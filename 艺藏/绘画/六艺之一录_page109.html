<!DOCTYPE html>
<html>
<head>
    <meta charset="UTF-8">
    <title>六艺之一录 - 第 109 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 109 页/共 664 页</h1>
    <div class="content">　　天寳十载李翰撰正书今在汲县比干庙唐太宗追赠比干为太师贞观中既立碑刻诏及祭文天寳中李翰官扵卫作此碑述封表之指今碑乃宋建中靖国元年汲令朱子才重立【金石文字记】
　　立巫马期庙碑
　　贾贲撰韩轸八分书天寳十三年十月【金石録目】
　　吕公祠庙碑
　　卫密撰顾诫奢八分书上元二年【金石録】
　　右吕禋祠庙碑卫宻撰云上元纪嵗之眀年诏始置南都以荆州为江陵府命长史曰尹按元结所撰吕公表与肃宗实録皆云上元元年九月改荆州为南都独此碑以为二年改恐误【金石録】
　　立晋太尉郗公祠庙碑
　　十一代孙昻撰郭升行书大厯四年十二月【金石録】
　　徐偃王庙碑
　　徐安贞撰张宙正书大厯八年十月【金石録】
　　徐偃王庙碑隂记
　　张宙撰并八分书大厯八年十二月【金石録】
　　司命真君碑
　　杨琡撰并行书徐浩八分书题额大厯八年十二月【金石録】
　　天柱山司命真君碑徐浩分书在舒州【金石畧】
　　重修延陵季子庙碑
　　萧定撰张从申正书大厯十四年十月【金石録】
　　丹阳城西南六十里有延陵镇去镇九里为吴季子庙有孔子十字篆碑及润州刺史萧定修庙记大理司直吴郡张从申书并识重刋篆碑嵗月二碑盖同时立也欧阳公不喜从申书仅録其三碑今存者独此耳昔人评张书颉颃李北海今观遗刻挺劲有余而乏隽逸之气恐未堪肩随也【金石文字记】
　　重模延陵季子墓刻
　　右唐吴季子墓刻自唐以来相传为孔子书大厯中萧定再模而刻之余览史记家语及秦汉以前诸子凡孔子与学者谈议问答是非褒贬纎悉必载其间荒诞之说实非出于圣人而附托书之者固有之矣况于季子之贤孔子亲铭其墓不应畧不见称于前世至唐而始传也又碑铭始于东汉孔子时所未有而其字画乃故为竒伟以欺世俗者非孔子书无疑盖好事者伪为尔故余特为録之以解来者之惑后有博识之士当以余言为然【金石録】
　　河渎祠碑
　　王延昌撰赵复行书大厯三年九月【金石録】
　　禹庙碑
　　崔巨撰段季展行书大厯三年十一月【金石録】
　　崔巨文传于今者絶少皆不及此碑季展他所书亦不伟扵此治平二年上元日书【集古録】
　　严将军庙碑
　　在巴州贞元元年韦曽撰【舆地碑目】
　　汉严顔碑唐韦増记在保寜府巴县治【古今碑刻记】
　　防稽山神永兴公祠堂碣
　　韩梓材书越州【金石畧】　　贞元元年立【舆地碑目】
　　郭汾阳庙碑
　　髙防撰张谊行书贞元二年九月【金石録】
　　贞元二年郭子仪庙碑髙参文其叙子仪功业不甚详而载破墨姓防木讨沙陀防蜜事则唐书列传无之盖子仪防时所厯其后遂立大勲宜乎史略不书也然唐志有防蜜防月朱邪孤注等皆是西突厥嶭延陀别部名号余于五代史为李克用求沙陀种类卒不见其本末而参谓防蜜为沙陀不知其何所据也按陈翃子仪家传亦云讨沙陀防墨十二姓与参所书颇同唐书转蜜为密当以碑为正【六一题防】
　　姜嫄公刘庙碑
　　髙郢撰张谊行书贞元九年四月【金石録】
　　大中大夫行中书舎人上轻车都尉赐紫金鱼袋髙郢撰节度巡官将仕郎试大理评事张谊书节度判官殿中侍御史韦丹建立防士张琯篆额右唐姜嫄公刘新庙碑中书舎人髙郢撰试大理评事张谊行书庙在今邠州城南唐邠寜节度观察使张献甫所迁故当时称曰新庙而髙郢为文予昔以尚书郎出使寜夏道邠谒庙其后稍上有履迹平【尔雅大野曰平俗作坪非】乃姜嫄履巨人迹所在予为大书履迹平三字俾州官刻置庙侧盖州人但知有庙而少知乎此故表而出之【金薤琳琅】
　　先主庙碑
　　贞元四年蘓瑞撰在昭烈帝庙中【舆地碑目】
　　盐池灵应公神祠碑
　　崔敖撰韦纵正书贞元十三年八月【金石録】
　　白杨新庙碑
　　令狐椘撰郑造正书贞元十六年七月【金石録】
　　张中丞许特进南特进庙碑
　　韦藏孙撰赵晏正书元和十五年【金石録】
　　南海神庙碑
　　韩愈撰陈谏正书元和十五年【金石録】
　　南海神庙碑韩愈撰以家旧藏本校之皆同惟集本云蜿蜿蜒蜒而碑为蜿蜿虵虵小异当以碑为正今世所行昌黎集多舛惟南海碑不舛者以此刻石人家多有故也其妄意改易者颇多亦赖刻石为正也【六一题防】
　　陈谏河中少尹贬台州司马终循州刺史见唐书王伾传
　　梁山庙碑
　　在常徳府元和四年董挺撰【舆地碑目】
　　蜀丞相诸葛武侯祠堂碑
　　右记裴晋公度撰栁尚书公绰书是时在武相元衡幕中三公勲业年位虽小异要之不愧忠武侯者栁于书不得称名独米元章谓其胜诚悬今观其行笔飘洒雄逸无拘迫寒俭之态真足壎箎第结搆小踈不能运铁腕捺磔间耳碑在成都七百年矣完好尚如新得非以僻故存耶【弇州山人藳】
　　右裴度文乃成化中重镌者有御史荣华防言子寛此书如端人正士笔法遒劲裴公丈称秉事君之节者无开国之才得立身之道者无治人之术四者备矣惟武侯有之信如防言也玉泉公自蜀还见贻因记其后嘉靖丁巳六月八日雨记也【苍润轩防碑】
　　裴度撰桞公绰正书元和四年二月今在成都府文称元和二年相国临淮公镇蜀者武元衡也裴公时为节度掌书记【金石文字记】
　　白将军庙碑
　　在巢县元和七年立【舆地碑目】
　　狄梁公祠堂碑
　　唐冯宿撰胡证正书并篆额元和中立【复斋碑録】
　　在魏县东南四里梁公为魏州刺史百姓立祠祀焉【寰宇记】
　　狄梁公祠二碑一李邕文张防继书开元中立一冯宿文胡证书元和中立在顺徳府城南【古今碑刻】
　　罗池庙碑
　　韩愈撰沈传师正书长庆元年正月【金石録】
　　罗池庙碑长庆巾唐尚书吏部侍郎韩愈撰中书舎人史馆修撰沈传师书碑后题云长庆元年正月建按穆宗实録长庆二年二月传师自尚书兵部郎中翰林学士罢为中书舎人史馆修撰其九月愈自兵部侍郎迁吏部碑言桞侯死后三年庙成眀年愈为桞人书罗池事子厚以元和十四年卒至愈作碑时当是长庆三年考二君官与此碑亦同但不应在元年正月盖后今传摸者误刻之尔今世传昌黎先生集载此碑文多同惟集本以步有新船为涉荔子丹兮蕉黄蕉下加子当以碑为是而碑云春与猿吟而秋鹤与飞则疑碑之误也【六一题防】
　　文公叙罗池事亦既异矣夫鬼神茫昧幽不可致诘圣人閟而不言惟知道者深观其隠自理得之然不以示人恐学者惑也昔殷人尚祭祀事死以生其敝小人以鬼则立教御俗可不慎耶尝观文公守儒道甚严以世教为己任其论武陵谢自然事勇决果断不惑于世可谓能守道者至罗池神则究极细惟恐不尽岂亦蔽于好竒而不能自己耶　又为李文叔书罗池碑云罗池之文至矣来者不能加也其以子厚正直为神误矣昔欧阳文忠学文公而知至者尝评田正碑衔训嗣事为譌必曰事嗣则语防错而杂比故能起而振也余读此碑至牛系轭下引颿上樯益知简链差择其精至此信天下之竒作然永叔谓春与猿吟兮秋鹤与飞疑碑之误此最退之用工防不知何故反于此疑之考衔训事嗣退之便是一体得扵彼而失扵此盖亦不思也【广川书防】
　　黄陵庙碑
　　韩愈撰沈传师正书长庆元年【金石録】
　　长庆元年黄陵庙碑韩愈撰沈传师书昌黎集今大行扵世而患本不真余家所藏最号善本世多取以为正然时时得石刻校之犹不胜其舛谬是知刻石
　　之文可贵也不独为玩好而已黄陵碑以家本校之不同者二十余字如家本言降小君为夫人而碑云降小水之类皆当以碑为正也【六一题防】
　　黄陵碑世以其书为重石久缺剥字灭防半矣近人以其完本售至数万谓传师此书特谨重有法不与他石并也欧阳永叔尝得其碑谓降小君为夫人据碑为定其余犹有可证扵书者今考于礼如夫人之为小君自不失正岂书犹可疑也又若陟方等语大不合扵书矣退之于文严整宻致故语妙天下扵黄陵碑疑之词不整比而辨事谬误不知何为至是其谓张愉曰且使后世知有子名加此于人其谁受之耶穆宗诏曰张愉学古人仕甚修饰河西有政声次扵李谅则愉之名不待愈而后世知之矣【广川书防】右唐黄陵庙碑碑四面皆有字今其两面字多防已磨灭不可读此本盖七八十年前旧物字书完好可寳也今世所传退之集多为人妄加雠校而此碑人家尚时有之故讹谬为少然退之自潮移袁入为国子祭酒盖三年而碑云三十年盖书碑者误耳【金石録】博士王持国得韩愈撰黄陵庙碑甚完其字无譌轴而藏之属余书其后余谓黄陵文见昌黎集人皆可得惟碑以传师书为贵久则字剥缺不可读故其完本难得余尝考昌黎之文闳深浩博不与世人同机轴卓然自成一家独于此碑杂碎无统纪文气亦不纯而格韵不类盖其辨湘君已失故其言亦自畔不得经意湘君即舜妃夫人为女英以椘词可得知之古者天子建后其以娣姒从者虽皆同姓自当为夫人此礼也郭璞疑帝舜之后不当降小君夫人愈谓有小君故正得称君夫所谓君即小君也后夫人配君故天子国人称之谓君则后谓小君降天子也舜不立正妃二女以长幼为序不言后岂后之下复为小君以称此非礼也惟诸侯之妃天子封之曰夫人故国亦以小君称之对诸侯以自称于国也书称舜曰五十陟方乃死礼曰天子登遐释诂曰隲假格陟跻登升也则登遐升遐同文舜为陟方自是南巡狩凢行必谓陟盖往而升也不谓地有髙下而降陟异词周公称成汤曰礼陟配天自是殷礼能升配天享国不宜遂以为陟而死也今曰陟文句为尽而谓方乃死者此不成语愈书误以竹书虽以陟为升谓升遐也不得扵此取之观愈于此碑时用工深故博考而详取盖求之太过牵强取合固宜忘失本意【广川书防】
　　徐偃王庙碑
　　徐偃王碑昌黎韩愈撰徐放书碑故在集中以其文相校不失盖碑近而传者众故得不误愈扵此碑序事淹该华实不似黄陵等碑错杂无序骎骎上薄汉周不造其极则不止魏晋宋齐糠粃殆尽略无余习可谓至矣昔人尝谓公扵文浑然一出于已不蹈袭前人横骜直肆恢竒衍溢今考其言曰徐不忍鬭其民北走彭城武原山下百姓随而从之万有余家因号其山为徐山此即范汉书全用其语偃西王母事尽録穆天子朱弓赤矢采祥瑞志然则愈于文盖亦未尝不用前人语但使人不觉如已出也其曰故制朴角昔人尝改为桷淮南子曰尧朴角不斲素题不枅愈于书无所不用也【广川书防】
　　衢州徐偃王碑昌黎韩愈撰福州刺史元锡书元和十年十二月九日立【韩文考异】
　　元锡字君贶河南人淄王传见唐宰相世系表
　　新修虞舜庙碑
　　岭南东道节度推官谢楚撰长庆元年立【舆地碑目】
　　禹穴碑
　　郑鲂撰序元稹铭韩梓材行书寳厯二年九月【金石録】
　　马先生庙碑
　　太和九年十一月卢中规撰崔植正书【金石録】
　　崔植字公修博通经史长庆初拜中书侍郎同中书门下平章事
　　阳山祠神二碑
　　刘禹锡撰并书鼎州【金石略】
　　灵应庙碑
　　防昌元年建在钱清镇祠下【舆地碑目】
　　防昌元年前进士吕确书【防稽志】
　　南渎广源公碑
　　李景让撰葢巨源八分书大中十二年正月【金石録】
　　蜀相武乡忠武侯诸葛公碑
　　唐李景譲撰正书无名氏篆额大中十年三月建【复齐碑録】
　　大中三年李景逊撰今在隆中【舆地碑目】
　　周公祠灵泉碑
　　周公祠灵泉涌出大五小七凢十二防观察崔珙奏状勒石事在大中间石前刻奏状中刻宣宗批答后刻珙谢表文词宛至有盛世风书亦遒健有法且其叙列大似汉人碑例而逊其古质耳如此等碑宋以后不可得也【石墨镌华】
　　鳯翔府岐山县鳯栖乡周公祠旧有泉水久竭大中间泉忽涌出崔观察珙奏状亦水旱恒事耳宣宗手诏褒嘉犹见下霁而史尚以无复仁恩察察为眀短之何也碑勒奏及手诏谢表笔气萧散有褚河南意后书年月及衔复似栁如出两手【金石史】
　　崔珙奏答诏俱正书大中二年十一月今在岐山县周公庙【金石文字记】
　　天王庙碑
　　在贑州咸通二年刺史李振撰【舆地碑目】
　　伏波庙碑
　　咸通八年左武卫兵曹防军崔遂文【舆地碑目】
　　唐新立镇南将军刘表庙碑
　　唐陵州刺史刘权撰并书刘表字景升山阳髙平人后汉末为荆州牧僖宗时山东南道节度使刘巨容尝梦见之故为立庙巨容自称裔孙碑以广眀二年立【集古録目】
</div>
    <div class="pagination">
<a href="六艺之一录_page108.html">上一页</a><span>...</span><a href="六艺之一录_page104.html">104</a><a href="六艺之一录_page105.html">105</a><a href="六艺之一录_page106.html">106</a><a href="六艺之一录_page107.html">107</a><a href="六艺之一录_page108.html">108</a><span class="current-page">109</span><a href="六艺之一录_page110.html">110</a><a href="六艺之一录_page111.html">111</a><a href="六艺之一录_page112.html">112</a><a href="六艺之一录_page113.html">113</a><a href="六艺之一录_page114.html">114</a><span>...</span><a href="六艺之一录_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
