<!DOCTYPE html>
<html>
<head>
    <meta charset="UTF-8">
    <title>珊瑚网 - 第 36 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 36 页/共 85 页</h1>
    <div class="content">　　米元章书笔锋灿烂少竒多怪意到力寡正当逸处却有懒笔如高阳酒徒醉后便欲凭几元至正丙午十月卄夜为徐泰书此【墨迹一册】
　　吉水解缙书学传授谱
　　书自蔡中郎邕字伯喈于松山石室中得八角垂芒之秘遂为书家授受之祖后传崔瑗子玉韦诞仲将及其女琰文姬文姬传魏相国钟繇元常元常初与关枇杷学书抱犊山师曹喜刘得升后得韦诞冢所藏书遂过于书无以为比繇传庾征西翼卫夫人李氏及其犹子防卫夫人传晋右将军王羲之逸少逸少世有书学先于其父枕中窥见秘奥与征西相师友晩入中州师新众碑兼崔蔡草并杜张真集韦钟章齐皇索润色古今登峯造极典午之兴书家之盛若张丞相华嵇侍中康山吏部涛阮步兵籍向侍中秀辈翰墨竒秀皆非其匹故庾征西始疑而终服谢太傅得片纸而寳藏冠絶古今不可尚已右军传子若孙及郄超谢胐等而大令献之独擅厥美大令传甥羊欣羊欣传王僧防王僧虔传梁萧子云阮研孔琳之子云传隋永兴师智永智永传唐虞世南伯施伯施传欧阳率更询信本褚河南遂良登善登善传薛少保稷嗣道是为贞观四家而孙虔礼过庭独以草法为世所赏少保传李北海邕与贺监知章同鸣开元之间率更传陆长史东之东之传犹子彦逺彦逺传张长史旭旭传顔平原真卿李翰林白徐会嵇浩真卿传栁京兆公权零陵僧懐素藏真邬彤韦玩崔邈张从申以至杨少师凝式凝式传于南唐韩熙载徐铉兄弟宋兴李西台建中周膳部越皆知名其后苏太师轼黄太师庭坚米南宫芾蔡端明襄卓然为时名家苏舜钦薛绍彭继之以逮南渡小米传其家法盛行于世王庭筠米南宫之甥擅名于金传子澹防至张天锡元初鲜于枢伯机得之独吴兴赵文敏公孟頫始事张即之得南宫之传而天资英迈积学功深尽掩前人超入魏晋当时翕然师之康里平章子山得其竒伟浦城杨翰林仲得其雅健清江范文白公得其洒落仲穆造其纯和及门之徒惟桐江俞和子中以书鸣洪武初后进犹及见之子山在南台时临川危素太朴饶介介之得文敏传授而太朴以教宋璲仲珩杜环叔循詹希元孟举孟举少亲受业子山之门介之以授宋克仲温而在至正初掲文安公亦以楷法得名传其子法其孙枢在洪武中仕为中书舎人与仲珩叔循声名相埓云【饶介字介之号醉翁华盖山樵浮邱公童子亦曰介叟临川人游建康丁仲容壻畜之后卒于姑苏时嵗丁未宋克字仲温一字克温吴郡人卒官鳯翔府同知时洪武丁邜宋璲字仲珩金华人太史潜溪公仲子仕止中书舎人卒于洪武辛酉俞和字子中号紫芝樵者桐江人寓居钱塘洪武中以布衣卒年八十余杜环字叔循庐陵值夏人卒官水部员外郎时洪武戊辰詹希元后更名希原字孟举新安人号逸庵丙寅讷叟防从父官胜国至洪武初为铸印副使后卒官中书舎人胡布字子申旴江人一字建民得书法于宋克一云或谓与克同受学绍兴老僧云掲枢字平仲丰城人】
　　右此文后有春雨二字用硃界行表白纸冩或正或行最为神妙盖先生下锦衣狱春雨必为指挥使纪纲书之而流落他家今为南京刑部尚书杨寜所得余又得先生游丝字二幅于陜西秦府因并识之天顺三年春月王佐识
　　祝希哲评胜国人书
　　虞集如卤簿礼官赞导应节结束美姿稍逺大雅鲜于枢如三河壮侠长防善舞豪鸷自擅时落胡俗邓文原如叠壁层城不胜沈实饶介如时花沐雨枝叶都新张雨如道士醮词虽礼而野倪瓉如金钱野菊畧存别韵杨维祯如华译夷语自堕侏陈壁如有若据坐尚有典型宋克如初筵卣彛忽见三代解缙如盾郎执防列侍明光
　　又论楷法
　　顔真卿黄庭经楷而不小褚遂良西升经小而不楷一君欲静二臣欲平三佐四使以次短小此一法也
　　徐文长评字手迹
　　黄山谷书如剑防构密是其所长潇散是其所短苏长公书専以老朴胜不似其人之潇洒何耶
　　米南宫书一种出尘人所难及但有生熟差不及黄之匀耳
　　蔡书近二王其短者畧俗耳劲净而匀乃其所长孟頫虽媚犹可言也其似算子率俗书不可言也尝有评吾书者以吾薄之岂其然乎
　　倪瓒书从入輙在钟元常荐季真表中夺舎投胎古而媚密而散未可以近而忽之也
　　吾学索靖书虽梗槩亦不得然人并以章草视之不如章稍逸而近分索则超而仿篆
　　分间布白指实掌虚以为入门迨布匀而不必匀笔态入净静媚天下无书矣掘入节乃大忌
　　雷大简云闻江声而笔进噫此岂可与俗人道哉江声之中笔法何从来哉　隆庆庚午元日醉后呼管至无他书漫评古人何足依据【先生评各家书即效各家体字画竒肖传有石文】
　　又防停云馆帖
　　祝京兆书乃今时第一王雅宜次之京兆十七首书固亦纵然非甚合作而雅宜不収一字文老小楷从黄庭乐毅来无间然矣而独収其行书早朝诗十首岂后人爱翻其刻者诗而不及计较其字耶
　　王元美艺苑评
　　书家者流称钟张羲献古雅之士徃往左钟张华俊之俦则必服膺羲献今合诸家之论可以类推王羲之云顷寻诸名书钟张信为絶伦其余不足存又云吾书比之钟张钟当抗行或谓过之张草犹当雁行然张精熟池水尽墨假令寡人耽之若此未必谢之羊欣云羲之便是小推张不知献之自谓云何又云张字形不如右军自然不如小王谢安尝问子敬君书何如右军答云故当胜安云物论殊不尔子敬答云世人那得知梁武帝云世之学者宗二王元常逸迹曾不睥睨羲之有过之之论后生遂尔雷同元常谓之古肥子敬谓之今痩张芝钟繇巧趣精细殆同机神肥痩古今岂易致意逸少至学钟书势巧形密及其独运意踈字缓又子敬之不迨逸少犹逸少之不迨元常学子敬者如画虎也学元常者如画龙也陶贞白答梁武帝云伏览书论使元常老骨更防荣迼子敬懦肌不沈夜泉逸少得进退其间则玉科显然可观又云此世皆高尚子敬海内非惟不复知有元常于逸少亦然今奉此论自舞自蹈未足逞泄日月愿以所摹窃示洪逺思旷此二人皆是拘思者必当仰赞踊跃有盈半之益萧子云上武帝啓云臣昔不能拔赏随世所贵规模子敬多歴年所始见勤防论书一卷商畧笔势洞逹字体又以逸少不及元常犹子敬不迨逸少因此研思方悟式始变子敬全法元常庾肩吾云张工夫第一天然次之钟天然第一功夫次之王功夫不及张天然过之天然不及钟功夫过之唐太宗云钟虽擅美一时亦为过絶论其尽善或有所疑至于布纎浓分踈密霞舒云卷无所间然但其体则古而不今字则长而逾制语其大量以此为瑕献之虽有父风殊非新巧观其字势踈痩如隆冬之枯树笔踪拘束若严家之饿其枯树也虽槎枿而无屈伸其饿也则羁羸而不放纵详察古今硏精篆素尽善尽美其惟王逸少乎观其画之工裁成之妙烟霏露结状若断而还连鳯翥龙翔势如斜而反直翫之不觉其倦览之莫识其端心慕手追此人而已孙过庭云元常専工于书伯英尤精于草体彼之二美而逸少兼之拟草则余真比真则余草又云以子敬之豪翰擅右军之笔札虽复粗传楷则实恐未克箕裘是知逸少之比钟张则専博斯别子敬之不及逸少无或疑焉
　　张懐瓘云若真书古雅道合神明则元常第一若真行妍美粉黛无施则逸少第一若章草古逸极致高深则伯度第一若章则劲骨天纵草则变化无方则伯英第一其间备精诸体唯独右军次至大令然子敬可谓武尽美矣未尽善也逸少可谓韶尽美矣又尽善也山谷云右军似左氏大令似庄周
　　宋齐之际右军几为大令所掩梁武一评右军复伸唐文再评大令大损若唐文之论是偏好语不足以服大令心也人谓右军内擫故森严而有法大令外拓故散朗而多姿法自兼姿姿不能无累法也后人学右军终不能似大令已自退漏李北海苏眉山赵吴兴笔然则大令之于右军直父子耳不可称伯仲也
　　抱朴子曰吴之善书者则有皇象刘纂岑伯然朱季平中州则有钟元常胡孔明张芝索靖并用古体俱足周事飘乎若起鸿之乗劲风腾鳞之蹑惊云
　　按南史谓刘休者与王僧防同省而是时海内俱习羊欣书以右军迹涉轻防多所不好休独重之自是右军之书复盛后至梁武时陶贞白尚云比世皆高尚子敬不复知有元常逸少亦然然则右军之书得刘休而振得梁武而着得唐文而后大定犹之顾凯之画亦至唐始定也羊欣学子敬者也故武帝评子敬为河朔子弟举体充恱然沓拖不可耐而评羊欣如婢学夫人举止羞澁是以文皇诋子敬为饿而学敬元者时人讥以为重儓子敬饿敬元成一重儓矣然同一人书也饿之与沓拖子弟一痩一肥毋乃太相抵牾欤
　　武帝评萧思话书仙人啸树而张伯英如汉武好道凭虚欲仙欲仙尚未仙也汉武欲仙则又去仙逺也伯英乃不如思话乎
　　梁武始重元常而下子敬特许逸少踯躅其间观陶隠居所云元常朽骨更防荣造子敬懦肌不沦长夜又武云逸少学钟势巧形宻及其独运意踈字缓然则太平寺主临池之趣全在钟也及攷窦臮述书赋高祖叔逹恢厥躬冺规矩合童张懐瓘书品云状貌亦古乏于筋力既无竒姿异态有减于齐高然则梁武帝之声价不振实以学元常之故也学钟张殊极不易不得柔中之骨不究拙中之趣则钟防而笨矣不得放中之矩不得变中之雅则张降而俗矣吾向者阅隋僧智果书梁武帝评钟司徒字有十二种意外巧妙絶伦多竒后又有钟繇书如云鹤逰天羣鸿戯海行间茂密实亦难过语以为不应重下评意所谓司徒者繇子防也及览前辈题评以十二种意外归之太傅吾窃非之载阅繇父子本传繇不为司徒防加司徒虽寻伏诛而所称司徒者必防矣
　　然又以梁武与陶隠居论书至数十往复皆不及防不应称之若此及阅袁昻本文所谓十二种云云乃在啓内勅防具云如向所评臣谓钟繇容气密丽若飞鸿戏海舞鹤逰天等语盖重赞之也此外又有武帝观钟繇书法十有二意云平直均密锋力轻快补损巧称字外之竒文所不书然则袁昻之称司徒十二种法正谓繇也吾家蓄太傅荐季直表黄初二年司徒东武亭侯盖是时华歆辞疾繇实转司徒四年迁太尉而歆复代之史有脱漏故耳二者实可相证因记于此
　　钟太傅七十六其子司徒仅四十五右军五十九子大令四十三天假以年不果胜尊公乎曰不尔格已定矣假之年有小变而不能有所加也
　　右军之书后世摹仿者仅能得其圜密已为至矣其骨在肉中趣在法外势防力淳质古意不可到故智永伯施尚能绳其祖武也欧顔不得不变其真旭素不得不变其草永施之书学差胜笔旭素之书笔多学少学非谓积习也乃渊源耳
　　顔书贵端骨露筋藏栁书贵遒筋骨尽露旭素之后不得不生光高闲顔栁之余不得不生即之溥光智永伯施有书学而无书才颠旭狂素有书才而无书学河南北海有书姿而无书礼平原诚悬有书力而无书度杨用修云张旭妙于肥藏真妙于痩以予论之痩易而肥难用修此语未必能真知书者笔肥则结构易密笔痩则结构易踈此痩难而肥易也唯是既成之后痩近劲劲近古肥易丰丰近俗耳伯高之所以妙在肥而不肉也
　　僧亚栖云书贵能变方自成家主右军变白云欧阳询变右军栁公权变欧阳此殆是呓语白云先生何人亦未有书迹存世盖右军偶一言之大抵托辞耳欧阳书法实一变然非变右军若栁之于欧法少变而意故不变也
　　山谷云王右军初学卫夫人小楷不能造微入妙其后见李斯曹喜篆蔡邕八分于是楷法妙天下张长史观古钟鼎铭科斗篆而草圣不愧右军父子易有云引而伸之触类而长之天下之能事毕矣
　　五代时杨少师凝式黄鲁直极重之谓为散僧入圣又谓可继顔鲁公释懐素杨于今极拙鲁直所推行草耳而余见其一二行皆不甚合作闻朱象有韭花帖甚佳未及见之
　　宋初王待诏着宋宣靖李西台苏参政皆称名书家者然不甚得法山谷评待诏如小僧律西台如讲僧参禅然待诏犹有晋人意范文正伯夷颂见推亦以其人耳杜祁公苏长史皆学懐素杜痩而生苏痩而弱第觉玉润微胜氷清蔡忠恵略取古法加以精工稍滞而不大畅苏文忠正行出入徐浩李邕擘窠大书源自鲁公而微欹近碑侧记行草稍自结搆虽有墨猪之诮最为淳古黄山谷大书酷仿瘗鹤狂草极拟懐素姿态有余仪度少乏米元章源自王大令褚河南神采奕奕射人终愧大雅是四君子者号为直无楷矣
　　米元章有书才而少书学黄长睿有书学而少书才以故评隲古人墨刻真亦有相抵牾者然长睿引证各有据依不若元章之孟浪也如谓钟太傅尚书宣示为右军临白骑遂帖为大令临盖不唯太傅宣示已殉王修葬而开元中滑台人家用右军扇书临宣示大令临白骑二帖应募入内府其事甚明谓长风帖为逸少少年未变体书盖以右军别帖有长风范母子语可证也此外辨右军自适得书至慰驰竦耳酸感至此加下防宰相安知噉豆鼠伏想嫂等濶伯英殊愁体太今而乏古大令疾不退至分张笔过流而少节或以此疑非二公书可也元章论书见右军稍大而逸者便以为子敬见伯英近今者与子敬近纵者便以为伯高藏真愚又推黄米之旨谓伯高仅有章法而无变法子敬仅有破体而无狂草则不敢信也按张懐瓘明言章草之书字字区别张芝变为今草拔茅连茹上下牵连或借上字之下而为下字之上竒形离合数意兼包唯王子敬明其心指故称一笔书者起自伯英也又云伯英剏为今草天纵尤异率意超旷无惜是非至于蛟龙骇兽奔腾拏攫宋室之冠然小楷絶响矣山谷推王文公书似杨少师章惇有钟王法谈者以为曲笔蔡京卞兄弟皆擅书名御府法书墨妙皆其评跋彼人纵极八法无取一长况未必耶
　　唐文皇以天下之力募法书以取天下之才习书学而不能脱人主面目徽亦然智永不能脱僧气欧阳率更不能脱酸馅气旭素顔栁赵吴兴不能脱俗气南晋宋齐之间可以脱矣
　　宋齐之际人语曰买王得羊不失所望盖时重大令而敬元为大令门人妙有大令法者也中睿之季时人语曰买褚得薛不落节盖时重河南而少保为河南甥妙有河南法者也二事可谓切对
　　李北海在唐人书品中不甚烺烺而赵文敏法之便自名世北海伤佻然自雅文敏稍穏然微俗眉山亦尝学北海不如其学平原也孙防礼书书述谓其万字一类风行草偃轻之也至矣今所书书谱令后人极力摹仿尚自隔尘以此知古人不可及也
　　子瞻似顔平原故极口平原鲁直效瘗鹤故推尊瘗鹤元章出褚河南故左袒河南河南楷似行然自有楷平原草似楷然自有草李北海杨凝式及元章鲁直之势心手随变窈防而不知所如又云子敬如蹴海移山翻涛破岳悬崕堕石惊电遗光此岂非草圣之极耶攷前后书亦未必似伯高盖伯高时有肥笔渇笔不若是之匀和也若托桓江州一书又多逸少语子敬亦不合书之觉思光为近至于右军虽结构紧密而变化灵异又不可以一节为拘也
　　杨用修云古人例多能书如管寜人但知其清节而不知其银钩之敏又引管寜别传云寜字画若银钩及茅山碑云管寜银钩之敏是也余固知其误按索靖字防安其章草法有银钩虿尾及考陶隠居解真碑云防安银钩之敏允南风角之妙正谓索靖也盖管寜亦字防安用修误以为寜遂并其姓名改之耳考寜三国志注有高士传传子诸书俱无银钩语又云刘曜人知其狞凶而不知其字画之工注见草书韵防当是时刘聪刘曜皆能书而聪之狞凶大出曜上俱见本载记用修又误以刘德升为刘景升而云即表也表初在党人中俊厨顾及之列其人品之高可知此尤可笑
　　虞伯生谓坡谷出而魏晋之法尽米元章薛绍彭黄长睿诸公方知古法而长睿所书不逮所言绍彭最佳而世遂不传米氏父子最盛行举世学其竒怪流金朝而南方独盛遂有张子湖之险澁张即之之思谬极矣此语大自有理又独称吴説傅朋书法深穏端润非近时怒张筋脉屈折生柴之态且谓至吴越见傅朋书最多皆随分赞叹图来者稍知正法今傅明书世遂少见绍彭号翠微居士余有其诗数纸紧密藏锋得晋人意惜少风韵耳
　　铁围山丛谈谓其父京善榜书妙出四家之工此虽曲笔然亦必有可观者米芾元章自负以为前无古人然是行笔非真笔也
　　用修又云南唐王文秉工小篆不在二徐下又有王逸老者善篆与八分其命名乃欲抗右军不知何代人疑即文秉也按陶九成书史王升字逸老号羔羊居士草书殊有旭颠转折态宣和间进所作草书内庭称之用修似未之见新郑高少师拱藏东坡草圣醉翁亭记并石本防细阅无一坡法而渇笔遒逸飞动中有正书却近俗吾断以为逸老书盖南渡以后诸公不能辨此元人却不能作此结法也
　　自欧虞顔栁旭素以至苏黄米蔡各用古法损益自成一家若赵承防则各体俱有师承不必已撰评者有奴书之诮虽则太过然谓直接右军吾未之敢信也小楷法黄庭洛神于精工之内时有俗笔碑刻出李北海北海虽佻而劲承防稍厚而软惟于行书极得二王笔意然中间逗漏处不少不堪并观承防可出宋人上比之唐人尚隔一舎
　　杨又引东坡跋希白作字自有江左风味故长沙法帖比淳化为胜世俗不察争访阁本误矣乃知潭帖胜淳化多矣希白钱易也按希白乃潭州僧希白耳书家谓其有笔意而多率直无萦回缥缈之势杨以防安为管寜以希白为钱易其孟浪殊可对也
　　元人自赵吴兴外鲜于伯机声价几与之齐人或谓胜之极圆健而不甚去俗邓文源有晋人意而微近粗库库子山有韵气而结法少踈然是三人者吴兴流亚也虞伯生差又雅鲜于必仁朗朗有父风掲曼硕父子羙而近弱张伯雨健而近佻柯敬仲老而近粗班彦功少颇遒爽晩成恶札龚璛陈深辈皆长于题跋倪元镇虽微有韵而未成长人或许以得大令法何也元镇以稚笔作画尚能于笔外取意以稚笔作书不能于笔中求骨讵冝以泛爱推之也
　　正锋偏锋之説古本无之近来専欲攻祝京兆故借此为谈耳苏黄全是偏锋旭素时有一二笔即右军行草中亦不能尽废盖正以立骨偏取态自不容已也文待诏小楷时时出偏锋固不特京兆何损法书解大绅丰人翁马应图纵尽出正锋寜救恶札不识下字人妄谈乃尔可恨可笑
　　张即之非不遒劲而粗丑俗恶种种可恨是顔栁之踈裔辱家风者解大绅张汝弼非不圆熟而踈软村野种种可鄙是旭素之重儓壊家法者
　　临书易得意难得体摹书易得体难得意临进易摹进难离之而近者临也合之而逺者摹也
　　苍颉九篇相传是李斯其第九章乃云狶信是陈狶韩信刘京是大汉西土是长安右军少从丞相渡江北踪永絶其题笔阵图云北防名山比见李斯曹喜等书又之许下见钟繇梁鹄书之洛下见蔡邕石经二体书始知学卫夫人徒费年月王着集淳化帖有汉章帝书千字文纰缪如此徒资嗢噱
　　法书中有王右军千字文昔贤作笑端盖知其为周兴嗣撰不应右军预有之然梁武帝命殷铁石摹取右军千字命兴嗣次韵故当有右军千字文非谬也又有卫夫人笔阵图右军题笔阵图后及右军笔势图一章笔势论十二章昔贤皆辨其妄然是六朝善书者拟作苟能熟览思亦过半矣
　　孙过庭云乐毅论则情多怫欝东方赞则意絶瓌竒黄庭经则怡怿虚无太师箴又纵横争折兰亭之兴集思逸神超私门戒誓情拘志惨愚谓此在览者以意逆之耳未必右军作书时预有此狡狯也又一云黄庭如飞天仙人洛神如凌波神女曹娥碑如防女漂流于风浪间
　　朱长文作续书谱而进石曼卿苏子美于妙退裴行俭孙防礼王绍宗李邕钟绍京韦陟贺知章裴休于能吾未敢信也
　　阁帖真书自钟太傅宣示外独有王世将僧防两防啓耳行草自二王外独有皇象索靖及亮白一纸耳何也以其体最古雅不落尘也
　　顔鲁公家庙碑今中之有小篆笔者欧阳兰台道因碑今中之有古笔者皇象天发碑分篆中之有章法者瘗鹤铭行书中之有古者
　　懐琳大急就嵇康絶交书皆托之右军以应贞观之募第结法虽沓拖多卧势不能作山隂内擫笔然圆熟轻俊不妨张翼之乱真也
　　千古楷行之妙无过钟王钟王之迹妙者宣示乐毅兰亭而已　乐毅论搨本佳者犹可什倍它刻也
　　墨池璅录
　　右军字似左传大令字似庄周山谷为此言亦犹东坡以杜子美比司马迁以江瑶柱比荔枝也
　　孙过庭云既得平正须追险絶书家以险絶为功惟顔行与景度草得之
　　吴寛云称善书者必曰师钟卫及覩顔栁诸家异体而同趣亦未必不自卫钟来也若夫宋之苏黄米蔡羣公交作极一代书家之盛其构势虽各不侔要之于理又不能外顔栁他求者
　　书谱虽运笔烂熟而中藏轨法故自森然
　　董宰品书
　　书家以分行布白谓之九宫元人作书经云黄庭有六分九宫曹娥有四分九宫是也
　　内景经全在笔墨畦迳之外其为六朝人得意书无疑今人作书只信笔为波画耳结构纵有古法未尝真用笔也善用笔者清劲不善用笔者浓浊不独连篇各体有分别一字中亦具此两种不可不知也
　　唐模右军真迹以十七帖为致佳余临数十本皆为好事者取去亦复有赝本如此本差称意乃以王方庆进帖笔法参合用之所谓万嵗通天帖者是也
　　余曽有右军行穰帖真迹十五字正是十七帖一种书及武林杨侍御自安福传来唐摹絶交书与行穰帖同中缺鸾字乃悟为右军书萧斋所摹避子鸾讳而后人误以为李怀琳耳
　　楷书以智永千文为宗极虞永兴其一变耳文徴仲学千文得其姿媚予以虞书意入永师为此一家笔法若退頴满五簏未必不合符前人顾经嵗不能成千字卷册何称习者之门自分与此道逺矣
　　虞永兴常自谓于道字有悟盖于发笔处出锋如抽刄断水正与顔太师锥画沙屋漏防同趣前人巧处故应不传学虞者輙成算子笔阵所诃以此
　　李北海书荆门行刻于羣玉堂帖予疑李北海诗在太白集中者皆沉鬰高古无此流易及观王建诗有荆门行乃知宋人所集云麾碑等石刻防之北海也羣玉帖有虞永兴马赞亦见栁州集【辛酉十月朔】
　　杨少师歩虚词帖即米老家藏大仙帖也其书骞翥简澹一洗唐朝姿媚之习宋四大家皆出于此余毎临之亦得一斑
　　蔡忠恵公书昼锦堂记凡一字数十更存其合者才得顔碑什七耳今日得宋榻徐季海洺州府君碑以其意为此如黄金铸范少伯一铸而就正以速成自喜不计工拙也【庚申八月朔】
　　王履道评东坡书云世学公书众矣剑拔弩张奔猊抉则不能无至于尺牍狎书姿态横溢不矜而妍不束而整不轶而豪萧散容与霏霏如甘雨之霖森踈掩暎熠熠如从月之星纡徐宛转纚纚如萦茧之丝恐学者所未能至也【此余学戎辂表王二表近之】
　　国朝书法当以吾松沈民则为正始至陆文裕正书学顔尚书行书学李北海几无遗憾足为正宗非文待诏所及也然人地既高门风亦峻不与海内翰墨家盘旋赏防而吴中君子鲜助羽翅惟王弇州先生始为拈出然兰之生谷岂待人而馥哉
　　荆州仲宣楼所刻登楼赋为吾松乔懋敬书乔素无书名彼中士大夫亦不知为手也乔曽为荆南观察乃从防莫廷韩是龙所书今为正之
　　松江董原正为宰先生从兄工翰墨而蚤世人皆知有宰而董氏书法开山肇自原正罕知之者有双钩宋本十七帖在吾禾高公家
　　陈眉公笔记
　　宋时传三昧兰亭出于杜器之杜畜百本而唐刻为第一杜名寳晋其有寳晋印者不独老米也
　　东坡书是学王僧防而厯代评者谓学徐浩政不知浩故僧防衣钵耳东坡草亦学长沙今传醉翁亭未必是真六一居士琴操得之
　　东坡诗卷有一跋云观此真迹殊觉伪者甚可笑也周公谨极喜此跋可谓善下语余尝谓多见石刻少见真迹往往覆以真者为伪此岂眼中有筋者乎
　　余皇天藻飞翔雅好书法毎携献之鸭头丸帖虞世南临乐毅论米芾文赋以自随中书舎人赵士祯为言如此儒又考右军曾书文赋褚河南亦有临右军文赋赵子昻亦书文赋
　　李君实评帖
　　沈存中云唐太宗力购羲之真迹唯乐毅论乃右军亲笔于石而镌之以为家法者昭陵之殉亦以其石便于甃耳洎温韬盗发其石已碎用铁索之皇祐中高绅学士之子安世为钱塘主簿存中就其家见之末后独一海字竹嬾十年前购得一本正海字独留本也但其阙处有斜书修字数个盖欧阳文忠公再拓本也昔年于姑苏韩氏见一绢素临本相诩以为右军手书可谓不识源委者矣
　　乐毅论小中有楷黄庭经楷中有小东方朔画赞五分中有方丈洛神赋方丈在五分中曹娥碑五分字四分画力命表三分画五分字此书家教典也不讲求何由修证公孙大娘舞劒担夫与公主争道锥画沙折股屋漏雨蓬振沙飞怒猊渇此书家禅案也不参透何由悟入
　　乐毅论王着所书李白狂草葛叔忱所书絶交书李懐琳所书大字兰亭叙徐铉所书天地间伪物亦有不可磨灭者
　　宋黄伯思东观余论辨驳古今法书最为精刻乃其辨黄庭经一节实欠详审伯思曰黄庭经帖为逸少书仆攷之非也按陶隠居真诰翼真检云晋哀帝兴寜二年南岳魏夫人所授惟有黄庭经一篇得存盖此经也逸少以穆帝升平五年卒后二年为兴寜二年此经始降逸少安得预书之又按梁虞和论书表云山隂壜酿村养鵞道士谓羲之曰久欲冩河上公老子缣素已具无人能书府君能自屈书两章更合羣以奉羲之为停半日冩毕携鵞去晋书本传亦着是説然隠居与梁武啓又云逸少有名之迹不过数首黄庭劝进乐毅等不审犹有存否盖此啓在着真诰前未之考耳而李太白乃有黄庭换白鵞之句相习之谬也伯思自以为至当矣不知右军冩道德经换鵞又冩黄庭经换鵞自是两畨事而太白诗亦两见一云右军本清真潇洒在风尘山隂遇羽客要此好鵞賔扫素冩道徳笔精妙入神书罢笼鵞去何曽别主人一云镜湖清水漾晴波狂客归舟逸兴多山隂道士如相见应冩黄庭换白鵞实互之也考道藏黄庭有数种有内景黄庭有外景黄庭又有黄庭遁甲縁身经黄庭玉轴经魏夫人所出乃内景一种系杨真人羲冩其外景经老君所作先出行世右军所书两不相溷也张懐瓘书断张彦逺法书要录并载右军书黄庭六十行褚遂良右军书目黄庭经书与山隂道士其时真迹自在又武平一徐氏法书记亲在禁中见武右曝书太宗所遗者六十余函有黄庭何所复疑哉他人无误正伯思自误耳
　　千字文前行书勅散骑员外郎周兴嗣次韵考勅命之制始于唐当是书梁字之误也又梁武令殷铁石榻二王书今大令帖中有称铁石者即是殷所书而王着辈错着之耳此亦殊非细故黄长睿赦而不攻何也孙过庭书可谓变动之极矣昔人又以千字一律如风偃草短之何也
　　米南宫书大小天马赋有掣衔顿辔不受羁络之气山谷注李伯时所冩天闲六马赞矜栗耸峙如就驾銮舆排仗阊閤蓄千里逺迈之意而不敢逞若坡翁作马劵与李方叔则高朗卓荦宛然龙歩骤延颈颙目以顾草泽之羣三公笔墨变化往往随事注精以展其妙如此
　　古人论行书云八面拱心而无横画余向未荐此防今春得米元章书朱乐圃墓表逐字玩之见其揉团凑合无有间隙乃始了然今人或谓学苏米则沓拖不紧峭是未得真迹到眼缝耳
　　米元章论书于道君前曰蔡襄勒字沈辽排字黄庭坚描字苏轼画字上问卿何如对曰臣书刷字世皆不解其何语余为铨注曰勒字顔法也描字虞永兴法也画字徐季海法也刷字本出飞白运帚之义意信肘而不信腕信指而不信笔挥霍迅疾中含枯润有天成之妙右军法也隠然凌轹诸老自占一头地
　　姑坛记尤独步者莫方伯张南安以草书胜陆詹事临摹赵松雪大佳二沈公则有楷书防宸眷最渥陈别驾自成一家亦颇遒劲吴中草书当以祝京兆第一然畧少风骨耳文大史陆尚寳则楷书胜太史如文赋小楷尤精絶可爱王太学行书自一种风度而白雀寺临没之笔尤竒陈方伯惟扁额大字擅长书家彭徴君作楷近顔真卿俞山人作楷近虞世南陆尚寳子传廷试时内阁夏公言手其卷叹曰文汉魏而书晋唐拟第一上嫌其名置之二甲命矣
　　墨花阁杂志
　　洛阳李处权云古今书称右军为首正书见曹娥碑妙絶超古与钟元常抗衡黄庭经乐毅论若出两手行书见兰亭叙高风胜韵为一代冠
　　秦太虚云黄庭遗教皆非逸少之迹欧阳文忠公尝谓黄庭特后人縁山隂换鵞事附益遗教出于唐冩经手及精考兰亭乐毅论然后知文忠之言为不谬也东坡书刘景文所藏王大令帖诗云君家子敬十二字气压邺侯三万籖
　　张爱賔称惟王羲之能为一笔书陆探微能为一笔画宋严羽卿论诗姜尧章论书皆精刻深至具有卓见及所自运顾逺出诸名家后大抵议论与实诣确然两事议论者识也实诣者力也力旺者能蔑识识到者又能消力语云识法者惧毎多拘缩天趣不得泛溢也观白石书咏沧浪诗自当得之
　　元大德间钱塘钱国衡刻十种兰亭笔法咸有异趣南宋内府五十余种与韩氏羣玉堂贾氏悦生堂本尔时犹有存者故国衡得选其萃耳
　　赵松雪云古人作字多不用浓墨太浓则失笔意然羲之书墨尝积三分何也东坡真迹墨如漆隠起楮素之上山谷亦谓其用墨太浓而风韵有余然则松雪所云特楷书耳行书则不然
　　樵史品三吴书
　　云间陆应阳云王弇州序三吴书家而漫及若干人第収其虚声耳何足为公论余尝择其名不愧实者于苏得八人焉祝京兆允明文待诏征明王太学宠陈方伯鎏陆尚寳师道陈太学道复彭徴君年俞山人允文于松得七人焉沈学士度陈别驾璧沈大理粲张南安弼陆詹事深莫方伯如忠俞父子野先生
　　识者谓先君子行草真楷出入晋唐而仿顔鲁公麻画张桓矦不特有八分刁斗铭又有流江县记功碑云汉将张飞率精卒万人大破贼首张郃于八蒙立马勒石董北苑云刘德升为书家祖师钟繇胡昭皆受其学昭肥钟痩各得一体
</div>
    <div class="pagination">
<a href="珊瑚网_page35.html">上一页</a><span>...</span><a href="珊瑚网_page31.html">31</a><a href="珊瑚网_page32.html">32</a><a href="珊瑚网_page33.html">33</a><a href="珊瑚网_page34.html">34</a><a href="珊瑚网_page35.html">35</a><span class="current-page">36</span><a href="珊瑚网_page37.html">37</a><a href="珊瑚网_page38.html">38</a><a href="珊瑚网_page39.html">39</a><a href="珊瑚网_page40.html">40</a><a href="珊瑚网_page41.html">41</a><span>...</span><a href="珊瑚网_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
