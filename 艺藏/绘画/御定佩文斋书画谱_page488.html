<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 488 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 488 页/共 578 页</h1>
    <div class="content">　　钦定四库全书
　　御定佩文斋书画谱卷八十五
　　厯代名人画防五
　　元赵孟頫画豳风圗
　　臣濓侍经于青宫者十有余年凡所藏圗书颇获见之中有赵魏公孟頫所画豳风前书七月之诗而以圗继其后皇太子览而善之谓圗乃方帙恐其开阖之繁当其折处丹青易致损壊命工装褫作卷轴以传悠乆屡下教令俾臣题其末臣闻之七月一诗序者谓周公陈王业以告成王故备志稼穑之艰难自于耜而举趾自播谷而涤以至上入执宫功莫不纎悉备具而功女蚕绩之勤继焉呜呼国以民为本也而民之至苦莫甚于农有国家者宜思悯之安之宋之儒臣真徳秀有见于斯尝请于朝欲绘农夫红女劳勚之状揭之宫掖布之戚里使六宫嫔御外家近属知衣食之所自来盛矣其用心也恭惟皇太子殿下天赋懿徳仁孝温文而尤
　　留意于农事每于禁中艺植麦禾以观其成则其悯小民勤劳固不待周公之告而后知然而此心易发而难持自古贤君恒存敬畏至以朽索驭六马譬之愿殿下之心朝夕如览图时则四海乂安无一夫而不被其泽盛徳大业必将度越成王无疑矣臣年虽耄日切望之因推徳秀之意备书篇中以竭犬马之诚云洪武九年冬十一月壬午宋濓谨记【宋学士集】
　　元赵孟頫九歌圗
　　楚三闾大夫屈原爱君忧国惓惓之忠罹谗邪放逐以卒古今所悲予尝于秘府见李伯时画九歌今又见赵文敏之画于李祭酒时勉所大同而小异亦各极其趣也【东里续集】
　　元赵孟頫袁安卧雪圗
　　唐人得意袁安卧雪圗宋真宗出诸内府以饯相国丁谓之守升州其被召也留之赏心亭而去后有馋太守者窃而易之莫知流落何许尤物之嗟惜如此松雪作此幅极有思致非能烹陶家冻茗者安能味之此可与识者道海粟【铁网瑚】
　　赵松雪为袁通甫作卧雪图老屋疎林意象萧然自谓颇尽其能事而龚子敬题其后乃以不画芭蕉为欠事余为袁君与之临此遂于墙角着败蕉似有生意又益以崇山峻岭苍松茂林庶以见孤髙防俗之蕴故不嫌于赘也壬辰六月二十日文徴明识【书画题防记】
　　元赵孟頫画谢防舆丘壑图
　　昔顾长康画谢防舆于岩石里人问其故荅曰防舆一丘一壑自谓过之故宜置此子于丘壑中也观其清逸标致固足嘉尚然能确守臣节当时同幕罕有及之者今松雪翁后数百载心领神防作为此圗最是位置有方笔意竒妙使长康复生见此必当防头东庐王琦【铁网瑚】
　　咸亭侯风流任达赵文敏用六朝笔法作是圗格力似弱气韵终胜披卷之余令人遐想窬公清歌鼓琴于千载之上王阮之徒有不及者至正辛丑三月廿有六日防稽抱遗老人杨维桢在春梦轩试郭玘墨【东维子集】
　　元赵孟頫白描渊明像
　　右元赵文敏公手摹晋处士陶靖节先生像兼録其归去来辞翰墨精妙楮隙复补以竹石且谓渊明亦当爱此岂谓其辞中偶不及此耶读其辞想见其为人文敏公之尚友吾亦想及之矣第靖节之孤松卓有定见而文敏公之爱或博而不专非后学可轻议也锡山邹松石翁珍圗书甚冨而于此尤珍之吾亦想见其尚友矣然独出以示予岂亦谓知辞中趣耶书以质诸有识者治中秋后二日华亭后学钱福志【鹤滩集】
　　松雪书归去来辞前作渊明像后余兴未尽又作竹石其风流萧可以想见余曽见人得一墓石乃东坡作铭自书后亦作小竹以尽兴二公之文采情致大略相类然也此松雪卷有王行题王行元末人殁于难诗亦清雅锡山邹氏家藏正徳癸酉四月朔鄞陈沂志【遂初斋集】
　　渊明旷世逸才出处卷舒匹之者鲜矣然耻向官折腰达人每恨其褊岂先生托此以发归来之兴耶抚故园而不归殉微官以自失先生固亦齿冷也此卷乃松雪真迹旧为锡山邹氏珍藏今归之杨氏七桧山房癸巳夏蘓门山人叔嗣赴山西省灯下醉题【蘓门集】
　　松雪作渊明像予见者数幅矣皆不若此卷为佳所书归去来辞用笔尤精不类他本其纸亦松雪斋自制笺粉中隐起有八分书子昂二字可证也卷末复作小竹石能令人想见古人雅致极为可爱旧为锡山邹家藏嘉靖戊子夏予寓蘓王氏水阁中作溪光诗成从弟煌偶见之求书一通以去更嵗余煌忽来予家自言防此诗归得消其家门骨肉之祸其事有出意料之外者因以此卷为赠予辞之再四委之而去琼瑶之报甚可愧也甚可笑也癸卯嵗十月廿日五川居士杨仪书于万卷楼中【瑚网】
　　元赵孟頫画陶靖节事
　　赵承防好圗陶靖节髙逸事及归去来辞余先所覩凡十本皆不能如此圗之妙其工力与李伯时抗衡而曲尽潇洒夷穆之度令人宛然有北牎羲皇上人想所貌王檀二江州厐参军皆极意模冩唯貌顔始安延之作丰肥而髯为不得沐防态疑承防未见世说一段语耳标署书亦甚宻是中年笔故圣教十七北海仅十三管将军藏之家二百年矣一日于海飓震撼戈甲戛札中袖以示余相为叹赏者乆之因语将军一饭斗米秤肉挂五两乗长风破万里浪安用此物为将军笑曰不然尉迟鄂公一部清商送老韩蕲王策蹇衞西湖六桥何必减紫桑风致审尔题尾者当亦不甚媿承防【弇州续槀】
　　元赵孟頫画元十一子像
　　元十一子像吴兴赵承防手摹画赞登石者今虽稍剥落其意像之古雅与书法之精工尚可据而想见也其人与事仅见于荘列所称欲以配吾孔氏十哲耳佛髙弟子亦十人事事模仿乃尔【弇州山人槀】
　　元赵孟頫庐山观瀑圗
　　成化十有四年戊戌秋仲姚子购得吴兴赵孟頫所制李白庐山观瀑圗尺纸而匡庐五老宛如目击妙入神品国朝钜公珠玉辉映诚古圗史中之竒品也【姚绶谷庵集】
　　元赵孟頫重江叠嶂圗
　　右松雪重江叠嶂圗一卷为李舍人家藏旧物间以示予见翁之画多矣此纸尤觉入神一时如虞伯生石民瞻桞道传诸大老题咏殆徧而予复置喙其间非敢为画之重轻亦以附一名于不朽焉尔后学古吴陈鉴志【铁网瑚】
　　赵文敏公此圗冲澹简逺意在笔外不知于李营丘如何骎骎欲度荆郭前矣吾歌所云直将清逺苕霅趣冩出滉瀁金焦竒公故吴兴人聊用为戏耳其于海门吞扬子浮天浴日怒雷惊涛之势固少逊至杳霭澹荡出有入无润气在眉睫间不致作公家大年朝京观也防尾诸诗虞伯生桞道传胜国名流陈敬宗吴原博先朝学士精八法者而啓南尤画史中董狐言故足重也【弇州山人槀】
　　元赵孟頫画秋江待渡圗
　　蔡尚书鹤江公常从友人家见有赵文敏画秋江待渡图意甚爱之命能者肖其笔予闻此画向入权室以赂败落人间流转数处几不复取踪迹而尚书公以清白世业临本宛然犹存余与公闻孙世卿善北游过其家世卿出索予题识顾此小物尚书之好古世卿之善藏贻谷守成足观其大矣【莫廷韩集】
　　元赵孟頫画鹊华秋色图
　　吴兴此圗兼右丞北苑二家画法有唐人之致去其纎有北宋之雄去其犷故曰师法舍短不如书家以肖似古人不能变体为书奴也万厯三十三年晒画武昌公廨题【容台集】
　　元赵孟頫水村圗
　　胜国时华亭隶我秀秀与蘓湖相错壤余尝渡泖过大小蒸其地有管公楼知为赵集贤游歴处盖宋既南跸以湖秀为扶风冯翊诸王孙邸第棊布焉子昂兄弟尤以风流翰墨相映带钱徳钧所栖分湖正子昂书画舫出没啸咏其间者徳钧淮楚士不知江南处处水村处处是此景色乃谓得圗在先卜筑在后景适相肖以为竒絶亦何异得公马圗已走冀北牧塲符兆耶季白既居我秀兼得是卷即连雨甚雪独坐斗室亦与此种清景不隔譬之兜率院人感果既胜横股掷足无非寳地断不似徳钧作两截见也书竟适泼顾渚初芽野薇风拂拂从篱薄送香并成消受【恬致堂集】
　　元赵孟頫画真观圗
　　赵子昂真圗不流外郡予慕之乆观在玲珑山去郭北一十八里相传其山产玉怪石万数旅乎如林孤峰防秀缭绕云峦中多洞壑悬厓厓上有沈休文书洞天福地四字后为取石者凿损旧有雨花庵真观长夀坞韵石书院巅有漏月峰子昂筑一精舍于其旁供飬中峰大师必小憩堂故得子昂遗迹甚冨飞甍华屋钟鼓相闻迄今并废按观建自吴越王世出得道真人号子者讳龙字云卿乃妙应渊徳慈济元君之裔子昂族叔也能诗好道中年弃家入山集道藏得黄白异术善呼唤风雨而武宗屡聘不就遂采药海上不知所终至元间谷翁真人从天台忽遇师于山隂道上叩乞道黙无片言惟授丹一粒而去故谷翁亦得蝉脱云此圗向镇藏观中后为氷壶先生赚出复易数姓今得覩于幽兰轩树石精雅墨妙诗清可为子昂生平得意之作也寳诸寳诸乙酉谷日弁山老人髙辉志【瑚网】
　　元赵孟頫摹龙眠飞骑习射圗
　　右赵子昂摹李龙眠飞骑习射圗一卷子昂故诸王孙家无画种其艺之至此盖天机所激一学便似非如他人疲精竭力而能者也每画成子昂亦自爱重张景亮是其外甥人欲得之者多从景亮索觅故亮虽朝暮见画而未尝得留此卷初本龙眠元丰间试院所作子昂摹时犹未渉世故学问之气可掬开玩数四令人洒然【剡源集】
　　元赵孟頫秋郊饮马圗
　　右赵文敏公秋郊饮马图真迹予尝见韦偃暮江五马圗裴寛小马圗与此气韵相望岂公心慕手追有不期而得者耶至其林木活动笔意飞舞设色无一防俗气髙风雅韵沾被后人多矣奎章阁学士院鉴书博士柯九思防【瑚网】
　　元赵孟頫画马圗
　　赵魏公自云防好画马每得片纸必画而后弃去故公壮年笔意精絶郭祐之作诗至以出曹韩上为言公闻之微笑不答葢亦自负也此圗用篆法冩成精神如生诚可寳玩也【宋学士集】
　　元赵孟頫画马
　　右赵魏公画马元人自张绅而下诗之者四人绅字士行青州人号云门山樵洪武初仕终浙江布政使郑元祐字眀徳遂昌人以脱骱任左臂号尚左生任元季浙江儒学提举钱惟善字思复号心白道人以赋罗刹江得名又称钱曲江仕终儒学副提举王畦字季耕福清人仕浙江行省宣使士行所称季野都司即季耕之兄名畛畛与畦俱参政王都中之子与张郑诸公皆尝流寓吴中此圗葢王氏物也转而为吴人沈孟嘉氏所有寻又失去其孙世应购复之目为玩徳圗而使予题其后魏公尝云郭祐之赠予诗世人漫说李龙眠那知已出曹韩上曹韩固不敢望使伯时尚在当与之抗衡也夫魏公自许如此后人尚敢置喙其间哉顾世应之所贵有不専在于马者而祝君希哲已详之予无可言姑疏四人本末俾观者可考焉【甫田集】
　　元赵孟頫天闲五马圗
　　赵承旨孟頫天闲五马圗或谓临李伯时笔奚官二紫衣杖而立者端严有威度朱衣而刷者与马受刷者一马龁草者二齿相齮痒者二各极意态垂桞朱防怳然若飞龙天廏之在目窃谓阎右相韩晋公合为此圗不必伯时本也王处仲击唾壶时以此佐之当更神王耳【弇州山人槀】
　　元赵孟頫画两马
　　吴兴画两马其前马从容细歩与前人顾盼呼侣之意后人攀鞍欲上不得后马搐尾顿蹄欲驰而后隐忍态描冩殆尽偶一开卷宛然若生故不必以龙鬐凤臆嘶风逐电为快也【弇州续槀】
　　元赵孟頫双马圗
　　赵吴兴画马真与韩曹抗衡此卷尤为合作后有云东题咏必江南好事家所藏可寳也其昌【瑚网】
　　元赵孟頫天马圗
　　赵文敏画马虽以伯时为师而其古淡浑成若无意标竒处实得物态之自然昔人谓圗魅者易竒冩狗马者难巧然狗马之中亦有出竒取异者是亦趣也元人画马任月山太庸龚翠岩太竒惟子昂得马之真葢其性喜画马少时遇片纸輙画而后弃去精能之极合乎自然非浅造者可窥也丁卯八月汤慧珠防公天马图来玩平立颙视絶无顿掣之意而神气雄岸屹然如山奚官长身武姿与马并髙如献轩墀时也【六研斋二笔】
　　元赵孟頫八骏图
　　文敏性喜画马自云少时见片纸輙画而后弃去盖其神骏英逸之气暗相流注遂擅此好耳予友戴升之曽防一马相示圉官洗刷持浆饮马马雄矫顿掣意态欲絶后有宋景濓小楷数字徃来予懐乆矣今茂叙复以公八骏图向予评赏笔意圆洁秀整视戴所防又为一格岂天闲之选虽脱衔牧时亦自驯雅絶去覂驾蹄龁之习耶茂叙负材缮行称名家千里血驹此卷适落其手不可谓非也题而归之【恬致堂集】
　　元赵孟頫二羊圗
　　予尝读杜工部画马讃云良工惆怅落笔雄才未尝不叹世之画者难其人也晋唐而下姑未暇论至如近代赵文敏公书画俱造神妙今观此圗后复题曰虽不能逼近古人气韵有得非公夸言真妙品也好事者其慎保诸吴龙门山樵良琦寓玉逺緑轩题时为洪武十有七年秋七月十九日【书画题防记】
　　赵文敏公为仲侣冩二羊图展卷间如行河湟道中与旃裘索择之牧羝奴逐水草而栖止昔称廊庙材器稽古入妙者信矣汝阳袁华书于鼇峰寓舍【同上】
　　昔李伯时好画马遇大比丘戒堕马胎乃画一切佛得三昧妙松雪翁亦善画马今披此图又善画羊观龙门所题想含此意予又惜其丹青之笔不冩苏武执节之容青海牧羝之景也为之三叹东郭牧者张大本冩昆山客馆与琦龙门同观书此【同上】
　　子昂肖物之妙无所不造极此二羝乃其偶作而宛然置人于黄沙白草间评者纷纷徴蘓卿事我恐此妙趣正复当面蹉过也吾深叹其亡羊竹嬾李日华【恬致堂集】
　　元赵孟頫墨竹
　　黄山谷云文湖州冩竹木用笔甚妙而作书乃不逮以画法作书则孰能御之吴兴乃以书法冩竹故望而知其非他人所能及者云【道园学古録】
　　元赵孟頫画竹石
　　昔文敏公初赴京过毘陵止宗人东臯先生家人多求公翰墨后仕于朝徃来霅上时先生数从之防日得公书画凡数幅内竹石一纸公题小诗絶类此卷吁公初以书名于时其画与诗本皆絶妙今此卷备焉有区区未易賛述者特以予家藏旧物皆亡于兵眎今又隔一宇宙捧玩再三不胜慨惜【谢应芳巢集】
　　魏公书真行篆籀皆造古人地位复能以飞白作石金错刀作墨竹则又古人之所鲜能者呜呼书法至公可谓备矣俗工不知书乃欲效其形似真若楚优叔敖令人不觉发笑此卷竹石皆佳诗亦不茍可为文房清玩书此以见书画同途不可岐而二也云门山樵张绅【铁网瑚】
　　元赵孟頫画竹
　　湖州之竹真而不妙彭城之竹妙而不真湖州疎疎宻宻彭城不宻而疎二君直气凛凛是以笔底劲多和少森然劔防琐牎猗傩无有也子昂此幅于至和处见笔至宻处见墨未尝不劲未尝不踈所谓瑶台缓歩罗绮骄春或足拟之予家旧藏管夫人蛱蝶一枝犹之芳天和畅丽人临风亸袖醉娇嫋嫋殊不胜情此花此竹差足当荣禄朝回仲姬衣紫绫半臂援瓯酌茗嬛姗相盼时也【来禽馆集】
　　元赵孟頫墨梅
　　赵文敏公蚤嵗喜画墨梅印以水晶宫图书因浙中有玛瑙寺或戏以为对遂不用此图书而梅亦少画闻之髙竹闇季常近得此纸有钱选舜举防语其为公早年画无疑及观公所题二首追懐惋惜未尝咎少之作不工者葢其才情之出下笔过人有自得之妙亦必有自得之喜固不足以尽识公之为人然亦可想见公之为人也季常其永寳之【春雨集】
　　元赵孟頫三世画人马圗
　　吴兴赵公文章政事见重前代又以其余适情于翰墨之内故字画之工防染之神妙天下而子孙亦克承其志焉清江王氏希和持其所藏公家三世所作人马圗以示予盖自子昂公为之祖仲穆公为之子彦徴公为之孙覩其顾视随立尊卑秩然亲谊蔼然然后知名贤措思运笔虽于圗冩之末而寓天理人心之正然后人子一展卷之顷孝敬之心自不能不兴起于其衷也况兰筋麯膝方首厚蹄目如悬铃光流紫电竒情妍态宛如锵如如翔如实可以充天闲而鸣和鸾也又何必伯乐之经九方臯之法然后可以见之哉希和今世名家素勤诗礼之教乡先生称道之者日益着是犹骥有其徳而又得其所飬者他日充天闲鸣和鸾今将于此圗而徴希和之所至也载阅是圗敬书于后时永乐元年冬十一月五日将仕佐郎临江府儒学敎授钱唐沈大年【瑚网】
　　清江王均希和所藏松雪斋三世人马图暇日持以示予予获拜观先朝文献之懿继述之雅亘古今而希有也楚书曰楚国无以为寳唯善以为寳希和寳此以传家其亦善人也三肃以还珍重珍重永乐三年春龙在乙酉三月廿日前进士胡诚拜书【同上】
　　右湖州路緫管赵公仲穆其子莒州知州赵彦徴所画二马气韵精神各得其妙总管笔法得曹将军为多知州笔法得韩干为重独文敏公兼曹韩而获其神妙此所以名重千古无媿前人雪庭禅师与緫管公为心交父子之间同为知己王蒙在文敏公为外祖总管为母舅知州为表弟岂敢品题哉实识悲感耳王谨书【同上】
　　郭祐之题赵文敏画云世人但说李龙眠那知已出曹韩上文敏见之谓曹韩固不敢当使龙眠在固当与抗衡也其自许如此锡山安君尝得其子集贤诸孙彦徴画聨马轴王叔明题其后并论其父子笔法所自而尤盛称文敏得曹韩之妙顾卷中无文敏之笔非阙典欤安君乃别购文敏一马标诸卷首遂成合笔持来示予俾题其后于戏曹韩龙眠盛矣然其后皆无闻岂若赵氏祖子孙三轴具于一轴之中而并臻其妙殆古今一见耳岂曹韩诸人所得而拟耶若安君者其亦知所尚哉安君名国字民太号桂坡锡山人嘉靖壬辰三月既望文徴明题【同上】
　　元赵雍画山水
　　昨自杭回道经茅山西墅时夕阳也松如偃盖水若鸣琴青山万重白云千顷山下有乗骏马者出没于其间乃天然一图画心有所得以目疾未愈不能举笔因命子雍代之至大四年五月既望识于鸥波亭云白山青几万重溪邉游子马如龙眼前有景画不尽归去鸥波命阿雍子昂【瑚网】
　　元赵雍临李伯时凤头騘
　　家兄知州为奕临李伯时凤头騘今作紫花马此老杜所谓五花变作云满身者是也真家藏之寳可与知者道耳弟奕谨题【铁网瑚】
　　元赵雍马圗
　　予尝观唐陈闳马圗叹其精絶今见仲穆临李伯时之作真能继之至于蕃人牵马尤极其态所谓心合意会又不止于云满身者此图仲穆冩寄其弟奕者后入昆山顾仲瑛家今为文侍御宗严得之盖自古千里之足骨朽无遗而二百余年飒爽之气犹宛然尺素间又何天闲十二之足夸哉【匏翁家藏集】
　　元赵雍药王像
　　赵仲穆用龙眠法冩药王像坐藤竹牀手执葫芦在芭蕉林中喻是身之非坚也脚下靡靡细草俯覸之喻大地皆药草也倪迂作精楷賛曰耆婆大医王能疗诸疾苦视虗实表里施补利汗吐设或有心病非针砭能愈世尊安心法一弹指病去是画者賛者俱觧入深法者也【六研斋二笔】
　　元髙克恭冩山村图卷
　　彦敬所作山水真杜子羙所谓元气淋漓者邪仁近得之可谓平生壮观也孟頫【续书画题防记】
　　大徳初元九月十九日清河张渊甫贰车防髙彦敬御史于泉月精舍酒半为予作山村圗顷刻而成元气淋漓天真烂漫脱去画工笔墨畦町予方栖迟尘土无山可耕展玩此圗为之怅然而已南阳仇逺仁近【同上】右山村圗卷故尚书髙克恭彦敬为御史时为仇先生作于泉月精舍舍乃故宋漳州佥判张逢甫之坟庵渊甫即句曲外史伯雨之大父也先生一为溧阳敎授即不仕仇山在余杭溪上因号山村民栖霞岭在西河北山先生墓在焉弁阳则草牕周公谨之别号弁山在武康溪上先生翥师也大徳初元予甫十有一常从先生出入诸公间今再三十矣景宁尚书得此卷以属题伤年运之既迈感事物之非昔怆然于懐以叙卷末庶几览者知文献之徴也至正昭阳赤奋若夏五之望河东张翥谨书于京师所寓虚游轩【同上】
　　右髙文简公画赵文敏公题识仇山村周草牕诗皆絶无而仅有者河东张承防尝为赋诗吾友蒲庵复和之予欲效颦老病未能也姑书此以识媿金华宋濓题【同上】
　　元髙克恭画云林烟障
　　房山老人初用二米法冩林峦烟雨晚更出入董北苑故为一代竒作然不轻于着笔遇酒酣兴发或好友在前杂取缣楮研墨挥亳乗快为之神施设不可端倪今俗工极意临摹岂能得其髣髴哉昔米元章嗜石见輙再拜予所甚爱其能无修容乎【栁待制集】
　　元髙克恭夜山圗
　　彦敬郎中髙君读书穷理外留心绘事所谓吴装山水者尤得意焉左右司秩满之后闲居武林不求仕宦日从事于画心愈好而技愈进虽专门名家有弗逮也行省照磨李君公略性冲澹乐山水寓居吴山之颠南向开小阁俯瞰钱唐江及淛东诸山歴歴可数如几案间物彦敬每相过未尝不流连徙倚以展清眺公略谓夜起登此阁月下看山尤觉殊胜彦敬闻之跃跃以喜遂援笔而为是圗公略持以示予且请着语聊为道其梗槩云至元甲午阳月望日徐琰子方父防于武林官舍之方润堂【铁网瑚】
　　元髙克恭烟岭云林圗
　　房山画山水无不佳者未若此幅大有米家意趣静庵张别驾持此索予拙作故赋一篇时洪武庚戌嵗三月五日渤海髙啓题【瑚网】
　　元李衎墨竹
　　仆观息斋墨竹多矣此卷老嫩荣瘁风晴备尽意度尤可寳玩吴兴赵孟頫题【瑚网】
　　息斋画竹虽曰规模与可盖其胸中自有悟处故能振迅天真落笔臻妙简斋赋墨梅有云意足不求顔色似前身相马九方臯予于此公墨竹亦云大徳七年闰五月望雪庵道人溥光谨题【同上】
　　元李衎墨竹卷
　　文与可苏子瞻仙去二百年墨竹一派今蓟丘李公得之其用意命笔天趣冥会等而置之未易优劣也或谓二公在当时虽贵重而困悴流落亦不少竹讵能救之哉李公今方以此上当天意宠誉赫奕抑荣矣愚谓士之用世以学术政业而艺事乃其余三君子之道一致也遇不遇有命此君何与焉同览此卷并识其语【吴师道礼部集】
　　元李衎冩木石细竹
　　东坡尝谓与可胸中自有成竹乃见于笔下今观仲賔所作修篁劲节猗猗生意无尽非胸中有成竹者其能若此耶大徳壬寅中元日金应桂题【六研斋三笔】
　　元钱选浮玉山居圗
　　舜举少年爱弄丹青冩花草宛然如生人争欲得之其晚年益趋平淡多作山水此卷虽规摹董北苑然又自成一家可谓前无古人矣赵孟頫书【续书画题防记】霅溪翁吴兴硕学其于经史贯串于胷中时人莫之知也独与敖君善讲明酬酢咸诣理奥而赵文敏公常师之不特师其画至今古事物之外又深于音律之学其人品之髙如此而世间徃往以画史称之是特其戏游而遂掩其所学今观贞居所藏此卷并题诗其上诗与画称知诗者乃知其画矣至正八年九月八日大痴学人黄公望稽首敬题时年八袠【瑚网】
</div>
    <div class="pagination">
<a href="御定佩文斋书画谱_page487.html">上一页</a><span>...</span><a href="御定佩文斋书画谱_page483.html">483</a><a href="御定佩文斋书画谱_page484.html">484</a><a href="御定佩文斋书画谱_page485.html">485</a><a href="御定佩文斋书画谱_page486.html">486</a><a href="御定佩文斋书画谱_page487.html">487</a><span class="current-page">488</span><a href="御定佩文斋书画谱_page489.html">489</a><a href="御定佩文斋书画谱_page490.html">490</a><a href="御定佩文斋书画谱_page491.html">491</a><a href="御定佩文斋书画谱_page492.html">492</a><a href="御定佩文斋书画谱_page493.html">493</a><span>...</span><a href="御定佩文斋书画谱_page489.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
