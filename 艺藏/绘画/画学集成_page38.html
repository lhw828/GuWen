<!DOCTYPE html>
<html>
<head>
    <meta charset="UTF-8">
    <title>画学集成 - 第 38 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 38 页/共 129 页</h1>
    <div class="content">　　○仙游图
　　　　唐关仝所作，故相晋国丁公印章在焉。仝画山水入妙，然于人物非工，每有得意者，必使胡翼主人物。此图神仙，翼所作也。大石丛立，屹然万仞，色若精铁，上无尘埃，下无粪壤，四面斩绝，不通人迹，而深岩委涧，有楼观洞府鸾鹤花竹之胜，杖履而游者，皆羽衣飘飘，若御风而上征者，非仙灵所居而何？石之立者，左右视之，各见其圜锐短长远近之势。石之坐卧者，上下视之，各见其方圆广狭薄厚之形。笔墨略到，便能移人心目，使人必求其意趣，此又足以见其能也。
　　
　　　　○鸡竹图（书画谱作鹤竹图）
　　南唐霸府之库物。旧有集贤院印章，梅翰林词涂去故印，复用梅昌言印以盖之。徐熙所作也。丛生竹筱，根干节叶，皆用浓墨粗笔，其间栉比，略以青绿点扫，而具萧然有拂云之气。两驯雉啄其下，羽翼鲜洁，喙欲鸣、距欲动也。近时画师作翎毛，务以疏渲细密为工，一羽虽似，而举体或不得其大全。此虽羽毛不复疏渲，分布众采，映带而成，生意真态，无一不具，非造妙自然莫能至此。
　　
　　　　○棘鹞柘条铜嘴
　　皆南唐锺隐所作。隐，天台人，以其隐于锺山，遂为姓名，盖处士也。画花高淡简远，工于用墨，笔迹浑成，外无棱刺。木身鸟羽，皆用淡色意就而成。世俗画雕狸鹰兔鹞雉鹯雀之类，皆作禽夺搏击之状，欲示其猛。隐所作鹞坐枯枝上，貌甚闲暇，注目草中之禽，其意欲取，蹲缩作势，得兵家所谓鸷鸟之击必匿其形，使人想其霜拳老足必无虚下也。世俗作铜嘴，多作儇子艳妇雕笼彩缕以为之饰，虽或工巧而凡猥可憎。隐所作铜嘴坐枯条上，有得荫忘形之意，傍有大树，苍皮鲜驳，下有丛竹茂密，春风野色，骀荡在目。然老树欹卧不见条枝，竹枝虽多景若未尽，当是金陵霸府中大屏之一扇或大图之一幅。或闻今宁远军节度使高公公绘亦有锺隐图，亦止三幅，笔墨相若而景物与之连属，疑为此画之旁幅，惜乎未能并观其全也。
　　
　　　　○荧惑像
　　朱发森然上冲冠，荷长戟，貌甚忿怒，口鼻出息，烟焰皆飞。然气志超然，有天人之意。
　　
　　○灵惠应感公像
　　　　秦蜀守李冰之子，开二江，制水怪，蜀人德之，祠于灌口，世所谓灌口二郎者也。风貌甚都，威仪严毅。然挟弹遨游于二江之边，成庙食之气。
　　
　　　　○雪钟馗
　　破巾短褐，束缚一鬼，荷于担端，行雪林中。想见武举不第，胸中未平，又怒鬼物扰人，擒捕击搏，戏用馀勇也。皆蜀孙知微所作。知微，华阳真人，有高行，寓意于画，以画隐者也。笔墨神妙，超然度越众人。乖崖张公，咏镇蜀，雅闻其名，欲一见之，终不可致。一日张公知在僧舍饮，亟捐车骑，却鸣驺，径往诣之。知微即投阁遁去。乖崖公还朝，出剑关，逢一村童持知微书负一箧迎道左，书曰：公所喜者画也，今以二图为献。问知微所在，则曰：适一山人以书信授我，已去远矣。张公益叹其高。予外曾祖正惠马公知节守成都，知微日居府中，相从甚欢，得画最多。公解所服金带赠之，知微即系于纻袍上。人见其标韵萧然，白衣金带，皆以为李太白、孙思邈也。马公在前
　　
　　朝贵人中最名识画，一时公卿家画，往往听其审定。盖久与知微语，得辨画之要也。
　　
　　　　○火佛像
　　蜀张南本所作。世之画史，但能写物之定形，故水火之状难尽其变。始南本与孙位并学画水，皆得其法。南本以为同能不若独胜，遂专意画火，独造其妙。世传辟支佛结跏趺坐，火周其身，笔气焱锐，得火之性。观之者以烟飞电掣，烈然有焚山燎原之势。佛以定慧力坐其间，安然不动，则毛末小利害足以动其心乎？予为之偈曰：大士坐禅，心若水月。火周其体，炽焰炎烈。静观无始，人本非热。与火相忘，何生何灭。吾观若人，孰惧烧劫。
　　
　　○寒龟曝背图
　　蜀黄筌所作。笔墨老硬，无少柔媚。筌平时所作雀竹鱼龙，亦皆设色鲜华，以示其巧，此独为水墨。枯林之下，一龟盘跚曳尾而行，若春雷已动，馀寒未去，负朝阳以曝其背，有舒缓弯飗之态，其趣甚乐。顷在丞相范公家见筌一龟，笔墨与此无异，但其色甚泽，水旁之草方茂，盖方自水中出，又非寒时，其状不得不殊。故观画者要当识其画时用意处也。
　　
　　○补陀观音像
　　蜀勾龙爽所作。具天人种种殊相，宝珠璎珞，铢衣绀髻，使人瞻之，敬心自起。笔气清润，意通幻妙。所居补陀落伽山在海岸孤绝处，烟峦蒙密，佳气蔼然。予尝与德麟雨后望襄阳凤林诸山，气象略相似，颇恨是中无此大士也。
　　
　　　　○紫微朝会图
　　　　朱梁时将军张图所作。帝被衮执圭，五星、二曜、七元、四圣左右执侍，十二宫神、二十八星各居其次，乘云来下，其容色皆端敬，其服章皆严谨。道家谓玉皇大天帝为众仙天子，紫微大天帝为众星天子，观此图者，知君臣之义虽九天之上亦未尝废也。图作衣文，不师吴衣当风、曹衣出水之例，浓墨粗笔如草书，颤掣飞动，势甚豪放。至于作面与手及诸服饰仪物，则用细笔轻色，详缓端慎，无一欹侧，一家之妙用也。
　　
　　　　○乳虎
　　宣城包鼎所作，绢素虽断而毛色精润如新。包氏以虎世其家，而鼎之所画居最。虎，天下之至猛，至于牵制父子牝牡之情，则虽威而不怒。荒榛赤草，鸟噪其上，两虎引子而行，意甚安佚。其雄前行，观其意亦有御护之意。
　　
　　小虎牙爪未备，已有食九牛之气。但吞噬之兽，夫妇父子相从群行，人或遇之，诚可惧也。
　　
　　○被发观音变相
　　　　水中石上，袭衣宝珞，被发按剑而坐。非近时所能为，必五代或晚唐名辈所作。笔细而有力似吴道玄，独设色太重，衣上花文不类吴笔，或云朱繇，疑或是也。观世音闻声以示现，今此形相，世所罕作，吾弗知为何等人以何等身得度，故现此身而为说法也。
　　
　　　　○正坐佛
　　　　唐赵公祐所作。予远祖相国卫公为浙西按察使日幕中僚也。世俗画佛菩萨者，或作西域相，则拳发虬髯，穹鼻黝目，一如戎人，或作庄严相，妍柔姣好，奇衣宝玩，一如妇人，皆失之矣。公祐所作三十二相八十种好皆具，而慈悲威重，有巍巍堂堂天人师之容。笔迹劲绝，用色精密，缣素暗腐而丹青不渝，真可宝乎。
　　
　　　　○玉皇朝会图
　　蜀石恪所作。天仙、灵官、金童、玉女、三官、太一、七元、四圣、经星纬宿、风雨雷电诸神、岳渎君长、地上地下主者皆集于帝所。玉皇大天帝端矰而坐，众真仰首，承望清光，见之者神思超然，如在乎通明殿中也。恪性不
　　
　　羁，滑稽玩世，故画笔豪放，时出绳检之外，而不失其奇。所作形相，或丑怪奇倔以示变，水府官吏，或系鱼蟹于腰以侮观者。顷见恪所作翁媪尝醋图，蹇鼻撮口，以明其酸。又尝见恪所作鬼百戏图，锺馗夫妇对案置酒，主供帐果肴及执事左右皆述其情态，前有大小鬼数十合乐呈伎俩，曲尽其妙。此图玉皇像，不敢深戏，然犹不免悬蟹，欲调后人之笑耳。
　　
　　　　○渡水牛出林虎
　　　　皆朱梁时道士厉归真所作。缺岸平波，远山坡陀，青林浅草，牛与牧人情味俱适，笔简意尽，气韵萧爽。戴嵩、韩滉所画，未知其孰贤也。归真画虎，毛色明润，其视眈眈，有威加百兽之意。尝作棚于山中大木上，下观猛虎，欲见真态。又或自衣虎皮，跳掷于庭，以思仿其势。今观此图，非心通意解，未易得其自然也。
　　
　　　　○归龙入海图
　　毗陵戚化元所作。笔力峥嵘，善作风浪起伏之势，令人心目眩漾。一龙蜿蜒翔于水上，然先后之浪皆匀，未有翻涌濆漩之形，云气虽从，然不自水中出。予见而知之，曰：此非游龙出海图，乃归龙入海图也。因以名之。
　　
　　　　○菡萏图
　　赵昌所作。昌善画花，设色明润，笔迹柔美，国朝以来，有名于蜀。士大夫旧云：徐熙画花传花神，赵昌画花写花形，然比之徐熙则差劣。其后镡宏、王友之辈皆弗逮也。莲与荷生污泥之中，出于水而不著水。昌此花标韵清远，能识此意耳。
　　
　　○长带观音
　　今龙眠居士李伯时作。名公麟，登进士第，以文学有名于时。学佛悟道，深得微旨，立朝藉藉有声。博求钟鼎古器，圭璧宝玩，森然满家。雅好画笔，心通意彻，直造玄妙。盖其天才轶群，举皆过人。士大夫以谓鞍马愈于韩傒，佛像可近吴道玄，山似李思训，人物似韩滉，非过论也。今观此像，固非世俗可以仿佛，而绅带特长过一身有半，盖出奇立异，使世俗惊惑而不失其胜绝处也。比见伯时为延安吕观文吉甫作石上卧观音像，前此未闻有此样，是亦出奇也。唐阎立本、杨炎能画，不害其为贵人。王维、郑虔能画，不害其为贤士。国朝燕龙图穆之、宋郎中复古与伯时皆能画，何愧于古耶！宗室光州防御使令穰，字大年。予虽未之识，然雅闻有美才高行，读书能文，自少喜作山水，士大夫家往往有之，以为宝玩。大年与德麟同出太祖皇帝之后，于德麟为兄，蚤相器重，以故德麟所收，皆大年平时所得意者。大年用五色作山水竹树凫雁之类，
　　
　　有唐朝名画风调。江都王鞍马、滕王蛱蝶，皆唐宗室之妙画，可与之方驾并游矣。乃知贵人之天质自异，意所专习，则必能度越流俗也。
　　
　　　　○画品书后
　　赵德麟藏书数万卷，蓄画数十函，皆留京师邸中。巉所评皆襄阳随轩橐中品也。德麟以文章名于时，巉闻其名于荐绅士大夫间盖十馀年。比自箕隗，将道汉沔，东适吴粤，遇于荆州，留连馀半年。中间与德麟徜徉山水，为觞咏登临之乐，无日不然。遇佳兴则取诸画次第观之，巉每有评说。德麟曰：子姑识其语，予将质之于他人。巉曰：画之为伎下矣，能求其意，何足道哉。然知其说者，或寡能尽其心。求舐笔和铅之际，笔墨心手相应于绘素之初，则靡有不得之矣。后之观者，尝试以巉之说而求之。元符元年七月既望，襄阳北津舟中赞皇李巉方叔书。
　　
　　附录：
　　德隅斋画品一巻（两江总督采进本）
　　[宋李廌撰廌字方叔阳翟人事迹具宋史文苑传廌少以文字见知于苏轼后轼知举廌乃不第竟偃蹇而卒轼所谓平生浪说古战场到眼空迷日五色至今传为故实者卽为廌作也是编所记名画凡二十有二人各为序述品题陈振孙书录解题称元符元年赵令畤官襄阳行槖中诸画方叔皆为之评品盖卽此书惟德隅斋作德隅堂考邓椿画继称李方叔载德隅斋画品云云则陈氏所记误矣廌本善属文故其词致皆雅令波澜意趣一一妙中理解叶梦得石林诗话论冦国寳诗所谓从苏黄门庭中来者惟寒龟出曝图条中有顷在丞相尤公家见黄监一龟云云考元佑绍圣之间丞相未有尤姓者岂传写之讹耶（四库全书总目 子部 艺术类）
　　
　　师友谈记一卷（两淮盐政采进本）
　　
　　宋李廌撰廌有德隅斋画品已著录是书记苏轼范祖禹及黄庭坚秦观晁说之张耒所谈故曰师友其人皆元佑胜流而廌之学问文章亦足与相亚能解诸人之所谈所载多名言格论非小说琐录之比其述秦观论赋之语反复数条曲尽工巧而终以为场屋之赋不足重可谓不阿所好书中称哲宗为今上葢作于元佑中末记苏轼为兵部尚书及帅定州事轼到定州不久卽南迁则是书之成又当在元佑诸人尽罹贬斥之后知其交由神契非以势利相攀且以潦倒场屋之人于新经义盛行之时曲附其说卽可以立致科第而独载排斥笑谑之语不肯稍逊穷视其所不为亦可谓介然有守矣寥寥数简之书而至今孤行于天地岂偶然哉（四库全书总目 子部 杂家类）
　　
　　济南集八卷（永乐大典本）
　　
　　宋李廌撰廌有德隅斋画品已著录文献通考载廌济南集二十卷而当时又名日月岩集周紫芝太仓梯米集有书月岩集后一篇称滑台刘德秀借本于妙香寮始得见之则南渡之初已为罕觏后遂散佚不传惟苏门六君子文粹中载遗文一卷而已永乐大典修于明初其时原集尙存所收颇伙采掇编缉十尙得其四五葢亦仅而得存矣廌才气横溢其文章条畅曲折辩而中理大畧与苏轼相近故轼称其笔墨澜飜有飞沙走石之势李之仪称其如大川东注昼夜不息不至于海不止周紫芝亦云自非豪迈英杰之气过人十倍其发为文词何以痛快若是葢其兀奡奔放诚所谓不羁之才驰骤于秦观张耒之间未遽步其后尘也史又称其喜论古今治乱尝上忠谏书忠厚论又兵鉴二万言今所存兵法奇正将才将心诸篇葢卽所上兵鉴中之数首其议论奇伟尤多可取固与局促辕下者异焉案吕本中紫微诗话极称廌赠汝州太守诗而今不见此首又其祭苏轼文所云皇天后土鉴一生忠义之心名山大川还万古英灵之气者当时传诵海内而亦不见其全篇则其诗文之湮没者固已不少其幸而未佚者固尤足珍矣（四库全书总目 集部 别集类）
　　
　　李廌字方叔其先自郓徙华廌少以问学称谒苏轼于黄州轼称其才为万人敌轼卒廌哭之恸即走汝颍间相地卜兆授其子作文祭之词语奇壮读者为悚谓颍为人物渊薮定居长社县令李佐及里人买宅居之（四库全书 史部 地理类 都会郡县之属 河南通志卷六十九）
　　
　　李廌字方叔其先自郓徙华廌少长以学问称乡里谒苏轼于黄州贽文求知轼谓其笔墨澜翻有飞沙走石之势拊其背曰子之才万人敌也廌再拜受教而家素贫三世未葬一夕抚枕流涕曰吾忠孝焉是学而亲未葬何以学为旦而别轼轼解衣为助又作诗劝风义者于是不数年尽累世之丧三十余柩归窆华山下益闭门读书又数年再见轼轼阅其所著叹曰张耒秦观之流也廌中年絶进取定居长社卒廌喜论古今治乱条畅曲折辨而中理当喧溷仓卒间如不经意睥睨而起落笔如飞驰元佑求言上忠諌书忠厚论并献兵鉴二万言论西事朝廷擒羌酋鬼章将致法廌深论利害以为杀之无益愿从寛大当时韪其言（宋史本传）（四库全书 史部 地理类 都会郡县之属 陕西通志卷六十三）
　　
　　李方叔集三十卷济南集二十卷李廌字方叔号月岩夹江人乡贡进士东坡知贡举得试卷以为方叔置之首选已而非也赋诗有平生谩说古战场过眼还迷日五色之句后竟不第其母曰苏公知举而吾儿下第命也所著有师友闻见纪多子瞻淳夫之遗言（四库全书 史部 地理类 杂记之属 蜀中广记卷九十八）
　　
　　失取方叔
　　宋李廌字方叔华州人尝以文谒蘓轼于黄州轼谓其笔墨澜飜有飞沙走石之势盖张耒秦观之流也及乡举试礼部时东坡知贡举欲私之既而下第乃作诗自责曰与君相从非一日笔势翩翩疑可识平生谩说古战场过眼终迷日五色按唐李华文词绮丽尝作吊古战场文极思方成作为故纸与萧颕士读之颕士称工华问今时谁可及颕士曰君若加精思便能至矣华愕然而服东坡引之言已失取方叔文也（四库全书 子部 类书类 山堂肆考卷八十三）
　　
　　
　　　　李廌（一○五九～一一○九），字方叔，号太华逸民（宋周紫芝《大仓梯米集》卷六六《书月岩集后》）、济南先生（宋谢采伯《密斋笔记》卷三），祖先由郓州迁华州，遂为华州（今陕西华县）人。早年以文章受知苏轼。哲宗元佑三年（一○八八），苏轼知贡举，得试卷以为写作，置之首选，而是科廌竟下第，所以轼有“平生漫说古战场，过眼还迷日五色”（《送李方叔下第》）之叹。后再举亦失利，遂绝意仕进，定居长社。徽宗大观三年卒，年五十一。有《济南集》（一名《月岩集》）二十卷（《直斋书录解题》），已佚。清四库馆臣据《永乐大典》辑为八卷，其中诗四卷。《宋史》卷四四四有传。
　　　　李廌诗，以影印文渊阁《四库全书》本为底本，校以近人李之鼎宜秋馆《宋人集》丙编本（简称宜秋本）。新辑集外诗附于卷末］。
　　
　　　　德隅斋画品
　　　　一卷（两江总督采进本）
　　宋李廌撰。廌字方叔，阳翟人。事迹具《宋史 文苑传》。廌少以文字见知于苏轼，后轼知举，廌乃不第，竟偃蹇而卒。轼所谓平生浪说古战场，到眼空迷日五色，至今传为故实者，即为廌作也。是编所记名画凡二十有二人，各为序述品题。陈振孙《书录解题》称元符元年赵令畤官襄阳，行橐中诸画，方叔皆为之评吕，盖即此书。惟德隅斋作德隅堂。考邓椿《画继》称李方叔载《德隅斋画品》云云，则陈氏所记误矣。廌本善属文，故其词致皆雅令，波澜意趣，一一妙中理解。叶梦得《石林诗话》论寇国宝诗所谓从苏、黄门庭中来者，惟寒龟出曝图条中，有顷在丞相尤公家见黄监一龟云云。考元佑、绍圣之间，丞相未有尤姓者，岂传写之讹耶？
　　　　   出《四库总目提要》
　　　　济南集
　　　　八卷李廌撰清钞本
　　　　李廌(一〇五九——一一〇九)字方叔，自号太华逸民，华州(今陕西华县)人。六岁而孤，能自奋立，少长，以学问称乡里，苏轼极称其文，而屡试不第，中年遂绝进取意。廌喜论古今治乱，条畅曲折，辩而中理，为‘苏门六君子’之一。所著除文集外，有《师友谈记》十卷、《德隅堂画品》一卷。《宋史》卷四百四十四有传。
　　
　　据陈恬所作《李方叔遗稿序》，李廌‘属稿之文无虑数千篇藏于家’，其子李俣尝编为集。又据政和六年李之仪《济南月岩集序》云：‘方叔没后八年，其子颍秀川集其文为若干卷，号《月岩》。’据此，可知李廌平生所作诗文甚多，诸子尝编为数集，但传世情况不详，考《直斋书录解题》卷十七云：‘《济南集》二十卷，乡贡进士华山李廌方叔撰，又号《月岩集》。’陈《录》所著录蜀本《苏门六君子集》中，收有《济南集》二十卷，则知李廌文集除合刊本外，另有单行之本。又《宋史 艺文志》着录《李廌集》三十卷，与陈《录》异，盖同书异名，‘三十’或为‘二十’之讹。其书元、明刊刻情况不详，明《文渊阁书目》卷九着录‘李廌《济南集》一部四册，全’；《内阁藏书目录》卷三亦着录其集四册，云不全；《绛云楼书目》卷三又着录《济南集》，注云‘二十卷，又号《月岩集》’。可知宋本《济南集》在明代犹有完帙，其后诸家书目则未着录二十卷本，盖已亡佚。今存《济南集》八卷，乾隆时四库馆臣辑自《永乐大典》，即《四库全书》所收。本丛刊所选之清钞本，亦源于《大典》本，但与文渊阁《四库全书》所收《济南集》比较，虽其卷帙、内容无异，但《四库》本为半页八行，行二十一字；而此本则每半页十一行，行二十一字。其书前《提要》亦与文渊阁本及《四库总目》所载小异，盖抄自《四库》本尚未定稿时。
　　
</div>
    <div class="pagination">
<a href="画学集成_page37.html">上一页</a><span>...</span><a href="画学集成_page33.html">33</a><a href="画学集成_page34.html">34</a><a href="画学集成_page35.html">35</a><a href="画学集成_page36.html">36</a><a href="画学集成_page37.html">37</a><span class="current-page">38</span><a href="画学集成_page39.html">39</a><a href="画学集成_page40.html">40</a><a href="画学集成_page41.html">41</a><a href="画学集成_page42.html">42</a><a href="画学集成_page43.html">43</a><span>...</span><a href="画学集成_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
