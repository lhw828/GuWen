<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 302 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 302 页/共 578 页</h1>
    <div class="content">　　杜琼
　　杜琼字用嘉【见书家】家吴城之乐圃里好为诗间喜画山水人物故其诗于评画尤深世称东原先生又称鹿冠道人【震泽集】
　　杜琼明经博学家贫道尊贞澹醇和粹然为丘壑之表画亦遒丽效南唐董北苑【丹青志】
　　徐有贞
　　徐有贞字元玉以复辟勲封武功伯【见书家传】山水清劲不凡【清河书画舫】
　　马愈
　　马愈字抑之嘉定人官刑部主事人号为马清痴【见书家传】画登逸品【清河书画舫】
　　沈贞吉　沈恒吉
　　沈贞吉字南斋弟恒吉号同斋【鐡网瑚云同斋石田先生之父也】相城故家皆工唐律兼善绘事每赋一诗营一障必累月阅嵗乃出不可以钱帛购取故尤以少得重家庭之间自相唱酬下至仆隶悉谙文墨并年八十余【杨循吉吴中往哲记】
　　贞吉恒吉皆善绘素貌人畜工絶【刘鳯续吴先贤讃】沈贞吉恒吉二处士并善丹青风格明秀壎箎相映时谓赵文敏同流恒吉之画师杜征君【丹青志】
　　贞吉画师董源可亚刘廷美其弟恒吉更虚和潇洒不在宋元诸贤下第其遗迹絶少故不为世所知【清河书画舫】
　　周琇
　　周琇字公瓉长洲相城人学诗于沈隠君贞学画于小隐君恒【祝氏集略】
　　陈寛
　　陈寛字孟贤检讨嗣初之子沈贞吉兄弟学于嗣初石田又受业于孟贤吴中称经学者皆宗陈氏【书画题防】陈寛善画与杜琼刘珏沈贞吉恒吉马愈名品相同【文伯仁五峰山人集】
　　岳正
　　岳正字季方别号泉漷县人【见书家传】英宗时直内阁出知兴化府尝戏画葡萄遂称絶品【懐麓堂集】
　　黄谏
　　黄谏字廷臣髙邮人徒置兰州【见书家】天顺中为侍讲学士工诗善书旁及宋元画家吮豪运思一一臻妙能对镜写真【列卿记】
　　黄谏在翰林能各体书尢精绘事馆中壁旧写白菜其上题者先后数百人一日圮众共惋惜谏一一书之并绘白菜如旧【画史会要】
　　姜立纲
　　姜立纲字廷宪号东谿永嘉人【见书家】天顺中授中书舍人累官至太常少卿画得黄子久家法【画史会要】姜太常立纲世其楷法严整未尝知其善画余偶得其一幅萧疎耸秀全以黄鹤山人为宗特笔意稍未化耳【六硏斋笔记】
　　黄璨　栁楷
　　黄璨字蕴龢栁楷字文范号万竹山人俱永嘉人与廷宪同直内阁书画并皆佳妙【图绘寳鉴续纂】
　　张祐
　　张祐字天吉鳯阳人爵袭隆平侯【书画记云天顺二年嗣】为人和易如儒者作梅花清气逼人【图绘寳鉴续纂】
　　天吉志尚髙洁所至有花木水石之娱而尢以墨梅重一时【程敏政篁墩集】
　　张禄
　　张禄字天爵祐从弟亦世其爵梅花有其兄之妙【图绘寳鉴续纂】
　　顾翰
　　顾翰字维周号雪坡道人夏国公成曽孙也父兴祖嗣镇逺侯翰当嗣固逊其弟好读书工绘事有吴仲圭米元章倪元镇风而自得于绳墨蹊径之外尝作戏墨十七幅或曰雪坡道人或曰雪庐中人或曰雪或曰维周或曰怡乐不署姓名【李维祯大泌山人集】
　　陈骐
　　陈骐字梦祥南海人工画能医登天顺丁丑进士拜大理评事终云南副使【黄佐广东通志】
　　江济
　　江济字汝楫本姓郑浮梁人天顺乙卯举云南乡试歴官同知善山水【周起元浮梁县志】
　　王谦
　　王谦字牧之号氷壶道人作梅花清竒可爱天吉之师也【图绘寳鉴续纂】
　　王应竒
　　王应竒谦子作梅得家【图绘寳鉴续纂】
　　陈录
　　陈录字宪章以字行号如隐居士会稽人善墨梅松竹兰蕙笔意儒雅与王牧之齐名评者以二家虽格意不同宪章笔力实过牧之【画史会要】
　　陈英
　　陈英录子作梅亦佳【画史会要】
　　王抚
　　王抚字思存姑熟人能诗画天顺间至临安因爱山水之胜乃擕家寓居焉【临安府志】
　　林良
　　林良【画史防要云字以善】广东人善画花果翎毛官锦衣指挥【名贤遗墨】
　　林良放笔作水墨禽鸟树木皆遒劲如草书人皆不及【图绘寳鉴续纂】
　　林郊
　　林郊字子达良之子也擅水墨翎毛诏取天下画工郊考第一授锦衣卫镇抚直武英殿【广东通志】
　　计礼
　　计礼字汝和【书画史云号懒云】浮梁人天顺进士选庶吉士才艺辨洽终刑部郎中善写菊【汪宗伊浮梁县志】
　　天顺中语云林良翎毛夏昶竹岳正葡萄计礼菊礼画笔皆草书法【顾清东江集】
　　孙龙
　　孙龙【与林良同时】王世贞云良取水墨为烟波出没鳬雁嚵唼容与之态颇见清澹而无神采同时有孙龙者尢甚【艺苑巵言】
　　陈瑞　刘鉴　钟雪
　　陈瑞刘鉴钟雪与林良同时瑞以驴名鉴以松着雪以春草称皆不及良名之盛【广东通志】
　　何寅
　　何寅【与林良同时】官知府善人物【广东通志】
　　陈宣
　　陈宣尝临赵松雪五马图为武功伯徐有贞所称赏【画史会要】
　　桑荣
　　桑荣字文耀常熟人为诸生善病絶意进取性嗜竹时写竹寄兴【常熟志】
　　陈颐
　　陈颐字克养苏州人山水人物花草皆能【画史会要】
　　朱重光
　　朱重光浮梁人以赀选任经歴善画喜鹊数十年后有彭生者粘于壁鹊忽鸣噪其妻怪而焚之【周起元浮梁县志】
　　陆澐
　　陆澐兴化人善画鱼【兴化志】
　　任材
　　任材善水墨禽鸟松竹有林良夏昶过庭章之风【兴化志】
　　张继
　　张继燕山人宣英时名手也有画释迦授记慈尊圣会图及兜率院天内院三图皆瑰丽侈贵之观【弇州续藁】
　　徐杰
　　徐杰未详其居里尝官御史画墨梅【皇明书画史】
　　吴纯
　　吴纯字正希东阳人官至中书舍人能神【皇明书画史】
　　马盛
　　马盛建水州人能诗善画【张绎临安府志】
　　郑麟
　　郑麟福清人以画名于时【八闽通志】
　　郑环
　　郑环麟子世其家学【八闽通志】
　　杨埙【孤树裒谈作杨瑄】
　　杨埙字景和善以彩色漆作屏风器物极其精巧皆以泥金书题于上由其能书画也【图绘寳鉴续纂】
　　杨埙以髹笔妙绘染凡屏几器具上山水人物花鸟无不精絶即古来名画手莫能过也【汪砢玉珊瑚网】
　　胡龄
　　胡龄善水墨禽鸟宗林良【画史会要】
　　袁璘
　　袁璘字廷器善人物神【画史会要】
　　张伦
　　张伦字秉彛善人物神【画史会要】
　　刘俊
　　刘俊字廷伟人物山水俱佳【画史会要】
　　史旦
　　史旦嵊人画禽鸟甚精所为芦花羣鴈率爱重之【画史会要】
　　钱世庄
　　钱世庄嵊人工画驴色态飞动如生【画史会要】
　　徐文珍
　　徐文珍豫章人张元弼题其筠窗图云此君何可一日无徐君为绘筠窗图【画史防要】
</div>
    <div class="pagination">
<a href="御定佩文斋书画谱_page301.html">上一页</a><span>...</span><a href="御定佩文斋书画谱_page297.html">297</a><a href="御定佩文斋书画谱_page298.html">298</a><a href="御定佩文斋书画谱_page299.html">299</a><a href="御定佩文斋书画谱_page300.html">300</a><a href="御定佩文斋书画谱_page301.html">301</a><span class="current-page">302</span><a href="御定佩文斋书画谱_page303.html">303</a><a href="御定佩文斋书画谱_page304.html">304</a><a href="御定佩文斋书画谱_page305.html">305</a><a href="御定佩文斋书画谱_page306.html">306</a><a href="御定佩文斋书画谱_page307.html">307</a><span>...</span><a href="御定佩文斋书画谱_page303.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
