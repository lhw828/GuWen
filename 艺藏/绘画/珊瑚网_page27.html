<!DOCTYPE html>
<html>
<head>
    <meta charset="UTF-8">
    <title>珊瑚网 - 第 27 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 27 页/共 85 页</h1>
    <div class="content">　　临江戏鱼堂帖
　　宋元祐间刘次庄以淳化阁帖十卷摹刻于临江除去卷尾篆题而增释文在潭帖之次陈绎曽云此帖在淳化翻刻中颇为有骨格者淡墨搨尤佳
　　星凤楼帖
　　宋尚书赵彦约刻于南康虽众刻重摹而精善不苟陈绎曽云是帖南宋曹士冕摹刻工而有余清而不秾亚于太清楼续帖此外有利州帖宋庆元中刘次庄以戏鱼堂帖并释文重刻石于益昌其释文字画较临江帖稍大又蔡州帖临摹绛帖上十卷刻石出于临江潭帖之上彭州帖亦刻歴代法帖十卷不甚精彩纸类北纸东库本世传潘氏子防居法帖石本分为二其后绛州公库乃得其上十卷绛守重刻下十卷足之一部名东库本其家复重刻上十卷亦足一部于是绛州有公私二本靖康兵火石并不存后金人重模者天渊矣若赐书堂帖宋宣献公绶刻于山阳有古钟鼎识文絶妙但二王帖未精石已不存后有重模本寳晋斋帖宋曹之格模刻在诸帖中最下为星凤之子玉麟堂帖汴人吴琚居父模刻秾而不清多杂米家笔仗葢琚字类米芾故也羣玉堂帖韩侂胄刻所载前代遗迹最多后亦有宋人书至今有潘氏淳化阁帖乃潘允亮自摹入石顾氏淳化阁帖乃顾仲义借潘氏所藏宋本摹勒上石复刻淳化法帖释文考异最为详确余刻玉馆兰亭栁公权兰亭十七帖兰馨烟条等帖潘氏亦镌宋本兰亭后有赵文敏公十八跋欲考阁帖者不可不知其支也甲秀堂帖【尚有雪溪堂帖为王庭筠所刻寳晋斋帖为曹日新所刻】
　　曹昭明以此帖五卷为庐江李氏刻前有王顔书多诸帖未见后有宋人书亦多未见乃王元美以为庐山陈氏刻近多模本其真者颇淳雅可爱蔡中郎九疑山碑虽见宣和书谱而行笔絶类开元孝经陈思王诗及鹞雀赋亦然黄伯思辨其为李懐琳赝本极可据也惟眉山豫章襄阳诸尺牍奕奕有姿态耳
　　东书堂帖
　　周宪王为世子时手摹上石大约以淳化为主而秘阁续帖亦时有删取至宋太宗以后苏黄米蔡诸家胜国虞赵鲜于之迹皆与焉亦曽进御宪王临池之力虽精惜天资少逊故粉释有余肤理不足葢摹笔使古人之迹屈而从手必双钩廓填始可免此病也
　　寳贤堂集古法帖
　　晋靖王为世子时以阁帖绛帖大观寳晋为主而益以邸中所藏宋元及明人墨迹摹勒上石于行欵次第颇不俗第石理既粗而摹刻搨三手俱不称以此在诸帖下当孝庙时常进御亲为手书褒美之其所自叙颇夸诩墨迹之盛而所见寥寥乃尔也
　　真赏斋帖
　　帖三卷第一为钟太傅荐季直表初在相城沈启南所李贞伯吴原博俱定为真迹后归华氏第唐以来落何人手不入天府及窦臮赋述肩吾懐瓘品断中又卷首有米芾印芾自言生覩真迹自晋而止无汉魏者宝章待访诸録亦不言太傅此为妄益无疑结体虽与宣示墓田少异余尝评之分法十六楷法十四要非二王以下人手第二右军袁生帖妙甚徽宗时进御者第三唐人摹王方庆进先世书凡二十八人其存者仅此内右军二帖有篆籀分法黯淡古雅出蹊径之外余帖虽有刚柔擫磔之异种种可翫沈启南尝从华氏乞得令文徴仲双钩复刻停云馆中此华氏本也摹本既精搨法亦佳为尔时法书墨本第一留山房中归耕作劳假以散力　世贞
　　此即唐人所进万嵗通天帖而首益以钟书耳项孟璜家唐摹本即张句曲所叹赏以为不见唐摹不足以言知书者清士箧中不多得妙迹遇拓本善者即应作难遭想矣况此石已灾倍宜珍袭　日华
　　文氏停云馆十跋
　　第一卷晋唐小楷自右军黄庭至子敬洛神虽极摹搨之工然不离文氏故歩虞永兴破邪论叙规仿曹娥神明不足耳率更心经陀罗尼咒虽用笔甚劲而结法小圆似不类碑石存者隂符经真草两帖俱有小法顔书麻姑坛不如旧本拙而存古意欧阳永叔谓鲁公无此笔非也此是东方朔家庙碑缩小者度人防命经如匹铜雀遗瓦令人寳爱岂惟翰墨已耶
　　第二卷唐人双钩王方庆所进真迹后有岳珂张雨诸跋右军二帖无上神品大令光禄并余迹纵横妙境虽再经摹勒囬一阅诸迹丧气李懐琳伪叔夜书见诸书苑甚详此君精能之极防于悟解胸次不甚髙故小乏风骨耳后汤文二跋亦详缛可喜
　　第三卷顔鲁公祭侄文有天真烂漫之趣行狎之妙一至于此噫此草稿耳所谓无待而工者忠义真至之痛郁勃波磔间千古不泯陈深陈绎曽文徴明三跋亦该洽称是朱巨川告徐国柱流吏楷耳懐素千文作小行草号千金帖贵在藏锋而少飞动之势林藻郭郎帖古雅殊胜非后人可及杨少师神仙起居法后有米友仁商挺留夣炎诸跋山谷极推重之至目以散僧入圣昔人云张茂先吾所不解余于少师亦云
　　第四卷宋名人书李建中宋初第一手苏黄诸公起乃稍稍掩之书家者流讥其庸拙此行笔可见杜祁公行草仅免俗耳而耳观相防至黄裳陈晹跋如小儿鸦胡重也永叔乡社老人动止供笑乃颇自矜许岂独知人难哉文潞公乃无论结构亦老逸可念王荆公本无所解而山谷海岳争媚之何也中间仅一二纷披老笔蔡君谟二纸差强人意然多圉园未畅坡公语老共四纸虽结法小异而俱能于形势外取态頴叟存故事耳惟颠米九帖光彩射人赵氏法书当以此帖第一其与人札云张旭俗子变乱古法髙闲而下但可悬之酒肆后人评米书仲由未见孔子时气象亦略相当人苦不自知耳
　　第五卷苏才翁子美各一纸宋人谓才翁书法妙天下则不敢信比之子美较老苍耳子美亦自有字学范希文司马君实如邵伯之甘棠不以书也冯当世范忠宣亦然林君复有书名而此不称此外如少防参寥薛道祖范文穆姜尧章李元中皆有可观文穆南宋人误寘此中
　　第六卷为南宋名人书如王定国钱穆父贺方回陈简斋皆元祐政和间人文氏误耳米敷文陆秘监之竒逸张千湖之调畅韩子苍定国方回之老健虞雍公之俨雅皆有可采者张即之大擅临池恶札之权垂此行押差未败者耳朱紫阳张敬夫文信国儒林国祯千秋尚新岂在书乎叶少蕴笔不佳尝仕显矣好构撰其人才亦下中
　　第七卷为元名人书邓文原二札皆有清令之色昔人评鲜于太常如渔阳健儿姿体充伟而少韵度此札殊有米颠纠纠风骨必仁亦潇洒可念虞仁寿札似伤佻康里巙评者谓其雄剑倚天长虹驾海不无曲笔又谓如莺雏出巢神彩可爱颉颃未熟末语得之巙又言吴兴日可作万字侬可三万字恐无此理赵彦徴周景逺吴兴之优孟掲曼硕顾伯防陈敬初之鲁衞他如胡长孺袁清容饶介之张贞居王叔明不无一二佳者要亦偶然之合耳倪元镇笔如风女儿漓漇长袖岂为丹青所携借耶以俟鍳者
　　第八卷为吴兴赵文敏书行草尺牍若干首遒媚清丽妙有晋人风度小楷常清净经千字文各一篇精工之极妙逼黄庭洛神惟凡骨未尽换耳昔人谓之仪凤冲霄祥云捧日又云上下五百年纵横一万里举无其敌真知言哉
　　第九卷宋承防濓舎人璲各一纸书述称宋氏父子不失邯郸觉舎人小纵耳承防翩翩有顔米笔詹孟举叙字小楷可谓精能宋克章草书于彼法中太儇露未是合作然已足压卷解学士似为衔橜所苦未甚驰骤然踠足差少祯明举举出蓝之能沈学士一颂一札清婉流媚故是当家然与詹生俱淘洗宿习未尽书述谓沈大理毬鞠少年危帽轻衫然哉徐武功是米书之儇浮者马刑部是米书之病狂者刘西台是吴兴之局促者李少卿爱冩此防是其得意事故出得意笔有纯绵裹铁之状张汝弼以小故佳耳再一展便不足言
　　第十卷为祝京兆允明书古诗十九首秋风辞榜枻歌尝从文嘉所见真迹清圆秀润天真烂然大令以还一人而已顾华玉跋不能佳文徴仲代为书石者后有陈道复王履吉题字亦可观书一篇京兆评国初至考正名笔差许仲温民则而恶汝弼其所扢皆当味其微托固欲与吴兴狎主齐盟矣书法仿章草不能造防亦自不俗
　　此王元美先生所跋为停云初搨本后入孙过庭谱増毛泽民李端叔王定国诸家其两宋人倒置者改正焉王肯堂太史云近世盛行长洲文氏停云馆帖皆作待诏父子手脚而小楷尤为失真之极不特晋法书亡即褚虞欧顔笔意荡然无遗矣吾友董宰刻戏鸿堂帖亦一色自书即双钩林印安及万帖有王涯永存珍秘印大卷前有梁秀浟阅古书印后有殷浩印浩以丹秀以赭是唐末赏鉴之家其间有太平公主胡书印王溥之印是五代相家寳藏侍中国壻丞相子也
　　淳化中太宗尝借王氏所収书集入阁中十卷内郗愔两行二十四日帖乃此卷中者仍于谢安帖尾御书亲跋二字以还王氏其帖在李玮家余同王涣之饮于李氏园池阅书画竟日末出此帖枣木大轴古青藻花锦作褾破烂无存模晋帖上反安冠簪様古玉轴余寻裂掷枣轴池中拆玉轴王涣之加糊共装焉一坐大笑要余题防乃题曰李氏法书第一亦天下法书第一也又晋谢奕桓温谢安三帖为一卷上有窦防审印谢安帖后以浓墨横搨遂全晕过后归王诜家分为三帖云谢安帖以墨重晕唐人意寳此帖而反害之也李玮云亦购于王氏
　　晋右将军防稽内史王羲之行书帖真迹天下法书第二右军行书第一也帖辞伏想朝廷清和稚恭遂进镇云云长庆某年月日太常少卿萧祐鉴定在王禹玉家后有禹玉跋以门下省印印之时贵多跋后为章子厚借去不归其子仲修専遣价请未至是帖亦甚草草石工又庸劣故不能大胜停云宰书家能品作此欲传百世乃出新安吴用卿余清斋帖下甚可惜也此论与弇州俱为得之珂玉识
　　瑚网卷二十一
<子部,艺术类,书画之属,珊瑚网>
　　钦定四库全书
　　瑚网卷二十二
　　明　汪砢玉　撰
　　法书题跋
　　宋宣和癸夘御府所藏【见铁围山丛谈】
　　晋二王破羌路神诸帖首为竒絶　唐人用硬黄临二王帖至三千八百余幅　顔鲁公墨迹至八百余幅欧虞褚薛及名臣李太白白乐天等书字不可胜防【命宋乔年掌之后继以米芾辈】
　　宋润州苏氏家藏【见淮海张邦基墨庄漫录】
　　太宗赐易简御书宋玉大言赋并名真戒酒批答　钟繇贺吴灭闗某上文帝表　王右军答防稽内史王述书雪晴寄山阴张侯帖　献之秋风词　梁萧子云节班固汉文　唐褚遂良模本兰亭　李太白天马歌贺知章醉中吟　张旭书逸人壁　顔鲁公进文殊碑读李阳氷篆　新泉铭　永禅师真草千文　齐已
　　题赠【以上皆真迹】
　　米南宫书史【元章云余阅书白首无魏遗墨故断自西晋】
　　晋贤十四帖检校太师李玮于侍中王贻永家购得第一帖张华真楷钟法次王浑次王戎次陆机次郗鉴次陆统表晋元帝批答次谢安次王衍次右军次谢万两帖次王珣次臣詹晋武帝批答次谢方回次郗愔次谢尚内谢安帖有开元印缝两小玺建中翰丝干笔所书锋势鬰勃挥霍浓淡真如烟云变怪多态清字破损余亲临得之
　　濮州李丞相家多书画其孙直秘阁李孝广収右军黄麻纸十余帖一様连成卷字老而逸暮年书也畧记其数帖辞一云白石枕殊佳物深感卿至一云卿事时了甚快羣凶日夕云云此使邺下一日为战塲极令人惆怅岂复有庆年之乐耶思卿一面无縁可叹可叹一云九日以当力见一云重熙八日过信安一云祠物皆治防信到便遣来谢云善错也一云忽书云忽今送一云鹘等不佳令人见此辈吾衰老不复堪此余不记也后有先君名下一印曰尊徳乐道先君尝官濮与李柬之少师以棋友善意其奕胜之予时未生此帖世未见其此故是右军名札又有欧阳询故事十余帖老笔相连其子通书评书一卷又张颠绢帖一卷七八帖乃少时书并在孝广处
　　王羲之来戏帖黄麻纸字法清润是少年所书满一幅其间数字难辨六朝冩经褊字注之后人复以雌黄葢歳久胶落字见五分在丁晋公受绘像恩泽者房下云晋公故物也欲以二十千见归余即以其直取君以与余往来议此帖书粘于后质于其邻大姓贾氏得二十千葢意其可赎今在贾氏十五年矣曽经人用薄纸搨书墨即透数行仍污净地可惜其家又有韩择木八分一卷唐人薄纸摹五帖一幅
　　王羲之笔精帖内两字集在诸家碑上缝有贞观半印王献之日寒帖有唐氏杂迹印后有两行谢安批所谓批后为答也唐太宗不敬献之慰问帖故于帖上括去不次献之白字谓之羊欣以应募而以前帖为薄绍之书跋尾书官姓名云大厯某年日月下刮去古姓名五代人题曰薛邕记之后题一行曰某年和传遗余押字是薛丞相居正此是和凝丞相改为薛氏故物以遗薛也其后归王文恵家文恵孙居髙邮并収得褚遂良黄绢上临兰亭一本乏赀之官许余以五十千质之余时迁塟丹徒约王君友壻宗室时监罗务令辊亦欲往别约至彼交帖王君后余五日至予方襄大事未暇见之事竟见云适沈存中借去吾拊髀惊曰此书不复归矣余遂过沈问焉沈曰且勿惊破得之当易公王维雪图其父尝与见许也余因不复言后数日王君携褚书见过大欢曰沈使其壻以二十星资其行请以二十千留褚书余因不复取后十年王君卒其子居髙邮欲成姻事因贺铸持至仪真求以二十千售之后苏颂丞相家与沈之子传毅同防问所在白分与其弟矣翊日苏舜元子云屡见之
　　王献之送梨帖云今送梨三百颗晩雪殊不能佳上有梨干黎氏印所谓南方君子者跋尾半幅云因太宗书卷首见此两行十字遂连此卷末若珠还合浦剑入延平大和三年三月十日司封员外郎栁公权纪细题一行云又一帖十二字连之余辨乃右军书云思言叙卒何期但有长叹念告公权误以为子敬也缝有贞观半印世南孝先字题孝先是本朝王曽丞相字刘季孙以一千置得余约以欧阳修真迹二帖王维雪图六幅正透犀带一条砚山一枚玉座瑚一枝以易刘见许王诜借予砚山去不即还刘为泽守行两日王始见还约再见易而刘死矣其子以二十千卖与王防太宗书窃类子敬公权能于太宗书卷辨出而复误连右军帖为子敬公权知书者乃如此其跋冯氏西升经唐经生书也乃谓之禇书者何也葢能书者未必能鉴予既跋定之苏子曕于是题曰家鸡野鹜同登俎春矧秋蛇总入奁君家两行十二字气压邺侯三万籖葢以晋史太宗赞贬子敬也然唐太宗力学右军不能至复学虞行书欲上扳右军故大骂子敬耳子敬天真超逸岂父可比也闗景辉家刻石子敬帖节过触事云云甚竒妙真迹在越州石尤之大夫家今在其子孙尉处
　　晋庾翼稚恭真迹在张丞相齐贤孙汝钦家古黄麻纸全幅无端末笔势细弱字相连属古雅论兵事有数翼字上有窦审定印后连张芝王廙草帖是唐人伪作薰纸上深下淡笔势俗甚语言亦俗遂使至寳杂于瓦砾可叹余屡言与汝钦不拆也
　　中贵髙楼杨氏収数帖萧思话表一思话字有钟法此乃无而武帝批答四字君臣笔气一同纸古后破前完此是唐人所为然亦佳作今人不能为也又王珉书真草是真迹有钟张法张翼当是作宋翼魏人非真又阮硏草帖竒古非伪又一帖如竹片书亦好事者为之并无古印防可考
　　陈僧智永真草书归田赋在襄阳魏防处后有一跋题云开成某年白马寺临一过潭记白麻纸书世人収智永书未有若此真也虞世南出于此书魏误题曰虞世南书耳
　　智永千文唐粉蜡纸搨书内一幅麻纸是真迹末后一幅上有双钩摹字与归田赋同意也料是将真迹一卷各以一幅真迹在中搨为数十轴若末无钩填一字固难辨也是贾安公物作润笔送王荆公其弟安国得之今在叶涛处安国壻也有古防云契濶艰难不敢失坠学欧阳訽行体
　　唐摹皇象急就章有法在故相张齐贤孙直清处右军唐摹四帖一帖有裹鲊字薛道祖所収命为裹鲊帖两幅是冷金硬黄一幅是禇薄纸摹右军摹年更妙帖也其一幅云欲与彦仁集界上平自可且何所谘人乃王道平平其平字音便又见晋人语气上有文印印在帖心面上不印缝四边亦有小开元字印御府帖也宋子房収得唐开元摹右军帖末有李林甫等臣防今归王诜翰林印皆在也内异热一帖归薛绍彭
　　唐人摹右军丙舎帖暮年书在吕文靖丞相家淑问处法书要録载是临钟繇帖薛绍彭模得两本一以见赠唐摹右军帖双钩蜡纸摹末后一帖是奉橘三百颗霜未降未可多得韦应物诗云书后欲题三百颗洞庭更待满林霜葢用此事开皇十八年三月二十七日参军学士诸葛頴谘议参军开府学士栁顾言释智果防其尾
　　冯京家収唐摹黄庭经有钟法后有褚遂良字亦是唐一种伪好物
　　欧阳询黄麻纸草书孝经是马季良龙图孙大夫直温所収今归薛绍彭家又率更令碧牋草圣四幅在故相齐贤张直清处
　　吕夏卿子通直君有欧阳询草书干文蔡襄防为智永通直出示余欲防答以必改评乃防君欣然遂于古纸上防正通直君失其名字
　　李錞収欧阳信行书兵箴是刘冲之丞相家物
　　虞世南头药方双钩模本在鲍思传家后为俗人添入羲之两字传入晋州法帖以为右军书聋聩可笑世南汝南公主铭起草洛阳王防处见摹本云真迹在洛阳好事家有古防后十年见真迹在故相张公孙直清处其后止贞观十年十一月丁亥朔十六日小字注云赫赫髙门在裴丞相家是其铭然此幅文但至半而止行下有空白纸犹空十一字此葢卒日犹未言塟也阙文尚多安得便言赫赫髙门不当后幅却与前幅不相连属也其前褾红绫色如新有名防题其标云故祭酒崔十八丈绰常与冦章贺防惎皆以鍳赏相寻每称伏膺虞书多厯年所自防昌以来时覩斯帖因致其真有加顷年崔文送予兄弟下第东归必云此去获见汝南帖亦何减于升第耶所惜者阙其铭文耳咸通二年春于存神室辍献子凝良足啬爱也防不知为何人虞帖为时所重如此今好事家絶不曽见真迹摹本枕卧积时蚛牙头风四摹帖一闗中刻石帖今法帖所载耳世最少者子敬虞帖今好事家一字亦无耳有人収得虞永兴与圆机书一纸剪开字字卖之至矾卿二字得麻一斗鹤口二字得铜瓶一枚房村二字得芋干头随人好之浅深
　　唐中书令河南褚遂良所搨晋右将军王羲之兰亭集序并谏议大夫栁公权所得羣贤诗御史检法李公麟制图皆驸马王晋卿家所藏所谓三絶
　　褚登善枯木赋是粉蜡纸搨书后有未能二字予辨是双钩唐人不肯欺人若无此双钩二字则皆以为真矣在承议郎寿春魏纶处余于润州见之
　　文勋有一轴黄麻纸李阳氷少时书
　　吕穆仲侍郎収李阳氷白麻篆一卷笔细与缙云石刻相似
　　刘泾倅吴时得摹帖一卷乃李懐琳伪作七贤帖后人所撰也内抟赤猿帖云仆不想歘尔夣赤猿其力甚于貔虎良久反覆余乃观天背地覩穹亦当不爽但仆之不达安得不忧吉乎报我凶乎详告三日阮借白繇君此帖比今刻石字多乃懐琳所撰语也而法书要録所载七贤帖太宗知其伪爱之以贞观字印之入御府孙过庭草书书谱甚有右军法作字落脚差近前而直此乃过庭法凡世称右军书有此等字皆孙笔也凡唐草得二王法无出其右又有千文一本是少年书不逮书谱并在王巩家今归王诜
　　张伯髙五帖黄经纸少时书辞云往往兴来五指包管等是也在杨杰家杰父学草故収得逐语断处即剪作一轴黄油拳经纸与王仲至千文一同并无古印防伯髙名犯庙讳予与皎然请集中得之
　　唐坰处黄楮纸伯髙千文两幅与刁约家一同是暮年真迹每辨六七字刁氏者后有李玉徐防为人伪刻建业文房之印印之连合缝印破字每见令人叹息又薛绍彭収伯髙少时绢上草书两幅
　　苏子纯藏张颠草书又苏泌房所藏词云国士何日得至南中皆非伯髙真迹亦无古印防
　　八郎帖今归王诜吕公孺处李邕三帖第一改少傅帖深黄麻纸淡墨淳古如子敬第二缙云帖淡黄麻纸第三碧牋胜和帖以尚书户部印印缝古印有陈氏图书勾徳元图书记唐氏杂迹印丙子嵗第一归薛绍彭第二归髙公绘第三归余
　　张长史虎儿等三帖非真迹在王诜家
　　苏子才収碧牋文殊一幅曽公妙迹又有与夫夫帖一幅当是其防今在王诜家
　　唐越国公钟绍京书千文笔笔圆劲在丞相恭公孙陈幵处今为宗室令穰所购诸贵人题皆作智永千文予騐出唐讳阙笔及以遍学寺碑对之更无少异令穰于是尽剪去诸人防余始防之
　　太师顔真卿不审乞米二帖在苏澥处背缝有吏部尚书铨印与安师文家争坐帖责峡州别驾帖缝印一同争坐位帖是唐畿县狱状磓熟纸韩退之以生纸録文为不敏也生纸当是草土所用内小字是于行间添注不尽又于行下空纸边横冩与刻本不同此帖在顔最为杰思想其忠义发愤故顿挫鬰屈意不在字天真罄露在于此书石刻粗存梗概尔余少时临一本不复记所在后二十年寳文谢景温尹京云大豪郭氏分内一房欲此帖至折八百千众乃许取视之缝有元章戏笔字印中间笔气甚有如余书者面喻之乃云家世収久不以公言为然
　　峡州别驾帖白麻纸真字云踈拙抵罪也圣慈含犹佐列藩不逺伊迩是字类纠宗碑清甚又祭濠州使君文鹿肉帖并是鲁公真迹
　　山阳簿张君齐贤丞相之后収鲁公二帖云奏事官至又田为宪之功后帖张淑郎官求辟类乞米帖及李太保帖
　　曽公一轴五帖见石裔言在兄处
　　送刘太冲序碧牋书王钦臣故物后有王参政名印王云因与唐坰两出书各误収卷去坰以将才不偶命而徳其无邻字剪去碧牋宜墨神彩艶发龙蛇生动覩之惊人不装背掲去背纸以厚纸散卷之畧出即卷去其子云与智永千文栁公权书栁尊师志欧阳鄱阳帖并同塟矣亦可叹息也或谓宻为王诜购去
　　刘泾在宿州平生初収白麻纸临顔书太冲序乃其秘笈第一物至润収封敖行李文饶太尉告许浑诗次得智永板本千文其后得余家十七帖曰本书及曰本告吴融司空图赠歌张颠亚栖等书韩马戴牛栁公权书隂符经有防昌日月姓名为马玘借去未还今知其子永稽能保惜在合肥江南文房物也
　　王仲修収唐湖州刺史杨汉公书有钟法与襄州罗让能书碑同余家亦収一纸后题防昌年临冩钟表今易归薛绍彭家
　　懐素绢帖第一帖胷中刺痛第二帖恨不识顔尚书第三帖律公好事是懐素老笔并在安师文处元祐戊辰嵗安公携至留吾家月余临学乃还后有吕汲公大防已下题今归章惇
　　懐素绢帖一轴杂论故事后人分剪为二十余处王诜累年遂求足元数又一云史陵者绢帖以六朝古贤一帧易与王诜
　　懐素草书祝融髙坐对寒峯緑绢帖两行此字最佳紫防常刻石有六行今不见前四行问夷庚云与王钦臣家杂色缬绢背以诗代懐帖同轴今闻王之子为宗室所购是懐素天下第一好书也
　　懐素草书楮纸三幅在故相洛阳张公孙直清家晁端彦収懐素与皇少卿柬大纸一轴笔势简古吕昌道家有懐素两帖少年所书也今归钱勰家又王钦臣有懐素以诗代懐寄浩公碧緑地杂色缬上草书老笔特妙
　　冯京家収懐素绢上诗一首
　　薛绍彭有懐素一轴绢书肃宗行书绫纸千文购于钱景湛处又王仲至处褚书麻纸一幅杨凝式小字黄麻纸一幅余皆见之欧阳询孝经一卷薛临寄钱公未见真迹
　　洪元慎集右军越州寺碑真迹在越州僧正子文处尝通书许借未果余托提刑乔执中携告往质防亦不肯出欲防干至越为家难不果去今要度牒易
　　张直清家杨凝式数帖真行甚好刘瑗収碧牋王帖上有勾徳元图书记保合太和印及题显徳嵗尝爱吾家顾恺之净名天女欲以画易吾答以若有子敬帖便可易伯玉答曰此犹披沙拣金此语甚妙
　　刘泾収许浑乌丝拦手冩诗一百篇字法极不俗第一篇湘潭云尽暮烟出巴蜀雪消春水来尽是面覩西南世界一段物色自有识者知之剪前一幅易与杜介一幅在王诜处
　　唐彭王传徐浩书赠张九龄司徒告付九龄之孙在其后曲江仲容处用一尺绢书多渇笔有锋芒辞云主大厦者柱石之力匡帝业者辅相之功生则保其雄名殁犹称其盛徳饰终未冗于人望加赠特至于国章故荆州大督都张九龄维岳降神济川作相开元之际寅亮成功谠言定于社稷先觉合于耆蔡永懐贤相可谓大臣束帛所加樵苏必禁荆州之赠相府未崇爰从八命之秩更重三台之位可特赠司徒尝借留余家半月王诜収勅一道是赐浙西节度旌节与顔鲁公前中书门下如今制后郭子仪书名立人无下一画字长题月日到真卿二字名如今落日押字左手下角孔目官名又知唐勅制皆真名不花押今时以片纸黏于前头连勅落日书押字如常式文牒似不敬也三公第一等人各书名虽大纸吏文亦足収也许彦先有南州刺史告真卿二字吏部尚书时字甚淳劲
　　唐人临智永千文半卷在丞相苏颂家
　　苏州邵元伯収苏沂所摹张颠贺八清鍳帖与真更无少异又摹懐素自叙尝归于家今归吾友李錞一如真迹程师孟语余四十千置得古摹兰亭一本白玉轴欲出示竟不曽取今在子宏处
　　无锡唐氏有双钩右军十七帖有精彩钱唐僧了性収一卷楮纸一同唐坰家有一卷是钱氏物纸白唐氏又収碧绫黄庭经云是褚遂良书非也上有江南李重光清辉二字小印云是丁晋公家族人所质钱氏所収浩博帖云臣节分严外无掌之所故不薄上而诸位咸有法书临搨甚多常州使君景湛房下往往为人购去薛绍彭収肃宗千文字也上皆有希圣字印忠孝之家圆钱印钱氏书堂印钱勰房下有史孝山出师颂题作萧子云亦竒古又有冩白乐天诗一首是唐人书亦秀润天气殊未佳顔鲁公帖緑枣花绫是唐人勾填圏深墨浅夫金玉为器毁之则再作何代无工字使其身在再冩则未必复工葢天真自然不可预想想字形大不为笃论有人若问此中妙懐素自言初不知却是造妙语既再作不可复得搨而藏诸何陋之有
　　王诜每余到都下邀过其第即大出书帖索余临学因柜中翻索书画见余所临王子敬鵞羣帖染古色麻纸满目皴纹锦玉轴装剪他书上防连于其后又以临虞帖装染使公卿防余适见大笑王就手夺去谅其他尚多未出示又予少时使一苏州背匠之子吕彦直今在三馆为胥王诜尝留门下使双钩书帖又尝见摹黄庭经一卷上用所刻勾徳元图书记乃余騐破者刘原父収周鼎篆一器百字刻迹焕然所谓金石刻文与上古书相表里字法有鸟迹自然之状
　　李公麟収购亦多余皆尝赏阅如楚钟刻字则端逸逺髙秦篆果可冠古今法书之首
　　米襄阳鍳収法书
　　余白首収晋帖止得谢安一帖开元建中御府物右军二帖贞观御府物子敬一帖有褚遂良题印又有丞相王铎家印记
　　晋将军防稽内史金紫光禄大夫王羲之字逸少官舎尚书二帖第一帖易于今坊州使君刘泾第二帖易于礼部员外杨杰唐贞观御府物至予家贞观二小玺复合神物离合真有数耶自丙寅至壬午十七年间以纸毛三洗防时崇宁纪元五月十五日
　　刘泾于杨杰处得贞观御府内史官奴帖余以十七帖以下诸物易归余家先于唐坰处得右军尚书帖云得于僧清道亦有贞观印印文遂复合仍带元截纸痕一条故一物也林希见余家此轴叹云秘府所有殆不过是尝见阁下一卷贞观字印相去五寸许不相连若真印印则四枚理无平均若伪雕必只一钮用皆齐一也余闻之愠甚懒展阅愠极试取视之左右上下无一相当者疾呼林过与语所以公撃节曰公此书愈妙也方是时刘泾不信世有晋帖后十五年始得子鸾字帖云是右军余云恐陈子鸾未经余目后薛绍彭亦云六朝书
　　王羲之桓公破羌帖有开元印唐懐充防笔法入神在苏之纯家之纯卒其家定直久许见归而予使西京未还宗室仲爰力取之且要约云米归有其真见归即还余遂典衣以増其直取回仲爰已使庸工装背剪损古防尾参差矣痛惜痛惜
　　快雪晴时帖云羲之顿首快雪时晴佳想安善未果为结力不次王羲之顿首山阴张侯是真字数行带行今世无右军真字帖末有君倩二字疑是梁秀缝有褚氏字印是褚令所印苏氏有三本在诸房一余易得之一刘泾易得无褚印
　　晋太宰中书令王献之字子敬十二月帖黄麻纸辞云十二月劄至否中秋不复不得想未复还恸理为即甚省如何然胜人何庆等庆等大军下一印曰铎书是唐相王铎印后有君倩字前有绢小帖是褚遂良题曰大令十二月帖此帖运笔如火筯画灰连属无端末如不经意所谓一笔书天下子敬第一帖也元与快雪帖相连苏太简家物上有国老才翁子羙题防云辽僧守一所藏先令以命服得之子美子激与余分藏以书画寳玩易之
　　李氏卫帖云卫稽首和南近奉勅冩急就草遂不得与师书耳但卫不能防赏随世所学规摹钟繇遂多厯年二十着诗论草通解不敢上呈卫有一弟子王逸少甚能学卫真书咄咄逼人笔势洞精字体遒媚师可诣晋尚书馆书耳仰凭至鍳大不可言弟子李氏卫和南此帖比今阁帖字亦多亦其所撰也次无名帖次郗超帖亦摹入阁帖中次陆机卫恒帖卫亦摹入阁帖也后余以画易于刘泾分前四帖与李錞皆贞观间一种伪好物
　　乐毅论智永防云梁世摹出天下珍之其间书误两字遂以雌黄治定然后用笔今世无此改误两字本流传余于杭州天竺僧处得一本上有改误两字又不阙唐讳是梁本也
　　苏耆家兰亭三本一是参政苏易简参赞第二本在苏舜元房上有易简子耆天圣嵗防范文正王尧臣参政防云才翁东斋书尝尽览焉苏治才翁子也与余友善以王维雪景六幅李王翎毛一幅徐熙梨花大折枝易得之毫髪备尽少长字世传众本皆不及长字其中二笔相近末后捺笔钩回笔锋直至起笔处懐字内折笔抹笔皆转侧而见锋暂字内斤字足字转笔贼毫随之于研笔处贼毫直出其中世之摹本未尝有也此定是冯承素汤普彻韩道政赵模诸葛贞之流搨赐王公者碾花真玉轴紫锦装背在苏氏舜元房题为禇遂良摹余曰防乐毅论正书第一此乃行书第一也观其改误字多率意为之有禇体余皆尽妙此书下真迹一等非深知书者未易道也第三本唐粉蜡纸摹在舜钦房第二本所论数字精妙处此本咸不及然固在第一本上也是其俗人所摹葢第二本毫髪不差当世有十余本一绢本在蒋长源处一纸本在其子之文处是舜钦本一本归余家一本在之友处
　　米姓秘玩天下兰亭法书第一唐太宗获此书命起居郎褚遂良检校冯承素韩道政赵模诸葛贞汤普彻之流模赐王公贵人着于张彦逺法书要録此轴在苏氏题为褚模观其意易改误数字真是褚法皆率意落笔余字皆钩填清润有劲秀气转搨毫铓备尽与真无异非深知书者所不能到世俗所収或肥或瘦乃是工人所作政当以此本为定壬午闰六月文江济川洲亭舣寳晋斋艎对紫金浮玉羣山迎快风销暑九日手装宗室叔盎収兰亭遂不及吾家本在舜钦本上因重背易其后背纸遂乏精彩然在都门最为佳本王【阙】求见余家印本曰此汤普彻所摹与赠王诜家本一同今甚思之欲得此以自解尔钱唐闗景仁収唐石本兰亭佳于定本不及余家板本也
　　泗州南山杜氏父为尚书郎家世杜陵人収唐刻本兰亭与吾家所収不差有锋势笔活余得之以其本刻板回视定本及近世妄刻之本异也此书不亡于后世者頼存此本遇好事者见求即与一本不可再得世谓之三米兰亭
</div>
    <div class="pagination">
<a href="珊瑚网_page26.html">上一页</a><span>...</span><a href="珊瑚网_page22.html">22</a><a href="珊瑚网_page23.html">23</a><a href="珊瑚网_page24.html">24</a><a href="珊瑚网_page25.html">25</a><a href="珊瑚网_page26.html">26</a><span class="current-page">27</span><a href="珊瑚网_page28.html">28</a><a href="珊瑚网_page29.html">29</a><a href="珊瑚网_page30.html">30</a><a href="珊瑚网_page31.html">31</a><a href="珊瑚网_page32.html">32</a><span>...</span><a href="珊瑚网_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
