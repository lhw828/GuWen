<!DOCTYPE html>
<html>
<head>
    <meta charset="UTF-8">
    <title>清河书画舫 - 第 25 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清河书画舫 - 第 25 页/共 26 页</h1>
    <div class="content">　　蜀道山川蔵腹藁西方贤圣吐心花豫章权相寻南岳彦逺当年兴叹嗟
　　其二十四
　　春草堂名本惠连堂成感召伯髙还烟云满幅人争赏此是清河第一笺
　　其二十五
　　绍京破产求神迹博得书名千载传楷法寥寥人共赏灵飞六甲写真诠
　　其二十六
　　懐琳草圣髙唐世胜日临池写絶交遗恨过庭书谱在攀羲提献作前茅
　　其二十七
　　云麾金碧声名震天幸王家得采莲缺陷两贤诗羽化令人抚卷意茫然
　　其二十八
　　张藻古松经嵗月鳞纹一一画如真琅琊仙史收遗迹传示宗盟愧后人
　　其二十九
　　村童鬬蚁写民风韩滉传模夺化工南渡龚髯临榻本生花彩笔慧心同
　　其三十
　　周昉神情过韩干丰肌女士冠全唐袁安卧雪韬光久秘戏于今十袭蔵
　　其三十一
　　素师画诀龙蛇字墨客诗篇金玉音剡唾善蔵夸白雪云东一见合朋簪
　　其三十二
　　顔公自写尚书诰八法森岩逸趣微俗品一详真有见元章立论未为非
　　其三十三
　　平原北伐书何壮奕奕精光烛上台同调巧将龙象喻人言笔阵起风雷
　　其三十四
　　楞伽罗汉笔圜成过海慈容赫厥声吴画李模欺后学敏东为昉误髙生【尊生八牋仍廖俊之误】
　　其三十五
　　骨法公权称第一度人真墨重南金前贤口诀无多字正笔还须先正心
　　其三十六
　　逋翁小笔江南景罨画溪山桃李春元镇闻风寄余兴一番眼色喜重新
　　其三十七
　　胡瓌番马世无双卓歇雄姿鼎可扛却恨收蔵曽落刼仅从尘垢见微茫
　　其三十八
　　画里髙贤真絶代李升蜀产笔游龙林深石润烟云幻古貌闲情鹿豕踪
　　其三十九
　　杨风书法妙蔵真皮相都云楷法湮乞假牒文无复在神仙帖子断纎尘
　　其四十
　　洪谷松云天下闻关生一见执元纁山庄画里人如玉大匠当年巧运斤
　　其四十一
　　贯休开士清狂迹太古髙名约畧齐罗汉流传见懐玉星辰十一露天倪
　　其四十二
　　雪江归棹宣和制精细圆灵等化城堪叹临民无逺识时从楮頴寄深情
　　其四十三
　　恕先界画从心得避暑楼台世罕俦却笑朋梅轻寡和金明池畔写龙舟
　　其四十四
　　建中千字丰肌肉玉润书家方太真困学斋徒题品重鼎分三足继唐人
　　其四十五
　　阿房宫样真奇迹万户千门非苟成画跋直书文矩笔广川华衮胜弓旌
　　其四十六
　　徐熙花鸟变黄筌落墨心传神更全就日图成称雅玩化工在手孰能先
　　其四十七
　　荗林逺岫空灵品无李尊崇匪浪言髣髴士恒楼上见翻从跋语想云根
　　其四十八
　　北苑新图师造化浑融豪迈数潇湘堂堂后进还居上压倒荆关称墨皇
　　其四十九
　　后主重屏奕叶传凌云物像欲仙仙江南风雅今何在吊古令人感逝川
　　其五十
　　龙图燕肃画清新墨戏穷年费讨论秋晚萧然似摩诘购蔵逸笔未全贫
　　其五十一
　　巨然山水江南派淡墨轻岚笔法新渔艇悠悠波浩浩沧浪一曲彼何人
　　其五十二
　　千金收购清明卷物事森罗笔墨详惭愧择端无逺韵休承品定中膏肓
　　其五十三
　　南华秋水汪洋笔原父春官尺度书末简赘疣全不录防心沙汰快隣初
　　其五十四
　　石室仙人工写竹横看晩霭类咸熙品题又见涪翁语无忝而今称色丝
　　其五十五
　　君谟诗表人皆仰胜馥残膏霑丐多自愧髯张空觌面真龙入手眼蹉跎
　　其五十六
　　九歌布景风流甚墨法营丘嫡派分慈孝君臣皆实学茧丝重见顾将军
　　其五十七
　　龙眠莲社画纵横题识冲元笔法精伯仲九歌萧散卷翩翩自恣更澄
　　其五十八
　　三马腾陵势轶羣坡仙一赞布顔筋羊昙季海非流品淳古依稀接右军
　　其五十九
　　千文不韵豫章憎韵极坡翁学醉僧挥洒称心惊掣电卷舒如意类云蒸
　　其六十
　　涪翁婉鸭盘中舞一段轻盈寄月毫禹锡神祠成絶唱尧年仙骨助风骚【庭坚为尧岳牧亦断章取义也】
　　其六十一
　　臣书刷字传灯语集古名家得自然学识半生成待访整齐百氏着先鞭
　　其六十二
　　大米丹青烘锁异研山惜墨淡如无画成一赞蛟龙走天马腾骧失壮图
　　其六十三
　　荷乡清夏贤王笔栁岸鸥波事事幽咫尺画图成梦想何年得遂卷中游
　　其六十四
　　思陵行楷本羊欣乐毅临模肖右军弊箧杜陵歌满卷骎骎直逼旧鹅羣
　　其六十五
　　豳风七月农桑谱南渡和之描写精逸笔兴酣时亹亹断麻心赏见卿卿
　　其六十六
　　懒拙云山真逸品秘蔵誓不与时人潇湘神卷今何在大索防搜莫厌频
　　其六十七
　　西湖风景松年写秀色于今尚可飡不似浣花图醉叟数峯眉黛落齐纨
　　其六十八
　　晞古丹青得正传晋文归国写前贤院人雅有昻霄意何事声名次大年
　　其六十九
　　鹊华峯峦天外耸呉兴盘礴写无余轻描细染千钧力蚊脚蝇头八法舒
　　其七十
　　写经断手妙莲华十万蝇头聚白麻缅想王孙居浊世嘉名松雪净无瑕
　　其七十一
　　徳符山水清真品松雪诗篇推许勤苕霅小图风景异桃源脩卷嵗时分
　　其七十二
　　秋山暮霭髙人笔简古微茫种种优日夕卷舒看不厌方知画里有丹丘
　　其七十三
</div>
    <div class="pagination">
<a href="清河书画舫_page24.html">上一页</a><span>...</span><a href="清河书画舫_page20.html">20</a><a href="清河书画舫_page21.html">21</a><a href="清河书画舫_page22.html">22</a><a href="清河书画舫_page23.html">23</a><a href="清河书画舫_page24.html">24</a><span class="current-page">25</span><a href="清河书画舫_page26.html">26</a><a href="清河书画舫_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
