<!DOCTYPE html>
<html>
<head>
    <meta charset="UTF-8">
    <title>六艺之一录 - 第 529 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 529 页/共 664 页</h1>
    <div class="content">　　宋中书门下牒永兴军一通乃宋仁宗因范雍之改地为学欲请九经书籍者当时眉阳僧惟悟正书上石字画遒劲有欧阳率更遗法【牍记】
　　释思聦
　　释思聦字闻复钱塘人七嵗善弹琴十二舍琴而学书书既工十五舍书而学诗诗有竒语老师宿儒皆敬爱之秦少防取楞严文殊语字之曰闻复【东坡集】
　　释意祖
　　释意祖蜀人子由自河朔持兰亭归寳月大师惟简请其本令左绵僧意祖模刻于石【东坡集】
　　释希白
　　释希白字寳月号慧照大师长沙人庆厯中尝以淳化阁帖模刻于潭之郡斋【书史会要】
　　谔师
　　魏野送谔师赴王寺丞名写碑诗云才高吐凤欺黄绢墨妙回鸾命碧云双美便堪传万古羲之书法退之文【钜鹿东观集】
　　释希赐
　　释希赐英州人英州郡守何智甫叠石为桥东坡作四言诗一首石刻不存今刻乃希赐所书也【容斋三笔】
　　释若逵
　　苏东坡书若逵所书经后云若逵所书二经经为几品品为几偈偈为几句句为几字字为几画其数无量而此字画平等若一无有高下轻重大小【东坡集】
　　释道
　　释道潜号参寥子钱塘人哲宗朝赐号妙緫大师为苏眉山客唱和往还形于翰墨【参寥子集】
　　参寥书谨严而疎荡称其为人【北磵文集】
　　释頴徳秀
　　老坡与参寥帖云頴书栁鬼传遒婉而劲文赋尤老成【北磵文集】
　　释慈贤
　　杨伯嵓藏林彦祥庐鸿草堂图云锦淙歌释慈贤书【云烟过眼録】
　　释净昙
　　杨伯嵓藏林彦祥卢鸿草堂图十志诗其一则净昙书【仝上】
　　释仲殊
　　杨伯嵓藏林彦祥卢鸿草堂图十志诗其九则仲殊书【仝上】
　　释言法华
　　言法华工书苏轼尝云仆书作意便髣髴似蔡君谟得意便似杨风子更放则似言法华矣【书史防要】
　　敷道人
　　敷道人作字笔势遒劲可爱【山谷集】
　　政禅师
　　政禅师秦少游絶爱其书问其笔法政曰书心画也作意则不妙耳喜求儿童字观其纯气少游见其功臣山书叹为非积学所至【文字禅】
　　释昭黙
　　释昭黙书暮年精妙自卧疾后无他嗜好以翰墨为能事【仝上】
　　释瑛公
　　释瑛公风骨清臞与南州名士防淡然无营独杜门手冩华严经精妙简逺之韵出于顔栁【文字禅】
　　南禅师
　　黄龙南禅师手録四十二章经笔法深穏庄重而瘦得顔平原用笔意【文字禅】
　　释克文
　　释克文号云庵阌乡郑氏子南禅师之的嗣禅师学顔鲁公最有工当时归南公者无不学之然无出云庵之右者【同上】
　　道人栖公
　　道人栖公书大方广佛华严经于方册中其轻妙可以一掌置开编蠕蠕如行螘熟视之其横斜曲直重交反仄曲尽其妙不啻如擘窠大书【文字禅】
　　释敏传
　　释敏传能书笔禇不择精粗飞翰如蚕食叶俄顷千字横斜布列擘窠棊画【文字禅】
　　宗上人
　　宗上人东瓯人书僧寳传谨楷精严贤于率更逺甚【文字禅】
　　圆上人
　　圆上人临川人书僧寳传小字薄纸画画精诚【清河书书舫】
　　释法晖
　　政和二年天宁节以细书经塔来上效封人祝万嵗夀作正书如半芝麻粒写佛书十部曰妙法莲华经曰楞严经曰维摩经曰圆觉经曰金刚经曰普贤行法经曰大悲经曰佛顶尊胜经曰延夀经曰仁王防国经自塔顶起以至趺座层级鳞鳞不差毫末説者谓作此字时取窍宻室正当下笔处容光一防明而不曜故至细可书复有了然眸子方办兹事然其字累数百万不容脱落而始终如一亦诚其心则有是耶今御府所藏正书一细书经塔【宣和书谱】
　　释法具
　　释法具字圆复绍兴初诗僧也有月夜游钱塘江诗云小舟为我载月色白沙翠竹光相射后云白下金陵四百年无此豪逸【攻媿集】　法具能诗字体效王荆公【容斋三笔】
　　释处严
　　释处严字伯威姓贾氏自号潜涧温州乐清人博学诗文尤典重且工书有晋宋法甞手书法华光明二经以报母徳又书华严经八十卷首末不懈字法益工【王十朋梅溪文集】
　　释温日观
　　释温日观居葛岭玛瑙寺人但知其画葡萄不知其善书也世传葡萄多赝其真者枝叶须梗皆草书法也【剡源集】
　　温日观书心经
　　温上人面目严冷人欲求一笑而不可得亦不肯轻谄人遇其性所喜悦驩然自留得钱出户即散施贫者或多则袖携以访失职贤士大夫而与之布袍葛屦放浪啸傲于西湖三竺间五十年吾观其人视策名货利为何等物故其翰墨流落人间足堪把玩又善以意冩葡萄游戏遇物立成至有气力者具纸素邀之辄又一笔不与闻东昌程仲彬云时时过其家倾懐尽兴淋漓挥洒皆不求而作此卷心经乃其行书尤为难得徐氏幸寳藏之【剡源集】
　　峨眉道者
　　峨眉道者居大梁景徳寺二十年沐浴端坐而逝书长短句于堂侧壁上絶高处云明月斜西风冷今夜故人来不来教人立尽梧桐影字画飞动如翔鸾舞凤非世间笔也【竹坡诗话】
　　释彦修
　　释彦修草书亦自杨少师出十得其六七焉【墨林快事】
　　释彦修草书
　　自懐素以草书名唐后梦英以篆闻然草未娴也知解梁郡李丕绪所刻僧彦修书絶句二首乃其自媿风尘思抉樊而出者诗仅成语然英公于搢绅一语之奬即亟亟自述以夸人此诗于君之赐号赐院视之若凂惟以自悯其勤苦其人之贤不肖何如也字亦自杨少师出十得其六七焉然少师亦宋人标榜之耳非定论也天啓乙丑九月十三日【牍纪】
　　释省钦
　　释省钦善八分书太宗召于殿上书数行得赐紫衣【小畜集】
　　释正蒙
　　释正蒙书得诚悬法【石墨镌华】
　　释懐贤
　　释懐贤字潜道姓何氏温州永嘉人天禧二年受具戒时年四嵗多才艺工于诗字画有法赐号圆通大师【淮海集】
　　释净师
　　释浄师住杭州临平广严院善草圣圆熟有法绍兴初被召作草首书名花倾国两相欢帝不悦赐罢今钱唐人家所收称王逸老合作者皆其书也【书史会要】
　　释省言
　　赵崡云得心经序于报恩寺壁间唐南阳忠国师述宋九华山僧省言书书全出伯施几于乱真【石墨镌华】
　　总持院老僧
　　总持院老僧年七十及从徐师川游能写字鼔琴【乾道庚寅奏事録】
　　山隂僧
　　山阴僧伪作王大令保母墓志韩侂胄以千缗市其石【洞天清録】
　　释寂照
　　释寂照号圆通大师日本僧不通华言习王右军书颇得其笔法章草特妙中土能书者亦鲜及纸墨尤精景徳三年入贡上召见赐紫衣束帛【杨文公谈苑】
　　释颢彬茂　庐山人善王书【已下俱见皇宋事实类苑】释梦贞　闗右人善栁书
　　释苑基　浙东人善顔书多写碑石印板皆不下前辈释恵崇　夀春人善王书【以下俱见书史会要】
　　释行霆　行霆尝从吴兴宋杞作篆
　　释徳止　号清谷善属文尤工正书
　　释省肇　庐山人工行书庐山多有所书碑刻
　　释思齐　杭人书师栁公权有所书放生池碑在杭州释从宻　字世疎长沙人以草圣为世所称
　　释仁济　字泽翁姓童氏书师苏轼
　　释宗相　善诗章字学精博
　　释了性　余杭人精于医而善草书
　　释云胜　宋译三藏圣教序释云胜书【已下俱见石刻】释嗣端　蓝田县修夫子庙碑释嗣端书
　　释静已　释静已书偈语碑在西安府学
　　释善儁　普济禅院碑释善儁书
　　释静万　慈云寺诗释静万书
　　释仁钦　灵岩寺有仁钦篆书心经
　　释和公　栁栁州曹溪大鉴禅师碑长老和公更书释懐则　摄山栖霞寺碑释懐则集右军书
　　释恵昙　真空坛记知塔恵昙书
　　释宗　草堂寺舎利亭记释宗书
　　妇女
　　朱严妻
　　王禹偁赠朱严诗妻装书卷停灯坐自注云严妻能书【小畜集】
　　安国夫人崔氏
　　安国夫人崔氏【韩琦妻】善书札体法甚老殊无妇人气【安阳集】
</div>
    <div class="pagination">
<a href="六艺之一录_page528.html">上一页</a><span>...</span><a href="六艺之一录_page524.html">524</a><a href="六艺之一录_page525.html">525</a><a href="六艺之一录_page526.html">526</a><a href="六艺之一录_page527.html">527</a><a href="六艺之一录_page528.html">528</a><span class="current-page">529</span><a href="六艺之一录_page530.html">530</a><a href="六艺之一录_page531.html">531</a><a href="六艺之一录_page532.html">532</a><a href="六艺之一录_page533.html">533</a><a href="六艺之一录_page534.html">534</a><span>...</span><a href="六艺之一录_page530.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
