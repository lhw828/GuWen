<!DOCTYPE html>
<html>
<head>
    <meta charset="UTF-8">
    <title>画学集成 - 第 2 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 2 页/共 129 页</h1>
    <div class="content">　　
　　叙画
　　王微，字景玄。琅琊临沂人。少好学，无不通览，善属文，能书画，兼解音律、医药、术数。出身望族，早年入仕，初为始兴王刘浚府吏，因父忧去官，此后不就征辟，常住门屋一间，寻书玩古，如此者十馀年。元嘉三十年卒，仅岁。南齐谢赫《画品》(即《古画品录》)与史道硕并列于第四品第三，云：“并师荀(勖)卫(协)，各体善能。然王得其细，史传其真，细而论之，景玄为劣。”有《叙画》一篇，见于张彦远《历代名画记》。彦远虽评其画为“下品”，却又以之与宗炳并提，以为“皆拟迹巢、由，放情林壑，与琴酒而俱适，纵烟霞而独往，各有画序，意远迹高，不知画者难可与论。”遂开后世评画特设“逸品”、标榜文士之先河。
　　
　　叙画
　　[宋]王微
　　辱颜光禄书，以图画非止艺行，诚当与易象同体。而工篆隶者，自以书巧为高，欲其并辩藻绘，核其攸同。夫言绘画者，竟求容势而已。且古人之作画也，非以案城域，辨方州，标镇阜，划浸流，本乎形者融，灵而动者变。心止灵亡见，故所托不动，目有所极，故所见不周。于是乎以一管之笔拟太虚之体，以判躯之状画寸眸之明，曲以为嵩高，趣以为方丈，以友之画，齐乎太华，枉之点，表夫隆准。眉额颊辅，若晏笑兮。孤岩郁秀，若吐云兮。横变纵化，故动生焉。前矩后方，□□出焉。然后宫观舟车，器以类聚；犬马禽鱼，物以状分。此画之致也。望秋云，神飞扬；临春风，思浩荡。虽有金石之乐，圭璋之琛，岂能仿佛之哉。披图按牒，效异山海，绿林扬风，白水激涧。呜呼，岂独运诸指掌，亦以明神降之，此画之情也。
　　
　　画品
　　谢赫，齐梁时著名人物画家。生平不详。姚最《续画品》评其“写貌人物，不俟对看，所须一览，便工操笔”，而“丽服靓妆，随时变改，直眉曲鬓，与世事新。别体细致，多自赫始”，甚为时尚所推重，虽笔路纤弱，而其人物为自东晋至陈之最。张彦远《历代名画记》定其画为“中品下”。此篇原题应是《画品》，后世此类文字渐多，连类排比，遂加此篇以“古”字，为《古画品录》。首次提出“画有六法”，而以“气韵生动”列于第一，显然受到魏晋以来文学理论的影响。虽然谢赫所云“气韵”本指所画人物之神态气质，但自唐张彦远之后为历代文人画家所推崇敷衍，便扩大到各种绘画题材，成为各种绘画的品评标准，于是而对中国画主流的形成起着很大的作用。
　　
　　画品
　　[南齐]谢赫
　　夫画品者，盖众画之优劣也。图绘者，莫不明劝戒、著升沉，千载寂寥，披图可鉴。虽画有六法，罕能尽该，而自古及今，各善一节。六法者何，一、气韵生动是也；二、骨法用笔是也；三、应物象形是也；四、随类赋彩是也；五、经营位置是也；六、传模移写是也，唯陆探微、卫协备该之矣。然迹有巧拙，艺无古今，谨依远近，随其品第，裁成序引。故此所述，不广其源，但传出自神仙，莫之闻见也。
　　
　　第一品五人
　　
　　陆探微事五代宋明帝。吴人。
　　穷理尽性，事绝言象。包前孕后，古今独立。非复激扬所能称赞，但价重之极乎上，上品之外，无他寄言，故屈标第一等。
　　
　　曹不兴三国吴时事孙权，吴兴人。
　　不兴之迹，殆莫复传，唯秘阁之内一龙而已。观其风骨，名岂虚成。
　　
　　卫协五代晋时
　　古画之略，至协始精，六法之中，殆为兼善。虽不该备形妙，颇得壮气，陵跨群雄，旷代绝笔。
　　
　　张墨荀勖
　　风范气候，极妙参神，但取精灵，遗其骨法。若拘以体物，则未见精粹。若取之象外，方厌高腴，可谓微妙也。
　　
　　第二品三人
　　
　　顾骏之
　　神韵气力，不逮前贤，精微谨细，有过往哲。始变古则今，赋彩制形，皆创新意，若包牺始更卦体，史籀初改书法。尝结构层楼以为画所，风雨炎燠之时故不操笔，天和气爽之日方乃染毫，登楼去梯，妻子罕见。画蝉雀，骏之始也。宋大明中，天下莫敢竞矣。 
　　
　　陆绥
　　体韵遒举，风彩飘然，一点一拂，动笔皆奇。传世盖少，所谓希见卷轴，故为宝也。
　　
　　袁蒨
　　比方陆氏，最为高逸。像人之妙，亚美前贤。但志守师法，更无新意。然和璧微玷，岂贬十城之价也。
　　
　　第三品九人
　　
　　姚昙度
　　画有逸才，巧变锋出。魑魅鬼神，皆为妙绝。雅郑兼善，莫不俊拔。天挺生知，出人意表，虽纤微长短，往往有失，而舆皂之中，莫与为匹，岂直栋梁萧艾可唐突玙璠者哉!
　　顾恺之五代晋时晋陵无锡人。字长康，小字虎头。
　　格体精微，笔无妄下。但迹不逮意，声过其实。
　　
　　毛惠远
　　画体周赡，无适弗该。出入穷奇，纵横逸笔。力道韵雅，超迈绝伦。其挥霍必也极妙，至于定质块然，未尽其善。神鬼及马，泥滞于体，颇有拙也。
　　
　　夏瞻
　　虽气力不足而精彩有馀，擅名远代，事非虚美。
　　
　　戴逵
　　情韵连绵，风趣巧拔。善图贤圣，百工所范。苟、卫已后，实为领袖。及乎子|颐，能继其美。
　　
　　江僧宝
　　斟酌袁、陆，亲渐朱蓝。用笔骨梗，甚有师法。像人之外，非其所长也。
　　
　　吴暕
　　体法雅媚，制置才巧。擅美当年，有声京洛。
　　
　　张则
　　意思横逸，动笔新奇。师心独见，鄙于综采。变巧不竭，若环之无端。景多触目，谢题徐落，云此二人，后不得预焉。
　　
　　陆杲
　　体致不凡，跨迈流俗，时有合作，往往出人。点画之间，动流恢服。传于后者，殆不盈握。桂枝一芳，足愆本性。流液之素，难效其功。
　　
　　第四品五人
　　
　　蘧道愍章继伯
　　并善寺壁，兼长画扇。人马分数，毫厘不失。别体之妙，亦为入神。
　　
　　顾宝光
　　全法陆家，事事宗禀。方之袁蒨，可谓小巫。
　　
　　王微史道硕五代晋时
　　并师荀、卫，各体善能。然王得其细，史传其真。细而论之，景玄为劣。
　　
　　第五品三人
　　
　　刘瑛
　　用意绵密，画体纤细，而笔迹困弱，形制单省。其于所长，妇人为最，但纤细过度，翻更失真。然观察详审，甚得姿态。
　　晋明帝讳绍，元帝长子。师王虞。
　　虽略于形色，颇得神气，笔迹超越，亦有奇观。
　　
　　刘绍祖
　　善于传写，不闲其思。至于雀鼠，笔迹历落，往往出群。时人为之语，号曰移画。然述而不作，非画所先。
　　
　　第六品二人
　　
　　宗炳
　　炳明于六法，迄无适善。而含毫命素，必有损益。迹非准的，意足师放。
　　
　　丁光
　　虽擅名蝉雀，而笔迹轻赢，非不精谨，乏于生气。
　　
　　
　　山水松石格
　　萧绎，即梁元帝。字世诚。梁武帝萧衍第七子。聪慧俊朗，博涉技艺，善书画。初封湘东王，任荆州刺史。侯景乱后，即位于江陵。
</div>
    <div class="pagination">
<a href="画学集成.html">上一页</a><a href="画学集成.html">1</a><span class="current-page">2</span><a href="画学集成_page3.html">3</a><a href="画学集成_page4.html">4</a><a href="画学集成_page5.html">5</a><a href="画学集成_page6.html">6</a><a href="画学集成_page7.html">7</a><span>...</span><a href="画学集成_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
