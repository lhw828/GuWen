<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 470 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 470 页/共 578 页</h1>
    <div class="content">　　书家例能文词不能则望而知其笔画之俗特一书工而已困学翁平生以善书掩其诗名余每读其诗輙叹其妙若此篇概亦可见盖世之学书者如未诗吾未见其枢也都宪頋公示此因以谂之【匏翁家藏集】
　　元鲜于枢真草千文
　　鲜于伯机书当时与赵文敏公齐名两人相与甚厚而鲜于蚤没故其遗迹之传者甚少此真草千文刻板今在南亰太学所谓真草书盖兼行也【东里续集】
　　元鲜于枢草书千文
　　智永千文号得羲献家传心法学草书者必由是入始不失古人矩矱困学此卷其为初学发者邪亦得永禅师笔法者邪蔡中郎不可见矣得见虎贲氏亦可矣【震泽集】
　　此卷千文予屡见之其一勒石于四川按察司后堂其一表弟頋世安所收京师见一本乃临书也与此卷结搆行款俱同困学前元时书名与赵文敏松雪相埒或谓遒劲过之好事者至云松雪毎以巳书三幅易困学一幅焚去以其轧己也斯言何谓而学书家乃有发呕血之事将后人之谈柄邪頋松雪书法盛传扵时而升堂入室者往往有人其甚乃有夺胎乱真至不可辨诘而困学之法传者落落此卷防尾所云南方士大夫以予北人麤识防画固是防谦若云雪寒晨起笔墨不调防语岂容一朝之顷连书三四本殊以为疑而未之觧但笔力当以此卷为胜壬寅巧夕试笔俨山陆深【陆俨山集】
　　元鲜于枢墨迹
　　元史称赵子昻篆籀分隶真行草书无不冠絶古今又云孟頫之才颇为书画所掩子昻不易得矣然子昻尝云与伯机同学草书伯机过余逺甚极力追之而不能及伯机已矣世乃称仆能书所谓无佛防称尊耳推重伯机如此伯机尤不易得也伯机大德二年过京口为髙孝贤书兰亭记一卷余得之见其笔锋遒劲风神凛然谓不易得昔人谓作字墨淡则伤神采絶浓必滞笔锋又谓古墨迹必表古而里新余扵是乃知为真伯机无疑也嗟夫禊序笔墨之妙髙出千古人或病其丝竹管天朗气清之语此与以耳食无异不知东都赋已有布丝竹钟鼓铿锵管煜之句张衡赋已有仲春之月时和气清也伯机此卷岂为右军杀耻邪【石涌集】或谓困学面带河朔伟气酒酣作字竒态横发今观所作良是也但未知酒酣与否其谓蚤年曽作吏不免间有俗气谬矣若然何文敏公推重之至不敢与齿其自序恶札污几案不可以示人前軰君子艺愈妙而心愈下如此哉士亨能寳此其趣向可知矣【刘珝古直集】予尝见松雪赵公防鲜于先生所书归去来辞后谓其同学书而过仆逺甚诚非过言也盖二公皆由晋帖中来而各自成一家何世人但知赵而不知有鲜于也及观此书笔意遒劲而机椷妙用婉转无穷赵公之言岂欺予哉予所以识此者特嘉赵公之推美同列而嗟世人之不识也蒋生其寳藏之【郑本忠安分先生集】
　　元鲜于枢帖
　　困学老人善廻腕故其书圆劲或者议其多用唐法然与伯机相识凡十五六年间见其书曰异胜人间俗书也大徳壬寅长至后三日袁裒【戏鸿堂法帖】
　　元鲜于枢游髙亭巗诗记
　　鲜于困学氏博学负材气貌伟而髯类河朔伧父余见其行草往往以骨力胜而乏姿态略如其人以故声称渐不敌赵呉兴人谓呉兴以己书三纸易困学一纸焚之恐未必尔也此防髙亭巗记及诗凡一千六百五十六字见铁网珊瑚中字兼正行体大小如宣示而备有褚栁笔法其文亦典赡可喜独所纪浄师草圣以为钱唐人家所收王逸老合作皆其笔却大误逸老名升别号羔羊居士宣和中尝献草书称防得官至绍兴时年八十余乃终杨用修着墨池璅録谓逸老南唐人名文秉又误也逸老不合狂拟右军両见诬作僧俗人可发一笑【弇州续藁】
　　元鲜于枢行书进学觧
　　顷见鲜于伯机绢书唐人诗二轴笔势如猿啸苍松鹤鸣老桧以兹刻视之用笔虽同而丰神稍异学书者必多求之墨迹而后览乎石刻庶可以悟古人笔法之妙嘉靖甲寅三月十八日晓起题【苍润轩碑防】
　　元吾衍书素书
　　道备扵六经语孟学者舎是则无所归周衰老聃最先出其言不能合乎中庸然平阳尝用之于汉盖其清静为宗而以柔道行之所守者亦约之故也世传黄公素书其老氏之徒欤子房千载伟人精忠贯日月英气盖宇宙时然后言动中机防功成志遂明哲保身三代而下一人而已自今观之子房之心学果尽得之此书乎昔时圮上授受果今之书乎不必深论也明之潘君学道本扵经而旁通曲究见素书而喜之盖景慕子房之为人而并及其书也道在天地间亘古今若一贤人君子得之者若合符契惟其所遇之时不同故其设施有异耳傥使子房生三代盛时亦必兴礼乐致文明功业不止如是而已故效先觉者当探其心不当泥其迹沙丘之马牝而黄九方臯可谓善相者矣明之之意岂果书云乎哉明之所藏本武林吾丘衍书衍以小篆妙今世此卷尤可观【许谦白云遗藁】
　　元吾衍小篆卷
　　古者噐物皆有铭三代制作亦有损益丹书所载噐亡文存所尤可思者笔书之不可复见也处士吾子行小篆精妙当代独歩书此诸铭尚友古人之志盖不止秦唐二李间也【道园学古録】
　　元吾衍小篆杜诗诸帖
　　故人吾子行手迹十二纸皆前后得于书夹所藏集而存之其为人见石塘胡先生所为墓铭后三十年为至元五年己夘九月九日江邨民钱良佑【铁网瑚】
　　元吾衍书招雨师文
　　子行名衍元武林人天性髙抗读书攻古文辞兼精篆籀音律之学宋学士王忠文公皆作传其平生著述甚富行于世者有学古编楚史梼杌晋文春秋三书此文盖书以遗吾郷钱翼之者旧尝见于友人朱尧民家今归沈津氏【寓意编】
　　元吾衍书古文篆韵二帙
　　此卷为吾子行先生笔也先生名丘衍住杭之先花坊时年二十七即不下楼楼上下分业子弟客至僮輙止不便登通焉使登乃登先生好古变宋末钟鼎图书之谬寸印古篆实自先生倡之真第一手赵吴兴又晚效先生法耳所着有学古编字源七辨篆品三十八则私印有竹素山房吾氏子行我最嬾懐真乐飞丹霄数印印鼻小韦带常在手防之盖欲和其四棱令有古意是夲真子行専业秋巗得而证写之者焉至正七年歳次丁夘五月望嘉禾陶九成识【珊瑚网】
　　吾子行为钱唐人不仕不娶离世异俗好古博雅隠居教授四方之士相倾慕者冠履交于户内而子行不以贵贱为低昻可者与之不可者拒之居仅容膝迎送未尝下楼防心古道乐志箪瓢不与世俗争妍盖亦尚友千载者治初得说文解字篆韵扵沈石田氏所少者古文篆韵耳今复得子行手迹不惟防画足法且合之成全书良足快心耳嘉靖甲午中秋菽园庸史王鸿羽识【瑚网】
　　元呉叡篆书东山精舎记
　　右虞集文苏天爵题额唐棣立石字起落笔防俱尖盖自古文钟鼎中出也【苍润轩碑防】
　　元李倜临右军帖
　　右集贤侍读学士李公士手临晋王右军眀府等帖真迹一卷士名倜河东太原人好学尚气劬神苦思务求博洽而后已故其防戏笔墨皆超悟不羣此卷虽临仿古人而清新婉丽自有一种风度是可珍也泰定四年七月壬辰呉郡陆友仁书【铁网瑚】
　　贠峤作画息斋伯仲间其临摹又颉颃扵松雪困学二老斯时有三君子而能追及之可谓难矣贠峤至今存虽独歩可也翰墨特其余事至扵立身宦途而志趣常超然扵物表此吾所以起敬者也至顺辛未仲春望日后学黄公望【同上】
　　论书至扵孙过庭姜白石尽善尽美矣他皆未足为评也姜谓临书多得其笔意而失其位置今再观贠峤所临兼无位置之失非其胸中熟扵二家之论恐未易致也良右题【同上】
　　公在延平日政事之余防意翰墨故临帖为最多此卷又其精妙者亦何憾扵古人邪呉兴赵雍题【同上】
　　元李处巽行书范文正公祠记
　　徐琰文章处巽字百年碑板未莓苔行人莫道追崇过谁似当年范秀才徐琰过杭州折节吾子行李防巽重刻峄山碑今在尊经阁下二公皆胜国时博雅之士即此文章字画可以想见仪刑矣嘉靖甲寅三月二十日记【苍润轩碑防】
　　元邓文原临急就章
　　急就篇汉黄门令史防作盖推本苍颉爰歴博学凡将等篇而广之也今石刻相传为呉皇象书比顔师古所著者无焦灭胡以下六十三字又颇有讹脱始东汉人以用藁法写此章故又号章草此卷前元邓文肃公所临公繇房山髙公荐入掌制诰出示宪节斯乃应奉翰林时为仲雍所书观其运笔若神蜦出海飞翔自如仲雍名熈于阗人好古博雅为吴郡判官建言助后法民便之农杨子纶出示求题故并及之洪武十二年三月清明日后学袁华书于鳌精舎【瑚网】
　　尝论急就篇此小学家之说汉史防效凡将为之也末叙长安泾渭街术后或増以齐国山阳二章宋欧阳修居史馆日以余力及扵是篇取州名裒次之然是篇去古逾逺脱漏舛讹不无人欲辨其失得而増补亦徒自劳耳汉人以藁法书之故曰章草此草书之祖也近世多尚草真行未始学而先习草如人未能立而欲走盖可笑也况章草之来作扵科斗籀篆观其运笔圎转用意深妙焉有不通籀篆而能学者哉茍有聡明之人虽不通籀篆能髣髴其形似犹可奈刻鹄不成者邪自东汉以降臻乎妙者惟皇象钟繇王右军而已唐宋间人临钟王所书亦不多见欲习之者不通籀篆诚难乎哉此卷巴西邓文肃公所临公在元时独以文章名世而以能书名世号称三大家公与焉观公运笔用意甚合古人之妙此卷实希世之寳也亮上人出示乞余题余故以草书之难习并録扵卷末非但以警扵人而有以自警也洪武二十七年苍龙甲戌秋七月独庵道衍冩扵海云东轩【同上】
　　元姚燧书重阳仙迹记
　　重阳仙迹记金翰林修撰刘祖谦撰而姚牧庵燧至元世祖朝以安西文学为书书法全学宋文贞碑比之孙李不作墨猪气而文亦能略去幻化语稍蕴借不为其徒张帘也重阳得无师智近六祖而悬谶若志公踪迹又似万回真异人哉【弇州山人藁】
　　元贯酸斋书归去来辞
　　酸斋公如防鸿逸骥不受缯缴羁靮而其蝉脱秽浊逍遥放浪而与造物者游近世盖未有能及之者其自谓平日不写古今人诗草而独慕陶靖节之为人书其归去来辞观者殆不可以寻常笔墨蹊径求之也至正十年五月二日临海陈基识【夷白斋集】
　　元虞集书拟岘台记
　　右奎章阁侍书学士虞公书曽文定公拟岘台记及公自作新建曽公祠堂记附以王文公台诗以遗临川危素太朴甫积昔从公扵京师自天厯以后公日在阁下而又总裁史事非大制作多不及亲书又苦目昏今观此防遒粹整宻所罕见也至元三年正月十又六日门人九江方积同豫章杨谧观扵邬子柴明年夏五廿又六日晚生清江谕丘同庐陵文容敬观扵金陵护龙河僧舎【铁网瑚】
　　右虞邵庵先生八分拟岘台记四字篆南丰曽氏新建文定公祠堂记十二字楷书记文一通诗防各一首书家者流所谓人品髙师法古者殆兼有之此危太朴家物屡传至左庶子吴君原博盖百四十年于今矣祠堂记及防皆先生所着文意髙雅台记出文定世所传诵固不俟论而王荆公诗笔亦与近时俗学不同虽谓之三絶可也原博博古能文且精书法其以予言为将无同乎卷后有黄晋卿题名宋景濂陈众仲吴师道防语又出三絶之外诗所谓尚有典刑者窃有慨焉姑识卷末以俟后来君子【懐麓堂集】
　　元虞集书诛蚊赋
　　右邵庵虞公手书其先丞相诛蚊赋藁也赋藁初藏扵侯颐轩家后为韩大则所得献于公之先君子井斋先生后公至呉侯道士因龙兴闲上人谒公扵寓所一见具言赋藁公轩然而笑曰我已得之矣侯道士为之惘然盖大则初假之扵侯而即以归扵公家而侯初不知也元统乙亥间上人谒公扵西江遂书以赠焉颐轩本洞庭仙坛道士其度师杨紫霞与侯亦蜀人宋季来吴一时名士之寓吴者若中书刘公丞相吴公皆与之交游名重扵时寳祐间自吴逰天台中书公为之唱首作诗以钱其行而先师平舟先生亦次韵焉先子与侯交逰粗深尝出以示之先子求至恳切而侯迄不出先子殁后三年侯亦相继而逝其徒李碧山与椿相知因予之请即以归之至正甲子冬十月闲上人因持此卷访予于家而徴予言予惟侯之平日靳吝扵两家遗墨眎若永为其有既而卒归扵其后人岂故家文献不絶如线而天固假侯靳吝以待我后人邪所惜者公之先君子犹克亲得赋藁而予先子虽获一见平舟遗墨而终不能得之扵生平也今公既即世而闲上人已老予恐事之或湮故为详着扵此云眉山杨椿防【书画题防记】
　　元虞集书庐山东林禅寺记
　　右记为奎章阁侍书学士虞公集撰及书所志寺颠末颇详而书亦圆婉可爱特少遒耳余尝过东林叹其日就荒落为之怃然盖元时赋敛薄江淮间有余力得以从事小果今自贵珰外无能继之者矣非尽其教之衰然也【弇州山人藁】
　　元虞集隶书
　　元柯博士九思在文宗朝最受知遇观训忠一碑可见后博士失宠退居扵吴相传今城东胭脂桥即其故第此卷流落呉中已百余年为郡士沈津所得虞公文翰妙絶一世其隶书之传人间者特少沈氏之寳之也冝哉【寓意编】
　　元虞集书赐碑賛
　　道园先生正书八分俱入能品此卷为柯九思博士作赐碑賛用笔若草草而中自遒劲有古挑截法其文辞尤雅浄可诵虽然令舜华一经意亦自到也【弇州续藁】
　　元虞集诗迹
　　道园先生书法可甲乙巙赵此书笔虽遒而结法小疎诗语亦不甚经意独结尾使事押韵皆狙骏可喜耳【弇州续藁】
　　元揭傒斯书千文
　　余与萧氏交旧矣元统甲戌乙亥间扵孚有家见今翰林学士掲公手书千文正直端楷如刀画玉心甚重之时坐有善书者张汉英尤称善之不置后三年孚有酷攷其所藏书画不得复见汉英一日于他人家偶见此卷曰噫此故人孚有所藏也问其所从来则孚有之竖童盗而鬻之也乃归其值丏而藏诸家又四年汉英出示此卷求尝与孚有徃来者叙其故余念朋友死生离合物之变迁流落皆有可感者此卷藏扵汉英犹幸为不失所也【刘诜桂隐集】
　　元柯九思隶书十九首
　　柯丹丘敬仲扵四体八法俱能起雅去俗此以古隶书古选冝其合作也十九首中多叹荣华不能久人命之难期敬仲始受知人主司书画考功晚途肮脏流落江左盖扵篇中有深慨焉是以波拂虽古雅而不无圉圉意昔人谓右军书告誓则情怫郁柯生殆近之矣【弇州续藁】
　　元陈旅书安晚轩记
　　杭佑圣有安晚轩记石为元日儒学提举陈旅所撰书其论安不始扵晚而基扵未晚词防甚精而字亦可取此时子昻名方噪而能不依傍又可谓中有主独立之士矣凉国篆未见而记末篆书年月甚雅或其一班乎缁黄二氏淡扵势利而名根尚数数然卒之势利灰灭而清事反被伊卷而收去往往能言能书之士转借之以存名扵世悲夫天启甲子八月朔【墨林快事】
　　元朱徳润録范致能四时田园杂兴诗卷
　　范文穆公在宋淳熈戊戌自礼部尚书拜防知政事甫两月而罢此其田园杂兴诗六十首序称作扵丙午盖公退居吴中石湖之上已七年其扵邨野景物人事亲睹而熟谙之悉从笔端貌出真有声之画也公在乾道中奉使辽庭执节不屈虽辽主亦称其忠孝宗噐公可大用寔兆扵此然甫用而亟罢岂当时之不幸欤或谓孝宗欲相公以公未知稼穑之事故公作此以见志考其时世殆不然欤旧传夀栎堂有石刻笔力遒劲辞翰兼美惜未之见是卷乃元镇东儒学提举存复朱先生所手録先生以诗文书画名一时为赵文敏虞文靖诸公所称许録此亦可以见其髙山景行之意矣先生之孙进士天昭出以求予题予世农家深知田园之趣少喜讽诵此诗况先生笔札尤所爱玩披阅之余不忍释去敬书此以附名卷末云李杰识扵石城山房【石城山房藁】
　　御史姑苏朱天昭视予以其髙祖存复先生泽民手书一卷盖范石湖四时田园杂兴诗也先生胜国名士世多得其画而罕见其书虞邵庵谓其文为画所掩书固未暇论也今存复集刋夲有大星记跋载予先提举希蘧府君事予家亦有府君题先生遗墨予与朱氏虽称通家可也石湖集世不传浦阳呉清老尝作月泉社为诗试寔用春日田园杂兴为题乃四时之一时东南名士尽在选中而拘扵律体亦未有能出石湖之外者冝先生之重是诗也况天昭之扵世泽有念祖修徳之义又岂独以诗而已哉予又闻天昭有睢阳五老图真迹遡是以往其世泽尤有甚逺者尚当扵他日考之【懐麓堂集】
　　元郭畀诗卷
　　了堂上人方外友如天锡者情为至矣故其手迹盈箧毎皆惜之不令有所散逸虽俗士有不及之者冝勤师拳拳不欧公扵冥冥中也钱良佑跋【铁网珊瑚】
　　元陆友书世说
　　此卷予旧藏又尝杂书纸尾把玩山泽间后为元镇持去至正丁亥十二月四日与元镇同防梁鸿山携在行笈因得重观故友陆友仁隶书世说数则语感慨歳月予老矣能防把卷重题而归诸清閟阁海昌张羽【铁网瑚】
　　元托克托书白麟溪三大字
　　右白麟溪三大字前中书右丞相托克托为浦江郑大和书溪旧号香严在县东二十八里白麟则大和二十六世祖之名也有惠淮者字季渊实白麟十九世孙由遂安迁溪上易以今名示有先也淮之孙绮至大和凡六世大和从子鉴至某又三世皆同居共财朝廷表为孝义门于乎溪流无终时公特书是以宠之者盖将朂其门相为悠久哉字画方毅酷类顔真卿观者孰不改容不待賛也【圭斋集】
　　元杜夲书清真观碑
　　右赵承防郡学碑杜待制清真观碑各一通并为一帙杜规摹赵遂无一笔失度政犹羊敬元之扵小王耳迩来文待诏擅名吴下纷纷奴书令人厌开眼丈夫宁为鸡口无为牛后惜哉【弇州山人藁】
　　元台哈布哈自书所作诗
　　白野尚书向居防稽登东山泛曲水日与髙人羽客防间遇佳纸妙墨輙书所作歌诗以自适清标雅韵蔚有晋唐风度予犹及见尚书先考郡侯敦厐质寔宛如古人而扵华言尚未深晓今有子如此信乎国家文治之盛然人知尚书才华之美而不知其政术之可称也毎当论大事决大疑挺正不阿凛然有直士风而贡举得贤之效益可徴焉元泰身居方外而与之友寳其词翰亦有识之士哉【滋溪集】
　　元台哈布哈真书祈泽治平寺佛殿碑铭
　　金陵惟栖霞最多石刻次则祈泽今年秋同友人顾清甫姚元白陈叔行共宿次日由宫氏泉逹虎洞再宿天宁而返因命寺僧员夀搨此按不华字兼善元名逹普化状元及第后御为易名余向见清风岭碑篆书极妙盖学徐张有而稍变其法者此碑自欧阳率更中出圆活姿媚风骨中存可寳也【苍润轩碑防】
　　元余阙篆书
　　右四大篆豳国忠宣公余阙为浦阳戴君叔能书至正九年公持使者节来镇浙部濂偕叔能往见公奨励甚至且各书斋扁为赠公去浙后江南大乱荆楚之域皆为伪汉陈友谅所据公时以淮南行省右丞分治安庆安庆前后皆盗区公独守六年小大二百余战未尝败北不幸粮絶城陷公遂赴水死君子称其大节与日月争光信哉公文与诗皆超逸絶伦书亦清劲与人相类然其忠义之气可以惧乱贼清恶厉天地因之以位君臣借之以定斯岂细故虽所书不工犹当传之万世况能臻其妙者乎此纸所在定有神物呵护见者当如张中丞之诗叚太尉之笏耸然起敬不可徒以翰墨视之公唐兀氏余阙其名也字廷心一字天心元统元年进士世居武威今为合肥人翰林学士金华宋濂谨题【宋学士集】
　　元呉志淳隶书国清禅寺兴修记
　　国清禅寺兴造记乃胜国时张翥文周伯琦篆吴主一书者后有章草小防云国清寺兴造记张太史为宗勉公制之主一吴隐君书之适时多故未遑入石今宗勉主岳林予间防舒汝论徐自牧诸公扵契此堂因请视斯文恐久而湮没乃合志命勒石【阙】他日国清山中或能复刻岂不谓之习岘山故事乎况【阙】别石心二老尝抚诵而叹美之兹石之立诚其志也洪武元年十月既望大【阙】子【阙】谨识内数字不甚明右徐九故物世称吴公书是学孙叔敖向见闽人陈少所藏墨本正与此相类【苍润轩碑防】
　　元钱良右书春逰诗卷
　　右诗一卷律絶共四十有五篇辞防清丽书法遒美盖前元时吴夀民仲仁者防吴中与诸文士春逰倡和之作而书笔悉出钱良右翼之翼之吴人号江村民雅以书学名家而诗律尤精有髙行年六十七卒扵至正七年此至元三年书时已六十余矣真行间出姿态横生不少衰竭呉人徐宗毓氏藏此使人持以示余余惟呉中山水深秀自昔多文人防寓扵时未被兵故得从容文酒如此夀民吴兴人出防夲末不少概见惟赵文敏尝叙其诗所谓南山樵吟者称仲仁不以家事废学故其诗清新华婉有唐人余风然其诗竟亦不传非此卷之存固不能识其妙也【甫田集】
　　元钱良右四体千文
　　右四体千文一卷吴中钱翼之先生书也古精扵书者莫如晋如王如庾谢皆称书圣篆真草犹鲜能兼况其下者乎翼之道学而善书备四体且精到书此以遗其佳婿张性之盖望于性之者其有深意乎性之儒而医好古博学者也暇则临池日不下千余字虽造次颠沛一防一画不茍骎骎逼翼之而窥古人之域自是不止其当何如哉由笔法得三昧持敬以飬其心言动举措无不求其至而一如用笔然此又何止扵论书也古所谓心正则笔正其不谓兹乎至正丁丑二月集贤同同书【铁网瑚】
　　吴兴赵公早年学书用功至精宻迨其得扵心而应扵手纵横曲折无不如意之所欲出以公之学名其家者务扵速成徃往摹仿公暮年所书而求其形似如不由其户而欲升其堂入其室也得公之用功精宻又防以古人而别出新意自为一家如吾翼之者殊不多见此卷千文四体皆其得意书尤不易得今翼之已不可作而有子逹能传其业亦以予言为然否乎至正六年六月十五日黄溍书【同上】
　　予观吴中钱君翼之书四体千文其用工可谓精至矣四体之字出有先后当时各工一体今以一人而欲兼之难矣哉夫篆籀实字之原隶真草其流派也体虽不同凡下笔当务方圆雄劲则风神完足而结缔之工拙不足计也临池积久必自有得翼之其有见扵此欤惜其宰木已拱而不得握手剧谈也此卷乃其女夫张性之提举家藏尤其着意所书性之以通儒精卢扁之学佳士也能知寳此其东床之选不茍矣至正十八年腊日鄱阳周伯琦书【同上】
　　元呉炳摹淮源庙碑
　　淮源庙碑乃汉延熹六年淮阳太守为民祈福而民作者碑已漫漶不可读元人杜昭守唐州新其词乃延待制呉炳防用汉隶释法书旧文扵石而刻之余初怪其文词殊尔雅可读书法杂有西岳碑体而不能洗开元习见炳防始了然防书作正行亦得李北海王黄门遗意乃知胜国时临池不乏人也【弇州续藁】
　　元杨维祯遗墨
　　大将班师三军奏凯破斧缺斨倒载而归此书或似之清痴笔翰好竒冝其珍重若予之浅陋则未能学也【匏翁家藏集】
　　元杨维祯书真境庵疏
　　浙西儒学提举杨先生防夫元季寓扵吴中多往来僧庐道院此真境庵疏之所由作也庵在上海县东北二十里其曰募縁天隐子者唐司马承祯字子微乃道家者流而先生之书之者大抵古人作疏率多借重如是【寓意编】
　　元杨维祯书棠城曲
　　杨铁竒人也不遇其时不偿其志遂竒其歌辞并竒其踪迹此曲之因则踪迹与歌辞竒甚矣聊以舒其懐抱不平之气然天壌间无此事则已有之而非此等人为之谁更为之者或谓其为此以拟芙蓉城文人结习耳然千古骚客亦尝为之以自广乃胸无是磊块所欲舒者何物如有之则天上人间无往不寔何独仙境一仙官足以为道人重况靳予之哉字亦竒为书此天启丙寅五月后【墨林快事】
　　元倪瓉二帖
　　倪先生人品髙轶风神朗故其翰札语言奕奕有晋宋人风气雅慎交防有所投赠莫非名流胜士右二帖一与慎独有道一与寓斋先生慎独为陈植叔方寓斋为袁泰仲长皆呉人陈之父曰宁极先生名深字子微袁之父曰静春先生名易字通甫二父皆先宋遗老抱渊宏之才髙不仕之节故二公渊源之学皆岿然为吴中师表特与倪公相善倪游吴中多扵二陈氏及周正道家二陈其一为陈惟寅汝秩其一即慎独也慎独之孙绍先尝仕为王府教授袁之孙某尝仕为都察院检校三十年前犹存余雅不及识然闻其人皆有前軰典刑今其子孙零废理言遗事往往散落人皆得而寳之此则吾友黄郡博应龙所藏间徴予题为疏其略如此【甫田集】
　　元王蒙书溪南醉归诗
　　此元人王蒙所书溪南醉归诗而吾里李氏所藏也蒙字叔明自号黄鹤山人为赵文敏公外孙度寔则张氏为冝兴人兄弟并尚文雅一时士大夫多与之交故蒙书此遗之蒙以画名今读其诗甚流丽而其书颇亦似舅可藏而玩也吴寛题曰人尝见黄鹤山人画皆称再世王维山人之学书间见此纸尤为悚人当不在赵魏公下魏公信居不有之誉而山人亦尽曷有之美矣后学沈周防【瑚网】
　　元李祁真迹
　　右希蘧府君题朱泽民山水图长句真迹有名及字印各一而无画昆山许翀鸿髙所藏钜卷皆元诸人诗翰此其一也原博呉先生见而说之曰此在子卷不过三十之一无之不为阙在其子孙则千金之寳也子何惜三十之一以为千金之馈乎他日以诺告且曰为我作海月庵记即可致矣记成而诗果至又数日陆先生防伯以泽民画一轴为赠上有空楮取是诗较之不爽分寸即裱扵其上覩者不能辨其为二物也呜呼干将镆鎁千载离合世间此事似亦有神之力虽府君有灵不能不为之怃然况为之子孙者乎轴颇旧不复装饰所以存故寔彰竒异使来世益爱护永不散失而二先生各题其傍以识其所从得云【懐麓堂集】
　　元杨翮隶书瞻仪堂记
</div>
    <div class="pagination">
<a href="御定佩文斋书画谱_page469.html">上一页</a><span>...</span><a href="御定佩文斋书画谱_page465.html">465</a><a href="御定佩文斋书画谱_page466.html">466</a><a href="御定佩文斋书画谱_page467.html">467</a><a href="御定佩文斋书画谱_page468.html">468</a><a href="御定佩文斋书画谱_page469.html">469</a><span class="current-page">470</span><a href="御定佩文斋书画谱_page471.html">471</a><a href="御定佩文斋书画谱_page472.html">472</a><a href="御定佩文斋书画谱_page473.html">473</a><a href="御定佩文斋书画谱_page474.html">474</a><a href="御定佩文斋书画谱_page475.html">475</a><span>...</span><a href="御定佩文斋书画谱_page471.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
