<!DOCTYPE html>
<html>
<head>
    <meta charset="UTF-8">
    <title>图画见闻志 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图画见闻志 - 第 1 页/共 6 页</h1>
    <div class="content">图画见闻志   宋 郭若虚

    ●序
    余大父司徒公，虽贵仕，而喜廉退恬养。自公之暇，唯以诗书琴画为适。时与丁晋公、马正惠蓄画均（校，汲古阁津逮秘书本——以下简称汲本——作“蓄书画均”），故画府称富焉。先君少列，躬蹈懿节，鉴别精明，珍藏罔坠，欲养不逮，临言感咽。后因诸族人间取分玩，缄罕严，日居月诸，渐成沦弃。贱子虽甚不肖，然于二世之好，敢不钦藏。嗟乎！逮至弱年，流散无几。近岁方购寻遗失，或于亲戚间以他玩交酬，凡得十余卷，皆传世之宝。每宴坐虚庭，高悬素壁，终日幽对，愉愉然不知天地之大、万物之繁。况乎惊宠辱于势利之场，料得丧于奔驰之域者哉！复遇朋游觏止，亦出名踪柬论，得以资深铨较，由之广博。虽不与（校，“深”下元抄本“铨”作“铃”，“较”下“与”上。元抄来作“旧史导”并空三字。此均依汲本改）戴谢并生，愚窃慕焉。又好与当世名士甄明体法，讲练精微，益所见闻，当从实录。昔唐张彦远（字爱宾）尝著《历代名画记》，其间自黄帝时史皇而下总括画人姓名。绝笔于永昌（校各本均作永昌、应以会昌为是）元年。厥后撰集者率多相乱，事既重叠，文亦繁衍。今考诸传记，参较得失，续自永昌（校，各本均作永昌，应以会昌为是）元年，后历五季，通至本朝熙宁七年，名人艺士，编而次之。其有画迹尚晦于时、声闻未喧于众者，更俟将来。亦尝览诸家画记，多陈品第。今之作者，各有所长。或少也嫩而老也壮，或始也勤而终也怠，今则不复定品。唯笔其可纪之能、可谈之事，暨诸家画说。略而未至者，继以传记中述画故事并本朝事迹采摭编次，厘为六卷。目之曰《图画见闻志》。后之博雅君子，或加点窜，将可取于万一。郭若虚序。
    ●卷一
    ○叙诸家文字
    自古及近代纪评画笔，文字非一，难悉具载，聊以其所见闻，篇目次之。凡三十家。
    《名画集》（南齐高帝撰）
    《古画品录》（谢赫撰）
    《装马谱》（毛惠远撰）
    《昭公录》（梁武帝撰）
    《僧繇录》（亡名氏）
    《画说文》（亡名氏）
    《述画记》（后魏孙畅之撰）
    《续画品录》（陈姚最撰）
    《后画品录》（唐沙门彦撰）
    《画断》（张怀撰）
    《名画猎精录》（亡名氏）
    《后画品录》（李嗣真撰）
    《杂色骏骑录》（韩干撰）
    《绘境》（张ロ撰）
    《画评》（顾况撰）
    《续画评》（刘整撰）
    《公私画录》（裴孝源撰）
    《画拾遗录》（窦蒙撰）
    《画山水录》（吴恬撰。一名玢校，汲本玢作“玢”）
    《唐朝名画录》（朱景玄撰）
    《历代名画记》（张彦远撰）
    《画山水诀》（荆浩撰一名洪谷子）
    《梁朝画目》（亡名氏）
    《广画新集》（蜀沙门仁显撰）
    《益州画录》（辛显撰）
    《江南画录》（亡名氏）
    《江南画录拾遗》（徐铉撰）
    《广梁朝画目》（皇朝胡峤撰）
    《总画集》（黄休复撰）
    《本朝画评》（刘道醇纂符嘉应撰）
    ○叙国朝求访
    画之源流，诸家备载。爰自唐季兵难，五朝乱离，图画之好，乍存乍失。逮我宋上符天命，下顺人心。肇建皇基，肃清六合。沃野讴歌之际，复见尧风；坐客间宴之余，兼穷绘事。太宗皇帝，钦明浚哲，富艺多才。时方诸伪归真，四荒重译，万机丰暇，屡购珍奇。太平兴国间，诏天下郡县搜访前哲墨迹图画。先是荆湖转运使得汉张芝草书、唐韩干马二本以献之，韶州得张九龄画像并文集九卷表进；后之继者，难可胜纪。又敕待诏高文进、黄居采，搜访民间图画。端拱元年，以崇文院之中堂置秘阁，命吏部侍郎李至兼秘书监，点检供御图书。选三馆正本书万卷，实之秘监以进御。退余藏于阁内，又从中降图画并前贤墨迹数千轴以藏之。淳化中阁成，上飞白书额，亲幸，召近臣纵观图籍，赐宴。又以供奉僧元霭所写《御容》二轴，藏于阁。又有天章、龙图、宝文三阁。后苑有图书库，皆藏贮图书之府。秘阁每岁因暑伏曝{艹й}，近侍暨馆阁诸公张筵纵观。图典之盛，无替天禄石渠妙楷宝迹矣。
    ○叙自古规鉴
    《易》称“圣人有以见天下之赜，而拟诸其形容，象其物宜，是故谓之象”。又曰“象也者。像此者也”尝考前贤画论，首称像人，不独神气骨法衣纹向背为难。盖古人必以圣贤形像、往昔事实，含毫命素。制为图画者，要在指鉴贤愚，发明治乱。故鲁殿纪兴废之事，麟阁会勋业之臣，迹旷代之幽潜，托无穷之炳焕。昔汉孝武帝欲以钩弋赵婕妤少子为嗣，命大臣辅之。惟霍光任重大，可属社稷。乃使黄门画者画《周公负成王朝诸侯》以赐光。孝成帝游于后庭，欲以班婕妤同辇载。婕妤辞曰：“观古图画。圣贤之君，皆有名臣在侧。三代末主，乃有嬖幸。今欲同辇，得无近似之乎？”上善其言而止。太后闻之喜曰：“古有樊姬，今有班婕妤。”又尝设宴饮之会，赵、李诸侍中皆引满举白，谈笑大噱。时乘舆幄坐，张画屏风，画纣醉踞妲己作长夜之乐。上因顾指画问班伯曰：“纣为无道至于是乎？”伯曰：“《书》云，乃用妇人之言，何有踞肆于朝？所谓众恶归之。不如是之甚者也。”上曰：“苟不若此，此图何戒？”伯曰：“沉湎于酒，微子所以告去也；式号式讠，大雅所以流连也。谓书淫乱之戒，其原在于酒。”上喟然叹曰：“久不见班生，今日复闻谠言。”后汉光武明德马皇后，美于色，厚于德，帝用嘉之。尝从观画虞舜，见娥皇女英。帝指之戏后曰：“恨不得如此为妃。”又前见陶唐之像，后指尧曰：“嗟乎，群臣百僚恨不得为君如是！”帝顾而笑。唐德宗诏曰：“贞元己巳岁秋九月，我行西宫，瞻闳阁崇构，见老臣遗像，然肃然，和敬在色。想云龙之叶应，感致业之艰难，睹往思今，取类非远。”文宗大和二年，自撰集《尚书》中君臣事迹，命画工图于太液亭，朝夕观览焉。汉文翁学堂，在益州大城内，昔经颓废，后汉蜀郡太守高朕复缮立。乃图书古人圣贤之像、及礼器瑞物于壁。唐韦机为檀州刺史，以边人僻陋，不知文儒之贵，修学馆，画孔子七十二弟子、汉晋名儒像。自为赞，敦劝生徒。繇兹大化，夫如是。岂非文未尽经纬，而书不能形容，然后继之于画也。所谓与六籍同功，四时并运。亦宜哉！
    ○叙图画名意
    古之秘画珍图，名随意立。典范则有《春秋》、《毛诗》、《论语》、《孝经》、《尔雅》等图（上古之画多遗其姓》，其次后汉蔡邕有《讲学图》，梁张僧繇有《孔子问礼图》，隋郑法士有《明堂朝会图》，唐阎立德有《封禅图》，尹继昭有《雪宫图》；观德则有《帝舜娥皇女英图》（亡名氏），隋展子虔有《禹治水图》，晋戴逵有《列女仁智图》，宋陆探微有《勋贤图》；忠鲠则《隋杨契丹有辛毗引裾图》，唐阎立本有《陈元达锁谏图》，吴道子有《朱云折槛图》；高节则晋顾凯之有《祖二疏图》，王е有《木雁图》，宋史艺有《屈原渔父图》，南齐蘧僧珍有《巢由洗耳图》；壮气则魏曹髦有《卞庄刺虎图》，宋宗炳有《狮子击象图》，梁张僧繇有《汉武射鲛图》；写景则晋明帝有《轻舟迅迈图》，卫协有《穆天子宴瑶池图》，史道硕有《金谷园图》，顾凯之有《雪霁望五老峰图》；靡丽则晋戴逵有《南朝贵戚图》，宋袁倩有《丁贵人弹曲项琵琶图》，唐周有《杨妃架雪衣女乱双陆局图》；风俗则南齐毛惠远有《剡中溪谷村墟图》，陶景真有《永嘉屋邑图》，隋杨契丹有《长安车马人物图》，唐韩有《尧民鼓腹图》（以上图画虽不能尽见其迹，前人载之甚详。但爱其佳名，聊取一二，类而录之）。
    ○叙制作楷模
    大率图画，风力气韵，固在当人。其如种种之要，不可不察也。画人物者必分贵贱气貌、朝代衣冠。释门则有善功方便之颜，道像必具修真度世之范，帝王当崇上圣天日之表，外夷应得慕华钦顺之情，儒贤即见忠信礼义之风，武士固多勇悍英烈之貌，隐逸俄识肥遁高世之节，贵戚盖尚纷华侈靡之容，帝释须明威福严重之仪，鬼神乃作丑<者鬼>（尺者切）驰<走隹>（于鬼切）之状，士女宜富秀色委（乌果切）（奴坐切）之态，田家自有醇氓朴野之真。恭骜愉惨，又在其间矣。画衣纹林木，用笔全类于书。画衣纹有重大而调畅者，有缜细而劲健者，勾绰纵掣，理无妄下，以状高侧、深斜、卷折、飘举之势。画林木有谬枝、挺干、屈节、皴皮，纽裂多端，分敷万状。作怒龙惊虺之势，耸凌云翳日之姿，宜须崖岸丰隆，方称蟠根老壮也。画山石者多作矾头，亦为凌面。落笔便见坚重之性，皴淡即生お凸之形，每留素以成云，或借地以为雪，其破墨之功，尤为难也。画畜兽者，全要停分向背，筋力精神，肉分肥圆，毛骨隐起，仍分诸物所禀动止之性（四足唯兔掌底有毛，谓之建毛）。画龙者折出三停（自首至膊，膊至腰，腰至尾也），分成九似（角似鹿，头似驼，眼似鬼，项似蛇，腹似蜃，鳞似鱼，爪似鹰，掌似虎，耳似牛也），穷游泳蜿蜒之妙，得回蟠升降之宜。仍要げ鬃肘毛，笔画壮快，直自肉中生出为佳也（凡画龙开口者易为巧，合口者难为功。画家称“开口猫儿合口龙”，言其两难也）。画水者有一摆之波，三折之浪，布之字之势，分虎爪之形，汤汤若动，使观者浩然有江湖之思为妙也。画屋木者，折算无亏，笔画匀壮，深远透空，一去百斜。如隋唐五代已前，洎国初郭忠恕、王士元之流，画楼阁多见四角，其斗ㄆ逐铺作为之。向背分明，不失绳墨。今之画者，多用直尺，一就界画，分成斗ㄆ，笔迹繁杂，无壮丽闲雅之意。画花果草木，自有四时景候，阴阳向背，笋条老嫩，苞萼后先，逮诸园蔬野草，咸有出土体性。画翎毛者，必须知识诸禽形体名件。自嘴喙口脸眼缘（去声），丛林脑毛、披蓑毛，翅有梢（去声）翅、有蛤翅，翅邦（上声）上有大节小节、大小窝翎、次及六梢，又有料（平声）风、掠草（纟尔缝翅羽之间）、散尾、压覃尾、肚毛、腿裤、尾锥，脚有探爪（三节）、食爪（二节）、撩爪（四节）、托爪（一节）、宣黄、八甲、鸷鸟眼上谓之看棚（一名看檐），背毛之间谓之合溜。山鹊鸡类，各有岁时苍嫩、皮毛眼爪之异。家鹅鸭即有子肚，野飞水禽自然轻梢（去声），如此之类，或鸣集而羽翮紧戢，或寒栖而毛叶松泡（去声）。已上具有名体处所，必须融会，缺一不可。设或未识汉殿、吴殿、梁柱、斗ㄆ、叉手、替木、熟柱、驼峰、方茎、<各页>道、抱间、昂头、罗花罗幔、暗制绰幕、猢孙头、琥珀枋、龟头、虎座、飞檐、扑水、膊风、化废、垂鱼、惹草、当钩、曲脊之类，凭何以画屋木也。画者尚罕能精究。况观者乎？
    ○论衣冠异制
    自古衣冠之制，荐有变更。指事绘形，必分时代；衮冕法服，三礼备存。物状实繁，难可得而载也。汉魏已前，始戴幅巾。晋宋之世，方用。后周以三尺皂绢，向后袱发，名折上巾，通谓之袱头。武帝时裁成四脚。隋朝唯贵臣服黄绫纹袍、乌纱帽、九环带、六合靴（起于后魏），次用桐木黑漆为巾子，裹于袱头之内，前系二脚，后垂二脚，贵贱服之，而乌纱帽渐废（校，汲本作“而乌帽渐废”）。唐太宗尝服翼善冠，贵臣眼进德冠，至则天朝以丝葛为袱头巾子，以赐百官。开元间始易以罗，又别赐供奉官及内臣圆头宫朴巾子（校，汲本作“圜头宫样巾子”），至唐末方用漆纱裹之。乃今袱头也。三代之际皆衣衤阑衫。秦始皇时以紫绯绿袍为三等品服，庶人以白。《国语》曰：“袍者，朝也。古公卿上服也。”至周武帝时下加衤阑。唐高宗朝，给五品以上随身鱼。又敕品官紫服、金玉带。深浅绯服、并金带；深浅绿服、并银带；深浅青服、并石带。庶人眼黄铜铁带。一品以下文官带手巾、算袋、刀子、砺石；武官亦听。睿宗朝制，武官五品已上带七事ㄢ蹀（佩刀、刀子、磨石、契贞、哕厥、计筒、火石袋也。校，计简汲本作针筒），开元初复罢之。晋处士冯翼，衣布大袖，周缘以皂，下加，前系二长带。随唐朝野服之。谓之冯翼之衣，今呼为直掇（《礼记儒行篇》：“鲁哀公问于孔子曰：‘夫子之服，其儒服与？’孔子对曰：‘丘少居鲁，衣逢掖之衣；长居宋，冠章甫之冠。’”注云：“逢，大也。大掖大袂，禅衣也。逢掖与冯翼音相近”）。又《梁志》有裤褶以从戎事。三代已前人皆跣足；三代以后，始服木屐。伊尹以草为之，名曰履；秦世参用丝革。靴本胡服，赵灵王好之，制有司衣袍者宜穿皂靴。唐代宗朝，令宫人侍左右者穿红锦幼（校，汲本作“幻”）靴。凡在经营，所宜详辨。至如阎立本图《昭君妃（音配）虏》，戴帷帽以据鞍；王知慎画《梁武南郊》，有衣冠而跨马。殊不知帷帽创从隋代，轩车废自唐朝，虽弗害为名踪，亦丹青之病耳（帷帽如今之席帽，周回垂网也）。
    ○论气韵非师
    谢赫云：“一曰气韵生动，二曰骨法用笔，三曰应物像形，四曰随类赋彩，五曰经营位置，六曰传模移写。六法精论，万古不移。然而骨法用笔以下，五者可学。如其气韵，必在生知，固不可以巧密得，复不可以岁月到。默契神会，不知然而然也。”尝试论之，窃观自古奇迹，多是轩冕才贤，岩穴上士。依仁游艺，探赜钩深，高雅之情，一寄于画。人品既已高矣，气韵不得不高；气韵既已高矣，生动不得不至。所谓神之又神，而能精焉。凡画必周气韵，方号世珍。不尔虽竭巧思，止同众工之事。虽曰画，而非画。故杨氏不能授其师，轮扁不能传其子。系乎得自天机，出于灵府也。且如世之相押字之术，谓之心印，本自心源，想成形迹，迹与心合，是之谓印（校，“是之谓印”下，汲本多“爰及万法，缘虑施为，随心所合，皆得名印”十六字）。矧乎书画发之于情思，契之于绡楮，则非印而何？押字且存诸贵贱祸福，书画岂逃乎气韵高卑？夫画犹书也。杨子曰：“言，心声也。书，心画也。声画形，君子小人见矣。”
    ○论用笔得失
    凡画，气韵本乎游心，神彩生于用笔。用笔之难，断可识矣。故爱宾称唯王献之能为一笔书，陆探微能为一笔画。无适一篇之文、一物之像，而能一笔可就也。乃是自始及终，笔有朝揖，连绵相属，气脉不断。所以意存笔先，笔周意内，画尽意在，像应神全。夫内自足，然后神闲意定；神闲意定则思不竭而笔不困也。昔宋元君将画图，众史皆至，受揖而立，氐笔和墨。在外者半。有一史后至者，亻々然不趋，受揖不立。因之舍，公使人视之，则解衣盘礴，裸。君曰：“可矣，是真画者也。”又画有三病，皆系用笔。所谓三者，一曰版，二曰刻，三曰结。版者，腕弱笔痴，全亏取与，物状平褊，不能圆混也；刻者，运笔中疑，心手相戾，勾画之际，妄生圭角也；结者，欲行不行，当散不散，似物凝碍，不能流畅也。未穷三病，徒举一隅，画者鲜克留心，观者当烦拭眦（大抵气韵高，笔画壮，则愈玩愈妍；其或格凡毫懦，初观纵似可采，久之还复意怠矣）。
    ○论曹吴体法
    曹、吴二体，学者所宗。按唐张彦远《历代名画记》称：“北齐曹仲达者，本曹国人，最推工画梵像。是为曹。谓唐吴道子曰吴。吴之笔，其势圆转，而衣服飘举；曹之笔，其体稠叠，而衣服紧窄。故后辈称之曰：‘吴带当风，曹衣出水’”。又按蜀僧仁显《广画新集》，言曹曰：“昔竺乾有康僧会者，初入吴，设像行道，时曹不兴见西国佛画仪范写之。故天下盛传曹也。”又言吴者，起于宋之吴柬之作，故号吴也。且南齐谢赫云：“不兴之迹，代不复见，唯秘阁一龙头而已。观其风骨，擅名不虚。吴柬之说，声微迹暧，世不复传。”（谢赫云：“擅美当年，有声京洛，在第三品江僧宝下也。”）至如仲达见北齐之朝，距唐不远；道子显开元之后，绘像仍存。证近代之师承，合当时之体范，况唐室已上，未立曹、吴。岂显释寡要之谈，乱爱宾不刊之论。推时验迹，无愧斯言也（雕塑铸像，亦本曹、吴）
    ○论吴生设色
    吴道子画，今古一人而已。爱宾称前不见顾、陆，后无来者。不其然哉？尝观所画墙壁、卷轴，落笔雄劲，而傅彩简淡。或有墙壁间设色重处，多是后人装饰。至今画家有轻拂丹青者，谓之吴装（雕塑之像，亦有吴装）。
    ○论妇人形相
    历观古名士画金童玉女，及神仙星官中，有妇人形相者，貌虽端严，神必清古，自有威重俨然之色，使人见则肃恭，有妇仰之心；今之画者，但贵其夸丽之容，是取悦于众目，不达画之理趣也。观者察之。
    ○论收藏圣像
    论者或曰，不宜收藏佛道圣像。恐其亵慢荤秽，难可时时展玩。愚谓不然。凡士君子相与观阅书画为适，则必处闲静。但鉴赏精能，瞻崇遗像，恶有亵慢之心哉？且古人所制佛道功德，则必专心励志，曲尽其妙；或以希福田利益，是其尤为着意者。况自吴曹不兴、晋顾凯之、戴逵、宋陆探微、梁张僧繇、北齐曹仲达、隋郑法士、杨契丹、唐阎立德、立本、吴道子、周、卢楞伽之流，及近代侯翼、朱繇、张图、武宗元、王、高益、高文进、王霭、孙梦卿、王道真、李用及、李象坤、蜀高道兴、孙位、孙知微、范琼、勾龙爽、石恪、金水石城张玄、蒲师训、江南曹仲元、陶守立、王齐翰、顾德谦之伦，无不以佛道为功。岂非释梵庄严，真仙显化，有以见雄才之浩博，尽学志之精深者乎？是知云不宜收藏者，未为要说也。
    ○论三家山水
    画山水唯营丘李成、长安关同、华原范宽，智妙入神，才高出类。三家鼎寺，百代标程。前古虽有传世可见者，如王维、李思训、荆浩之伦，岂能方驾近代？虽有专意力学者，如翟院深、刘永、纪真之辈，难继后尘（翟学李，刘学关，纪学范）。夫气象萧疏，烟林清旷，毫锋颖脱，墨法精微者，营丘之制也；石体坚凝，杂木丰茂，台阁古雅，人物幽闲者，关氏之风也；峰峦浑厚，势状雄强，抢（上声）笔俱均（校“均”，汲本作匀），人屋皆质者，范氏之作也（烟林平远之妙，始自营丘。画松叶谓之攒针，笔不染淡，自有荣茂之色。关画木叶，间用墨，时出枯梢。笔踪劲利，学者难到。范画林木，或侧或欹，形如偃盖。别是一种风规。但未见画松柏耳。画屋既质，以墨笼染，后辈目为铁屋）。复有王士元、王端、燕贵、许道宁、高克明、郭熙、李宗成、丘讷之流，或有一体，或具体而微，或预造堂室，或各开户牖，皆可称尚。然藏画者方之三家，犹诸子之于正经矣（关同虽师荆浩，盖青出于蓝也）。
    ○论黄徐体异
    谚云：“黄家富贵，徐熙野逸。”不唯各言其志，盖亦耳目所习，得之于心而应之于手也。何以明其然？黄筌与其子居采，始并事蜀为待诏。筌后累迁如京副使，既归朝，筌领真命为宫赞（或曰，荃到阙未久物故。今之遗迹，多是在蜀中日作，故往往有广政年号。宫赞之命，亦恐传之误也），居采复以待诏录之，皆给事禁中。多写禁所有珍禽瑞鸟、奇花怪石。今传世《桃花鹰鹘》、《纯白难兔》、《金盆鹁鸽》、《孔雀龟鹤》之类是也。又翎毛骨气尚丰满，而天水分色。徐熙江南处士，志节高迈，放达不羁。多状江湖所有。汀花野竹，水鸟渊鱼。今传世《凫雁鹭鸶》、《蒲藻鱼》、《丛艳折枝》、《园蔬药苗》之类是也。又翎毛形骨贵轻秀，而天水通色（言多状者，缘人之称。聊分两家作用，亦在临时命意。大抵江南之艺，骨气多不及蜀人。而萧洒过之也）。二者犹春兰秋菊，各擅重名。下笔成珍，挥毫可范。复有居采兄居宝，徐熙之孙曰崇嗣、崇矩，蜀有刁处士（名光胤）、刘赞、滕昌、夏侯延、李怀衮，江南有唐希雅，希雅之孙曰中祚、曰宿、及解处中辈，都下有李符、李吉之俦。及后来名手间出，望徐生与二黄，犹山水之有正经（校，汲本作“繇山水之有三家”）也（黄筌之师刁处士，犹关同之师荆浩）。
    ○论画龙体法
    画龙唯五代四明僧传古大师，其名最著。观其体则笔墨遒爽，善为蜿蜒之状（皇建院法堂屏风是其真迹）。至任从一待诏之作，稍加怪怒（建隆观翊教院玉皇殿后，是其真迹也）。今崔白所图，又得其要（建隆观翊教院玉皇殿中罗边，有一龙头；北都大安寺罗汉壁有龙一条）。恨不见不兴秘阁之头，轨范同否；又不知叶公当日所遇，厥状何如。自昔豢龙氏殁，龙不复扰。所谓上飞于天，晦隔层云；下归于泉，深入无底。人不可得而见也。今之图写，固难推以形似，但观其挥毫落笔，筋力精神。理契吴画鬼神也（前论三停九似，亦以人多不识真龙。先匠所遗传授之法）。
    ○论古今优劣
    或问近代至艺，与古人何如。答曰：“近代方古多不及，而过亦有之。若论佛道、人物、士女、牛马，则近不及古；若论山水、林石、花竹、禽鱼，则古不及近。何以明之？且顾、陆、张、吴，中及二阎，皆纯重雅正，性出天然（晋顾凯之，宋陆探微，梁张僧繇，唐阎立德，阎立本，暨吴道子也）。吴生之作，为万世法。号曰画圣，不亦宜哉（已上皆极佛道人物）。张、周、韩、戴，气韵骨法，皆出意表（唐张萱、周皆工士女，韩工马，戴嵩工牛。或问曰：”何以但举韩干而不及曹霸，止引戴嵩而弗称韩？”答曰：“韩师曹将军，戴法韩晋公。但举其弟子，可知其师也。至如韦鉴暨犹子，皆善画马。但取其尤著者明之，难即遍举也。”）后之学者，终莫能到。故曰：近不及古。至如李与关、范之迹，徐暨二黄之踪，前不谢师资，后无复继踵，借使二李、三王之辈复起，边鸾、陈庶之伦再生，亦将何以措手于其间哉？故曰：古不及近（二李则李思训将军，并其子昭道中舍；三王则王维右丞，暨王熊、王宰，悉工山水。边鸾、陈庶工花鸟。并唐人也）。是以推今考古，事绝理穷。观者必辨金，无焚玉石。”
    ●卷二
    ○纪艺上
    （唐会昌元年后尽五代，凡一百一十六人）
    唐末二十七人
    左全  赵公  赵温其  赵德齐
    范琼  陈皓  彭坚  常粲
    常重胤  吕  竹虔  孙遇
    张询  张南本  麻居礼  张素卿
    陈若愚  胡瑰（子虔）  荆浩
    刁光胤  尹继昭  李洪度  辛澄
    张腾  张赞  王浃
    五代九十一人
    于兢  赵岩  刘彦齐  袁{山义}
    罗塞翁  东丹王  胡擢  胡翼
    王殷  李群  燕筠  杜霄
    李玄应（弟审）  厉归真  李霭之
    韦道丰  朱简章  王乔士  郑唐卿
    关同  支仲元
    梅行思（校，梅汲本作“枚”）  郭乾晖
    钟隐  郭权  史琼  程凝
    王道古  李坡  唐垓  王道求
    宋卓  富玫  左礼  张南
    王伟  黄延浩  张质  韩求
    李祝  张图  朱繇  李升
    杜措  杜子瑰  杜弘义  房从真
    宋艺  高道兴  阮知晦  杜<齿儿>龟
    黄筌  高从遇  阮惟德  杜敬安
    黄居宝  赵元德  赵忠义  蒲师训
    蒲延昌  张玫  徐德昌  周行通
    张玄  孔嵩  丘文播（弟文晓）
    赵才  滕昌  姜道隐  杨元真
    董从晦  张景思  跋异  王仁寿
    卫贤  朱  曹仲玄  陶守立
</div>
    <div class="pagination">
<span class="current-page">1</span><a href="图画见闻志_page2.html">2</a><a href="图画见闻志_page3.html">3</a><a href="图画见闻志_page4.html">4</a><a href="图画见闻志_page5.html">5</a><a href="图画见闻志_page6.html">6</a><a href="图画见闻志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
