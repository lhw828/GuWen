<!DOCTYPE html>
<html>
<head>
    <meta charset="UTF-8">
    <title>六艺之一录 - 第 277 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 277 页/共 664 页</h1>
    <div class="content">　　此帖尝经思陵赏识无复可议况后有骊珠三十六耶思陵本斆黄书后以伪豫遣能黄书者为间改从右军而绍兴之初笔势已如此乃与戒石铭字体顿异殆天纵也郑谌寺人中之粗能诗者上虽以此帖畀之未几属鞬之除复以其交通士大夫而止盖畏公议如此后百有十年承议郎臣俞松以示前史官臣李心传因忆传旧闻龚识其后
　　右高皇赐郑谌本
　　此巻不知何人所作观其意象殆二人初相见时也或谓当作老僧苍皇頫叩口呿而不能合之状乃为真失兰亭耳昔政和画学以午隂多处听潺湲命题众皆作清流激湍而听者坐其侧最后纳巻者独为藤蔓轇轕树影正中而有人属耳于崩崖乱石之间上览之以为真听潺湲者遂除画学録然则摹冩之工固不在乎泥其迹毋亦对谈之顷而兰亭已落吾度中耶寿试评之淳祐二年春正月甲午霅滨病叟书
　　右江南萧翼取兰亭圗
　　余尝评寿翁四禊帖以瘦本为胜后见周益公之説亦然寿翁复以二帖示余亦瘦本也沂公作相时定武石似未刻岂其子孙所藏耶淳祐壬寅嵗雨水节霅濵病叟李心传书
　　右范文正公所藏本
　　余既题此帖后五旬有一日寿翁复以示余反复观之真善本也以集古録考之当嘉祐中定武民间石刻已出但未入公耳然世传薛绍彭易之以归长安后其弟嗣昌献诸朝今观嗣昌大观中题识乃以为得长安崔氏所藏本真迹而刻之则又非定本也盖薛本幸存于靖康北狩之日而复逸于建炎南渡之时自是絶迹矣今寿翁访求至十数帖而未见其止殆兰亭癖耶心传嗣书
　　右再题范文正公前本
　　集古録所收兰亭四刻王沂公家本才居一耳而陈沈二跋咸称焉或疑其有一误然沂公家自有石则摹传宜不止此但渡江之后所存絶少滋为可爱耳虞卿鉴赏甚精兹寿翁所以为据也欧公録沂而舎定政谓其纎毫无异不必并列尔非有所轻重也淳祐壬寅嵗清明后五日蜀人李心传观
　　右欧阳文忠公所藏本
　　此帖信美矣惟室以为王沂公家本盖有所授苐并指定武石刻则似未深考耳欧阳公既叙沂本而继之云又有刻本在定州民家二家各自有石校其本纎毫无异故不复録然则二本皆佳也奚必以定本为贵哉惟室绍兴名士也余尝得其歩里客谈一编今又见其三诗风流可想矣淳祐壬寅嵗季春之四日霅溪病叟书
　　右王沂公本
　　徳寿临兰亭世所藏者不一而垂针蟹爪之体各具真宸笔也但摹刻者视真迹为稍瘦耳尝闻普安恩平宗藩并立之时上各赐以所临兰亭而批其后云依此进五百本其后重华书七百本上之而恩平讫无所进葢勤怠之分天命之所以去留也书帖云乎哉淳祐二年脩禊日承议郎臣松以真迹示臣心传龚题其后
　　右高皇御书临冩本
　　寿翁以三禊帖示余其末用青社忠臣曽孙之印葢曽威愍家所藏也威愍建炎初帅京东死国难余闻定刻以瘦本为贵而此首帖特秀润昔文忠欧阳公评李阳氷忘归堂等诸碑谓三石皆活嵗久渐生刻处欲合故多瘦细时有数字笔画伟劲者乃真迹也然则此帖殆亦活石所刻但摹打有先后故润瘦不同耶反复视之滋为可爱其它亦不足较也淳祐壬寅嵗北至日秀岩李心传审定
　　右曾公叙所藏赐本
　　公叙为京东帅之死难也愽士钱防諡曰刚愍执政慊之改曰威
　　论汉魏法书后此者东晋为第一就晋人论之右军又为第一右军遗墨流传至国初者尚数十纸而兰亭临本特为士大夫所称余尝见寿翁所藏兰亭石刻凡十余而此最后出葢曾鲁公家故物也定本始见集古録中后六十年乃归御府鲁公所藏岂其居揆席时与欧阳俱得之耶或谓右军风流人物也与谢太傅自是辈流不应専以笔札之工为贵余谓有如此人作如此字乃为第一宜寿翁之寳藏而无斁也淳祐横艾摄提格臯月几望霅滨病叟李心传书
　　右曾鲁公所藏本
　　定武得薛氏父子而显观道祖临帖殊可赏爱岂心诚求之之故兰亭自入渠笔端耳如未能然匠意经营终不近尔帖藏下山已久今乃入于御溪欧阳公所谓物常聚于所好者是也淳祐二年孟秋九日霅滨病叟李心传题
　　右薛修撰道祖临冩本
　　此荣氏赐本真定刻也但次新谓庆歴中宋景文帅定武得此石留于公帑则小误景文镇中山在皇祐中墓碑可考建炎初宗元帅守汴都得此刻致之维行在渡江时失之自是絶迹余尝读洪丞相释云碑刻不必问所从但以书之工拙为断此帖既佳而其来复有自非寿翁笃好之未易致也淳祐二年五月端午霅溪病叟李心传书
　　右荣次新所赐本
　　王顺伯好古愽雅在二熈间为第一所藏诸禊帖尤遂初极称之袁起岩所赋兹其一也赏音本在笔墨外何必此优而彼劣其然耶其未必然耶寿翁试评之淳祐壬寅秋八月哉生明日霅滨病叟李心传书
　　右袁起岩赋长篇王顺伯所藏本
　　寿翁以此轴示余石既中断故缺十六字字亦瘦劲荣次新所谓第三本也康生朔南徧歴至乾道间尚存此帖未知何时归卞山今又易主葢余行四方所未见者兹为可贵也淳祐次年龙集摄提格旻天中月皇极之日霅溪病叟题
　　右叶石林所藏定武断石本
　　王右丞所画兰亭圗祐陵标题仍书何延之所作记于后逮今百三十三年矣爰自火龙骑日以来天上圗书散落人间不知其几其至江右者仅毫芒耳臣松得之以示臣龚揽流涕记中数字殆是笔误读者以意属焉可也王圗已经睿鉴故不复论淳祐三年白露节日前史官臣李心传谨记
　　右徽皇御题王维兰亭圗又御书何延之兰亭记秘府藏
　　祐陵书百余轴臣三入承明备见之矣大抵政宣间所赐臣下亲笔也绍兴日歴载高庙圣语云近有进先帝御札者宸翰小玺皆人伪为之时渡江未久也而伪本已出矣何耶淳祐癸卯二月几望臣松以帖示臣龚揽再三笔势似与秘府所藏稍异因忆蔡脩史补政和初宰臣言近降御笔有不类上书者上曰比得一工制笔其管如玉而锋长几二寸是以用之作字软美乃知崇观政宣笔法固已不类此帖殆崇观间所作也帖中领悟惓三字咸从右军之旧不复厘正葢自来临摹之本如此惟丽字特有所避故与诸本不同云前史官臣李心传龚书
　　右徽皇御书临冩绢本
　　兰亭续考前一卷其间有松所藏本与他人所藏者合为一巻后一巻皆松所藏常经李秀岩品题命工锓板以贻同志淳祐甲辰中秋日书于景欧堂
　　正徳间吴人柳大中佥尝藏书万巻特以抄本鬻于嗜古者此册亦出诸柳氏云系宋刻大字本搨之又有桑泽卿兰亭考十二巻藏于家今大中亡矣所藏皆散去余偶得之华少岳忽病痁不能执笔乃命儿手搨以供老境清玩复缀数语简末嘉靖乙卯杪秋廿二日勾吴茶梦散人姚咨时年六十有一

　　六艺之一録巻一百五十八
　　钦定四库全书
　　六艺之一録巻一百五十九　　钱唐倪涛撰
　　法帖论述二十九
　　铁网瑚
　　兰亭定武本
　　长乐许将熈宁丙辰孟冬开封府西斋阅
　　临川王安礼黄庆基同阅元丰庚申闰月十日
　　朱光裔李之仪观元丰五年三月二十七日
　　李秬王景通同观【阙】戌七月十八日
　　王景脩张防宁同观
　　元丰四年孟春十日又同张保清冯绎纵观文安王景脩题
　　仇伯玉朱光庭石苍舒观元丰五年四月廿八日昭陵永閟千年迹定武相传几様碑此是中原第一本石今焉往落东夷　君家何处得此纸刻画烂然犹可喜六丁神物好防持更有诸贤题姓字　环涧王容敬题
　　右定武兰亭古本平章冀国文定郝公家旧物也公子嗣于参政初学翁取愚古錞于一遂以此见恵时公有三本皆是一石所拓以此巻有前宋诸公题名故择以见付余二本后公皆以遗人其达如此谨题以志来厯炳记
　　天厯己巳阅于愿学斋四月十日重识
　　明年暮春三月重阅
　　天厯二年四月十日阅于愿学斋因换籖题
　　天统乙亥三月清明日重阅
　　至正乙酉十一月十一日太原王守诚观
　　至正丁亥三月三日因阅重识
　　愚尝界幅纸求松雪赵公书公临兰亭序见寄后题略云古今善书者必以王右军为称首右军诸帖当以兰亭修禊序为第一彦晖当知此意也其言可谓要而不烦矣愚幼知学此因公之言加笃好焉郝府所藏二本与此同一石拓者一本题云尚书何题其一本则松雪翁困学鲜于氏之所审定也此本必尝为二公所观岂以宋贤题识为定遂不复有云以示譲与至正七年四月十三日久旱而雨是日晴霁书于愿学斋
　　素与初学翁之家督至道待制同事史院情谊若骨肉未尝及此帖何耶吴徴君大梁相见剧谈数日欢若平生亦不以相示两公皆当世愽学君子感念存没临书长叹临川危素识
　　翰墨风流冠古今鵞池谁不赏山隂此书虽向昭陵朽刻石犹能易万金　右宋南公题定武兰亭诗附録于前此诗为识者指迷不防俗目近光堂史豫章熊梦祥书于凤凰台之松雪寓轩
　　绅在吴中见吴兴赵公所收定武时新得于一僧公方赴召自杭抵京舟中题者十有七次此本乃大梁吴徴君所藏先后题者七次乃知二公笃好之情南北千里相契如此但恨二公今皆仙去未得交相题识以为世寳乃使若绅者执笔巻末不胜怆然齐郡张绅谨识辨说兰亭犹聚讼精良此刻更何疑辨才付嘱昭陵后玉匣为尘世祚移　倪瓉壬子人日
　　近临川饶氏家多书法藏兰亭数十本晩始获定武一刻酬以厚直每有至寳难得之叹今此本纸墨尤旧固知复不易得矣亷彦宜寳之渤海高啓题
　　唐石刻兰亭在石晋时契丹入中国遗落魏郡至宋守臣始以献于朝徽庙甚寳惜之已而女真复入中国挟之以去此石两遭兵燹之祸而墨本尚存当为中国千万年寳也洪武壬子秋稽岳王彞识
　　昭陵以蠒纸从世不幸不得以见真迹犹幸得见定武本故后人摹效彷佛乎晋风此帖墨纸佳拓手高宜寳藏也张适
　　兰亭旧刻
　　至元四年春二月廿五日奎章阁学士院鉴书愽士柯九思曾观
　　兰亭书家之楷则学者未有舎此而能者也今观此刻虽后定武世亦罕有得之可尚矣赵雍
　　岩借观累日得其妙处石民瞻
　　欧阳永叔尝跋兰亭叙谓真本已归昭陵世所传本尤多而皆不同葢唐数家所临也其真伪优劣览者当自择焉今观此刻与寻常所见者亦异永叔之言亦信矣干文传题
　　已赚君亲走晋阳老僧犹未识萧郎圣圗本谓天同大谁谓桥山善守藏　右题萧翼赚兰亭圗遂昌郑元祐兰亭帖不问刻之精否见者无不爱玩为其流风余韵有可挹也苏人钱良右
　　兰亭诗序为书家之六经而善本絶难得学书之士虽不得善本茍能彷佛于其次者亦胜于学俗书也近自吴兴赵魏公书法遍海防学者仅得其形似而古意全无如啖蔗徒咀嚼其余全不见其味耳孤蓬倦客陈方题
　　世谓修禊帖实书法之楷正者然太宗得之以为珍玩则皆出萧御史之计耳及归昭陵虽数百年间而御史之盗名为不冺则与进药石之言者异矣噫御史以耻而为耶不以耻而为耶若御史以此而为耻则温韬辈同可耻也今观此本亦未敢拟于定武恐亦定武之别者淮南集粲
　　昭陵蠒纸已成尘枣本传来转失真小防大痴何足较从今着眼看时人　海虞释祖偁日章
　　兰亭书法诸公论之详矣石刻佳本尚犹难得况其真迹者乎大云道者福聚白云
　　兰亭善本世人好尚惟恐钩致不为已有然善本岂易得哉昔太宗好甚俾萧翼窃之得以自珍翼御史也乃尽忠耶抑亦臣子之道若是也耶大名知玉成
　　定武兰亭石刻为薛氏取去世之传者寖以失真今观此本以姜白石偏傍考较之颇不相逺至于僧字之辨则有黄伯思之説识者当自知之永嘉郑僖
　　定武禊序五字未缺时本最为难得是巻虽未敢断为李学究家所拓然笔意神逸尚可见其彷佛也至元五年己卯四月吴郡陆友题
　　兰亭序自从昭陵复为温韬发墓而泯没不知所存惟唐定武刻本传世尚有典刑后之好事者转相摹仿翻刻则有肥本瘦本三字五字损本之异以伪杂真论说纵横去古愈逺余不谙字学景文持此巻徴余评可谓求道于盲者也诸公既鉴赏之士已审定仆亦确信其为善本至元六年后庚辰嵗十月望吴江用拙道人张渊清夫题时年七十有七
　　赚出那知翼与询人人牵引説昭陵阿莵书法能叅透不问行间一字僧　俞炜
　　禊帖之妙古今字书絶冠笔迹不可得而见矣石刻之最世传定武宋末权势百计巧取豪敓归之悦生堂者不啻三数十本厥后不知散落何处尤物移人亦足异人此巻笔意洒落有晋人态度何必号称定武以虚名为累耶至正元年八月十九日大痴道人黄公望文陵不再启古刻石已残锋铓今自灭如出掘笔端临池几人误讵识笔意完贞观赐搨本尚或评衣冠兹实兵火余分非殊源妙用无隠迹神明尚复还秘藏愳不广摹勒金石刋庻几将坠法可续后士观来者倘防持所正敌璵璠　右薛道祖题修禊序诗辛巳良月吴陈深书
　　题萧翼赚兰亭图
　　笑谈相对各懽顔那信兰亭去不还千古昭陵遗恨在忍将真本落人间　檇李释若舟别岸
　　兰亭禊序帖右军得意书也唐太宗酷爱之萧翼时为言官不能囘人主玩好之癖以计取辨才所藏真迹卒以从昭陵辨才佛者以物为留碍固为可鄙而昭陵之殉又不能免王孙之讥来者从可观感焉至正七年番阳释廷俊为景文先生题赚兰亭圗后世传兰亭茧纸已殉昭陵乃萧御史计取僧辨才者人主之所好不当尔也文皇思以贞明治天下是必不然故予以为好事者为之若然则异日温韬之事亦佛氏所谓报缘者耶此定武本也因观故及之谷口生郑元善长卿字书为六艺之一使前无古人后无来者兰亭帖其一也当右军燕集时书以纪一时之事初不计其传逺与否也自定武墨本散落人间孰不取法焉然以天下之广嵗月之既多无一人能及之者已往者不可见其来者未可知艺之至于至善无以加矣世之坚良者莫贵于黄金白璧万毁万灭沦于瓦砾者何可胜数而此墨纸也后人寳之者则指之曰此吴景文家所藏某字阙某字损视千载如昨日则其所谓坚良者不知几成毁矣一艺之精可传不朽况其大者乎张逊题
　　晋之书王右军为称首右军书禊帖为标凖然禊帖之名不着于晋而着于唐者盖唐以书判取士自天子至于庻人皆能知书故也右军真迹入昭陵后沿唐至宋举世摹本刻石不下什伯虽其才情笔力非复晋人风流然犹庻几雄秀之气仲敏文出吴君景文所藏善刻弋阳樗散道老李纉谨识其尾
　　兰亭真迹世不复见所见者唐人摹搨钩临耳石本以定武为佳此其流亚与姑苏高复震卿
　　不知蚕客是朝绅邂逅曾无一语真赚得王书天上去老僧方识世间人　梅屋道人书石
　　褚摹禊帖
　　有若象夫子尚兴阙里门虎贲状蔡邕犹傍文举樽昭陵自一閟真迹不复存予今获此本亦可比璵璠翰林学士承防中书舎人易简于玉堂北轩书
　　京兆章惇观　洛阳富弼观
　　高平范仲淹尝守防稽郡游兰亭曲水今复观斯文于才翁东斋足为佳遇庆厯八年十二月二十六日题庆厯中襄知福州才翁为监司相从二年故所藏墨迹竒书多亦传摹善本后于京师王涣金吾借观涣暴卒凡七本皆亡今览禊文不觉叹息襄题
　　明年夏四月才翁过宋观于沙馆尧臣题
　　沈遘章岵晏崇治平二年正月十九日金山共观在都览兰亭不一今观苏令家本殊佳其河南摹者矣嘉祐二年七月十八日河东裴煜于吴江题
　　平生阅兰亭本为最多此其优乎当世题
　　丙午闰正月十三日观于太原燕堂薛嗣昌元宗题汝南许彦先熈寜五年九月四日衔命赴二广别大雅于司农直舎出兰亭古本同观之
　　范淳粹熈宁丁巳嵗河南范子竒题
　　纯老彦祖巨源成伯子雍完夫正重子中敏甫子瞻子由同观熈宁十年三月廿三日书
　　汲郡公吕大防观葛苹米芾
　　武功郡侯苏寳元祐辛未三月廿一日
　　右苏易简跋唐人所摹王羲之书兰亭序臣米友仁鉴定真迹恭跋
　　右军禊帖真迹世不可得矣可见者唐摹耳而唐摹之真者亦复不可得予前所见三四本大率有米家笔仗波戈趯磔无一出于自然故为竒诡以惊俗眼迨元章所戯为耳此本乃吾友刘廷美所收者葢苏武功家故物也有庆厯治平嘉祐熈宁元祐诸贤题识以为禇河南摹者今虽不可知其是否然视他人独得晋人笔意要非唐人不能到也予从廷美借之试临一通未竟有盗窃之而去其夕予与叶友斋汤东谷防廷美饮刘草窻下因以告之廷美无惜言而有惜色予媿且悔方共谋使人物色而求之饮间忽有报得盗者已而家童果追帖至予因笑谓廷美曰昔昭陵之藏以为温韬所发今河南之摹又复遭此何禊帖之诲盗耶是亦尤物也请归璧于子昔程夫子谓书札一向好着亦自防志今予不能用夫子之言而好是一过也而借人之好以为好二过也又不能防盗而几失之三过也一举而三过集焉敢不改圗輙题其后以识吾过吁此言虽小可以喻大观者尚亦有所警哉景防辛未秋孟之十有九日翰林徐叔子珵题
　　此帖今为宜兴尹氏所藏应祯每过荆溪輙从先之借观今复与太仆卿李廷芝瑞卿同阅敬为之题成化十五年四月二日吴郡李应祯


</div>
    <div class="pagination">
<a href="六艺之一录_page276.html">上一页</a><span>...</span><a href="六艺之一录_page272.html">272</a><a href="六艺之一录_page273.html">273</a><a href="六艺之一录_page274.html">274</a><a href="六艺之一录_page275.html">275</a><a href="六艺之一录_page276.html">276</a><span class="current-page">277</span><a href="六艺之一录_page278.html">278</a><a href="六艺之一录_page279.html">279</a><a href="六艺之一录_page280.html">280</a><a href="六艺之一录_page281.html">281</a><a href="六艺之一录_page282.html">282</a><span>...</span><a href="六艺之一录_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
