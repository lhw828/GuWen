<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 142 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 142 页/共 231 页</h1>
    <div class="content">　　听秋【眉公题】
　　恍疑身在緑天庵风雨来时忽卷帘湿翠压檐云暗壁幽人还道黒方甜秋潭老人
　　第十九幅
　　兰石图
　　门前客不来石畔兰长满鉴题
　　第二十幅
　　海棠蛱蝶图【着色】
　　第二十一幅
　　緑蕚梅白碧桃西府海棠图【设色新靓】
　　第二十二幅
　　渔人归径图
　　第二十三幅
　　芦中人图
　　此老蟠胷气若虹抛竿终日坐溪东太公出后伯夷笑逃入畵图芦苇中眉公题
　　第二十四幅
　　美人图
　　意中已解眼中怜谁道焚香不有縁珍重花时防风雨相逢得意畵楼前三峨题
　　小妇顔如玉妬心无奈劲忽见镜中人扑碎妆台镜眉公题
　　第二十五幅
　　甲子夏水图
　　第二十六幅
　　乙丑秋旱图
　　水旱二图有藿衣蒿目之忧更进于畵所谓山林经济使伯时见此必头道好其昌
　　披水旱二图使人欲涕此郑侠流民遗意也图中赈饥使者何在请质之畵谏孔彰继儒
　　外録
　　瑚网云易庵初年为余作鸳社图气象已不可一世
　　鲁孔孙万玉林余册【墨竹八幅有题者三】
　　凡写竹干如篆固矣而踢枝用行草法则参差生动古人能事惟文苏二公松林唐希雅得其要妙元时王澹游梅和上松雪丹丘而已我国朝宋仲温王孟端其庶几乎近代作手吾未之见也鲁得之
　　畵竹须腕中有风雨苏子云当其下笔风雨快此真得写竹上上乗若于墨沈中求之正坠个中云雾
　　余曾见丹渊先生古木竹枝笔气雄逸有天成之趣米元章题之可谓世寳甲戌秋友人见示宋元墨竹七段共一卷其中有柯九思补文竹枝而不见古木想为鬻古者割去致古人精神不贯深为扼腕今以当日所见想而成之然亦不作古木即奎章之意耳丙子腊月钱塘鲁得之识
　　外録
　　瑚网载鲁孔孙畵竹诗云竹最菁竹善阴对有流泉声泠泠风来飕飕凤凰鸣六月张此暑气淸何须结庐渭川滨壬午长夏为玉翁老词盟写并题政
　　洋州竹派至今鲁孔孙而得其传且为墨君着题语语语是石室中意景焉孔孙甞赠我竹石八帧有题者仅三幅诗又其后遗也余意未厌尚欲尽发其自藏万玉林故以此册为余耳
　　李珂雪研池墨雨图册【凡十一幅】
　　硏池墨雨【自题册首】
　　第一幅
　　林塘落日照扁舟柔橹声摇睡正稠料得淸酣无俗梦鸥天渔国恣遨游辛酉秋日写于唐栖舟次肇亨
　　第二幅
　　水纹轻似縠山色醉于茶晓日春江路芒鞵踏软沙戏仿文敏笔
　　第三幅
　　云闲变石姿涧响闻山语我欲坐松根寂寞待仙侣辛酉秋日写
　　第四幅
　　空山落叶庚申九月写
　　雨后闲窓秋兴发偶然拈笔寄沈沦几分摹得萧疎致也学倪迂不畵人高松声题
　　第五幅
　　仿子久笔庚申秋晩
　　日落云争起山空鸟絶飞江村霜色满一棹夜横溪
　　归鸦有常期白鸥无定处叶落风萧萧夕阳在溪树沈中畏题
　　第六幅
　　千峰堆蓝书蔼蔼乱云擘絮秋纷纷槲叶短桥沙草岸不分晴雨日氤氲仿米云山庚申秋日防嘉
　　第七幅
　　高树疎疎着叶遥山小小藏尖一半夕阳江靣满亭野色寒烟仿幼文笔肇亨
　　第八幅
　　渔村晓色用白阳笔意
　　第九幅
　　枯木竹石图
　　第十幅
　　梅枝图
　　第十一幅
　　水仙图
　　柔花与柔叶似不耐冰霜最喜开时节冲寒独自芳黄叶老人题
　　外録
　　瑚网云畵册便于展玩赏鉴家多好之然一失其所即不可得而保也戒庵老人漫笔常熟杨宪副五川藏书甚富后尽弃于不肖子至以绣囊宋墨供木工以祖父勑命纻靣与家人妇作鞋成洪间葛维善为园亭于定山之上一时名流咏胜成巨卷后流落于石桥赵氏其从嫁女奴携为糊鞋衬具余知而亟索之已毁矣昔梁溪嵇氏有北宋名畵册主人去世后其妾竟剪畵作鞋様一厮养妇偶拾弃余付女为夫所见知是家珍即命妇以糊纸进易仅得其半获价不赀噫彼涂鸦自好者宜以此报焉若収藏家当以书畵金汤尽一室之人而时喻之庶免此俗刼乎


　　书畵彚考卷三十五
<子部,艺术类,书画之属,式古堂书画汇考>
　　钦定四库全书
　　书画彚考卷三十六
　　刑部左侍郎卞永誉撰
　　画六
　　明独册
　　王　履
　　王安道游华山图并记诗序册【内小字俱自注诗记字句疑者讹者依原钞本俟访善本订正】
　　游华山图记诗序
　　图传神记志事诗道性情此三者所以不能已于太华之游也太华天下名山之冠也故古人以得游为快以不得游为恨余也恨于昔而快于今可无图欤无记欤无诗欤僃三者矣叙焉者谁耶夫叙叙其实也文而弗游将以余为诞游而弗文异乎吾之所得故复自叙以待其人志山者曰山高五千仞直上四十里余之登也但知喘息随之数步一息而已安能计其几仞几里又曰凡峯岩洞谷池潭台殿井坛之属之著名者逾百余之览也当世逺事殊地荒人散之后知名不靣见靣迷名又安能尽挹其胜以全其所快虽然神防心得固不在于无遗也故秀而不可不图者图之不以无名而弃常而可以不图者已之不以有名而取夫然其不谓之神防心得矣夫余今年五十有二嵗矣惰与老俱至气与病相靡一游已不胜其难况再嗣而徃首越北辕耳然则是图是记是诗其可离乎故笥之左右以玩于乎文且游者其何人乎哉洪武十六年嵗次癸亥秋九月十有二日畸叟
　　始入山至西峯记
　　寓长安之逾年新丰丘丈来偶谈登华山所得且从臾余遂诺焉时暑溽期秋初偕余再登七月十又八日至丘丈所而丈适病余尚困命其外孙沈生相余骑驴行并以日夜二十日暮抵华阴递运所托宿焉大使黄某具酒肴待因以所登难易为问曰官此六年去山仅数里惧弗胜兴作随止闻游者及靑柯平仰瞻多有沮而退以故卒不敢往遣其仆惯登者二人予导翌日早食业行近山口泉声琅然稍入殿角出灌木中仆曰此玉泉院也至院外观希夷先生塑像熟睡如生立淸樾中风泠泠来髩须动摇而尘垢之靣如濯诸道士出迎具茶果言縁险难甚草木交防不可以礼服赠余一杖谓扶到青柯平而止以上则不可杖矣于是冠履外服等悉留院中惟幅巾短衣行縢草屦而已沈生健善步跣以行二仆前导傍山对开神意飞动未遽行且揽其槩于时宿云在巅羣峭未出余烟自旁山上褰朝阳射其端壁立之妙荏苒可得风触壁一鸣翏翏焉而徃调调焉而不知其所穷余善画相契特深遂凝立四人已及逺呼余且趣急登而安知余之所得不在急也地多樲棘且翳荟不见路二仆余离辄误岐之他槸相错稍不谨视则触靣罥髪局且蹐杖攀以进予素不善步骤登累息不能制必竢定始行余时以纸笔自随遇胜则貌故行视四人愈迟四人常先若犹豫然然沈生知予闲予防余憩亦憩予僮虽不解画颇解吾癖遇竒树竒石即报亦颇慧貌不能尽者俾记之及涧而斧斤声杂蝉鸣鸟哢中出辍策聴之謌伐木丁丁鸟鸣嘤嘤诗以过泉淙淙然如琴如筑如佩环不少休其停汇处澄澈如镜微涟动摇日影上壁中多红白砾余盥颒淸寒透骨试尝焉甚甘美忆乡年饮吾乡阳山泉不知去此几十倍涧北絶径处实如柚者下垂僮以为橘越险而撷之蜇口畧不可食弃去峛崺西转至小口洞洞外平石如枰中可参坐恨不携本道辈弦琴于兹以写幽抱既而坐枰上书所赋诗而东岩方洞适与之对意灵诡内濳遂相率以入仆曰此希夷匣尔葢其塟处也棘梗道不得近因疑匣为函恐指所盛蜕者而俗谓之匣欤辰巳许及上方峰峰直立铁鏁下垂望峰端漫不辨何似但峰腰杂树倒悬斜倚而幽意可人鏁两畔多小坎从下达上深可二寸仅容履端葢登则縁鏁以托足者仆曰上有道士王友岩居之不下峯葢玉泉一二道士时裹粮往鏁尽处乃石罅号西门此峯盖唐宗妹金仙公主驾鹤升仙之地而门则宗觅金仙以凿焉者也从门入屈曲以上盘折数峰顶始及友岩所居南望连山不知止于何所上无杂草惟细辛一方不多产余虽摇中而怗荼勿敢进坐峯根桫罗树下瞻怅者久之由峰根北折度狭径容仅一人径外则壑谷类也地不生草皆败叶所覆行叶上不知窊隆蹑空辄仆余误蹑径侧一失脚几堕崖下偊旅中迹幽翳中古藤蟠屈可畏正蹑树根进叶卒然鸣疑以为蛇也注视三樵人适从上来余问青柯平逺近不对唯放歌唱答而去出树外大石突立中豁若斧劈然仆曰此第一闗也乡兵乱时民逃入山叠石絶此遂全余视闗内尚乱石旁聚无数闗右二黑石虎踞因坐摹之忽不知四人所在厉声呼不应迹之半里所则皆坐涧边投石子涧中以戏此处水深路絶当蓦涧赖涧石参错不逺躐过既过回视其澴瀯衍漾砅冲之态而吾意适永不能以遽释几失吾主涧外瀑布正悬南崖端下激树干飞沫成雨因风容与久而复坠又伯余步则第二闗也类天作亦似人为视第一闗壮虽不逮而险则过之闗中阴风劲甚不可留促歩出返顾所来则一靑霭尔复登顿防宻以行诘屈数百折见平緑蔼然林端旣至乃青柯平也山恰半从入山来悉﨑崟侧塞夷者惟此草长过人冈之上有神祠焉础余瓦缺像设多坏祠旁小室中敝灶犹存知旧有所主也日平午少饥初拟假防于此不意荒寂若是幸持果饼脯分食之汲祠畔井止渴日渐热足软不可支卧祠前石堦上适二道士自上下问焉葢玉泉之侣从西峯还也与之语虽无所竒亦善遗世者自山口至此其石之奔突倚伏出林翳树者殊形诡观殆不能以物拟祠西南则始攀鏁处也置杖草间闻松风飗然此以下皆杂木无松以上则纯松矣蝉鸟遂絶诗人谓山深无鸟声信然鏁曵危石上仆先进余亦攀过路萦纡并石根极隘瑟缩以行路断接以木行则摇少选一峰前障不甚峻上大下小所谓巘也无草树黒黄白相间上有赤白二圆形仆曰日月岩也岂生成者欤复行余二百步直崖崭立有短橛阁崖罅为级如梯鏁旁垂问之乃百尺撞也【撞直绛切自下突上之义盖闻之山中道士云】级每腐或缺由级以上先登蹑试之然后寘足过此又有类是而愈长者千尺撞也缺腐亦然纵仆辈欲援何以为力旣上凡石之如峤如扈如岿如岊者视不可数抵前崖迳忽断崖峻削无可为径者即崖腹缀小木如彴当絶谷之上凡三接始及径鏁亦横缀崖腹余目焉迹未及而先痿矣遣四人前度虑逼吾后以振也余趦趄握鏁寸进之闭聴壹视步歇半木伊轧鸣东野登阁尚称脚脚踏坠魂吾今何称哉因自咎以亲肢履此险其孝安在昌黎恸哭遗书以诀者即此非欤半时许乃得过问诸仆仆曰老君离垢也信仙凡之隔如是复斗折道松林中翳不见日毛髪为之耸然沈生谒山神祠有祷惧苍龙岭之迅风也旣至老木赤立惟东南一枝仅存微有叶根乱布石上若万小蛇攒缀蝡动余骇焉貌其大较因思平日画树虽搜竒猎怪致巧寜得似此所谓画不神于所仿而神于所遇也然而望蜿蜒入云势未知何以处此尝闻登者言度岭慎勿旁视视则恶风至危不可度岭凡两折中突旁杀如背色正黒鏁当背上并鏁皆小坎亦犹上方峯所托足者二仆先【句】示所以登余匍匐踵其后以式大喘不自禁因四布伏岭背窃窥其旁则深不见底安知其几千仞但松头濈濈出没苍烟中万峯罗拱向背高低斜正起伏若翠浪汹涌相后先秀不可状风防尔有声众籁齐作沓荡奔激逺近胥应忆登者言遂胆掉股栗不能动去上折无几视若天渊然风稍止寻进而仆已过上折矣余强勉尽一折日少昃愈热余裸上体犹流汗不止行上折觉稍便渐熟故也自岭下仰观将谓顶絶无复过此及岭端则峯头揷云尚不知有几里由是筋骨如脱喘促弗暇出一语倚树息四人则相语角健若贾勇于余者时云方滃然进退开合若相与若相背往来四峯端悠扬不已余神凝其间忘所以事事者仆辈弗是喻促以西峯尚逺勿稽遂作以行至此则少土皆径于石鏁纵横防无鏁者又越五六险始及镇岳宫宫在西峯顶东诸神列坐不辨何谁松罅间金碧参差与日争炫者岳帝庙也庙后松极森邃风一振之掩苒之形纡徐之韵由松端倐尔东骛接之既泯忽又如在余行迟常殿四人已及庙笑语未竟而曼声速余至则烹茶熟矣道士王老师欵坐庙之前则其居也四壁萧然余意其以一身而处于荒冷僻絶之区无所畏无所悔者非有得其能尔耶茶罢徐叩所有则平平焉耳乃知其不得于见道而得于寡欲者窓在西壁【句】隙有光开窓而其居则之悬崖之上俯瞰浚谷不见所极惟松顶麻萃斜踞窓二丈许峯壁峻抜自浚谷直上霄外略无突防真所谓削成者壁上一松寄之璺间根直下如悬死蛇枝梢正拂窓手可接松实累累余提以断甓弗中坠【句】下触石且坠且触声如从瓮中来良久始息至是则頺阳向微霞彩渐发倚窓望西北平田无际荒烟莽然中有渭水委蛇如龙日光射水中金闪烁不敢正视居之南乃大冈颇类背色黒如粗澁冈下羣峯如攅剑如束笋无一浑然者予将摹之而岚霭迷漫弗果东望玉女峯殿正在峰顶雪壁烁日殿旁有物似人非人往还松树间逺不可辨冈稍南大迹一冈上深可三寸长四尺余旁镌巨灵足三字窃谓力能擘山其足迹仅如此得微不能载其形乎且东峰掌形自峰端达峰底假使所果然则如彼之大手而配以如此之小足有是理耶东则东峰玉女峰昆季相倚惟南峰嶻焉独出侄视三峰薄暮不及往遂宿焉风怒号御裌犹冷视苍龙岭裸体其寒暑之异乃尔哉
　　上南峰记
　　拂旦起王道士出华山记相示自峯崖洞谷池潭外其宫观古迹等不可计道士虽老而兵余湮毁不甚识又龙钟弗能余偕故无以为考食已纎云不痕旭日初吐露未晞具行縢草屦以敌南冈外皆松林也裁入笙簧盈耳既不见天寜复有露但叶声随足僁屑可聴屈行林中迤逦渐高境意交至弗暇接将谓地升恍不记自西峰来也松皆合抱森若笋擢葢以险而存非如他木之得全于拥肿也寒不生陵苕惟萝薜靑靑以与松永神则有之而樵斤不及余感其得所凄焉于吾中乆依依不能去行二三里稍疲坐松根养力而四人已在石梁外高唱曰南峰至矣起而前仆曰此希夷避诏岩也余行凡以目昏不敢流盼竟不知已逹岩底因仰首怪状可愕岩上覆如屋似蜂窠然颇类太湖石或类涛波荡潏所为淡黒津津焉余坐观不厌自谓不世竒逢细貌之仅得彷佛西南角一罅明透可侧身入余命僮掖入之及罅半见罅外树梢动摇日影流罅中闇稍分上滴如雨阴气挟罅风扑人巾服皆润下湿不敢进僮曰壁有镌字四行不识字不辨余眊亦弗之识俄罅外喧声意游者相与仆曰吾之伴三人也僮因呼其名答在朝元洞待由是自岩底北旋峣兀中度小又度架枝代者三若波舟之所摇荡古松一根抜卧岩上阏道勃窣逾松上过得真武祠遂入谒蛇在前记晦翁谓其本北方武宿非实有此神葢其教中设为形像以神之耳余谓干鱼朽木题以大王居士便能威福此何足怪从祠畔上磴挟石阑转峰角皆石版布道阑外临絶谷试微瞰怵然神凚瘁不可当闭目低首倚壁始定峰南面上下壁削亘东西皆阑也异焉伏石版下觇葢镵壁成以叠石置阑靣之中窽石以入则所谓朝元洞也深可四丈广近之高又倍焉纯白如雪中设三淸像诸神旁防凡供奉之具咸备余问故于主者岳师师曰昔贺老师营此四十年虽凿焉而不敢碎石下坠坠则雷动龙故也自尔且凿且运不胜其劳功未就而师亡继以其徒甫就洞外西数歩师又穴石版鏁以下达西转则师之避静处也沈生等跃然往予不敢从倚阑待二时许还生曰穴之下则鏁双垂鏁尽则版道也穴道相距不知几十丈石杙插壁以当其中缒鏁下至石杙少息复缒至版道又少息然后攀鏁西行数十步渐高又数十步始及避静处回视版道则载之铜杙之上而铜杙则插之峻壁之中外虽有阑木久多腐以鏁是頼掩其振摇石杙一铜杙十七竟不知作时于何所置足阑之外下见松顶如灌莽在杳中师去此几时其室其防所犹在然非慿土慿于块石之突崖耳室畔石洼不深水则满岂师借是以食饮者欤室又西则别岩也岩类俯首形遥覆室上上镌全真岩三大字赤色以实之虽知人所为然上不可下下不可上其履虚而作之耶何其神也吾版道之初蹑也知有版道而已奚暇他及旣至而得其所以危是心也始不知止于何地我辈壮年恃力不少怯今精夺于此矣去洞沿故路东行降八九折縁磴复升巨石错峙石分处如甈下视类井底防不见物然两木倚石可下问之仆仆曰安真人肉身所沈生率三人下观余坐石上及还谈真人坐石盒不壊具衣履如生人抑坐逝处耶跻石以望见峰顶羣松如沃峰背类覆盂麄皵如砺可纵步四人争先若飞余至此已攰甚足不吾许殆见巅憩龙潭傍掬潭水颒靣潭有三深浅不等深者不过二三尺仆言虽大旱此弗枯窃意龙深渊恐未必在此然神物固不可以常理推也志虽称顶有池生千叶莲覔之不见不知当时骑茅龙天飞者其由此非欤最高处一松孑立余倚松望信乎诸峰罗列似儿孙矣云适生从玉女峰东峰两间出倚风作嬾态歘突然北涌似颠崖状既而复还渐幔于松巅不动如憩而山北所见皆漫漶不可识意彼或仰瞻吾固在云表也靑莲居士谓呼吸气相通帝座非此而何尼父登泰山小天下彼果及此耶既下又东行至龙神祠祠之外小碑一辞翰具美有道涣而为气气运而为精精变而为神神化而为灵等语因爱而再诵忽祠畔二小鸟下上峰壁不鸣靑灰色颇类脊令尾稍短不知其何名岳师曰此鸟相与久矣饭熟则乞食于我食已即去或寘粟掌中亦跃以就啄师年八十五矣两目俱昩然往来祠洞两间陟降如睹非有道者欤不然安得人鸟相忘如此
　　过东峰记
　　由祠北降而东取道松间忽有物行松上大如防尾芃芃然闻人声瞿视不复动仆辈拊掌激之越树去行二里所至祠山祠入观焉山水画满壁颇似范寛家法而浑不及化余笑曰此中着此画作者固无足责命之者谁欤老君殿中居杨师迓予谒之予再拜因思吾夫子谓见之犹龙口张而不能嗋吾安敢不拜师出果茗松花粉供余并以万年松数十本为赠葢卷栢之属而不屈者虽有松栢名不过石上小草耳卷栢亦以万嵗见称于本草则知二物固皆槁而不死者矣大松蔽峰顶淸悄幽阒殆不可为情然过靑柯平来松弗他杂惟白杨一二间之每风韵松林杨叶作策防声如按如节彼吹竹弹丝敲金击石者其近欤余偃仰是间意风味未减贞白殿之东则东峰尽处也下望平野襟懐洒然逺近诸山相闯于烟芜云树之表黄河隠显东迤如带潼闗冈垄积苏于河滨遐览未周云倐隂渐黒平野交晦予疑雨东向立风防然自西南来万松皆鸣松实交坠日斜透云罅出云影渐北逝遂防余与沈生磔松实啖之索苦茗于师以助其胜俄林中有声若陨物然予怪而觇之仆辈乃在松杪摘实以乱掷也于是俾沈生囊顿以备骑驴疲困之用稍南一炀突出松底下磴迹之得石室焉旷朗可容四五十人都灶湢所等举不敝乃知居者固盛于昔今惟一人者荒凉无养故尔禽声不上青柯平虽因于高寒而亦因于无养也闻是峰可翫日于天下未明之际而粮少不敢居惟问师仙掌何在师指在峰侧而玉女峰可迫观于是别去
　　宿玉女峰记
　　降而西可二里许东折渐上时正午稍热渴且饥遂团坐松阴中食所携新枣至是无磴多倚木于石代之危且弗固因枝痕为级皮脱滑不可登五人相与援推以进凡二十余处既尽则玉女峰顶也尝闻女冠杨氏名妓也少年入山今耄矣初食松皮八年始火食或絶火则枵腹坐偶大雪不粒者七日亦无恙竟日夜弗卧余心敬焉因访之石室中尸坐如寐见予起相见具客主礼笑曰此山防闻人声或闻之林中则指以为异君何来之异耶余以所癖所偶为对就问其入山时则三十有七嵗也今已七十有二矣自云一生无疾观其顔虽非丹而精神灿然步甚健固知其有所飬也初见未敢扣引余步松间风适来激峰壁直下如箭寻穿于林中松叶皆沸鸣度壑而去相与立隒端目送其披靡者因指西峰东靣窊隆如莲花谓余曰此正所谓西岳莲花峰也安有峰头池井之产予疑焉未之决至玉女殿道玉女所由观洗头盆葢石上一圆坎尔水绀碧不干集仙録称有五石臼不知何据之殿右观韩姑姑遗蜕遣僮撤所障乱甓启棺葢窥之卧棺中如初殁者杨氏曰殁几三十年矣惟槁不腐以杖摘其足亦不僵有道者乃如是葢杨氏师也大石如殿正坐上而杨氏石室则借腹为之覆余问以昨之所不能辨乃杨氏采薪以虞雨雪之或及也由殿前逾石梁北眺崇冈廓然然貍豸不能进冈半有大璺焉杨氏曰唐宗祷雨抛简处也下通黄河虽未必果然恐或有自复旋至石室前指以迫观仙掌所在余与四人循东峰北行斯须林断豁然乃东峰之西北壁而玉女峰之东北岩也岩西努如鸟喙距东峰不逺上丰下缩瞰即魄褫努处小松一生附岩侧不见根【句】出岩上者三之二中无鳞而光仆曰此舍身树也游者抱树转数匝则获福予僮闻即抱之转不休峻遏乃止岩正当仙掌可察遂坐忆王涯仙掌辨谓峰有五崖比壑破岩而列自下逺望偶为掌形俗则曰巨灵擘剖掌迹犹存余因思之涯之所辨又似得于闻使果见之寜作是语不然则亦逺望而已未甞如吾之廹观也殊不知膏出于璺溜以渐淡黄微白间之黒壁中上则五岐下则片属岐者如指属者如掌复有细溜无数杂五岐间逺望之则片属岐大者故五岐如指耳寜有五崖比壑破岩而列哉由此观之俗故非涯辨亦未得为是且膏所溜处比比皆有岂惟此掌为然山石本黒其或淡黄微白者皆膏之所溜使然也此掌外惟日月岩最多其次则东峰西壁近于杨氏之石室者其色其状与此掌溜痕絶无少殊但彼不类物形故不以为异而不称耳虽厯代硕儒其诗赋等作举同然一辞于巨灵之擘而不之究何也然则天下古今贵耳贱日讹以承讹者安知其几多耶将暮假榻杨氏石室中坐定微请所有则畣以待尽而已再请亦然余知其弗襮不三歘有光如灯度室前松林中仆辈惊指杨氏徐掩其户曰与尔何预岂记所谓昭明者欤此亦可见杨氏之定力矣北牖渐明余出望月然隠于东峰未之见乃与沈生步殿前以待之二更许光射万松中碎影满地风飔飔然自歴三峰来松声外絶无他音淸固不胜寂亦难处因退寝夜若半大声叠阵如涛雷然孔隙皆唱喁明处寖黒知云风欲酿雨也然仅防三日粮遂惧数视聴竟不得翕目殆晓风幸息曙光复来趣具饭下山至都土地祠仆还指南峰端如练者曰水帘洞也以昨之弗知小立祠畔以聴杳不得所闻诵徐凝恶诗一噱而去午及靑柯平覔所置杖亡矣然降比登颇易步可与四人敌因思宫殿林木得全于上者险是頼耳然【阙】不知铁鏁之所经始路何以识人何以登鬼欤仙欤皆不可测已余学画余三十年不过纸绢者展转相成指为某家数某家数以剽其一二以袭夫画者之名安知纸绢之外其神化有如此者始悟笔墨之不足以尽其形丹碧之不足以尽其色然是游也亦非纸绢相承之故吾矣箕踞石上若久客还家而不能以遽出也三步回头五步坐乃于我乎见之虽知毛女峰邻于上方而不识其处仆言王刁三洞山外之西及玉泉院时日已在西南隅矣弗果往午饭已热如炙假籧篨卧院前亭上绕亭皆泉声咫尺不辨人语因惫竟睡去二时许始醒诸道士索留题爰口占书希夷像之壁间以出呜呼生太华之方由太华之侧古及今安知几许然爱焉者亦每以艰险自画而不之遂虽少陵枕藉闗中亦望焉而止耳天下竒絶处固有系乎縁之偶不偶也郗诜谓山行洗尽五年尘土肠胃吾尘土五十年不意中得此行虽遘一遗十而秀抜之神雄特之观亦足以畅夫一生之拳局矣昔人言会心处不必在逺窃意未得至此恐未可谓之会心余子平之累已向毕而遐蹈未能者以母氏之頽暮故也掇其大都以志竒遇
　　重为华山图序
　　画虽状形主乎意意不足谓之非形可也虽然意在形舍形何所求意故得其形者意溢乎形失其形者形乎哉画物欲似物岂可不识其靣古之人之名世果得于暗中摸索耶彼务于转摹者多以纸素之识是足而不之外故愈逺愈譌形尚失之况意茍非华山之我余余其我耶既图矣意犹未乎满由是存乎静室存乎行路存乎牀枕存乎饮食存乎外物存乎聴音存乎应接之隙存乎文章之中一日燕居闻鼓吹过门怵然而作曰得之矣夫遂麾旧而重图之斯时也但知法在华山竟不悟平日之所谓家数者何在夫家数因人而立名既因于人吾独非人乎夫宪章乎既徃之迹者谓之宗宗也者从也其一于从而止乎可从从从也可违违亦从也违果为从乎时当违理可违吾斯违矣吾虽违理其违哉时当从理可从吾斯从矣从其在吾乎亦理是从而已焉耳谓吾有宗欤不局局于专门之固守谓吾无宗欤又不大逺于前人之轨辙然则余也其葢处夫宗与不宗之间乎且夫山之为山也不一其状大而高焉嵩小而高焉岑狭而高焉峦卑而大焉扈鋭而高焉峤小而众焉岿形如堂焉宻两相向焉嵚陬隅高焉岊上大下小焉巘边焉崖崖之高焉岩上秀焉峰此皆常之常焉者也不纯乎嵩不纯乎岑不纯乎峦不纯乎扈不纯乎峤不纯乎岿不纯乎宻不纯乎嵚不纯乎岊不纯乎巘不纯乎崖不纯乎岩不纯乎峰此皆常之变焉者也至于非嵩非岑非峦非扈非峤非岿非宻非嵚非岊非巘非崖非岩非峰一不可以名命此岂非变之变焉者乎彼既出于变之变吾可以常之常者待之哉吾故不得不去故而就新也虽然是亦不过得其彷佛尔若夫神秀之极固非文房之具所能致也然自是而后步趋奔逸渐觉已制不屑屑瞠若乎后尘每虚堂神定嘿以对之意之来也自不可以言喻余也安敢故背前人然不能不立于前人之外俗情喜同不喜异藏诸家或偶见焉以为乖于诸体也怪问何师余应之曰吾师心心师目目师华山
　　披图喜甚复戏赋此
　　山林天地间岂独栖百灵许作欲海岸而乃落落星我生素蟠霞外情广斥万结千复萦但闻喧豗喷激动地之怒霆不逢巃嵸旁魄插天之翠屛塌翼铩翮蒿鷃幷从它九万趋南溟断蓬一旦挽我伴遐征翕忽迸落北斗城招拒宛似宿有盟期吾气达靑云之上京勇贾未数腰带鞓何必直蹑凤凰翎乃知不待龙峤经羽人幽子纷相迎烹芝采薇敞岩扄未暇云惚恍泉珑玲存防注险抉至精步不在趾意以行五十二年滓秽羶且醒电飞泡灭霜叶零谁为拥肿木谁为浮游萍左招呼子先右招卫叔卿茅龙白鹿羽葢霓旌南峰上头如幔亭须臾泮防入杳防万松拥翠风泠泠归寻故吾了无形惟见攒峦丛偪塞绛宫之虚明深青浅靑秀难名彼承此接不可胜拟烦夸娥二子未敢以使令醉呼元鋭处晦及陶相与舁送楮先生
　　图未满意时欲重为之而精神为病所夺欲弗为之而笔力过前逺甚二者战之胸中久不决弟立道谓此古今竒事不宜沮力激之由是就卧起中强其所不能者稍运数笔昏并至即闭目敛神卧以养之少焉复起运数笔昏同之又即卧养如是者日数次劳且瘁不可言几半年幸完呜呼意于是乎满矣然傅色将半忽精神顿甚欲毕焉而掖与推举不足用思满城风雨近重阳一句尚可寄人况此乎遂罢弟立道儿子绪皆酷好画惜不暇习吾心思目力已竭于此矣再可强耶因授焉以慰其所酷好既授矣珍之亦可忽之亦可私之亦可公之亦可用为睹物思人之具亦可视为手泽使后子孙相与慎惜亦可贻诸好事亦可吾不能效平泉石为身后计也
　　诗
　　入山
　　庐山秀在外华山秀在里要识真靣目即彼铁鏁是铁鏁悬当云上头纵横曲直是谁谋吾今判着浮生去不见神竒不罢休
　　玉泉院
　　百道泉回靣靣幽琮琤音韵寄防搜兵余道士浑随俗火后堂基独占秋尘迹未縁幽磵转野情先绕上峰流院前洞有扶摇在笑问如今得睡不
　　瀑布
　　白练银河与白龙竞搜幽语鬭新工我心要鬭无搜处移入玲珑窈眇中
　　镜泉
　　微涟不动见容成忘却蝉鸣与鸟鸣忽有小风轻飐过暗移靑影上岩屛
　　石闗【即第一闗】
　　裂石为闗似洞门天悭神秀此相分不曾临涧先眠石未暇登峰且看云鸟哢只从中界断松声专许上方闻谁人更似周徴士不怕中山孔氏文
</div>
    <div class="pagination">
<a href="式古堂书画汇考_page141.html">上一页</a><span>...</span><a href="式古堂书画汇考_page137.html">137</a><a href="式古堂书画汇考_page138.html">138</a><a href="式古堂书画汇考_page139.html">139</a><a href="式古堂书画汇考_page140.html">140</a><a href="式古堂书画汇考_page141.html">141</a><span class="current-page">142</span><a href="式古堂书画汇考_page143.html">143</a><a href="式古堂书画汇考_page144.html">144</a><a href="式古堂书画汇考_page145.html">145</a><a href="式古堂书画汇考_page146.html">146</a><a href="式古堂书画汇考_page147.html">147</a><span>...</span><a href="式古堂书画汇考_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
