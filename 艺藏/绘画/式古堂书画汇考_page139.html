<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 139 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 139 页/共 231 页</h1>
    <div class="content">　　君舟我舫忽相逢江上斜阳暎碧峯且钓且谈情未尽白鸥飞处水融融
　　其八
　　林木萧条山水淸长滩浅瀬互纵横何人晏坐心无事静看秋云隔峤生
　　其九
　　回溪濯玉波声破人影翛然树影外诗迟步缓自腾腾况有凉飔写微醉但教行乐清趣足不在红妆恼山谷
　　其十
　　山罨畵水挼蓝路縁林麓北人过野桥南个是阿谁能散逸褁茶前坞试泉甘
　　其十一
　　扁舟系缆淸溪侧步入云山路欲迷林静跫然足音响藤花零落竹鸠啼
　　其十二
　　松阴葢路日迟迟一蹇防诗独去时记得游仙有潘防三峯回首畵中竒
　　其十三
　　黄鹤矶头秋水落故人蓦地相逢着十年短鬓结吴霜是非不暇论城郭楚江萍实待谁甞老矣吾侬思故乡
　　其十四
　　山叠叠兮云浮浮石磷兮草木殒秋泛扁舟兮独往采芳芝兮长洲洲何长兮不可以即聊短歌兮薄唁我忧
　　其十五
　　驱云喷雾倐哉神工负山缩地怪哉愚公巃巃嵸嵸开此华嵩淋淋漓漓元气攸通回视吾笔眇在握中
　　其十六
　　溪深将谓人静携壶问字忙忙两翁方揖道上一叟又过桥傍　沈周
　　石田写生幷题册【凡二十二幅】
　　老梅谁写小江南太极心香个个含淡月半笼淸絶处恍疑仙子谪尘凡【梅花】
　　芳姿着酒殢枝头行客村前醉不休斜出短墙春正防不施朱粉自风流【又梅】
　　翠条多力引风长破银花玉雪香韵友似知人意好隔阑轻觧白霓裳【玉兰】
　　老矣东风白髪翁怕沾粉白与胭红洛阳三月春消息在我浓烟淡墨中【牡丹】
　　仕女铅华面仙人粹白裘玉楼相见处月色向人流【白毬】荆棘丛中鬭冶容含风浥露淡交浓更夸独得春香首都让纎纎紫艶红【蔷薇】
　　雪魄氷花凉气淸曲栏深处艶精神一钩新月风牵影暗送娇香入画庭【薝□】
　　谁道红葩夏日芳独留黄种吐秋光五尺竹阑闗不住还将一半露宫妆【秋葵】
　　丹桂迎风蓓蕾开摘来斜揷竟相偎淸香不与羣芳并仙种原从月里来【桂花】
　　高攀才子沾衣緑争揷佳人压髩黄谁向蟾宫分得种年来人月满庭芳【又桂】
　　江上秋风花及时抱霜挹露见新枝东家桃李无言语却悔先荣不逮迟【芙蓉】
　　秋满篱根始见花却从冷淡遇繁华西风门迳寒香在除却陶家到我家【菊花】
　　犀甲凌寒碧叶重玉杯擎处露华浓何当借寿长生酒只恐茶仙未肯容【白山茶】
　　老叶惊寒壮嵗华猩红雪中葩愿希葵藿倾忠胆岂是争妍富贵家【红山茶】
　　张骞带得西来种中秘千珍及万珍一个臭囊藏不尽又从身外覆精神【石榴】
　　秋棚昨夜黑风呼泪瀯瀯泣不枯明日担夫晓街上一筐新味赏明珠【葡萄】
　　谁铸黄金三百丸弹胎微湿露溥溥从今抵鹊何消玉更有饧浆沁齿寒【枇杷】
　　三千年后实成时玛瑙高悬碧玉枝王母素无容物量却言方朔是偷儿【桃子】
　　老松屈曲舞苍虬万壑泠泠泉自流堪羡主人多逸趣逍遥物外几春秋【古松】
　　亭前緑玉宻成丛凤宿枝头烟雨空箫管一声人未寝满林明月浸清风【丛竹】
　　万里随阳出塞长空江菰米绽秋香芦花月白啼更罢啄尽寒汀一夜霜【芦鴈】
　　芳入平芜小院幽緑波江雨半溪头无情瓦雀喧春色不觧飞花防防愁【野花麻雀】
　　正喜羣芳压树稠忽惊红紫一时休老来诗笔如神助春去花枝似偷千尺游丝萦暮景一杯芳酒浣离忧杜鹃声里东风恶满地杨花防防愁【花鸟】
　　老我招邀即墨侯生生都是手中求无人领取春风意白髪先生笑下楼　沈周【总题册后】
　　石田花果图幷题册【凡十三幅】
　　信知天上无双品独占人间第一春【梅花】
　　一朶重帘玉春风百寳栏【牡丹】
　　薄雾迷龙蔚凉颷洒佩环【兰】
　　数颗黄金弹枝头骇鸟飞【枇杷】
　　高棚一夜雨泪泣秋风【葡萄】
　　累累枝上实满腹饱珠玑【石榴】
　　薰风吹结子白玉啣新花【栀子】
　　高冠红突兀独立似晨鸡【鸡冠】
　　秋风吹泠艶晨露湿新妆【芙蓉】
　　千古陶彭泽篱边有此花【菊】
　　雪后无顔色凌寒见此花【山茶】
　　淩波仙子佩湘浦梦中遗【水仙】
　　紫蕚破新粉青绶剪繁英【瑞香】
　　沈石田山水畵册【凡十一幅】
　　外録
　　书畵舫云管卿藏啓南盛年山水畵册计十一帧其高皆尺有半阔几倍之一一仿效名家水墨浅绛悉偹而结尾采药一图全法董源笔细尤为卓絶兼小楷诗跋极胜不减郑防三絶也诗跋大如菽颗结构精谨与采药同幅更竒録之以传好事者
　　上马捉马鞭行及半夏时赠子金钗股苦心两相知今当天门冬百草霜后死防风思寄衣亦有书附子莫言早休兵收此巨胜功相思益何事只作白头翁　结束务逺志勤王不留行突厥白登外险地不容兵兵事未及己岂子当归日望望天南星牵牛正无匹闗山何由跋妾身非木兰罗裙郁金带那能结合懽　靑海带西北忍冬战天山报国心不艾寄生戎马间腰间佩赤箭大防手中执转战百合过长驱千里及杀人等剪草斫营闻夜呼生擒大腹子寜数刘寄奴　我军长蛇合列当靑野中冦如狼跋胡踯躅势已穷冦穷再逐北龙沙在只尺白敛识雪消黄连见云积誓死无独活百部同一谋功成蹀血余无患子不侯　右征妇词四章戱效山谷荆州即事体为之独克瞻贤弟见爱求书因附丑图之末可谓卖剑遇烈士矣一笑成化甲午四月十日沈周
　　啓南山林树石图册【凡四幅】
　　外録
　　书畵舫云啓南水墨山林树石册四帧高仅六寸阔四寸内一帧题天浄鸟飞逺路幽花自香也
　　啓南东庄图册【凡十三景】
　　外録
　　书画舫云文休承藏启南翁东庄图册凡十三景每景仿效一名家复构小诗对题之品格尤为佳絶更兼收藏得地纸墨如新真天地间一名迹也今在琅琊王氏
　　沈石翁冩韩锦衣园林六景图并题册【纸本高九寸阔一尺三寸余设色林泉台树花木人物衣饰皆极精谨葢早年匠意之作每幅题诗亦皆小楷】
　　缓带垂杨下观鱼流水中江湖人不逺尺素几时通沈周
　　大将心忠赤栽花亦向阳扪心对花坐彼此共恩光沈周
　　槐影张高幙林亭泼緑油将军读韬略六月气如秋沈周
　　鸂荷花影蜻蜓靑竹竿还知掣鼇地东海始为寛沈周
　　有月来靑天落我酒杯里酒尽忽不见天上长如此沈周
　　老圃韩公第新亭上将家秋风吹白酒无事醉黄花沈周
　　右石田先生画册六幅葢为韩襄毅公之子锦衣君作精妙无比不知何縁流落至此余寓京师偶尔得之喜不自胜坐卧必观殆忘寝食昔嘉弟藏有石田畵册每以诧余余将归而夸之不能自秘汝所一见遂豪夺而去盖其好又有甚于余者因思楚弓之义更不必论其在彼在此也题而归之汝所其谨藏不可更为人豪夺也坐客皆为之一笑嘉靖辛酉腊月望日文彭谨题
　　沈啓南九段锦画册【纸本第一段镜靣笺高八寸阔尺许后八段俱高五寸阔尺余计共九叶】
　　第一段【着色茅亭琴书一人自适亭外古松疎竹红叶细卉纷相萦拂欵书左方葢以啓南印】
　　第二段【溪傍岸侧有桥中横一人携琴欲度意态容与更有青苍三松藤萝萦绕入目皆成秀色】
　　第三段【水墨山水路入深山樵归逺岭树古林深苍翠欲滴】
　　第四段【夏畦作苦妇馌夫耕平畴之外树里人家村中鸡犬井如晏如一叟扶杖逍遥悠然独适】
　　第五段【门掩青山亭临流水竹径烟笼松林风起有人独往如闻隔篱犬吠之声】第六段【水墨树木蔽亏溪桥隠见野客来自林间徘徊停步更以设色蜀葵防缀水墨意境一新】
　　第七段【江空日晚小艇将归舟中一人凝立遥望野竹寒林之际草舍孤村】
　　第八段【两山相对积雪如银林成玉树水结坚氷驴纲行人板桥过客皆有凛栗之态】第九段【设色日景向晡山光未夕桞隂有亭俯临汀渚三五菱舟靓妆美女素手纎纎与波上下】
　　苕溪秋高水初落菱花已老菱生角红裙緑髻谁家娘小艇如梭不停泊三三五五共采菱纎纎十指寒如氷不怕手寒并刺损只恐归来无斗升湖州人家风俗美男解畊田女丝枲采菱即是采桑人又与夫家助生理日落靑山起暮烟湖波十里镜中天淸歌一曲循归路不似耶溪唱采莲　继南出其兄石田生所畵采菱图求诗一时不能即就因书旧作如上然图景与诗意颇合亦云可也成化七年辛邜阳月望鹿冠老人杜琼书时年七十又六【小楷题第九段图上】
　　往在王闲仲斋头纵观太常公所藏名迹惟白石翁畵未见竒絶闲仲又借子颙沈册曰九段锦乃兼元季四大家及赵吴兴莆阳惠崇诸体真快心洞目之观如北朝人见庾信诗不胜叹服今落季鸾手余甚妬之季鸾亦有约待笔端収拾石田一片云仍以与余换古畵是可以嵗月计耳庚午夏五董其昌
　　陈白阳花卉图幷题册【删存八幅】
　　酒香茆店日人醉玉楼天烟花提防题【杏花】
　　采之遗所思美人在空谷【兰花】
　　淸香疑紫玉何必数蔷薇【玫瑰】
　　夜深香满屋疑是酒醒时【百合】
　　结果多佳子甘酸合鼎调【石榴】
　　夜深宫漏永和月暎彤墙【紫薇】
　　絶无脂粉态独有向阳心【秋葵】
　　千载白衣酒一生靑女霜【篱菊】
　　白阳墨花图并题册【凡八种】
　　梅花当盛日犹自勒春寒几树霏香雪偏宜竹外看【梅花】荒圃淑气回寒柯发光泽下有白玉花玲珑暎深碧【水仙】堂背宜男草花闲叶复柔应须好培植见説解忘忧【萱花】薝卜花开日园林香雾浓要从花里去雨后自扶笻【栀子】蜡蔕圑頳玉文英簇绛绡秋来结佳果珍味不须调【石榴】月上墙东阿秋光照庭戸幽葩向人明以泠泠露【秋葵】秋令士气肃桂子正流芳金碧辉煌处遂饶万斛香【岩桂】丹葩间碧叶雪中自重叠山人倚醉时奈可映頳颊【山茶】嘉靖丙申春二月淹留累日独坐静寄庵戏作墨花八种灯下戏题八絶句以形索影以影索形模糊到底耳道复
　　白阳漫兴图幷题册【凡二十二幅分为二】
　　前半册
　　漫兴【引首二大字】
　　庭中老梅树雪后见花开自笑不如梅春风何日来【梅】雪里呈娇态风前逞素姿香魂何处覔淸梦寄相思【又梅】萧萧碧玉枝挺挺淩云节白日引淸风良宵弄明月【兰竹】翠带何飘飖紫茎多馥郁佳人千里心日暮倚空谷【幽兰】东风日夜发桃李不禁吹检浓华事辛夷落较迟【辛夷】春光何烂漫桃花发满谿武陵香万树寜不放人题【桃花】
</div>
    <div class="pagination">
<a href="式古堂书画汇考_page138.html">上一页</a><span>...</span><a href="式古堂书画汇考_page134.html">134</a><a href="式古堂书画汇考_page135.html">135</a><a href="式古堂书画汇考_page136.html">136</a><a href="式古堂书画汇考_page137.html">137</a><a href="式古堂书画汇考_page138.html">138</a><span class="current-page">139</span><a href="式古堂书画汇考_page140.html">140</a><a href="式古堂书画汇考_page141.html">141</a><a href="式古堂书画汇考_page142.html">142</a><a href="式古堂书画汇考_page143.html">143</a><a href="式古堂书画汇考_page144.html">144</a><span>...</span><a href="式古堂书画汇考_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
