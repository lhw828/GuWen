<!DOCTYPE html>
<html>
<head>
    <meta charset="UTF-8">
    <title>珊瑚网 - 第 20 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 20 页/共 85 页</h1>
    <div class="content">　　妻子好合如鼓瑟琴　锦谷笑仙黄璋秉叔锦衣令公一江之仲氏其配锦丛坐仙童令人小字静娥大宗伯枕宏先生之令息也聫徳嫓年双璧合一秉叔生以秋仲五日令人后一月其日同秉叔道于予为缀八韵美而祝之　润玉佳倩珍珠令妻较才华而允匹问日月而仍齐俊杰豪英拔千人于艺苑工容言徳畅四美于兰闺金乌曜东玉望西秋水之芙蓉并蒂春塘之翡翠双栖圃蓝桥玉杵琤琤而夜捣仙源流水桃花片片以春迷门悬弧帨光连璧奎偕老之篇既迭为遐祝窈窕之章始阕看此新题　温温淑人少保之子宛宛灵脩金吾之嗣女也同心兮式谷尔似士也合志兮云胡不喜闺仪防闲美有徳而有容华风日腾更何彼而何此追汉津之帝孙逐秦台之箫史兰襟婉娈以相依霞袂连翩而互倚绮闺乃移来之圆峤鳯舞朝阳洞房有幻出之瀛洲鱼游春水　聴尔话言和哉情抱雎鸠偶语于河洲鸾鳯协鸣于蓬岛虽或黙或语之际必也雝雝在一嚬一笑之间何尝草草芳词出口啭闗闗春栁之莺丽语成章掞翠翠秋江之藻助成君子之徳惟善是寳倡随夫妇之宜永以为好适逓啓其初辰肆交陈于善祷抚松篁而胥庆百福攸宜捧壶觞以互酬君子偕老　人亦有言天作之合诚权度其工能信宫商之应答朝为百赋鉴韶奏之九成暮就七襄粲组文之五杂朱墨交横篇章合沓金声振相如之馆瑶响满易安之閤吟从幼课妙传蛱蝶之琼词【宫保自防日课一诗拟题甚烦其咏春燕等篇尤脍炙人口】秀自少成俊出鳯凰之珠蜡蔼五云兮刺绣陆离绾秋蛇兮札牍纷遝裁霞作性三芝生九窍之香镂月为情七寳借双之合　工则尔矣容也何如讶灵鹣之比翼羡文鸳而乘居炯秋水兮湛壶寒煇宻透粲朝霞之暎日绚彩徐舒三生结合二妙相青百艳争竒夺氷蚕五色之锦一清相照涵摩尼九曲之珠春风濯栁夕露笼蕖撷芳兰之仙佩珥瑶碧之华琚倾国倾城信琼肌之宜象服如圭如璧当玉带以挂金鱼徴彼絮缕借此斤斧宁惟才貌之兼具实乃襟情之
　　合矩春城紫陌闲吟御栁之青烟暮日朱共醉桃花之红雨静几谱双闲格五孟徳曜三时爼案争道齐眉张京兆一黛痕竞传样妩时歌彤管之旧章戏续霓裳之新谱赏月峰上追防鸾以遇文箫乞巧楼头笑天孙之嫁河鼓　惟仙家之双逸谪人间而妙匹乐只君子宜其家室英英稚齿都未逾花厯之三脉脉芳情尚不忘摽梅之七金舂玉应兮和瑶琴于锦瑟声应气求兮投鸾胶于鳯漆载颂渊渊之鹤筭五福斯全矧有嶷嶷之麟児万事既毕其颂则和后简有述　诞朝聿临春酒载斟乐而不淫续彦先相赠之句求之既得抚文王旧友之琴为此俪词相尔一心请祈祉于方来爰徴效而自今徳与位以齐升诰同封而章同服年将情而并乆山其高兮海其深毋嫌绮语式播徽音维偕美之自天温其如玉试一举而掷地声必成金　治十五年壬戌八月一日苏台祝允明在秦淮东院冩此卷前绘锦丛坐仙童小影如慧月天人坐花隂翠茵凭石几含毫构思一侍児跽向磨墨红纎倒影緑莎设色秾艳而无欵后见大轴白描黄金吾像枝山书传其上售者云像亦枝山笔也时匆匆在舟不及细阅复见枝山书异犬记即作墨犬于下宛然吠走则静娥之真或先生所写乃丙辰冬是卷与诸玩好入盗手未几为松陵汝姓者缉至邑尊刘玉受见偕美赋殊叹赏今仍归乌有矣防天笑者识于月香居祝希哲急就行草懐知诗帖【诗失録】
　　卧病泊然懐平生知爱遂各为一诗少长隠显逺近存殁皆非计祗以心腑之真凡十有八人共诗一十九首　枝山居士祝允明书
　　此卷为项氏物后识其值二十金购于文文水氏嘉靖甲子年重装崇祯初余获一观録其诗竟失去并逸嵗寒十人名姓先露八人则吴文定公寛王文恪公鳌韩襄毅公雍沈先生周东郡使君南海林公世逺陆冢宰完朱孝亷性甫朱文学羌民
　　枝山真书古诗帖
　　晋阳起唐祚王明绍巢封垂统已如此继体宜昏风麀聚渎天伦牝晨司禄凶朝纲一以坠天枢遂崇崇淫毒秽宸极虐焰燔苍穹向非狄张徒谁办取日功云胡欧阳子秉笔迷至公唐经乱周纪凡例孰此容侃侃范太史受説伊川翁春秋二三筞万古开羣
　　又
　　朱光遍炎宇微隂薶重渊寒威闭九野阳徳昭穷泉文明昩谨独昏迷有开先几微谅难忽善端本緜緜掩身事斋戒及此防未然闭闗息商旅絶彼柔道牵
　　又
　　微月堕西岭烂然众星光明河衺未落斗柄低复昻感此南北极枢轴遥相当太乙有常居仰曕独煌煌中天照四国三辰环侍旁人心要如此寂感无边方
　　又
　　放勲始钦明南面亦恭已大哉精一万世立人纪猗欤叹日跻穆穆歌敬止戒光武烈待旦起周礼恭惟千载心秋月照寒水鲁叟何常师删述追圣轨
　　又
　　吾闻庖牺氏爰初辟乾坤干行配天徳坤爻协地文仰观浑周一息万里奔頫察方仪静隤然万象存悟彼立象意契彼入徳门勤行当不息敬守思弥敦
　　又
　　大易图象隠诗书简编譌礼乐矧交防春秋鱼鲁多瑶琴空寳柙絶将何如兴言理余韵龙门有遗歌
　　又
　　顔生躬四勿曽子日三省中庸首谨独衣锦思尚防伟哉邹孟氏雄辨极驰骋操存一言要为我挈裘领丹青着明法今古垂焕炳何事千载余无人践斯境
　　又
　　元亨播羣品利贞固灵根非诚谅无有五性实斯存世人逞私见凿智道弥昏岂若林居子幽探万化原　枝山祝允明书
　　本朝名公楷法予家彚成一函首此希哲书古诗嗣为徴仲书阿房宫赋雅宜书唐宫词隆池书纪游诸帖亦伟观也徽友程松萝竟以汉玉兕镇玛瑙羣邪青緑小鬲易去惜哉乐卿漫记
　　祝京兆书闻诗轴
　　舟泊衢州城下暮赤脚苦蚊眼欲瞀逡巡就枕忽闻已觉再聴还恐误披衣起见灯影红柔指莺喉暗轻度初闻乃是三弦语寂歴空江落烟雾少年惯向醉中聴老大闻之犹起妬须臾演入琵琶弦指拨声清不似前疑是小璚更大生移宫换羽各争妍斯时夜静弦愈急潜鳞出浴栖羽寒珍珠错落玉盘净铁骑跂东【阙】可悬老夫聴乆毛髪竖恐有蛟龙来抟船　右闻一首书于虎丘梅花楼枝指道人
　　余尝携此幅于白下戊午春悬三山草堂小集诸工音律者为闗中姜还朴七弦娄水张防夫三弦蘓台徐贺世二弦及陈玉素四东曲大小雪二十五弦一时声传九陌余因步祝韵纪之及今追忆犹自盈耳　天外賔砢玉漫志
　　枝山诗草诸迹
　　长安昔日在闗中洛阳浙右亦相同江东自古帝王宅周秦已见气葱葱人言石城如虎踞又道钟阜似龙蟠千年王气浮天表一日真人建法宫天府天开天阙起五门三殿当中峙五鳯楼前栁似烟奉天门外天如水金陵金阙胜金城玉陛连天接玉京星散羽林霜气肃天临华葢日华明十二飞楼石门缭百万貅屯八表寳刹天花和月飞郊坛神乐穿云窅御史当街百骑骢将军纳陛罗霜锋五侯甲第遥迷雾七贵前驱响鬬风鳯凰台上鳯凰游武湖中水似油万户莺啼花里晓千家砧捣月中秋会同馆外白雉多包茅楛矢交经过重译来賔醉卉服轻烟淡粉列青娥六楼六馆鬬倡妍日日新声沸管弦狭市斜街迷错络曲房洞户暗钩连吴下书生好逺游抱书来看帝王州那知髙卧西风邸蓬眉萧飒长安秋　右余所赋长安秋一首为希吉书之　允明
　　东南大泽名具区中有洞庭相对峙七十二峰湖上浮万顷汪洋五湖水仙人隠士住高峯青天罗列金芙蓉岩窟巉岏蹲虎豹渚宫幽閴潜蛟龙山人茅屋翠微里鸡犬声遥白云起昔闻绮皓留此山今日髙风亦相似湖山横黛画中开湖水浮蓝镜中止还疑海上驾蓬瀛岂识人间有朝市朗然吟啸入烟霞山中万树开桃花问津那许渔郎到伐木不知渔父家时见青崕麋鹿走朝出为羣暮为友我欲共君歌紫芝借问山中何所有赠洞庭张山人允明
　　独爱无人处幽栖不用名竹鸡啼午寂松防落枝轻芳草初平路春深欲上城萧然吾亦得扰扰自劳生　右题画一首　枝山
　　西望崚嶒拥国门秣陵秋气动乾坤清江故有蛟龙窟白日元疑虎豹尊日满荒城生墅色云来别渚浸山村莫愁玉质归黄土莫轻招月下魂　允明
　　春山雨新沐掩霭结绿浓一叶金芙蓉粲粲迎朝旭江亭小于艇松子落满顶尽日无人来流水抱虚影　右二首题子昻画　允明
　　白云媚苍山寂寂太古春窅蔼林薄中一区宅无隣杨子生清净闭门了文两生勿轻过惟通问字人客子欲何归中林犹独步幸有苍苍松为办去来路季冬雪重积十日竒寒沍啁啾閴不闻葱蒨失其故梧桐滴夜雨客香秋可怜尽是离人泪声声落枕边　右五首题画幅　枝山
　　落日采薇归萧萧两布衣尔来人采少春雨长顽肥　灵岩好个景凿得不成山人自要头白山头也会斑　右杂作二首　枝山
　　闲云寂寂鏁龙宫万顷春湖洗碧空惟有白猿聴讲后向人长啸月明中　呼猿洞作　枝山
　　吟诗写画似防禅不向他人被里眠生公堂前头石天平山上白云泉
　　秋浸具区天地寒老崕垂脚怒龙蟠仙人夜半骑鹤去木落潜窥古灶丹
　　云母薄梳青石发水花肥碧荷钱树根一坐空山老不许时人问嵗年
　　寒光交逗眼苍然半夜人间别有天想得非仙亦非四山风雨拥孤眠
　　满地松隂六月凉采芹归去担头香相逢夕照谁家子倚树喃喃话正长
　　身在云西梦想闲松头鹤影枕屏间一声隠隠啼花雉信手推满眼山
　　朝云乍起千峰合暮雨初万壑鸣此地烟霞谁领畧却输痴老笔纵横
　　腰刀帕首报君恩初事将军出雁门无限家门儿女念秋风吹上五陵原
　　费却青钱换戏资世人多道小児痴不知世事谁非戏争得长年作小児　右九首题画　枝山
　　扇功本在驱炎上不似屏风只好看筭得题诗真拙计却供双眼失清寒　题箑　允明
　　本朝法书首推希哲其狂章有不可以素旭拟者项又新尝过余煑霜鲈夜话索所藏扇册展玩见祝书身在云西一首运笔如烟云变幻莫测越明又新复过余云思竟夕得之矣出手録片纸对之相与抚掌呌絶又先君每抚松击竹哦枝山句客香秋可怜想得非仙亦非松涛竹籁答响清泠不得知有人间俗务今思之恍如隔世可胜浩叹　日损玉居士识于隠斋
　　祝枝山词迹
　　灯火三更把筭筹风沙万里覔封侯蚕児作茧生难罢蛾子亲灯死却休身外苦梦中忙浑无些子为吾谋世间富贵真何物赚得英雄白了头　调鹧鸪天
　　南阜小亭台薄有山花取次开寄与多情熊少府睛也须来雨也须来随意且衔杯莫惜春衣坐绿苔若待明朝风雨后人在天涯春在天涯　调一剪梅
　　唐伯虎诗迹
　　人生七十古来有处世谁能得长乆光隂真是过隙驹緑鬓看看成白首积金到斗俱是闲几人买防门闗白日升天无此理自古有生还有死眼前富贵一枰棋身后功名半张纸古称彭祖寿最多八百年后还如何请君聴我歌且舞穷通寿夭皆由他
　　都凭乖黠讨便宜我讨便宜只是痴把日系绳终不住待天倚杵是何时随縁冷暖开懐盏不计输赢伴手棋七尺形骸一棺土任他评我是和非　漫兴
　　措身物外谢时名著眼闲中看世情人筭不如天筭巧机心争似道心平思量昨日疑前世睡起今朝是再生説与明人应晓得与愚人説也分明　六如居士席地松隂乐有余瓦盆盛酒炙枯鱼心中洗尽闲居利一泉声应读书
　　一雨江南水接天春山凝翠树浮烟饱看山水归来晩隔岸应须买渡船
　　平日春醪贱可賖春来酒价忽然加山村野店如城市都为游人赏杏花　晋昌唐寅
　　曲港踈篱野寺边蓝桥重叙旧因縁一宵折尽平生福醉抱山花月下眠　丁丑十一月望夕夜宿广福寺前作苏台唐寅【此首在余家藏明人七帖内】
　　唐六如书叹世词八阕【前四首已刻后四首未刻书在一卷因俱録入】
　　春去春来白头空自捱花落花开红顔容易改世事等浮埃光隂如过隙休慕云台功名安在哉休想蓬莱神仙真浪猜　清闲两字钱难买枉把身拘碍人生过百年便是超三界此外别无闲计策
　　极品随朝谁似倪宫保万贯纒腰谁似姚三老富贵不坚牢达人须自晓兰蕙蓬蒿筭来都是草鸾鳯鸱枭筭来都是鸟　北邙路児人怎逃及早防懽乐痛饮一万觞大唱三千套无常到来犹恨少
　　礼拜弥陀也难凭信他惧怕阎罗也难回避他枉自苦奔波回头才自可口是悬河也须牢闭呵手是挥戈也须牢袖呵　越不聪明越快活省了些闲灾祸家私那用多官爵何须大我笑别人人笑我
　　暮鼓晨钟聴得咱耳聋春燕秋鸿盼得咱眼朦犹记做顽童俄然成老翁休逞姿容难逃青镜中休使英雄都堆黄土中　筭来不如闲打哄枉自把机闗防跳出麫乌盆打破酸虀瓮谁是惺惺谁懵懂
　　有酒无花端的为省酒有妓不佳也难当做有选妓要班头方才是对手不论酸甜酒须倾一百斗烂醉酕醄通宵不肯走　老头児非是要出丑世事多参透一朝那话児来要耍不能勾想人生有几个到九十九荏苒春光不觉归去早老朽容顔怎能又还小明月尚可邀昨宵难再找緑蚁红裙一刻不可少万事由天何劳空自炒　甜的苦的一般様老甜的多欢乐赴了些有名席睡了些风流觉把一个张揭老児干罢了一主一賔一个知心俵一味一壶一轮明月皎或把话儿嘲或将琵琶扫只唱新词旧曲多丢了只论今畨徃事多勾倒　今年觉比去年老要着光隂到今日説你忙明日説无钞问先生那一日才是个好
　　竞短争长世事何时已富贵贫穷由天不由已七十古来稀而今岂止你风雨忧愁又常多似喜屈指寻思前途能有几　是会的从今日受用起莫为千年虑对景且开懐有酒须招妓既为人须索要为到底　右调对玉环清江引　吴郡
　　王荆石和叹世词十二首
　　乐处酣歌时光容易过苦处奔波早晩偏难度世界号娑婆苦乐平分破佩玉鸣珂生辰不似他戴笠披蓑安闲不羡他　别人骑马我骑驴更有徒行个日月疾如梭天地旋如磨也非过意相摧挫
　　美竹幽花便是清凉界淡饭粗茶且共萧闲话白日苦喧哗有约来良夜网得鱼虾壶倾问酒家笔走龙蛇诗成付会家　世间祸福乱如麻我也难禁架休言鹊与鸦任作牛和马只教方寸长潇洒
　　覆辙翻舟那个曾回首大剑长矛那个曾丢手无数世间愁凭着人承受拜将封侯是英雄钓钩按簿持筹是愚夫枷杻　休题能向死前休更筭千年后步步使机闗也要天公凑行年五十曽参透
　　皂防丝縧一第犹难料紫缓绯袍一品犹嫌小量尽海波涛人心难忖料翠养翎毛为谁头上好豕养脂膏为谁肠内饱　千防鸟道上云霄何必都经到平地好逍遥髙处多颠倒世人只是回头少
　　画栋雕梁推収纸半张緑鬓红妆消除泪几行此事本防常谩説多魔障百草芬芳须防秋降霜万木萎黄须逢春再阳　假如傀儡一登塲多少悲欣状旁人费忖量兀自生惆怅不知刋定传竒上
　　百瓮黄虀须了今生事一缕红丝须是前生繋人事有推移总是天安置智似灵龟何常脱死期巧似蜘蛛何常不忍饥　命通若在四更时夜半犹憔悴千年荐福碑九日滕王记劝君且等时辰至
　　铁鎻铜闗财寳终须散玉液金丹迟速难违限但放此心寛万事从天断不坐蒲西方掉臂还不戴莲冠南华合眼看　人间苦海黒漫漫送尽聪明汉饥来粥与饘睡要牀和簟此外不须多缱绻
　　麋鹿山边终日防弓箭鹦鹉檐前终嵗愁猫犬身在畏途间顷刻忧机变恩爱纒绵多成仇恨縁涕泪流涟多因欢喜縁　白驹过隙难留转何苦又加鞭灵台一寸间簇起和氷炭任教世事如电闪
　　愁多病多早已毛皤恩多宠多转入是非窝洗耳聴渔歌一一多嘲我漫天网罗方被浮名悮三载沈疴児被阿爷误　只今九表向天呼誓不上长安路黄粱梦已醒破衲还堪补聊就人间小结果
　　一粒芝蔴救饥也是他一片黄瓜解渴也是他其余万事賖到了成虚话才説西家杀牛与宰马又説东家钻龟共打瓦　他们图甚王和霸一任的闲搭挂待乘博望槎看过天河界那时碌碌才干罢
　　南陌东畴是児孙马牛赵舞秦讴是欢喜寃仇万事总悠悠劳生何所求一簇眉头筭前又筭后三寸舌头説强又説丑　饶君一日可千秋空落得多僝僽青山梦里游牝空中守羲皇一梦君知否
　　你会使乖别人也不呆你要钱财前生须带来我命非我排自有天公在时该运该人来还你债时衰运衰你被他人卖　常言作法可消灾怕没福难担戴有酒且开懐见怪何须怪一任桑田变沧海　右仿唐六如对玉环带清江引　王锡爵
　　弇州评子畏书软熟亦不恶此纸更棱峭可异乃子畏自称江南第一风流才子又曰普救寺婚姻案主者而太原相业伟如生平不二色何叹世词相唱和至此儿渊云唐解元狂者也王文肃獧者也狂獧迹异而心同宜其相契合乎然子畏作风态以逺宸濠未常不介然自守耳至词调率意纵横有如巵言伯虎共乞儿唱莲花落少时亦复玉楼金埒故复不恶研山山长汪砢玉识于盟鸥小槛
　　珊瑚网卷十六
　　钦定四库全书
　　珊瑚网卷十七
　　明　汪砢玉　撰
　　法书题跋
　　王雅宜赋得抚孤松而盘桓并书
　　忆昨玉山阳恭陪锦袍宴明公降顔色腐儒畧踈贱楼衔云端峯花满川际甸逶迤匝金巵徙倚传银箭归来卧蓬蒿斗柄忽三转惟公杰魁人嶷立端华弁深山钜谷间龙虎腾雄变天开栋柱姿扪腹藏组练云峰阻岷蜀浊河绕徐汴腰县朱雀符手防白羽扇赤心日月傍青草郊原徧未拜黄霸徴俄拥防公饯焚鱼抱天和解带酣清燕廓落得翺翔与时而舒卷烟霞散天质潇洒江湖面千载永游遨松乔何足羡　正徳丁丑八月朔旦为大参遯庵吴公七十有五诞辰敢献短章揄厥美　晩生王宠谨书
　　履吉还山诗行草
　　乆欲归西山嚣喧漫鞅掌当阳丽江臯菰鴈独欣赏岩余白云停水接红霞上地轴【阙】坟夷天地滙泱漭鲛人鼓安流牝遗清响秀色溢层峦虚光涵万象川原信沃膴景物初骀荡览化自靡宠遵性非外奨彼美丘园贲眷言兴我想
　　恭承休明日九轴今一家进则绾龟玉退则蛰龙蛇吾道苟不亏安用事咄嗟山川日闲旷土风颇清嘉　右鸡鸣寺
　　万木黯成雨千崕殊欲秋鱼龙成水戏巗壁乱云流蓬累栖穷士天心共海鸥侯生居语汝吾道付沧洲　右山居
　　山中有流水借问不知名映地为天色飞空作雨声转来深涧满流出小池平恬澹无人见年年长自清　右咏泉　王宠
　　王履吉题画诸迹
　　过雨山堂蒸翠云四檐藤竹鸟声闻青天不动峰文坼锦石相鲜磵道分流水桃花真隔世草衣木食自为羣笼鹅冩帖闗幽兴却忆风流晋右军
　　僧到清斋礼佛客来豪饮谭天但得闲消长日何须苦计千年
　　生平最眈懒谩病后休欲支持或素或荤度日不巾不栉随时
　　有客别离许乆缄题相讯何如落得北高卧起来醉茗狂歌
　　梦里却忘家累病中始信身闲得句微吟抱膝有时枯坐闭闗
　　客自豫章逺过使从燕市初来为语礼文寛放应怜书劄懒裁躧步陵孤岘流目环归霞鸣嘤蔼以豫阳林荑渐花风光枝上泛日采水中华感物眷弥结悟空理已遐永言彻寂聊以遣纷拏
　　环州信玲珑灌莽何葱蒨中有方丈室聊以酬清燕对岭屯白云旁林绕碧栫时闻樵采音日览湖山变緑蚁忺独持道书慵不卷言谢丹毂散髪却琼弁颇懐康乐忧幸乏子牟恋寄言赏心人嵗晚同系眷　已丑上已日雅宜山人王宠书于石湖禅院
　　又题咏墨迹
　　秋水百川灌云帆楚翼飞大江离地纪旭日对天扉表里黄图壮东南紫葢非英雄徂落尽霄汉仰垂衣　右渡江
　　步临江出钟山不论云风芦吹淋沥沙鸟拂氤氲北控淮徐阻南瞻斗极分轻帆移过穏把酒玩峯文　右步山
　　玉垒疑连汉牙旗认揷云楼舩横海出斧越自天分紫翠中原气山河大地文我皇开日月万古净妖氛　右石头城
　　昔诵北山文今栖钟阜云秋林时夜啸天乐忽空闻弟子胡麻荐头陀罽席分那知江海客不乱衲衣羣　右钟阜
</div>
    <div class="pagination">
<a href="珊瑚网_page19.html">上一页</a><span>...</span><a href="珊瑚网_page15.html">15</a><a href="珊瑚网_page16.html">16</a><a href="珊瑚网_page17.html">17</a><a href="珊瑚网_page18.html">18</a><a href="珊瑚网_page19.html">19</a><span class="current-page">20</span><a href="珊瑚网_page21.html">21</a><a href="珊瑚网_page22.html">22</a><a href="珊瑚网_page23.html">23</a><a href="珊瑚网_page24.html">24</a><a href="珊瑚网_page25.html">25</a><span>...</span><a href="珊瑚网_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
