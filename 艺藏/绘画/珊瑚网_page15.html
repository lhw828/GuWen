<!DOCTYPE html>
<html>
<head>
    <meta charset="UTF-8">
    <title>珊瑚网 - 第 15 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 15 页/共 85 页</h1>
    <div class="content">　　霭霭身中三素云朝晖出海共氤氲桃霞沐雨轻匀面栁浪含漪细织裙
　　鳯麟洲上水烟分女伴同祠李少君防定易迁宫里籍歩虚回首踏红云
　　煌煌朱树四时春树影玲珑月满身理罢玉笙朝斗去就中谁是避秦人
　　云旂阿母降珠庭母为双成欲授经尘世登真无妄诀药囊辛苦贮参苓
　　才吹松屑饭胡麻又见蟠桃一度花不为灵姝工服食金盘那得不如
　　窈窕溪真十二仙灵犀分水夜长然珠宫每【阙】皇人笔防校青瑶第几篇
　　寳髻骈云谁最高花间行数旧栽桃生洲月出星宫近骑着神鱼舞翠涛
　　紫皇亲驾按寰瀛又见鲸波澈防清仙籍不能无谪降尘縁敢望有亏成
　　欲采灵芝恐后期鱼逰千里费寻师不因悟得长生着一局难终未了棋　至正二十年庚午嵗冬十月书于吴郡城南之寓舎
　　银河万里海云东直泛灵槎上碧空仙女踏歌星汉里老龙吹笛浪花中
　　金粟天高碧殿云镜中空影夜氤氲白鸾树下三千女一色龙绡玉雪裙
　　月照旌旗夜未分行宫望拜玉华君众中王母双龙驾飞动神州五岳云
　　令威化鹤已千春华表归来是后身城郭悲歌荒冢在到头应愧学仙人
　　白鹤下啄瑶草庭道士夜读神农经问之长生有寳诀授以松根千嵗苓
　　溪水流香饭熟麻洞中千树玉桃花金盘日日飞仙供敇赐安期海上
　　郁萧台上防羣仙龙烛飞光晓夜然玉殿归来环佩冷白云犹防古苔篇
　　麟洲宫殿五云高夜走瑶池燕碧桃借得仙人红尾鳯月中飞影拂波涛
　　钧天按乐召蓬瀛手把芙蓉朝太清一曲霓裳羽衣舞仙家只数董双成
　　长生谁解问佺期黄石空为孺子师何似山中闲日月松隂自了着残棋　游仙诗遂昌其最优乎贞居仙去不可复得清真余君复初请余和之以继二妙之后其知言乎昔扬雄作太曰后世有扬子云必好之盖谓作者非难知者为难也复初旧有能诗声余故喜之遂为赋此但不可与不知者言耳太原郭翼识
　　张伯雨草书单条
　　登南峰絶顶诗　緑云覔路作清游身似饥鹰晓脱鞲一上怒临飞鸟背载盘惊立巨鳌头神来甲帐风飘瓦月坠下方钟隠楼为问登高能赋者陆沉谁复叹神州又山居即事诗帖　寒食今年二月晦又分新火入厨烟碧花桃落闲谁扫白苎衣轻老自便发匣但余金薤墨老年正在玉堂编大书絶类颜光禄小字骎骎逼墓田【衣轻一作衣寛】　夕阳扶醉试登临防嵝峰头望不禁倦鸟欲凭高树没短松时遇晚风吟云开列岫争浮黛霞映卑湖尽跃金归去主人情不浅重倾春酒细论心　右登新丰山
　　张贞居杂诗册【凡五十五首载集不录】
　　志逸心疲身清命浊逃同类而亲猨狙毒厚味而美防藿学取益而不胜其损事知危而姑与之安一龙一蛇不厌已之深恶衣恶食先忧人之饥寒忽然为而反常若此若何以祛有身之患　右自赞画像
　　己酉嵗自春徂夏霪雨之时多五月来仅一日见天处磵阿幽篁中未有裹饭过子桑者间弄笔研冩谬语盈册以自料理耳语凡五十五首子英遇之持去勿示不知我者　雨告
　　右句曲外史与袁子英所冩诗凡五十五篇其首两章乃此老道人效铁雅者也如道言清斋磵阿诸诗皆其道趣中流出者若犇月巵则又顽仙之横出者吁道人仙去已一纪矣铁雅之友属之何人开卷怆然不胜山阳之感至正二十又一年花朝日抱遗叟杨维桢在清真之竹洲馆书
　　至正壬寅秋八月十又八日海虞缪贞吴郡余大亨昆山顾元臣同观弟子萧登拜题【古】
　　东淮顾安定之观于映雪轩时年七十有四
　　不识华阳旧隠居高情还忆听松余百篇真箓修都遍满卷新诗手自书一去丹台闲日月几回飞佩在空虚重来化鹤应无恙华表春风动里闾　至正甲辰冬月郡人后学陈世昌拜观谨识
　　至正二十五年乙巳春三月丰城余诠观
　　壬子正月五日过东娄十日耕学先生出以示仆乃知贞居之与耕学交好之情若是也倪瓒览
　　贞居先生清诗妙墨飘飘然自有一种仙气信非世中人也此卷手书以遗余者屡罹兵燹似若有神物防持泉南陈君彦亷好古博雅与余同志故割爱以赠壬子夏六月汝阳袁华书
　　张贞居词翰政如月底疎松云中修竹信非烟火食人所能赏识冝为吾子英之寳藏也贞居自题云非知我者勿示今子英出以示余岂别乆而弛其约束耶齐郡张绅观于孙氏映雪轩中时戊申子月右磵阿杂诗墨迹五十五首乃张贞居词翰最得意者亦自慎重不轻示人观其小序可见虽然非子英之知贞居不能久藏至今非彦亷之好古博雅亦不能得子英之割赠所爱以交谊之笃而归诸春草堂可谓得其所矣子英亦知人哉保为陈袁之家子孙左劵珍之可也庐陵张昱题于凝香阁中
　　余观在昔右文之际文章翰墨盖莫盛于东南矣不惟列侍从居舘阁者皆彬彬文学之徒至于方外名流亦或负其清才絶艺擅名一时之胜故释之徒有笑隠防上人道家者流有贞居张外史皆以诗文篇翰照映乎山林而与虞赵欧黄诸君子交接于后先迭响乎中外于是东南文物之盛殆前古所未闻今观陈氏所藏外史墨迹一册能诗者或无此书能书者或无此诗外史盖兼之矣慨名笔之流传念昔人之凋谢江空嵗宴不无有继响者乎览卷为之怃然吴郡谢徽识
　　右张贞居自书诗一帙温陵陈君彦亷之所藏戊申嵗见于袁子英家今归于君君别有贞居所书大小十余幅可见物常聚于所好君作诗往往有物外意非独爱贞居之书而已也壬子亥月张绅再题张贞居以诗名湖海而翰墨尤为人所重片缣尺楮往往见之盖未有若此卷之富盛者也孙过庭云一时而有乖有合心遽体留日炎风燥皆其乖也神怡务闲时和气润偶然欲书皆其合也今贞居自言自春徂夏阴雨至五月之久故闲弄笔研以自料理则非心遽体留日炎风燥正所谓神怡务闲时和气润偶然欲书耳冝其聨篇接简不觉其多而秾纎间出清婉流丽有合于古人之度也其诗传之人口已有定论特语其书如此彦亷好古博雅必能加寳爱矣苏人王行题
　　余观张外史自书杂诗一帙词翰之妙使人如快雪时晴行山隂道中幽景所夺应接不暇披览竟日不能去手　勾吴张适识
　　贞居蚤学书于赵文敏公后得茅山碑其体遂变故字画清遒有唐人风格诗则出于苏黄而杂以己语其意欲自为家也唐宋以来浮屠之能书与诗者虽众然亦不能两美况道流之久之人哉此自书襍诗也古律行草各臻其妙冝子英之慎与而彦亷之喜得矣　高啓识
　　右张贞居诗翰清原陈氏得于袁子英甫卢【熊记篆书】歴代史臣不为释老氏立传或老氏有可书者则以置方技传中皇明诏修元史始别有释老传之目而老首丘处机释氏首八思马且各有数人焉张雨生东南以工书善诗为名道流一时学士大夫若赵文敏虞文靖黄文献诸公多与逰乃不得入传或者疑之然处机八思马之徒其在太祖世祖时太抵皆以功业显故释老氏有传盖不徒以其法而然者则夫雨之可传政不在此余尝执笔从史官后得预是议今观雨自书杂诗于温陵陈寳生家词翰之妙如是自当与赵虞诸公诗集并传也　洪武壬子秋八月嵇岳王彛识
　　洪武辛酉三月二十六日重书于春草堂　周砥贞居真人诗文字画皆为本朝道品第一虽获片纸只字犹为世人寳藏况彦亷所得若是之冨且妙耶舒展累日欣慨交心噫师友沦没古道寂寥今之才士方高自标致余方忧古之君子终陆沉耳吾知前人好修不以为贤于流俗而遂已不患人之不知栗里翁志不得遂饮酒赋诗但自陶冩而已岂求传哉壬子初月八日倪瓒题
　　贞居诗如月底踈松云间脩竹字画则若逺塞惊鸿春池科斗非特不染尘俗尘俗自不能染耳　张绅壬戌阳月绅再观于崆峒外史之丹室于是与彦亷别十载矣
　　洪武丙辰秋九月彦亷自鳯阳还十有九日夜宿春草轩复出此册同观题者自铁崖先生以下凡十五人存者惟八人耳抚卷不胜黯然汝阳袁华识温陵陈彦亷氏出家藏张贞居所书杂诗凡五十五首词翰俱丽见之不忍去手子英袁先生与贞居友善书此以赠又于卷末书曰勿示不知我者子英以彦亷博雅故出而与之卷后题曰彦亷与余同志故割爱与之虽然贞居非至交则不出袁先生非知己亦不与彦亷既得每为珍玩
　　余初学书即知有句曲外史为浙之擅名者虽急于采其规格而世甚鲜有及间获观数帖率皆真迹其于运腕指用纸墨之妙诚超于众能而成家者也以之才气则并于苏米词或有过之者故一时名重朝野得片纸如寳珠璧岂偶然哉此帖知久深慕一见二三不闻其定在兹获一览平昔所见犹霄壤矣孰不珍其传哉　时癸亥嵗孟夏月耆山无为谨书于朝天宫之桂堂
　　张贞居平生慕米南宫之为人尝为着中岳外史传故其论议襟度往往类之独其诗句字画清新流丽不蹈南宫狂怪怒张之习盖非独其学问使然亦由贞居寄迹方外不为声利所累而又居东南形胜之邦获见故都文献之懿优防林壑以养其真气故其发于词翰者如此今去贞居百余年耳使人望而企之若古仙人可胜叹哉友人陈彦亷氏得其翰墨二帙皆平生得意作也余家与贞居世契展咏之余益増感旧之思云寻阳张来仪识
　　张贞居词翰俱清逸飘飘然如参白鸾游霞乡自非有仙风道骨者不能到唐之羽流中杜光庭辈讵足専美于前矣彦亷冝寳之　时洪武十九年苍龙丙寅吴僧道衍敬观于春草堂
　　余尝爱张贞居此帖词翰清防风致高逺当其神清气和用笔遣意疾徐顿挫浓纎间出故虽连篇累幅不厌其多玩之如飞鸢戾空明珠映月飘光粲烂快人心目可谓絶类离伦特立道流之表自子英化去垂三十年意昔此帖亦遂沦没今复览于放鹤轩中展玩终日不能释手信知至物终当有归从道冝珍藏之　东吴文泰谨识
　　昔人作字类人若顔书之刚劲虞之美丽欧之清痩亦似之余谓非惟字类人作诗虽言志而刚劲清丽亦似其人今观贞居字之随体赋形殊不经意诗文随咏冩志若出自然览之清气可掬深类贞居之为人昔人所云为信然贞居书此亦自得意者故题以勿示不知我噫示知尚不轻得之者必好古博雅也张昱为彦亷得之谓得其所陈从道得之可谓又得其所矣从道冝保诸浚仪张肯识
　　仆平生最嗜外史诗集中诸律略皆上口僭评其高处当为元人第一家妄论自信不必世人之同也故其眞迹所在特深贵之唯姚侍御家有稿一册时获寓观以为乐事其它所见简短寂寥无足充余嗜者戒卿何幸富有之如此当知贞居真迹流落人间虽有存者断不能与之为敌矣使仆时时来过出而阅之味其防画求其兴致以开余情不亦畅乎　晩学杨循吉奉题
　　蔡天啓诗曰収拾三茅风雨様高堂六月是氷壶贞居収拾三茅风雨总入氷壶真得天啓赋诗之真趣矣贞居蜕骨仙去知在蓬莱第几峰而仙迹长留人间世帝不役雷电下取俾后世得肆览驰紫霞之逸想动白云之遐思潇洒送壶中之日月不亦神哉袁戒卿袭藏出以见示因题　成化癸夘春三月朔旦郡人黄云识
　　此册今藏余家向从文衡山处得之元汴
　　方寸铁志
　　吴门朱珪氏师濮阳吴睿大小二篆习既久尽悟石鼔峄山碑之法因喜为人刻印遇茅山张外史外史锡之名方寸铁持以过钱塘访余于吴山次舎求一言自其所谓方寸铁者余笑曰予方以铁石心故乖于世而子又欲乖吾之乖乎虽然古之豪杰修已治人必自方寸铁始黄金白玉可磨此铁不可磨也子以是铁印诸金银铜玉犀象使佩之者皆无媿于是铁外史氏心印之教行矣吁岂真求工于刻画无戾夫古制也哉今一妄男子释蹻起闾巷取封侯印如斗大印咫尺书驱役带甲有十万如金翅鹗逐百鸟无一敢后者金斗之权重矣哉吾不知果能为天子剪狂冦佐中兴为生人开太平无媿于汝铁否不则徒以苟冨贵不至腐尸灭名不已使得珪方寸铁印斯可以防金斗而爵荣名矣珪或为今将军刻符印其亦以是告之　时至正十有九年秋七月八日李黼榜相甲进士今奉训大夫江西等处儒学提举防稽杨维桢书并志
　　神斧磨天割紫云仙葩殒玉发竒芬灵书寳诀开刚卯不数人间小篆文
　　书刻输君摠色丝前身想是伏灵芝虎头食肉元无相铸纽休传左顾龟
　　我家金粟道人章瓦欵蟠螭识未央千古典型今复见佩之何必兽头囊
　　镂玉涂金与错银尽将工巧失天眞君能独扫雕虫技定品他年合入神
　　伯盛朱隠君余西舜草堂之高隣也性孤洁不佞于世工刻画及通字説故与交者皆文人韵士予偶得未央故瓦头于石泥中伯盛为刻金粟道人私印因惊其篆文与制作甚似汉印又以赵松雪白描桃花马图求勒于石精妙絶世大合松雪笔法惜其不得从游于松雪之门使茅绍之専美于今世因题四絶于卷末以美之伯盛勿以余言为誉后必有鉴事者公论也　时至正十七年中秋日书于玉山草堂金粟道人顾阿瑛
　　方寸铁歌赠伯盛朱隠君
　　人心何危患多岐方寸之铁贵自持百錬耿耿明秋晖彼柔绕指何诡随朱盛刚劲真吴儿法书铁画逼秦斯晴窻握管俨若思学成变法出愈竒铁耕代笔犹神锥用之切玉如切泥孤忠不媿月食诗清新便赋杨花词元祐党碑我所非驴鸣犬吠我所雕虫小技同儿嬉屠龙妙割嗟奚为盛乎盛乎知不知北南车书得得来中兴定勒磨崖碑大书深刻非子谁　时至正二十年嵗次庚子夏六月初吉天台氏学者元鼎书于白莲桂子轩【吴僧虚中莲花乐】
　　方寸铁铭
　　娄东朱瑶字伯盛工古籀篆文其于六书之义考之尢详尝以余力刻印章则为吴中絶艺间游钱塘过句曲张外史名之曰方寸铁铁以喻其能坚其志操期以进乎道亦若桑国侨志于铁研之铁云虽然科书废已久必以篆籀为师法汉而下不在论能复其古其庻几朱君乎朱君与予相防嘉其志操之日坚今年余来玉山中騐朱君之书法益有进是犹张旭悟公孙大娘之舞器也见其刻玉石如切泥则又若漆园氏夸庖丁觧牛而得肯綮也张得于舞剑庖丁得于解牛吾知朱君得于书而悟外史方寸铁之防矣遂述其事而为之铭曰　圣人作人文开龙马出荣图来神农氏尚结绳民弗犯俗厐淳史苍颉肇有制譬孳乳乃曰字越夏商歴周秦科斗废籀篆臻汉而晋书变作唐风媮政日恶曰逮今愈邈寥事刻画昆吾刀钟鼎隳石鼔颓心太古娄朱珪　时至正嵗舎庚子夏四月二十有六日河南陆仁造
　　方寸铁颂
　　猗方寸铁嫓昆吾刀防刄发硎妙契纵操六书奥防探赜损劳史籀秦斯作则孔昭翔鸾翥鳯腾龙骞蛟为印为章奎壁丽霄文苑艺林世赖荣褒我颂匪私永言弗佻　至正庚子八月十又八日淮海秦约造方寸铁诗奉美伯盛有道　陇右邾经上
　　朱珪手持方寸铁抚印能工汉篆文并剪分江龙喷月昆刀切玉鳯窥云他年金马须承诏此日雕虫试防勲老我八分方漫冩诗成亦足张吾军　至正八月辛丑朔平湖草堂中冩【西夏朱仲义古】
　　朱生心似铁篆刻艺弥精应手多盘折纎毫不重轻么麽形独辨蛎匾势初呈汉印规模得秦碑出入明风流金石在润色简书并余刄庖丁解风斤郢匠成逹观应自我赏防足平生趣刻无多讶因君托姓名　钱塘陈世昌
　　袖里昆吾一寸铁江南碑碣万家文玉符金印云台将大篆烦君为勒名　云间陆居仁
　　十年兵兴徧天下名山大泽罹野火野火尽烧秦汉碑咸阳哭无人打故人吴睿业篆好古乃有如珪者妙刻金粟道人章尤精白描桃花马金印徒闻如斗大零落当时建章瓦君不见黄鹤仙人防灵芝北海文章长高价　武夷山樵者钱惟善题于海啸轩
　　馆阁诸公无不喜用名印虽草庐吴公所尚质朴亦所不免惟杨文安公絶不用其制吾竹房论著甚详然其所用人多不合作赵文敏有一印文曰水精宫道人在京与李息斋袁子方同坐适用此印袁曰水精宫道人政可对玛瑙寺行者阖坐絶倒盖息斋元居庆夀寺也鲜于郎中一印曰鲜于伯机父吾子行曰可对尉迟敬德鞭滑稽大略相同子行尝作一小印曰好嬉子盖吴中方言一日魏国夫人作马图传至子行处子行为题诗后倒用此印观者曰先生倒用了印子行曰不妨坐客莫暁他日文敏见之骂曰个瞎子他道倒好嬉子耳太平盛时文人滑稽如此情懐可见今不可得矣余座主张先生仲举在杭一印曰平臯鹤叟盖用杭州三山名临平臯亭黄鹤也古人亦有如此者如云烟过眼録载姜白石印文鹰扬周郊鳯仪虞廷盖以姓氏作隠语辛稼轩印曰六十一上人又以破其姓文米元章书史言刘巨济符符字亦好竒耳　云门山樵张绅书于朱伯盛印谱后
　　予尝见故元时吴人印章刻画古雅疑其多出于吾子行之手而不知有朱伯盛者今观杨铁崖顾玉山辈方寸铁志并诗始知之伯盛名珪玉山称其为西郊草堂之隣盖昆山人叶君廷光与为同县冝其获此而藏之　成化丁未三月晦吴寛题
　　元名公为朱錬师本初七序墨迹
　　故元文章之盛虽方外道流亦有其人如吴全节薛元卿张伯雨辈是也此则朱本初所着贞一藁观其所得尢为精深冝一时大家特为亲书其首也本初临川人出家上清宫而从吴宗师居都下其藁既无刻本不知此编何从传至吴中幸而为抑夫县人之所藏不然其亦泯矣　吴寛【元博】
　　本初一榻林下内境虚旷中夕梦回松月在窻夜气闲然全体豁露于斯有得　刘损【损斋】
　　七序为胜国范楟刘有庆欧阳应丙虞集栁赞道吴全节诸人天啓癸亥春二月二十六日王二泉持此卷来以行促不及録序语　玉水记













　　瑚网卷十一
<子部,艺术类,书画之属,珊瑚网>
　　钦定四库全书
　　珊瑚卷十二
　　明　汪砢玉　撰
　　法书题跋
　　元天目山禅师刘顺法语【真迹小真行书】
　　萧路教深达圣贤之道尝以委顺子自省其防世间万物各有数初不以逆而彊致焉在乎知时识变乐天知命者固能随顺世縁无甚罣碍孔圣以此一贯之道呼示曽子领其防一唯而已维摩居士以一然而谈其不二吾之诸祖或擎拳竖指或捧或喝皆示其委顺之一方便也老氏以天得一以清地得一以寜而发委顺之道从上圣贤莫不以此而传之后世倘欲别起一念殊胜竒特之见以属彊为则不委顺也其顺之之理一委之于造化岂圣人能转之而凡人可料之唯贵深造逺诣坚确不易其正念之士方能如是与凡圣混同一区来去自由于万象之表岂不庆快平生也哉又为之铭曰天地万物混同一区无罣无碍灵妙自如用之于世不束不拘行之于时圆同太虚乐天知命逆顺同途不委不顺吾何所图风清月白洞澈吾庐　天厯二年西天目山师子正宗禅　逆流沙门刘顺敬书
　　中峰禅师书九字梅花咏
　　昨夜西风吹折千林梢渡口小艇滚入沙滩防野桥古梅独卧寒屋角疎影横斜暗上书窓敲半枯半活几个压雪榦欲开未数防含香芭纵使画工竒妙也缩手我爱清香故把新诗嘲
　　天有月兮地有松可堪松月趣无穷松生金粉月生兔月抱明珠松化龙月照长空松挂衲松回禅定月当空老僧笑指松头月松月何妨一处供　右咏松月
　　琦楚石诗翰
　　船上见月如可呼爱之且复留斯须青山倒影水连郭白藕作花香满湖仙林寺逺钟已动灵隠塔髙灯欲无西风吹人不得寐坐听鱼蟹翻菰蒲　中秋后二日与觉隠诸老晓过西湖率尔口占廷玉郎官索书录呈求教梵琦再拜
　　兴化打克宾只要法战胜我遮里不然扫除佛祖令住山五十载扑碎轩辕镜钻饭香满堂有众斋厨盛捧了出院人悟去也不定　徒弟珠维那职事美满悦可众心一偈送之防方行脚了吾宗生死大事勉旃　楚石道人梵琦
　　元名公翰墨卷
　　余读姚江吴氏三叶墓志文而因知世运之有髙下也始铭南堂老人者唐公震也其言虽仙而犹清狷可喜时盖去乾道中兴未逺也中铭鴈峯隠人者陈公着也其言萎甚盖宋就衰矣及观铭天台赏官者臧公梦解也其言约以则蔚乎有古章时则圣元一统已五十年矣于虖文章髙库与世运推移岂不信哉髙庳弗传求事状不朽难矣虽然缵承义烈使光逺而有耀则在吴氏后人也季章父为三叶后也隠居行谊无忝其先其能光逺而有耀者哉　至正丁亥秋一日铁厓山人杨维桢书
</div>
    <div class="pagination">
<a href="珊瑚网_page14.html">上一页</a><span>...</span><a href="珊瑚网_page10.html">10</a><a href="珊瑚网_page11.html">11</a><a href="珊瑚网_page12.html">12</a><a href="珊瑚网_page13.html">13</a><a href="珊瑚网_page14.html">14</a><span class="current-page">15</span><a href="珊瑚网_page16.html">16</a><a href="珊瑚网_page17.html">17</a><a href="珊瑚网_page18.html">18</a><a href="珊瑚网_page19.html">19</a><a href="珊瑚网_page20.html">20</a><span>...</span><a href="珊瑚网_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
