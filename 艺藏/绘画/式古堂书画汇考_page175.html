<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 175 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 175 页/共 231 页</h1>
    <div class="content">　　金钿玉质緑罗衣素袜凌波月下归解道仙人谁可伴水晶琼树两依依倪辅
　　斋居士水仙兰石图
　　五七年前吴兴人持赵子固畵兰一卷来其中杂以竹石草棘清絶而生意勃然诗翰亦脱尘阅几夜分竟至寝以所直较乃弗之售为其人携去迄今往来于怀常恨余家无子固墨迹成化壬寅蜡月念又六日邻家子手一轴以进展观乃子固笔也兰与水仙皆花掩映于石葢必冬春之交石奇而草茂种种臻妙殊起余观按米芾画史有曰赵孟坚字子固宋太祖十一世孙仕至郡守寓居嘉兴之海盐好古愽雅工畵水墨兰蕙竹梅水仙逺胜着色可谓善于写生芾于书畵自晋唐以下弗取其许子固不为轻矣此图乃小横幅幅不过二三尺其诗有云盆中之花开谢频更图中之花不开不谢乆存如见伊人则子固之平生可槩想焉展阅之余兰若有光风泛丛之佳水仙若有凌波歩月之态翛然林下韵度与尘埃眯目者可聨席语哉既得乎此则吴兴之卷虽不得释然矣因索楚骚及涪翁之作歌之并记嵗月俾余后人知所得之由如此姚绶书于云东之仙村亭
　　赵子固墨兰图并题卷【纸本长二尺五寸髙一尺淡墨兰二本一本二花一本二花一蘂本各十余叶叶叶清瘦飞动多左向根植平坡丛草间纯以书法作画法者】
　　六月衡湘暑气蒸幽香一喷氷人清曽将移入浙西种一嵗才华一两茎彞斋赵子固仍赋【行书图后中间】
　　国香谁信非凡草自是苕溪一种春此日王孙在何处乌号尚忆鼎湖臣灌园翁顾敬【行楷书图右角上】髙风无复赵彞斋楚畹湘江烂熳开千古江南芳草怨王孙一去不归来　斋为宋王孙髙风雅致当时推重比之米南宫其画兰亦一时絶艺云癸丑腊月征明题【行书装图后】
　　水仙曾见彞斋笔又向图中见墨兰似有光风时泛叶如闻香气吐毫端　赵斋善画水仙花余尝见其长卷精妙可爱今复覩此兰尤清真雅逸天趣活泼信非韵度出尘者不能作展阅欣赏不忍释手【原迹落手字补注】聊题短句见意嘉靖乙卯六月既望谷祥【行书】
　　郑所南写兰不着土人扣其故曰土被【阙】子抢去予意写兰正不须着土观子固下笔自有尘外之韵着土则着相矣维摩诘所谓尽舍利佛力去此天所散华不得也寿承以为何如丙辰小至射陂朱曰藩书安福邸舍【小行书按图中枯笔平陂非不着土也】
　　素葩垂露香堪挹劲叶含风翠不凋瞥向图中见清影每于尘外想髙标　昔人谓作兰竹须用书家八法始得臻妙故善写生者多不能此彞斋髙致载籍中常有之葢不独以绘事名者观文伯子寿承所藏墨兰亦槩见矣伯子赏隲古今法书名画称具法眼而于此卷珍重之殆以是与周天球识【行书】
　　万厯三年二月六日在都门李伯玉氏览华楼中重观时在坐者江隂董复生毘陵吴幼元檇李倪时臣长洲杨士进暨叔玉吴门周天球记【小行书】奕叶英英吐国香披图彷佛到衡湘王孙风骨超凡俗笔底春生玉树芳彭年【楷书】
　　题文子寿承所藏赵子固兰二絶
　　昔赏彞斋畵水仙花枝盈卷烂云烟风流已去多珍袭又见兰防造墨
　　子固当年称畵师黍离宗国不胜悲寜【原迹防去寜字下注滕字】滕王蛱蝶图还在吐幽香赋楚累　嘉靖乙卯七夕前二日汝南袁褧书于城寓之花谷【行书】髙人逸士多能以书法绪余作墨戯若文石室与可赵彞斋松雪二王孙僧温仲言皆超逸絶尘望之可知为神品其余以春蚓笔作风中栁虽工如崔白赵昌逹人不赏也往于衡山先生处见湖州集贤竹枝日观葡萄先生指示笔法率与篆籒草书合今复于寿承所观子固墨兰行笔破若出一轨益知书畵无二源也先生父子书各冠一代岂非山谷所谓能以畵法作书者耶八月六日陆师道题【草书】
　　子固兰蕙图并题卷
　　春浓露重地暖草生山深日长人静透香子固云宣城有宗叔居水阳亦以此得名可容小侄在鴈行否翔斋试写寓土略之
　　写兰以左笔为难此图笔笔皆向左香风一夕从西来数片湘云忽吹堕天真满前呈烂熳晴烟低叶分妸娜紫茎缥缈散曾华翠带交加藏侧朶初观骇目若零乱谛视凝神还帖妥想翁落笔风雨疾不待解衣盘薄臝但觉书纸如书空唯知有兰那有我胸中所在皆众芳变化纵横无不可他人一二已云多翁今能事一何伙嗟予作畵虽不能知兰之趣亦颇颇再观品题惊絶倒照眼骊珠十六颗清气袭人肌骨寒手之不置行与坐陶君珍重秘藏之玉轴牙籖善封褁吴郡郭麟孙谨书王孙心机精下笔多雅制坐令湘楚华香满天地李皓
　　生意苦不繁托根那计畹只怜君子花西风亦相偃百畆不同调数花常自春风流髙韵在优孟是何人彭城钱良右
　　子固宋室宗臣当南风不竞时众芳揺落者殆尽其悲愁郁结之心无可与道者故发而为兰蕙兰蕙草中之芳其托兴与三闾比世不知者仅以善畵称子固子固是图葢有骚经之遗意在蔡一鹗风叶不自持幽花粲可数独醒岂无人遗恨湘江雨朱梓荥
　　泛兰转蕙光风春灵均妙与花写神胸中九畹无纤尘摹写形容方逼真彞斋作畵诗兴寓寄斋作诗知畵趣意匠经营托毫素心手纵横生态度紫茎緑叶墨淡浓湘魂澧魄香融融后来三絶松雪翁心让此花能品中长沙汤弥昌
　　无人自芳伊谁同徳楚之三闾殷则二墨龚璛西风散乱待谁纫几净闲见似人收拾遗香好封褁向来门巷不容春京口陈大有
　　光风泛泛透晴沙见此萎防一寸花可是湘滨髙数尺不将墨汁代春芽京口陈方
　　雪消云静墨池方爱杀前叶叶长祗为朝东春得早风吹一夜紫苞香【右兰】
　　无数花开一两枝更栽百畆亦相宜江南三月春如酒恼乱蜂儿总不知【右蕙】　陈方再题
　　灵均楚同姓子固宋宗臣秋色凄九畹墨香垂百春萧闲入神品烂熳见天真此趣谁能防烟霞物外人嘉禾蔡景
　　王孙书畵出天姿痛忆承平髩欲丝长借墨光寄幽兴至今叶叶向南吹钱逵
　　鶗鴂声中花乱飞王孙离思正依依东风緑遍沅湘草何事而今尚未归
　　南州白髪老宗臣长日行吟湘水滨曽托芳兰寄幽思至今遗墨澹生春　广陵姚翥
　　光风卷里动清芬遗质如飘白练裙七泽霜寒悲楚客九疑云尽望湘君猗猗溪上香犹在渺渺江边佩见分一自骑鲸去沧海人间消息絶无闻湘源唐升
　　山窈窕兮崇深水萦纡兮清泚若有人兮岩阿姱好脩兮独处山气郁拂兮山石嵚麏麚昼窜兮猿狖夜啼风浏浏兮吹佩露湛湛兮沾衣薋蓬茅兮靡靡遗馨香兮若委望夫君兮未来纫芳纕兮纚纚嵗既晏兮时已央虽萎絶兮乆弥光睇湘君兮南浦怀若人兮不防　楚芳辞为彦良处士题赵彞斋兰蕙墨卷张适
　　彞斋赵公墨兰皆写其天真无一毫俗笔卷中品题皆一时诸老彦良其寳玩之【阙欵】
　　宋南渡时多作者风致何殊晋江左若人每怀宗国忧归卧林泉倾白堕学书远慕钟元常兰蕙写生春嫋娜笔陈翩然倒防文墨星飞来五云朶霓旌雨带低复卬鳯泊鸾飘斜更妥屈平自解赋离骚柳惠何曾讥袒羸流芳竹素香不渝此心千古应知我文苑栖迟独髙洁太史评论当许可二王草圣忆同驱百畆湘潭恨徒伙谁云书畵分两途拙目鉴裁今亦颇饱闻清赏嗜兰亭况复哦诗怜饭颗江轩把卷喜欲狂追感存亡惊四坐金题玉未全贫尉子凄凉饭应裹　追次郭祥卿先生韵为彦良髙士题赵彞斋写生兰蕙时洪武甲寅二月卢熊书
　　杂花已垂尽幽草何葳防风来一飘泛茎叶不自持赖有芳心在含香终未移
　　脩叶乱纷敷幽花蔼鲜泽虽非百畆繁孤馨自朝夕抚卷动遐思悠然长太息　浦阳赵友同敬题緑叶兮菁菁紫茎兮亭亭美纷芳兮揺曳春露滋兮繁英风之来兮楚之畹过吾庭兮香甚远维荃蕙之可与偕岂萧艾之得为混若有人兮湘之滨志独醒兮世谁伦思一揽其佩兮竟无因渺湘江之无际兮湘水沄沄善住本中
　　彞斋水仙图并题
　　自欣分得槠山邑地近钱清易买花堆案文书虽鞅掌簪缾金玉且奢华酒边已爱香风度烛下犹怜舞景斜矾弟梅兄来次第搀春热閙令君家　爱闲叔曾为子固侄言方此未老笔力尚勤宜为诸父供画艺更老倦将无取才也此约已三载矣己酉良月下旬孟坚识朱房生汉畤紫蕚吐湘皋臭味元相似同心合定交【篆书阙款】
　　赵子固四芗图卷【纸本髙九寸许长六尺水兰杏水仙梅花四种墨气清润水仙侧衬野卉一枝嫣然为羣芳之媵】
　　【款书】丁巳仲冬望日子固畵【书图尾】
　　鲁庵尊师以彞斋白描四芗命作韵语云山村老夫仇远
　　淡墨英英妙写真一花一叶一精神繁香曾入庐山梦遗佩如行湘水春小白凝珠还胜雪轻黄承袜不生尘老僧懒作浮华想空谷犹疑见似人延祐丙辰花朝书于北桥之舫斋
　　一纸四花争秀依稀香雾相和老眼不妨緃赏江南春色何多西秦张楧
　　四种生香混一云近来无鼻为君闻不如闭目知花态清与吾心表里分酸斋
　　皇庆癸丑予居山隂十峰双涧之振宗堂越明年友人以子固所作四香为遗又明年携归于杭辱三君子之品题予虽不敏亦捜枯以殿其后钱塘释普防
　　中山毛颖絶狡狯幻出四种迷眼界寻常鼻观何曾知只有老禅心领防讁仙已作骑鲸游遗墨零落今几秋当时离骚失兼收深林无人幽谷幽黄山李鸣凤
　　造化驱妙入神天然直千金维城志略今何有四种清芬一片心友人吴迪为书
　　宋名人花卉大都以设色为精工独赵孟坚不施脂粉为能于象外摹神此卷四芗种种钩勒种种脱化秀雅清超絶无画家浓艶气真奇珍也卷尾题咏皆出元季名流尤足爱玩展览之余不忍释手漫识数语于后嘉靖壬辰十月二日文征明书
　　牟　益
　　牟德新捣衣图卷【纸本髙七寸长一丈四尺余共六纸水长楹曲槛踈槐丛菊秋虫飞鸣其间葢授衣时也银灯掩映夜景凄清凡女伴三十有二人有踞林裁素者有俯身手按者有盘膝纫鍼者有熨者有擎噀水者有立侍者有持素者有右手秉尺左执带者有捧成衣者有啓笥者有端坐文椅监视者有欹坐旁观者有慿肩垂盼者有倚屏半窥者有招携者有行庭际者有携文绮后随者有绕阑行者有秉烛前者至若举杵者一人置杵拭汗理鬓者一人则图所由名也人物间雅类周昉笔意秀劲类伯时可谓惠连诗中有画德新画中有诗】
　　谢惠连捣衣诗
　　衡纪无淹度晷运倐如催白露滋园菊秋风落庭槐萧萧莎鸡羽烈烈寒螀啼夕隂结空幕宵月皓中闺美人戒裳服端饰相招携簪玉出北房鸣金歩南阶栏髙砧响发楹长杵声哀微芳起两防轻汗染双题纨素既已成君子行未归裁用笥中刀缝为万里衣盈箧自余手幽缄候君开腰带准畴昔不知今是非史书【小楷八行书图后】
　　右谢惠连捣衣诗五言十二韵曲尽闺闱婉□动息矉伸之态意韵万千妙在言外咏叹不已因取周昉美人稍加位置画为横卷思短笔拙虽不足以形容谢诗妙处若曰模章写句亦自谓得其彷佛顾年逾耳顺之三疲精神尚尔儿戱良可悯笑志之所好自防其劳不知视苦身疾作务积而不能用与夫夜以继日思虑善否者其为乐果何如得失果恶乎在寓目者毋徒议笔之工拙试与共商确之嘉熙庚子良月既望蜀客牟益德新书
　　戊戌春寓番易安国僧舍尝作此图积日月而后成虽不自以为奇念为之勤非知音不妄出后二年携至豫章遂归连帅文昌吴公是嵗秋舘于东湖董良史圃中复为此纸视前増人十树四砧杵之上又加屋焉始题数语于后聊披阅以自娱良史既见有欲得之色而不言仆曰子欲之乎曰是所愿而不敢请仆曰子以我为难乎嬉戯鄙事取之于己而不竭者于朋友又何难遂举以遗之良史好古博雅藏书万卷古玩名帖罗列几格乃欲以此图错置其间犹肆筵设席水陆毕陈而山肴野蔌尚所不弃窃喜小道独有所偶于是载书虫声日夜戒衣裘【山谷】铁马追风塞草秋【东坡】黙黙此时谁防得【荆公】画成应遣一生愁【司马公】右集句一首闲中
　　隙月漏微光凉声入衣早银汉回碧波白露下秋草深闺美人思流年感此防防那得眠鸣环缓歩踏幽影画栏斜倚双婵娟鹤闗音信经年絶带绾同心向谁説并刀旋剪制寒衣数尺纤书泪成血良工善得诗家情笔端描写逾丹青至今流落在人手展玩尤为人所称嗟哉男儿有身当报国共期百嵗全【阙】　功成名就欢相逢莫谓捣衣空叹息曽鼎
　　佳人何事捣寒衣和泪裁缝欲寄谁惆怅愁随霜叶坠丁东声杂草蛩悲九秋风露难成梦万里闗山有所思一段闲情谁解得凄凉都付画兼诗唐王右丞能诗善画东坡谓其诗中有画画中有诗然而世不多见惟辋川图阳闗图有之千百年来士大夫学诗画者多仿其意惜乎知此者不知彼知彼者不知此得于此者失于彼得于彼者失于此求其兼美者百不得一二吁此无他能得诗画三昧者乃可与言也今观牟祈德新所绘捣衣图葢摹江左谢惠连诗意其风檐月席烟露草虫之情闺房簪珥之态皆含蓄在图内非特描写形容以为工者其谓画中有诗也使小谢复生而见之必赏其能为传神云内弟子昌自其聂氏故居擕归城东别舘葢藏其家已三世矣后人宜寳之黄榘
　　余平生爱古人画追忆先人所藏悉燬于壬辰之变可痛惜哉兵定之后余思有以述前志又值困顿之余弗尽如愿虽间得二三殊无絶笔独此卷得之豫章夏氏之三友堂前太守曹公仲修尝抚卷翫叹而谓余曰慎勿视其简淡而轻弃焉画史犹工于诗文者也观其摹章写句曲尽闺情幽态亦已至矣想当下笔之初心融神防用意岂浅浅哉时洪武初元中秋日良识
　　履道藏其父仲善跋捣衣图未书于卷而谪居辽东履道珍藏不敢失坠余在泮求为书之余嘉其志故特书于卷后若履道可谓知所爱矣洪武辛未夏六月黄庆书
　　妙画又善文自王右丞苏内翰来寥寥矣此牟祈画又识语甚佳其人大宋一奇士无大名位为可惜此画则王苏不如矣是可寳也视公麟七月图比此可彷佛哉缙绅书
　　池塘春水已生鱼门外飞花防石渠惆怅近来无过鴈一帘香雨捣衣图奉议大夫兵部郎中庐陵习韶书
　　落叶萧萧风露凉深闺感此捣衣裳三边梦断云连海双杵敲残月满牀声杂候虫秋惨切愁随更漏夜添长缝成不怕关山阻惆怅慿谁逺寄右捣衣图一卷乃牟祈德新所画曲尽闺房簪珥之态皆妙絶一时信名笔也昔藏于城南聂履道之家当时以为至寳至其子子昌与益勤善乃以此卷赠之暇日俾余题识余观此图妙在意外固不容论而又复覩诸先逹之雄文巨篇播之咏歌发挥之至矣奚用赘辞因其请之数固不容黙喙而已也遂拾陈腐执笔惶悚所谓持布鼓过雷门正此谓也时永乐廿年龙集壬辰秋七月中元日后学秀峰张峻识并书
　　何　澄
　　何秘监归荘图卷【纸本髙一尺余长二丈四尺凡七纸水】
　　【款书】大中大夫何秘监笔【题纸尾】
　　归去来辞并序【原文不録字大寸余摹宋髙宗书法纸本长一丈一尺凡六纸】至大己酉夏畴斋书
　　畴斋之书出李北海而韵胜过之其云于归来词每与人书是公不言人亦自知何也以畴名斋已取农人告及春语耳至大己酉姚燧观于神州寓舍【草书】
　　图画总管燕人何澄年九十作此卷人物树石一一皆趣京师甚爱重其迹又得承旨张公书渊明归去来于后遂成二絶延祐乙卯九月七日吴兴赵孟頫书
　　昔贤出处皆真不为矫情渊明归去来叙引可见畴斋承防喜书此以与人亦有感也夫至大己酉八月一日古涪邓文原书
　　京师人贵重何翁当其在时每一卷出不惜千金争售之官昭文舘大学士年九十余而终其画益贵数倍张畴斋自尊重其书多藏古帖亲见前朝内府故事所用研墨纸笔一一上品如法乃书官翰林学士承防年几八十而终姚牧庵先生意气魁岸而乐道人善吴兴赵松雪公鉴裁精严而不与物忤今皆不可复见独邓祭酒岿然书翰之美今惟此耳可不慨然泰定乙丑二月既望虞集书畴斋题辞复谓东坡先生尝集归去来辞意作五言诗十首殊知坡翁和陶诗外亦有和归去来兮一篇及子由谪居海外子瞻以和辞要颍滨同赋且谓渊明之放与子瞻之辨非人所及坡翁追和时乃谪居昌化所作也葢以无何有之乡为家虽在海外未尝不归云尔今书和篇与渊明作对【苏词不録】
　　己酉中秋日南岳老人菊里刘必大拜手谨书右渊明归去来图及辞一卷乃何昭文画张承防书何昭文画在当时即为人所爱重至今京师之人犹然张承防书自谓当与赵吴兴鴈行然当时求之中贵之中已莫能及以赵吴兴书画皆当为天下第一二絶之评足为此书此画之重李士平生好写竹临帖每作一纸必自求赵公跋然后与人政欲托不朽也况他人乎因并记于此至元二年嵗丙子九月廿七日夜揭傒斯跋
　　靖节乐天知命文章闲雅此其去彭泽之辞也中朝名士图而书之其亦可尚也夫太子
　　何秘监以画称于北方张承防以书自负于当时姚文公赵文敏公尤长者长者岂欺我哉惟有把玩健羡不已丹丘柯九思题
　　仆至京师何昭文张中贵皆不及见得覩其翰遗迹于五十余年之后为之欣幸何敢置评议于其间哉至正廿四年八月甲寅临川危素识国子博士武君孝隆同观
　　至正二十有三年嵗在癸卯十一月甲子国学谕立武起宗张士明胡益王章岳信同观
　　十乂一月六日辛未豫章王武闻而来观于吴长史绍谦发祥里寓舍之学古斋
　　归去来图作者甚多惟何秘监作此取舍万殊动定不一非他所可比也因叹美之遂成一絶云彭泽休官未足奇文章千载去来辞寄奴横劒清夷夏惟有陶潜醉不知吴勉题
　　郑思肖
　　所南老子推篷竹图并题卷【纸本髙三寸跋髙七寸长四尺】
　　清晓清风吹过后露出青青一罅天一似推篷偷看见竹林半抹古苍烟所南老子【题竹叶间】
　　昔与此君曾半面短篷今日试重推叶声冷泻银床露野鹤几畨惊梦回吴郡蒋堂
　　胎之死不化固应此君长入画雨里推篷略见来至今风节传天下遂昌郑元祐
　　郑老寜非老画师笔端潇洒发天机披图叶叶清人骨似带秋声出翠微周维新
　　南翁髙卧似渊明不种黄花种竹君挂起北窓长见此苍烟一抹带斜曛钱良佑奉题
　　雅操端如金铁几度凌霜傲雪风前畧露烟梢未许人窥全节藏六翁书
　　淡烟古墨纵横写出此君半面不须日报平安髙节嵗寒曾见汪遂良
　　须溪刘先生尝题墨竹长卷云摩诃池上龙千年化为匹练横曳烟我见其面何必全诗与画适相类此故为书之吴江湖南野逸张渊
　　所南翁吾乡老先生也残笔賸墨流落人间为世珍美时或苍烟半抹斜月数竿超出意外姑苏徐君彦周果好事者倾嚢赎而表出之当代贤豪具有题跋予忝桑梓之末敢不貂续数语涕泗感激为徐君谢云丙子八月十六日三山王廷噐顿首敬书
　　萧郎絶笔后墨竹不世有间生所南翁独擅无双手虚心抱直节逄人好呈丑横斜两三茎絶胜一千畆想渠欲画时自有神扶肘想渠欲题时自有鬼擘口时或风雷怒宛似蛟龙吼翁兮惜沦丧百世名不朽半抹古苍烟寂寞歳愈久具眼今为谁千金买敝帚寳爱等性命起敬若父母再拜谢徐君停云屡矫首
　　横空飞佩翰墨散落人间瞻望清风髙节管中时见一斑　所南先生贞节之士有夷齐之风书画散落人间政自不少虽片纸不盈数寸或兰或竹必有题咏然其用意深宻非髙识韵士岂容易窥见哉予自童稚至壮时得承顔接辞而先生去世几二十载今获观小轴如在其右展卷悬情慨想甫里陆行直书于壶中天
　　碧云午夏楚山冷白雨六月湘江寒南翁笔底得佳趣潇潇半壁青琅玕烈哲
　　笔防琅玕入骨清松煤染叶带微馨闲展玩髙风别人説先生眼自青仁仲葛寿孙
　　试观所南之竹中有深意固不俗未肯全泄造化机聊露一斑于片幅隠其全体显一罅知此理者机在目能将隠显同一观明月清风皆自足此翁谈亦如然微露一机与人参举一不以三隅反扣其余蕴终莫宣如悟厥理本一致斯明画竹之意焉　所南郑翁先考之益友也深于学善画兰竹求则不与不求或与一枝半朶片言字乗兴而作兴尽则止流布人间多矣然大槩用意叵测举其始而不肯要其终谈其粗而不肯言其精将由言者不足以语之耶或知者不言而言者不知耶虽画亦然由求者不足以与之而吝与之耶不求者或可以与之而固与之耶今观遗稿不觉感慨敬书数语以识其本怀云耳识者防恕其僭时至元五年嵗次己卯季春朔吴门静山周寿孙书于小隠斋
　　竹之与笋葢草木中殊名亲属一物则根叶茂而坚其茎心空而直其枝背戾而袅其叶玲珑而繁贞而不刚柔而不屈居天下大端贯四时而不易叶葢得气之本也是故君子爱之壮者谓之竹弱者谓之笋厥譬母子焉少慕长焉言其济人之利溥矣　所南画竹机杼自别虽片楮断轴咸意出尘表此卷写掀篷见竹尤为瑰奇因书竹事短句洪武五年夏月陆居仁书
　　髙节南翁世所优当时遗墨竟谁收严陵公子多清致畱得湘江一段秋
　　按所南名思肖字所南福州人深于学工画墨竹墨兰尝以画墨兰一卷高可五寸许天真烂熳超出物表题云纯是君子絶无小人此卷仅髙三寸大作竹枝飘瞥离披情景俱异题跋十有四人悉元名士壬辰冬日得之拾遗入手且易颇自喜苐铁网中具载诸人题跋尚有所南自制一诗六人跋语是必为狡狯之徒分成两卷不称完壁为深惜耳诸诗悉有佳致详録之左方且为异日合剑张本是嵗腊月廿有五日严防书于滋兰室中万顷琅玕压碧云清风幽兴渺无垠当时首肯説不得不意相知有此君所南
　　翰墨不到处凛然氷雪姿分明图画见何似倚篷时樗叟善住
　　要写秋光写不成愁凝苦竹淡烟横叶间尚有湘妃泪滴作江南夜雨声翠寒
　　孤竹君家元姓墨墨君消息要深参诗人莫作推篷看认取南枝见所南越来子俞焯
　　我身坐船中竹自在沙渚静观不推篷固已识全体喜来踏破漆桶底小作此君聊戯耳此君彻上彻下防相逢无言只弹指春山车马东风前荒深一脉秋花天百年斯文谁为传欲吊是翁吾亦颠至元二载中春既望吴人陈昱题
　　偶尔推篷聊看竹却非坐井小观天先生多少清髙趣不许时人识得全叔渊
　　空云影外泛孤舟向晓乗风遍十洲蓦地推篷得看见苍烟翠竹弄清秋至正改元嵗次辛巳闰五月十有九日虚室生白居士王育书于读书精舍薜荔窓前
　　郑所南兰卷
　　外録
</div>
    <div class="pagination">
<a href="式古堂书画汇考_page174.html">上一页</a><span>...</span><a href="式古堂书画汇考_page170.html">170</a><a href="式古堂书画汇考_page171.html">171</a><a href="式古堂书画汇考_page172.html">172</a><a href="式古堂书画汇考_page173.html">173</a><a href="式古堂书画汇考_page174.html">174</a><span class="current-page">175</span><a href="式古堂书画汇考_page176.html">176</a><a href="式古堂书画汇考_page177.html">177</a><a href="式古堂书画汇考_page178.html">178</a><a href="式古堂书画汇考_page179.html">179</a><a href="式古堂书画汇考_page180.html">180</a><span>...</span><a href="式古堂书画汇考_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
