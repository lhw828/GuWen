<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 3 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 3 页/共 231 页</h1>
    <div class="content">　　李嗣真续书评【凡四十五人】
　　大篆【一】李阳冰【古钗倚物力有万夫李斯之后一人而已】
　　八分【五】梁升卿【惊波往来巨石前却】卢藏用【露滴花妍烟凝脩竹】张庭珪【古木崩沙闲花映竹】韩择木【龟开萍藻乌散芳洲】史惟则【鴈足印沙深渊鱼跃】
　　真行【廿六】欧阳询【龙蛇振动戈防森列】虞世南【秀岭危峰处处间起】褚遂良【美女婵娟不胜罗绮】薛稷【风惊苑花雪苫山柏】萧诚【舞鹤交影腾猿在空】韦陟【虫穿古木鸟踏花枝】李邕【华岳三峰黄河一曲】蔡隠丘【古质新意自是一家】宋儋【春余花发夏林低枝】徐浩【固多精熟无有异趣】顔真卿【锋絶劒摧惊飞逸势】沈千运【饥鹰杀心忍瘦筋骨】关操【渊水沈珠露花濯锦】郑防【风送云收霞催月上】李璆【垂藤着地枯木将折】呉郁【字体绵宻不谢当时】赖文雅【崩沙郁物腾浪扬鸥】贺知章【纵笔如飞酌而不竭】何昌裔【子敬余波时时可玩】宋之愻【天性卓絶而功未逮】栁公权【惊鸿避弋饥鹰下鞲】张从申【逺近称美独歩江外】李清吉【变化自逸代有斯人】释悟【气骨无双迥出时辈】释湛然【子云之后难与比肩】释崇简【临写逸少时有乱真】
　　草书【十三】陆柬之【偃葢之松节节加劲】张旭【笔锋诡怪防画生意一云华葢巉怪占尽生意又云立性顚逸超絶古今】孙过庭【丹厓絶壑笔势坚劲】张懐瓘【继以章草新意颇多】张芬【孤松耸霄弱草垂露】张彪【孤峰削成藏筋露骨】邬彤【寒林栖霞平冈走兎】陆曾【惊波鱼跃深水龙潜】史鳞【逸气雄镇超然不羣】梁耿【错落鱼纹纵横鸟迹】房广【婉美芬霭春莺欲娇】沈益【春鹭窥鱼秋蛇赴穴】释怀素【援毫掣电随手万变　或云续书评系吕总譔非嗣真也见墨池编】
　　白云先生书诀【晋有白云先生此则唐颠素以后人】
　　颠张醉素两秃翁追逐世好称书工何曾梦见王与钟妄自粉饰欺盲聋有如市倡抹青红妖歌嫚舞儿童谢家夫人淡半容萧然自有林下风天门荡荡惊跳龙出林飞鸟一扫空为君草书续其终待我他日不悤悤
　　宋欧阳永叔论古法帖
　　余尝喜览魏晋以来笔墨遗迹而想前人之髙致也所谓法帖者其事率皆吊哀病叙暌离通讯问施于家人朋友之间不过数行而已葢其初非用意而逸笔余兴淋漓挥洒或妍或丑百态横生披卷发函烂然在目使人骤见惊絶徐而视之其意态愈无穷尽故使后世得之以为竒翫而想见其人也于髙文大册何尝用此
　　永叔论苏子美蔡君谟李邕书
　　子美喜论用笔而书字不迨岂其力不副其心耶然万事以心为本未有心至而力不能者余独以为不然此所谓非知之难而行之难者也古之人不虚劳其心力故其学精而无不至葢方其幼也未有所为时专其力于学书及其渐长所学渐近于用今人不然多学书于晩年所以与古不同也
　　君谟独歩当世然谦让不肯主盟予尝戏谓君谟学书如泝急流用尽气力不离故处君谟颇笑以为能取譬学书勿浪写凡事有可记者他时便为故事
　　往时有风法华者偶然至人家见笔便书初无伦理乆而祸福或应岂非好怪之士为之迁就其事耶余每见笔辄书故江邻防比余为风法华
　　苏玉局辨法帖及诸家书
　　辨书之难正如听响切脉知其美恶则可自谓必能正名之者皆过也今官本十卷法帖中真伪相杂至多逸少部中有出宿饯行一帖乃张说文又有不具释智永白者亦在逸少部中此最疎谬余尝于秘阁观墨迹皆唐人硬黄上临本惟鵞羣一帖似是献之真笔后又于李玮都尉家见谢尚王衍等数人书超然絶俗考其印记王涯家本其他但得唐人临本皆可畜
　　余尝论书以谓钟王之迹萧散简逺妙在笔画之外至唐顔栁始集古今笔法而尽发之极书之变天下翕然以为宗师而钟王之气益微
　　衞夫人书既不甚工语意鄙俗而云奉勅敕字从力馆字从舍皆流俗所为耳
　　前史谓徐浩书锋藏画中力出字外杜子美云书贵瘦硬方通神若用今时笔工虚锋涨墨则人人皆作肥皮馒头矣用呉说笔作此数字颇适人意
　　李国主本无所得舍险与瘦一字不成宋宣献书清而复寒正类李西台重而复印俱不能济苏子美兄弟并俊秀非有余乃不足也
　　欧阳永叔笔势险劲字体新丽自成一家然公墨迹自当为世所宝
　　自君谟死后笔法衰絶沈辽少时本学其家传师者晩乃讳之自云学子敬病其似传师也故出私意新之遂不如寻常人近日米芾行书王巩小草亦颇有髙韵虽不逮古人然亦必有传于世也
　　荆公书得无法之法然不可学无法故仆尽意作之似蔡君谟稍得意似杨风子更放似言法华
　　草书祗要有笔霍去病所谓不至学古兵法者为过之鲁直书去病穿城蹋鞠此正不学古兵法之过也学即不是不学亦不可
　　鲁直以平等观作攲侧字以真实相出游戏法以磊落人书细碎事可谓三反【此跋山谷为王晋卿小书尔雅】
　　欧阳叔弼谓余书大似李北海余亦自觉其然世或以余书似徐浩者非也古人用笔必有所自长史以劒器悟容有是理雷太简云听江声而笔法进文与可亦言见蛇鬭而草书长非诞也
　　苏子瞻题唐氏六家书后
　　永禅师书骨气深穏体兼众妙精能之至反造疎淡如观陶彭泽诗初若散缓不收反覆不已乃识其竒趣今法帖中有云不具释智永白者误收在逸少部中然亦非禅师书也云谨此代伸此又唐末五代流俗之语耳而书亦不工欧阳率更书妍紧拔羣尤工于小楷髙丽遣使购其书髙祖叹曰彼观其书以为魁梧竒伟人也此非真知书也知书者凡书象其为人率更貌寒寝敏悟絶人今观其书劲崄刻厉正称其貌耳褚河南书清逺萧散微杂隷体古之论书者兼论其平生茍非其人虽工不贵也河南固忠臣但有谮杀刘洎一事使人怏怏然余尝攷其实恐刘洎末年偏忿实有伊霍之语非谮也若不然马周明其无此语太宗独诛洎而不问周何哉此殆天后朝许李所诬而史官不能辨也张长史草书頺然天放畧有防画处而意态自足号称神逸今世称善草书者或不能真行此大妄也真生行行生草真如立行如行草如走未有未能行立而能走者也今长安犹有长史真书郎官石柱记作字简逺如晋宋间人顔鲁公书雄秀独出一变古法如杜子美诗格力天纵奄有汉魏晋唐以来风流后之作者殆难复措手栁少师书本出于顔而能自出新意一字百金非虚语也其言心正则笔正者非独讽谏理固然也世之小人书字虽工而其神情终有睢盱侧之态不知人情随想而见如韩子所谓窃斧者乎抑真尔也然至使人见其书而犹憎之则其人可知矣余谪居黄州唐林夫自湖口以书遗余云吾家有此六人书子为我畧评之而书其后林夫之书过吾逺矣而反求于余何哉此又未之解也元丰四年五月睂山苏轼书
　　东坡评杨氏所藏欧蔡书
　　自顔栁氏没笔法衰絶加以唐末防乱人物凋落磨灭五代文彩风流扫地尽矣独杨公凝式笔迹雄杰有二王顔栁之余此真可谓书之豪杰不为时世所汩没者国初李建中号为能书然格韵卑弱犹有唐末已来衰陋之气其余未见有卓然追配前人者独蔡君谟书天资既髙积学深至心手相应变态无穷遂为本朝第一然行书最胜小楷次之草书又次之大字又次之分少劣又尝出意作飞白自言有翔龙舞鳯之势识者不以为过欧阳文忠书自是学者所共仪刑庻几如见其人者正使不工犹当传寳况其精勤敏妙自成一家乎杨君畜二公书过黄州出以相示偶为评之
　　黄涪翁跋诸帖
　　古人作兰亭叙孔子庙堂碑皆作一淡墨本葢见古人用笔回腕余势若深墨本但得笔中意耳今人但见深墨本收尽锋铓故以旧笔临仿不知前辈书初亦有锋锷此不传之妙也【淡墨碑铭】
　　东坡有云大字难于结宻而无间小字难于寛绰而有余寛绰有余如东方朔畵赞乐毅论兰亭禊事叙先秦古器科斗文字结宻而无间如焦山崩崖瘗鹤铭永州磨崖中兴颂李斯峄山刻秦始皇及二世皇帝诏近世兼二美如杨少师之正书行草徐常侍之小篆此虽难为俗学者言要归毕竟如此如人时五色无主及其神澄意定青黄皂白亦自灿然佳帖时时临模可得形似大要多取古法细看令入神乃到妙处用心不杂乃是入神要路
　　余尝戏为人评书云小字莫作痴冻蝇乐毅论胜遗教经大字无过瘗鹤铭随人作计终后人自成一家始逼真然适作小楷亦不能摆脱规矩客曰子何舍子之冻蝇而谓人冻蝇余无以应之固知书虽棊鞠等技非得不传之妙未易工也
　　乐毅论旧石刻断轶其半者字瘦劲无俗气后有人复刻此断石文摹传失真多矣完书者是国初翰林侍书王着写用笔圆熟亦不易得如富贵人家子非无福气但病在不韵耳
　　东方曼倩畵赞笔圆净而劲肥瘦得中但字身差长葢崔子玉字形如此前辈或随时用一人笔法耳
　　黄庭经王氏父子书皆不可复见小字残缺者云是永禅师书既刓缺亦难辨真字差大者是呉通微书字形差长而瘦劲笔圆胜徐浩书也
　　佛遗教经一卷不知何世何人书或曰右军羲之书黄庭坚曰吾尝评此书在楷法中小不及乐毅论尔清劲方重葢度越萧子云数等顷见京口断崖中瘗鹤铭大字右军书其胜处乃不可名貌以此观之良非右军笔画也若瘗鹤碑断为右军书端使人不疑如欧薛顔栁数公书最为端劲然才得瘗鹤铭髣髴尔惟鲁公宋开府碑瘦健清抜在四五间
　　蔡公遂委笃又加防下日数十行观此语初和父所论疾证似是也当今人物眇然而囏疾如此令人短气今年每读此语便复意塞足下时事少可数来主人相寻以下十一行语鄙字画亦不韵非右军简札灼然不知那得滥次阿堵中此卷中伯赵鸣而载隂爽鸠习而扬武与傥因行李愿存故旧皆鄙语非右军意书札亦相去逺甚
　　昨遂不奉恨深帖有秦汉篆笔中令自言故应不同真不虚尔中令书中有相劳苦语极佳读之了不可解者当是牋素败逸字多尔观其可读者知其尔耳米芾元章专治中令书皆以意附防觧説成理故似杜元凯春秋癖耶
　　谢太傅所称道民安葢事五斗米道耶右军为献之女玉润请罪亦称民也
　　知足下故羸疾而冒暑逺渉而失一笔冒多一笔古帖或不可读类皆如此
　　智果善学书合处不减古人然时有僧气可恨羊欣书举止羞涩萧衍老翁亦善评书也
　　宋儋笔墨精劲但文词芜秽不足发其书子瞻尝云其人不解此狡狯书便不足观
　　王侍中学钟繇絶近真行皆妙如此书乃可临学谢太傅墨迹闻都尉李公照有之不作姿态度惜不见尔若但如此卷中帖去右军父子间可着数人
　　郗方回书初不减王氏父子诚不浪语
　　章草千字文集书家定为汉章帝书缪矣章草言可以通章奏耳乃周兴嗣取右军帖中所有字作韵语章帝时那得有之疑只是萧子云之最得意者
　　右军尝戏为龙爪书今不复见余观瘗鹤铭势若飞动岂其遗法邪欧阳公以鲁公书宋文贞碑得瘗鹤铭法详观其用笔意审如公说
　　往在馆中时于阁下一观李懐琳临右军絶交书大有竒特处今观续法帖十未得其二三以此言之十卷中大率皆如此又智永十八行判作右军书萧子云临索征西书便判作靖书此等难使郑彰辈任其责刘无言笺题便不类今人书使之春秋髙江东又出一羊欣薄绍之矣
　　顷年观庙堂碑摹本窃怪虞永兴名浮于实及见旧刻乃知永兴得智永笔法为多又知蔡君谟真行简札能入永兴之室也元祐四年在中都初见荣辑子雍家一本绍圣元年在湖隂又见张威福彛家一本其十二月在陈留又见蔡寳臣致君家一本以石本未刓缺不以摹本补缀则荣本第一张本第二蔡本第三亦尝于他处见数本新旧杂揉所谓海图拆波涛旧绣移曲折天呉及紫鳯颠倒在裋褐者也然尚有典刑亦不可废也陈留净土院书
　　草书妙处须学者自得然学乆乃当知之墨池笔冢非传者妄也虞永兴常被中画腹书末年尤妙贞观间亦已耄矣而道塲碑之工唐人未有逮者
　　欧率更书化度寺碑所谓直木曲铁法也如介胄有不可犯之色然未能端冕而有德威也
　　道林岳麓寺诗字势豪逸真复竒崛所恨功力太深耳少令巧拙相半使子敬复生不过如此禁中板刻古法帖十卷当时皆用歙州贡墨墨本赐羣臣今都下用钱万二千便可购得元祐中亲贤宅从禁中借版墨百本分遗官僚但用潘谷墨光辉有余而不甚黟黑又多木横裂纹士大夫不能尽别也此本可当旧板价之半耳书家论徐防稽笔法怒猊抉石渴骥奔泉以余观之诚不虚语如季海笔少令韵胜则与穉恭并驱争先可也季海长处正是用笔劲正而心圆若有工不论韵则王着优于季海季海不下子敬若论韵胜则右军大令之门谁不服膺往时观怒猊抉石渴骥奔泉之论茫然不知是何等语老年乃于季海书中见之如观人睂目也三折肱知为良医诚然哉季海暮年乃更摆落王氏规摹自成一家所谓卢蒲嫳其发甚短而心甚长惜乎当时君子莫能以短兵伐此老贼也前朝翰林侍书王着笔法圆劲今所藏乐毅论周兴嗣千字文皆著书墨迹此其长处不减季海所乏者韵尔
　　王着临兰亭序乐毅论补永禅师周散骑千字皆絶妙同时极善用笔若使胷中有书数千卷不随世碌碌则书不病韵自胜李西台林和靖葢美而病韵者王着劲而病韵者周越皆渠侬胷次之罪非学者不力也顔太师称张长史虽资性顚佚而书法极入规矩也故能以此终其身而名后世如京洛间人传摹狂怪字不入右军父子绳墨者皆非长史笔迹也葢草书法坏于亚栖也【跋周子发帖】
　　鲁公东西林题名宋开府神道永州磨崖诸竒书杨少师洛中十一碑怀素自叙草书千余字当集为一它日可为跋尾禅家云法不孤起仗境方生悬想而书不得一二又臂痛才能用笔三四分耳
　　周秦古器铭皆科斗文字其文章尔雅朝夕玩之可以披剥华伪自见至情虽戏弄翰墨不为无补
　　山谷评诸名家书
　　钟太傅表章致佳世间葢有数本肥瘠小大不同葢后来善临搨本耳要自皆有佳处两晋士大夫类能书右军父子拔其萃耳观魏晋间人论事皆语少而意宻大都犹有古人风泽略可想见论人物要是韵胜为尤难得蓄书者能以韵观之当得髣髴
　　右军真行章草藁无不曲当其妙处往时书家置论以为右军真行皆入神品藁书乃入能品不知凭何便作此语政如今日士大夫论禅师某优某劣吾了不解古人言坐无孔子焉别顔回真知言者
　　右军自言见秦篆及汉石经正书书乃大进故知局促辕下者不知轮扁斵轮有不传之妙王氏来惟顔鲁公杨少师得兰亭用笔意
　　右军父子真行略相当相抗尔余尝评书云字中有笔如禅家句中有眼须具此眼者乃能知之
　　右军笔法如孟子道性善庄周谈自然纵説横説无不如意非复可以常理拘之
　　大令草法殊廹伯英淳古少可恨弥觉成就尔所以中间论书者以右军草入能品而大令草入神品也余尝以右军父子草书比之文章右军似左氏大令似庄周也由晋以来难得脱然都无风尘气似二王者惟顔鲁公杨少师髣髴大令尔鲁公书今人随俗多尊尚之少师书口称善而腹非也欲深晓杨氏书当如九方臯相马遗其黄牝牡乃得之
　　宋齐间士大夫翰墨颇工合处便逼右军父子葢其流风遗俗未逺师友渊源与今日俗学不同耳王谢承家学字画皆佳要是其人物不凡各有风味耳观王蒙书想见其人秀整防所谓毫发无遗恨者王荆公尝自言学蒙书世间有石刻南涧楼诗者似其苗裔但不解古人所长乃尔难到
　　伯英书小纸意气极类章书精神照人此翰墨妙絶无品者
　　张长史千字及苏才翁所补皆怪逸可喜自成一家然号为长史者实非张公笔墨余中年来稍悟作草故知非张公书后有人到余悟处乃当信耳
　　顔鲁公书虽自成一家然曲折求之皆合右军父子笔法书家多不到此处故尊尚徐浩沈传师尔九方臯得千里马于沙丘众相工犹笑之今之论书者多牡而骊者也
　　观鲁公此帖竒伟秀拔奄有魏晋隋唐以来风流气骨回视欧虞褚薛徐沈辈皆为法度所窘岂如鲁公萧然出于绳墨之外而卒与之合哉葢自二王后能臻书法之极者惟张长史与鲁公二人其后杨少师颇得髣髴但少规矩复不善楷书然亦自冠絶天下后世矣观唐人断纸余墨皆有妙处故知翰墨之胜不独在欧虞褚薛也惟恃耳而疑目者葢难与共谈耳
　　观江南李主手改表草笔力不减栁诚悬乃知今世石刻曽不得其髣髴余尝见李主与徐铉书数纸自论其文章笔法政如此但歩骤太露精神不及此数字笔意深穏葢刻意与率尔为之工拙便相悬也
　　常山公书如霍去病用兵所谓顾方畧如何耳不至学孙呉至其得意处乃如戴花美女临镜笑春后人亦未易超越耳绍圣五年五月晦避暑泸州大云寺子茂携此书来妄意评之如此
　　蔡明逺帖笔意纵横无一防尘埃气可使徐浩服膺沈传师北面
　　蔡君谟行书简札甚秀丽可爱至于作草自云得苏才翁屋漏法令人不觧近见陈懒散草书数纸乃真得才翁笔意寒溪草堂待饭不至饥时书板殊无笔力苏子美似古人笔劲蔡君谟似古人笔圆虽得一体皆自到也蔡君谟书如胡笳十八拍虽清气顿挫时有闺房态度范文正公书落笔痛快沈着极近晋宋人书往时苏才翁笔法妙天下不肯一世人惟称文正公书与乐毅论同法余少时得此评初不谓然以谓才翁傲睨万物众人皆侧目无王法必见杀也而文正待之甚厚爱其才而忘其短也故才翁评书少曲董狐之笔耳老年观此书乃知用笔实处是其最工大槩文正妙于世故想其钩指回腕皆优入古人法度中今士大夫喜书当不但学其笔法观其所以教戒故旧亲戚皆天下长者之言也深爱其书则深味其义推而渉世不为古人志士吾不信也
　　司马温公天下士也所谓左准绳右规矩声为律而身为度者也观其书犹可想见其风采余尝观温公资治通鉴草虽数百卷颠倒涂抹讫无一字作草其行已之度葢如此
　　昔余大父大夫公及外祖特进公皆学畅整遗教经及苏灵芝北岳碑字法清劲笔意皆到但不入俗人眼耳数十年来士大夫作字尚华藻而笔不实以风樯陈马为痛快以插花舞女为姿媚殊不知古人用笔也客有惠棕心扇者念其太朴与之藻饰书老杜巴中十诗颇觉驱笔成字都不为笔所使亦是心不知手手不知笔恨不及二父时耳下笔痛快沈着最是古人妙处试以语今世能书人便十年分疏不下顿觉驱笔成字都不由笔
　　山谷跋东坡颍滨王晋卿墨迹
　　余尝论右军父子翰墨中逸气破坏于欧虞褚薛及徐浩沈传师防于扫地惟顔尚书杨少师尚有髣髴近来苏子瞻独近顔杨气骨如牡丹帖甚似白家寺壁百余年后此论乃行尔
　　东坡叙英皇事帖甚似虞世南公主墓铭草余尝评东坡善书乃其天性往尝于东坡见手泽二嚢中有似栁公权褚遂良者数纸絶胜平时所作徐浩体字又尝为余临一卷鲁公帖凡二十许纸皆得六七殆非学所能到手泽袋葢二十余皆平生作字语意类小人不欲闻者輙付诸郎入袋中死而后可出示人者也
　　东坡先生尝自比于顔鲁公以余考之截长补短两公皆一代伟人也至于行草正书风气皆略相似尝为余临与蔡明逺委曲祭兄濠州刺史及侄季明文论鱼军容坐次书乞脯天气殊未佳帖皆逼真也此一卷字形如东方朔畵赞俗子喜妄讥评故及之
　　余尝论右军父子以来笔法超逸絶尘惟顔鲁公杨少师二人立论者十余年闻者瞠若晩识子瞻独谓为然士大夫乃云苏子瞻于黄鲁直爱而不知其恶皆此类岂其然乎比来作字时时髣髴鲁公笔势然终不似子瞻暗合孙呉耳
　　东坡居士极不惜书然不可乞有乞书者正色诘责之或终不与一字元祐中鎻试礼部每来见过案上纸不择精麄书遍乃已性喜酒然不能四五龠已烂醉不辞谢而就卧鼻鼾如雷少焉苏醒落笔如风雨虽谑弄皆有义味真神仙中人此岂与今世翰墨之士争衡哉东坡简札字形温润无一防俗气今世号能书者数家虽规摹古人自有长处至于天然自工笔圆而韵胜所谓兼四子之有以易之不与也
　　东坡书彭城以前犹可伪至黄州后掣笔极有力可望而知真赝也
　　苏翰林用宣城诸葛齐锋笔作字疎疎宻宻随意缓急而字间妍媚百出古来以文章名重天下例不工书所以子瞻翰墨尤为世人所重今日市人持之以得善价百余年后想见其风流余韵当万金购藏耳庐州李伯时近作子瞻按藤杖坐盘石极似其醉时意态此纸妙天下可乞伯时作一子瞻像吾辈防聚时开置席上如见其人亦一佳事
　　子由书瘦劲可喜反覆观之当是捉笔甚急而腕着纸故少雍容耳
　　余尝得蕃锦一幅窠中作四异物或无手足或多手足甚竒怪以为书囊人未有能识者今观晋卿行书颇似蕃锦其竒怪非世所学自成一家
　　鲁直自评书学
　　余学草书三十余年初以周越为师故二十年抖擞俗气不脱晚得苏才翁子美书观之乃得古人笔意其后又得张长史懐素髙闲墨迹乃窥笔法之妙今来年老懒作此书如老病人扶杖随意颠倒不复能工顾异于今人书者不纽提容止强作态度耳
　　钱穆父苏子瞻皆病余草书多俗笔葢余少时学周膳部书初不自寤以故乆不作草数年来犹觉湔祓尘埃气未尽
　　绍圣甲戌在黄龙山中忽得草书三昧觉前所作太露芒角若得明窓净几笔墨调利可作数千字不倦但难得此时会尔
　　书尾小字惟余与永州醉僧能之若亚栖辈见当羞死晁美叔尝背议予书惟有韵耳至于右军波戈防画一笔无也有附予者传若言于陈留予笑之曰若美叔即与右军合者优孟抵掌谈笑乃是孙叔敖耶往有丘敬和者摹右军书笔意亦润泽便为绳墨所缚不得左右予尝赠以诗云字身藏頴秀劲清问谁学之果兰亭大字无过瘗鹤铭晩有石崖颂中兴小字莫作痴冻蝇乐毅论胜遗教经随人作计终后人自成一家始逼真不知美叔尝闻此论乎











　　书畵彚考巻一
</div>
    <div class="pagination">
<a href="式古堂书画汇考_page2.html">上一页</a><a href="式古堂书画汇考.html">1</a><a href="式古堂书画汇考_page2.html">2</a><span class="current-page">3</span><a href="式古堂书画汇考_page4.html">4</a><a href="式古堂书画汇考_page5.html">5</a><a href="式古堂书画汇考_page6.html">6</a><a href="式古堂书画汇考_page7.html">7</a><a href="式古堂书画汇考_page8.html">8</a><span>...</span><a href="式古堂书画汇考_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
