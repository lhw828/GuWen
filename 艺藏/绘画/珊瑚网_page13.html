<!DOCTYPE html>
<html>
<head>
    <meta charset="UTF-8">
    <title>珊瑚网 - 第 13 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 13 页/共 85 页</h1>
    <div class="content">　　古者书志凡嘉言譱行闻见必録故经传皆曰志莫非修齐平治不徒夸多识资谭柄是尚其不经者若齐谐志怪之类反以资惑圣人无取后世无传焉魏晋而下其脍炙人口如世说者亦纯驳相半务博者多资之然去经传逺矣近世惟宋代特盛客谭笔録何啻数百家若近思典刑敦伦诸録虽未敢侪诸经传然敦伦美俗亦足为风化助彼夷坚酉阳无稽浮诞适足蛊愚导奸则又甚于齐谐者以是观之志録可苟作乎宗人景周博学好古闻善必録皆使言者自书其事大率皆当代贤士大夫嘉言善行将以为循省资志亦善矣然善可法恶可戒与否则在客之见与景周之自择至正甲辰立夏日云间陆居仁在千山环翠楼书
　　松江陆防者家富而好礼收蓄古书画彛器甚多一旹名人无不获交有友闻録者杨亷夫陆宅之皆为之序余亦尝书数诗与之防既死家破于兵此文流传竟归于余前松雪书亦其家故物因合作一轴异时当访其子孙有识者还之时洪武四年七月十一日呉门杨基孟载记
　　赵魏公书于规矩之中自有神仙蜕骨风度杨铁崖狂怪不经而步履自髙陆宅之学藏真而自出机局三公虽髙下不同然皆能以其文章翰墨豪于一时陆景同不知何人乃能笔而得之留落之余复为吾乡杨先生所辑观其题识宛然忠厚可掬皆足重也元圣髙士寳此卷数年矣间出相示因评数语如右东海徐有贞【武功】
　　崇祯癸未重九日寒山赵子恵来吾禾访女史黄皆令携其先凡夫所遗物欲售余因得观此卷并衡山手録甫田全集李北海墨迹宋元人画及古澄泥研作隂阳对扇开合宋做白玉飞鸾杨萱彩描漆囊鱼耳宣罏种种又子惠近作云盛夏非闗逼歳除凯风偏不借吹嘘抽毫那有生花笔展卷寜无蠧字鱼妆束有懐人杳荣枯不定任亲疎断云孤月魂无倚荏苒年华独掩居欵题扶风马昭从夫姓也诗与字不下其先陆卿子至写生逼真其母氏文淑也惜不免去妇叹耳噫佳人薄命自古为然矣【乐卿笔记】
　　鲜于奉常书词子
　　青天无数白天无数緑水绕湾无数灞陵桥上望西川动不动八千里路　来时春暮去时秋暮归去又还春暮人生七十古来稀好相看能得几度　渔阳困学书
　　又草书唐絶真迹【单条】
　　新妆宜面下朱楼深鎻春光一段愁行到中庭数花朶蜻蜓飞上玉搔头
　　晏先生好著书懒心久与市朝疎君看黄鹄闗闗去间羡羣鸥恋防余　伯机
　　后絶儿渊以若为余设者因双钩于髙丽帋置诸屏间云　秀水脉望生识小酉石仓间









　　瑚网卷九
<子部,艺术类,书画之属,珊瑚网>
　　钦定四库全书
　　瑚网卷十
　　明　汪砢玉　撰
　　法书题跋
　　虞雍公诛蚊赋虞伯生书文多不緑
　　右先太师丞相雍国忠肃公所着也先公文集旧刻蜀中成书未乆焚于兵火曾叔祖宝庆府君将求而之湖南亦未及如志而运革内附后先参政广求之不能得眉州故人史公孝祥守兴化闻黄伯固家有之恳不可得也集在京师属闽教授谢中物色之来报云有军官好书购得此欲集手与集相见然终不能得之先参政至淛须亲戚韩大则得诛蚊赋草于侯颐轩道士处葢大徳庚子嵗也故人闲上人亦蜀中同出东南之家以旧故自吴门访集临川山中问此物所在出而视之则得之三十六年矣而先参政亦弃诸孤十七年诗书之绪不继如线感慨今昔血涕随之偶得此卷録送上人贵得存遗珠于既失尚故物之可求也　元统乙亥三月二十七日集谨识
　　宋之南其宰执惟虞雍公为最贤观其诛蚊赋所谓使天下之为人臣者得以安其君天下之为人子者得以寜其亲则知公之志诛恶锄奸者欲以寜君亲也其以忠孝教天下后世者至矣伯生世其家学能于圣时致身西清被宠眷也殊甚及闲寂中乃书先太师此赋以赠人其志亦有所在乎闲上人再见伯生其为我验之　和林鲁戚叔重父谨题
　　因读诛蚊赋深怜爱国情三公登间牒四海失升平早觉文章贵争期徳业成云仍世禄翰墨负时名丹丘柯九思赋【任斋惟庚寅吾以降】
　　观雍公少年之作可以豫见报国之志观邵庵详书之意可以深惟追逺之情忠孝蔼然萃于一门呜呼盛哉间上人同是蜀人故独得之当刻石寺中以传永乆庶不为他时夜壑舟也　至正十九年乙未三月后学苏大年顿首再拜谨书
　　黍民肆毒不胜诛屈宋文章太史书沧海遗珠留得在白云深处伴僧居　洛生王敬方
　　父作更生佛儿为命世英西州睹威凤南国剪长鲸不厌朝廷小终扶日月明诛蚊赋重録妙墨世从衡遂昌郑元祐
　　右邵庵虞公手书其先丞相诛蚊赋藁也赋稿初藏于侯頥轩家后为韩大则所得献于公之先君子井斋先生后云至吴候道士因龙兴闲上人谒公公于寓所一见具言赋藁公轩然而笑曰我已得之矣侯道士为之惘然葢大则初假之于侯而即以归于公家而侯初不知也元统乙亥闲上人谒公于西江遂书以赠焉頥轩本洞庭仙坛观道士其度师杨紫霞与侯亦蜀人宋季来吴一时名士之寓吴者若中书刘公丞相吴公皆与之交游名重于时宝祐间自吴逰天台中书公为之唱首作诗以饯其行而先师平舟先生亦次韵焉先子与侯交游粗深每出以示之先子求至恳切而侯迄不与先子殁后三年侯亦相继而逝其徒李碧山与椿相知因予之请即以归之至正甲午冬十月闲上人因持此卷访子于家而征予言予惟侯之平日靳吝于两家遗墨迹若永为其有既而卒各归于其后人岂故家文献不絶如线而天固假侯靳吝以待我后人耶所惜者公之先君子犹克亲得赋稿而予先子虽获一见平舟遗墨而终不能得之于生平也今公既即世而闲上人已老予恐事之或湮故为详着于此云眉山杨椿防
　　虞雍公诛蚊赋刻石防
　　宋丞相雍国虞忠肃公尝作诛蚊赋内传后公之六世孙翰林侍讲学士以文儒显告老还江右而白云闲上人与之有旧自吴访之于临川葢雍公文集旧尝刻于蜀而版遄毁学士后虽贵而雍公集求之不得竟不复刋学士之文防政公大徳庚子嵗亦尝至淛物色雍公集竟不可得而仅于道士侯頥轩处得诛蚊赋稿然竟藏于家上人以赋稿为请学士为发箧取读上人真迹不敢望得学士手书一通东还吴则幸矣学士遂为草草誊録而仍记颠末于赋后上人念学士诗文好事者已悉为刋板若雍公之功业虽不系于文字有无而诛蚊仅存耳兼闻江右近经冦乱百不一存于是上人欲以学士所书赋勒之金石庶乆永弗坠而上人老矣力弗逮乃以此赋于公之八世孙戡字胜伯者俾刻之胜伯既积学克世其家以世故棘囏益贫困固冝宝而藏诸而犹虑夫泯而不传抑亦负上人之意敢以是干诸好事君子见助焉则赋刻诸石无难者矣　至正十七年秋八月遂昌山樵郑元祐书
　　此赋之作其有所指乎不然驱之足矣诛之不足以胜诛也岂其心欲尽殱北人乎然而蚊有可殱者有不必殱者如曰扫出境曰殱厥渠魁不一施也南方蚊乌一鼓吻而蚊亿万今有人焉作相于南鼓为和议之谈而致于廷而咂我甿其彼之鷏乎斯人也何不幸而不受诛于公节钺之下以快一日之死而寜受诛于千载史钺之诛于万死不可以赎之日吁可悲也已赋序云余方穷居观者遂谓其早年所作愚谓此二字虽外阃重寄而遥制于中弗获以信其大义于天下后世则身都将相犹穷居匹夫同也呜戏吾雍公诛鷏有术而付之纸上空谈为五世孙所録徒致憾于无穷耳诸防柯郑陈辈皆其孙同时言稿之失而得言録以遗于某亦既详矣去公三百余载而同其志者吴下有沈启南氏见録本而购藏之嘉禾周鼎与苕溪张子静松陵史明古共借阅之鼎欲号此赋为鷏以发公地下一笑明古子静闻予言相掀髯大噱是日正月上旬之终嵗乙未皇明成化之纪元十有一年也　此帖今藏余家往在无锡荡口得于华氏中甫处少溪家兄重购见贻之物元汴
　　雍国公虞丞相古劒歌
　　至正庚寅十月余逰钱唐过四壁山中与青城山樵遇樵出示余古劒乃余先公相国所遗也余为作古劒歌以歌之　古劒古劒元非铁亦非干将与莫邪自从混沌铸成来出鞘入鞘何生防辉天烁地不须磨肃气棱棱凛霜雪是以曽将破敌酋采石江头建勲业海晏尘清歌太平瑶匣藏之在岩穴或时拈出与人看千古万古叹猛烈
　　虞相古劒歌【直引】
　　宋相虞忠肃公八世孙堪谒余云间草阁自云先丞相有古遗器四日瓦琴石磬蜀王砚与此劒也劒长古尺三握具五寸弱握有二棱起欵识可辨者曰千万嵗其镡横寸二状饕餮末甚鋭缦文为水银古中末间黝漆色芒可吹毛星月下出之艳发孚尹凛凛然可寒胆是诚千载物也于是酌堪以酒酒酣为作虞相古劒歌使与古虞公劒同传为其家宝云昔闻虞公古劒可以追腾空回落日千年宗社已丘墟子姓西来传不失江淮都督愤国讐入棱痛骨三十秋采石江头一提出寒芒夜走完顔酋堪兮堪兮传八叶价金不售山西侠牀头宝匣不敢开黄蛇上天走雄雷持谒龙间铁龙父洒以延津水拭以赤厪土虹光一道裂蛟胎上指黄星落黄雨呜呼舞鸿门刺鱼肚二竖汝何足数我将假霜锷代天子西山斫白额二东海斩蛟三头然浚裂蚩尤殪猡猴大开太阳照九州堪兮堪兮勿失汝劒兮使我徒请尚方斩马之具于朱防　至正二十五年青龙集己巳王正上日抱遗叟杨维桢在云间草阁书雍公孙子气甚清示我杨颠古劒行剑锋诗律两竒絶秋莲光彩玉庚庚杨颠健笔老纵横是亦铁中之铮铮吐辞郁嵂鸣不平吁嗟凤凰来为盛世呜一代惟数虞翁生余也学书学剑既老何由而成名　右古剑行倪瓉【己酉冬】
　　雍国丞相虞公古剑一具今藏其孙胜伯家毗陵倪元镇匡庐陈惟寅既作歌诗咏之且要余同赋焉　雍公古剑射日星铁冶铸出秋霜硎寒光耿耿试一扫魑魅罔象都逃刑匣藏锈澁不敢动龟鳞虎文惊且竦阅歴星霜三百年社稷山河自兹重雍公磊磈云梦胸白虹紫电符来同有时呼酒醉踏月浩歌起舞多英风采石江头却铁骑一战突营谁可比材官勇将号如云每视竒功独懐媿剑锋犹渍佞血鲜神物不随陵谷迁只愁雷电破屋壁化作苍龙飞上天　淮海秦约【文仲】
　　虞文靖诗卷真迹
　　白云防窻雪鸣竹地罏深深火初熟樵客晨来午未还真人自与烧黄独
　　罏中汞轻千乗窻外日月飞两萤尚有度生情未断侍人长跪授黄庭
　　玉臼捣霜月当户竹牕映雪书满牀客来长揖不交语自拨丹火烧山香
　　皎皎霜鹤立斋厨萧萧风竹鸣庭除窻间有客自髙坐堂上真人方读书　十一月壬辰明复真人约华隂杨廷镇闽中潘子文四明王安道谈道话于徐中孚丹房微雪洒空尘静云晏遂复终日即事杂诗
　　松隂鹄立宫车风送飞花着白须水影渐随帘侧畔鸎声祗在厰东隅近牀拟进新琴操载笔亲题真画图太液雨余波浪动龙舟初试散鱼鳬　早朝
　　髙阁丹青起中天紫翠分窻当太白雪门对九疑云伐木山人去吹箫帝子闻尘中归未得春思转纷纷　録寄民瞻尊兄别后一笑　虞集【伯生】
　　邓文肃公临急就章
　　大徳三年三月十日为理仲雍书于大都庆夀寺僧房已西邓文原
　　天厯庚子清明日汾亭石岩民瞻观于武林宗阳明复斋古
　　至正八年六月二十日防稽杨维桢偕河南陆仁同展卷于东沧聴海阁仁尝学章草者以此卷入临品之能云
　　至正庚寅夏五月二十四日方外张雨谓素履斋书此蚤年大合作中嵗以往爵位日髙而书学益废与之交笔砚始以余言为不妄殆暮年章草如隔世矣信为学不可止如此　洪武十一年戊午嵗五月丰城余诠拜观于东仓之甘泉里寓舍
　　急就篇汉黄门令史游作葢推本苍颉爰歴博学凡将等篇而广之也今石刻相传为吴皇象书比顔师古所著者无焦灭胡以下六十三字又颇有讹脱始东汉人以用藳法冩此章故又号章草此卷前元邓文肃公所临公繇房山髙公荐入掌制诰出持宪节斯乃应奉翰林时为理仲雍所书观其运笔若神蜦出海飞翔自如仲雍名熈于阗人好古博雅为吴郡判官建言助役法民便之农杨子纶出示求题故并及之洪武十二年三月清明日后学袁华书于鳌峯精舍
　　尝论急就篇此小学家之说汉史防效凡将为之也末叙长安泾渭街术后或増以齐国山阳二章宋欧阳修居史馆日以余力及于是篇取州名裒次之然是篇去古逾逺脱漏讹舛不无人欲辨其失得而増补亦徒自劳耳汉人以槀法书之故曰章草此章书之祖也近世人多尚草真行未始学而先习草如人未能立而欲走葢可笑也况章草之来作于科斗籀篆观其运笔圆转用意深妙乌有不通籀篆而能学者哉苟有聪明之人虽不通籀篆能彷佛其形似犹可其奈刻鹄不成者耶自东汉以降臻乎妙者惟皇象钟繇王右军而已唐宋间人临钟王所书亦不多见欲习之者不通籀篆诚难乎哉此卷巴西邓文肃公所临公在元时独以文章名世而又以能书名世号称三大家公与焉观公运笔用意甚合古人之妙此卷实希世之宝也亮上人出示乞余题余故以草书之难习并録于卷末非但以警于人而有以自警也洪武二十七年苍龙甲戌秋七月独庵道衍冩于海云东轩
　　正统戊午中秋后二日武昌陈谦拜观于毗陵之寓舍
　　郭天锡手録诗杂记【天锡名畀京口人】
　　风灾难之域僢卧接饮之士或雕其题而漆其齿或贯其胸而镂其体服禽兽食草木鴃舌鸟语或断髪文身而魋其结或毛以为车或革以为船乱鲸波涉雷渊夙夜虎兕之林寝食蛟龙之川梯山栈谷沙度绳行莫不来享来賔来贡其珍蜿蜒濩略扶服稽颡请吏而称臣未始压羊刑马而要之盟也云云　右防同馆赋君不见王昭君家住秭归啼处村生来住近离骚国悲歌慷慨恶离羣纫兰结佩蘅芷芝泽颒面薇骨熏瑶琹惯识九歌谱懐感逺道偏消魂　明妃曲
　　客行蹔憩此禅林路绕溪流石磴隂山气入舟知夜乆雨声连树觉村深寒添芋火増多事风落灯花息妄心忆与髙僧宿灵鹫月斜松顶一猿吟【夜宿山寺】
　　光分顾兔一毫芒遍洒春明翰墨塲得趣妙从看劒舞全身功贵善刀藏梦花不羡雕虫巧试草曽供倚马忙昨过山僧余习在小书红叶拭新霜【赠笔工范君用】
　　晚风索索酒初醒岩桂花开香满庭掩书不读亦不寐明暗一灯如露萤　次韵袁通甫
　　世间一切法如云行空中太空不待云因云而见空清风鸣禽竹解箨窗下挑灯还看书【前五言絶后摘句】
　　士女大集势若禹峡春流胥涛秋壮壑赴岸灭前拥后推辔骑巷休舆轿道息武无可布视不得留
　　谢叠山字君直妻李节妇以君直故与二子系金陵狱一将官欲纳之李绐曰尔能脱我械系乃可议此将以为然祷上下释其狱李即具汤沐约翼日出是夕伺二子熟寐解衣带自经死藁葬城东濠二子放还后数年子定之复往裹骨归葬卷吾李先生谨思赠诗云猝猝多羝屈幽幽独雉经借渠施粉黛聊与照丹青孤槥何年寄重泉底处扄冇人能缩地不隔短长亭
　　宋末沙门道灿姓陶氏自号无文龙兴人文笔髙古不落禅僧窠臼多与一时名公钜人还往其题蒲萄草虫云汴都南薫门外蒲萄一架几十里盛夏烈日景不到地当时民物昆虫熙熙然囿于緑隂清影间今富阳道中葢彷佛髙皇帝旧京遗制也百年故国茂草连天不知蜎飞蠕动翔集何所造化生色乃于纸上见之悲夫宋周文谟太守有爱姬善棊而絶色史卫王以计取去十年不见一日周谒卫王忽见姬与卫王对局四目相顾惊喜不已遂赋念奴娇词云棊声特地把十年心事恍然惊觉杨栁楼头歌舞地长记一枝纎弱破镜重圆玉环犹在鹦鹉言如昨秦筝别后知他几换弦索　谁念顾曲周郎樽前重见千种愁难着犹胜都人去后空怨残红零落緑叶成隂桃花结子枉恨东风恶盈盈泪眼见人欲下还阁
　　司业邓文原状髙克恭云公性极坦易然与世落落寡合遇知已则倾肝鬲与友终身亦不复疑贰公在杭爱其山水清丽公退即命僮挈榼携杖履适山中世虑氷释竟日忘归好作墨竹妙处不减文湖州画山水初学米氏父子后乃用李成董巨源法造诣精絶公卒后购公遗墨一纸率千百缗为诗不尚钩棘自得天趣尝见公作画时虽贵交在侧或不暇顾揖有讥其简傲者乆乃识其真浙右多豪门右族或飞语污公公亦不为辨暨北归行李无长物贷于人而后具舟费公掾行台时尝从大夫相威公入见世祖顾问再四曰是髙嘉甫儿耶赐中统钞二千五百缗公尝言自筮仕月给餐钱外所得仅止此房山有田二顷课僮奴耕作嵗入不能供给反卒之日家无余赀识与不识皆为流涕易箦命丧葬用朱文公法及区画家事甚悉此心不以生死乱众谓讲学之騐
　　鲜于枢札云适与大儿议亲来杭至常之新安暮泊溪口中夜堕水几为溺作五言自儆云勿浣衣上泥留作韦与因风寄达夫都司一笑
　　又手抄诸贤遗稿
　　张庭坚自靖人自献于先王义君子之去就生死在于天下国家而不在于一身故其死非沽名其生者非惧祸而引身以求去者非要利以忘君也仁之所存义之所在神其知之矣昔商之三仁或生或死或为之奴而皆无愧于宗庙社稷岂非谋出于素欤晦庵先生云胡致堂议论英人物伟然向尝侍之坐见其数杯后歌孔明出师表诵张才叔自靖人自献于先生经义陈了翁奏状可谓豪杰之士也
　　林佥宪善之春日絶句宝篆香消雨散丝谁撩诗兴上花枝春风吹度南牕竹一片红芳落砚池又西湖夕佳亭句晴云木末山四围新月荷花波万顷
　　石敏若栁花诗来时万缕弄轻黄去日飞毬满路傍我比杨花更飘荡杨花只是一春忙
　　吴云道中遣兴九絶句雨余烟栁緑如苔水净沙明白鸟回花气满船无覔处隔篱村舍瑞香开　水村烟草暎花丛梦里青山入瘦笻晩泊枫桥春睡重满船风雨不闻钟　晓入招提草树馨怪来松栢老龙形如何剥落氷霜尽依旧春风吹得青　吴国池台几刼灰城闉兰若郁崔嵬老僧指峩眉石曽见承平出蜀来　一枕落花溪上春翛然意与葛天隣世间多少邯郸梦梦觉依前认不真　水光净尽月波随每遇垂虹起遁思不信鸱夷五湖去扁舟只为载西施　花栁清明过雨初脩篁风动鸟相呼青山如此不归去时向溪流照白须　毗山岚翠入苕溪曽倚池亭醉夕晖回首交朋半凋谢烟波无际白鸥飞　卜居拟向水晶宫深筑茅斋万竹中三月江南莼菜美季鹰何苦待秋风
　　叠山赠命士云鴂鸣方歇楚臣忧草緑王孙满地愁试借星图看分野黍苗秀处是何州
　　髙彦敬题初阳台道中云二千里地好耕桑无数海棠官道傍风掠乱红搀马去春光更比路人忙
　　子昻诗庭槐风静緑隂多睡起茶余日影过自笑老来无复梦闲看行蚁上南柯
　　鲜于伯机湖上新居云吾爱吾庐好临池构小亭无人致青李有客覔黄庭树古虫书叶莎平鸟篆汀吾衰岂名世讵肯苦劳形　题范寛雪山句前山积雪深隠约形体具后山雪不到查牙头角露逺近复有千万山一一倚空含太素悬崖断溜氷满壑野店闭门风倒树戴表元题子昂叠轴云百折云山路不通无名怪木淡书空相逢欲问秋风客不是巴中是剡中
　　北村题姚静斋女柔徳一日三刲股捄其兄云女生他人媍兄死谁养亲刲股与紾臂孰仁孰不仁
　　张玉田山中白云词题红叶云万里飞霜千山落木寒艳不招春妬枫冷吴江独客又吟愁句流水孤村似花绕斜阳芳树甚荒沟一片凄凉载情不去载愁去　长安谁问倦旅羞见衰顔借酒飘零如许谩倚新妆不入洛阳花谱为回风起舞尊前尽化作断霞千缕记隂隂緑遍江南夜窻聴暗雨　右调绮罗香
　　赋松花云碧浮春葢黄防秋棋细芳泛月露委残钗烟梳髙髻曽戏折几度宿寄山房尘云屑香入蜂须蜜房风味应别　篘酒浮荡爱霏霏粉黄清絶嫩苞新子凭谁香歌五粒到只怕东风吹尽长萧萧黄发独鹤归来满庭零乱金雪　右调华胥引
　　咏蝉云槐薫忽送清商怨依稀乍闻还歇故苑愁深危弦调苦前梦蜕痕枯叶伤情诉别是几度斜阳几回新月转眼西风一禁幽恨向谁说　低鬟犹记动影翠貂应悮我双鬓如雪枝冷频移隂踈难恋空负好秋时节凄凄切切渐迤逦黄氐砌蚕相接霜滴凉柯晚来声更咽　右调齐天乐
　　题周草牕志雅堂云制荷衣傍山牕下隠雅志可闲时疑竹门深移花槛小动人芳意菲菲怕冷落苹洲夜月想时将渔笛静中吹尘外荣华灯前儿女笑语忘归分得烟霞数亩乍扫苔寻迳拨叶通池放鹤幽情吟莺欢事老去却愿春迟爱吾庐琹书自乐好襟懐初不要人知长日一帘芳草一卷新诗　右苹洲渔笛谱送人之西江云寒侵桂叶雁风击碎瑚屑研凉闲试新霜晴帖颂橘骚兰秋事正竒絶故人又作西江别书楼虚度中秋节碧栏倚遍愁谁说愁是新愁月是旧时月　右调醉落魄
　　啸翁词云草梦初回卷帘尽放闲愁去昼长无侣自对黄鹂语　絮影苹香春在无人处移舟去未成新句一砚梨花雨　右调防绛唇
　　图书一室春暖垂帘蜜花满翠壶薰砚席睡觉半窻晴白　手寒不了残碁篝香细勘唐碑无酒无诗情绪欲梅欲雪天时
　　大徳十一年嵗次丁未十月初十日客寓燕山奔走暮归黄尘满面挑灯读此词一过想像江南如梦中也是夜一更毕
　　天啓丁夘冬覩郭畀手録诗文一帙格外上下俱命墨可想其书画擅胜倪迂追念郭髯我所爱者也余时病未痊聊摘一二旋为鬻古者索去姑存此以俟延津劒合淋漓满志耳砢玉识
　　贯云石诗卷真迹
　　雄雷怨别雌电老云海漫漫地无草朔尘不受紫檀风三寸芦中元气巧微声辚辚喘不栖魑魅梦哭猩猩饥壮声九漏雪如铁酥灯焰冷春风防神妻夜传髑髅杯倒卷昆仑饮腥血紫台云散月荒凉归路人稀腔更长酸齐道人为西渶公子
　　竹懒翁尝雅集紫桃轩招周敏仲髙明水友余出所藏书画鉴赏余独喜老酸崛韵懒翁即手録遗余书法亦效之诚一时佳兴也砢玉记
　　俞紫芝楷书悟真
　　至正癸夘十二月初吉桐江紫芝道人书于清隠斋张平子悟真篇仙道指南道光子野所着不知能得其防意否故余以为不若读其本作反无成亏也此卷为俞紫芝所书深得松雪笔意而圭角稍露比之松雪正如献之之于羲之也清癖刘君深知书法试共商确之治壬戌正月二十日海虞桑恱书
　　吾子行书古文篆韵二帙
　　余自志学习篆画丁邜嵗自征建昌得古文篆韵于白鹿书院兵火之余只字无存友朋间以此役吾性不能辞一时率意寜无小失一日防应方中于阮舜咨之堂偶尔言之遂得其本归证差谬有哂余者曰年如许亦晩矣因思小失为人所讥孰若证之以免鱼鲁焉遂不以老而废笔聊备检阅时至元丙戌中秋前三日秋岩老子记
　　此本为吾子行先生笔也先生名丘衍住杭之先花坊时年二十七即不下楼楼上下分业子弟客至僮輙止不使登通焉使登乃登先生好古变宋末钟鼎图书之谬寸印古篆实自先生倡之真第一手赵吴兴又晚效先生法耳所着有学古编字源七辨篆品三十八则私印有竹素山房吾氏子行我最嫩懐真乐飞丹霄数印印鼻小韦带尝在手弄之葢欲和其四棱令有古意是本正子行耑业秋岩得而证冩之者焉　至正七年嵗次丁夘五月望嘉禾陶九成识吾子行为钱唐人不仕不娶离世异俗好古博雅隠居授徒四方之士相倾慕者冠履交于户内而子行不以贵贱为低昂可者与之不可者拒之居仅容膝迎送未尝下楼留心古道乐志箪瓢不与世俗争妍巧葢亦尚友千载者治初得说文解字篆韵于沈石田氏所少者古文篆韵耳今复得子行手迹不惟防画足法且合之成全书良足快心耳　嘉靖甲午中秋菽园庸史王鸿羽识【王氏可仪】
　　吾禾沈叔雅嘉望子商丞工篆八分所往还多名流董氏戏鸿堂帖其手摹勒石也与余交有年矣叔雅垂尽时以是书授余曰此吾一生得力处也余即酬而阅之豁然心目焉葢篆既分韵可检每体各书字文所出为古孝经石经周易古毛诗古尚书古周礼古礼记古春秋古论语古尔雅周书隂符经道徳经古老子古庄子古汉书碧落文籀文古文杂古文说文演说文荆山文石郭文开元文牧子文澄裕古文古世本古月令古乐章乂云章汗简凤栖纪茅君传天台经幢南岳碑华岳碑三方碑云台碑弥勒传碑王庶子碑樊先生碑贝丘长碑陈逸人碑比干墓铭季札墨铭赵琬璋古字略李商隠字略卫宏字说郭招卿字指庾俨字书朱育集字李宗吉释字王存又切韵祝尚书韵崔希裕略古顔黄门说张庭珪剑名裴光逺集缀济南集杨天夫集徐邈集张楫集李彤集孙彊集马日集林宜集诸书观止矣无以复加矣乃叔雅故今之子行也不但伎俩相当品行亦相若惜其父子相次作古无有继之者哉　万厯庚申立秋日绣水汪砢玉识于稽古斋
　　柯丹丘石屏记
　　髙昌正臣博古好雅其燕处之室凡可以供清玩者莫不毕具名屏其一也异哉兹石方广仅咫尺其文理粲然有髙深幽逺之思焉絶顶浑厚者如山如岳飞飘忽者如烟如云横流奔激者如江如河断者若岸者若潭或如林麓之蓊郁或如禽鱼之逰戏使董北苑僧巨然复生其破墨用笔不足过矣古之人遇物之异者必书其册若斯屏之异安得不为之书也因命之曰江山晓思复书其背而刻之　至顺二年夏四月望奎章阁学士院鉴书博士文林郎柯九思记
　　余有紫檀界方一对首镌行书云兀坐草风后为奸尔往镇之世掌我编敬仲铭绍美制界围雕镂花鸟极精工信出自名手上饰汉玉昭文带一粟米文一卧蚕文血蚀殊古而莹润面刻草阁佳器故杨铁崖珍玩焉第妄想敬仲所记石屏如在或得与此书镇共充韵斋赏则界间之禽鸟花卉倩屏上之江山晓思而益胜矣柯博士如有灵将仙风所触应为我作撮合山也　饮光居士汪砢玉识于乾坤一草亭
　　饶介之幻住诗迹
　　晴松落雪踈如雨南风吹緑养天榆榆前开徧菡萏华池上露凉浑欲语道人观化无方所尘世茫茫横岐路看草木嵗时新争逐防尘何处去寻花摘叶情如许公子归来与师遇萧萧茒屋画为图是故标师之出处红衣落尽莲满房碧藕留丝终幻住
　　至正二十五年寒十月一日过幻住出此卷乃知中峰与松雪一合相耳虽然峰亦留此戏后人也住幻思幻又造境幻又使人画像幻今日复使我作幻语峰愿力耶抑遗下则剧耶当问庵主人华葢峰浮邱先生童子紫洞饶分信手识之
</div>
    <div class="pagination">
<a href="珊瑚网_page12.html">上一页</a><span>...</span><a href="珊瑚网_page8.html">8</a><a href="珊瑚网_page9.html">9</a><a href="珊瑚网_page10.html">10</a><a href="珊瑚网_page11.html">11</a><a href="珊瑚网_page12.html">12</a><span class="current-page">13</span><a href="珊瑚网_page14.html">14</a><a href="珊瑚网_page15.html">15</a><a href="珊瑚网_page16.html">16</a><a href="珊瑚网_page17.html">17</a><a href="珊瑚网_page18.html">18</a><span>...</span><a href="珊瑚网_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
