<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 144 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 144 页/共 578 页</h1>
    <div class="content">　　钦定四库全书
　　御定佩文斋书画谱卷三十二
　　书家传十一
　　宋【一】
　　赵普
　　赵普字则平幽州蓟人徙河南洛阳太祖受禅以佐命功授谏议大夫充枢密直学士干德中为门下侍郎平章事集贤殿大学士加右仆射淳化中封魏国公谥忠献真宗追封韩王【宋史本传】
　　忠献王家问指防审细字画谨严【东观余论】
　　曹彬
　　曹彬字国华真定灵夀人干德初神武将军拜枢密使检校太尉忠武军节度使太宗即位同平章事封鲁国公諡武惠赠韩王【宋史本传】
　　顔鲁公送裴将军诗防尾曹武惠王书笔意可观【弇州山人藁】
　　徐铉
　　徐铉字鼎臣扬州广陵人十歳能属文仕南唐李升父子随李煜入觐太祖命为率更令太平兴国初直学士院从征太原军中书诏填委铉援笔无滞迁左散骑常侍铉精小学好李氏小篆臻其妙隶书亦工尝受诏与句中正葛湍王惟恭等同校说文【宋史本传】
　　铉与弟锴皆能八分小篆在江南以文翰知名号二徐【欧阳文忠公传】
　　徐铉精于字学盖自阳氷之后篆法中絶而铉于危乱之间能存其法归遇真主字学复兴其为功岂浅哉初虽患骨力歉阳氷然其精熟竒絶防画皆有法及入朝见峄山摹本自谓得师于天人之际捜求旧迹焚掷略尽较其所得可以及妙【墨池编】
　　铉深得小篆法有篆千文刻石南昌【赵希鹄洞天清録】
　　陶谷
　　陶谷字秀寔邠州新平人本姓唐避晋祖讳改焉起家校书郎宋初为礼部尚书翰林承防强记嗜学博通经史诸子佛老咸所緫覧多蓄法书名画善隶书【宋史本传】
　　张铸
　　张铸字司化河南洛阳人梁贞明三年举进士歴仕后唐晋周官至秘书监判光禄寺宋初加检校刑部尚书羙姿仪善笔札老能灯下细书如蝇头由晋以来天地宗庙及上徽号封拜王公册文皆诏铸书之【宋史本传】
　　卢斌
　　卢斌开封人以笔札事晋邸太祖即位补殿直累官左仆射【宋史本传】
　　郭廷谓
　　郭廷谓字信臣徐州彭城人幼好学工书善骑射宋初从征上党歴官静江军节度观察留后【宋史本传】
　　郭从义
　　郭从义其先沙陀部人开寳中左金吾卫上将军拜太子太师性重厚有谋略多技艺尤善飞白书【宋史本传】
　　崔颂
　　崔颂字敦美河南偃师人周恭帝时諌议大夫宋初判国子监摄太仆好诙谐善笔札时称遒丽【宋史本传】
　　吴元辅
　　吴元辅字正臣太原人雄武军节度使延祚子好学善笔札宋初授左骁卫将军澶州廵检累官至定州钤辖【宋史本传】
　　韩浦
　　韩浦京兆长安人周显德初举进士开寳中歴司门郎中博学善持论详练台阁故事尤善笔札人多藏其尺牍【宋史本传】
　　吴淑
　　吴淑字正仪润州丹阳人吴太子中允文正子幼俊爽以校书郎直内史归朝试学士院大理评事至道二年迁职方员外郎善笔札好篆籀撰说文互义三卷【宋史本传】
　　吴遵路
　　吴遵路字安道淑子第进士官殿中丞章献太后称制条奏切直出知常州召修起居注除天章阁待制迁龙图阁直学士幼聪敏博学知大体寡言笑善笔札【宋史本传】
　　江南李主及二徐传二王拨镫笔法中朝士人吴遵路待诏尹希古悉得之【王铢王氏谈録】
　　范宗杰
　　范宗杰传拨镫笔法于吴遵路【王氏谈録】
　　刘温叟
　　刘温叟字永龄河南洛阳人七歳能属文善楷隶建隆中拜御史中丞【宋史本传】
　　宗翼
　　宗翼蔡州上蔡人好学彊记经史一见即能黙冩【刘光国上蔡志云善为文隐而不仕】欧阳虞栁书皆得其楷法【宋史戚同文传】
　　骆文蔚
　　骆文蔚【太祖时人】重修中岳庙记干德二年乡贡进士骆文蔚撰并书痩朴有骨略似欧阳率更【嵩阳石刻记】
　　王正己
　　王正己【太祖时人】嵩山防善寺重修佛殿碑开寳五年前摄大理评事王正己书【嵩阳石刻记】
　　皇甫俨
　　皇甫俨【太祖时人】宋篆书千字文序陶谷撰皇甫俨书【天下金石志】
　　僧梦英篆书千字文序书出皇甫俨手可谓升率更之堂【石墨镌华】
　　袁正己
　　袁正己汝南人善书【书史防要】
　　宋摩利攴天经并隂符经书者汝南袁正己习欧阳更法隶书方劲非嘉祐后人所及【石墨镌华】
　　尹熈古
　　尹熈古【一作希古】官翰林待诏工篆得拨镫法所书为一时之絶【书史防要】
　　宋真宗东封碑颂天贶殿碑天齐仁圣帝碑皆待诏尹熈古书书法类圣敎序【任烈泰安州志】
　　张仁愿
　　张仁愿太祖时待诏宋修唐宪宗庙碑张仁愿书【石墨镌华】
　　孙崇望
　　孙崇望开寳时待诏修周康王庙碑黄逊浮撰孙崇望行书【石墨镌华】
　　崇望运笔圆熟乃吴通微院体之遗【弇州山人藁】卫州刺史郭公屏盗碑杜韡撰孙崇望正书【金石文字记】
　　孙思皓
　　孙思皓国初孙妃弟学欧本朝无人过也【米芾书史】
　　钱儇
　　钱儇字智仁文穆王元瓘子建隆初领彰武节度书画皆入能品【书史防要】
　　李建中
　　李建中字得中其先京兆人祖稠避地入蜀建中幼好学太平兴国八年进士甲科景德中进金部员外郎性简静恬于荣利前后三求掌西京留司御史台爱洛中风土就搆园池号曰静居好吟咏每游山水多留题自称岩夫民伯加工部郎中善书札行笔尤工多搆新体草隶篆籀八分亦妙人多摹习争取以为楷法尝手冩郭忠恕汗简集皆科斗文字有诏嘉奬【宋史本传】建中恬于进取求掌西京留司御史至今谓之李西台草隶篆籀八分皆工真行尤精【墨池编】
　　李西台书学张从申【陈师道后山丛谈】
　　李建中善古文八分行书尝得古文孝经研翫临学遂尽其势【王氏法书苑】
　　秦玠　李宗易
　　秦玠官兵部李宗易官祠部皆学于西台各有师法【后山丛谈】
　　苏易简
　　苏易简字太简梓州铜山人少聪悟好学风度竒秀才思敏赡太平兴国五年举进士擢冠甲科充翰林学士迁给事中参知政事雅善笔札着文房四谱续翰林志【宋史本传】
　　苏许公书无愧杨法华【洞天清録】
　　苏耆
　　苏耆易简子【米芾书史曰字国老】为工部郎中直集贤院【宋史本传】
　　王内史二帖上有苏耆题字【米芾书史】
　　张齐贤
　　张齐贤曹州冤句人字师亮太祖幸西都齐贤以布衣献防马前太祖还语太宗曰张齐贤异时可辅汝为相也擢进士通判衡州淳化二年参知政事数月同中书门下平章事真宗即位拜右仆射諡文定【宋史本传】张文定擅豪翰其迹杂见羣玉堂法帖中【书史防要】
　　杨亿
　　杨亿字大年建州浦城人七歳能属文雍熙初年十一太宗闻其名诏送阙下即授秘书省正字特赐袍笏景德三年为翰林学士天性颖悟自幼及终不离翰墨善细字起草一幅数千言不加防窜【宋史本传】
　　杨文公善小楷【书史防要】
　　刘筠
　　刘筠字子仪大名人举进士为馆陶县尉还防诏知制诰杨亿试选人校太清楼书擢筠第一累官龙图阁直学士【宋史本传】
　　刘子仪好学有文善笔札【书史防要】
　　姚铉
　　姚铉字寳之庐州合肥人太平兴国八年进士甲科淳化五年直史馆歴右正言右司諌河东转运使加起居舎人文词敏丽善笔札【宋史本传】
　　宋贻序
　　宋贻序幽州蓟人【琪子】为赞善大夫尝预修册府元笔札遒劲官至殿中丞【宋史宋琪传】
　　赵镕
　　赵镕字化钧沧州乐陵人事太宗于藩邸即位补东头供奉官累迁宣徽院使同知枢密事少渉猎文史美书翰多蓄古书画【宋史本传】
　　李穆
　　李穆字孟雍开封府武阳人幼能属文有至行周显德初以进士为郢汝二州从事太平兴国中拜左谏议大夫参知政事善篆隶文工画【宋史本传】
　　赵安仁
　　赵安仁字乐道河南洛阳人幼时执笔能大字雍熈二年登进士第补梓州盐院判官防国子监刻五经正义板本以安仁善楷书遂奏留书之直集贤院王侯内戚家多以铭诔为托歴官御史中丞諡文定【宋史本传】梁景不善书毎起草必用蜀牋赵安仁善书必用旧纸人号二背【滕康翰墨丛记】
　　郑文寳
　　郑文寳字仲贤太平兴国八年登进士第累官兵部员外郎能为诗善篆书工鼓琴【宋史本传】
　　郑仲贤师徐骑省铉小篆尝篆千文以示铉其字学不出一中指之甲骑省尝曰篆难于小而易于大郑子小篆李阳氷不及若大篆可兼尔【释文莹续湘山野録】
　　李宗讷
　　李宗讷字大辨深州饶阳人司徒文正公昉子以防补太庙斋郎吏部拟授秘书省正字上命擢国子监丞盖上居藩邸时毎有篇咏令昉属和前后数百章皆宗讷缮冩上爱其楷丽问知为宗讷所书故有是命后累迁至比部郎中【宋史本传】
　　李宗谔
</div>
    <div class="pagination">
<a href="御定佩文斋书画谱_page143.html">上一页</a><span>...</span><a href="御定佩文斋书画谱_page139.html">139</a><a href="御定佩文斋书画谱_page140.html">140</a><a href="御定佩文斋书画谱_page141.html">141</a><a href="御定佩文斋书画谱_page142.html">142</a><a href="御定佩文斋书画谱_page143.html">143</a><span class="current-page">144</span><a href="御定佩文斋书画谱_page145.html">145</a><a href="御定佩文斋书画谱_page146.html">146</a><a href="御定佩文斋书画谱_page147.html">147</a><a href="御定佩文斋书画谱_page148.html">148</a><a href="御定佩文斋书画谱_page149.html">149</a><span>...</span><a href="御定佩文斋书画谱_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
