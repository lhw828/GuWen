<!DOCTYPE html>
<html>
<head>
    <meta charset="UTF-8">
    <title>六艺之一录 - 第 625 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 625 页/共 664 页</h1>
    <div class="content">　　右厢前有树一株花开细白而香结实甘美人云马防榔尝疑其名不雅今衍圣孔公过而识之曰此文官花也青兖间多有之于是其名始定寛因记前辈有咏此花者乃赋一首呈太宰公教而和之
　　繁花如雪散清香一树萧踈近左厢结实回甘非橄榄冐名袭谬是防榔郭駞有术能移活【郭槖駞传云駞所种树移徙无不活】束晳无诗为补亡【晋束晳尝补白华之诗】人説吏曹宜种此抡材应许胜枯杨寛拜上
　　承金桃之恵聊奉青李为答侑以拙句意见乎词
　　金丸投我爱形尖报以青幸少嫌鹦鹉啄余犹自美蛴螬食后却伤亷不将土物空相遗尽在公门更勿谦向晚登堂官事了两翁一笑定掀髯寛拜上太保冢宰先生执事七月六日
　　昨偶论及世俗以老态从上为夀征戏成二絶句用发笑粲
　　六十余年作宦游未知前路几春秋人言老态须从上白尽髭须正不愁
　　白尽髭须正不愁吟诗撚断更风流从今越把诗吟苦索性教他白到头　寛上丹山老先生诗伯
　　秋坛陪祀知有髙作仆亦先得四句因足成之録以请教寛拜
　　殿外冷风似飒然即看庭燎列星躔牲肥岂秩无文祀谷熟当书大有年舜乐九成神欲陟鲁宫三望事犹传小臣十载从龙处忆侍銮舆向借田
　　叹庭前枯棃偶尔有作写上求教
　　庭院阴踈日又西翛然相对有枯棃霜余少叶縁虫蚀月下无枝借鸟栖不及蒹葭犹倚玉争如桃李自成蹊吾生老态还同此秃鬓临风句强题寛再拜丹山独山二长官尊契
　　奉次髙韵谢独山恵李得三絶望教之
　　碧椀盛来黄玉团良工虽巧未能钻临风更带清氷嚼并作人间六月寒
　　谁言螬食不成团绿干生虫未许钻若作和羮须此用分明入口觉酸寒
　　牛心空是赤团团【李有牛心红】黄玉悬枝却似钻须共杨梅三百颗氷盘错落照人寒寛拜上太宰先生老诗伯櫰轩落成适喜迁入拙句奉贺聊致微忱
　　翼然髙架忽临墙还似三槐旧筑堂期待巳同王氏贵欠伸无碍宛邱长心懐北拱天逾近手选南迁日更良独坐斋居方禁酒自惭持贺只诗章寛再拜太保先生尊契丁巳仲秋八日
　　以髙作送后园新棃继又承送枣并次来韵以谢寛拜上
　　守株终日叹园公佳果初尝味不同若比蟠桃须落尽三千年内几番风
　　手分佳果出山公赤玉擎来颗颗同莫向盘中容易食枝头厯尽是霜风
　　胡桃沙果皆后园佳味也承特分遗兼索拙言敢具二絶奉谢恐亦不能黙黙也寛上丹山诗伯长官
　　西域移来旧得名青皮未折韫英秋桃数种皆堪食有核何曾向外生
　　右军帖里见来禽回首呉城忆果林【寒家冇园数亩皆种此果】忽地摘来红玉子省中秋色后园深　七月廿五日
　　庭棃数枚奉上敢以拙诗侑之
　　谁道枯棃生意迟秋来结实尚离离斑多或被蚊蝇咂味美还招鸟雀窥律在不妨犹擅食诗成相送敢违期玉丸流液能消渴日啖何须説荔枝寛拜丹山先生尊契执事仲秋十四日
　　承送佳兼押前韵同至不容再和然此情不能自已也乞笑置之寛上
　　蒂脱黄花带雨香送来又喜出东厢故乡回望仍思芡新韵交投强押榔碧瓠形圆犀独满红浆味美舌难忘令人欲作青门隠不羡他家果姓杨六月廿八日再承以髙作送感感辄有李子数枚奉上仍次前韵发斋居一笑
　　摘处犹沾白雪香家僮忽送到前厢江陵莫谩夸千橘岭海何须説两榔【谓防榔桄榔】亷士甘贫残可食贪夫营利吝终亡强将诗句临青李敢比书家倒植杨寛再拜丹山老先生
　　承送新榛敢以小诗奉谢
　　七月辽阳已降霜簮头落地野榛香三年不到燕山下又喜平章玉颗尝寛顿首太保老先生诗伯
　　粗笺奉上正愧不足吟藁之费反以多为辞再次前韵答之
　　一歳诗成知几篇洛阳髙价起华笺况公更有鹅羣好未满黄庭字五千寛拜上
　　斋居一首奉上丹山太宰先生求教
　　斋阁相通画舫同置身书巻笔床中沾衣尚带丹墀雨挥麈难招玉宇风髙栁鸣蝉惊旅客枯棃行蚁对衰翁到来两月惭无补又是人间伏暑终六月廿九日寛拜承以髙作送棃次韵为谢且为此虫一辨明耳
　　树杪薨薨最恼公送来数颗味应同要知落地浑无损不是游蜂还是风寛顿首
　　家园粗果用前韵以仙枣见许愧感之余辄复和答寛再拜
　　诗赠呉郎有杜公西邻扑枣事还同莫将仙果来相比小圃安能抵阆风
　　呉笺数幅供用敢以短句侑之
　　入手新诗已百篇奉偿日费有呉笺欲知供得髙才足嵗取于今拟十千寛顿首
　　奉谢恵榴仍次来韵
　　霜坼当阶紫玉胎珊瑚一握案前堆欲知佳实何从得亦是张骞奉使才寛顿首丹山先生尊契
　　以小园种茄未实有诗见嘲次韵奉答公余览之用资一笑
　　助长何曾似揠苗园丁早种况多朝他畦待作牛山木结子累累敢自料　寛再拜太宰老先生诗伯六月十九日
　　径寸浑如山下苗喜逢好雨自连朝东园摘尽西园摘迟速无妨亦可料　奉和食茄有感髙作并呈独山长官发一笑晚生寛再拜太保老先生执事六月十八日
　　三次前韵奉送小园茄子
　　野外空闻无麦苗园中采掇自终朝向来诗里累累语地产谁云不可料
　　四次前韵谢送茄子
　　紫玉少长苗相送须知在此朝莫使园官俱摘尽秋深还有作羮料寛顿首
　　范霖跋一则见前
　　陈白沙书杂诗帖【草书　帖内阙文止存一二句者不録】
　　采菊复采菊严霜下庭木岂无桃李顔畏此天地肃落落枝上英未伤飡者独持赠楚人归投之江鱼腹闭门春雨可怜花谁共花前倾紫霞但放此杯深似海四公肚里得横槎
　　红日花开绿渚浔秋来霜橘又垂金美人家在红云岛【阙句】
　　春光淡荡老花浔絶岸回风落碎金一路潺潺烟锁断无人知道此溪深
　　川练萦纡岛上花世间遥望赤城霞僊源不是函关路老子来时坐一槎
　　口钥与衡山诗【行书】
　　甲子廿四夜即事奉次廿三鞭春霜押因便録成博笑
　　腊雪漫漫春意悭儿童爆竹閙庭前昨朝耒耜迎新嵗今夜田蚕卜小年【俗呼廿四夜为小年夜】长饮淘溶情有限短吟消遣兴无边流光可惜还堪赏杨栁柔条半锁烟钥顿首上衡山先生吟伯
　　钱鹤滩西湖诸诗帖【行楷书】
　　西湖懐古五章
　　武林名胜此开先再拜荒祠一惘然诗里滑稽方朔后酒边闲适阮咸前青衫不为江州湿白发犹参九老筵六井寒泉通竹阁至今湖栁映湖烟　右懐白乐天唤起梅魂鹤梦回先生踏月雪中来不书封禅骄时宰顿遣渔樵压上台天子宠颁和靖号野翁呼上子陵台香山居士还多事供佛于今看冷灰　右懐林和靖范老先忧四海知如何荒嵗日逰嬉湖中景物能宣郁土木厪劳可济饥志大由来惊俗眼心公端肯避时机纷纷蹙额赒贫者斗粟谁偿二月丝　右懐范文正谁云造物特鸿厐妬杀完名直欲降此老生来持劲节洪钟随处噎微撞于今精彩蟠呉岭当日辞源泻蜀江怕读潮州韩庙记后来谁有笔如杠　右懐苏东坡当年许国已忘身敢道枯骸尚几春归死九重心亦幸生怜二庙恨谁伸桧应讐主非讐我人不怨金空怨秦再拜南枝斜日里刚肠舞剑肯沾巾　右吊岳武穆
　　西湖即景五章
　　诗到西湖敢擅长苏翁白老恐寻常九天翠黛开金影万朶芙蓉落镜光防缀丹青渔艇乱安排法象化工忙谁将容易看西子纵有蛾眉不解装　湖上作
　　搀将春色报西湖何处江山更入图百二楼台烟雨合八千甲子皥熙无雪梅封老新更蕋氷梗储陈始様芜荡水晶初霁日看花双眼半糢糊　陈长史庄阁雨轻阴山益竒山灵不我来迟断崖云脚能连续曲磴湖光自委蛇賔主东南真尽美烟花宇宙又撩诗索梅笑罢方成句人景相逢定有时　玛瑙寺道上作寳藏如来忽雨华名山不着野花遮金莲捧足当湖曲玛瑙支空镇海涯谩説坡翁留玉带可闻六祖付袈裟毫挥不尽珊瑚采南北峯头焕晚霞　赠寳华和尚住玛瑙寺
　　苍松夹道拥旌幢逸兴从教到此降雪竹折枝犹自茁云崖成屋更谁扛眼前山色收归句意外风光纵入窻名胜更饶珠玉满尽看双璧主人江　江学士二弟逰石屋乡晚生钱福再拜呈稿
　　钱鹤滩五言絶句帖【行楷书】
　　放鸐滩头水萦回若有情月明长见底应是发源清观澜到东海汹涌尾闾门回首昆仑顶千流总一源空谷偏能响青铜多幻形中间若无滓到处是虚明钱福
　　朱性父奉贺肤庵先生致仕诗帖【楷书】
　　肤翁家近匏翁家二老风流世并夸归已一人今白发门无五栁自黄花山林日月为诗社霄汉星辰逺钓槎莫谓草终寂寞还来旧雨有侯巴侍生朱存理拜藁
　　孙忠烈燧律诗四首
　　坐对湖山酒一觞醒时歌舞醉时狂丹砂不是千年药白日难消两鬓霜身后碑铭空自好眼前傀儡为谁忙要知闲处且为乐光景无多却散场
　　醉眼昏迷懒得开自斟自酌且舒懐百千万事了不得六七十年容易来得一日时过一日遇三杯满饮三杯世间多少英雄汉南北山头土一堆
　　懒与时人论富强富强原不是良方石崇金谷今安在韩信雕弓昔已藏产置百年终换主气横千里总沦亡不如守分存天理锡福儿孙更久长
　　病中守病要心寛调理隄防有几般强食损脾饥损骨多言伤肺怒伤肝常留肾水消残火紧把鉄衾防嵗寒有眼如肓耳如聩一些尘事莫相干
　　周贞庵同年燕集诗帖【行楷书】
　　丙辰己未同年燕集一首録上冢宰白川宗丈老先生请教
　　卅年前共曲江春六百名来止六人一防又将淮海别相看真有弟兄亲风云际合天边客鬓发萧踈梦里身累疏乞休休未得不知何以报枫宸侍生周伦顿首藁上
　　呉茶乡东庄小集诗帖【小楷书】
　　人日偶同诸友东庄小集分韵得诗字呈肤庵尊丈先生改教
　　小庄闲探早春时有客同游不假期聊谓斯辰循故事漫搜佳句入新诗踈梅隔水香飞逺野鸟投林语到迟昼短还思继深夜相逢难复是相知契家侄呉奕再拜上
　　毛白斋题也适轩诗帖【草书】
　　奉题也适轩用主人水村先生咏懐之韵
　　烦思剧纷纠闲情澹纡余达人有张弛岂以形骸拘聊开屋角圃小构花间庐漪鳞集深藻林羽鸣髙株向来车马巷忽若濒海隅石峙势弥耸云孤心与俱于焉足遐想所翫非细娯忧勤赞邦治反覆窥前书讵效古巢许髙言藐唐虞列筵防真率拊景共踟蹰清觞发新咏一使客眉舒习池将在此此老山公如太仓毛澄
　　王履吉祝呉遯庵诗
　　忆昨玉山阳恭陪锦袍宴明公降顔色腐儒畧踈贱楼衔云端峯花满川际甸逶迤匝金巵徙倚传银箭归来卧蓬蒿斗柄忽三转惟公杰魁人嶷立端华弁深山钜谷间龙虎腾雄变天开栋柱姿扪腹藏组练雪峯阻岷蜀浊河绕徐汴腰悬朱雀符手弄白羽扇赤心日月傍青草郊原徧未拜黄霸征俄拥疏公饯焚鱼饱天和解带酣清燕廓落得翺翔与时而舒卷烟霞散玉质潇洒江湖面千载永游遨松乔何足羡正徳丁丑八月朔旦为大参遯庵呉公七十有五诞辰敢献短章揄厥美晚生王宠谨书
　　王履吉还山诗
　　久欲归西山嚣喧漫鞅掌当阳丽江臯菰雁独欣赏岩余白云停水接红霞上地轴隠坟彝天池滙泱鲛人鼓安流牝遗清响秀色溢层峦虚光涵万象川原信沃膴景物初骀荡览化自靡穷遵性非外奬彼美邱园贲眷言兴我想
　　恭承休明日九轴今一家进则绾龟玉退则蛰龙蛇吾道茍不亏安用事咄嗟山川日闲旷土风颇清嘉躧步陵孤岘流目翫归霞鸣嘤蔼以豫阳林荑渐花风光枝上泛日采水中华感物眷弥结悟空理已遐永言彻寂聊以遣纷拏
　　环洲信珑灌莽何葱蒨中有方丈室聊以酬清燕对岭屯白云旁林绕碧栫时闻樵采音日览湖山变绿蚁忺独持道书慵不卷言谢丹毂散发却弁颇懐康乐忧幸乏子牟恋寄言赏心人嵗晚同兹眷　己丑上巳日雅宜山人王宠书于石湖禅院
　　王履吉题咏诗迹
　　秋水百川灌云帆楚翼飞大江离地纪旭日对天扉表里黄图壮东南紫盖非英雄徂落尽霄汉仰垂衣　右渡江
　　步临江出钟山不论云风芦吹淅沥沙鸟拂氤氲北控淮徐阻南瞻斗极分轻帆移过穏把酒玩峯文　右步山
　　玉垒疑连汉牙旗认挿云楼船横海出斧钺自天分紫翠中原气山河大地文我皇开日月万古净妖氛　右石头城
　　昔诵北山文今栖钟阜云秋林时夜啸天乐忽空闻弟子胡麻荐头陀罽席分那知江海客不乱衲衣羣　右鸡鸣寺
　　万木黯成雨千崖殊欲秋鱼龙成水戏岩壁乱云流蓬累栖穷士天心共海鸥侯生居语女吾道付沧洲　右山居
　　山中有流水借问不知名暎地为天色飞空作雨声转来深涧满流出小池平恬淡无人见年年长自清　右咏泉　王宠
　　王履吉题画诸迹
　　过雨山堂蒸翠云四檐藤竹鸟声闻青天不动峯文坼锦石相鲜磵道分流水桃花真隔世草衣木食自为羣笼鹅写帖关幽兴却忆风流晋右军
　　逺岸踈林斜日外春风碧水草堂前匡庐突兀开屏障坐看银河一道悬
　　石湖春色逐人来试问东林老万回何处梅花承雪吐谁家栁色弄烟开
　　夹岸青山挂玉壶桃花流水入虚无何时天上阶微禄防向君王乞镜湖
　　僧到清斋礼佛客来豪饮谭天但得闲消长日何须苦计千年
</div>
    <div class="pagination">
<a href="六艺之一录_page624.html">上一页</a><span>...</span><a href="六艺之一录_page620.html">620</a><a href="六艺之一录_page621.html">621</a><a href="六艺之一录_page622.html">622</a><a href="六艺之一录_page623.html">623</a><a href="六艺之一录_page624.html">624</a><span class="current-page">625</span><a href="六艺之一录_page626.html">626</a><a href="六艺之一录_page627.html">627</a><a href="六艺之一录_page628.html">628</a><a href="六艺之一录_page629.html">629</a><a href="六艺之一录_page630.html">630</a><span>...</span><a href="六艺之一录_page626.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
