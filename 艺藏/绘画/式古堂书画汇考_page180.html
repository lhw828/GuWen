<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 180 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 180 页/共 231 页</h1>
    <div class="content">　　赵文敏秋郊饮马圗卷【绢本髙八寸长二尺着色秋林疎树野色长隄一朱衣奚官持竿驱马就饮马凡十立水者一踏沙者三在陆者三一为奚官所乗隔岸驰逐者二笔简意闲古秀溢目】
　　秋郊饮马圗
　　【款书】皇庆元年十一月子昻
　　右赵文敏公秋郊饮马圗真迹予尝见韦偃暮江五马圗裴寛小马圗与此气韵相望岂公心慕手追有不期而得者耶至其林木活动笔意飞舞设色无一防俗气髙风雅韵沾被后人多矣奎章阁学士院鉴书博士柯九思跋
　　赵魏国防马圗并题卷
　　飞腾自是真龙种健笔何年貌得来照室神光欲飞去秘圗不敢向人开至治二年四月廿二日子昻
　　旧圗如璞玉遗墨抵南金莫向天闲老犹懐万里心大食哲马
　　天闲曽识玉花骢神骏骁【阙】万马中老去人间空见畵王孙遗墨动秋风林镛
　　夷贡马从西土来识天家十二闲骏骨不居千里后黄金已在筑台间云东逸史
　　如鹿如龙出宛西竹批防耳玉为蹄【阙】　逺贡天朝用牵入君门不敢嘶江隂汴荣
　　西极飞来八尺龙方皋一见万羣空太平时节无征战辜负华山汗血功　赵吴兴畵马直与韩曹抗衡此卷尤为合作后有云东题咏必江南好事家所藏可宝也其昌
　　赵承防番马圗
　　【款书】至大三年九月廿一日子昻
　　一马形躯百法全生时灵气取山川英雄正用同生死那忍无声立仗前海粟
　　京口郭畀天锡敬观松雪翁唐番马圗
　　神驹初堕地雷电飞海水三嵗不敢骑万里献天子翰林直学士虞集题
　　奎章阁鉴书博士丹丘柯九思敬仲审定
　　曲江洗刷云满身雄姿逸态何超羣眼中但见肉胜骨干也合让曹将军嗟哉今人画唐马艺精亦出曹韩下玉堂学士重名誉一纸千金不当价山牕拥雪观畵圗据鞍便欲擒于菟天廐真龙有时有老杜歌行絶代无史官察伋士安【诗见冯海粟题白鼻騧圗】
　　松雪二墨羊逸笔并题卷【一作匀描形段白质赭文一作批毳满体如乱麻宛颈俯嗅地极有生韵】
　　余尝畵马未尝畵羊因仲信求畵余故戯为写生虽不能逼近古人颇于气韵有得【行书】
　　余尝读杜工部畵马赞云良工惆怅落笔雄才未尝不叹世之畵者鲜其人也晋唐而下姑未暇论至如近代赵文敏公书畵俱造神妙今观此圗后复题曰虽未能逼近古人气韵有得非公夸言真妙品也好事者其慎保诸吴龙门山樵良琦寓玉逺緑轩题时为洪武十有七年秋七月十九日也
　　赵文敏公为仲信写二羊展卷间如行河湟道中与防裘索之牧羝奴逐水草而栖止昔称廊庙材器稽古入妙者信矣汝阳袁华书于鳌寓舎昔李伯时好畵马遇大比丘戒堕马胎乃畵一切佛得三昩松雪翁亦善畵马今披此圗又善畵羊观龙门所题想亦含此意又惜其丹青之笔不写苏武执节之容青海牧羝之景也为之三叹东郭牧者张大本寓昆山客舘与琦龙门同观书此王孙长忆使乌桓因念苏卿牧雪寒落尽节旄无复见写生传得两羝看义阳偶武孟
　　水晶宫中松雪翁玉堂归来金盖楼船如屋载珍绘四壁展玩青芙蓉江都之马滕王蝶彩笔临摹最亲切如何此纸意更新不写骅骝写羝羯昔余游宦滦河东大羣濈濈晴沙中长髯巨尾悦人意几回立马当春风只今抚卷头如雪复为王孙畵愁絶也知临笔感先朝不写中郎持汉节戒得人
　　吴兴毫素妙如神暂写柔毛便逼真沙漠已空人去逺春风塞草几回新东竺山人至
　　居延嵗晚朔风寒荒草茫茫木叶干山羜自肥羝自老也知曽屈子卿看昆丘遗老
　　松雪翁胸中妙夺造化故戯笔写羊即得其真宛如勑勒川上风吹草低而见之也石城居士为友橘金先生题
　　子昻肖物之妙无所不造极此二羝乃其偶作而宛然置人于黄沙白草间评者纷纷徴苏卿事我恐此妙趣正复当面蹉过也吾深叹其亡羊春波竹懒李日华
　　赵荣禄杏花鸂图并题
　　余尝泛舟溪上因过下箬时值杏花盛开溪边鸂黄色可爱恍如徐熙畵中行也乗兴作此以记嵗月云至大二年二月九日子昻
　　赵魏公落花游鱼圗并题
　　溶溶緑水浓如染风送落花春几多头白归来旧池馆闲看鱼泳白沤波　延祐三年二月六日春雨初霁溪光可人乗兴作落花游鱼圗就赋诗其上殊有清思耳进之在坐以为何如吴兴赵孟頫
　　水晶宫道人竹石图并题【绢本挂幅飞白石墨竹】
　　近水秋山两岸青明朝归去独舲平生是个知音客才过柯亭子细听子昻
　　外录
　　格古要论云古人云畵无笔迹如书之藏锋尝见赵魏公自题已畵云石如飞白木如籀写竹应湏八法通正所谓书畵一法也
　　赵鸥波松石老子圗
　　外録
　　书畵舫云赵鸥波松石老子圗小帧畵法全师唐人设色浓古
　　赵子昻处静斋圗
　　外录
　　书畵舫云子昻处静斋圗绢本淡青緑清逸之极当属神品
　　赵承旨鹊华秋色圗并题卷
　　公谨父齐人也余通守齐州罢官来归为公谨説齐之山川独华不注最知名见于左氏而其状又峻峭特立有足竒者乃为作此图其东则鹊山也命曰鹊华秋色云
　　弁阳老人公谨父周之子孙犹懐土南来寄食弁山阳梦作齐东野人语济南别驾平原君为貌家山入嚢楮鹊华秋色翠可飡耕稼陶渔在其下吴侬白头不归去不如掩卷听春雨张雨
　　吴兴此图兼右丞北苑二家畵法有唐人之致去其纎有北宋之雄去其犷故曰师法舍短不如书家以肖似古人不能变体为书奴也万厯三十三年防畵武昌公题董其昌
　　外录
　　书畵舫云子昻书畵并优然畵实胜书允为前元絶品予向见其鹊华秋色一卷按题盖为周公谨作山头皆着青緑全师王维遗法虽尺许小图而具无穷之趣昔人论书云小心布置大胆落笔又云意在笔先笔尽意在此畵有焉今藏宜兴吴氏
　　子昻重江叠嶂图卷【王氏真赏】
　　昔者长江险能生白发哀百年经济尽一日畵图开僧寺依稀在渔舟浩荡回萧条数株树时有海潮来虞集
　　艺事推三絶交情到八哀衣冠太平出笔砚好懐开虹月从延伫鸥波去回同为帝都客挥洒得看来石岩次韵
　　君不见帝壻王家宝绘堂山川泼墨开鸿荒重江叠嶂诗作畵东坡留题云锦光乂不见后身松雪斋中叟伸纸临摹笔锋走楼台缥缈出林坳芦苇萧骚藏泽薮白云飞不尽青防百丈牵江入樊口墨光照儿射我眸我为搴芳歌逺游胸中是物有元气世上何所无沧洲我疑此叟犹未化瞬息御风行九州五山四溟一觞豆琐细弗遗嚢楮収故能援毫发天藻不与俗工争丑好楚山云归楚水流万里秋光如电扫拈来关董散花禅别出曹刘斵轮巧披图我作如是观毛頴陶共闻道呜呼相马犹相人驽骀岂得同翔麟舎夫毛骨论形似如此鉴赏焉能真后来有问延祐脚意索举似吾方歅至顺四年夏四月廿四日东阳栁贯道传鉴定并题
　　旷望不可极江山图畵中晴空开浩荡元气辟鸿蒙逺树昆仑外扶桑沧海东黄河来万里弱水出三防影秋波棹潮音晓寺钟雨收龙入壑烟溟鹤归松妙墨真名笔神机夺化工古来精絶者谁似水晶宫　右赵文敏公重江叠嶂图今为李昶啓明家藏昶姑熟士文子也士文以善医名于时昶克世其家业且好读书能吟诗善楷法言温气和进退有度可嘉也以予尝交其先子因持是图求予题之所谓水晶宫文敏公号也宣德九年三月既望四明陈敬宗题
　　松雪仙人秉巨扛一时挥洒世无防后山云起嶂西嶂隔浦帆过江外江潮退浅沙寒雁集声来逺寺晓钟撞畵图只尺殊千里诸老风流乆已降右松雪重江叠嶂图一卷为李舎人家藏旧物间以示予予见翁之画多矣此纸尤觉入神一时如虞伯生石民瞻栁道传诸大老题咏殆遍而予复置喙其间非敢为畵之重轻亦以附一名于不朽焉耳后学古吴陈鉴志
　　长江滔滔向东泻忆昔扁舟顺流下慈悲阁前浪花白两岸青山似奔马蒹葭杨栁风飕飕江行六月疑深秋归来已是十年事看畵偶然思旧游水声树色非耶是仍见山腰隐髙寺赤岸沧洲杳霭间只尺悠然起愁思苕溪影落鸥波亭王孙弄笔何曽停北来戎马暗江浒千古遗恨归沧【一作东】溟延陵吴寛观李兵曹所藏题
　　外录
　　皇明风雅载沈周题子昻重江叠嶂卷云王孙无运开英雄聊拾江山藏畵中还从惨淡见旧物似有涕泪含孤忠长篇禹贡与作稿一图万里连提封张韩刘岳果何功入关萧相将无同王孙本号松雪翁能事错认营丘公丹青隠墨墨隠水其妙贵淡不数浓萦滩曲濑导巴蜀沓巘长峦连华嵩空蒙野马轧云日浩荡碧縠吹秋风王孙隔此不可从水晶防阙金芙蓉招之千年或一出黄鹤岂不思江东
　　书畵舫云赵文敏重江叠嶂与王敬美家水村图形模悉异机趣各别固知而翁胸中富丘壑笔底足烟霞有非众史所可企及者
　　赵荣禄秋江待渡图【青緑长挂幅】
　　【款书】大德十一年正月【阙】日集贤学士朝列大夫赵孟頫为叔固摹秋江待渡图【小书图旁】
　　郁水坑头萧侍郎负薪归去趁溪航解包席地彼谁子日暮途穷话尚长樵人张雨
　　赵文敏公江山萧寺图
　　江山萧寺图子昻
　　外录
　　书畵舫云俞氏藏赵文敏公小畵一帧纸本浅绛色行笔苍古其畵全法董巨大饶元人风趣且尺山防水寸木分人而有巉嵓浩之势蓊郁生动之形品在秋江待渡以上乃公盛年用意作也
　　赵子昻轩辕问道图
　　外录
　　书畵舫云赵子昻轩辕问道图绢本大幅都佳
　　子昻赠鲜于伯几西谿图并题
　　山林忽然在我眼揽袂欲游嗟已逺长松落落苍烟平川茫茫际层巘大梁繁华天下稀走马鬭鸡夜忘归君独何为甘寂寞坐对山水娱清晖西谿先生竒崛士正可着之岩石里数间茅屋破不脩中有神光发竒字緑苹齐叶白芷生送君江南空复情相思万里不可见时对此图防眼明
　　赵子昻苍林叠嶂图并题
　　桑苎未成鸿渐隐丹青聊作虎头痴乆知图畵非儿戯到处云山是我师
　　溪上先人之敝庐南山秀色照庭除何时共买扁舟去看钓寒波缩项鱼
　　赵鸥波寄髙仁卿畵并题
　　碧山清晓防晴岚緑树经秋醉色酣谁是丹青三昩手为君满意畵江南
　　子昻扣角图
　　外录
　　书畵舫云赵子昻扣角图小幅絶妙人物山水皆可爱上有鲜于伯几题识竝真迹也
　　子昻畵并跋卷
　　作畵贵有古意若无古意虽工无益今人但知用笔纎细傅色浓艶便自为能手殊不知古意既亏百病横生岂可观也吾所作畵似乎简率然识者知其近古故以为佳此可为知者道不为不知者説也大德五年三月十日赵孟頫跋
　　赵文敏山水并题卷
　　霜后疎林叶尽干雨余流水玉声寒世间多少间庭榭要向溪山好处安
　　赵松雪罗汉像并题卷【髙八寸阔一尺八寸纸木】
　　【款书】大德八年暮春之初吴兴赵孟頫子昻畵【下有中方印一】余尝见卢楞伽罗汉像最得西域人情态故优入圣域盖唐时京师多有西域人耳目所接语言相通故也至五代王齐翰辈虽畵要与汉僧何异余仕京师乆颇尝与天竺僧游故于罗汉像自谓有得此卷余十七年前所作粗有古意未知观者何如也庚申嵗四月一日孟頫书
　　赵文敏与中禅师为法喜禅悦之游曽畵歴代祖师像藏于吾郡北禅然皆梵汉相杂都不着色不若此图尤佳观其自题知为得意笔也董其昌观
　　曽见罗汉像数卷如楞严变相则楞伽最古松雪发脉于此非梵隆辈能梦见也陈继儒题
　　子昻自畵小像
　　外录
　　文翰类选传季生题子昻自畵小像云天人风度故王孙不见珠明玉润温想得松看镜影月斜清霅莹无痕
　　赵荣禄葛震父小像
　　赵荣禄写葛震父扶老像笔法全法唐人有非李检法僧元霭所可企及计其后当有赞辞不知何缘脱落治中其裔孙汝敬敦请文内翰古黄文献墓志铭系其后真名迹也近从拾遗人购得之展玩快心恭题二絶句以庆嘉遇时癸卯春廿六日学人张丑【诗失录】
　　子昻古木散马图【纸本】
　　【款书】大德四年十二月廿八日为彦逺作古木散马图子昻
　　诗人有言入为君王驾鼔车出与将军静边野此马之遭竒遇马之获胜腾骧马之光辉也赵文敏戯笔乃驰驰数行于萧疎古木之下从平原而息力就野草以自秣鞭防之弗加控勒之无施文敏之意殆有所喻而然耶士大夫鞅掌之余宁无休逸之思耶鸾和铃韅靷鞅靽充饫乎菽粟而雍容于康荘之上视此知物各有其时又奚可齐耶长乐王宾题
　　赵承旨白鼻騧图
　　【款书】大德四年七月廿八日子昻畵
　　曲江细刷墨满身雄姿逸态何超羣眼中但觉肉胜骨干也合让曹将军嗟哉今人畵唐马艺精亦出曹韩下玉堂学士重名誉一纸千金不当价山拥雪观图畵据鞍便欲擒于莬天廐真龙有时有杜老歌行絶代无　松雪赵承旨用生纸畵人马图居然生动之态使龙眠无恙当与并驱也因赋一诗时泰定二年七月廿二日书于维掦寓室海粟【诗见察伋士安题番马图】
　　赵文敏公人马图徐逊敏甫观于毘陵寓舎之静学斋
　　平生我亦有马癖曽向畵图求象龙曹韩已矣伯时逺昻公笔底写追风郭畀题
　　外录
　　辍耕录云魏国赵文敏公孟頫以书法称雄一世畵入神品其书人但知自魏晋中来晚年则稍入李北海耳尝见千字文一卷以为唐人字絶无一防一画似公法度阅至后方知为公书公自题云仆廿年来写千文以百数此卷殆数年前所书当时学褚河南孟法师碑故结字规模八分今日观之不知孰为胜也田君良卿于骆驼桥市中买得此卷持来求跋为书其后因思自五嵗入小学学书不过如世人漫尔学之耳不知时人持去可以粥钱而吾良卿又捐钱若干缗以购之皆可笑也元贞二年正月十八日子昻题则知公之书所以妙者无帖不习也又尝见公题所畵马云吾自幼好畵马自谓颇尽物之性友人郭佑之尝赠余诗云世人但解比龙眠那知已出曹韩上曹韩固是过许使龙眠无恙当与之竝驱耳然往往阅公所畵马及人物山水花竹禽鸟等图无虑数十百轴又岂止龙眠并驱而已哉又闻公偶得米海岳书壮懐赋一卷中阙数行因取刻本摹榻以补其缺凡易五七纸终不如意乃叹曰今不逮古多矣遂以刻本完之公之翰墨为国朝第一犹且服善如此近有一等人仅能防画如意便自夸大者于公宁不愧乎
</div>
    <div class="pagination">
<a href="式古堂书画汇考_page179.html">上一页</a><span>...</span><a href="式古堂书画汇考_page175.html">175</a><a href="式古堂书画汇考_page176.html">176</a><a href="式古堂书画汇考_page177.html">177</a><a href="式古堂书画汇考_page178.html">178</a><a href="式古堂书画汇考_page179.html">179</a><span class="current-page">180</span><a href="式古堂书画汇考_page181.html">181</a><a href="式古堂书画汇考_page182.html">182</a><a href="式古堂书画汇考_page183.html">183</a><a href="式古堂书画汇考_page184.html">184</a><a href="式古堂书画汇考_page185.html">185</a><span>...</span><a href="式古堂书画汇考_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
