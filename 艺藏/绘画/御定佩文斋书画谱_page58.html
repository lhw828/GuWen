<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 58 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 58 页/共 578 页</h1>
    <div class="content">　　明李日华画说
　　明李日华论画
　　明谢肇淛论画
　　明鲁得之论画竹
　　明顾凝逺论画
　　明沈颢论画
　　明张丑论画
　　钦定四库全书
　　御定佩文斋书画谱卷十六
　　论画六【画学下】
　　元赵孟頫论画
　　作画贵有古意若无古意虽工无益今人但知用笔纤细傅色浓艳便自爲能手殊不知古意旣亏百病横生岂可观也吾所作画似乎简率然识者知其近古故以爲佳此可爲知者道不爲不知者说也【清河书画舫】
　　元赵孟頫自论画
　　宋人画人物不及唐人逺甚予刻意学唐人殆欲尽去宋人笔墨
　　吾自少好画水仙日数十纸皆不能臻其极盖业有专工而吾意所寓辄欲写其似若水仙树石以至人物牛马虫鱼肖翘之类欲尽得其妙岂可得哉【铁网瑚】
　　元赵孟頫论画诗
　　石如飞白木如籀写竹还应八法通若也有人能防此
　　须知书画本来同【郁逢庆书画题跋记】
　　元柯九思论画
　　写竹榦用篆法枝用草书法写叶用八分法或用鲁公撤笔法木石用折钗股屋漏痕之遗意【书画题跋记】
　　元钱选论画
　　赵文敏问画道于钱舜举何以称士气钱曰隶体耳画史能辨之即可无翼而飞不尔便落邪道愈工愈远然又有关棙要得无求于世不以赞毁挠怀吾尝举似画家无不攒眉谓此关难度所以年年故歩【容台集】
　　元汤垕画论
　　古人作画皆有深意运思落笔莫不各有所主况名下无虚士相传旣乆必有过人处故画之法六得其一二者尚能名世又得其全者可知也今人防画不经师授不阅纪录但合其意者爲佳不合其意者爲不佳及问其如何是佳则茫然失对自十七八岁时便有迂阔之意见图画爱玩不去手见鉴赏之士便加礼问遍借纪録髣髴成诵详味其言歴观往迹参考古说如有少悟多不留心不过爲听声随影终不精鉴也
　　人物于画最爲难工盖拘于形似位置则失神运气象顾陆之迹世不多见唐名手至多吴道子画家之圣也照映千古至宋李公麟伯时一出遂可与古作者并驱争先得伯时画三纸可换吴生画一二纸得吴生画二纸可易顾陆一纸其爲轻重相悬若此
　　画梅谓之写梅画竹谓之写竹画兰谓之写兰何哉盖花之至清画者当以意写之不在形似耳
　　山水之爲物禀造化之秀阴阳晦防晴雨寒暑朝昏昼夜随形改歩有无穷之趣自非胷中丘壑汪洋如万顷陂者未易摹写如六朝至唐初画者虽多笔法位置深得古意自王维张璪毕宏郑防之徒出造其理五代荆关又别出新意一洗前习迨于宋朝董源李成范寛三家鼎立前无古人后无来者山水之法始备三家之下各有入室弟子三二人终不逮也【画鉴】
　　元黄公望论画山水
　　山水之作昉自汉唐古笔遗墨不复多见米南宫评品称董北苑无半防李成范寛俗气一片江南景也厥后僧巨然陆道士皆宗其法陆笔罕见然笔往往有之亦有逼于董者其有学于然者曰江贯道用墨轻淡匀洁林木树叶排列珠琲宋人亦珍之视然则大有径庭矣作山水者必以董爲师法如吟诗之学杜也【张子政画山水防】
　　元倪瓒论画竹
　　以中每爱余画竹余之竹聊以写胷中逸气耳岂复较其似与非叶之繁与疎枝之斜与直哉或涂抹久之他人视以爲麻爲芦仆亦不能强辨为竹眞没奈览者何但不知以中视爲何物耳【倪云林集】
　　元倪瓒自论画
　　仆之所谓画者不过逸笔草草不求形似聊以自娱耳近迂游来城邑索画者必欲依彼所指授又欲应时而得鄙辱怒骂无所不有冤矣乎讵可责寺人以不髯也【清閟阁遗稾】
　　元吴鎭论画
　　墨戏之作盖士大夫词翰之余适一时之兴趣与夫评画者流大有寥廓尝观陈简斋墨梅诗云意足不求顔色似前身相马九方皋此眞知画者也【铁网瑚】
　　元吴鎭论墨竹
　　墨竹之法作榦节枝叶而已而叠叶爲至难于此不工则不得爲佳画矣【书画题跋记】
　　元杨维桢论画
　　书盛于晋画盛于唐宋书与画一耳士大夫工画者必工书其画法即书法所在然则画岂可以庸妄人得之乎宣和中建五岳观大集天下画史如进士科下题抡选应诏者至数百人然多不称上旨则知画之积习虽有谱格而神妙之品出于天质者殆不可以谱格而得也故画品优劣关于人品之髙下无论侯王贵戚轩冕山林道释女妇茍有天质超凡入圣即可冠当代而名后世矣其不然者或事模拟虽入谱格而自家所得于心传意领者则蔑矣故论画之髙下者有传形有传神传神者气韵生动是也如画猫者张壁而絶防大士者渡海而灭风翊圣眞武者叩之而响应写人眞者即能得其精神若此者岂非气韵生动机夺造化者乎【图绘宝鉴序】
　　明王履华山图序
　　画虽状形主乎意意不足谓之非形可也虽然意在形舍形何所求意故得其形者意溢乎形失其形者形乎哉画物欲似物岂可不识其面古之人之名世果得于暗中摸索邪彼务于转摹者多以纸素之识是足而不之外故愈逺愈譌形尚失之况意茍非识华山之形我其能图邪旣图矣意犹未满由是存乎静室存乎行路存乎牀枕存乎饮食存乎外物存乎听音存乎应接之隙存乎文章之中一日燕居闻鼓吹过门怵然而作曰得之矣夫遂麾旧而重图之斯时也但知法在华山竟不知平日之所谓家数者何在夫家数因人而立名旣因于人吾独非人乎夫宪章乎旣往之迹者谓之宗宗也者从也其一于从而止乎可从从从也可违违亦从也违果爲从乎时当违理可违吾斯违矣吾虽违理其违哉时当从理可从吾斯从矣从其在我乎亦理是从而已焉耳谓吾有宗与不局局于专门之固守谓吾无宗与又不大逺于前人之轨辙然则余也其盖处夫宗与不宗之间乎且夫山之爲山也不一其状大而髙焉嵩小而髙焉岑狭而髙焉峦卑而大焉扈锐而髙焉峤小而众焉岿形如堂焉密两向焉嵚陬隅髙焉岊上大下小焉巘边焉崖崖之髙焉巗上秀焉峰此皆常之常焉者也不纯乎嵩不纯乎岑不纯乎峦不纯乎扈不纯乎峤不纯乎岿不纯乎密不纯乎嵚不纯乎岊不纯乎巘不纯乎崖不纯乎岩不纯乎峰此皆常之变焉者也至于非嵩非岑非峦非扈非峤非岿非密非嵚非岊非巘非崖非巗非峰一不可以名命此岂非变之变焉者乎彼旣出于变之变吾可以常之常者待之哉吾故不得不去故而就新也虽然是亦不过得其彷佛尔若夫神秀之极固非文房之具所能致也然自是而后歩趋奔逸渐觉已制不屑屑瞠若乎后尘每虚堂神定黙以对之意之来也自不可以言喻余也安敢故背前人然不能不立于前人之外俗情喜同不喜异藏诸家或偶见焉以为乖于诸体也怪问何师余应之曰吾师心心师目目师华山【铁网瑚】
　　明王履画楷叙
　　余壮年好画好故求求故蓄蓄故多多而不厌犹谓未足也复模之习之以充其所愿欲者噫是非癖与惟其癖也故不知爲无用而独视爲有用视爲有用故人或予惩弗听也人或予毁弗较也人或予需弗与也孜孜焉惟是之从与诚正修齐之道几半于乎癖之深也乃至此乎夫画多种也而山水之画爲予珍画家多人也而马逺马逵马驎及二夏圭之作爲予珍何也以言山水与则天文地理人事与夫禽虫草木器用之属之不能无形者皆于此乎具以此视诸画风斯在下矣以言五子之作与则麤也而不失于俗细也而不流于媚有清旷超凡之远韵无猥闇尘之鄙格图不盈咫而穷幽极遐之胜已充然矣故予之珍非珍乎溺也珍乎其所足珍而不能以不珍耳其鍜与蜡屐之云哉且余也泉石之姿也而市尘是囿猿鹤之爲无用邪固亦精神心术之所寓与其瓿覆孰若全之以不失夫踦屦偕还之心于是焉补苴整比离为二帙目之曰画楷云嗟乎熟处难忘有道君子亦或不免况余乎是知克已之事甚不可易易言也虽然牕明几净时一披之则神游虚无悟入怳忽自有不可与冰氏之流道者当是时也视鄕之仆仆然模拟于含毫吮墨之间其所得也反若过之惟辍于目昏故巧爲拙奴之累不及而自怡不赠之趣益深也因赋诗曰吟诗写字何妨道何况规规画苑中只爲癖深消不得故敎幽思且相通或曰旣知其癖胡不蕲夫治之之防乎余曰癖天下古今之通病也不癖于此必癖于彼果惟预之传济之马峤之钱而已乎哉虽然设治癖者过君幸以相告【铁网瑚】
　　明岳正画葡萄说
　　画书之余也学者于游艺之暇适趣写怀不忘挥洒大都在意不在象在韵不在巧巧则工象则俗矣虽然其所画者必有意焉是故于草木也兰之芳菊之秀梅之洁松竹之操皆托物寄兴以资自修非徒然也夫葡萄木而草约花而佳实重自上古故神农九种功力为最至能强志益气轻身延龄盖中国之名果也二酉六帖皆谓得之大宛归种汉宫岂未之考欤意者初不经见而博望贰师之所得者又将特异故成式乐天遂附防之欤不可知矣魏文之诏以爲华果极珍盛讃厥美似爲知已然徒得其味而遗其德取其小而不识其大君子惜之予尝论其榦臞者廉也节坚者刚也枝弱者谦也叶多防者仁也蔓而不附者和也实中果而可酿者才也味甘平无毒入药力胜者用也屈信于时者道也其德之全有如此者宜与菊兰梅竹并驱而争先可也世无好之而画者独近代有僧日观者始作之是又不幸失身于方外野人之手不无工俗可厌使夫徽懿弗彰悲哉予谪戍穷荒偶见一本因以新意制爲长幅用悼不遇兼畅幽情具目者茍矜其穷而取焉则亦未见其爲不幸也若曰是不象而工岂徒不识画格亦未有以知岳生者也【岳正博类藁】
　　明杜琼论画
　　绘画之事胷中造化吐露于笔端怳忽变幻象其物宜足以啓人之髙志发人之浩气晋唐之人以爲玩物适情无所关系若曰黼黻皇猷弥纶治具着于图史以存鉴戒岂无所关系哉【容台集】
　　明沈周论画
　　吴仲圭得巨然笔意墨法又能轶出其畦径烂熳惨澹当时可谓自能名家者盖心得之妙非易可学予虽爱而恨不能追其万一
　　昆山士人皆画梅其用墨太重殊失清雅是有累于梅矣【书画题防记】
　　明吴寛论画
　　古图画多圣贤与贞妃烈妇事迹可以补世道者后世始流爲山水禽鱼草木之类而古意荡然然此数者人所尝见虽乏图画何损于世乃疲精极思必欲得其肖似如古人事迹足以益人人旣不得而见宜表着之反弃不省吾不知其故也【匏翁家藏集】
　　明唐寅论画
　　工画如楷书写意如草圣不过执笔转腕灵妙耳世之善书者多善画由其转腕用笔之不滞也【画史防要】作画破墨不宜用井水性冷凝故也温汤或河水皆可洗研磨墨以笔压开饱浸水讫然后蘸墨则吸上匀畅若先蘸笔而后蘸水被水冲散不能运动也【瑚网】
　　明文徴明论画
　　画家宫室最为难工谓须折算无差乃爲合作盖束于绳矩笔墨不可以逞稍渉畦畛便入庸匠【甫田集】古之髙人逸士往往喜弄笔作山水以自娱然多写雪景盖欲假此以寄其岁寒明洁之意耳【书画题跋记】
　　明练安论画
　　苏文忠公论画以爲人禽宫室器用皆有常形至于山石竹木水波烟云虽无常形而有常理常形之失人皆知之常理之不当虽晓画者有不知余取以爲观画之説焉画之爲艺世之专门名家者多能曲尽其形似而至其意态情性之所聚天机之所寓悠然不可探索者非雅人胜士超然有见乎尘俗之外者莫之能至孟子曰大匠诲人以规矩不能使人巧庄周之论斲轮曰臣不能喻之于臣之子臣之子亦不能受之于臣皆是类也方其得之心而应之手也心与手不能自知况可得而言乎言且不可闻而况得而效之乎效古人之迹者是拘拘于尘垢糠粃而未得其眞者也【金川玉屑集】
　　明王肯堂论画
　　前軰画山水皆髙人逸士所谓泉石膏肓烟霞痼癖胷中丘壑幽映廻绕郁郁勃勃不可终遏而流于缣素之间意诚不在画也自六朝以来一变而王维张璪毕宏郑防再变而荆关三变而董源李成范寛极矣若黄子久则脱卸几尽然不过渊源董源今士大夫能画者多师之川岑树石祗是笔尖拖出了无古法便自谓前无古人后无来者甚不知量也
　　郭恕先界重楼复阁层见叠出良木工料之无一不合规矩其人世以爲狂士而实世外人也尚于小艺委曲精微如此今之作画者握笔不知轻重而辄蔑弃绳墨信手涂抹何哉【郁冈斋笔麈】
　　明何良俊论画
　　论画者云夫画特忌形貎采章歴歴具足甚谨甚细而外露巧密夫谨细巧密世孰不谓之爲工邪然于画者盖不之取正以其近于三病也【四友斋丛説】
　　明李式玉论画
　　仆尝执笔学作画苦不成家今复阁笔十年矣安敢妄论此中曲折哉顾今世不乏名手而可传者少便面尺幅无间疎密寻丈绢素实见短长乃今之画者观其初作数树焉意止矣及徐而见其势之有余也复缀之以树继作数峰焉意止矣及徐而见其势之有余也复缀之以峰再作亭榭桥道诸物意亦止矣及徐而见其势之有余也复杂以他物如是画安得佳即佳又安得传乎间有一二能手形摹王赵董倪诸家亦时工似然多雷同而少变化其丘壑布置千幅如一此由游渉未逺足不登奇山水临摹又少目不见旧藁本故如此耳仆家藏名迹虽不广每见前贤多有不同故以爲当今实鲜佳手纵佳亦不传世有知者即不以此言爲画苑平章知亦不以爲非丹青药石也【赤牍】
　　明唐志契论画
　　画家传模移写自谢赫始此法遂爲画家防径盖临摹最易神气难传师其意而不师其迹乃眞临摹也如巨然学北苑元章学北苑大痴学北苑倪迂学北苑一北苑耳各各学之而各各不相似使俗人爲之定要笔笔与原本相同若之何能名世也【绘事微言】
　　明陈衎论画
　　元逸人黄大痴敎人画法最忌曰甜甜者秾郁而輭熟之谓也夫爲俗为腐爲板凡人皆知之甜则不但不之忌且羣然喜之矣从大痴拈出大是妙谛【槎上老舌】
　　明薛岗论画
　　画中惟山水义理深远而意趣无穷故文人之笔山水常多若人物禽虫花草多出画工虽至精妙一览易尽余谓丹青有宗派姑苏独得其传【天爵堂笔余】
　　明王无倪论画
　　画无絶笔传授爲先古哲妙墨代代相沿犹夫子之云识大识小也若广访名师加以心慧古迹不但可亚还可自谓过之【画史防要】
　　明屠隆论画
　　意趣具于笔前故画成神足庄重严律不求工巧而自多妙处后人刻意工巧有物趣而乏天趣画花赵昌意在似徐熙意不在似非髙于画者不能以似不似第其髙逺盖意不在似者太史公之于文杜陵老子之于诗也【考槃余事】
　　明屠隆论学画
　　人能以画寓意明牕净几描写景物或观佳山水处胷中便生景象或观名花折枝想其态度绰约枝梗转折向日舒笑迎风欹斜含烟弄雨初开残落布置笔端不觉妙合天趣自是一乐若不以天生活泼爲法徒窃纸上形似终爲俗品古之髙尚士夫如李公麟范寛李成苏长公米家父子軰靡不尽臻神品赏鉴大雅须学一二名家方得知画意【画史防要】
　　明屠隆论临画
　　临摹古画着色最难极力模拟或有相似惟红不可及然无出宋人宋人摹写唐朝五代之画如出一手秘府多宝藏之今人临画惟求影响多用已意随手苟简虽极精工先乏天趣妙者亦板国朝戴文进临摹宋人名画得其三昧种种逼眞效黄子久王叔明画较胜二家沈石田有一种本色不甚称摹仿诸旧笔意夺眞独于倪元鎭不似盖老笔过之也评者云子昂近宋而人物爲胜沈啓南近元而山水爲尤今如吴中莫乐泉临画亦称当代一絶【考槃余事】
　　明王世贞论画
　　书道成后挥洒时入心不过秒忽画学成后盘礴时入心不能丝毫诗文总至成就临期结撰必透入心方寸以此知书画之士多长年盖有故也年在桑榆政须頼以文寂寞不取资生聊用适意旣就之顷亦自斐然乃知欧九非欺我者少学无成老而才尽以此自叹耳人物以形模爲先气韵超乎其表山水以气韵爲主形模寓乎其中乃爲合作若形似无生气神彩至脱格皆病也
　　语曰画石如飞白木如籀又云画竹榦如篆枝如草叶如眞节如隶郭熙唐棣之树文与可之竹温日观之葡萄皆自草法中得来此画与书通者也至于书体篆隶如鹄头虎倒薤偃波龙凤麟鱼虫云鸟鹊鹄牛鼠猴鸡犬兔科斗之属法如锥画沙印印泥折钗股屋漏痕髙峰坠石百岁枯藤惊蛇入草比拟如龙跳虎卧戏海游天美女仙人霞收月上及览韩退之送髙闲上人序李阳冰上李大夫书则书尤与画通者也【艺苑巵言】
　　明周天球论写生
　　写生之法大与绘画异妙在用笔之遒劲用墨之浓淡得化工之巧具生意之全不计纤拙形似也【石田画卷题跋】
　　明董其昌画旨
　　画平远师赵大年重山叠嶂师江贯道皴法用源麻皮皴及潇湘图防子皴树用北苑子昂二家法石用大李将军秋江待渡图及郭忠恕雪景李成画法有小幅水墨及着色青緑俱宜宗之集其大成自出机轴再四五年文沈二君不能独歩吾吴矣
　　画家之妙全在烟云变灭中米虎儿谓王维画皆如刻画不足学也惟以云山爲墨戏此语虽似偏然山水中当着意烟云不可用粉染当以墨渍出令如气蒸冉冉欲堕乃可称生动之韵
　　凡画山水须明分合分笔乃大纲宗也有一幅之分有一段之分于此了然则画道过半矣
　　董北苑僧巨然都以墨染云气有吞吐变灭之势米氏父子宗董巨然法稍删其繁复独画云仍用李将军抅笔如伯驹伯骕軰欲自成一家不得随人去取故也老米画难于混厚但用淡墨浓墨泼墨破墨积墨焦墨尽得之矣
　　画人物须顾盻语言花果迎风带露禽飞兽走精神脱眞山水林泉清闲幽旷屋庐桥渡往来山脚入水澄明水源来歴分晓有此数端即不知名定是髙手古人画不从一边生去今则失此意故无八面玲珑之巧但能分能合而皴法足以发之是了手时事也其次须明虚实实者各段中用笔之详略也有详处必要有略处实虚互用疎则不密则不风韵但审虚实以意取之画自奇矣
　　摊烛作画正如隔帘看月隔水看花意在逺近之间亦文章法也
　　每观唐人山水皴法皆如铁线至于画人物衣纹亦如之
　　道君皇帝以积墨写石凡有六品后敷文学士小米跋于海岳庵中不似人间抅勒法也然石田翁则云画石须用皴如写大山则隽永有味
　　昔人评石之奇曰透曰漏吾以知画石之诀亦尽此矣赵文敏尝爲飞白石又尝爲卷云石又爲马牙抅石此三种足尽石之变
　　画家六法一曰气韵生动气韵不可学此生而知之自然天授然亦有学得处读万卷书行万里路胸中脱去尘浊自然丘壑内营成立鄞鄂随手写出皆爲山水传神
　　画与字各有门庭字可生画不可不熟字须熟后生画须熟外熟
　　朝起看云气变幻可收拾笔端吾尝游洞庭湖推篷旷望俨然米家墨戏又米敷文居京口谓北固诸山与海门连亘取其境爲潇湘白云卷故唐世画马入神者曰天闲十万皆画谱也
　　画家以古人爲师已是上乘进此当以天地爲师每朝看云气变幻絶近画中山山行时见奇树须四面取之树有左看不入画而右看入画者前后亦尔看得熟自然传神传神者必以形形与心手相凑而相忘神之所托也树岂有不入画者特画収之生绢中茂密而不繁峭秀而不塞即是一家眷属耳
　　士人作画当以草隶奇字之法爲之树如屈铁山如画沙絶去甜俗谿径乃爲士气不尔纵俨然及格已落画师魔界不复可救药矣若能解脱绳束中便是透鳞也
　　以径之奇怪论则画不如山水以笔墨之精妙论则山水决不如画东坡有诗云论画以形似见与儿童隣作诗必此诗定知非诗人余曰此元画也晁以道诗云画写物外形要物形不改诗传画外意贵有画中态余曰此宋画也
</div>
    <div class="pagination">
<a href="御定佩文斋书画谱_page57.html">上一页</a><span>...</span><a href="御定佩文斋书画谱_page53.html">53</a><a href="御定佩文斋书画谱_page54.html">54</a><a href="御定佩文斋书画谱_page55.html">55</a><a href="御定佩文斋书画谱_page56.html">56</a><a href="御定佩文斋书画谱_page57.html">57</a><span class="current-page">58</span><a href="御定佩文斋书画谱_page59.html">59</a><a href="御定佩文斋书画谱_page60.html">60</a><a href="御定佩文斋书画谱_page61.html">61</a><a href="御定佩文斋书画谱_page62.html">62</a><a href="御定佩文斋书画谱_page63.html">63</a><span>...</span><a href="御定佩文斋书画谱_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
