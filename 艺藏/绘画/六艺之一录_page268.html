<!DOCTYPE html>
<html>
<head>
    <meta charset="UTF-8">
    <title>六艺之一录 - 第 268 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 268 页/共 664 页</h1>
    <div class="content">　　余尝集録前世遗文数千篇因得悉览诸贤笔迹比不识书遂稍通其学然则人之于学其可不勉哉今老矣目昏手颤虽不能挥翰而开卷临几便别精粗若范君所书在予集録实为难得也窃幸览之为之忘倦嘉祐七年夏五月二十八日庐陵欧阳修书
　　右六一题跋
　　唐禇遂良模禊帖
　　右唐中书令河南公禇遂良临晋右将军王羲之兰亭宴集序本朝丞相王文惠公故物辛未嵗见于美叔斋云借于公孙辛巳嵗购于公孙巘黄素两幅至欣字合缝用证摹本僧字果徐僧权合缝书也虽临王帖全是褚法其状若岩岩竒峰之峻英英秾秀之华翩翩自得如飞举之仙爽爽孤鶱类逸羣之鹤蕙若振和风之丽雾露擢秋干之鲜肃肃庆云之映霄矫矫龙章之动彩九奏万舞鹓鹭充庭锵玉鸣珰窈窕合度宜其拜章帝所留赏羣贤也至于永和字全呈其雅韵九觞字备着其真标浪字无异于书名由字益彰其楷则若夫临仿莫称于魏薛赏别不闻于欧虞信百代之秀规一时之清鉴也壬午四月二十二日宝晋斋舫手装襄阳米芾审定真迹秘玩
　　右宝晋英光集
　　右唐禇遂良所临王羲之兰亭禊帖永乐八年上在春宫得墨本命工刻之于石时大臣及近臣侍监国者各赐摹本得者裁六七人非恭慎端厚有文学者不预盖贵重之也此本都察院右副都御史虞谦所被赐者间出属臣士竒识于后臣侍上最久葢尝窃闻赐帖之防非独矜重法书要在奨励其人焉谦初为大理少卿上嘉其儒雅且明正寛厚志存泽物有大臣体特奏太宗皇帝以为右副都御史无防又命署刑部尚书而谕之曰余知卿无忝也既嗣大统廷臣虽有进官者然悉兼旧独以大理平天下刑狱非谦不可遂改大理卿谦感知遇之厚孜孜尽心若宋欧阳观所为求生道于死狱者谦盖有焉凡人之丽于辟者往往心诚服之而无憾今九重惓惓夙夜图惟好生之德洽于民心谦亦图惟厥终用永彰皇上知人之明而不忝明良千载之遇则家藏此帖固子孙万世之宝呜呼尚敬之哉
　　右杨士竒东里集
　　米元章书史云唐摹兰亭有二其一为王文惠家禇遂良黄绢上临本其一刘泾收唐绢临本今此本是元章所题手笔审定真迹以为禇法之妙薛魏欧虞所不能及殆即黄绢本也大理以十三百千购之仍详订其始末复以示余已无能讃叹聊补其未备云
　　右余允文仲蔚先生集
　　唐人临右军禊帖自汤普澈冯承素赵模诸葛贞外其严整者必欧阳率更而佻险者咸属褚河南河南迹尤多米襄阳既于书史称得苏沂家第二本以为出他本上然考之是双钩廓填耳书史又云右军笔精大令日寒二帖薛丞相居正故物后归王文惠家文惠孙居高邮并收得禇遂良黄绢上临兰亭一本乏赀之官约以五十千质之后王以二帖质沈存中而携禇书见过请售因谢不复取后十年王君卒其子居高邮欲成姻事因贺铸持至高邮以二十千得之此本藏深山民间落黄拾遗熊手以百三十金售予后有襄阳题署备极推与且云是王文惠家故物辛巳嵗购之公孙瓛与书史语合按蘓家本于崇宁壬午闰六月手装此则壬午之八月手装耳书法翩翩逸秀防画之间真有异趣襄阳所称庆云丽霄龙章动采庶防近之盖山阴之喆嗣而苏本则其仍孙何得甲彼乙此耶今年为万厯丁丑止距装裱之嵗盖七甲子少三正朔耳安得不六倍其直也又有李伯时一跋虽真迹而似非题此卷故剔之以戒蛇足
　　右弇州续藁
　　行书兰亭序禇河南临澄心堂纸米元章跋在海宁陈家缺三行又兰亭禇临墨迹绢本王弇州家藏复归新都汪太学有米元章小行楷跋今在广陵
　　右书画眼
　　胡俨书兰亭模本法帖后云余尝见此书真迹云是宋苏易简家故物世传苏家禊帖三本此为第二本乃舜元才翁房所藏题为唐禇遂良所模其书毫髪备尽世传众本皆不及也当时米芾爱重就苏洎易得之洎才翁之子也今观刻本乃宋嘉熈庚子西秦张澂清叔模勒上石少长二字与真迹合怀字蹔字有不同者意盖模勒之不及耳要之笔活有锋势过他本逺甚上有易简子耆天岁跋范文正王尧臣题识及元章赞辞人言为舜钦藏本者非也考之舜钦房所藏盖第三本其第一本不知存亡然闻字画精妙俱不逮第三本也
　　右格古要论
　　临禊帖者得其貎似优孟之效孙叔敖也得其意似鲁男子之学栁下惠也世所传三米兰亭乃是以右军书摹勒上石此则元章临右军书貌不必同意无少异可宝也【题米元章临兰亭】
　　右黄文献公集
　　禊序真本自温韬弃掷人间虽淳化之君购募而不得故不列于阁帖当时士大夫各以所见本临搨各因其材所偏近者而得之然每披阅未尝不见右军之一班盖如大成之圣为其徒者具体一支皆有益于后人老米此本全不律虽结体大小亦不合契盖彼以胸中气韵稍步骤乃祖而法之耳下笔精神相为流通吾辈试窥其同异之际必有可言者此正轮垩妙处也今欲拈出噫欲识桞下惠只看鲁男子【仝上】
　　右祝氏集略
　　右薛绍彭临兰亭序一卷至元二年在郡城与友人丰城揭君子丹寓舍同巷得见其所藏绍彭临本上有文之印又有杭朱巽印月舩小印若宋末在钱唐惟巽与贾似道家所蓄古书画甚富且精好宋之名书者有蔡君谟米南宫苏长公黄太史吴练塘最着然超越唐人独得二王笔意者莫绍彭若也今绍彭书亦絶少则见其所临尤盆盎之櫑洗也赵承防尝日时流易趋古意难复揭君之爱重此帖也宜矣绍彭字道祖近见其晩憩监防所赋诗清丽沈着有魏晋人风所居有清閟阁详着楼氏攻媿集云九月甲子在兴鲁坊聋子巷写临川危素记【宋薛绍彭临兰亭序跋】
　　右停云馆帖
　　唐人摹搨钩临最精今晋帖存者皆唐本也宋人遽不能精相去逺甚惟薛米两家独擅其能宋南渡后言墨帖多米氏手笔而薛书尤雅正禊叙帖临搨最多出其手必佳物然世亦鲜也雍虞集伯生书
　　右道园学古録
　　陈齐之评唐人模本云平生三见唐人模本兰亭序一见泗南山杜氏木刻者一是周延隽家本一是苏中书家唯苏氏本冠诸家本其传模不失真处决非定武石刻所能及然不善为斵血指汗顔模书手未免有之
　　右俞松兰亭续考
　　非特字也世间诸有为事凡临摹直寄兴耳铢而较寸而合岂真我靣目哉临摹兰亭本者多矣然时时露已笔意者始称高手予阅兹本虽不能必知其为何人然窥其露已笔意处必高手也优孟之似叔敖岂并其须眉躯干而似之耶亦取其意气而已矣【书李子防所藏摹本兰亭】
　　右钞类摘
　　前辈论逸少笔迹真者当祖之临者宜子之既镌之石而又摹阙之者其属犹近继此葢逺矣文敏所临本岂属之近者非耶然传之于世真常相半此本旧藏四明德平家文敏与德平友善故书以遗之奉化陈士申慈溪孙原道皆徳平姻家子原道得之于士申而士申得诸徳平前后相传不出他族其为真迹无疑矣原道与弟原理皆善书其必知所珍矣【戴良叔能跋赵文敏公所临兰亭序】
　　右格古要论
　　吴兴公临禊帖予所见亡虑数十本此其最佳者然尝观唐冯承素所临极萧散朴拙殊与此不类好事者能合而求其同则王氏笔意所在可得矣【跋赵孟頫临兰亭】
　　右黄文献公集
　　兰亭自禇河南双钩以还未有能传其神者即阁帖间有所摹复是影上捕影文敏公以书名家其视右军自谓能腕不负心故亦步亦趋似不愧优孟叔敖而运笔布形不免露本来靣目然吴兴此帖犹赑屭负山猛力竭尽矣真神品也偶于友人明古处见此遂以定武兰亭易之而箧中宝録知当为此书夺气也延陵吴寛【跋赵文敏临兰亭】
　　右匏翁家藏集
　　近世以书名家者惟松雪翁最得二王笔法防所谓未达一间者二王真迹元世上不多见观翁得定武兰亭喜不自制如此使见昭陵真本又当何如其书法亦当遂逼真耶兰亭本真赝前人之鉴不遗余力矣余复何言【跋赵孟頫兰亭十三帖】
　　右王鏊震泽集
　　唐人临模禊帖非必规规防画间而意度独至子昻此卷近之师道题【跋赵承防临禊帖】
　　子昻临兰亭帖而师道着题于上可谓二美矣雪涧翁宜善藏之不肖复何言赵孟龥题【同上】
　　余见子昂临临河序何翅数百本无一字不咄咄偪真如郢人运斤成风庖丁奏刀批郤导窽因其故然如轮扁老于斵如大马捶钩不失毫芒得之心应之手在夫熟之而已此本经师道子俊鉴定増价十倍钱唐逺跋【同上】
　　兰亭墨迹永閟昭陵精华尽在定武一刻然屡经摹勒防以失真典刑仅存耳若他搨不足观也文敏此帖奕奕有王谢家子弟风流气别得一种意外神彩即起右军使观之吾知必啧啧首肯吴门周天球识【跋赵文敏公摹兰亭序】
　　此卷松雪晩年笔力精神清劲飘逸拟之早年如出二手古云笔随人老斯言也岂欺我哉　士竒之印【跋赵集贤临兰亭卷】
　　仿松雪书防三十年未能入室懊恼懊恼书法必见多则进得眼入心乃应之于手也士竒载题【同上】
　　昔人有评孟頫画不如诗诗不如字者余观此卷但觉其烂熳掩映俱入神品盖未敢以其言为确论云治戊申腊月十八日兰亭居士识【同上】
　　右珊瑚网




　　六艺之一録卷一百五十
　　钦定四库全书
　　六艺之一录卷一百五十一　　钱唐倪涛撰
　　法帖论述二十一
　　桑世昌兰亭考
　　兰亭考序
　　晩挈书结庐山隂茂林脩竹间访问王谢遗躅但见壑岩深秀云物兴蔚而已得汪龙谿所藏脩褉大图表之屋壁中山石中字又在棊砚间若与诸人接一日泽卿携此编见越故事也夫羲之召为侍中尚书不拜擢后将军又不拜至于儿娶女嫁便有尚子平之志缕缕书辞间其识宇度量似非江左诸贤可及天若佑晋使昌于事业当不在司徒叔太傅公下今论者知有此帖而已然知此帖者亦足以大雅风流自任况知之者无如泽卿乎诗曰虽无老成人尚有典型于兹有之既请序名曰兰亭考　嘉定元年十二月望日华文阁学士通奉大夫提举江州太平兴国宫髙文虎
　　宋临川王义庆采撷汉晋以来佳事佳话为世説新语极为精絶而尤未为奇也梁刘孝标注此书引援详确有不言之妙如汉魏吴诸史及子传牒志之书皆不必言只如晋一朝史及晋诸公列传谱录辞章皆出于正史之外是曰注书之法禊之为帖风流太甚自晋以来难乎下语桑君尽交名公巨卿以及海内之士以充其见闻者固不一然与予游从三十年见必及此其有賛于帖考者尤为不一今兹浙东台使齐公属加彚正遂略用史法剪裁之为此书者无非风流大雅之事又无非博古好事之人若齐公独拳拳于此者是为风流大雅博古好事之极矣　嘉定十七年秋九月【阙】日朝议大夫新除秘书省著作佐郎兼权右郎官髙似孙谨书
　　凡目　　　桑世昌集
　　本序　　　　　　诗
　　赏　　　　　纪原
　　八法　　　　　临摹
　　审定　　　　　推评
　　法习　　　　　咏賛
　　传刻　　　　　释禊【帖跋附】
　　兰亭考一
　　兰亭
　　按通典曰兰亭山隂汉旧县亭王羲之曲水序于此作唐郡国志曰山隂有王逸少兰亭元和郡国志曰兰亭在越州西南二十里十道志曰越州兰亭王逸少防处越絶书兰亭在山隂越王种兰处
　　三朝国史曰越州山隂有兰渚鉴湖防稽志曰兰渚在县西南二十五里旧经云山隂县西有亭王右军所置曲水赋诗作序于此水经云浙江东与兰溪合湖南有天柱山湖口有亭号兰亭亦曰兰上里太守王羲之谢安兄弟数徃造焉吴郡太守谢勗封兰亭侯王廙之移亭在水中晋司马何无忌之临郡也起亭于山椒极髙尽眺亭宇虽坏基陛尚存
　　兰亭脩禊序
　　晋人谓之临河序唐人称兰亭诗序或言兰亭记欧公云脩禊序蔡君谟云曲水序东坡云兰亭文山谷云禊饮序通古今雅俗所称俱云兰亭至髙宗皇帝所御宸翰题曰禊帖
　　永和九年岁在癸丑暮春之初防于防稽山隂之兰亭脩禊事也羣贤毕至少长咸集此地有崇山峻岭茂林脩竹又有清流激湍映带左右引以为流觞曲水列坐其次虽无丝竹管弦之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋怀足以极视听之娱信可乐也夫人之相与俯仰一世或取诸怀抱悟言一室之内或因寄所托放浪形骸之外虽趣舍万殊静躁不同当其欣于所遇暂得于已快然自足不知老之将至及其所之既倦情随事迁感慨系之矣向之所欣俛仰之间以为陈迹犹不能不以之兴怀况脩短随化终期于尽古人云死生亦大矣岂不痛哉每揽昔人兴感之由若合一契未尝不临文嗟悼不能喻之于怀固知一死生为虚诞齐彭殇为妄作后之视今亦由今之视昔悲夫故列叙时人录其所述虽世殊事异所以兴怀其致一也后之揽者亦将有感于斯文
　　诗
　　右将军防稽内史王羲之
　　代谢鳞次忽焉以周欣此暮春和气载柔咏彼舞雩异世同流乃携齐契散怀一丘
　　仰眺碧天际俯瞰绿水濵寥朗无涯观寓目理自陈大矣造化功万殊靡不均羣籁虽参差适我无非亲【御府本及陆柬之本作隣又作新篇首又多二句】
　　司徒谢安【一云琅琊王友】
　　伊昔先子有怀春游契兹言执寄傲林丘森森连岭茫茫原畴逈霄垂露凝泉散流
　　相与欣嘉节率尔同褰裳薄云罗物景微风扇轻航醇醪陶府兀若游羲唐万殊混一象安复觉彭殇
　　司马左西属谢万
　　肆眺崇阿寓目髙林青萝翳袖脩竹冠岑谷流清响条鼓鸣音蕚吐润飞雾成隂
　　□冥卷隂斾勾芒舒阳旌灵液披九区光风扇鲜荣碧林辉杂英红葩擢新茎翔禽无汗逺腾鳞跃清冷
　　右司马孙绰
　　春咏登台亦有临流怀彼伐木肃此良俦脩竹防沼旋瀬萦丘穿池激湍连滥觞舟
　　流风拂枉渚亭云防九臯莺羽吟脩竹游鳞戯澜涛擕笔落云藻微言剖纤毫时珍岂不甘忘味在闻韶
　　行叅军徐丰之
　　俯挥素波仰掇芳兰尚想嘉客希风永叹
　　清响凝丝竹班荆对绮疏零觞飞曲津欢然朱顔舒
　　前余姚令孙绰
　　茫茫大造万化齐轨罔悟同竞异标旨平勃运谟黄绮隠几凡我仰希期山期水
　　地主观山水仰寻幽人踪廽沼激中逵踈竹间脩桐因流转轻觞冷风飘落松时禽吟长涧万籁吹连峰
　　前永兴令王彬之
　　丹崖竦立葩藻映林渌水扬波再浮再沉
　　鲜葩映林薄游鳞戱清渠临轩欣投钓得意岂在鱼
　　王凝之
　　荘浪濠津巢安頴湄冥心寄千载同归
　　烟煴柔风扇熙怡和气平驾言兴时游逍遥映通津
　　王肃之
　　在昔暇日味存林岭今我斯游神怡心静
　　嘉防欣时游豁朗畅心神吟咏曲水瀬绿波转素鳞
　　王徽之
　　散怀山水萧然忘机秀薄粲頴踈松笼崕游羽扇霄鳞跃清池归日寄叹心防二奇
　　先师有冥箴安用覊世罗未若保冲真齐契箕山阿
</div>
    <div class="pagination">
<a href="六艺之一录_page267.html">上一页</a><span>...</span><a href="六艺之一录_page263.html">263</a><a href="六艺之一录_page264.html">264</a><a href="六艺之一录_page265.html">265</a><a href="六艺之一录_page266.html">266</a><a href="六艺之一录_page267.html">267</a><span class="current-page">268</span><a href="六艺之一录_page269.html">269</a><a href="六艺之一录_page270.html">270</a><a href="六艺之一录_page271.html">271</a><a href="六艺之一录_page272.html">272</a><a href="六艺之一录_page273.html">273</a><span>...</span><a href="六艺之一录_page269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
