<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 197 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 197 页/共 231 页</h1>
    <div class="content">　　黄鹤山人石梁秋瀑图并题
　　至正辛丑九月三日与陈征君同宿愚庵师房防香烹茗图石梁秋瀑翛然有出尘之趣黄鹤山人王写其逸态云
　　梁挂飞泉遥喷雪山间疎树静含香幽人自爱清秋景闲坐虚牕对夕阳周伯昂
　　一道飞湍万壑流平林如织锦光浮山翁独坐有何事洗耳端来笑许由耕云题
　　林际飞泉银汉长水边细草紫蘅香奔流峡底云雷起疑在匡山瀑布傍陆有恒
　　黄鹤山樵洞天清晓图并题
　　雾阁云缥缈间丹崖玉树絶跻攀桃源只尺无人识海上徐生漫往还黄鹤山樵
　　一生居士精神健此笔前生应画师南郭子綦今防我东方曼倩不逢时涧溪岩岫絶幽逺草树云烟相蔽亏亦欲求翁写东绢只惭投老买山迟河东张翥
　　山上出云山下雨树杪飞泉千丈吐何人结屋云泉间满地松隂如太古丹溪老仙性爱山芒鞋竹杖不放闲江湖安得具小舟挂冠来与此老逰金谿金霖
　　千岩万山白云心自闲结屋万山深处也分得云半间　人生良鲜欢世事纷纷行路难早处同防瑶草莫把当画图看壶中
　　金涧飞来晴雨莲峯倒插丹霄蘂仙楼阁隠岧嶤几树碧桃开了　醉后岂知天地月寒莫辨琼瑶一声鹤呌万山髙画出洞天清晓筠庵
　　黄鹤山人乔松絶壑图并题【一本作至正十三年二月晦日倪瓒写题诗与此同】
　　萧萧风雨麦秋寒把笔临摹强自寛幸赖俞君相慰藉松肪笋脯劝加餐　甲寅四月廿三日风雨中达侯茂异相访于晚节轩中因为写乔松絶壑图并赋题黄鹤山樵王
　　黄鹤山樵仿右丞笔其昌
　　此王伯谷家蔵曽见于南有堂今复与宰同鉴如见社中人继儒
　　叔眀千山春霁图
　　大峯巑巑碧烟起小峯戢戢树如荠人家住在涧之阿面面轩翠微里我曽采药岩西东石门路滑花蒙蒙行看野雉雊朝日坐听闲鸟啼春风可惜别来时节改地变山倾三十载只今虽苦混泥涂见此崔嵬兴长在呜呼安得倚空之梯九千尺独上其颠絶声迹林下野人
　　髙林蔼春霁野水浸平沙山脊浮云合岩腰细路斜携琴向江寺沽酒到渔家归去幽居晚山僮扫落花立庵
　　万壑千岩里萧然独掩门何当从杖履半日共琴樽江隂卞荣
　　万叠千峰凝翡翠一溪新水涨蒲萄仙翁际此风光好防杖携琴步野桥吴僧肃嘉
　　王叔眀仿米海岳山水
　　王郎笔力追前辈海岳新图入卧游独鹤眠松犹警露孤猿挂树忽惊秋陶潜宅畔五株栁范蠡湖中一叶舟同煑茯苓期嵗暮残生此外更何求瓒
　　叔眀仿巨然山水
　　余见山樵画多矣无不规摹古人遂足掩抑古人者云林所谓五百年来无此君不虚也然诸格中以仿董巨为最此幅仿巨然又叔眀平生第一得意笔
　　画家以皴法为第一义皴法中以破网解索为难惟赵吴兴得董巨正传要用此皴法脱尽画院庸史习气叔眀是承防甥故犹似舅此幅置吴兴画中不复可辨也其昌
　　黄鹤山樵清渰垂钓图并题
　　君家清渰上垂钓绿隂中露湿芙蓉月香销菡萏风移舟入烟渚横笛坐花丛自识忘机客无心问塞翁黄鹤山中人王叔眀画并题
　　画法摹书法求之董巨中宋朝输米老五代有杨风暮景烟霞窟秋山桂树丛惜哉黄鹤者已作雪眉翁延陵山樵遂初题
　　茅屋烟霞里乘闲理钓披图无限意书此慰相思文江邓九渊
　　外録
　　瑚网云此图为姑苏寒山赵氏家藏其女孙字子恵者于癸未菊月携过禾中尚有宋人西母像冠服殊古雅元顾定之墨竹潇洒多出尘之致赵仲穆画美人题笺得苏汉臣姿态而锦文絶非庸笔可到周东村武王梦卜图疑是周官白描仇实父作钟馗防蹇虽赝乃后随卒肩一大筐筐内缚诸魑魅有数小足挣筐外幻甚又子惠写生种种是没骨设色纤艶若移香影不下其母端卿也余时得其过墙红杏便面及绢素花石题蝴蝶花间蝴蝶舞款书扶风马昭徳戏墨更许补右丞诗意云
　　王叔明溪山深秀图卷
　　溪山深秀　黄鹤山人王
　　秋风动岩树归鸟何其翩我思岩中人可以乐忘年夫君本词客画手故作妍吴中图画薮肯为时好迁上岩云积雪下岩水鸣展卷才数尺坐对两忘言句曲外史张雨题
　　王叔明为文敏外孙而其画法自立门户别具一种姿态与文敏无一笔相似其品格不下文敏宜矣髙啓
　　黄鹤山樵精于绘事为古今独步故此卷不越防丈而山川掩映溪谷萦纡杯木森茂屋宇参差俨然有千里绵延之势而且用笔遒媚神采烂然倪云林称其笔力能扛鼎五百年来无此君观此岂不益信临川危素
　　叔眀乐琴书所图
　　清河张公有秩蚤以眀经登第为天子耳目官退食之余不忘琴书之适故颜其燕息处曰乐琴书所而叔眀为图之洪武念三年十月望益斋王彦文跋
　　黄鹤山人溪山髙隠图并题
　　我于白云中未尝忘青山城府吾奇观知往不知还往者不可劝来者又谁闗卧看飞鸟还山青云自闲至正十八年三月廿七日吴兴王叔明为仲贤画
　　叔眀谿山高逸图
　　【款书】黄鹤山人王叔铭画
　　外録
　　书画舫云吴能逺示予黄鹤谿山高逸图系晚年笔款楷行楚楚画更悠然
　　王叔明花溪渔隠图并题【纸本】
　　御儿西畔霅溪头两岸桃花绿水流东老共酣千日酒西施同泛五湖舟少年豪侠知谁在白发烟波得自由万古荣华如一梦笑将青眼对沙鸥黄鹤山中樵者王为玉泉尊舅画并赋诗于上
　　终日垂竿古渡头时人谁识旧风流暂依此处种桃者还忆当年载药舟对景使人懐角绮入山容我问巢由得鱼沽酒共妻饮一醉忘机笑狎鸥邥良次韵
　　外録
　　瑚网云此图有二其在吾里项氏者笔气髙纵意态苍逺有邥良和诗较胜新安王氏所藏而余有文五峰临幅自题云漫迹为渔已息机青山绿水日相依一年好景惟春昼栁絮桃花燕子飞
　　黄鹤樵者长林话古图并题
　　长林话古图【分隷自书画首】
　　铁篴道人从山隂来余值之有余清斋云其处丘壑幽防乔木秀郁僧磬云埋邨炊雾杂古趾犹存典刑髙人多于寄傲听罢神悦老铁复约余秋深偕游焉作此以订未来因缘至正八年春二月四日黄鹤樵者王子草树离离落照间清言输与两翁闲就中消受无人防满耳清泉满眼山文璧题
　　王叔明山萧寺图并题【纸本单条】
　　独立风前认去鸿阮生何用哭途穷空江水急寒潮上大野风来落日红木叶乱飞萧帝寺云情偏防楚王宫酬恩千里懐孤剑行李闗河惨淡中
　　邉城鼓角怨清秋起坐遥生闗塞愁露气下垂羣树白星光乱防大江流百年南北人空老万井升沉世若浮不为五湖归兴急要登嵩华看神州　黄鹤山樵王叔眀诗画
　　外録
　　瑚网云叔明又有萧寺风雨图卷为华谿叟沈良跋俞焯题于都城寓舎云间张逺识
　　黄鹤樵者鲁男子闭户图卷【着色人物】
　　雨倾风吼黑漫漫半死花枝失槛栏肉颤不禁珠泪迸全无恻隠不相看
　　嫂溺手援尚可为坐懐不乱是吾师颜家叔子亦鲁产难媍相依执烛慈　銕笛道人题
　　王叔明南邨草堂图【纸本浅着色】
　　南邨赋并序【赋内小字自注】
　　南邨九成陶先生别称也先生世家天台幼岐嶷十嵗父兄口授以伏生书即成诵二十有志于科名执笔论当世事主者忌之即拂衣去将返乎天台守先垄适寇砦于乡归弗克遂宿留乎云间因籍焉树防往来不离乎九峰之南人皆以南邨先生称之年已七十余矣著书累十万言不自知其勤也立身之洁终始弗渝真天下节义之士哉陈留张枢同乎先生之出处合乎先生之心志年相若也又相知为最深故特为之赋以道先生之髙情云
　　予将行乎行何居【音基】乎思取友于遐陬慨名节之不立兮将何征乎儒流饰时妆以竞好兮曽弗赧夫前修索琼茅以筳篿兮藐四海之焉求灵氛盱衡以告予兮道无法而不周尔何瞀瞀于所从兮务因之以逺游谅前圣之可征兮斯焉岂无君子推古道以谘询兮固殷周之多士山嵗寒以落木兮郁苍苍乎松栢凤飞舞而綷防兮粲云章之五色尔何遗乎美好兮弃荆璞而弗识望隠处之嵯峨兮泣平睾之广衍纷众树之蓊薆兮羃文华以芳绚彼美人之修嫮兮眷行藏于婉娩被庆云以为衣兮濯甘泉以自洁览瓮牖于朝光兮听天鸡之啁唽表谔谔以无磷缁兮矧规旋而矩折挽芳馨以弥章兮函荾荴【上音虽下音敷】以俟风也矫中立曽弗倚兮又何疑乎屡空也乱曰南有村兮云间烟九防兮倚似青山星东璧兮煜江西流兮潺湲草生兮书带风转蕙兮泛崇兰披汗竹兮霜斑斑菊晚节兮桂花丹鸢飞兮鱼跃波动荡兮天寒云间非夫人吾谁与兮又何妨遗逸乎商顔
　　桑柘村深泗水南居民耕织力田蚕草堂灯火书声起锦里杯盘野兴酣抱负久知经济用栖迟惟恐利名淹扁舟来往鸥波里时与髙人共盍簪泰窝道人吴兴钱云
　　南村老人清且癯闭户十年工著书诸生解问雄字使者空求颜阖居推山在夕阳野扫迳栁垂春水渠卜邻若得遂吾愿日日抱琴无日虚吴郡张洙
　　南邨草堂记
　　南邨草堂者陶君九成先生隠居之所也先生性冲澹不乐仕进厌嚣尘湫隘遂徙家南邨焉邨之俗悉事农桑沟洫经正禾麻横从鸡犬声相闻桑梓之隂蔽野当古蹊曲水乔木童童若车盖而秀郁者又不可以名状也俗尚淳厐诡行异服者屛不与处而田叟野老知古今非法言不道率子弟之趋事赴功者弗后期暇则相与饮劳岁时伏腊有加焉以故先生乐其里俗之美愿为终老也齿少且贱承交于先生者有年矣不自意终嵗竟生浮湛而所谓南邨草堂者尝一接于梦寐间也衰老荒落焉能以文为哉窃惟尔祖陶处士为晋一代伟人方其居南邨也必曰闻多素心人乃往居其宅当时交际者岂无名公钜卿而髙堂数仭丹楹藻棁者何欲而不得而独圜堵萧然介然不与世狎其懽悰畅洽乃见于田舎数人由其素心暴白以此而感彼不以一毫有累于其中千载之下闻风而企慕况在其子孙心同气应者乎诗曰惟其有之是以似之是为记沈譔
　　晨旭兮熹微宿露兮凄其君子履兹兮惕焉孝思追先徳于久逺兮敬厥祀而弗遗　春露祠江沙兮如雪野竹兮森列眷言故友兮绸缪话别啓柴扉以循步兮见衣上之明月　月色柴门厥居兮髙明秋爽兮气清简编舒卷兮对此韩檠羌伊吾之不絶兮惟圣贤之是程　秋声馆西畴兮春及东作兮靡忒戴星而耕兮冐雨而息彼冕绂之虽贵兮宁易予之袯襫　袯襫所　吴郡顾禄谨中譔
　　南村记
　　横泖去吴淞不五十里自泖而支于东南者曰泗又东而水势益险峻曰蒲潮汐往来折入于海西睇九山若凤翥驰犇云卧中伏烟雨霁苍翠落几案并横泖而聚者为村民俗尚古吾友陶九成先生筑草堂以居焉先生读书养素得其趣则曳杖于松蹊菊圃之间疲则箕踞于平坡磐石之上或登髙眺逺则九山之秀与目谋泗水之清与心谋林木之蔚茂者与神谋也号曰南村盖有得夫晋庾亮登南楼于清秋之际陶处士见南山于采菊之时矣记未获来征余言余曰亮本晋清谈之流闇于识而短于才驻师武昌未闻有所规畧至末路之穷乃乘月南楼与浩辈坐谈以为兴复不浅竟无补于中州之多故吁亦疎矣若处士则悠然南山其澹泊深逺之情忧思感慨之状付之忘言视亮之谈咏光景岂不霄壤哉今先生所居之村平林逺岫拱立离向辟其门则知宇宙之恢廓敞其轩则知云烟之聚防凿其牖则乌兔之飞走者在乎目之一瞩也此南村之所以为南盖本于南山悠然之趣而南楼之赏不足以喻夫南山之胜南山之胜即先生南村之胜信可知也他日予舟南归当携琴访先生于南村坐南村以鼓南风之操斯又一时佳兴云洪武甲子冬十月十日东吴全节譔并书
　　草堂结构溪南村南极夜照如朝暾南村老人应星象北山徒着移山文钩看云自怡悦银蟾飞上青山缺乌皮晓坐凌秋空金碧九朶开芙蓉东村挝鼓迎春社西村育蚕盛桑柘甘霖既敷停桔槔禾黍秋深接农舎老人此时心炯然沧霞潄玉希神仙长生岂无石间髓洗耳更有山中泉爬罗剔抉藏奇古草堂又作图书府析分穗书精鸟书陈仓亲鉴宣王鼔浣花溪头花自春浣花老翁徒苦辛乱离奔走皮肉皴何如栗里羲皇人羲皇人岂求仕八十余日缚尘市一朝解印赋归来木落南村避征使南村五老居赤城赤城绕屋烟霞明壮年东游不归去袖挟宝剑双龙精厥祖移家金积上山中避人呼宰相雪斑老鹿驾轻车路入桃花隔封壤子孙蔓延多隠居眼方独授丹台书草堂昨夜烧丹灶丹光一道飞虹蜺嗟我尘寰苦烦扰仰视南村若三岛欲携铁杖叩髙堂引访安期索枣陈留张璧识
　　外録
　　书画舫云叔明南村草堂图一轴为陶九成作纸本浅绛色脱尽画家蹊径纯以逸趣发之品在林泉清赏之上今在项氏
　　王叔明萝薜山居图并识卷【小卷纸本】
　　绿萝蔓苍壁花香散春云松房孤定回袈裟留夕曛山髙萝月白独立霜满巾回风振曽巅崖雪洒余芬昔在净名室雨花不霑身心空诸观寂漏尽本无因孰与幽境防赏竟去纤尘心期后来者矫首空嶙峋　余在龙河济津持此卷求余画萝壁图并赋此诗老全室一见颔之而微笑是夜余闭户熟睡夜深扣户甚急起观之乃全室也口诵前诗数回相与唫笑至五鼓方去及旦遂题于卷首香光居士王叔明识
　　石壁挂青萝禅房在其下松枝裁作扉茅覆不用瓦若人百念忘襟懐自潇洒行看坞云生坐听岩泉泻怡然朝复曛在境无取舎于中亦不存何有空与假一从入山来见山不见野寒拾千载人谁是同流者壬戌秋全室叟宗泐识
　　开士栖禅萝壁下茒舎才堪庇风雨堦前只尺生白云檐底防常卧驯虎一念情忘万境融印心不用楞伽句饥有松华渇有泉屋破自牵萝薜补媿我移居山不深又着袈裟聨鹭序圣恩念老赐还山濯足灵源访支许防稽具庵如玘
　　青山多绿萝绵绵挂石壁秀色无春冬佳气连朝夕中有坐禅房岩扉窅而寂日出芝草香烟消琪树碧心空境亦忘居安身自适不学解空人天花绕其席洪武十七年四月一日南屏山人同庵彝简记
　　县崖薜茘接云长政爱幽居在上方凉月纷纷秋弄景晴隂冉冉画生香故依青壁置兰若差胜翠微开竹房况是千岩揺落后盘空秀色更苍苍中吴道
　　萝壁非常玩髙僧独爱之苍松同夀色老石借春姿引蔓斜连屋垂花直下池茶筵宾客散坐到月来时钱塘沙门徳祥
　　青萝壁下一僧房长日惟烧一炷香风在竹栏人在定鸟啣红柿落柴牀　余侍先师于南屏时见题此卷意不尽复述一絶迨今四十八年矣西宗意藏更出示故书于后前中峰守彝书
　　萝壁山房记
　　山房以萝壁名者乃昔济上人禅息之所也上人字津性纯粹清雅以解吟工书鸣于禅林当时名公多重之者王君叔明为绘山房图题诗识之全室存翁具庵同庵止庵诸老师皆声诗咏美津既殁余五十年诗卷今为西宗意藏主所有予来南屏一日西宗出卷示予且曰意生也晚志慕古人当宗门全盛时诸老宿以道学相倾意以是时不得身侍巾舄于其间为歉岩居谷处草座麻衣世虑澹如独慕古之心时往来于懐也忽交与有好事者以萝壁山房诗卷见遗展玩欣然如亲接对古老顔色因自喜以所居山房就名萝壁其图与诗如予素有而复归于予者也夫道目击耳闻无乎不在顾力行何如耳岂不闻灵云师之于桃花孚上座之于画角闻击竹声见弄师子皆足以发明向上一着子慕古人志在古道盍以灵云辈自任岂求于彼而不察乎此必俟得古道于古人耶子其朂诸若乃山房名实今昔不二诸老师所赋诗见之矣是为记宣徳五年秋九月初吉净慈住山天台沙门释正需书
　　苍珉逗纤根翠蔓郁盘结叶宻珠璎悬枝断钗股折悠悠罏篆销寂寂啼鸟歇味禅坐深更虬髯弄明月前普福住山大振
　　叔明灵石草堂图【纸本水墨挂幅】
　　草堂之灵钟山下灵石山中有草堂堂前森列皆石友具服再拜庸何妨晴岚入凝研席暖芸吹香扑书帙客来无物款清谈旋束荆薪煮灵石梦庵
　　坐深残醉醒卷草堂开拥座千峯出横空一鹤来晚风松落子时雨石生苔却忆山中客披图日几回彭城刘
　　山中灵石碧嵯峨髙士茅堂住涧阿几树松隂当户宻四时岚气入帘多依依猿鹤常相近寂寂亲朋逺不过遥望西岩皋落处临风时咏考槃謌吴人钱绅
　　黄鹤山人芝兰室图并记
　　宝石泉壑　王画【篆书】
　　苾蒭香草也西土以名僧言其芳芗逺被薰袭羣草气变形随亦由僧之化俗使其改恶从善也楚骚以蕙荃比君子萧艾喻小人举世皆爱蕙荃而恶萧艾古今人情之所同固无间于遐迩也薰莸不可以错糅言君子小人不可以同处也灵均辞微而防逺至如采三秀于山间纫秋兰以为佩言善人君子终身亲近不可逺也古谚有之与善人交如入芝兰之室久而与之俱化夫芝瑞草也一茎五色三秀九岐菌生嵩华丹屋之上食之者千嵗不老兰香草也绿叶紫茎丹葩玉菡越山楚泽幽芳袭人此二物草中之瑞而香者也集而为室坛壁楣橑无非芝兰虽以菉葹之滋蔓荼莸之苦臭淹渍既久安得不渐其瑞而染其香哉今以刚愎之资柔佞之质得与圣贤久处服其衣冠听其言辞周旋礼乐左右规矩恶得不与之均化哉逺而西土近而中国圣贤之教人每取喻于草木盖此之易晓而乐于从善也钱唐有大苾蒭曰古林昌公幼祝发于宝石山律戒精严智慧明了金函秘典日诵万言于是分净慈之半席主法防之坐元暮年筑室于城之东偏绘塑大觉金身圆通素像歌呗赞诵不舎昼夜乃辟西清离立奇石移植紫藟树列兰荪倚槛则清心濯目冯轩则衣芳佩馨光沦日月香动彻飚古林于时宴坐室中招诸徒立庑下语其法嗣善福曰树以芝兰所以集善友也芝兰名室所以成就于己也从香起观因义了心推一义而穷万义穷万法而归一法理事既除法尘俱净此觉皇之教也汝能因芝兰之香瑞纚类防源当为优鉢罗芬陀利乃天人爱见之奇华无尽根刚陀罗树为救世清凉之妙药茍能如是返观从起实因芝兰之室有以啓之也弟子再拜曰唯余闻而叹曰是苾蒭者可谓善教人者矣因香草之澌流也而知芝兰可以化质复驯致乎悦世救人及其至也则此心之芳香不假外物无复形秽将普薰一切世界矣奚止事一室哉王于是乎记俞和书
　　不着维摩狮子床芝兰为友产清香商岩采到莲茎瑞楚畹来奕叶光春雨苾蒭还并秀晓风薝卜每同芳也知臭味通化物我防观与世忘豫章蒲庵来复
　　筑室古城曲树此兰与芝异芳间奇石宛有山林姿芝兰日长茂离披满前墀绿叶朝露五色含晴晖道人方燕坐境寂神不驰色香了无取眼鼻忽若遗嗟予老京洛无地结茅茨浩歌望江水白云有余思临川危素
　　不以芝疗饥岂用兰为佩芝秀兰自馨植此一室内道人结习尽与物了无碍白昼敞禅扉羣峯逺相对南屏山人彝简
　　草中惟有芝兰好不数宜男指佞贤近喜亦从萧寺种谁云独许谢庭専防常道气留君子窈窕风姿媚佛天何用防檀林下住只将潇洒度年年始丰徐一防
　　芝兰百本绕阶墀璚英间玉防楚畹光风揺绿叶汉庭春雨长铜池香飘衣袂堪纫佩味入斋厨足疗饥谢氏芳华归宝石封胡羯末宛同时白云峯如兰
　　禅扃閟幽寂石室生清芬奇葩杂芳树蔼然祗园春如何寻丈间迥与人寰分声闻已知妄色相元非真元以甘露枝净洒浊世尘余芳倘可即相从问正因钱唐白笵
　　紫芝采为食幽兰纫作佩聊复助熏脩庶防堪傲世一室静生香诸尘自融防蒲团禅燕余经卷了空外防然吾我忘谁云有三际兆宇文公谅禅居结莲社地僻无人声瑶草穿堦绿幽兰入梦清吟诗怜楚泽分坐忆南屏色映千华偈香同九畹英何当风月下相对説无生金华宋璲
　　黄鹤樵者泉石闲斋图并题【挂幅】
</div>
    <div class="pagination">
<a href="式古堂书画汇考_page196.html">上一页</a><span>...</span><a href="式古堂书画汇考_page192.html">192</a><a href="式古堂书画汇考_page193.html">193</a><a href="式古堂书画汇考_page194.html">194</a><a href="式古堂书画汇考_page195.html">195</a><a href="式古堂书画汇考_page196.html">196</a><span class="current-page">197</span><a href="式古堂书画汇考_page198.html">198</a><a href="式古堂书画汇考_page199.html">199</a><a href="式古堂书画汇考_page200.html">200</a><a href="式古堂书画汇考_page201.html">201</a><a href="式古堂书画汇考_page202.html">202</a><span>...</span><a href="式古堂书画汇考_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
