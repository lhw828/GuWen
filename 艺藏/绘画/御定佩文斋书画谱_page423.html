<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 423 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 423 页/共 578 页</h1>
    <div class="content">　　开元东封图
　　唐集贤御书院有开元东封图晋国公裴度得其本以进且曰祖宗盛事绍复有期所以写成此图輙敢上献征史氏之失纂礼容之要唐之诸臣如裴度者知所以事君矣【广川画跋】
　　山水粉图
　　陈子昂山水粉图诗云山图之白云兮若巫山之髙丘纷羣翠之鸿溶又似蓬瀛海水之周流信夫人之好道爱云山以幽求【陈伯玉集】
　　夀阳王花烛图
　　宋之问夀阳王花烛图诗云仙媛乘龙日天孙捧雁来可怜桃李树更绕鳯皇台烛照香车入花临寳扇开莫令银箭晓为尽合欢杯【宋延清集】
　　山水障
　　张九龄题画山水障诗云良工适我愿妙墨挥岩泉变化合羣有髙深侔自然【张曲江集】
　　六图屏风
　　李颀题崔五六图屏风各赋一物得乌孙佩刀诗云主人屏风写竒状铁鞘金镮俨相向回头瞪目时一看使余心在江湖上【唐诗纪】
　　杨妃上马图
　　余家旧画杨妃上马图乃明皇幸骊山时故事侍御之人无他仗卫但有两珰各挟弹前导意其燕游戏具非有谓也后乃闻乘舆燕游前以击弹代鸣鞘大抵古无有据而不茍用器物制度固有不能言传因画乃见者【曽三异因话録】
　　虢国夫人夜游图
　　佳人自鞚玉花骢翩如惊燕蹋飞龙金鞭争道寳钗落何人先入明光宫宫中羯鼓催花栁玉奴弦索花奴手坐中八姨真贵人走马来看不动尘明眸皓齿谁复见只有丹青余泪痕人间俯仰成今古吴公台下雷塘路当时亦笑张丽华不知门外韩擒虎【东坡集】
　　舞马图
　　舞马图唐人所作也唐记千秋节舞马于勤政楼下当时歌曰试听紫骝歌乐府如何骐骥舞华阳上既幸蜀马散人间田承嗣内之廏下他日乐作军中马舞枥上以为不祥杀之然唐之为戏尚矣【广川画跋】
　　蜀宫图画
　　宗幸蜀时旧宫置为道士观内有宗铸金真容及乘舆侍从图画先是节度使每至皆先拜而后视事郭英乂以观地形胜乃入居之其真容图画悉遭毁壊【旧唐书郭英乂】
　　天育骠骑图
　　杜甫天育骠骑歌云吾闻天子之马走千里今之画图无乃是是何意态雄且杰騣尾萧梢朔风起毛为騄骠两耳黄眼有紫焰双曈方矫矫龙性合变化卓立天骨森开张伊昔太仆张景顺监牧攻驹阅清峻遂令大奴守天育别养骥子怜神俊当时四十万匹马张公叹其材尽下故独写真世人见之座右久更新年多物化空形影呜呼健歩无由骋如今岂无騕褭与骅骝时无王良伯乐死即休【杜工部集】
　　十眉图
　　唐明皇令画工画十眉图一曰鸳鸯眉又名八字眉二曰小山眉又名逺山眉三曰五岳眉四曰三眉五曰垂珠眉六曰月棱眉又名却月眉七曰分梢眉八曰涵烟眉九曰拂云眉又名横烟眉十曰倒晕眉东坡诗云成都画手开十眉横云却月争新竒【杨慎丹铅余録】
　　明皇真妃图
　　此图是名画言少时摹取闗中旧画人物相配合作之【山谷集】
　　杜子美骑驴图
　　杜子美放于酒者也当其乘驴歴市望旗亭逐麯车餔糟饮醨攲倾顿委其子捉辔持之吾意其当在长安旅食时也【广川画跋】
　　邢房悟前生图
　　宋苏轼破琴诗序云旧説房琯开元中尝宰卢氏与道士邢和璞出游过夏口村入废佛寺坐古松下和璞使人凿地得瓮中所藏娄师徳与永禅师书笑谓琯曰颇忆此耶琯因怅然悟前生之为永师也【轼云栁仲逺以此本托王晋卿临为巨轴名为邢房悟前生图】故人栁子玉寳此画云是唐本【东坡集】
　　贺监归越图
　　归越图唐王松所记天寳二年知章以老入道归乡里诏许之皇太子诸王就见于第以拜羣臣赋诗上制序所司供帐百职饯宴祖西都门外观者错聚为一时异事此图髣髴见之【广川画跋】
　　奏乐图
　　人有得奏乐图不知其名王维视之曰霓裳第三叠第一拍也好事者集乐工按之一无差咸服其精思【旧唐书王维】
　　混元皇帝像
　　在归州天寳元年刘守滔刻之石【舆地碑目】
　　风后八阵图
　　独孤及风后八阵图记云唐天寳中客有为韬钤者得其遗制于黄帝书之外篇裂素而图之【文苑英华】
　　阙特勒战阵状
　　宗时阙特勒死诏立庙像四垣图战阵状诏髙手工六人往绘写精肖其国以为未尝有【唐书突厥】
　　画钟馗
　　张説谢赐钟馗及厯日表云中使至奉宣圣防赐画钟馗一及新厯日一轴屏祛羣厉缋神象以无邪允授人时颁厯日而敬授【文苑英华】
　　浑令公燕鱼朝恩图
　　宋苏轼诗云咸寜英气似汾阳夜饮军容出红妆不须纒头万匹锦知君未办作吕强【东坡集】
　　画孝友
　　李栖筠为常州刺史大起学校堂上画孝友传示诸生人人知劝以治行进【唐书本】
　　山海图
　　李白莹禅师房观山海图诗云真僧闭精宇灭迹含达观列嶂图云山攒峰入霄汉丹崖森在目清昼疑卷幔蓬壶来轩牎瀛海入几案烟涛争喷薄岛屿相凌乱征帆飘空中瀑水洒天半峥嵘若可陟想像徒盈叹杳与真心冥遂谐静者翫如登赤城里揭歩沧洲畔即事能娱人从兹得消散【李翰林集】
　　岷山沲江画图
　　杜甫观严郑公防事岷山沲江画图诗云沲水流中座岷山到此堂白波吹粉壁青嶂插雕梁直讶杉松冷兼疑菱荇香雪云虚防缀沙草得防茫岭雁随毫末川蜺饮练光霏红洲蕊乱拂黛石萝长暗谷非闗雨丹枫不为霜秋成圃外景物洞庭傍绘事功殊絶幽襟兴激昂从来谢太傅丘壑道难忘【杜工部集】
　　九疑山图
　　元结九疑山图记云九疑山九相似望而疑之谓之九疑故图画九于好事以旌异之【文苑英华】
　　三湘图
　　郎士元题刘相三湘图诗云昔日醉衡霍迩来忆南州今朝平津邸兼得潇湘游稍辨郢门树依然芳杜洲防明三巴峡咫尺万里流飞鸟不知倦逺帆生暮愁涔阳指天末此绪空悠悠枕上见渔父坐中常狎鸥谁言魏阙下自有东山幽【郎刺史集】
　　九僧图
　　钱起观壁画九僧图诗云一世荣楛无异同百年哀乐又归空夜防乌鹊相争处林下真僧在定中【钱考功集】
　　望云骓图
　　徳宗幸梁洋唯御骓马号望云骓者驾还京饲以一品料暇日牵而视之至必长鸣四顾若感恩之状后老死飞龙廏中贵戚多图写之【唐国史补】
　　陇右山南图
　　贾躭好地理学凡四夷之使及使四夷还者必与之从容讯其山川土地之终始自吐蕃防陇右积年国家守于内地旧时镇戍不可复知躭乃画陇右山南图兼黄河经界逺近表献徳宗览之称善【旧唐书本传】
　　海内华夷图
　　贞元十七年贾躭撰成海内华夷图表献之曰兴元元年令臣修撰国图旋即充使魏州汴州出镇东洛东都间以众务不遂専门绩用尚亏近乃力竭衰病思殚所闻见圗于丹青谨令工人画海内华夷图一轴广三丈从三丈三尺率以一寸折成百里【旧唐书本】
　　青蛇图
　　建中十三年杨朝晟军次方渠无水师旅嚣然遽有青蛇乘髙而下视其迹水随而流朝晟命筑防环之遂为渟泉军人仰饮以足图其事上闻诏置祠焉【旧唐书本】
　　崖州图
　　韦执谊自卑官常忌讳不欲人言岭南州县名为郎官时尝与同舎诣职方观图毎至岭南州执谊遽命去之闭目不视及拜相还所坐堂见北壁有图不就省七八日试观之乃崖州图也以为不祥甚恶之及坐叔文之贬果往崖州【旧唐书本】
　　画雕
　　裴延龄恃恩轻躁班列惧之唯顾少连不避延龄尝画一雕羣鸟噪之以献上上知众怒如是故益信之而竟不大用【唐国史补】
　　归降图
　　宪宗元和二年四月岭南节度使赵昌进琼官儋振万安六州六十二洞归降图【旧唐书本纪】
　　麟食嘉禾图
　　宪宗元和七年十一月东川观察使潘孟阳奏龙州武安县嘉禾生有麟食之麟之来羣鹿环之光彩不可正视使画工图之以献【旧唐书本纪】
　　元和郡国图
　　宪宗元和八年二月宰相李吉甫进所撰元和郡国图【旧唐书本纪】
　　龙马图
　　栁宗元龙马图赞序云始吾闻明皇帝在位灵昌郡得异马于河而莫覩其形好事者涿人卢遵以其图来示余其状龙鳞虺尾拳髪环目肉鬛马之灵怪有是耶【桞河东集】
　　鹭鸶图
　　白居易诗序云河阳石尚书破廻鹘迎贵主过上党射鹭鸶绘画为图诗自注云尚书将入潞府偶逢水鸟鹭鸶引弓射之一发中目三军踊跃其事上闻诏下美之【白氏长庆集】
　　驺虞图
　　白居易驺虞画赞序云驺虞仁瑞之兽也其所感所食暨形状质文孙氏瑞图具载其事元和元年夏有以驺虞图赠余者余爱其外猛而威内仁而信又嗟旷代不觌引笔赞之【白氏长庆集】
　　西极图
　　元稹进西北边图状云臣先画圣唐西极图三面前于思政殿面奉圣防云诸家所进河陇图勘騐皆有差异并检寻近日烽镇城堡不得令臣所画稍须精详伏縁臣先画西极图疆界阔逺郡国繁多若烽镇馆驿尽言即山川牓帖太密臣数日之间别画一京西北州镇戍道路等图已毕纎毫必载尺寸无遗【元氏长庆集】
　　处州孔子庙画像
　　处州刺史邺侯李繁至官既新作孔子庙又令工改为顔子至子夏十人像其余六十子及后大儒公羊髙左丘明孟轲荀况伏生毛公韩生董生髙堂生扬雄郑等数十人皆图之壁【昌黎集】
　　庐山六人图
　　李渤与仲兄渉偕隐庐山乃摭古聨徳髙蹈者以楚接舆老莱子黔娄先生于陵子王仲孺梁鸿六人图像赞其行因以自儆【唐书本】
　　木莲花图
　　白居易画木莲花图寄元郎中诗云花房腻似红莲朶艳色鲜如紫牡丹唯有诗人能觧爱丹青写出与君看【白氏长庆集】
　　桃源图
　　韩愈桃源图诗云神仙有无何渺茫桃源之説诚荒唐流水盘廻山百转生绡数幅垂中堂武陵太守好事者题封逺寄南宫下南宫先生忻得之波涛入笔驱文辞文工画妙各臻极异境怳惚移于斯【昌黎集】
　　穆宗打毬图
　　排牙错彩锦茵绣幕绀绞倒茝玉壁珠防下设三丈毺房列丈二师子鉢乗乌牝马驰拂菻狗百歩千迹衔烛俯仰星奔雷击风疾电转势若鸷鸟出没进复不留辙迹其盛如此【广川画跋】
　　杭州郡楼图
　　张籍答白杭州郡楼登望画图见寄诗云画得江城登望处寄来今日到长安乍惊物色从诗出更想工人下笔难【张文昌集】
　　萧史图
　　鲍溶萧史图歌云霜绡数幅八月天防龙引鳯堂堂然小戴萧仙穆公女随仙大归玉京去仙路迢遥烟防重女衣清净云三素胡髯毵云髻光翠防皎洁琼华凉露痕烟迹清江貌疑别秦宫初断肠此天每在西北上紫霄洞客晓烟望【鲍溶集】
　　五台山图
　　敬宗初吐蕃遣使求五台山图【旧唐书本纪】
　　黠戛斯朝贡图
　　李徳裕黠戛斯朝贡图序云黠戛斯者本坚昆国也贞观二十一年其酋长自身入朝授以将军印拜坚昆都督逮于天寳季年朝贡不絶今诏太子詹事韦宗卿秘书少监吕述往莅賔馆以展私觌稽合同异覼缕阙遗蛮貊兜离之音载山川曲折之状条贯周备文理洽通臣輙因韦宗卿吕述所纪异闻饰以绘事【文苑英华】
　　筹边楼画
　　太和中李徳裕徙剑南西川建筹边楼按南道山川险要与蛮相入者图之左西道与吐蕃接者图之右其部落众寡馈餫逺迩曲折咸具乃召习边事者与之指画商订凡虏之情伪尽知之【唐书本传】
</div>
    <div class="pagination">
<a href="御定佩文斋书画谱_page422.html">上一页</a><span>...</span><a href="御定佩文斋书画谱_page418.html">418</a><a href="御定佩文斋书画谱_page419.html">419</a><a href="御定佩文斋书画谱_page420.html">420</a><a href="御定佩文斋书画谱_page421.html">421</a><a href="御定佩文斋书画谱_page422.html">422</a><span class="current-page">423</span><a href="御定佩文斋书画谱_page424.html">424</a><a href="御定佩文斋书画谱_page425.html">425</a><a href="御定佩文斋书画谱_page426.html">426</a><a href="御定佩文斋书画谱_page427.html">427</a><a href="御定佩文斋书画谱_page428.html">428</a><span>...</span><a href="御定佩文斋书画谱_page424.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
