<!DOCTYPE html>
<html>
 <head>
  <meta charset="utf-8"/>
  <title>
   石渠宝笈 - 第 39 页/共 109 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   石渠宝笈 - 第 39 页/共 109 页
  </h1>
  <div class="content">
   石渠寳笈卷十三
&lt;子部,艺术类,书画之属,石渠宝笈&gt;
　　钦定四库全书
　　石渠寳笈卷十四目録
　　贮
　　养心殿
　　列朝人书画
　　书卷上等
　　唐阎立本画萧翼赚兰亭图
　　唐孙位髙逸图
　　五代胡瓌畨马图
　　宋徽宗四禽图
　　宋徽宗御河鸂鶒图
　　宋徽宗十八学士图
　　宋郭忠恕摹辋川图
　　宋孙知防江山行旅图
　　宋燕肃春山图
　　宋李公麟辋川图
　　宋李公麟画唐明皇击毬图
　　宋梁师闵芦汀密雪图
　　宋杨补之雪梅
　　宋马和之画召南八篇
　　宋马和之画鄘风四篇
　　宋李唐长夏江寺图
　　宋李唐画晋文公复国图
　　宋李嵩画钱塘观潮图
　　宋马逺松泉居士图
　　宋马逺四皓图
　　元赵孟頫水村图
　　元赵孟頫兰蕙图
　　元赵孟頫管道升赵雍木石兰竹合卷
　　元管道升丛玉图
　　元管道升碧琅庵图
　　元赵雍画马
　　元髙克恭夜山图
　　元黄公朢江山胜览图
　　元黄公朢溪山雨意图
　　元王防仙居图
　　元倪瓒狮子林图
　　元赵元剡溪云树图
　　明王湖山书屋图
　　明夏防竹泉春雨图
　　明沈周临钱选忠孝图
　　明沈周春郊散牧图
　　明吕纪芦防
　　明赵汝殷风林羣虎图
　　明唐寅画毅庵小照
　　明唐寅溪山渔隠图
　　明唐寅事茗图
　　明仇英汉宫春晓图
　　明仇英列女图
　　明文徴明画松
　　明文徴明真赏斋图
　　明陈栝三友图
　　明宋旭沈俊山水合卷
　　明许邦本摹辋川图










　　钦定四库全书
　　石渠宝笈卷十四
　　贮
　　养心殿五
　　列朝人
　　画卷上等
　　唐阎立本画萧翼赚兰亭图一卷【上等天一】
　　素绢本着色画未署款姓氏见跋中卷首一印漫漶不可识又司印半印卷后有内合同印蕉林鉴定二印前隔水有韩世能印南京通政使司经歴司印苍巗子梁清标玉立氏印章吴士谔印诸印押缝有鼎元一印仲雅一印后隔水有韩逢禧书画印南京太仆寺典簿之印二印押缝有安定一印拖尾文征明书宋吴説记云右图写人物一轴凡五辈唐右丞相阎立本笔一书生状者唐太宗朝西台御史萧翼也一老僧状者智永嫡孙比邱辨才也唐太宗雅好法书闻辨才宝藏其祖智永所蓄晋右将军王羲之兰亭脩禊叙真迹遣萧翼出使求之翼至会稽不与州郡通变姓名易士服径诣辨才朝暮还往性意习洽一日因论右军笔迹悉以所携御府诸帖示辨才相与反覆折难真赝优劣以激发之辨才乃云老僧有永禅师所宝右军兰亭真迹非此可拟藏之梁间不使人知与君相好因取以相示翼既见之即出太宗诏札以字轴寘怀袖间立本所图葢状此一段事迹书生意气扬扬有自得之色老僧口张不呿有失志之态执事二人其一嘘气止沸者其状如生非善写貌驰誉丹青者不能辨此上有三印其一内合同印其一大章漫灭难辨皆印以朱其一集贤院图书印印以墨朱久则渝以故唐人间以墨印如王涯小章李德裕赞皇印皆印以墨此图江南内库所藏簪顶古玉轴犹是故物太宗皇帝初定江南以兵部外郎杨克逊知并州时江南内府物封识如故克逊不敢啓封其以闻太宗悉以赐之此图居第一品克逊蔡人宝此物传五世以归其子婿周氏周氏传再世其孙谷藏之甚秘梁师成请以礼部度牒易之不与后经扰攘谷将逺适以与其同郡人谢仭仭至建康为郡守赵明诚所借因不归绍兴元年七月望有携此轴货于钱塘者郡人呉説得之后见谢伋言旧有大牙籖后主亲题刻其上云上品画萧翼籖今不存此画宜归太宗御府而久落人间疑非所当宝有者説记后徴明自跋云杨君梦羽得唐阎立本所画萧翼赚兰亭图虽已渝敝而精神犹存其笔画秀润有非近时名家所能者顾无题识可证他日阅会稽志见呉传朋跋语其所记印章及古玉轴悉与此合因为録于卷尾定为阎笔无疑嘉靖十九年嵗在庚子十一月朔长洲文征明书时年七十又一又文嘉书唐何延之兰亭记云兰亭者晋右军将军防稽内史琅琊王羲之字逸少所书诗序也右军蝉聮美胄萧散名贤雅好山水尤善草以晋穆帝永和九年暮春三月三日宦游山隂与太原孙统承公孙绰兴公广汉王彬之道生陈郡谢安安石髙平郗昙重熙太原王蕴叔仁释支遁道林并逸少子凝徽操之等四十有一人脩祓禊之礼挥豪制序兴乐而书用蚕茧纸防须笔遒媚劲健絶代更无凡二十八行三百二十四字有重者皆搆别体就中之字最多乃有二十许个变转悉异遂无同者其时乃有神助及醒后他日更书数十百本无如祓禊所书之【脱字】一者右军亦自珍爱宝重此书留付子孙传掌至七代孙智永永即右军第五子徽之之后安西成王谘议彦祖之孙庐陵王胄昱之子陈郡谢少卿之外孙也与兄孝宾俱舍家入道俗号永禅师禅师克嗣良裘精于此艺常居永欣寺阁上临书所退笔头置之于大竹簏簏受一石余而五簏皆满凡三十年于阁上临得真草千文好者八百余本浙东诸寺各施一本今有存者犹直钱数万孝宾改名惠欣兄弟初落髪时住会稽嘉祥寺寺即右军之旧宅也后以每年拜墓便近因移此寺自右军之坟及右军叔荟已下茔域并置山隂县西南三十一里兰渚山下梁武帝以欣永二人皆能崇于释教故号所住之寺为永欣焉事见会稽志其临书之阁至今尚在禅师年近百嵗乃终其遗书并付弟子辨才辨才俗姓袁氏梁司空昂之元孙辨才博学工文琴棊书画皆得其妙每临禅师之书逼真乱本辨才尝于所寝方丈梁上凿其暗槛以贮兰亭保惜贵重甚于禅师在日至贞观中太宗以听政之暇鋭意翫书临写右军真草书帖购募备尽唯未得兰亭寻讨此书知在辨才之所乃降勅追师入内道场供养恩赉优洽数日后因言次乃问及兰亭方便善诱无所不至辨才确称往日侍奉先师实尝获见自禅师殁后洊经丧乱坠失不知所在既而不获遂放归越中后更推究不离辨才之处又勅追辨才入内重问兰亭如此者三度竟靳固不出上谓侍臣曰右军之书朕所偏宝就中逸少之迹莫如兰亭求见此书劳于寤寐此僧耆年又无所用若为得一智畧之士以设谋计取之尚书右仆射房龄奏曰臣闻监察御史萧翼者梁元帝之曽孙今贯魏州莘县负才艺多权谋可充此使必当见获太宗遂诏见翼翼奏曰若作公使义无得理臣请私行诣彼须得二王襍帖三数通太宗依给翼遂改冠微服至湘潭随商人船下至于越州又衣黄衫极寛长潦倒得山东书生之体日暮入寺巡廊以观壁画过辨才院止于门前辨才遥见翼乃问曰何处檀越翼乃就前礼拜云弟子是北人将少许蚕种来卖歴寺纵观幸遇禅师寒温既毕语仪便合因延入房内即共围棊抚琴投壶握槊谈説文史意甚相得乃曰白头如新倾葢若旧今后无形迹也便留夜宿设堈面药酒茶果等江东云堈面犹河北称瓮头谓初熟酒也酣乐之后请宾赋诗辨才探得来字韵其诗曰初醖一堈开新知万里来披云同落莫步月共徘徊夜久孤琴思风长旅雁哀非君有秘术谁照不燃灰萧翼探得招字韵诗曰邂逅欵良宵殷勤荷胜招弥天俄若旧初地岂成遥酒蚁倾还泛心猿躁似调谁怜失羣翼长苦业风飘妍媸畧同彼此讽咏恨相知之晚通宵尽欢明日乃去辨才云檀越闲即更来此翼乃载酒赴之兴后作诗如此者数四诗酒为务其俗混然遂经旬朔翼示师梁元帝自画职贡图师嗟赏不已因谈论翰墨翼曰弟子先门皆传二王楷书法弟子又幼来耽玩今亦有数帖自随辨才欣然曰明日来可把此看翼依期而往出其书以示辨才辨才熟详之曰是即是矣然未佳善贫道有一真迹颇亦殊常翼曰何帖辨才曰兰亭翼佯笑曰数经乱离真迹岂在必是响榻伪作尔辨才曰禅师在日保惜临亡之时亲付于吾付授有绪那有参差可明日来看及翼到师自于屋梁上槛内出之翼见讫故駮瑕指纇曰果是响榻书也纷竞不定自示翼之后更不复安于梁槛上并萧翼二王诸帖并借留置于几案之间辨才时年八十余每日于下临学数遍其老而笃好也如此自是翼往还既数童弟等无复猜疑后辨才出赴灵泛桥南严迁家斋翼遂私来房前谓弟子曰翼遗却帛子在牀上童子即为开门翼遂于案上取得兰亭及御府二王书帖便赴永安驿告驿长凌愬曰我是御史奉勅来此有墨勅可报汝都督徐善行善行即窦建德之妹婿在伪夏之时为右仆射以用吾曽门庐江节公及隋黄门侍郎裴矩之筞举国归降我唐由此不失贵仕遥授上柱国金印绂绶封真定县公于是善行闻之驰来拜谒萧翼因宣示勅防具告所由善行走使人召辨才辨才仍在严迁家未还寺遽见追呼不知所以又遣散直云侍御须见及师来见御史乃是房中萧生也萧翼报云奉勅遣来取兰亭兰亭今已得矣故唤师来取别辨才闻语便絶倒良久始苏翼便驰驿而发至都奏御太宗大悦以龄举得其人赏锦防千段擢拜翼为员外郎加入五品赐银缾一金缕缾一玛瑙碗一并实以珠内廏良马两匹兼宝装鞍辔庄宅各一区太宗初怒老僧之秘恡俄以其年老不忍加刑数日后仍赐物三千段谷三千石便勑越州支给辨才不敢将入已用回造三层宝塔塔甚精丽至今犹存老僧因惊悸患重不能强饭唯啜粥嵗余乃卒帝命供奉搨书人赵模韩道政冯承素诸葛贞等四人各搨数本以赐皇太子诸王近臣贞观二十三年圣躬不豫幸玉华宫含风殿临崩谓髙宗曰吾欲从汝求一物汝诚孝也岂能违吾心耶汝意如何髙宗哽咽流涕引耳而听受制命太宗曰吾所欲得兰亭可与我将去及弓剑不遗同轨毕至随仙驾入元宫矣今赵模等所搨在者一本尚直钱数万也人间本亦稀少代之珍宝难可再见吾尝为左千牛时随牒适越航巨海登会稽探禹穴访奇书名僧处士犹倍诸郡固知虞预之着会稽典録人物不絶信而有征其辨才弟子元素俗姓杨氏华隂人也汉太尉之后六代祖佺期为桓所害子孙避难潜窜江东后遂编贯山隂即吾之外氏近属今殿中侍御史玚之族长安二年素师已年九十二视听不衰犹居永欣寺永禅师之故房亲向吾説聊以退食之暇畧説其始末庶将来君子知吾心之所存付永【彭年】明【察征】温【抱直】超【令淑】等兄弟其有好事同志须知者亦无隠焉于时嵗在甲寅季春之月上已之日感前代之脩禊而撰此记主上每暇隙留神术艺迹逾华圣偏重兰亭仆开元十年四月二十七日任均州刺史蒙恩许拜扫至都承访所得委曲縁病不获诣阙遣男昭成皇太后挽郎吏部常选骑都尉永写本进其日奉日曜门宣勑内出绢三十疋赐永于是负恩荷泽手舞足蹈捧戴周旋光骇闾里仆局天闻命伏枕怀欣殊私忽临沉疴顿减辄题卷未以示后代后署万厯己邜九月十三日文嘉书十二字后附李廷相札云袁闳所着汉纪未曽收有敬复辨才兰亭图千万借一看友生李廷相拜后有刑部福建清吏司之印韩逢禧书画印蕉林秘玩观其大畧诸印押缝有棠村一印卷髙八寸三分广二尺三寸六分
　　唐孙位髙逸图一卷【上等地一】
　　素绢本着色画未署款前隔水有宋徽宗书孙位髙逸图五字上钤双螭一玺卷前有蕉林秘玩一印卷中幅睿思东阁玺凡三前隔水有苍岩蕉林居士二印押缝有御书宣和二玺又三印存陇西海底四字可辨余漫漶不可识后隔水押缝有政和宣和二玺又政和玺缺其半又蕉林一印拖尾有司马通伯跋云孙位为人疎野旷达故其所作髙逸图非但笔意古劲有非画史所及往往傲睨八极之气轶出毫素真可宝也有明治己酉兰亭居士在金陵识后有秋碧堂梁清标印二印卷髙一尺三寸九分广五尺二寸
　　五代胡瓌畨马图一卷【上等元一】
　　素绢本着色画未署款姓氏见跋中卷前有蕉林梁氏书画之印张以登印二印卷末有缉熙殿上品赐王【缺】八字上钤御府宝藏一玺又一印漫漶不可识前隔水有蕉林鉴定一印后隔水押缝有安定蕉林书屋苍巗子三印拖尾郭雍记云舅氏比部所藏胡瓌畨马一幅幅纵横广不及尺首画解鞍憩马挂囊箧于树借氊执策而坐者一借毳毛而坐臂弓调矢者一马之卧者二牛露半身者三其左衣白裘冒大笠状若奚奴执策而坐者一马之立卧及战于地者三羊之隠显可见者十五又其左垂手彀弦欲射飞鸿者一相与立背手而指鸿者一空中之鸿四齓草之马三执旗导驼右趋者一乗驼者一后有驼首见者二其末伏于旗下枕囊而寐者一正背立驼二马之卧者二行而齓草者一驼鸣喷欲起者一执防击驼者一又其城帐逺骑首画跨弓刀向城而驰者三执旗防步导者四城门守者立于旗下若有所执逺莫辨者一次则跨弓刀左驰趋帐者一乗驼导驼随骑所向者三所乗之驼与从后者亦三又其次胡人饮于帐前醉而相鬭者二醉而呕者一执防支颐立而牧者一牧之马可见者八席之侧犬二后有逺帐二人物羊马不复见也末见逺冈之上大小马三凡为人廿五马廿六驼九牛三羊十五犬二鴈四城门旗帐囊箧马鞍酒器四十余物然画本心法不在笔墨间自非通风俗识方物习技艺未有如是之精者瓌瓦桥人其画逺近有度射御有法物土有宜贵贱有别衣裘鞍马皆北狄也马之颈细而后大者胡人谓之改马千百成羣不相蹏囓方不御时皆垂首俯耳体力如羸及驰骤即精神筋力百倍今之所作率皆类此跨马之力形于腰背间射鸿之法得于控际皆骑射妙处疑其非自精习不能作也川原重复冈岭映带胡人羊马有不能尽见之象计其旷逺可容千万许前人第瓌于神品之首不为过矣绍兴乙丑仲冬旦日甥河南郭雍谨题前有秋谷一印又半印不可识又兀顔思跋云余幼年居汴中及长宦游维扬闻老成士大夫评品图画尝闻有胡瓌畨马图后遇郑秋圃左丞与曹克明尚书议及此卷云见今在西台治书宋本家所藏然虽闻之熟而未尝见也今年夏余来庐陵过道友罗宗信先生出示一巻展巻尺许余视之曰斯巻也其非胡瓌畨马图欤罗公抚掌大惊曰请观至卷末即知之矣图穷见郭雍所题似韩文公画记文亦不譲古人果如余所识不谬嗟乎天下竒物固不多得吁胡瓌当画此图时古未入中原何其意度笔力极能曲尽其妙耶迨至有元至治间英庙朝有睢阳朱徳润泽民者画雪猎图并赋以献余甞悉览之亦可与此图并称于世云宗信道友获此图未易得也子孙云仍永寳之洪武六年癸丑十有一月二十五日东平兀顔思敬防后有梁清标印家在北澶二印诸防中押缝有冶溪渔隠安定秋碧三印又棠村印二合同半印二卷髙九寸八分广三尺五分
　　宋徽宗四禽图一卷【上等黄一】
　　素牋夲墨画凡四幅第一幅杏花防燕前有宣和一玺又神品商邱宋荦审定真迹项元汴印子京父印项墨林鉴赏章诸印又司印半印后有防螭一玺又晋府之记珍秘子京所藏项墨林父秘笈之印项元汴印诸印前押缝有绍兴一玺又清和堂图书师挚平生真赏诸印后押缝有乾坤清玩宣和二玺又墨林山人一印前隔水有天籁阁项氏子京宫保世家子孙世昌寄傲项子京家珍藏项墨林鉴赏法书名画诸印押缝有项叔子退宻虚朗斋项墨林父秘笈之印诸印第二幅棠上白头前有政和防螭二玺又子孙永保墨林秘玩项子京家珍藏诸印后有晋府图书神品珍秘项元汴印子京珍秘项墨林鉴赏章田畴耕耨诸印前押缝有宣和守中二玺项墨林鉴赏章檇李项氏世家宝玩二印后押缝有宣和绍兴二玺又子京所藏清和项墨林父秘笈之印诸印隔水有天籁阁桃花源里人家二印第三幅雀噪寒梅前有双螭一玺又神品项氏子京墨林项季子章诸印后有晋府图书之记子孙永保项墨林鉴赏章项元汴印项子京家珍藏珍秘诸印前押缝有政和缉熙敬止二玺又项元汴印子孙永保项子京家珍藏檇李项氏世家宝玩诸印后押缝有宣和绍兴作德心逸日休三玺又项墨林父秘笈之印一印隔水有项氏子京宫保世家二印第四幅竹枝山鹊有押字一上钤御书一玺前有神品晋府书画之印项元汴印平生真赏项墨林父秘笈之印诸印后有珍秘子京墨林秘玩项元汴印墨林项季子章诸印前押缝有政和志以道宁绍兴三玺又项子京家珍藏神游心赏项墨林鉴赏章诸印后押缝有政和绍兴二玺又长字印籧庐项子京家珍藏诸印隔水有内府图书之印一玺又退密项叔子项墨林鉴赏章檇李项氏世家宝玩晋府图书之印诸印押缝有墨林子子京所藏博雅堂宝玩印虚朗斋合同诸印引首前隔水有徽庙四禽图上上品八字引首前有籖书宋徽庙宸翰花禽图神品十字拖尾有俞松记云徽宗皇帝御画四禽图笔势飞动神品之上也淳祐二年嵗在壬寅三月七日手装臣松恭题前有天籁阁籧庐项墨林鉴赏法书名画诸印后有项元汴印凡二又晋国奎章子京珍秘沮溺之俦项墨林鉴赏章墨林子项元汴氏审定真迹宫保世家汪元臣印师摰鉴定秋壑图书退密子京父印项叔子檇李项氏世家宝玩诸印前押缝有绍兴守中二玺又墨林秘玩平生真赏子孙世昌诸印后押缝有天籁阁纬萧草堂画记项氏子京鸳鸯湖长诸印最后有项元汴记语宋徽宗水墨花鸟图神品珍秘明项元汴真赏十八字幅髙八寸第一幅第二幅第三幅俱广一尺三寸一分第四幅广一尺三寸六分
　　御笔题籖籖上有乾隆宸翰内府书画之宝二玺
　　宋徽宗御河鸂鶒图一卷【上等黄二】
　　素绢本墨画后署御笔二字又押字一上钤御书一玺卷前有绍兴一玺又大长公主神品东海王氏家藏白玉堂中人内府图书诸印卷俊有元教大宗师一印又一印不可识又房山髙氏半印又半印不可识拖尾王约题云北庭西夏势如山童蔡相欢日晏安八叶中原宋天子却教人作画工看集贤大学士王约题又杜禧题云世后文皇工画品长缣小幅世为珍道君妙思宗神迹鸂鶒容仪已夺真翰林国史院编修官杜禧敬题又张珪题云生意蟠胷赋与真一双鸂鶒狎相亲阿徽尚记呈祥兆飞下滩来事更神中书平章政事张珪敬题又赵世延题云飞来鸂鶒下前滩曽是西台擢豸冠底事宣和图画里只因毛羽入时看集贤大学士赵世延敬题又魏必复题云灵沼灵台造有邦般游未始足音跫谁知春草池塘梦怨入宣和画鸟双集贤侍讲学士魏必复又陈庭实题云暖日晴云浴浅湾幽禽相顾效双鹓写生赖有宣和笔赢得宫闱一笑看儒学提举陈庭实敛袵书又冯子振题云鸂鶒滩头狎浪随君王缣墨惯娯嬉凄凉晚嵗鸳鸯乐漠鴈沙鸿未必知前集贤待制冯子振奉皇姊大长公主命题又李泂题云月华连水映千娥鸂鶒惊分浦藻过却恨前王无纪防空教池馆凤鸾多监修国史长史李泂敬题又呉全节题云君王游翰羽毛间只为深宫尽日闲大观诸臣真解事日无封疏犯龙顔元教大宗师吴全节题卷髙八寸三分广五尺六寸五分
　　宋徽宗十八学士图一卷【上等黄三】
　　素绢本着色画款题云有唐至治咏康哉辟馆登延经济才廱泮育贤今日盛彚征无复隠蒿莱后署御笔二字又押字一上钤御书一玺前隔水自题唐十八学士图六字上钤双螭一玺别幅书十八学士名又题云儒林华国古今同吟咏飞毫醒醉中多士作新知入彀画图犹喜见文雄大观戊子嵗御笔后有押字上钤御书一玺前有双螭玺缺其半押缝有双螭一玺后蔡京跋云唐太宗得杜如晦房龄等十八人佐命兴邦臣考其施为皆不能稽古立政然终致其君至太平者葢唐乗大乱之后饥易为食渴易为饮故事半古人功已倍之也太宗尝曰秦汉不足袭三代损益如何房杜不能对遂命魏正与龄等宿中书省讲议终不能定太宗曰礼废乐坏朕甚闵之有志不就古人攸悲对曰非陛下不能行乃臣等无素业何愧如之正与龄如晦慙栗而出龄相谓曰有元首无股肱诚可叹也葢龄如晦学非尧舜三代其所操知秦汉蹇浅卑近使太宗无乡举里选制礼作乐之功后之学者未尝不掩卷太息今天下去唐又五百余嵗皇帝陛下睿智生知追述三代于是乡举里选制礼作乐以幸天下足以跨唐越汉犹慨然缅想十八人图其形寄意于诗什有廱泮育贤今日盛彚征无复隠蒿莱之句求贤乐士可见于此则成人有德小子有造当如圣志十八人不足道也大观庚寅季春望太师鲁国公臣京谨记后有双螭半玺拖尾有蕉林观其大畧二印卷髙九寸二分广一丈六尺一寸四分
　　宋郭忠恕摹辋川图一卷【上等宇一】
　　素绢本着色画款识云河北郭忠恕奉命复本每段俱书标记卷前书摩诘本辋川图六字又押字一【俱徴缺】上钤一印漫漶不可识又集贤院御书印内合同印二玺又永昌之印黔宁王子子孙孙永保之二印卷末有心赏一印卷中幅押缝有继轩永昌之印沐璘廷印三印又一印不可识前隔水有破水道人髙氏珍宝雅尚斋古杭瑞南髙氏赏鉴肖父精鉴诸印又沐璘半印押缝有古香书屋一印后隔水有肖父精鉴一印押缝有继轩永昌之印沐璘廷印郑破水髙氏珍赏古杭瑞南髙氏藏画记诸印拖尾李珏题识云王右丞辋川图与余昔在杭苕故家见者一様此前有集贤院御书印内合同印题摩诘本后书河北郭忠恕奉命复本则知为江南李后主时临本也虎贲中郎更无辨处郭亦妙笔矣右丞唐开元天宝朝士名维字摩诘工诗画辋川其所居自写为图精密细润在小将军着色山水右今如鲁宝玉大弓絶无仅有吾昻霄珍之重之防上天京名公相一见赏识鉴定价増十倍大德戊戌冬至庐陵民八十叟李珏元晖敬跋赘絶句云园图亲画早流传已是人间五百年凝碧池头秋句在当时几负此林泉又董其昌跋云万厯丙申秋奉防持节封吉藩道出武陵获林【林字疑衍】观髙深甫所藏郭忠恕摹右丞辋川图其画法尚沿晋宋风规有抅染而无皴笔所谓云峯石迹迥絶天机笔意纵横参乎造化古人评维画无一字虚设矣予家有右丞江山霁雪图及恕先越王宫殿图与此卷别一法然以见古人遇方为圭因圆成璧之妙耳七月廿有八日史官董其昌书又识云万厯丁酉秋奉防校士江右归访髙深甫宿鱼磬轩重阅十月晦日也董其昌又袁桷题识云辋川图有二本此从矮本所临画格髙絶观此犹有生意为赋短句袁桷诗中传画意画里见诗余山色无还有云光卷复舒前溪渔父宿旧宅梵王居千古风流在披图俨起予又杨敬惪自书和辋川诗并识云摩诘尝与裴迪倡和廿絶纪辋川之胜至今读之如身游其间此本甚精致尚可想见其景与诗防之时也因追而和之孟城防云春风孟城防年年自花栁当日倦游人何处谈空有华子冈云蜿蜒浮逺空惨淡凝古色出云亦何心既雨返无极文杏馆云种杏白云间因之葺茅宇莺声烟中曙虎迹夜来雨斤竹岭云苞竹秀孤岭虚籁涵清漪秋风何时实凤饥竹不知鹿柴云崕蹙石林稠谷静山泉响麏麚囿其间攸伏息下上木兰柴云手折木兰花心忆怀沙侣坠露玉可和金盘羞帝所茱茰沜云茱茰绽紫粟白云封不开似待陶元亮共把菊花杯宫槐陌云屯云隂广陌零露湿古苔中街日亭午四面风徐来临湖亭云积水涵倒影万象凌虚来鱼在山中泳花从天上开南垞云亭亭一风榭脱屦席可即阶前白鹤双相迎似相识攲湖云岸巾临水澨酒醒呼隠君收緍玉梭起摇荡空中云桞浪云年年黄金缕照影麴尘漪谁为南浦赠纫佩扈江离栾家濑云凿凿沸白喧浩浩空青泻渔翁互相呼放船莫轻下金屑泉云洗耳山下泉永念童蒙嵗敢希作圣功事心如事帝白石滩云湍驶风逾清水明石可把倚杖独移时白鸥翩然下北垞云波影媚松樾山色丽石阑留连南川月不肯下云端竹里馆云此君俨相峙清坐一晤啸天风振空声万境通寂照辛夷坞云迎春发苍柯暎日出琼萼欣欣各自私先开还早落漆园云黾勉殉世名鞅掌婴俗务漆以津自枯不如樗栎树椒园云申椒芳馨逺秉德类幽人时来荐瑶席慎勿佞夫君天台杨敬惪又吴澂题云蓝田奇胜松家庄认作伊家华子冈身后不知谁是主漫留副墨至今香食淡衣麄识幻身如何幻境却留神早知大地非真有已了前生不二因呉澂又冯子振题识云开元宇宙承平日华子冈头曽燕适至今自貌辋川图下有幽人交莫逆辛夷坞外茰沜隔亦复扁舟舂漡潏竹君冰霰嵗寒傲未便申椒能办屈平生雅志厌朝市醒醉悠哉睠泉石是间山水无限趣况乃佳宾得裴迪规摹想像郭忠恕垂四百年留妙迹莺啼花落香句在谁信长安叹凝碧后来附巻意迷茫且复追惟三太息海南金元帅出此图与余三十年前张子有家观摩诘真卷无不似者则忠恕殆神仙者流信名下之士不虚也海粟子振又李核题云猪龙儿嬉锦防好三郎嵗晚欢娯老阿环姊娣拥华清朝士宫前谁敢到右丞脱却尚书履布韈青鞋弄烟水蓝田别业堪画图矮本丹青自游戏华子冈辋口庄湖亭竹馆遥相望小桥折转青红窻树窠歴歴烟苍苍栾家濑前两舟上桞浪一尺春风狂诗成与和者谁子我外裴迪谁能双邱壑风流妙如此安知画外凄凉意凝碧池头天乐声白发累臣泪如洗乱后归来旧第中墙緑户老秋风人生过眼皆梦境乞与山僧开梵宫半幅呉绡如传舍侯谁得此千金价客来寒具莫匆匆四百年前御厨画又记云按维本传辋川乃宋之问别墅在蓝田后表上为清凉寺临江李核前有继轩廷章半印二后有黔宁王子子孙孙永保之印一印诸跋中押缝有继轩印四沐璘廷章印四心赏一印卷髙九寸一分广一丈六尺二寸有奇
　　宋孙知微江山行旅图一卷【上等宙一】
　　素笺本墨画款署太古遗民上钤东臯一印卷前冇式古堂书画一印卷末有云林倪氏家藏式古堂书画二印卷中幅押缝有卞令之鉴定一印引首有文彭书江山行旅四大字款云文彭书前有令之仙客二印后有式古堂书画印一印拖尾呉寛跋云孙刘马夏并以画名于宋而圭逺松年之笔流传后代往往见之惟太古之作世不多见宣和内府所藏仅三十有七具载谱籍且称其画天机頴悟非学而能今观此卷行笔超逸用墨清润信非人所能及宜其为云林之宝爱也治辛酉立春日观于陆氏书楼谨题延陵吴寛俊有式古堂书画一印卷髙一尺二寸广一丈三尺五分
　　御笔题籖籖上有乾隆宸翰几暇临池二玺
　　宋燕肃春山图一卷【上等洪一】
　　素笺本墨画款云燕肃画卷前有润字小号又神品若水轩子京父印项元汴印项子京家珍藏项墨林鉴赏章诸印又退密项元汴印半印二又半印不可识卷后有神品墨林秘玩子孙世昌寄傲诸印又子京虚朗斋半印二又半印三不可识前隔水有蕉林书屋一印后隔水有苍巗子蕉林鉴定二印押缝有安定河北棠村二印引首有天籁阁项叔子墨林秘玩宫保世家诸印又沮溺桃花源半印二拖尾虞集跋云吴郡之地广袤沃衍逺于崇山峻岭拙上人禅居髙闲罕事杖履时独手燕侍郎墨图于明窻之下以自托其登临髙逺之意信夫天台衡岳往来者之良劳也虞集题前有子京墨林子二印又二印缺其半存世家斋字三字后有项元汴印项子京家珍藏二印又仇逺题云溪路迢迢绕碧峯白云迷却旧行踪买舟归去山中住终日茅亭坐听松山村仇逺又题句云奇峯如画翠娟娟茅屋溪桥野树连日莫归舟何处去满江风月兴悠然后署玉几约翁题又赵夀题云逺山浓淡近山通幻化应知物色空一自髙僧骑虎去尚留防树纪秋风东平赵夀后有六艺之圃一印又僧慧昙题云半间茅屋垂杨外一个归舟浅水边三老不知尘世换青鞋竹杖听潺湲释慧昙又僧仲微题云古僧脚云下鳌山笑披画卷顔朱丹洞堂石眵纷紫雾空青老血衫袍汚初看但凄迷耳边袅袅猨幽啼再揽儵明晦瑚光交碧树层峦砯崕扼回谿仿佛天台石桥路广居栈行依鸟巢瀑泉潠雪星劳劳旧游在眵犹复记何似燕君手亲制吴僧妙元子题又刘基题云秋山木落冷萧萧江上行舟去路遥忆昨曽经沙市尾夕阳三老过溪桥括苍刘基下有子京父印一印又石巗书题云晓窻白髪战西风一笑青云往事空惟有南山是知己相逢多在画图中朱方石巗后有项墨林父秘笈之印一印又钱良右题云老僧行脚亦多年水际山巅几息肩晴日矮窗今倦出展图时想旧风烟钱良右又僧大同题云燕侯醉笔迅如电儵忽江山眼中见晴岚散作万顷云飞流倒挂一疋练数家茒屋傍青林春日扑帘华片片我生性癖爱林泉客里披图适幽愿防稽释大同后有项子京家珍藏一印又僧汝奭题云江山万里真如画曽向钱塘江上看今日案图成旧梦半窻风雨襍奔湍吴僧汝奭题又文信题云日出山峨峨溪回水泠泠断桥度何处林西孤草亭昔游天柱峯题诗翠云屏又曽过石桥前驱有山灵东吴三十载奔走劳我形燕君趣何髙作图意防防老树复隂翳幽鸟如丁宁便将覔长镵松根寻茯苓至正九年三月十日永嘉文信后有墨林生项叔子二印又题句云侍郎妙墨集贤书一纸千金价不如夜月照开寒翡翠春风吹长碧瑚后署清风堂奇泽后有子京父一印又僧证道题云茒屋人家倚暮村小桥流水傍柴门葛巾何日从三老对月倾壶细讨论侍郎醉酒挥毫处千顷江声带雨寒准拟披蓑摇小艇緑杨深处把渔竿僧证道下有子孙永保一印又马喆题云谁识当年隠者居披图髣髴似匡庐几时来结东林社共看云窻贝叶书马喆顿首后有天籁阁项墨林父秘笈之印二印又唐肃题云燕公山水雍公题文采丹青孰与齐今日煮茶烟里坐此身如到若邪谿若邪谿上是云门我有茒庐倚石根客底相思时梦到画图令我一销魂防稽唐肃下有子京所藏一印又金观题云髙峯削层峦悬崕防飞瀑中有玉门闗逾之乃平陆丛林翳秋隂掩映几茒屋石梁驾危桥野防断复续杖履二三人逍遥隠居服平生邱壑情对此心转触载歌招隠篇白驹在空谷括苍金观下有退密一印又李源题云不见当年燕侍郎犹存墨迹在禅房披图细玩幽栖处笑指青山似故乡青社李源又冷谦题云依稀庐岳髙僧舍仿佛商山隠者家我亦抱琴酬素愿白云深处拾松花胶东生冷谦下有项墨林鉴赏章一印又夏士宾题云蓬莱城郭五云东万壑千巗指顾中何日重寻溪上路萧萧满耳听松风防稽夏士宾下有虚朗斋一印又穆荣礼题云琵琶亭前江水碧隔江叠嶂生秋色楼船忆昔泛中流瀑布香炉曽瞬息如今见画眼倍明却思往昔心为惊亭【有脱字】坐客似无语石磴行人如有情古寺依稀出山觜钓艇苍茫渡烟水诗成抚卷一慨然归去何年此山里穆荣礼后有墨林主人一印又陈逊题云我家湖上住看画新愁旧梦三生石归心一叶舟瞻云思陟岵倚杖忆临流早晚还家约相寻访昔游陈逊又郑权题云流水淙淙石齿齿满汀云气欲模糊白沤溪上秋多少黄叶山中路有无十月雨深茒屋破三江风急野航孤可怜失脚红尘里空向晴窻看画图古相郑权又僧宗衍题云山木惨淡云茫茫画师何人燕侍郎侍郎笔迹世罕得此幅乃是拙公之所藏拙公平生好奇古拾画收书用心苦白头老死峨石下散落人间弃如土上人何从得此图年多纸墨将模糊层防叠嶂失向背茒屋松门疑有无洞庭天寒风景暮窅窅沧波隔烟雾归舟不自辨东西但记前冈两松树过桥三人立者谁就中似有逺法师披图感叹尘满眼我欲匡庐寻紫芝至正九年六月书于碧山堂吴释宗衍道源前署题心上人得拙无为所藏燕侍郎画山水图歌十八字后有墨林生一印又万金题云穆之材艺动仁宗宠渥时时下九重怪底风云连海岱溪藤未朽墨花浓至正二十五年乙巳九月望后五日吴郡万金题下有墨林子一印又僧宗泐题云辞山方两月见山心辄喜披图忽悄然旧游宛相似微茫敬亭云赏谿水啼树苍苍沤泛波靡靡巗阿桂藂生茒屋无人理何为滞江城睐眼黄尘起天台僧宗泐下有子孙永保项子京家珍藏二印又陈世昌题云旧画愁漫灭新题费品评云山入衡岳雪浪过湓城岭有啼树巗多瀑布声老僧思振锡飞步上峥嵘钱塘陈世昌后有平生真赏一印又僧佀桂书僧诚公诗并识云水声防防山中路林深不知林外雨转来磵深不可渡沿流直过前山去前山脚下溪路斜隔溪遥见山人家予观此卷见道元信公道原衍公二诗有追古人之妙而独欠道原诚公因记山行诗一首其声韵合和深有此趣録为补其处佀桂虽不识此三禅老知昭然其名诚谓鼎足者三缺一不可以着一时之名流亦足发览者之一笑云耳后有虚郎斋一印又程雍题云君不见梁溪山水清且幽昔年我居溪上头自从丧乱过江国八年不得寻旧邱燕公此画无与匹拙公旧物昕公得披图仿佛宴游处竹树萧森动秋色年深落墨半欲无又如梁溪乱后人烟疎荒村百里失故物但见云水寒模糊对此驰情慨今昔眼底渔樵似相识第二泉边归去来未信溪山遂陈迹长溪程雍题后有项墨林鉴赏章一印又徐一夔题云名画经年久皴痕澹欲迷昔从吾邑见今向异方题寺古藏深崦桥危接断隄旧游寻未得抚卷一含凄徐一防后有神游心赏一印又徐贲题云茒屋树为隣岚花百嶂春迢迢斜日里犹有渡闗人徐幼文题下有若水轩一印僧似桂又题云石磴崎岖里林居缥缈间苍松凌汉表游子共云还丹邱释似桂下有墨林秘玩一印又张世昌跋云客窻孤坐或携山水卷示余困眼为之豁然归思为之浩然忍无一词以识之乎五季善画者若李若黄若徐皆列名品而燕侍郎之绘事可卧余子于地下观此卷可知矣噫当时方尚战鬭而习翰墨者亦精其能则士之遇平世而有志于道者可不交朂于学业使卓然有所成就以立名于不朽哉吾于此有感焉霅滨慵叟张世昌书下有项墨林父秘笈之印一印又朱绰题云老我林野居颇得山水趣及兹览图画仿佛旧游处清溪转回流小桥走平路萧疎古茒屋隠映垂杨树冈峦邈异状泉石纷无数长松落晴雪防嶂隠寒雾行走两三人欲去犹屡顾燕公宋名辈画手美无度吾师寄真赏亦是烟霞痼置以一室中卧游良可付句曲诸生朱绰前有寄傲一印下有项元汴印一印又题句云侍郎燕君名已久绘素通神称妙手相当盘礴造化时毫端未举分妍丑攒峯峭壁势奔腾泼翠拖蓝聨培塿断桥流水入微茫缥缈烟霞生陇亩依稀李愿盘谷居仿佛子真耕谷口虬枝苍干竝千嶂皓首芒鞋三老叟晦明变化咫尺间万状千形生臂肘燕君燕君孰与俦学士虞公品题后蓝田玉映瑚枝光辉万丈冲牛斗祖庭何年得此图卷舒时复置诸右莫若陶公壁上梭无乃鼎跃腾螭纽便当珍藏箧笥中隄防风雨蛟龙走后署金华云黄山主致凯八字后有墨林山人项叔子二印又项元汴跋云宋仁宗朝燕肃字穆之本燕人徙居曹今为阳翟人文学治行缙绅咸推之喜画山水寒林蹈王维之踪仿李成之范独不为设色官至礼部尚书后赠太师檇李墨林项元汴述后有梁清标印观其大畧二印诸跋中押缝有项墨林鉴赏章虚朗斋若水轩平生真赏秋碧寄傲子孙世昌墨林子京长字墨林山人子孙永保诸印卷髙九寸二分广二尺一寸六分宋李公麟辋川图一卷【上等荒一】
　　素绢本着色画未署款姓氏见跋中卷前宋髙宗楷书王维序并倡和诗又神品项墨林鉴赏章子京墨林秘玩子京珍秘项子京氏墨林研癖诸印又项元汴印凡二又半印存家珍藏三字又二印漫漶不可识又神奇子京所藏墨林项季子章袁笠生平生真赏墨林堂诸印又梁国一印缺其半卷后有神品项元汴印墨林山人项子京家珍藏诸印又乔氏私印一印又沮溺半印卷中幅押缝有赤松仙史项元汴印二印前隔水有棠村审定蕉林居士二印后隔水押缝有寄傲项墨林父秘笈之印退密项叔子子孙世昌诸印引首有子京从吾所好项叔子元汴宫保世家诸印又香岩若水半印二拖尾赵孟頫跋云李龙眠所临王摩诘辋川图画法气韵咄咄逼真卷首有思陵所题诚可宝也但所藏不谨想失去元祐间诸公跋语深为惜哉至大三年正月既望吴兴赵孟頫敬识前有籧庐项子京氏二印后有若水轩子京所藏博雅堂宝玩印寄傲香巗居士项墨林父秘笈之印檇李项氏世家宝玩苍巗子蕉林秘玩观其大畧诸印后押缝有寄傲项子京家珍藏项墨林鉴赏章诸印卷髙八寸六分有奇广五尺一分宋李公麟画唐明皇击毬图一卷【上等荒二】
　　素笺本白描画未署款姓氏见跋中卷前有梁清标印陈鉴平生至宝项氏子长吴时芳印姑苏陈鉴家藏清玩项元汴印墨林秘玩长洲陈鉴缉熙子长笃夀诸印又半印存前印二字卷后有陈缉熙图籍印翰林陈缉熙氏书画印章物外奇宝项氏子长项墨林鉴赏章笃夀陈鉴之印陈鉴平生至宝项元汴印诸印卷中幅押缝有子京项生合章三印前隔水有秋碧蕉林鉴定二印后隔水有苍巗子棠邨审定二印押缝有棠邨蕉林书屋二印引首有金湜书龙眠真迹四大字款云中书舍人金湜题前有姑苏陈鉴家藏清玩元赏斋书画记二印后有笃夀子长紫玉轩懋和真赏吴时芳印项元汴印墨林秘玩陈鉴平生至宝陈缉熙图籍印诸印拖尾傅着跋云古者图画之有益于人也尚矣绘豳风而知稼穑之艰难貌王防而见蛮夷之率服又若图刘向列女传使善者有所法恶者有所惩载赡载顾是则是师匪徒为玩好之具遣适之资而已海虞时彦德氏出示唐宗与杨贵妃击毬图白描一卷【缺】者以为龙眠居士所画求余识焉观其自宗贵妃下及嫔从以至于宦者髙力士之徒凡十六骑或驱驰抢毬或控驭监阃布置不凡笔法精致而宗涵龙凤之姿显天日之表在马上俨然有南面态度以此鉴之【缺二字】果出于李龙眠【缺三字】非庸工所能及列之神品中可也若夫唐有天下休养百年至宗承熙洽之运享太平之福政宜修已安民求贤图治以保守鸿业乃纵其乐逸耽惑女宠昵比佞幸而击毬驰马即斯图所绘般乐如此卒至于播迁迫逐几亡社稷要皆纵乐之所致欤噫纵乐之事非特有国者所当戒有家者亦然是则观斯图者可以知警矣信哉图画之有益于人也藏者宝之时洪武十五年二月望日吴郡傅着题前署题唐宗击毬图六字有元赏斋图书印项元汴印懋和真赏云烟过眼项笃夀印少谿主人诸印后有元赏斋姑苏陈鉴家藏清玩陈缉熙图籍印少谿私印笃夀项氏子长项元汴印墨林秘玩陈鉴平生至宝翰林陈缉熙氏书画印章吴时芳印诸印又呉干题云龙眠居士画入神展图快覩惊絶伦初疑孙子教女战指挥绰约号令申又疑明妃出边塞骑从如雨翔诸嫔摩挲老眼一谛諟识得明皇击鞠真龙髯鳯目伟秀朗虬首髙勒镳朱幩俯躬手持新月柄将拂流星穿碧旻何物妖狐敢骄逞翻身欲夺骊龙珍将军力士侍卫惯奔驰转盼拥防频鬈髯仰鼻彼畨绰踊跃似进诙谐言凤冠缁帼驰素骃织翠儵革珠繁缨百花团袍五彩紃龙涎宝索鲛鮹裙花冠四嫱各姝絶三国夫人韩虢秦一姝娇羞复娇妒知是爱梅江采苹真珠一斛不肯受作诗自比长门人擎鞭回辔先驱者小铁四蹄踣乌银后驰偠防青麒麟五华澡刷天池云纷纭交驰势不杂拱莲揷帜双辕门四姬守门亦姣好驷马踯躅矫不奔縁知击鞠如习射各决胜负无哗諠随心应手响霹雳飞丸竟入毬亲内苑何为作胡戏雄藩底事托罔恩当年不斩师失律他日起第坊亲仁杨家娣妹日往燕岂独击鞠相浑沦洗儿金钱掷锦褓云蔽天白日昏渔阳鼙鼓忽震地始识顔家真弟昆划裂春雷朗南霁烈烈轰轰逺与巡鹿角触屈舒翰马蹄蹴碎杨华尘空山叫落杜鹘月蜀道牵摧朱毂轩灵武龙飞展日驭汾阳虎啸回飚轮霆驱两仪廓魑魅电扫六合清妖氛旌旗重开汉日月海岳再造唐乾坤乱由杂胡安孽子治世武举郭状元铁契女乐及骏马锡命首颁相国勲龙眠亦复绘此本正与击鞠相并陈美哉两图意有在戒尔荒靡朂尔勤我闻闗睢友琴瑟大伦正始明婚姻伐崇伐奄伐猃狁歴年八百王道尊海虞呉干后有项子长父鉴定宇阳秘玩桃花里吴懋和鉴赏章翰林陈缉熙氏书画印章陈缉熙图籍印项墨林鉴赏章诸印又董其昌跋云李伯时画如九歌渊明归去来皆宋人赝作流传甚伙惟韩宗伯家郭汾阳单骑见虏图予家白莲社图理帛图及项氏此图笔墨精妙足称神品此卷有呉干古诗诗与书法皆不俗尤可藏也董其昌观于南湖因题后有苍巗子观其大畧二印诸跋中押缝有项墨林鉴赏章子长项笃夀印子京宇阳懋和真赏诸印卷髙九寸九分广七尺一寸五分
　　宋梁师闵芦汀密雪图一卷【上等日一】
　　素绢本着色画款识云芦汀密雪臣梁师闵画卷前有皇姊图书一印卷末有梁清标一印前隔水有宋徽宗题梁师闵庐汀密雪七字上钤双螭一玺押缝有御书宣和二玺又一印漫漶不可识后隔水押缝有大观宣和政和三玺拖尾有内府图书之印一玺后赵巗题云江天雪意暮萧萧望外寒沙半落潮鸂鶒双眠看画里潇湘极目梦魂遥赵巗又跋语云楚之旷浦遇冬摇落之时平沙尺雪汀芦弥漫若跨骑登峯使神驰潇湘之极莫不浩浩然荡荡然心地无凝故云八景者宜其然孰能图此独梁师闵胸钟楚景之秀特画图以像生岂不快哉后署洪武八年秋文华堂题九字后有子孙世保蕉林梁氏书画之印观其大畧三印押缝有蕉林秘玩冶溪渔隠二印卷髙八寸三分广四尺五寸宋杨补之雪梅一卷【上等月一】
　　素绢本墨画未署款卷前有草之裔补之逃禅三印又曽觌题云笔端造化出天巧写出江南雪压枝谁道春归无覔处横斜全似越溪时卷后觌又跋云杨补之得墨梅三昧山谷道人叹曰如嫩寒清晓行孤山篱落间但欠香耳则笔端春色之妙此言尽矣海野老农卷前又简静斋适来印用卿吴廷之印髙士奇图书记诸印卷后又崇信军节度使之印子子孙孙其永宝用髙詹事江村希之诸印后隔水髙士奇记云宋杨补之字无咎号逃禅老人南昌人祖汉子云从才不从木髙宗朝以不直秦桧累征不起自号清彞长者人物学李伯时梅竹松石水仙笔法闲逸为世一絶江邨髙士奇书引首有竹窗髙氏江村竹窻珍藏书画之印希之三印又题句云水边石上竹林西香影亭前放鹤时今见画图疑是梦南枝雪压得春迟后署止止道人书又顾德璋题识云嫩寒清晓竹边吟浅水横桥涧外寻梦忆罗浮山下路玉龙半树偃琼林玉龙半树偃琼林抱鹤携琹雪霁寻水畔横斜看不厌被渠香影钓清吟被渠香影钓清吟水竹居中月夜寻愿托嵗寒为伴侣一琴一鹤老邱林余性爱梅梦寐想见故家园水竹之居多种梅花翫其清也每雪霁月明冲寒独往心与景防则悠然吟哦以自乐恍若孤山云水间噫梅产江南标且尚矣然非近水傍石暎竹横枝则其神不丽非雪晓月宵携琴抱鹤则其清不足故广平感丛棘而作赋和靖乐水月以捜吟亦犹君子小人之各有党类焉其趣深矣此卷乃士安御史见赠雅惬素怀披图増慨想见其人因题小诗以纪之时届至正癸巳季夏之五日书于海津寓下有德璋水竹居士二印又唐幼明题云梅花自是神仙骨不许凡人肉眼看雪压江南春满屋玉堂潇洒月光寒前序云洪武之八年秋过茂林家出示补之手卷因观前贤所咏者不过一时之兴仆敢不作诗以纪其后云进士唐幼明又李升题云天生铁干出尘标谁植孤根傍野桥疎影屈盘香满地素心微露骨昻霄折枝寄驿怀人逺索笑题诗待雪消移向玉堂魁众卉实和金鼎在明朝紫筼生后有希之一印又髙士奇注云元季升字子云号紫筼生濠梁人能画竹石江村又吴勤题云谁写江南冰雪疎华冷蕋更清奇欲留贞白同髙节故着琅玕玉一枝补之写梅真絶品涪翁犹惜不闻香水边篱落天然趣清赏何须白玉堂匡山呉勤又李澄之题云一枝铁干如龙角几个冰花傍玉台疑是孤山晴雪夜美人和月折归来李澄之士奇又记云宋曽觌字纯甫号海野老农与龙大渊同为建王内知客宋孝宗以二人皆潜邸旧人觞咏唱醻字而不名一夕进月词西兴共闻天乐赏赉甚渥所着有海野词康熙三十二年癸酉正月廿五日髙士奇记于柘湖之缾庐又书张雨题词云面目冰霜逃禅正派只让花光怪底徐卿为渠描貌萦损柔肠有谁步屧长廊更折竹声中吹细香酒半醒时雪晴寒夜月上西窻张伯雨题补之墨梅寄桞梢青康熙癸酉四月十日江村録又记云杨补之世家清江所居萧洲有梅树大如数间屋苍皮斑藓繁花如簇补之日临画之大得其趣间以进之道君道君曰村梅耳因自署奉勅村梅更作疎枝冷蕋清意逼人而道君北辕不及见矣南渡后宫中张其梅壁间蜂蝶集其上始惊怪求补之而补之已物故癸酉嘉平二日天气甚暖书于简静斋江村髙士奇后有江村吴廷之印希之三印又吴寛题云竹外斜枝冻雪干杨翁风度亦酸寒扁舟穏系吴山麓须向石湖深处看匏庵前有髙詹事竹二印士奇又题云溪桥近日行游懒【自悼亡后久不出游】坐对横斜竹外枝饶舌谁云香气少风来末减晓行时【和补之韵】何日条风野岸回嵗寒未放坞边梅逃禅老子真能事探取东君消息来两冬常苦雪漫漫【庚午辛未两冬多雪最寒】小圃荒亭拥褐寒翻是今年花信晚乱琼冷蕋此中看藜杖椰瓢久不携闲披翠轴遣单栖非同和靖多情思唐突清标号逸妻康熙壬申腊之廿五日题于柘湖之瓶庐江村髙士奇又记云细观卷首诗亦海野老农所作误写和补之韵壬申嘉平廿九日立春独坐展观再记又记云山谷云云是言花光老人画梅语或曽纯甫以之况补之山谷未必与补之同时也癸酉三月十四日记竹又跋云元施伯仁妻郑正淑集中有顾定之墨竹王元章写梅其上因赋诗曰竹外一枝斜更好此诗此画总堪题天寒处士素衣淡日暮佳人翠袖齐余每欲集竹外一枝句题补之此卷而未能见郑诗遂録之康熙癸酉三月十四日久雨初霁对瓶中牡丹盆内蕙兰啜龙井新茶书江村独旦翁髙士奇又録杨补之栁梢青词并跋云铁网瑚载杨补之有四梅卷自题栁梢青词并跋今録于此渐近青春试寻红藟经年疎隔小立风前恍然初见情如相识为伊只欲颠狂又谁把芳心爱惜传语东君乞怜愁寂不须要勒嫩蕋商量无穷幽思如对新妆粉面微红檀唇羞启忍笑含香休将春色包藏秪忽地教人断肠莫待开残却随明月走上回廊粉墙斜搭被伊勾引不忘时霎一夜幽香恼人无寐可堪开市晓来起看芳丛只怕那危梢欲压折向胆瓶移归芸阁休熏金鸭目断南枝几回吟绕长怨开迟雨压风欺雪侵霜妒却恨离披欲调商鼎如期可奈向骚人自悲赖有毫端幻成冰彩长似芳时范端伯要予画梅四枝一未开一欲开一盛开一将残仍各赋词一首画可信笔词难命意却之不从勉从其请予旧有桞梢青十首亦因梅所作今再用此声调葢近时喜唱此曲也端伯奕世勲臣之家了无膏粱气味而胸次洒落笔端敏捷观其好尚如许不问可知其人也要须亦作四篇共夸此画庶几衰朽之人托以俱不冺耳乾道元年七夕前一日癸丑杨旡咎补之书于豫章武宁僧舍又士奇自记并题云康熙丁丑九月十四日月色如昼泊舟连剪灯书补之画跋并词十六日德州晓行寒风骤发小泊野防近午风定解维蓬再观题二诗于后欣家园之日迩也苑西三度腊塞北两过春不见寒梅蕋空怜薄宦人归逢着花径喜辟茅新独怪逃禅老稀枝最乱真溪桥千里株月下影模糊香气冷偏发花光夜更腴翠添丛竹映幽趂小亭孤计日乡园近归心展画图【余再召入都仍居苑西三经嵗寒丙子丁丑两春塞外】江村竹髙士奇诸跋中押缝有竹独旦希之简静斋苑西江村齅香斋诸印髙詹事印二卷髙八寸四分广四尺五寸前隔水
  </div>
  <div class="pagination">
   <a href="石渠宝笈_page38.html">
    上一页
   </a>
   <span>
    ...
   </span>
   <a href="石渠宝笈_page34.html">
    34
   </a>
   <a href="石渠宝笈_page35.html">
    35
   </a>
   <a href="石渠宝笈_page36.html">
    36
   </a>
   <a href="石渠宝笈_page37.html">
    37
   </a>
   <a href="石渠宝笈_page38.html">
    38
   </a>
   <span class="current-page">
    39
   </span>
   <a href="石渠宝笈_page40.html">
    40
   </a>
   <a href="石渠宝笈_page41.html">
    41
   </a>
   <a href="石渠宝笈_page42.html">
    42
   </a>
   <a href="石渠宝笈_page43.html">
    43
   </a>
   <a href="石渠宝笈_page44.html">
    44
   </a>
   <span>
    ...
   </span>
   <a href="石渠宝笈_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
