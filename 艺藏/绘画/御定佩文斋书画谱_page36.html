<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 36 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 36 页/共 578 页</h1>
    <div class="content">　　蔡邕书骨气洞达爽爽如有神力
　　韦诞书如龙威虎振劒拔弩张
　　张芝书如汉武爱道慿虚欲仙
　　萧子云书如危峰阻日孤松一枝荆轲负劒壮士弯弓雄人猎虎心胷猛烈锋刃难当
　　羊欣书如婢作夫人不堪位置而举止羞涩终不似真萧思话书如舞女低腰仙人啸树
　　李镇东书如芙蓉出水文彩镂金
　　王献之书絶众超羣无人可拟如河朔少年皆悉充恱举体沓拖而不可耐
　　索靖书如飘风忽举鸷鸟乍飞
　　王僧防书如王谢家子弟纵复不端正奕奕皆有一种风流气骨
　　程旷平书如鸿鹄髙飞防翅颉颃又如轻云忽散乍见白日
　　李岩之书如镂金素月屈玉自照
　　吴施书如新亭伧父一往见似扬州人共语语便态出顔蒨书如贫家果实无妨可爱少乏珍羞
　　阮研书如贵胄失品不复排斥英贤
　　王襃书凄断风流而势不称貌意深工浅犹未当妙师宜官书如鹏翔未息翩翩而自逝
　　陶隠居书如吴兴小儿形状虽未成长而骨体甚峭快钟会书有十二意意外竒妙
　　萧特书虽有家风而风流势薄犹如羲献安得相似王彬之书放纵快利笔道流便
　　范懐约真书有力而草行无功故知简牍非易
　　郗愔书得意甚熟而取妙特难疎散风气一无雅素栁恽书纵横廓落大意不凡而徳体未备
　　庾肩吾书畏惧收敛少得自充观阮未精去萧蔡逺矣孔琳之书如散花空中流徽自得
　　徐淮南书如南冈士大夫徒尚风轨殊不卑寒
　　袁崧书如深山道士见人便欲退缩
　　张融书如辩士对敭独语不困行必会理
　　薄绍之书如龙游在霄缱绻可爱【书苑菁华】
　　梁袁昂古今书评
　　王右军书如谢家子弟纵复不端正者爽爽有一种风气
　　王子敬书如河洛间少年虽皆充恱而举体沓拖殊不可耐
　　羊欣书如大家婢为夫人虽处其位而举止羞涩终不似真
　　徐淮南书如南冈士大夫徒好尚风范终不免寒乞阮研书如贵胄失品次丛悴不能复排突英贤
　　王仪同书如晋安帝非不处尊位而都无神眀
　　庾肩吾书如新亭伧父一往见似扬州人共语便音态出
　　陶隠居书如吴兴小儿形容虽未成长而骨体甚骏快殷钧书如髙丽使人抗浪甚有意气姿韵终乏精味袁崧书如深山道士见人便欲退缩
　　萧子云书如上林春花逺近瞻望无处不发
　　曹喜书如经论道人言不可絶
　　崔子玉书如危峰阻日孤松一枝有絶望之意
　　师宜官书如鹏羽未息翩翩自逝
　　韦诞书如龙威虎振劒拔弩张
　　蔡邕书骨气洞达爽爽有神
　　钟会书字十二种意意外殊妙实亦多竒
　　邯郸淳书应规入矩方员乃成
　　张伯英书如汉武帝爱道凭虚欲仙
　　索靖书如飘风忽举鸷鸟乍飞
　　梁鹄书如太祖忘寝观之丧目
　　皇象书如歌声绕梁琴人舍徽
　　衞恒书如插花美女舞笑镜台
　　孟光禄书如崩山絶崖人见可畏
　　李斯书世为冠盖不易施平
　　张芝惊竒钟繇特絶逸少鼎能献之冠世四贤共类洪芳不灭羊真孔草萧行范篆各一时絶妙
　　右二十五人自古及今皆善能书奉勅遣臣评古今书臣既愚短岂敢辄量江海但圣主委臣斟酌是非谨品字法如前伏愿照览谨启普通四年二月五日内侍中尚书令袁昂启
　　勅防具之如卿所评臣谓钟繇书意气密丽若飞鸿戏海舞鹤游天行间茂密实亦难过萧思话书走墨连緜字势屈强若龙跳天门虎卧凤阁薄绍之书字势蹉跎如舞女低腰仙人啸树乃至挥豪振纸有疾闪飞动之势臣浅见无闻暗于眀灭宁敢谬量山海以圣命自天不得斟酌过失是非如获汤炭【法书要録】
　　梁陶景论杨许三仙君真迹
　　杨君书最工不今不古能细能大大较虽祖效郗法笔力规矩兼于二王【杨君名羲晋人见窦臮述书赋】许掾书乃是学杨而字体劲利偏善为写经画符与杨相似郁勃锋势殆非人功所逮长史章草乃能正书古拙隠居昔见张道恩善别法书叹其神识今睹三君之迹一字一画皆望影悬了自善思非智艺所及特天假此鉴令有以显悟尔【真诰】
　　梁庾肩吾书品
　　静先生曰予徧求防古逖访厥初书名起于洛字势发于仓史故遗结绳取诸文象诸形会诸人事未有广此缄縢深兹文契是以一画加大天尊可知二力增土地卑可审日以君道则字势员月以臣辅则文体缺及其转注假借之流指字会意之类莫不状范毫端形呈字表开篇玩古则千载共朝削简传今则万里对面记善则恶自削书贤则过必改玉歴颁布仰政而化俗帝载陈言待文而设敎变通不极日用无穷与圣同功参神并运爰洎中叶舍繁从省渐失颍川之言竟逐云阳之字若乃鸟迹孕于古文壁书存于科斗符陈帝玺摹调蜀漆署表宫门铭题礼器鱼游舍凤鸟已分虫仁义起于麒麟威形发于龙虎云气时飘五色仙人还作两童若浮溪蛇如赴穴流星疑烛垂露似珠芝英转车飞白掩素参差倒薤既思种栁之謡长短悬针复想定情之制蚊脚低鹄头仰立填飘板上缪起印中波囬堕镜之鸾楷顾雕陵之鹊并以篆籀重复见重昔人或巧能售酒或妙令哭信无味之竒珍非趋时之急务且具録前训今不复兼论惟草正疏通専行于世其或继之者虽百代可知寻隶体发源秦时隶人下邳程邈所作始皇见而重之以奏事繁多篆字难制遂作此法故曰隶书今时正书是也草圣起于汉时觧散隶法用以赴急本因草创之义故曰草书建初中京兆杜操始以善书知名今之草书是也余自少迄长留心兹艺敏手谢于临池锐意同于削板而蕺山之扇竟未增钱凌云之台无因诫子求诸故迹或有浅深辄删善草隶者一百二十八人伯英以称圣居首法髙以追骏处末推能相越小例而九引类相附大等而三复为略论总名书品
　　张芝伯英　　钟繇元常　　王羲之逸少
　　右三人上之上　论曰隶既发源秦史草乃激流齐相跨七代而弥遵将千载而无革诚开博者也均其文总六书之要指其事笼八体之竒能拔篆隶于繁芜移楷真于重密分行纸上类出茧之蛾结画篇中似闻琴之鹤峰防间起琼山惭其敛雾漪澜递振碧海媿其下风抽丝散水定其笔下倚刀较尺验于字中真草既分于星芒烈火复成于珠佩或横牵竪掣或浓防轻拂或将放而更留或欲挑而还置敏思藏于胷中巧态发于豪铦詹尹端防故以迷其变化英韶倾耳无以察其音声殆善射之不注妙斲轮之不传是以鹰爪舍利出彼豪龙管润霜游兹虿尾学者鲜能具体窥者罕得其门若探妙测深尽形得势烟华落纸将动风彩带字欲飞疑神化之所为非人世之所学惟张有道钟元常王右军其人也张工夫第一天然次之衣帛先书称为草圣钟天然第一工夫次之妙尽许昌之碑穷极邺下之牍王工夫不及张天然过之天然不及钟工夫过之羊欣云贵越羣品古今莫二兼撮众法备成一家若孔门以书三子入室矣允为上之上
　　崔瑗子玉　　杜度伯度　　师宜官
　　张昶文舒　　王献之子敬
　　右五人上之中　论曰崔子玉擅名北中迹罕南度世有得其摹书者王子敬见之称美以为功类伯英杜度滥觞于草书取竒于汉帝诏后奏事皆作草书师宜官鸿都为最能大能小文舒声劣于兄时云亚圣子敬泥帚最验天骨兼以制笔复识人工一字不遗两叶传妙此五人允为上之中
　　索靖幼安　　梁鹄孟皇　　韦诞仲将
　　皇象休眀　　胡昭孔眀　　钟会士季
　　衞瓘伯玉　　荀舆长　　阮研文机
　　右九人上之下　论曰幼安敛蔓舅氏抗名卫令孟皇功尽笔势字入帐中仲将不妄染墨必须张笔而左纸孔眀洞见模楷皆谓胡肥而钟痩休眀斟酌二家聮驾八絶士季之范元常犹子敬之禀逸少而工拙兼效真草皆成伯玉逺慕张芝近参父迹长狸骨方拟而难迨阮研居今观古尽窥众妙之门虽复师王祖钟终成别搆一体此九人允为上之下
　　张超子并　郭伯通　　　　刘徳升君嗣崔寔子真　衞夫人茂猗　　李式景则
　　庾翼稚恭　郗愔方囬　　　谢安安石
　　王珉季琰　桓敬道　　　羊欣敬元
　　王僧防　　孔琳之彦琳　　殷钧季和
　　右十五人中之上　论曰子并崔家州里颇相仿效可谓酱咸于盐冰冷于水伯通府问朝廷逺封其迹徳升之妙钟胡各采其美子真俊才门法不坠李妻卫氏自出华宗景则豪素流靡稚防声彩遒越郗愔安石草正并驱季琰桓筋力俱骏羊欣早随子敬最得王体孔琳之声髙宋氏王僧防雄发齐代殷钧颇耽着爱好终得肩随此一十五人允为中之上
　　魏武帝　　　孙晧吴主　　卫觊伯儒
　　左伯子邑　　卫恒巨山　　杜预元凯
　　王廙世将　　张彭祖　　　任靖
　　韦旭文休　　王循敬仁　　张永景初
　　范懐约　　　呉休尚　　　施方泰
　　右十五人中之中　论曰魏主笔墨雄赡吴主体裁緜密伯儒兼叙隶草子邑分镳梁邯巨山三世元凯累叶王廙为右军之师彭祖取羲之之道任靖矫名文休题柱敬仁清举致畏偪之词张范逢时俱东南之美施吴邺下后生同年拔萃此一十五人允为中之中
　　罗晖叔景　　赵袭元嗣　　刘舆
　　张昭子布　　陆机士衡　　朱诞
　　王导茂和　　庾亮元规　　郗超景兴
　　张翼君祖　　康昕君明　　王洽敬和
　　宋文帝　　　徐希秀　　　谢朓晖
　　刘绘士章　　陶景通明　王崇素
　　右十八人中之下　论曰叔景元嗣并称西州刘舆之笔札张昭之无懈陆机以才掩迹朱诞以偏艺流声王导则列圣推能庾亮则羣公挹巧王洽以并通诸法郗超以晚年取誉张翼善效宋帝康昕希秀孤生谢朓刘绘文宗书范近来少前陶隠居仙才翰采拔于山谷王崇素靡伦篇笔传于里闾此一十八人允为中之下
　　姜翊　　　　梁宣　　　　魏徴文成
　　韦秀　　　　钟兴　　　　向泰
　　羊忱　　　　晋元帝　　　识道人
　　范晔　　　　宗炳　　　　谢灵运
　　萧思话　　　薄绍之　　　齐髙帝
　　庾黔娄子贞　费元瑶　　　孙奉伯玉
　　王荟敬文　　羊祜叔子
　　右二十人下之上　论曰此二十人并擅豪翰动成楷则殆逼前良见希后彦允为下之上
　　阳经　　　　诸葛融　　　杨潭
　　张炳　　　　岑渊　　　　裴兴
　　王济　　　　李夫人　　　刘穆之道和朱龄石伯儿　庾景休　　　张融思光
　　褚元眀　　　孔敬通　　　王籍文海
　　右十五人下之中　论曰此十五人虽未穷字奥书尚文情披其丛薄非无香草视其涯岸时有润珠故能遗斯纸以为世玩允为下之中
　　卫宣　　　　李韫　　　　陈基
　　傅廷坚　　　张绍　　　　隂光
　　韦雄少季　　张畅　　　　曹任
　　宋嘉　　　　裴邈　　　　杨固
　　傅夫人　　　辟闾训　　　谢晦宣眀
　　徐羡之宗文　孔闾　　　　顾寳光
　　周仁晧　　　张欣太　　　张炽
</div>
    <div class="pagination">
<a href="御定佩文斋书画谱_page35.html">上一页</a><span>...</span><a href="御定佩文斋书画谱_page31.html">31</a><a href="御定佩文斋书画谱_page32.html">32</a><a href="御定佩文斋书画谱_page33.html">33</a><a href="御定佩文斋书画谱_page34.html">34</a><a href="御定佩文斋书画谱_page35.html">35</a><span class="current-page">36</span><a href="御定佩文斋书画谱_page37.html">37</a><a href="御定佩文斋书画谱_page38.html">38</a><a href="御定佩文斋书画谱_page39.html">39</a><a href="御定佩文斋书画谱_page40.html">40</a><a href="御定佩文斋书画谱_page41.html">41</a><span>...</span><a href="御定佩文斋书画谱_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
