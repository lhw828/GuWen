<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 492 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 492 页/共 578 页</h1>
    <div class="content">　　云林子当元末不与陈敬初辈食张氏禄避地云间以全其身盖鸿飞冥冥不丽于鱼网者也此竹石图作于乱定之后乃国朝建元洪武之岁而云林为书甲子其意欲效陶靖节邪然不知云林出处与靖节同否范斋先生俾余题识因以质之【匏翁家藏集】
　　元倪瓉梧竹草亭图
　　潘松泉愈倪云林之子之疾云林写梧竹草亭图并题诗以赠之越四十年王中书友石见而赏焉谓其运意入妙品题识之余追想不已前辈风流固如此哉玉林松泉之孙也请志于予玉林徒知松泉之名以云林之图而重云林之图以友石之赏而重而不知予之言未足为诸轻重也汲汲于志无乃惑欤松泉妙于医云林髙于隐友石贤于介其所为重者固于是乎在【邵寳容春堂前集】
　　元倪瓉西园图
　　玉遮亲家所藏倪元镇真迹最多俱得之梁溪谈公子此西园图亦谈君所遗用笔遒劲直是荆关再生目中所罕见者也庚午春暮衙斋寂寥玉遮过苕上访余出此见示为之欣赏焚香相对令人俗想多忘真异品也茂苑文嘉题于乌程县学之碧湖精舍【瑚网】
　　云林此图乍看不似西园而细求之乃无不合作其用笔似弱而老似浅而深工力最多是得意笔也【弇州山人藁】
　　元倪瓉山隂丘壑图
　　云林生平不作青緑山水仅二幅留江南此其最精者也若近若逺若浓若澹若无意若有意西施轻妆临緑水不胜其态仓卒见之靡不心折据题初写寄赵士瞻后入邹惟一家惟一所托以殁者书法亦遒婉雅胜其生平时【弇州山人藁】
　　元倪瓉惠山图
　　惠山图纸墨如新世不易得又云林书法最上笔意严整画中最上乗也名下有白文倪瓉之印画边有朱文云林二字印素先生陆素也居呉淞江之上【书画题跋记】
　　元倪瓉师子林图
　　倪元镇师子林卷书法娟秀跋语清真所画柴门梵殿长廊髙阁丛篁嘉树曲迳小山老僧古佛无不种种絶伦【清河书画舫】
　　元倪瓉画卷
　　此倪元镇画余于海上顾氏见之书作欧阳信本体画作董北苑体亭中着两人有小印云林字皆与他云林画不类今日姜神超以粉本见示遂临之【容台集】
　　元倪瓉荆蛮民卷
　　云林生平不画人物惟龙门僧一幅有之亦罕用图书惟荆蛮民一印者其画遂名荆蛮民今藏余家【容台集】
　　元倪瓉松坡平逺图
　　九滩在荆溪倪迂游踪多在焉此图当是其中年所作以书法最工晩年字不称画矣董其昌观【书画题跋记】
　　元倪瓉六君子图
　　余家有荆蛮民乔林古木图为天下倪画之冠晩得六君子图亦堪鬭胜也宰题【瑚网】
　　此画因大痴诗有居然相对六君子句遂名其图乃松柏樟楠槐榆六树行列修挺疎密掩映位置得宜而皆在平地且气象萧索有贤人在下位之象岂感当时髙流隐遁而为是欤【同上】
　　元倪瓉防松图
　　云林山水无纵横习气内景经云淡然无味天人粮殆于此发窍此图是已其昌【珊瑚网】
　　元倪瓉秋林山色图
　　倪元镇秋林山色图乃吾郡程篁墩得之于唐伯虎者也幼时一见之寤寐数十载忽程山人擕赠仲淹二弟三传而至吾家故非易得信有夙因什袭藏之愿子孙世守毋斁万厯戊子仲秋汪伯玉识【六研斋三笔】
　　倪元镇秋林山色图仿巨然笔意上有悬壁旁带逺岭逶迤出没下方作平陆髙低四五层各作丛树参差防缀以分层数亭屋居其隈盖大入意匠者非寂寥散笔也【同上】
　　元倪瓉水竹居图
　　倪云林水竹居图卷两树夹坡有平屋二间上方低峦余俱细竹碎石笔极萧散后有俞焯作记以赠仲和处士者倪题句云呉下人多水竹居俞公染翰笑谈余记文固已澜翻甚啸咏应当雨霁初篇什漫劳陈组绣园池无复有禽鱼只今潇洒南湖上种玉疏流孰侮予【六研斋三笔】
　　元倪瓉渔庄秋色图
　　王云浦有渔庄倪云林写渔庄秋色赠之下层作五树参差疎密相映极有态一亭在其隈上层平峦逺渚望而知其为铜宫离墨间也【六研斋三笔】
　　元倪瓉龙门独歩图
　　倪元镇龙门独歩图为复庵和尚写山轮廓颇巨用笔极细墨法亦澹一松轩仰一栎傍之而当路隅一僧昂然行其下盖写张伯雨诗中所谓断江恩公也云林题云恩公昔住天平日林下相迎壊色袍行到龙门无脚力右肩褊但吃樱桃此诗乃伯雨外史访断江恩公诗也余与外史有师友之义己巳岁余访复庵留山中者数日复庵诵此诗不辍口余旣写图遂书于其上云倪瓉【六研斋三笔】
　　元倪瓉园林书屋图
　　倪云林园林书屋图大小作六树分三重屋后多细竹平坡夹以竒石逺近廓落相映容人游意其间所以萧疎而不凋残旷淡而有实际此君真绘事中仙品也题句云緑野防游官济济习池清响佩髙桐初引流晨露宻竹通幽度碧湾童冠咏归春服后鱼潜跃夕波间北牕应到羲皇上石枕藤牀卧看山乙巳七月写赠熙云学士【六研斋二笔】
　　元倪瓉着色山水
　　倪云林着色山水余见五六幅各有意态戊辰三月在金陵王越石示余一幅乃为周南老作者云岚霞霭尤极鲜丽所写松皆枯豪渴笔就意为之而天趣溢出周南老题云云林小景着色者甚少尝客寒斋间作一二观其绘染深得古法殊不易也拙逸叟周南老题按南老北人之渡南者宋遗黎也学精三礼寓姑苏行极髙洁有重望以故元镇徃来其家【六研斋二笔】
　　元倪瓉耕云图
　　倪云林耕云图卷作乔林三丛八树直下石壁四堵旁有洞穴内层逺峦起伏俱有沙脚树间一田舍舍后丛竹萧旷清逺营丘家法也题云芝田耒耜闲石廪吐云满渚际荷衣翻岩前萝带缓垂露霭轻帷芳池沃清盥霞飱非腥腐物化自修短空囷未足忧服食滋桢干癸丑八月访耕云髙士于西岩因写耕云图又为之诗十五日倪瓉识宋景濓题云看院留黄鹤耕云种紫芝天下书读尽人间事不知澂江赵觐题云天风起云林众树动秋色仙人招不来空山倚晴碧【六研斋笔记】
　　元呉镇墨竹
　　嘉禾呉镇仲珪善画山水竹木臻极妙品其髙不下许道寕文与可与可以竹掩其画仲珪以画掩其竹近世画出呉中赵文敏父子外仲珪其流亚也仲珪于画世无贬议惟论墨竹或訾其有酸馅气仲珪为人抗简孤洁髙自表标号梅花道人从其取画虽势力不能夺惟以佳纸笔投之案格需其自至欣然就几随所欲为乃可得也故仲珪于绢素画絶少余留秀州三年遍访士大夫家徴其笔迹蔑有存者然则更后百年知好其画复当几人邪至正甲辰夏余友张君翔南持其族人辂所藏墨竹示余曰君尝嗜仲珪画愿为记之余观仲珪隐者也其趣适尝在山岩林薄之下故其笔类有幽逺闲放之情殊乏贵游子弟之气议者少之其以此乎且世赖笔墨以传者非一物而竹之可传岂以声色臭味为足嗜与是则幽逺闲放是其竹之性耳今使人指其画曰是有山僧道人之气则仲珪于竹宜得其天者顾欲以是非之可乎渭川千畆多如蓬麻其挺然修拔郁然茂遂识不识皆知其可爱至于荒濵寂徼烟梢露叶凌雨暴日悬崖拂云偃仆植立之势生枯稚老之态斯则非髙人逸士窥之岁月之间不能悉也以众人之未喻求众人之必知何异夸昌羊枣于鼋鼎之侧与事物之殊意见之异世有甚于此者余固不得不为之辨也遂书以为记【孙作沧螺集】
　　元呉镇墨竹谱
　　余观梅花道人画竹如羣鳯为鹘所掠翎羽腾闪捎捩变灭之诡虽鳯亦不得而知而评者或谓其赝岂理哉【徐文长集】
　　梅道人人品卓轶其写竹笔意豪宕有王景略见桓征南气象至其汪洋纵恣则庄子秋水篇落笔防缀天然入妙则运斤成风恢恢游无间矣【陆树声学士题跋】
　　元呉镇渔父图
　　梅花道人呉仲圭画师巨然多似船子和尚以拨棹诗题之呉门王文恪家藏其渔乐图入妙品本与盛子昭比门而居四方以金帛求子昭画者甚众而仲圭之门閴然妻子颇笑之仲圭曰二十年后不复尔果如其言盛虽工实有笔墨畦迳非若仲圭之苍苍莽莽有林下风气所谓气韵非邪【容台集】
　　余昔于戴上舍敬雩所得覩一卷景物与此正合题云姚丹丘临梅沙弥沧州渔舫烟波浩淼之趣常在梦中盖三十年所矣今得沙弥此卷又云仿荆浩笔而荆浩亦得自唐人乃知绘事唯创意之难如其成就今古相师所不讳也唐人重摩诘辋川皆乞本传写士大夫家有一本唯元人贵气韵而轻位置以为一临仿即失生动耳姚御史名绶别号丹丘子吾郡魏塘人半生云水烟林不为珪组所困吾师也有一舟名沧江虹月故周伯器跋中及之对此不能不忆姚临为之三叹竹懒日华【恬致堂集】
　　元呉镇古木居士图
　　呉仲圭忍贫孤隐极不喜为人作画至于写像犹所靳者然有古木居士图一帧为陈海屋先生作者先生髙隠有道术年九十余而健饮头无二毛盖神仙中人其图作古桧三株荣茂者浓欝如藏风雨槎枒雕蚀者崛强纽裂若经严霜苦雪野火烧余者多则千年少亦数百年物也林间一老长裾曳袖气韵澄澹望之知为世外仙癯梅老杰思也陈五云者题云海屋先生别号古木居士与余同庚壮年偕游海上朝夕饮酒赋诗谈论道余作滇南之役先生避兵苕溪皆年九十又二先生令嗣石渠先生望重中秘今已七袠有三与毘陵倪元镇嘉兴呉仲圭文墨徃还故得此图观其古木如龙拏怪石如虎踞先生拱立如闲云出岫飘飘有曼倩丰度八年之后添筹増筭余当赍诗奉贺识此为劵九十二翁五云老人陈防又姜宠题云古木居士与五云老人同姓同庚同里同学得海外之术有仙风道骨之态余昔放浪五湖每遇两翁一叶轻舠随潮顺落髙唱新词逍遥于三泖皆呼其为神仙两翁合梦藁行世今将百岁皆头无二毛日饮数斗可谓不梦之陈抟矣乃见五云跋语云尔钓月叟姜宠敬题时年八十有一【六研斋二笔】
　　元呉镇水石竹枝图
　　此幅余得之青浦曹氏后以易髙明水乳窑纸槌瓶歴崇祯戊辰秋见石刻仲圭墨竹八纸为李氏鉴藏而此其一焉因忆昔年尚有梅沙弥推篷竹亦为先荆翁易呉益之汉玉麻姑仙并去黄鹤山樵防笋图每开帘风动追忆恍然今崇祯壬午秋得梅花老人翠竹黄华真迹觉顿还旧观凌翠漫士汪砢玉【瑚网】
　　元盛懋葛稚川移居图
　　盛子昭画葛稚川移居图余于项氏见阔幅悬轴绢素沉厚布置雄伟树石竒诡烟沙出没翁媪骑乗一牸一牯家具一二挑琴阮卷轴杂置无序婢仆四五人蓬头赤脚不施严饰一力奋而前驱意皆望莽苍进发盖移居在途景也今又覩此卷气象发舒人物伟丽侍从什器皆有加又作室宇堦墄厰轩豁侍女肤发秀腻不徒祖述棱伽道子而实兼恕先周昉之能盖子昭笔之絶不易得者然谛视之卷虽长而前后作大树五六分占界址卉木华滋鹤鹿驯扰有洞府仙居之象盖移而已到之景也古人重复作图必临时匠意不泛不袭斯其为杰制也块居简出之人耳目寥寂方思与溟涬者游以求观物之窍妙何意胜友转致妙迹得纵横快覩如是哉幸矣幸矣【六研斋三笔】
　　元曹知白山水轴
　　云老与仆年相若执笔濡墨旣有年矣老而益进于今诸名胜善画家求之乃画者甚多至于韵度清越则此翁当独歩也至正九年五月廿五日大痴学人公望题识时年八十又一【瑚网】
　　云西吾松之浈溪人与倪迂大痴以画相倡和胜国之末髙人多隐于画云西为多田翁盖其家足置郑庄之驿以延款名胜者其昌题【同上】
　　元曹知白画山水
　　吾乡画家元时有曹云西张以文张子正诸人皆名笔而曹为最髙与黄子久倪元镇颉颃并重曹本师冯觐郭熙此帧则仿巨然尤异平时之作藏此以存故乡前辈风流以文画乃有絶肖大痴者予得之长安今合此乃防美也【画禅随笔】
　　元曹知白画呉淞山色
　　曹云西吾郡人与倪迂同时以画相倡和山水师冯觐觐宣和时宦官大都似右丞之媚秀宰【瑚网】
　　元曹知白仿郭熙笔
　　徐节之擕画一轴来就鉴定乃故朱山人肖海物也余廿年前见之矣作两松耸挺一松横偃贯其脇枝梢上下笼罩松针乱撒极有古气内层作墨叶树一樛枝栎树一中段低峦映带坡畔一翁横舟而钓余定为元人笔而松根露白处已有作李成二小字矣盖特剪去上幅原题而以此价耳因试呼儿亨示之曰此曹云西仿郭熙笔也余深赏其鉴真【六研斋三笔】
　　元陆广谿山清眺图
　　陆天游画一幅好事者离为二轴玉水先得一幅凡十余年又得其副遂若雌雄之劒复聚延津亦竒矣过长水鉴赏永日因题此以俟观者董其昌【瑚网】
　　陆天游画品在幼文云西间以萧散幽澹为宗若阔幅雄肆之笔絶不易得也玉水此幅乃聮素为之者先得其左复得其右脗然延津之合也大竒大竒日华【恬致堂集】
　　元朱玉摹劫鉢图
　　劫鉢图呉中有二本此本为元朱君璧所摹宣和秘藏迹相传子母有五百子在人间食人精血殆尽佛愍之乃摄其所爱最少子置之琉璃鉢中母求佛出其子不得则竭魔力与其魔众举此鉢复不得则四百九十九子各以所从兵数万排山倒海掣雷电以击佛鎗刃矢石所抵皆化为莲花盖愈恚愈不得技穷而后改意廻向誓不食人乃以其子还之与此图合第考之大藏中子母经则谓佛游大兜国时有一女多子而喜盗人子与其子共噉之亡子家亦不知阿谁取里哭巷议如是非一阿难闻而白佛佛言此非凡人故现子母是母有千子半在天上半在世间皆为王一王从数万上娆诸天下娆人民吾当伏之便勅诸沙门竢其夜出掩取十数子闭精舍中母还不见子号哭寻子乃复勅沙门导使见佛佛为委曲开譬示以罪福俾皈依五戒即时得须陀洹果结约千子皆从防法今二十诸天中所貌子母天是也即不闻有刼鉢事岂好事者以魔波旬娆佛与佛摄毒龙归鉢二事传防而成邪将法显奘公辈自西域来别有所受邪余皆不敢论独念佛以大慈心行坚忍力化强暴若转圜子母以一念廻向脱万劫罪而立证初果可猛省也若其笔力之精劲入神则有顾马湖张银台二跋何容喋喋【弇州续藁】
　　元倪宏林屋山图
　　右佳城图观于玉峰黄应龙氏应龙盖先为林屋山人也此物遂为家寳自郑东之记而下凡二十人如杨铁崖张句曲郑遂昌辈皆名作也倪宏作图并为山人写像笔法清古可观宏字元道尝于顾玉山氏文翰中见之朱存理【铁网珊瑚】
　　元张渥三径图
　　张渥字叔厚元人画工白描学梁风子见其写陶元亮三径图神宇澄茂无藜藿气所谓战胜而肥者邪作乱菊于石际防叶如苔间露花蕋亦深有古韵【六研斋二笔】
　　元张渥太乙真人画像
　　呉郡张渥画太乙真人像大梁班惟志书韩子苍诗一卷余姚严宗道所藏也按渥白描法宗李公麟子苍正为公麟作也予忆幼时于翰林待制申屠駉家见公麟真迹太乙手执书卷所乗舟乃荷叶非花瓣也嗣后屡见临本皆无画荷叶者此卷亦然而又手执如意不知果何所本申屠先生受宋秘府画宋亡因私取之其为李笔无疑岂公麟别有他本而渥得摹之邪虽然神仙荒忽之说非如实事实理之有不可易者又庸较其同异也因题予说而归之宗道云【唐肃丹崖集】
　　元道士方从义壶里乾坤图
　　龙虎山道士钱允中出游金华洞天方方壶先生为作山水画赠之题曰壶里乾坤允中道过防稽遇予玉笥峰下出图以示且求识其左方子曰嘻此所谓壶里乾坤者道家者流之言也夫一壶至小也可以函乾坤而有余乾坤至大也可以内一壶而无碍斯言也殆隐语而有所喻非壶公变幻小术之类之推也盖吾尝思而得而人心之虚灵空洞廓乎有容其壶之体乎太极隂阳五行万物皆具于心其壶之所以函乾坤乎以一壶之小而函乾坤之大则太极隂阳五行万物举圃乎吾心而莫之遁况山水木石之小小者乎方壶先生有得于此故其心与道俱知与神通挥洒翰墨之际千态万状不假摹拟浑然天真而超出乎丹青畦畛之外非特可以奴众史而土苴俗品虽道亦无乎不寓也允中之与先生其道同其居同宜必有契于是谓徒以画观画哉允中旦夕归山中幸持吾言质诸先生以为何如【丹崖集】
　　元道士方从义松亭山色图
　　此图实吾苏贵游家物尝目击其人之爱防比珠玉人徃物移今为淮阳赵文羙所得文羙号赏识其致重将逾于前而保于久也云林先生戏墨在江东人家以有无为清俗此笔先生疎秀轶常然非丹青炫燿人人得而好之于此而好者非古雅士不可先生之道殆见溢于南而流于北矣文羙持来求跋因次先生韵为诗庸遇得失之叹云长洲沈周【珊瑚网】
　　元道士方从义云山卷
　　方方壶在胜国于赵呉兴辈亡所推让画家者流登之逸品此卷江山秋兴从董巨大小米来而遒劲古雅别有搆结非凡笔也留余山房时一展翫以当卧游方壶名从义字无隅贵溪道士也与张伯雨齐名【弇州山人藁】
　　元道士张雨山水
　　张贞居髙逸振世文絶诗清韬光山水间黙契神防防染不羣然懒于应酬遗画正少余曩在梁溪周子仲处曾见灵峰山寺图则逸而简吾郡徐君羙家见拟苏长公竹石则秀而竒余未尝见也余观此图笔力圆润髙古惊人其山頽突其树纵横大得董北苑之意即同时黄王不能措手其气韵苍兀不逊赵荣禄宜乎飘飘然若羽化而登仙也锦川老人王瑞书于芝溪草堂【书画题跋记】
　　元释雪牕画兰卷
　　予留姑苏时雪牕翁住承天寺日与余相徃来当时逹官要人徃徃求翁为写兰石翁恒苦之而余所得于翁者凡数幅或时相过从焚香煮茶辄取雪色纸为余作摘竒掇芳小幅尤极萧洒可爱予常置斋阁中乱来荡失俱尽恒眷眷于懐近乃于呉君书室中见此幅位置萧逺真此老得意笔也感念之余就题其后【李祁云阳集】
　　元管道升墨竹
　　魏国夫人墨竹世所罕见而况待制之笔聨为一卷岂不尤可寳哉【寓意编】
　　元管道升佛像
　　管夫人墨竹世多有之余见山庐绣佛图亦工山水今复见此佛像及小楷皆有法度虽文敏续书数十行无能逺过也白石翁跋笔法不减涪翁垂始当作无始或偶然笔误耳【容台集】
　　元管道升着色兰花卷
　　善画兰者故宋推子固吾元称子昂堪为伯仲兹卷管夫人所绘非固非昂复有一种清姿逸态出人意外且以承防手笔六法并臻尤称防璧得未曽有以余仲蔚蓬蒿而获击此于目顿觉埃垢尽洗五体俱香矣徃复披玩不能释手敬识而归之陆源【瑚网】
　　管夫人画竹与大士像恒多兰亦仅见一斑今于李梦然获观六种种种精妍碧叶丹英玉茎水石掩映葳防荏苒恍若翩翩于湘江楚畹间幽芬可挹堪与盈川赋子昂书争工公其什袭秘之勿轻视俗眼也徐缅【同上】
　　明张羽云山图
　　静居先生洪武初任太常司丞与髙太史季廸杨宪使孟载徐方伯幼文为文字友而皆产于呉世称髙杨张徐以方唐之王杨卢骆四先生惟太史不善画宪使方伯予尝见其画笔一二先生此卷盖饰采敷文而入其室者世之人第知先生诗之妙而不知其画之妙乃若此此可以见昔贤之能事而今岂易得哉甲戌十月获观于崔鸿胪静伯盖静伯呉人宜其尤寳爱也【寓意编】
　　明徐贲惠山图
　　徐幼文居姑苏北郭时称十才子幼文其一也诗书文章妙冠一时画则余事耳今见为道机长老写惠山图肆笔遒丽清润而带书法幼文已矣而画独存道机徴题感叹赋此幼文所制乐府诗文若干卷籖题悟澹集漪澜即惠山堂扁也无锡县庠吕志学题实洪武庚申七月也【铁网瑚】
　　明徐贲师子林图
　　此卷师子林图徐幼文作凡十二叚段有题名以古篆写之独损其一按图当是雪堂云各系以五言诗凡十二首不书名氏后有少师姚荣公跋尾想见一时之文雅可补后来之郡乗荣公称余友幼文洪武间为师林如海作十二景余尝题其上颇有称誉卷中之诗当出荣公无疑而词翰尽皆简健按幼文名贲仕至河南左布政工诗能画呉门四杰其一也师子林在呉城东北隅本元僧维则之道塲最号竒胜维则好聚竒石类狻猊故取佛语名庵首图一石题狮子峰者是已或云维则得法于本中峰本时住天目之师子岩盖以识授受之原也姑苏新志维则字天如姓谭氏至正初人而跋尾称如海师岂即其人与但荣公跋于永乐丁酉似为其徒擕至京师而作故有四十余年之叹而兴感于幼文如海之谢世矣尝闻荣公以少师还呉访其师于师子林为所拒至夜漏深以微服徃叩后门求见有僧瞑目端坐止以手扪其顶曰和尚留得此在盖荣公功成贵显犹本僧服故不曾蓄发徐云和尚撇下自己事却去管别人家事恁麽荣公怃然而去可谓本敎中之喝棒手乃大善知识岂即维则与又闻荣公法名道衍尝学于相城之灵应观道士席应真者尽得其兵法机事执弟子礼岂还呉所见乃应真邪顾风防严峻粃糠事功异学中自有之不必深求其人亦可也暇日偶阅此卷因重装之聊记于此若师子林之题咏尚多而幼文亦自有作天如诗尤可诵并録于后以资闲中之一览【陆俨山集】
　　徐幼文所画十二景后有陆詹事子深手书前人诗文而独无髙王两先生作今在云间曹太学所余后得此卷于昆山周氏以为二卷在异时必有延津之合犹恨开山天如师未有著作其间以为阙典乃余兄元羙掩关之暇拈藏得师别録具有即景诸诗亟袖示余作小楷録卷后胜事也惜余目昏腕拙大愧诸贤览者即不谓抛粪佛头将无贻诮蛇足邪若师以五灯三昩游戏巵言故自超超着耳【王奉常集】
　　明徐贲画归去来辞卷
　　靖节归去来辞是千古宦谱中佳话每披诵之不知扑去东华面上輭红尘几许虽然南山捷径北山移文彼且入而不能出安问五斗米折腰事哉徐幼文先生为国初呉中四杰之一髙杨张三子第专门诗名幼文独兼工防染为无声之诗其风格尤可慕向也此图十六帧烟峦水石澹髙逸多王晋卿米元章倪元镇之风而吾所目传记中皆不载幼文能画岂其善自秘惜人不能窥其所至邪抑亦为诗名所掩或佹得之戏墨醉笔人遂不知其挟此技也夏中苦意况忽忽乍披此图病魔如濯摩挲指画遂忘饵芝术丘壑中寳此足以傲卢鸿一草堂十志王摩诘辋川诸图矣【懒真草堂集】
　　明宋克墨竹
　　世知南宫生善书而不知其写竹入妙若此尝观其自叙墨竹云写干法篆籀叶法分隶枝法真草华实法急就章详观行笔固自书法中来也能者不专一长信夫【陆学士题跋】
</div>
    <div class="pagination">
<a href="御定佩文斋书画谱_page491.html">上一页</a><span>...</span><a href="御定佩文斋书画谱_page487.html">487</a><a href="御定佩文斋书画谱_page488.html">488</a><a href="御定佩文斋书画谱_page489.html">489</a><a href="御定佩文斋书画谱_page490.html">490</a><a href="御定佩文斋书画谱_page491.html">491</a><span class="current-page">492</span><a href="御定佩文斋书画谱_page493.html">493</a><a href="御定佩文斋书画谱_page494.html">494</a><a href="御定佩文斋书画谱_page495.html">495</a><a href="御定佩文斋书画谱_page496.html">496</a><a href="御定佩文斋书画谱_page497.html">497</a><span>...</span><a href="御定佩文斋书画谱_page493.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
