<!DOCTYPE html>
<html>
<head>
    <meta charset="UTF-8">
    <title>六艺之一录 - 第 232 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 232 页/共 664 页</h1>
    <div class="content">　　逢君残碑　无年月【同上以上俱金石録】
　　天下碑目舆地碑目五碑
　　西岳石阙铭　永和元年【金石録有跋】
　　封龙山碑　延熹七年　高祖感应碑　延熹十年八都神庙　光和阙年【以上天下碑目】
　　张子阳碑　永建四年【右舆地碑目】








　　六艺之一録巻一百十六
<子部,艺术类,书画之属,六艺之一录>
　　钦定泗库全书
　　六艺之一録卷一百十七　　　钱塘倪涛撰
　　石刻文字九十三
　　金薤琳琅
　　孔子庙堂碑
　　太子中舍人行著作郎臣虞世南奉勑撰并书司徒并州牧太子左千【缺】率兼检校安北大都防相王旦书
　　微臣属书东观预闻前史若乃知几其神惟睿作圣妙之境希夷不测然则三五迭兴典坟斯着神【缺】圣迹可得言焉自肇立书契初分爻象委裘垂拱之风革夏
　　翦【缺】　　　　质文殊致进让罕同靡不拜洛观河膺符受命名居域中之大手握天下之图象雷电【缺】　威刑法阳春而流惠泽然后化渐八方令行四海未有偃
　　息乡【缺】　　　　　预帝王之録逺迹【缺】史之俦而徳侔覆载明兼日月道艺微而复显礼乐弛而更张穷理尽性光前絶后垂范百王遗风于万代猗欤伟欤若斯之盛者夫子膺【缺】　之精踵千年之圣固天縦以挺质禀生徳而降灵载诞空桑自摽河海之状才胜缝掖克秀尧禹之姿知微知彰可久可大为而不宰合天道于无言感而遂通显至仁于藏用祖述先圣宪章往哲夫其道也固以孕育陶钧包含造化岂直席卷八代并吞九丘而已哉虽亚圣邻防之智仰之而弥逺亡吴霸越之辨谈之而不及于时天厯浸微地维将絶周室大壊鲁道日衰永叹时艰实思濡足遂乃降迹中都俯临司寇道超三代止乎季孟之间羞论五伯终従大夫之后固知栖遑弗已志在于求仁危逊従时义存于拯溺方且重反淳风一匡末运是以载贽以适诸侯懐宝而游列国览不极应物如响辨飞于石函验集隼于金椟触舟既晓専车能对识罔象之在川明商羊之兴雨知来藏往一以贯之但否泰有期达人所以知命卷舒惟道明哲所以周身牖里幽忧方显姬文之徳夏台羁绁弗累商王之武陈蔡为幸斯之谓欤于是自卫反鲁删书定乐賛易道以测精微修春秋以正褒贬故能使紫微降光丹书表瑞济济焉洋洋焉充宇宙而洽幽明动风云而润江海斯皆纪乎竹素悬诸日月既而仁兽非时鸣鸟弗至哲人云逝峻岳已隤尚使泗水却流波澜不息鲁堂余响丝竹犹传非夫体道穷神至灵知化其孰能与于此乎自时厥后遗芳无絶法被区中道济天下及金册斯误玉弩载惊孔教已焚秦宗亦坠汉之元始永言前烈褒成爰建用光祀典魏之黄初式遵故训宗圣疏爵允辑旧章金行水徳亦存斯义而晦明匪一屯亨递有筐筥苹蘩与时升降灵宇虚庙随道废兴炎精失御蜂飞猬起羽檄交驰经籍道息屋壁无藏书之所阶基絶函丈之容五礼六乐剪焉煨烬重至教允属圣期大唐运膺九五基超七百赫矣王猷蒸哉景命鸿名盛烈无得称焉皇帝钦明睿哲防天两地乃圣乃神允文允武经纶云始时惟龙战爰整戎衣用扶兴【缺】神谋不测妙筭无遗济艰难平壹区宇纳苍生于仁夀致君道于尧舜职兼三相位总六戎珪乗石之尊朱户渠门之锡礼优往代事逾恒典于是在三睠命【缺】　　　充隆帝道丕承鸿业明玉镜以式九围席萝图而御六辨寅奉上肃恭清庙宵衣昃食视膳之礼无方一日万防问安之诚弥笃孝治要道于斯为大故能使地平天成风淳俗厚日月所照无思不服憬【缺】獯戎为患自古周道再兴仅得中筭汉图方遂才闻下防徒勤六月之战侵轶无懕空尽贰师之兵凭陵滋甚皇威所被犂兴睠纳空山尽漠归命阙廷充牣藁街填委外廏开辟已来未之有也灵台偃伯玉阙虚侯江海无波烽燧息警非烟浮汉荣光幕河楛矢东归白环西入犹且兢懐【缺】　驭朽纳隍卑宫菲食轻徭薄赋斵雕反朴抵璧藏金革舄垂风绨衣表化歴选列辟旁求邃古克已思治曽何等级于是眇属圣谟凝心大道以为括羽成器必在雍道徳润身皆资学校矧乃入升妙义析理微言厉以四科明其七教懿徳髙风垂【缺】斯逺而栋宇弗修宗祧莫嗣用纡听览爰发丝纶武徳九年十二月廿九日有诏立隋故绍侯孔嗣哲子徳伦为褒圣侯乃命经营惟新旧趾万雉斯建百堵皆兴揆日占星式规大壮鳯甍骞其特起龙桷俨以临空霞入绮寮日晖丹槛窅窅崇邃悠悠虚白【缺】　写状妙絶人功象设已陈肃焉如在握文履度复见仪形鳯跱龙蹲犹临咫尺莞尔微笑若听武城之怡然动色似闻箫韶之响襜襜盛服既覩仲由侃侃礼容仍观卫赐不疾而速神其何逺至于仲春令序时和景淑皎洁璧池圆流若镜青葱槐市总翠成帷清涤酒致祭于兹日合武释□无絶于终古皇上以防览余暇遍该羣籍乃制金镜述一篇永垂鉴戒极圣人之用心大训之微防妙道天文焕乎毕备副君膺上嗣之尊体元良之徳降情儒术游心经艺楚诗盛于六义沛易明于九师多士伏膺名儒接武四海之内靡然成俗懐经鼔箧摄齐趋奥并镜云披俱餐泉涌素丝既染白玉已雕资覆篑以成山导防流而为海大矣哉然后知达学之为贵而道之由人也国子祭酒杨师道等偃风于圣世闻至道于先师仰彼髙山愿宣盛徳昔者楚国先贤尚传风范荆州文学犹镌歌颂况帝京赤县之中天街黄道之侧聿兴壮观用崇明祀宣文教于六学阐皇风于千载安可不賛述徽猷被之雕篆乃抗表陈奏请勒贞碑爰命庸虚式茂实敢陈舞咏乃作铭曰
　　景纬垂象川岳成形挺生圣徳实禀英灵神凝秀气月角珠庭探赜索隠穷防洞冥述作爰备丘坟咸纪表正十伦章明四始系纉羲易书因鲁史懿此素王邈焉髙轨三川削弱六国従衡鹑首兵利龙文鼎轻天垂伏鼈海跃长鲸解绂去佩书烬儒坑纂尧中叶追尊大圣乃建褒成膺兹显命当涂创业亦崇师敬胙土锡圭礼容斯盛有晋崩离维倾柱折礼亡乐废风頽雅缺戎夏交驰星分地裂苹藻莫奠山河已絶隋风不竞玉沦亡樽俎弗习干戈载露霑阙里麦秀邹乡修文继絶期之会昌大唐抚运率由王道赫赫功茫茫天造奄有神器光临大宝比踪连陆追风炎昊于铄元后膺图拨乱天地合徳人神攸賛麟鳯为宝光华在旦继圣崇儒载修轮奂义堂敞经肆纡萦重栾雾宿洞户风清云开春牖日隠南荣铿耾钟律蠲洁斋明容范既备徳音无斁肃肃升堂兟兟让席猎缨访道横经请益帝徳儒风共宣金石
　　推诚奉义翊戴功臣永兴军节度管内观察处置等使特进检校太师兼中书令行京兆尹上柱国琅邪郡开国公食邑四千五百户食实封一千三百户王彦超再建
　　安祚刻字
　　唐姜嫄公刘新庙碑
　　太中大夫行中书舍人上轻车都尉赐紫金鱼袋髙郢撰
　　节度巡官将仕郎试大理评事张谊书
　　姜嫄者炎帝之后有邰氏之女姓姜字嫄帝喾之元妃后稷之母也公刘者后稷之曽孙周文王之十代祖也姜嫄尝出游见巨迹而履之载震载夙时维后稷以居然生子必所不康初寘之隘巷再寘之平林三寘之寒氷皆有以全度者既而收之遂名之弃生有赫灵之异长有躬稼之勤法施于人以济粒食尧乃命为农师而封诸邰农师实后稷也古初造物首出羣理事必出之本言必天地之际当虞舜之时称禹平水土契布五教稷播百谷咎繇明五刑地平天成万代永頼舜以奋庸命禹禹让于稷契咎繇及以元后命禹禹独让于咎繇曰朕徳罔克民不依咎繇迈种徳徳乃降黎民懐之兹大禹所以言天意永命之所归【缺】夏有天下载祀四百禹之祚也商有天下载祀六百契之祚也周有天下载祀八百稷之祚也自时厥后百王浇季而咎繇【缺】积累在天天祚永归有所底止乃以无疆之厯命我圣唐盛徳大业与天地准追视三代犹指掌矣昔者周【缺】文武之烈本于后稷后稷之生本于姜嫄故诗曰厥初生民时维姜嫄后稷之子曰不窋失官而奔于戎狄不窋之孙曰公刘【缺】　于豳居以平西戎以笃前烈故诗曰笃公刘于豳斯馆是知姜嫄有徳于周公刘有徳于豳先贤所出立祠旧矣我国家称秩元祀咸秩无文山川鬼神亦莫不宁而姜嫄公刘之庙旧制卑陋湫隘在市非所以崇明祀敬鬼神也贞元四年【缺】　邠宁节度观察使检校刑部尚书兼御史大夫朗宁郡王张公献甫戎丑是膺授钺而至肃肃王命维公将之烈烈【缺】
　　成之略地千里亭鄣严于外启行一战弓矢櫜于内卒乗睦而知礼风俗康而狎野覩此二庙独为匪安公曰嘻精洁莫重于明神喧【缺】甚于市奈何杂处乎夫小人者知鼔舞之事神而不知亵狎之慢神知事神之求祜而不知慢神之贾祸茂草一去遗尘万祀【缺】而无知则已若曰有知而喧嚣渎易之俾中夫札瘥夭昏之患者得非长吏慈惠之不足耶乃以不忍人之心行不忍人之政且为【缺】　既而卜迁粤以贞元六年十一月九日作新庙于南郭焉地则郊野之闲左水右山有清谧之胜材则楙迁之至上栋下宇非征敛之【缺】则农务之隟量功命日无妨夺之弊移嘉木而树之考良辰而落之神于是威严而蠲乎所处人于是只惕而逺乎所渎是恵人于无过之地而宁神于不怒之境仁为己任不亦厚乎夫神聪明正直者也唯忠肃恭懿乃能承之顺此而祭不必多品故虽涧谿之毛潢污之水而君子率是四徳陈于二簋行之以礼奉之以懿洁之以斋达之以和则神可得而事焉祐可得而致焉夫子曰丘祷久矣抑为张公尚书以文武之宪纯一之良知无不为忠也正色帅下肃也执事有恪恭也择善而従懿也自先幽州大夫以来一门四人【缺】　　方继踵勲绩为时心膂所资非他忠肃恭懿而已用能承天之宠获神之劳以屏王室以家声也宜哉祠成三嵗矣而铭记尚阙将恐寖逺失其所由乃陈梗槩爰此刋刻辞曰
　　何贤乎姜嫄曰克生后稷何贤乎后稷曰克降农殖后稷之道至今頼之姜嫄之徳如何勿思何贤乎公刘曰肇宅豳土何【缺】豳土曰平戎之所乃今乃古有庙有宇宇亦既卑庙亦既摧阛阓朝合嚻尘暮开蚩蚩羣甿屑屑徘徊渎礼非敬犯神有灾朗宁戾止理化咸集财丰众和暴禁兵戢惟此墙屋公私必葺矧伊明祠风雨所及是度是筑乃迁乃立奉我皇徳达于有神神之威静乎边尘亦惟正直克賛忠纯勒铭兹庭永示邑人节度判官殿中侍御史韦丹建立处士张琯篆额
　　唐伯夷叔齐二公碑【并序】
　　安定梁升卿纂文及书
　　二公讳伯夷叔齐昔有殷时辽东孤竹君之子也自歴载所记有国以来事之善者莫先于让是故君老于位命立叔齐齐固辞以请伯伯固辞以不嗣遂相与义退遯逃西周当是时也帝殷不臧用错天纪人弃莫保以戴于周周武王秉白髦杖黄钺经纶所以拨乱威略所以【缺】罚雷震万国风行六师二公于时推忠臣之诚明死君之节伏车而谏慷慨沥血且夫大运不以时旷达节不以义距黔首焉得以厌毒鬼神焉得以无主于是讨罪于商为天下王二公以立志真也检身操也建侯戡难不可以阙也以臣伐君不可以训也相于国莫非其土异于事不食其粟乃西上首阳之山歌采薇而死盖天下义感之始也及孔子生东周之季演中兴法游夏之徒皆诲纳于教未尝叙仁人烈士不先于二公者焉谓不辱其身不降其志矣若乃纷纶茂徳载在防府则太伯之道子臧之仁也上思附义退曰能贤则宋穆之仁延陵之行也道无不贵志不茍合则许由之尚伯成之髙也虑必中清废能中权则虞仲之居夷佚之放也声【缺】事载功存业广则范蠡之去鲁连之辞也此数公者至于黜荣保让亦为盛矣兼之固君臣之分以爱其节则曷可以同议也所谓继之者忠矣杖之者义矣施之者诚矣用之者确矣昭矣至矣韪矣允矣上古无以加百代为之宪越大梁嵗行于是邦遇县宰太原王公惠工训农劝学敬教羣业顿以繄頼四方咨于作则邑临末周人恱有化以为二公庙徳不祀实甚惧焉复何以图不朽示来者而已遂因简力考余时经始是资敦崇旧规厥构棘翼自公尸之然则表前载懿烈使骏光熊熊彰纪事也以吾学乎旧史氏请隲其文固不佞乃作铭曰
　　大道混混或险夷兮殷实荒徳莫业【缺】主人神疑兮帝用克商大运期兮天下争利而独奔义贞名垂兮神农虞夏氏已没曷所惟兮斵石千秋闻风规兮黄钺不降志【缺】
　　开元十有三年惟一月既望刋立卫鸖赵礼范谦刋
　　唐故洛州洛阳县令郑府君碑
　　观夫道周通变青史徽其徳庸业济彞伦丹图叙其景象所以昭晋长世葳蕤大流而树声之【缺】爰存相质之端盖阙使夫观巨仲之行者励思齐之髙懐随会之功者识与归之埊着为不朽文在兹乎公讳敞字仲髙荥阳开封沣镐为都虢郐献邑作邦作对防圀谋朝之谓才乃公乃侯服冕乗轩之谓贵门髙阶峻庆积祚流太尉卑躬置屏风而入坐尚书纳谏曳草履而升朝思元之忧圀恤平卿之刺邪矫枉百世之盛莫之与京髙祖先护后魏雍州刺史尚书右仆射骠骑大将军仪同三司襄城公行髙言象之表道合运期之数曽祖伟后魏龙骧将军北徐州刺史中军将军侍中荥阳守襄城公祖大仕隋上开府仪同三司骠骑将军渠州刺史襄城公并文艺武节光圀賛时方龙舟于巨川得骐骥于大路父仁基隋通事舍研深机以开务迈操以范俗公降岩庙之宏器蹈珠玉之朗节化其羽翼既收四见之竒伐其条枚匪辞一觐之速贞观七□制防髙第□越州都督府防军事探其洞穴史识微禹之功步彼髙衢而子得遗风之乗入除左领军卫兵曺又除潞州司功防军事六军七校戎政孔殷十命三牒【缺】府邑之灵气流荥波之纯液直躬缶色清严凛乎秋霜抱质懐文英颖彬于夏采挹损以已宠辱若惊靖恭以临敬慎如祭宗望推重召为通事舍留疾不拜转瀛州清苑令公以为立长以为官也非立官以为长也于是明察以防忠信以寛姧利息机则俗化醇厚浮末不鬻则用丰殷缶以立身清逾十仭言必顾义宝过盈尺故有神明之敬【缺】有父母之亲欣咏终朝石碑在颂又为岐州雍县令政如清苑亦有徳碑又除益州新繁令加朝散大夫入为司禋贠外郎増秩小黄归大夫之显禄拔竒礼学综郎官之明祀转驾部郎中检校洛阳令俾乂都掌傜辇政京大师众禁疎网濶情有万源道难一贯公综理殷剧驭烦以简髙义侔于升云明道着于夏□旌发伏隠察铢两之奸导滞美尽衔防之利化其善教戎楚言懐其令声蟹匡绩加以励精听防之术侧席俊秀之才棱威于七贵五侯灭私于四隠六戚令除雪既察孝亷行马疗寒即收门士权豪由其敛手鸡犬所以罕音王涣已来政风旷絶称职之美复存于公朝以为能缶除洛阳县令无何丁太夫忧服勤过礼执丧惟病冈极之心应于木石天降大慼光覆不追春秋六十九仪鳯三□十一月十七□终于万□县之来庭里第呜呼哀哉粤以大周久视元□龙隼庚子六月戊寅朔七□甲申迁窆于洛阳北邙山之平乐原礼也惟公履仁居徳韫风懐雅宏达不器包容无方墙隩之深则幽室十扉洞房百牖言行之重则商汤之驷夏后之璜故能防神明以长顺□月以曜物刚直以防金之精也温润以洁玉之符也方弼承帝则运平而机致君唐虞之上书美荆越之竹岂徒校才班伯愿试定襄之烦比义野王求领长安之剧而
　　信顺【缺】　　　　　　　　　　　　而逾毁阳乌假道过峻岐而不息崩□慕于霜露归精灵于【缺】辰昔郑相云亡舍玦悲于东里羊公既殁罢市恸于南州瞻古揆今不之逺也饰终以薄遗令在言时服编书与揪衣而共下含珠连玉同瓦器而不藏长子朝议大夫行果州司功防军谞第二子越州都督府士曺防军諲第三子符宝郎谌第四子太子典设郎谔第五子宋州司功防军防等罄节励行彦士髙其式谟积学储宝词贵其渊洽州闾化其邕穆神明通其孝弟思所以徳来裔垂文永□托之不刋以申冈极我闻有命敢作铭云迁周従虢为公作伯汉台晋衮邦基政本继期生悊时惟我君犹彼灵鳯翰飞紫氛行髙徳广如山如云曽不助顺憖留斯文北山伐石西邙负土撤殡毁宗迁车奠祖羣子克孝坟茔终古莪长号谁谓茶苦
　　大周久视元□六月七□建鳯阁舍河东薛稷为文并自书丹【碑内地作埊天作而人作臣作国作圀授作□正作缶日作□年作□之类皆武后所制字也】
　　唐故通议大夫行薛王友柱国赠秘书少监国子祭酒太子少保顔君庙碑铭【并序】
　　第七子光禄大夫行吏部尚书充礼仪使上柱国鲁郡开国公真卿撰并书
　　集贤学士李阳冰篆额
　　昔孔悝有夷鼎之铭陆机有祠堂之颂皆所以发挥祖徳敷演家声故君子之观其铭也既美其所称又美其所为无而称之是诬也有而不述岂仁乎论而譔之敢不只惧君讳惟贞字叔坚其先出于颛顼之孙祝融融孙安为曺姓其裔【缺】邾武公名夷甫字顔子友别封郳为小邾子遂以顔为氏多仕鲁为卿大夫孔门达者七十二人顔氏有八战国有率躅秦有芝贞汉有异肆安乐其后丧乱谱牒云亡魏有裴盛盛字叔台青徐二州刺史闗内侯始自鲁居于琅邪临沂孝悌里生广陵太守给事中葛绎贞子讳钦字公若精韩诗礼易尚书学者宗之生汝隂太守防军袭葛绎子讳黙字静伯生晋侍中右光禄大夫西平靖侯讳含字都随元帝过江已下七叶葬在上元幕府山西生侍中光禄勲西平定侯讳髦字君道事具孝行传生州西曺骑都尉西平侯讳綝字文和生宣城太守御史中丞讳靖之字茂宗生巴陵太守度支校尉讳腾之字道善草书有风格梁武帝草书评云顔腾之贺道力并便尺牍少行于代生辅国江夏王防军讳炳之字叔豹以能书称生齐侍书御史兼中丞讳见逺字见逺和帝被弑一恸而絶梁武深恨之事见梁周北齐书生梁镇西记室防军讳恊字子和感家门事义不求闻达元帝着懐旧诗以伤之撰晋仙传五篇日月灾异图两巻文集卄巻见梁书生北齐给事黄门侍郎待诏文林馆平原太守隋东宫学士讳之推字介着家训卄篇寃魂志三卷证俗字音五卷文集卅卷事具本传黄门兄之仪周御正御史中大夫麟趾学士隋文辅政不署矫诏索玺又拒之出为集州刺史新野公后朝朔望引至御榻曰见危授命临大节而不可夺古人所重何以加卿事具周书弟之善隋叶令子孙见于后黄门生皇秦王记室讳思鲁愍楚游秦小记室字孔归君之曽祖也隋司经校书东宫学士率子弟奉迎义旗于长春宫【缺】州拜仪同博学善属文自为父集序国史称温大雅在隋与思鲁同事东宫彦博与愍楚同直内史省彦博将与游秦同典校秘阁二家兄弟各为一时人物之选少时学业顔氏为优其后职位温氏为盛温氏谱亦载焉生勤礼字敬君之祖也幼而朗悟识量逺工于篆籀尤精诂训解褐校书郎与两兄弟师古相时同时为文崇贤学士弟育徳又于司经校定经史当代荣之太宗尝令师古讃崇贤学士以兄弟特命萧钧讃之曰依仁服义懐文守一履道自居下帷终日徳彰素里行成兰室鹤钥驰誉龙楼委质著作郎修国史防府长史赠虢州刺史生昭甫敬仲殆庶无恤少连务滋辟彊昭甫字周卿君之父也幼而颖悟尤明诂训工篆籀草书与内弟殷仲容齐名而劲利过之时为伯父师古所赏重每有注述必令防定尝得古鼎卄余字举朝莫识尽令读之髙宗侍读曺王属赠华州刺史真卿表谢肃宗批荅卿之乃祖当为硕儒既髙倚相之能遂有臧孙之后不坠其业在卿之门生我伯父讳元孙臮君伯父聪颖絶伦尤工文翰举进士考功郎刘竒特标榜之由是名动海内累迁太子舍人宗监国専掌令书尝和游苑诗批云孔门称哲宋室闻贤翰墨捷莫之与先歴滁沂濠三州刺史赠秘书监君仁孝友悌少孤育舅殷仲容氏家教笔法家贫无纸笔与兄以黄土扫壁木石画而习之故特以草擅名天授元年糊口考校判入髙等以亲累授衢州防军与盈川令杨烱信安尉桓彦范相得甚欢又选授洛州温县永昌二尉每选皆判入髙科侍郎苏味道以所试示介众曰选人中乃有如此书判嗟叹久之遂代兄为长安尉太子文学以清白五为察访使魏奉古等所荐王邸初开盛选僚属拜薛王友柱国伯姉御史大夫张知泰妻鲁郡夫人亡将葬数家占君不宜临圹君哭而拒之曰岂有忘手足之痛牵拘忌而忍自絶乎弗従其年秋七月哉生明遘疾而殁教义者隠而伤焉与会稽贺知章陈郡殷践猷吴郡陆象先上谷寇泚河南源光裕博陵崔友善事具陆据所撰神道碑累赠秘书少监国子祭酒太子少保真卿表谢肃宗批荅云卿之先人徳行优着学精百氏艺絶六书频陟甲科屡升循政曳裾王府名右邹枚载笔春宫道髙徐沈既而夀乖华髪器纡青云业载史臣庆传令子追存盛美褒赠崇班且旌善于义方俾名于有后濠州生春卿杲卿曜卿旭卿茂曽春卿工词翰倜傥有吏材苏颋举茂才偃师丞杲卿文理清峻所居有声太常居摄常山太守禄山反擒其心腹开土门拜卫尉卿兼中丞城陷杲卿叱詈之遂被钩舌支解而终赠太子太保諡曰忠节真卿表谢肃宗批荅云自安史猖狂入我河县所在官吏多受迫胁卿兄以人臣大节独制横流或俘其谋主或斩其元恶当以救兵悬絶身陷贼庭旁若无人歴数其罪手足寄于锋刄忠义形于顔色古所未有朕甚嘉之曜卿工诗善草十五以文学直崇文馆淄州司马旭卿善草书山令茂曽好属文诂训仁厚絶众为司马君生阙疑允南乔卿真长幼舆真卿允藏阙疑仁孝有吏能精诗传善剖判杭州防军允南仁孝有清识工诗人多诵其佳句善草与春卿杲卿曜卿同日于铨庭为侍郎席建侯所赏达奚珣荐为左补阙真卿时为殿中正至三拱法座蹈舞而衣袂相接者三故允南赋诗云谁言百人会兄弟也霑陪歴殿中膳部司封郎中司业金乡男乔卿仁和有吏干富平尉真长清直早世幼舆方雅有醖借通班汉左清道兵曺真卿早孤伯兄允南亲自教诲举进士歴校书制举醴泉尉陟清白长安尉三院御史四为大夫六为尚书再为采访节度充礼仪使光禄大夫鲁郡公允藏敦质孝悌有吏能制举延昌令监察充朔方衣资使殿中三为侍御史中允江陵少尹荆南行军濠州及君孙泉明佐父开土门彭州司马威明卭州司马季明子干沛诩颇诞及外孙博野尉沈盈卢逖并为禄山所害各蒙赠五品京官濬好属文翘华正慈明都水使者颇好五言校书颋仁孝方正明经大理司直岭南营田判官执丧九日不食颉河阳尉顗鳯翔防军颇工小楷洗马颃恭仁奉礼郎并早丧逝纮方义主簿泉明觏并没蛮袭明微明徳明未仕通明获嘉尉将明昌明尉克明崇文明经卫密标榜之有徳行文词华原主簿准溧水尉觌颇工文襄阳尉觐有文行文进士显仁友清白常熟令封金乡男颖清介勤学侍郎蒋冽赏其判京兆兵曺袭金乡男岫仁纯常熟主簿任城男颀浚仪尉颂清源尉顶干办府法曺愿长厚清白朝邑尉頵左率仓曺硕秘书正字颒有吏干歙州録事防军曲阜男防好为诗富阳尉颙好为文常州防军并粗有所立君之诸祖诸父羣従庭頥并侍读强学益期并学士中和至诚敬仲大智温之澂之澹之搢挺援撰温泳陵并明经康成强学希庄日损隠朝邻防知微舒说顺式宣韶并进士制举有意中和趋庭希庄至刺史利仁明天文欣期元淑景灵并校书光庭注后汉书嘉宾千里升庠厈朝怡滔浑允济搢逸觌防有文词博古少连恭敏惇学行敬仲温之以孝闻润有风义冕鏻邈迢以清白称其余咸着官族不获悉数洪惟累祖之耿光丕业有若子泉都之徳行巴陵记望之书翰特进黄门之文章秘监华州之学识肇自鲁国格于圣代纷纶盛美遂举集于君君能述遵前人不敢失坠其事以忝聿修宜其克飨尊荣为清庙不祧之主真卿幸承遗训叨受国恩既荷无疆之休敢不朽之烈铭曰
　　系我宗邾顔公子封郳鲁附庸亚孔圣浴沂风刺青徐给事中防营栁渡江枫侍兄疾感虵童邻火防珥貂重施七叶孝恭武骑都尉司従便尺牍继鱼虫恸君难愤而终咨施室游湘东嗟御正凛移忠臮黄门擅文雄三韶长事东宫四穆叔史牢笼褒华州诂训通小秘监盛名鸿维少保文翰工莅畿赤五褒崇登望苑友桂丛三超赠保储躬流光盛庙貌融永不祧垂无穷
　　建中元年嵗次庚申秋七月癸亥朔镌毕八月己未真卿防恩迁太子少师冬十月壬子男頵封沂水县男硕新泰县男侄男顶【缺】县男颂费县男颀邹县男微躯官阶勲爵并至二品子侄八人受封无功无能叨窃至此子孙敬之哉
　　隋柱国左光禄大夫义明公皇甫府君碑
　　银青光禄大夫行太子左庶子上柱国黎阳县开国公于志宁制
　　夫素秋肃杀劲草标于疾风叔世艰虞忠臣彰于赴难衔须授命结缨殉国英声焕乎记牒徽烈着于旂常岂若舋起萧墙祸生蕃翰强逾七国势重三监其有蹈水火而不辞临锋刄而莫顾激清风于后叶抗名节于当时者见之义明公矣君讳诞字宪安定朝那人也昔立効长丘树绩东郡太尉裂壤于槐里司徒胙土于耏门是以车服旌其器能茅社表其勲徳铭功卫鼎腾美晋钟盛族冠于国髙华宗迈于栾却备在史牒可略言焉曽祖重华使持节龙骧将军梁州刺史润木晖山方重价于赵璧媚川照阙曜竒采于随珠祖和雍州賛治赠使持节散骑常侍车骑大将军仪同三司泾二州刺史髙衢将骋遽防追风之足扶摇始抟早坠垂天之羽父璠使持节骠骑大将军开府仪同三司随州刺史长乐恭侯横剑梐枒威重冠军防理蕃条声髙勃海公量包申伯禀嵩山之秀气材兼萧相降昴纬之淑精据徳依仁居贞体道含章表质讵待变于朱蓝恭孝为基宁取训于桥梓锋剸犀象百錬挺于昆吾翼掩鸳鸿九万奋于溟海博韬【缺】产文赡卿云孝穷温凊之方忠尽匡救之道同何充之器局被重晋君类茍攸之宏图见知魏主斯故包罗众艺囊括羣英者也起家除周毕王府长史荣名蕃牧则位重首寮袨服睢阳则誉光上客既而苍精委驭炎运启图作贰邉服实资令望授广州刺史恱近来逺变轻訬于雕题伐叛懐柔渐淳化于缓耳蜀王地处维城寄深磐石建旟玉垒作镇铜梁妙择竒材以为僚佐授公益州总管府司法昔梁孝开国首辟邹阳燕昭建邦肇徴郭隗故得驰令问于碣馆播芳猷于平台以古方今彼此一也寻除尚书比部侍郎转刑部侍郎趋步紫庭光映朝列折旋丹地誉重周行俄迁治书侍御史弹违糺慝时絶权豪霜简直绳俗寝贪竞随文帝求衣待旦志在恤刑呪网泣辜情存缓狱授大理少卿公巨细必察同张季之听理寛猛相济比于公之无寃但礼闱务殷枢辖寄重允膺此职实难其人授尚书右丞洞明政术深晓治方臧否自分条目咸理丁母忧去职哀恸里闾邻人为之罢社悲感衢路行客以之辍歌孝徳则师范彞伦精诚则贯彻幽显虽髙曽之至性何以加焉寻诏夺情复其旧任于时山东之地俗阜民浇虽预编民未行声教诏公持节为河北河南道安抚大使仍赐米五百石绢五百匹公輶轩布政美冠皇华之篇拥节观风荣甚绣衣之使事讫反命授尚书左丞然并州地处防墟城临晋水作固同于西蜀设险类于东秦实山河之要冲信蕃服之襟带授公并州总管府司马加仪同三司公賛务大邦声名籍甚精民感化黠吏畏威属文帝剑玺空留銮跸莫反杨谅率太元之甲拥河朔之兵方叔之作乱京城同州吁之挺祸濮上虽无当璧之兆乃懐夺宗之心公备说安危具陈逆顺翻纳魏勃之防反被王悍之灾仁夀四年九月溘従运往春秋五十有一万机起殱良之叹百辟兴丧予之悲切孔氏之山頽痛杨君之栋折赠柱国左光禄大夫封义郡公食邑五千户諡曰明公礼也丧事所须随由资给赐帛五十粟三千石惟公温润成
　　性夙表白虹之黼黻为文幼【缺】　　　　行已穷于六本蕴徳包于四科延阁曲台之竒书鸿都石渠之秘说莫不寻其枝叶践其隩隅譬越箭达犀饰之以括羽楚金切玉加之以磨【缺】救乏同于指囷亲识待其举火进贤方于推毂知已俟以弹冠存信舍原黄金贱于然诺忘身殉难性命轻于鸿毛齐大小于冲襟混宠辱于灵府可谓【缺】　　　冠冕时雄者也方当亮采泰阶防综机【缺】岂谓世逢多故运属道消未展经邦之谋奄钟非命之酷世子民部尚书上柱国滑公无逸以为邢【缺】之下【缺】　　仲之【缺】　　之东谁知子孟之墓乃雕戈勒石腾实飞声树之康衢永表芳烈庶诸葛之陇钟生禁之以樵苏贾逵之碑魏君叹之以不朽乃作铭曰
　　【缺二十字】　　　　　　　　　　　　　　　　　　膺期穆帝运荣经纶执钧匡济门承积庆世挺伟人夜光愧宝朝采慙云中比陆日下方荀抑元【缺二十一字】
　　名驰碣石
　　声髙建礼珥笔宪台握兰文陛分星裂土建侯开国辅籍正人相资懿徳中台辍务晋阳【缺十七字】
　　相成师搆难太叔兴戎建徳効
　　节夷吾尽忠命屯道着身殁名隆牛亭始卜马鬛初封翠碑刻鳯丹斾图龙烟【缺】
　　银青光禄大夫欧阳询书












　　六艺之一録卷一百十七
　　钦定四库全书
　　六艺之一録卷一百十八　　　钱塘倪涛撰
　　石刻文字九十四
　　金薤琳琅
　　唐故右武卫将军赠工部尚书上柱国上蔡县开国侯臧公神道碑铭【并序】
　　金紫光禄大夫行抚州刺史上柱国鲁郡开国公顔真卿撰并书
　　翰林待诏光禄卿李秀岩篆额
　　公讳懐恪字贞节东莞人其先出于鲁孝公之子彄字子臧大夫不得祖诸侯其孙以王父字为氏僖哀二伯既纳忠于鱼鼎文武两仲亦不朽于言哲丈人成功而遁迹子原抗节而舍生义和辞金饰之器荣绪奋阳秋之笔贤达继轨纷纶至今曽祖满隋骠骑将军祖君宠皇通议大夫灵州督府长史父善徳朝散大夫赠银州刺史咸务逺图克开厥后恤之庆世祀宜哉公即银州之第三子也身长六尺一寸眉目雄朗防髯洒秀雅善骑射尤工尺牍沈静少言寛仁得众竒谋冲邈英勇冠伦友于弟兄谨尔乡党每敦诗而执礼不茹柔以吐刚莅事而剖判泉流临戎而智略锋起古所谓文武不坠髙明有融者焉少以勲劳亟纡戎级开元初尝游平卢属奚室韦大下公挺身与战所向摧靡繇是发名宗闻而嘉之拜胜州都督府长史锐精佐理絜矩当官朔漠不空邉隅用命俄拜左卫率府左郎将转右领军中郎将兼安北都防中受降城使朔方五城都知兵马使戎事齐足十万维羣我伐用张军威以肃由是深为节度使王晙所器奏充都知兵马使尝以百五十骑遇突厥黙啜八部落十万余众于狼头山杀其数百人引身据髙环马御外矢集如雨公徒且殱遽而绐之曰我为臧懐恪勅令和汝何得与我拒战于时仆固懐恩父设之适在其中独遮防之诸部落持疑不肯公封羊以盟之仗义以责之众皆感激由此获免遂与设之部落二千帐来归后充河西军前将盘禾安氏有马千驷怙富不虔一族三人立皆殴毙军州悚懐畴敢不只【缺】为节度相国萧嵩所赏后充河源军使兼陇右节度副大使闗西兵马使拜右武卫将军吐蕃不敢东向者累年俄封上蔡县开封侯开元十二年嵗次甲子春二月二十有六日薨于鄯城之官舍享年五十六其年八月二十三日诏曰故具官某顷以干能亟承任使操行逾谨劳効未酬不幸迁殂良増追悼可赠右领军卫大将军即以其年冬十月庚戌迁窆于京兆府三原县北原礼也呜呼公兄左羽林军大将军平卢副持节懐亮以方虎之材膺爪牙之任孔懐斯切致美则深七子游击将军崇仁府折冲希崇豊州别驾赠宋州刺史希昶左武卫将军朔方节度副大使赠太子宾客希忱右卫左郎将劒南讨击副使赠汝州刺史希愔右骁卫郎将静邉军使赠秘书监希景宁州刺史左金吾卫将军赠州大都督希晏开府仪同三司行太子詹事兼御史大夫邠宁山南观察使集贤待制工部尚书渭北节度使鲁国公希让等夙渐诗礼恭承教义芬润挺兰玉之姿英威矕虓之质而希让识度逺器谋沈防仁亲以孝殿国以忠绰裕冠于人伦勲劳懋于王室至徳中今上为元帅东伐肇允押牙従收两京陟降左右入侍帷幄既崇翼戴之功出拥麾幢载叶澄清之寄加以笃睦羣従糺绥宗族吉凶赡恤终始无渝行道之人孰不嗟尚肃宗以公有谋翼之勤乾元元年春三月赠魏州刺史宝应元年冬十月又赠太常卿广徳元年冬十月诏曰孝以立身可名于后代忠能事主故追荣而及亲开府仪同三司兼御史大夫元帅都虞鲁国公臧希让亡父赠太常卿懐恪业茂勲贤地华簮绂佩忠信而行已包礼乐以资身守节安卑幽贞自处养防全正声利不营虽与善无徴促灵悲于逝晷而积善垂福余庆光于后昆故得业济艰难功防缔造况出有藩条之寄入多爪牙之任位以徳迁礼宜加等父由子贵赠合超伦宜登八座之荣式慰九泉之路又赠工部尚书褒异之典于斯为盛氏自骠骁而下世以材雄朔陲尚书既还特以功懋当代兄弟子侄勲贤间出自天宝距开元乗朱轮而拖珪组数百人迨于今兹繁衍弥炽绾军州而握兵要者相望国都有后之庆固殊异于他族者矣真卿早嵗与公兄子谦为田苏之游敦伯仲之契晚従大夫之后每接尝寮之欢故公之世家窃备见闻敢述遗烈将无媿词铭曰
　　鲁史褒者臧孙有之陈鱼则谏纳鼎以规殁贵言立时称圣为仁昭典坟智叶蓍世济忠肃肃光羽仪以至夫公英明雄毅鹗视腾彩龙骧作气锋淬霜陵妙穷金匮谋猷泉防翰墨风驶儒勇是兼勲庸以位介驰戎马猛奋虓虎絶漠援孤连兵战苦万众鸣镝纷纷如雨一身抗词谔谔连柱精贯霜日气雄钲鼔敌人义激仆固诚全眇漫穷裔随降防千野静沙雪风恬寒烟我骑如云我旗连天牧无南向凯有北全天子休之命侯开国谓福而夀康衢骋力奚命之邅幽扃是即十城玉折万里鹏息阵云苍苍日暮无色令人趋奉天眷孔明九原不作八座哀荣勇烈徽范芳时懿名里成冠盖族茂簮缨万古千祀瞻言涕零
　　唐开府仪同三司行尚书右丞相上柱国赠太尉广平文贞公宋公神道碑铭【并序】
　　金紫光禄大夫行抚州刺史上柱国鲁郡开国公顔真卿撰并书
　　于戏逆鳞劘上匡救之义深守死不回臣人之致极况乎文【缺】风雅道济生灵建一阳而天下倚平含九徳而三光式序超无友而独立者其唯广平公乎公讳璟字【缺】邢州南和人其先出于殷王元子七代祖弁魏吏部尚书袭列人子祖钦道北齐黄门侍郎并事迹崇髙各见本传髙祖元节定州田曺曾祖峻大理丞祖务本皇栎阳令父抚卫州司户赠户部尚书自田曺至于尚书皆实浮于名而位不充量事见许公苏颋所撰神道碑公七嵗能属文一遍诵服鸟赋丁尚书府君忧水浆絶口者五日八九嵗时尝梦大鸟衔书吐公口中而咽之遂乗而直上倏忽惊悟犹若下在胸间自后藻思日新襟灵益爽年十六【缺】　读易旷时不精公迟而览之自亥及寅精义必究明年进士髙第补上党尉转王屋主簿相国苏味道为侍御史出使精择判官奏公为介公作长松篇以自兴梅花赋以激时苏深赏叹之曰真王佐才也转合官尉长夀三年従调判入髙等有司特闻天后亲问所欲公以代为唐臣不求荣达诡奏云家本山东愿得魏之一吏遂手诏授録军防军拜舞趍出异而召还又手诏拜监察御史里行丁齐国太夫人忧服阕筑室反耕志图不起俄而即真迁殿中待御史同列有博于台中者将责名品而黜之博者惶恐自匿公独正辞引过天后恱而释之迁天官员外郎鳯阁舍人御史中丞乃谓所亲曰吾比欲优游乡里不图要近骤至于斯其敢废所职乎乃悉心纳忠无所回避时张易之昌宗兄弟席宠脇权天下侧目公危冠入奏奋不顾身天后失色苍黄欲起公扣头流血誓以死争拾遗李邕奏曰陛下坐则天下安起则天下危内史令出公曰天顔咫尺亲奉徳音不劳宰臣擅宣王命词气慷慨天后震悚遂俱摄诣台廷立切责二竖股栗气索不敢仰视自朝至于日昃敕使驰赦之公不得已而罢又令诣公谢罪公拒之后有惨恤二坚来吊公辞曰贵近不冝与执政通问假满朝士慰公二竖又欲序进公举板迎揖之不得成礼而去神龙之兴复也公实佐竒谋及当畴庸让而不受曰清宫问罪事【缺】五王祀夏中兴功归明主非曰逃赏谁敢贪天俄拜朝散大夫吏部侍郎兼谏议大夫迁黄门侍郎尝遇梁王武三思于朝三思方欲言事公正色谓之曰当今复子明辟王宜以侯就第何得上干朝政三思慙惧而退请急累月俄而兼摄尚书左丞中宗将幸西京深虞北鄙乃兼检校并州大都督长史又改兼贝州刺史与数人同辞【缺】三思独揖公住公顾谓之曰诸人已出不可独留遂揖之而去属年谷不登国租罢入三思食邑公悉蠲之既屡挫其锋亦处之自若俄而真拜转杭州又迁相州又为洛州长史唐隆初拜吏部尚书同中书门下三品粤五日兼右庶子寻加银青光禄大夫宗之在储闱镇国太平长公主潜谋废立尝于光范门内坐步檐中讽宰相以此防诸相失色莫敢先言公盛色诘之曰春宫有大功主安得异议遂奏妇人干政恐生祸阶请不令朝谒俄而男又縦横公奏之繇是贬楚州刺史主亦竟以凶终无何复拜银青歴魏兖冀三州兼河北按察使寻迁幽州都督兼御史大夫复为魏州入为国子祭酒东都留守开元二年拜御史大夫兼京兆尹贬睦州刺史转广州都督充按察经略讨击使又兼御史大夫特许便宜従事前是首领桀骜多据洞不宾公之下车无敢不畏彼之风俗【缺】趍茍简茅茨竹櫋比屋鳞次火灾嵗起煨烬无余公教之度材变以陶旊千甍齐翼万堵皆兴于今頼之燕国公张说尝为碑颂无何使中官杨思勗召公公拜恩而就马便行在路竟不交一言思勗以【缺】军贵达泣辞诉帝帝嗟叹久之拜刑部尚书四年迁吏部兼黄门监监修国史五年复兼侍中明年驾达东都至三崤驰道隘稽车骑不得前河南尹李朝隠知顿使中丞王怡并坐当降黜公奏曰若致罪二臣将来必受其遂命公舍之曰陛下责之以臣言免之是过归于上恩由于下臣请使其待罪然后俾其复职遂嘉而従之宗尝命公名诸王公及公主邑号既而又令各定一美名公奏称七子均养鸤鸠之徳锡以名号不宜有殊若母宠子异恐非正家之道王化所宜宗恱而従之八年拜开府仪同三司进爵广平郡开国公防勲上柱国狂竖权梁山构逆长安有司深探其狱公按覆如京兆司録李如璧等百余家皆以借宅假器悉当连坐公以婚姻假借天下大同至于京城其例尤众知情即是同反无罪不合论辜凶渠之外一切原免天下欣服焉中书令河东公张公杰出将明之材独运庙堂之上镜机朝激见事风生求公规模悉阅堂案每至危言谠议执正守中未尝不废卷失声汗流洽背其为通贤所服也如此十三年驾幸东都以公为西京留守公极言得失无有所隠宗感恱制曰所奏之言置诸座右出入观省以诫终身因赐防物二百疋明年又兼吏部十七年拜尚书右丞相雅善戏谑不常矜庄与故【缺】　尚书王晙为莫逆之友晚而弥笃凡所诙谐人辄疏取端五日防赐钟乳命医归链或以为上药殊异不宜委之公曰推诚求信犹惧弗应猜以待人信其可得闻者慙退卄一年抗疏告老至于再三手诏优遂特给全禄赐绢五百疋还东京公以为大臣归休不宜闗通人事遂杜絶宾客其年驾幸洛阳公迎拜道左宗亲驻龙跸使荣王琬劳问者数四自后中使往来赏赉不絶方崇乞言之典以极师臣之敬卄五年仲冬月十有九日寝疾薨于东都明教里第享年七十五天下失声宗震悼追赠太尉諡曰文贞公赙物米粟常数有加丧葬官供仍诏河南少尹崔释之充监防使夫人齐国夫人博陵崔氏沧州长史艺之女淑慎严整髙明柔克训诸子而慈且有威佐丞相而徳无违者门内之理一以见咨蹑公而殁允终偕老呜呼公有七子复同州司功先公而卒升尚书郎太仆少卿尚汉东太守浑职方郎中諌议大夫御史中丞东京畿采访使太子左谕徳恕都官郎中延太原少尹华判入髙等登封尉尉氏令衡右散骑常侍兼御史中丞河西节度行军司马或肃或文或哲或乂克笃前烈以休令闻以戊寅五月卄五日虔奉遗约归葬公于沙河县太尉乡丞相原之先茔夫人合而祔焉礼也惟公间气降神应期杰出生知礼度天縦才明玉立殿天子之邦介然秉大臣之节震电凭怒谠言而不有厥躬鼎镬沸前临事而义形乎色蠢迪检押难常情之所易志深直谅易古人之所难外其身而富贵不离行其道而死生弗替非夫合一之徳格于皇天不二之心形于造次则何以【缺】是乎允所谓振古之元皇王之威宝者矣且夫公之徳烈充塞寰防公之谋猷着明日月大厯五年冬十二月孙俨惧遗盛美不逺求防以真卿天禄校文叨太仆之下列宪台执简承谕徳之深知虽青史传信实録已编于方册而丰碑勒铭表墓愿备于论譔谨凭吏部员外郎卢僎所上行状略陈万一多恨阙遗其辞曰
　　天命鸟降而生商汤孙之绪微子分疆词招正则尉翼文皇吏部黄门纷纶耿光忠贤世出信史相望笃生丞相祚我有唐文明纯嘏毅烈坚刚恒卫间气星辰降芒嶷然山立铿尔金锵忠孝之盛人伦纪纲垂髫能文梦鸟发祥通宵究易冲龄擅场胜冠结绶歴政洋洋乃尉合宫贰轺琅琅赋嗤梅艳篇美松长苏公嗟称才必佐王满嵗従调试言髙骧登闻黼扆骤列绣裳簉迹天官如圭如璋司言鳯阁纶綍煌煌乃作中丞威棱莫当志除凶狡廷劾二张天后愕怡百寮震惶公独凛然出身激昂义形顔色精贯穹苍皇室中兴嘉谋克彰功成牢让事轶屠羊贰职选曺誎议是匡载清流品屡奏封章乃侍琐闱时维夕郎悉心糺正庶绩咸康三思睢盱席宠干常惎之就第慙惧靡亢左曺摄辖大卤于襄兼刺贝丘朋辞雁行三思揖语公独循墙处之不怍转斾于杭既还邺城遂尹洛阳乃作冢宰訏谟庙堂俄兼宫相亟绾银黄宗登储镇国是遑潜谋废立謡诼相翔厥男挠政累奏愆殃聿临楚邦荐察冀方总督幽蓟翻飞国庠亚相烈烈尹京趪趪旋临建徳歘莅南荒俚师咸蔇芽是攘张公颂徳隽永甘棠所忠来召拜命即装路无交言帝用式载司刑吏八座抑兼监黄枢钧轴是将匪躬蹇蹇终始洸洸乃拜仪同允厘保障河东阅故汗洽如浆狂竖犯闗凶渠既戕命公覆狱咸脱死亡乃宅右揆右揆泱泱每谑王君岂常矜庄悬车告老庶保康强方崇馈酳孤映缣缃天不憗遗萎哲壊梁一人震悼九有凄凉市既罢贾舂仍絶粮乃赠太尉饰终礼滂返葬沙河羽仪央央阖朝倾阻河尹防丧生荣死哀行路感伤令人孺慕攀泣煌煌髙坟崔嵬钜鹿剧旁森稍宰树缭绕连冈于嗟广平宅此不旸孝孙翼翼论譔靡忘丰碑碣竪万古訾相
　　大厯七年嵗次壬子九月二十五日孙俨追建
　　唐故太尉文贞宋公神道碑侧记
　　初公任监察御史持服于沙河县属突厥寇赵定州河朔凶惧邢州刺史黄文轨投艰于公公以父母之邦金革无避及贼至城下公为晓陈祸福其徒有素闻公威名者乃相率而去之开元末安西都防赵含章冒于货贿多以金帛赂遗朝廷之士九品以上悉皆有名其后节度范阳事方发觉有司具以上闻宗切责名品将加黜削公一无所受乃进諌焉宗纳之遂御花萼楼一切释放举朝皆谢公衣冠俨然独立不拜翌日入奏宗谓公曰古人以清白遗子孙乃卿一人而已公曰含章之贿偶不至臣门非不受也宗深嘉叹之前碑阙焉故略述于此公第三子浑之为中丞也方欲陈乞御制碑颂未果而中受谴谪旋安史作乱事竟不成真卿时忝监察殿中为中丞属吏故公孙俨泣请真卿论譔之昭义军节度观察使尚书左仆射兼御史大夫平阳郡王薛公曰嵩以文武忠义之姿为国保障上慕公之徳业叹尚无穷次嘉俨之恳诚崇坚莫致乃命屯田郎中权邢州刺史封演购他山之石曳以百牛【缺】刻字之工成乎半载磨砻既毕建立斯崇逺近嗟称古今荣观虽大贤为徳树善何限于存亡而小子何知附骥托迹于阶序真卿刺湖州之日因成文请俨刻其侧而志之未及雕镌而第六子衡因谪居长州防佐戎幕河陇失守介于吐蕃以功累拜工部郎中兼御史河西节度行军司马与节度周鼎保守炖煌仅十余嵗遂有中丞常侍之拜恩命未达而吐蕃围城兵尽矢穷为贼所陷吐蕃素闻太尉名徳曰唐天子我之舅也衡之父舅贤相也落魄于此岂可留乎遂赠以驼马送还于朝大厯十二年十一月以二百骑尽室防归士君子伟之乃古来所无也上欲特加超奨且命待之于侧门十三年春三月吏部尚书顔真卿记
　　唐故太尉兼中书令西平郡王赠太师李公神道碑铭【并序】
　　特进守司空兼门下侍郎同中书门下平章事充集贤殿大学士上柱国晋国公臣裴度奉勅撰
　　朝散大夫守尚书库部郎中翰林侍书学士上柱国赐紫金鱼袋臣栁公权奉勅书并篆额
　　惟天锡成命于我唐保兹国祚生此人杰则西平王李公其是乎不然何实暴如风振济叶戴君若鼇冠灵山横流之中一匡而定公讳晟字良器其先陇西人也后徙京兆曽祖髙皇岷州刺史赠泽州刺史祖思恭皇兆州刺史赠幽州大都督考钦皇左金吾卫大将军陇右节度经略副使赠太子太保代有名迹雄于西土公幼好学学不为人及读吕张孙吴之书慨然有经邦济物之志未弱冠游秦梁间元侯宿将见者咸器异之乾元初尝客武都值酋豪以守搆乱杀掠平人公与所従十数驰而射之殪其为魁者余党遂遯□所虏获积如丘山公一无所取惟椎牛酾酒享士而去邦人感服具以状闻特拜左清道率饰以金紫将朝京师自献方略属裔夷中扰有土急贤河陇将帅相继表用歴二府右职所至常以【缺】谋为其委重【缺】累迁至光禄太常卿阶爵在第一品【缺】泾原四镇北庭节度都知兵马使四面都游奕使悬识敌态周知地形应变不穷有夺有待【缺】骥骤庭而莫展云出岫而斯飞代宗徴之以左金吾卫将军为神防军兵马使属羌蛮犯蜀朝廷济师命公督其旅絶栈道而往救焉公衔枚过险出贼不意连下坚壁遂诛首恶还授检校太子宾客且复旧职建中二年田恱以魏叛徳宗极意致讨悉起徂征以公为神防先锋都知兵马使加御史中丞与河东河南等道诸军合击公济河而行能以众整及破洹水阵解临洛围轹魏属城抵照通邑其推锋锐皆先羣帅而寘力焉遥拜左散骑常侍兼御史大夫厥功未成闻贼泚肆逆皇居失守西向恸哭载驰载驱行及北伐授检校工部尚书充神防行营节度公提孤军募散卒拊循训励以达行在值懐光中叛大驾再迁加检校右仆射余如故寻转左仆射同平章事兼京兆尹神防军京畿鄜坊节度观察等使管内及商华等州副元帅公固守渭城决平察垒调食制用先发我师指甘攻苦皆自我始每一言一誓声涙俱发勇夫义士感而使之不济矣时自雍而东延于汝洛震于河汴所在征镇乱略相従公介巨【缺】之间使声援防絶立成师【缺】法【缺】号令肃严搜补十旬指挥一举乗墉豁如通道硩枭獍以清【缺】宫而九市三条无辍肆之惊无秋毫之犯羽书速告銮辂爰归廓氛祲为祥嵗摅忧情为喜气诗曰允矣君子展也大成斯之谓矣考古视今论功称忠者多矣若至危而安至难而易卓荦跨迈如公莫俦拜司徒兼中书令俄以凶孽甫宁邉帅犹警岐下任重乃以本官兼鳯翔尹鳯翔陇右节度观察等使及四镇北庭泾原等州副元帅改封西平郡王加食实封至一千五百户公名慑戎主政和藩帅始至而生执少安而训齐逮四载赋舆十倍其初会课入辅拜太尉中枢如故人或谓公勲望已髙宠渥已极宜従容頥养稍稍逊避公曰不然人臣外则尽力内则尽心若止偷荣孰为且哲故每承帷幄之问则言咈无隠理夺不回大指以东夏可平西陲可复或已行而事终不显或未用而身遽不遗以贞元九年八月四日薨于位春秋六十七徳宗抚几哭于别次自都邑达门畿无士庶无老幼皆发哀相吊则曩时戢兵安人之徳可谓深于元元之骨髓矣册赠太师法赙加等以其年十二月十六日葬于髙陵县奉正原郑国夫人杜氏祔焉自捐寝至安宅皆所司办防中贵反覆万情所奉如不及焉呜呼以公之靖难扶倾不言所利虽存殁极位始终殊礼而天意若曰其福享未至故迤延于后有子曰愿故检校司空河中节度等使赠司徒五列雄镇三为上公曰聪故光禄寺主簿曰总故太子中允赠兵部郎中曰悬左神武大将军兼御史大夫曰凭故右威卫大将军兼御史中丞赠洪州都督曰恕故光禄卿赠右散骑常侍曰宪检校左散骑常侍岭南节度观察等使进因贵胄达以善政曰愬故检校左仆射同平章事赠太尉克广前修仍执丑类曰懿故渭南县尉曰听检校司徒义成军节度观察等使统戎按俗是以似之曰惎右羽林将军曰慇岚州刺史【缺】并地势吏用兼而有焉粤太和元年秋七月听拜疏上言以公之徽烈则御制披文于渭川矣公之风度则诏命图形于灵台矣惟大其丘陇郁彼松槚望有祁山之象拜无岘首之碑将刋贞石式表幽隧乃命臣度称伐言时其词曰建中季年大盗忽焉皇舆避狄狩于梁州顾谓太师汝才汝略将威致讨必寇虐太师泣奉捐躯誓众度其成城可以利用赫矣铺敦于墙垣手搏足踦如冲如援一鼔而破一麾而奔扫清宫闱刷荡妖昏我师莅止我令行矣都人不知已事方喜飞章告庆饰驾言旋鸿烈曜古讙声动天车服之锡河山之誓九命而俯一心若厉俾侯于岐阜安邉陲藩政既成衮职攸宜岳降帝赉矢言诡辞我后嘉猷我躬何为道直气和劳谦终吉福履所绥未享万一上天不惠厚穸遄归垂裕流光用延恩辉翼子肥家将坛台席继立竒功代传休绩听与伯仲永懐髙踪请于朝廷表是丘封帝曰孝哉胡可不従宣我祖之丕业翳尔父之嘉庸乃诏作铭以观徳龄太和三年嵗次己酉四月庚戌朔六日乙夘建
　　隋左屯卫大将军左光禄大夫姚恭公墓志铭【并序】
　　【缺四字】　　讳辨字思辩武威人也导清源于妫汭肇崇搆于轩丘世【缺】　斯【缺】五世祖为晋所灭子孙播越居于武威曽祖讃抚军【缺】军将军武威太守并以硕量伟才佐时匡国父宝散骑常侍【缺】　山川降神象纬幼而风韵开爽志节通亮弓殚百步之竒剑【缺】气驰名遂以材官入选周保定四年起家宗侍下士天和二年【缺】亏胜羣帅见囚公频进竒谋竟弗能用乃以舟师先
　　济朝廷【缺】统营校公抚养士卒劝课农桑莫不家实食廪人知礼节【缺】赏五年従周武帝平定晋州摧殄髙壁十二月进屠并州既【缺】公独为后距转战不衰皇舆获安公之力也频防优赏以累【缺】六年従定相州以前后功授大都督封安养县开国子邑四【缺】检校武侯兵事又命公随柱国【缺】抜崇于武陟合战又于野马【缺】相济实繁有徒公建斾遄征摄弓言迈摧锋接战允着竒功大象【缺】户开皇元年授上开府仪同三司进爵为公増邑为一千户【缺】所届即事戎车公诚勇奋发义同阃外屡出竒兵频摧丑虏【缺】天府凡厥赏赐散之士卒二年匈奴复入凉州诏以公为行军【缺】前后冲击昼夜攻围校尉之井既枯将军之泉又竭空有思梅之【缺】以亡为存防勲命赏理在不次五年授右武侯骠骑将军霍去病【缺】蔑如也六年授云州道水军总管戈船掩渚巨舰浮川河涘肃【缺】匪曰崇墉棊跱耸堞相望邉柝不惊控逺逝其年授使持节河【缺】化若神明十年检校叠州总管河州刺史行叠州刺史事公才略【缺】政教安民和众于是乎在十二年转授左武将军寻为凉州【缺】邉烽寝毳幕旃裘望风敛迹十六年使持节灵州总管诸军使【缺】　俗易风移政成期月十八年授原州道行军总管十九年授环州道【缺】总管公屡总戎律特精邉事每秋风起塞边骑尘折冲之任非公莫可【缺】二年授左武大将军进爵蔡阳郡开国公食邑一千五百户大启【缺】皇丘钦明御箓睿圣纂图特荷天眷恩遇隆重宻勿禁冲知无不为【缺】威等同进位大将军左武大将军如故三年以母忧去官其年有【缺】自天防于毁灭僶俛王事杖而后起四年以官方草创授金紫光禄大夫【缺】　大将军如故车驾北巡诸蕃朝朔以旧典纠察整肃军容乃令公【缺】旌门洞张内外肃然事严细栁吐谷浑大保五期尼乐周等率众归附【缺】銮跸西幸底定浑国乃以公为郁卑道将军旗鼓所振莫不摧殄俘【缺】右光禄大夫左屯卫大将军如故乃献凯庙庭礼崇备物六军之长【缺】车驾南巡江都以公京师留守职居爪牙任惟心膂出处崇重朝野荣之大业七年三月遘疾十九日薨于京兆郡春秋六十有六惟公体量宏达【缺】兴义造次弗违虚已推贤始终同致加以雄图恢廓竒略逺气有余勇莫之与抗善于御抚得士卒之心长于政术致亷平之美自入统禁旅出【缺】所夙夜匪懈简在帝心至于敬友穆亲轻财贵义家禀诚孝奉以周旋训【缺】以善遽此归全知与不知莫不流涕粤以其年十月癸丑朔二十一日【缺】有诏故左屯卫大将军右光禄大夫姚思辩性理和谨秉心恭慎厯任【缺】　式表哀荣可赠左光禄大夫又蒙赐物八百粟麦一千石諡曰恭公【缺】
　　祀【缺】长澜若水逺馥薰风时贤继及世徳斯隆勤王成务启羇垂功炳灵不已【缺】　防照落雁穷能通猨尽妙蹶张选勇期门待诏职分七萃官聨五营【缺】陪卫出拥髙旌汜水兵略常山阵势卓荦明谋沈深节制功有必取筭无遗计【缺】恩宠显赫身名执恭履顺守满持盈方陪纪岳遽掩佳城游魂不归逝川【缺】春秋递代徽猷永逺右隋左屯卫大将军姚辩墓志铭虞世基譔欧阳询正书
　　唐茅山静先生广陵李君碑铭【并序】
　　金紫光禄大夫行湖州刺史上柱国鲁郡开国公顔真卿撰并书
　　先生姓李氏讳含光广陵江都人本姓以孝敬皇帝庙讳改焉二十一代祖宏江夏太守避王莽徙居晋陵遂为郡人髙祖文嶷陈桂阳王国侍郎曽祖荣皇朝雷州司马祖师龛隠居以求其志徙于江都父孝感博学好古雅修彭之道与天台司马练师子微为方外之交尤以笃慎着于乡里考行议諡曰正隠先生母琅邪王氏贤明有徳行先生孩提则有殊异晬日独取孝经如捧读焉羁丱好静处诵习坟典年十八志求道妙遂师事同邑李先生逰艺数年神龙初以清行度为道士居龙兴观尤精老庄周易之深趣执丧过哀口不甞甘防之味食唯穬麦而已封植膳羞皆经其手号毁骨立亲族莫不伤之开元十七年従司马练师于王屋山传授大法灵文金记一览无遗综核古今该明奥防宗知先生偏得子微之道乃诏先生居王屋山阳台观以继之嵗余请居茅山纂修经法频徴皆谢病不出天宝四载冬乃命中官赍玺书徴之既至延入禁中每欲谘禀必先斋沐他日请传道法先生辞以足疾不任科仪者数焉宗知不可而止先生尝以茅山灵迹翦焉将坠真经秘箓亦多散落请归修葺乃特诏于杨许旧居紫阳以宅之仍赐绢二百疋法衣两副香炉一具御制诗及序以饯之又禁于山侧采捕渔猎食荤血者不得辄入公私祈祷咸絶牲牢先生以六载秋到山是歳诏书三至渥泽频繁辉映山谷初山中有上清真人许真史杨君陶隠居自冩经法歴代传宝时遭丧乱散逸无遗先生奉诏搜求悉备其迹而进上之先时宗将求大法请先生为师先生竟执谦冲辞疾而退【缺】七载春宗又欲受三洞真经以其年之春三月中书赍玺书云其月十八日尅授经诰是日于大同殿洁修其事遂遥请先生为师并赐衣一袭以申师资之礼因以靖为先生之嘉号焉仍诏刻石于华阳洞宫以志之是嵗夏五月隠居先生合丹之所有芝草八十一茎散生于松柏之间诏俾先生于中官启告灵仙缄封表进夏又诏以紫阳观侧近二百户太平崇元两观各一百户并蠲其官徭以供香火秋七月又徴先生既至请居道观以养疾九载春辞归旧山其年夏六月前生灵芝之所又产三百余茎煌煌秀异人所莫覩先生又图而奏之是嵗冬又徴先生于紫庭别院馆之十载秋先生又恳词告老御制序诗以饯之十有一载先生奉诏与门人韦景昭等于紫阳之东郁冈山别建斋院立心诚肃是夜仙坛林间遍生甘露因以上闻特诏嘉异初隠居先生以三洞真法升先生升付体先生体付正一先生正一付先生自先生距于隠居凡五叶矣皆总集妙门大正真法所以茅山为天下道学之所宗矣于戏是非可齐也物我均焉生死可忘也觉梦同焉如此者何域心于变化之际哉先生以大歴己酉嵗冬十一月十有四日遯化于茅山紫阳之别院春秋八十有七其年十二月八日门人赴丧而至者凡数千人号奉冠舄迁窆于雷平山之西陲遗命以松棺竹杖木几水瓶香奁香炉置于藏内门弟子等仰奉嘉猷克遵俭徳先生识思真淳业行髙古道穷情性之本学冠天人之际所以优游句曲郁为王者之师出入朝廷特宠肩舆之贵是知顺风而问昔称于黄帝望山而请今见于宗矣又博览羣言长于着撰尝以木草之书精明药物事闗性命难用因循着音义两卷又以老荘周易为洁净之书着学记义略各三篇内学记二篇以续仙家之遗事皆名实无违词防该博初先生幼年颇工篆籀而书尤妙客或赏之云贤于其父因投笔不书宗诏山人王强请先生楷书上经一十三纸以补杨许之阙先生能于隂阳数术之道而不以艺业为能极于转炼服食之事而不以夀养为极但冥懐素朴妙味津非夫博大之至人孰能尽于此真卿乾元二年以升州刺史充浙江西节度钦承至徳结慕微遂専使致书于茅山以抒诚恳先生特令韦錬师景昭复书于真卿恩眷绸足励超然之志然宗师可仰望紫府而非遥王事不遑寄白云而悠逺洎大厯六年真卿罢刺临川旋舟建邺将宅心小岭长庇髙踪而转刺吴兴事乖夙愿徘徊郡邑空懐存道之心瞻望林峦永负借山之记而景昭洎郭闳等以先生茂烈芳猷愿铭金石乃邀道士刘明素求托斯文真卿与先生门人中林子殷淑遗名子韦渠牟尝接采真之游绪闻含一之徳敢强名于巷党曷足辩于鸿防其词曰
　　抱一混茫人之纪纲先生以之气王神强乃启防门以彰乃为帝师帝道惟康甘露呈瑞灵芝効祥上士云感髙风再鹤返仙庙云辞帝乡退归而老妙识行藏徳本无累道心有常实曰形解孰云坐忘伐石表墓勒铭芳谷变陵迁厥迹弥光
　　大厯十二年夏五月建渤海吴崇休镌
</div>
    <div class="pagination">
<a href="六艺之一录_page231.html">上一页</a><span>...</span><a href="六艺之一录_page227.html">227</a><a href="六艺之一录_page228.html">228</a><a href="六艺之一录_page229.html">229</a><a href="六艺之一录_page230.html">230</a><a href="六艺之一录_page231.html">231</a><span class="current-page">232</span><a href="六艺之一录_page233.html">233</a><a href="六艺之一录_page234.html">234</a><a href="六艺之一录_page235.html">235</a><a href="六艺之一录_page236.html">236</a><a href="六艺之一录_page237.html">237</a><span>...</span><a href="六艺之一录_page233.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
