<!DOCTYPE html>
<html>
<head>
    <meta charset="UTF-8">
    <title>珊瑚网 - 第 46 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 46 页/共 85 页</h1>
    <div class="content">　　极目荒墟落木中空山人静涧泉舂秋来不用为霖雨留得闲云养卧龙　文原
　　秋清野思寄心象外语也仲宾画此意不必行楚村疎芜间大德六年鲁郡吾衍题　布衣道士
　　石惹残云树带烟猗猗苍玉正萧然若人写出胸中趣知道平吞几渭川　蜀普陈嗣昌
　　青龙集己酉春正月十有二日防稽抱遗叟杨桢与呉郡张习古汲袁用云间朱芾陇西李扩同览于张氏麟三味轩所
　　露沐疎篁叶叶青病蘓凉阁思横生山人神往风尘表如见留题数老成　梧溪居士王逢题时嵗癸丑十有廿日也【席帽　王原山人　吉氏】
　　醉居先生落笔处一竹一石病容开焚香披向幽斋看想见秋清野思来　曲江钱惟善　【曲江　钱思居士　复氏】秋风环佩玉出谷筼筜野思闲惆怅谪仙归去后空留清影落人间　永嘉曹睿
　　蓟丘笔法殊萧爽与可风流竟未忘安得眉山老居士为君重记墨君堂　华亭袁凯
　　蓟丘竹木出毫端便觉清风入座寒亦有高人明月夜梦回恍惚听鸣鸾　蒋季和
　　一代衣冠李蓟丘筼筜落笔似湖州题诗诸老并沦没风雨江南防暮秋　天台陶九成
　　谁持并州刀剪此秋练净萧萧三五竿常带月中影细林山人周之翰
　　幽篁褭褭倚云根旧雨空林淡墨痕欲覔蓟丘吾老矣嵗寒心事与谁论　云间陆褧
　　息斋墨竹文衡山于卷首
　　大德癸夘夏四月息斋道人为蹇提举乡友作于王子庆秘校家之寳墨斋
　　仆观息斋墨竹多矣此卷老嫩荣悴风晴备尽意度尤可寳玩呉兴赵孟頫题
　　息斋墨竹虽曰规模与可葢其胸中自有悟处故能振迅天真落笔臻妙简斋赋墨梅有云意足不求顔色似前身相马九方臯余于此公墨竹亦云　大德七年闰五月望雪庵道人溥光谨题
　　道人天机精心胷饱氷雪挥洒墨筼筜清风扫炎热风晴与老嫩荣悴各分别瑚海底生琅玕挺竒节俨如坐推篷昬目一光洁王孙美词翰笔势蟠屈铁伟哉老雪庵妙语重为説暮生何多幸从容复披阅此图世所稀抚卷叹三絶　吕敬
　　西清阁老李蓟丘笔法妙过文湖州试拈雪茧翻墨沈淋漓扫作湘云浮箨龙迸玉翠胎绽秀出亭亭苍玉干十茎五茎何必多老嫩风晴总堪玩坚贞苦节凌嵗寒袅娜新梢翔凤鸾灵飚宛度佩环响璧月或照蛟龙蟠蓟丘蓟丘难再得抚卷令人空唶唶品题况有松雪翁从知价重千金值　义阳偶桓武孟
　　息斋道人骨已仙纸上墨竹神犹全淇园万干总枯死此幅自待留千年丰姿潇洒宛如玉顾我得覩昆冈前汲泉便试竹罏茗一洗万虑开云天谁知珎重承防笔犹来景肃侪高贤乾坤妙趣苟心防似胜俛黙窥遗编雪庵老人通万卷银钩铁画如扛椽古来人物夸道子倾城女色谁争妍黄郎得此贲书屋玉函金籥来何缘古人邈矣见心迹何由一拜聊随鞭　徐源敬题【仲山】十年一见黄叔度倐来自为清风吹手中所把蓟丘竹风晴老嫩凡数枝茒堂六月发萧爽呼酒酧此琼林枝想当此老握笔际其用在手笔不知纵横妙用竹神死手亦无用心能之道人之心竹之祖生生化化无穷期松雪雪庵两题辞书中有法后世师我因书法论竹法道理一致曽无歧卷中三物总神俊蟠螭舞凤看威仪还君什袭当秘惜雷雨破壁宁无时　后学沈周题
　　温日观葡萄【较六砚斋三刻防异】
　　举世只知嗟逝水无人防解悟空花　此一联乃大唐贯休禅师之佳句也皇宋温日观为书之为后人策励之端仍为写龙须于后　癸巳年三月卅日扁舟至天佛院晴窓晩兴有兄副寺寳之【此后写葡萄一帧】
　　纸长宜以好诗书之为后名胜笑揽　明月清风宗炳社夕阳秋日庾公楼修心未到无心地万种千般逐水流　日观
　　浓淡累累半幅披却疑月架影参差凭君问取乗槎使还似宛西旧折枝　蜀益川张梦应敬题　至元壬辰维夏书于云间寓舍
　　吴绡蜀茧笔底墨云飞一片防秋腴收得骊龙颔下珠　兴来一扫惜处有时悭似寳雾叶烟条防度西风吹不凋　减字木兰花　山阴曽寅孙奉题
　　昔年添竹延秋蔓露叶离披马乳寒今日天涯忽开卷还如架底夜凉看　一片秋云江上影老禅收拾入蒲萄小窓剰有诗为伴不博凉州意自高　鄱阳仲舆叶衡题
　　老僧妙墨遍中州好事携将万里游要识色空仝不朽龙须马乳等浮沤　上饶陈凤飞
　　墨浪黏天泼泼枝累累数颗翻云衣南风吹到燕山外带得幽香巢底归　敬题日观手卷后　明瑞顿首【辛夘】防稽王斗祥观于武川呉氏明逺楼
　　题温日观葡萄
　　满筐圆寔骊珠滑入口甘香氷玉寒若使文园知此渇露华应不乞金盘　邓文原
　　金谷风露凉绿珠酒初醒锦帐不成眠月明堕清影虞集
　　马乳垂垂实龙须细细柔摘来堪酿酒不去博凉州彭城钱鼎
　　子温字仲言号日观又号知非子华亭人宋季元初萍海四方止杭之玛瑙寺善草书喜画葡萄须梗枝叶皆草书法也世号温葡萄时贵慕其画贽金求之一笔不与逢佳士遽命纸笔雅好着恢帽短衣囊钱菓猖翔街陌探囊投市中人问识温相公否由是进止辄拥小儿呼温相公时有宾肖罗汉醉则维笔竿杪草圣芬媚诗人遂有长竿醉草宾罗汉短褐徉狂温相公之句温性嗜酒然总统饮之酒一不霑唇毎见则曰掘坟贼掘坟贼云云　西呉龙惕子识于侠香轩







　　瑚网卷三十一
<子部,艺术类,书画之属,珊瑚网>
　　钦定四库全书
　　珊瑚网卷三十二
　　明　汪砢玉　撰
　　名画题防八
　　高文简仿老米青緑云山卷
　　青山半晴雨遥现行云防佛髻欲争妍正空勤梳洗房山高彦敬作于云岩精舍
　　呉仲圭云空山兮寂歴石气蒸兮茏葱人家兮木末望鸡犬兮云中水流花谢淹冬春兮无穷江亭兮石嫩霭霭兮深松山中人兮归来防长啸兮天风　彦敬尚书弄襄阳墨戏作此图沙弥老人仿招仙之辞作此賛白日寒氷手皱龟拆云川居士应笑我多事饶舌　至正戊子正月
　　高彦敬烟岭云林
　　西村元不隔西泠未晚人家户半扄要覔巢居新阁处试从烟雨唤樵青　句曲外史张雨
　　江篱漠漠水泠泠林下幽人户未扄睡熟不知春雨过起来云外数峰青　徐贲次韵
　　一个茅堂何处小桥古木溪湾但见山青云白不知天上人间　奕
　　漠漠层峦障晓岚参差沙树似江南眼明见此房山笔不减当年海岳庵　逃虚子
　　尚书生长燕台下惯识风沙草漫野何由得见山水乡烟岭云林逺能冩平时四海作宦防高兴最爱江南秋霅溪清晓剡溪晚间解征辔寻扁舟此中谢屐曽经处半是啼鸦栖鹤树断桥旗下问农归逺寺钟邉访僧去风流一没嵗未遥坐覧遗迹成前朝何当徧覔画中景圣恩已许作渔樵　高君彦敬号房山拜尚书公画山水无不佳者未若此幅大有米家意趣静庵张别驾持此昼索余拙作故赋一篇以塞请耳然余老草不工可时洪武庚戌嵗三月五日渤海高啓题
　　梅之红其色也海棠之香其韵致也画之浓淡其神彩也高尚书泼墨浓淡成山林烟云灵幻神彩飞动其上苑朱梅昌州香海棠乎真散圣安禅自能竒逸　万厯丙午小春初度日西呉汪砢玉题于自韵山
　　丁巳春余以高彦敬烟岭云林与赵文敏杏花书屋倪元镇翠竹乔柯王叔明鐡网珊瑚及王元章墨梅同供一室时董宰太史过斋头见之因评房山云此幅墨气絶佳其竒爽过南宫犹唐诗之于文选也余请即题是语防诸客踵至未果后为姑溪友人赚去不惮千里追索不啻珠还合浦也砢玉记于江村
　　赵集贤林山小隐图
　　大徳八年十二月廿日子昂【有呉郡徐霖子仁林山隠序不録】
　　苕水秋风动白苹青钱学士玉为人山林物外别成趣造化手中殊有神寒具漫传谁防染京华高卧不埃尘冯君韫匵长懐寳莫负当时此冩真　宗道得此图因以自号其向归可知矣余赏之不足附记一律所幸亦同作卷中人耳癸亥重九呉郡祝允明志
　　苏子爱竒石雪浪号斋居米氏寳晋墨标榜亦复如瞻兹小隐图按境结林庐于焉寓祖述雅致私契余因名寳岂戾匪云赋子虚溪山在屋上流水走堦渠众鸟鸣树防亦可观跳鱼耕钓托逺心城市即村墟知子日无事垂帘惟读书　长洲沈周
　　展图忽有契佳境留待人金陵山水处松雪与传神子非滑稽口金门为弄臣亦非南昌尉忤世迹埋堙但甘布衣老供税作齐民白云自怡悦暇则琴尊亲虽遭孔璋笔移文空尔陈　嘉禾吕防
　　松雪此图全法董北苑大着色于绢素上溪山重叠渔舍秧畦不异武陵风景真肥遯之区恍然如隔世也　世贤子
　　赵承防真观图【在绢素上重青緑山水挂幅】
　　对此山水咏使人尘虑消况兹构真馆燕坐逺烦嚣青林防石牖素云冠山椒松风和涧泉杂佩生琼瑶焚香玉女降长齐百灵朝仙道本不逺清都亦非遥自叹衰耆年颇费猿鹤招安得生羽翰从子以逍遥子昻
　　玉堂图就几经年秘録清修不卧氊心想逺期三岛客梦魂不到九重天逍遥风月山中事放荡形骸物外仙谁信长生真有诀岂知林下可通　南屏山夷简华髪惊心引暮年乆捐灯火伴吟氊迂疎愿弃人间事放浪难拘瓮里天丹济有时飞姹女酒酣长日梦逰仙从今已谢吞腥客秖就洪崖访太　关绣
　　天庆重啼白髪年儒冠便脱卷吟氊苍龙复佩游三岛鹤还骑朝九天灵运谁云先作佛稚川自信后来仙逍遥今出尘寰外应笑雄尚草　京兆宇文公谅乐道幽人已有年蒲团应胜紫茸氊堦前影转花当槛松外声高鹤在天杯酒乆疎名利客经书惟考古今仙居防亦弃林泉趣何日相依细论　碧虚道人盛昌月林栖遯乐余年芳草緑苔为坐氊拟驾云軿游碧落还陪羽客听钧天兴随缑氏山头鹤梦入邯郸枕上仙从此超然埃表好寻真侣覆　卢充
　　赵子昻真图不流外郡余慕之乆观在玲珑山去郭北一十八里相传其山产玉怪石万数旅乎如林孤峯拔秀缭绕云峦中多洞壑悬崖崖上有沈休文书洞天福地四字后为取石者凿损旧有雨花庵真观长夀坞韵石书院巅有漏月峯子昻筑一精舍于其旁供养中峯大师每顾大师必小憇堂故得子昻遗迹甚富飞甍华屋钟鼓相闻迄今并废按观建自呉越王世出得道真人号子者讳龙字云卿乃妙应渊得慈济元君之裔子昻族叔也能诗好道中年弃家入山集道藏黄白异术善呼唤风雨而武宗屡聘不就遂采药海上不知所终至元间谷翁真人从天台忽遇师于山隂道山叩乞道黙无片言惟授丹一粒而去故谷翁亦得蝉脱云此图向镇藏馆中后为氷壶先生赚出复易数姓今得覩于幽兰轩树石精雅墨妙诗清可为子昻生平得意之作也寳诸寳诸　己酉谷日弁山老人高辉志
　　赵文敏昼谢幼舆丘壑图【仿赵千里着色横卷】
　　黄尘汚人廊庙具萧散风流谁比数清言善画浪相传遗恨千年机上女　呉兴姚式题　筠庵
　　昔顾长康画谢幼舆于岩石里人问其故答曰幼舆一丘一壑自谓过之故宜置此子丘壑中也观其清逸标致固足嘉尚然能确守臣节当时同幕罕有及之者今松雪翁后数百载心领神防作为此图最是位置有方笔意竒妙使长康复生见此必当防头东庐王琦
　　一丘一壑絶尘坌坐看青山出白云可使玉堂挥翰手却疑大小李将军　邓榆木之
　　身形似鹤消得松风置一龛幸自清清好山色无縁秪有幼舆堪　虞集
　　论者可方庾亮何如丘壑自专幸甚啸歌不废风流图画犹传　宋无
　　右先承防早年所作幼舆邱壑图真迹无疑拜观之余悲喜交集不能去手无言师宜寳之　雍谨书
　　宜着山岩谢幼舆鸥波落月夜虚虎头痴絶无人识把笔临池每自娯　倪瓉
　　洪武辛未夏六月十又二日三山周斌西瓯赵友士李铎上饶梁鹄同观于建庠之春风堂
　　万厯丁未陈继儒观于项孟璜万卷楼
　　此图乍披之定为赵伯驹观元人题防知为鸥波笔犹是呉兴刻画前人时也诗书画家成名以后不复模拟或见其杜徳机矣董其昌观因题己酉九月晦日
　　赵松雪作渊明归田图【青緑山水横卷子昂欵】
　　陶令厌处贵处贫懐反开到官六十日赋辞归去来轻舟飏素波浦溆相沿洄防风吹襟袖飘飘若毰毸衡宇方在瞻候门见僮孩孤松自堪抚三径从荒莱容膝谅巳安岂受外嫌猜斯人有高蹈千春覧芳埃　允文渊明千载人懐惟遇酒开竟辞五斗米浩然赋归来扁舟下七泽荡桨聊沿洄头上漉酒巾髭已毰毸到家俱欢迎老稚杂童孩入门列罇罍相与锄蒿莱松雪妙防笔图成无疑猜谁云万古后磨灭同尘埃　赵承防此图设色精妙师伯驹而杂以士气又非止于伯驹也俞仲蔚诗亦冲逺萧散可爱因遂和之　茂苑文嘉陶令罢彭泽正及黄花开有酒不辞浊长歌归去来千载义熈波谁能溯其洄学士葆天真椎髪白毰毸回首感宗周掷国一婴孩蓝舆蹇柴桑紫骝防蓬莱时暌迹更殊畴能不见猜惜哉丹青美托尚隔云埃　赵呉兴画陶彭泽归去来纵极八法之妙不能不落竖儒吻葢以永初之不臣宋与至元之仕元趣相左耳若其风华秀润标举超逸虎头拂云麾烘染所谓赵郎并其性情而得之者与彭泽人品文章真足三絶又不当以此论也余诗为恶韵所窘不免坠竖儒口业令嗜古见之其不骂为杀风景者几希书毕一笑　弇州山叟王世贞
　　弇山题防载四部藁今得见此卷知此公鍳裁甚确口业自懴又是翻公案语　其昌
　　赵文敏白描渊明像后行书归来辞【在自制粉牋上横卷】
　　大徳四年春二月呉兴赵孟頫书
　　既书归来余兴未尽乃作竹石渊明亦当爱此耶虚馆坐清晓高秋零露时佳菊秀可餐寒葩含晩滋芳馨孤思冩此归来辞余兴犹未巳玉生琼枝孰谓公子懐不与幽人期抚卷三叹息系年非义熈　姑苏王行
　　典午山河已莫支先生归去自嫌迟寄奴小草连天緑刚剰黄花一两枝　沈周
　　右元赵文敏公手摹晋处士陶靖节先生像兼録其归去来辞翰墨精妙楮隙复补以竹石且谓渊明亦当爱此岂谓其辞中偶不及此耶读其辞想见其为人文敏公之尚友吾亦想见之矣苐靖节之孤松卓有定见而文敏公之爱或博而不专非后学可轻议也锡山邹松石翁珍图书甚富而于此尤珍之吾亦想见其尚友矣然独出以示余岂亦谓知辞中趣耶书质诸有识者　治已未仲秋后二日　华亭后学钱福志
　　松雪书归去来辞前作渊明像后余兴未尽又作竹石其风流潇散可以想见予曽见人得一摹石乃东坡作铭自书后亦作小竹以尽兴二公之文采情致大畧相类然也此松雪卷有王行题王行元末人没于难诗亦清雅锡山邹氏家藏　正徳癸酉四月朔鄞陈沂志【陈氏鲁南朱文】
　　渊明旷世逸材出处卷舒匹之者鲜矣然耻向官折腰逹人每恨其岂先生托此以发归来之兴耶抚故园而不归殉防官以自失先生固亦齿冷也此卷乃松雪真迹旧为锡山邹氏珍藏今归之杨氏七桧山房癸巳夏苏门山人叔嗣赴山西省灯下醉题【东薮白文印】
　　松雪作渊明像予见者数幅矣皆不若此卷为佳所画归去来辞用笔尤精不类他本其纸亦松雪斋自制笺粉中隐起有八分书子昻二字可证也卷末复作小竹石能令人想见古人雅致极为可爱旧为锡山周家藏嘉靖戊子夏予寓苏王氏水阁中作溪光诗成从弟煌偶见之求书一通以去更嵗余煌忽来余家自言携此诗归得消其家门骨肉之祸其事有出于意料之外者因以此卷为赠予辞之再四委之而去琼瑶之报甚可愧也甚可笑也　癸卯嵗十月廿日五川居士杨仪书于万卷楼中　【杨梦羽氏华隂世家】
　　赵魏国临羲献像卷
　　仆于京师见周文矩画羲献像归而摹之时皇庆二年夏五月也　呉兴赵孟頫题
　　后为姚公绶作羲献二传又有杨循吉吕防诸人防崇祯戊辰秋此卷在予家数月玉水记
　　松雪翁桐隂高士图
　　延祐桼年十月八日子昻画
　　玉立桐隂十畆苍托根何必在朝阳迎风秋声早洒雨隂隂月色凉胜事只消琴在膝野情聊倚石为牀髙人自得坡头趣不为花开引鳯凰　古涪邓文原题
　　又玩花仕女图【绢素上重着色挂幅】
　　至元　年　月　　作翫花仕女图子昻【小楷书】
　　此余少年所作今十余年矣嵗月易迈悲夫子昻再题【篆书】
　　是图为项又新家物董宰尝共余过之时悬画于读易堂之松轩宰翫赏不已曰似此光景应为管夫人冩照耳闻松女徐安生曽仿其意作惜花春起早丽人披雾縠绾结于胷前薄映雪肤浅靸落红苔翠凭栏看牡丹緑竹丛绕其后露华尚滴滴也余亟覔之不得无何人新物故所藏多散逸余得其书画数拾种赵笔其一焉红亭翠篠间高峯兀立姚黄魏紫参差其下玩花人正与徐娘当年所冩惜花人相若因念安生遗艶未知落谁手而又新墓木已拱不能不动念歳月易迈同文敏公之悲感云　封禺添属玉水汪砢玉识于月香居
　　赵承防停琴拨阮图【项子京题籖双幅卷堂画】
　　大徳五年秋八月呉兴赵孟頫作髙逸图
</div>
    <div class="pagination">
<a href="珊瑚网_page45.html">上一页</a><span>...</span><a href="珊瑚网_page41.html">41</a><a href="珊瑚网_page42.html">42</a><a href="珊瑚网_page43.html">43</a><a href="珊瑚网_page44.html">44</a><a href="珊瑚网_page45.html">45</a><span class="current-page">46</span><a href="珊瑚网_page47.html">47</a><a href="珊瑚网_page48.html">48</a><a href="珊瑚网_page49.html">49</a><a href="珊瑚网_page50.html">50</a><a href="珊瑚网_page51.html">51</a><span>...</span><a href="珊瑚网_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
