<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 183 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 183 页/共 231 页</h1>
    <div class="content">　　赵彦徴画【挂幅】
　　松老苔滋鹤径溪虚石隐渔舟苕水千防清还玉堂三世风流恒
　　文敏公孙清且贤陶楮頴过年年子由命也成菹醢坐对沤波一惘然瓒
　　赵检校苕溪山水图卷
　　曽泛苕溪看晚霞红帘小艇稳如车水通孤棹桥依竹路入重林屋傍花风外眠鸥惊客笛云间大吠隔仙家秋波千顷芙蓉老谁覔王孙旧钓槎豫章蒲庵来复
　　苕花如雪晚风腥见设鸥波尚有亭公子不归溪上去弁山虽好为谁青
　　玉堂学士砚犹存三絶名家尚有孙何处有山如此画便将归计问田园曲江钱惟善
　　济济清朝彦亭亭璚树枝世胄虽可保零落遽如斯朱门亦已仆墨沼淡无滋空余图画迹永絶人间期虚名知何益防寞有余悲抚卷一长叹想子平生时防阳张羽
　　江南水多丘壑少闲有峦复低小曽向吴兴看弁山七十二青不了山色林光涌翠螺兰苕春雨涨鸥波风尘满眼花零落老矣王孙柰若何嘉陵杨基
　　吴兴嘉山水逺近蓄清光岧嶤金葢秀色独苍苍烟云互出没草木生风香长桥接回溪积石倚崇冈樵渔识径幽于以乐深藏击鲜列鲂鲤啓翳理松篁晨雨况可鉏春泉亦堪湘既已长孙子所愿安是乡嗟哉风尘中何得尚由羊赵君钟神秀挥洒发竒章卷图思旧游掩抑不能忘吴郡张简昔在苕花溪上住绕溪山色满髙楼别来十载看图畵山自青青我白头
　　吴兴孙子多才俊曽把文章动九关归到江南尘满眼忍将情思写青山秀民鲍恂
　　吴兴之山弁山好碧嶂丹崖净如扫云开影落水晶宫妙处不传休草草玉堂学士文敏孙笔意惨淡深讨论大旗出天阙小倒翅如鹏抟清溪过雨泉声壮茅屋疎林更萧爽他年此地巢云松一笑人间脱尘鞅　雪山文信为本心德上人题是日山雨初歇新凉忽生书于慈受堂东偏洪武六年夏六月二十八日也
　　弁何巍巍太湖亦浩浩风淡白鸥波花明紫云峤瞻彼水晶阙清辉荡昏晓中有公子居皇皇照驰道芳草美遗泽于兹极幽讨墨池发华滋词林振嘉藻逺游今不归空亭散归鸟猗兰岂不佳晚节谅难保国香一零落天涯遍芳草披图想遗躅悲风响林杪洪武十有一年春正月上澣书于松间紫芝山房吴恒
　　逺山入空青老树擎寸碧近山接平坡凿凿见白石两山尽处岐路平松林漠漠烟如织清溪疑是天目来鸥鹭飞起无纎埃有人曳杖过溪去渡头古屋谁为开玉堂学士画家趣萧洒文孙传笔意风尘满眼何处避安得向此山中住钱塘宋杞平生性癖耽山水奥域灵墟探讨来独有吴兴为冠絶王孙意匠夺天才东山无量
　　零落苕花暮雨多旧溪何处问沤波披图不尽懐贤意谁为青山葺薜萝东吴普震
　　长忆苕溪溪上山溪流如玉翠花寒十年不到经游地见畵还疑梦里看蜀魏俊民
　　玉堂学士之孙子文雅风流世无比沤波亭上客防时戯写吴兴好山水逺山疑是弁山青近山金葢与云平两翠峙势如削中有滉瀁防溪清溪上村村桑柘绿桥下脩林覆茅屋春风酒熟鸡豚肥野老过从少拘束迩来风尘十载余可怜乐土皆丘墟只今独有苕溪上有水有山如此图吾生颇识山林趣按图拟问田园计何时长啸来山中与君放旷人间世吴郡朱斌
　　吴兴佳丽地畵里忽崔嵬水到太湖去山从天目来人家清镜合僧寺翠屏开千古漫陈迹王孙安在哉尘外人可悦
　　玉堂学士流芳盛了悟蓬宫古淡情冠冕文章铭大德絶竒山水表防清供衣春仰桑麻熟给食秋期黍稷成客到上方游憇日梦魂应拟问三生四明乐耕生叶升
　　赵氏合卷
　　赵子昻仲穆彦徴三马图卷
　　第一幅赵魏国畵青骊一匹
　　【款书】延祐五年九月既望畵于大都寓舍子昻
　　第二幅赵总管畵玉花骢一匹
　　【款书】至正十九年嵗己亥秋九月畵于龙华宝阁仲穆
　　第三幅赵知州畵赤骥一匹
　　【款书】至正庚子十月初吉为雪庭作于钱唐龙华阁彦
　　徴
　　僧房曽见写骐驎人已云亡纸墨新寂寞九原无吊处至今犹见执鞭人
　　骥子生来骨相竒满沟汗血落胭脂空门终有防经日得似牵过白玉墀　庐陵张昱为雪庭禅师题
　　右湖州路总管赵公仲穆其子苕州知州赵彦徴所画二马气韵精神各得其妙总管笔法得曹将军为多知州笔法得韩干为重独文敏公兼曹韩而获其神妙此所以名重千古无媿前人雪庭禅师与总管公为心交父子之间同为知己王蒙在文敏公为外祖总管为母舅知州为表弟岂敢品题哉实识悲感耳王蒙谨书
　　松雪当年称独歩子孙今日继遗风香凝淡墨连钱碧色染秋毫汗血红济济奚官顔似玉昻昻龙种气如虹春风满辔初牵出对立长鸣冀北空燕山哈沙
　　吴兴妙笔传家世总畵天闲汗血驹万里归来秋露晓圉人牵去牧龙刍
　　太守旧图如璞玉拾遗新畵抵南金玉骢已向天闲老赤骥犹懐万里心大食哲马
　　郭右之题赵文敏画马云世人但识李龙眠那知已出曹韩上文敏见之谓曹韩固不敢当使龙眠在固当与抗衡也其自许如此锡山安君尝得其子集贤诸孙彦徴画聨马轴王叔明题其后并论其父子笔法所出而尤盛称文敏得曹韩之妙顾卷中无文敏之笔非阙典欤安君乃别购文敏一马标诸卷首遂成合璧特来示余俾题其后于戯曹韩龙眠盛矣然其后皆无所闻岂若赵氏祖子孙三世具于一轴之中而并臻其妙殆古今一见耳岂曹韩诸人所得而拟耶若安君者其亦知所尚哉【安君名国字民太号桂坡锡山人】嘉靖壬辰三月既望文徴明题
　　赵氏三世人马图卷【楮本最精】
　　第一幅子昻画并题【畵奚官牵澹黄马西向】
　　元贞二年正月十日作人马图以奉飞卿廉访清玩吴兴赵孟頫题
　　第二幅仲穆画并书【畵胡人牵骢马西向】
　　至正十九年己亥秋八月余寓武林一日韩介石过余道松江同知谢伯理雅意俾介石持所藏先平章所画人马见示求余于卷尾亦作人马以继之拜观之余悲喜交集不能去手余虽未识伯理嘉其髙致故慨然为作以授介石归之伯理云赵雍书
　　第三幅彦徴畵并识【畵奚官牵玉花骢西向】
　　先大父魏国公所畵人马图装潢成卷复请家君作于后而亦以命余窃惟伯理之意岂欲侈吾家三世之所传欤自非笃于【阙】雅不能用心若此也遂不辞而承命时至正己亥冬十月望日也承事郎江浙等处行中书省检校官麟识
　　吴兴赵公文章政事见重前代又以其余【阙】适情于翰墨之内故字画之工防染之神妙天下而子孙亦克承其志焉清江王氏希和持其所藏公家三世所作人马图以示余葢自子昻公为之祖仲穆公为之子彦徴公为之孙覩其顾视随立尊卑秩然亲谊蔼然然后知名贤措思运笔虽于图写之末而寓乎天理人心之正使后人于一展卷之顷孝敬之心自不能不兴起于其衷也况兰筋麴膝方首厚蹄目如悬铃光流紫电竒情妍态宛如锵如曅如翔如实可以充天闲而鸣和鸾也又何必伯乐之经九方皋之法然后可以见之哉希和今世名家素勤诗礼之教乡先生称道之者日益着是犹骥有其德而又得其所养者他日充天闲鸣和鸾今将于此图而徴希和之所至也载阅是图敬书于后时永乐元年冬十一月五日将仕佐郎临江府儒学教授钱唐沈大年
　　清江王均希和所藏松雪斋三世人马图暇日持以示余余获拜观先朝文献之懿继述之雅亘古今而希有也楚书曰楚国无以为寳唯善以为寳希和宝此以传家其亦善人也三肃以还珍重珍重永乐三年春龙在乙酉三月廿日前进士胡诚拜书



　　书畵彚考卷四十六
<子部,艺术类,书画之属,式古堂书画汇考>
　　钦定四库全书
　　书畵彚考卷四十七
　　刑部左侍郎卞永誉撰
　　画十七
　　元
　　钱　选
　　钱舜举浮玉山居图并题卷【小卷长二尺水墨浅色】
　　浮玉山居图　直文华殿四明金湜篆首
　　瞻彼南山岑白云何翩翩下有幽栖人啸歌乐徂年藂石映清泚嘉木澹芳妍日月无终极陵谷从变迁神襟轶寥廓兴寄挥五弦尘彯一以絶招隐奚足言　右题余自画山居图吴兴钱选舜举
　　吴兴公早嵗得画法于舜举舜举多写人物花鸟故所图山水当世罕传此卷盖其自写山居景趣既髙笔墨精妙尤为合作诗亦雅丽非近人语仆以戊子秋七月得于书肆如获古图史云因次韵识嵗月于后
　　秋风动岩树归鸟何其翩我思岩中人何以乐忘年夫君乃词客画手故作妍吴兴图畵薮讵随时好迁上岩云积雪下岩水鸣弦展卷才尺许坐对两无言山泽臞者张雨题于开元静舍之浴鹄湾霅溪翁吴兴硕学其于经史贯串于胸中时人莫之知也独与敖君善讲明酬酢咸诣理奥而赵文敏公尝师之不特师其畵至于古今事物之外又深于音律之学其人品之髙如此而世间往往以畵史称之是特其游戯而遂掩其所学今观贞居所藏此卷并题诗其上诗与畵称知诗者乃知其畵至正八年九月八日大痴学人黄公望稽首敬题时年八袠
　　无官落得一身闲置我当于丘壑间便欲松根结茅屋清秋采菊看南山顾阿瑛
　　余不之水浮玉山仙人来往乎其间珪璋藻思发天巧粉墨绢楮留人间钱翁山居窈绵宻深润山林閟白日翁去而今能几年旧游一变成荒烟惟有墨迹长不泯夜夜白虹光满天遂昌郑元祐舜举偏工着色山如斯水墨畵尤难苍茫树石烟霞外合作营丘老笔看楚石道人题
　　何山西上道塲山山自白云僧自闲至人不与物俱化往往超出乎两间洗心观妙退藏宻阅世千年如一日翁今仙去未百年人民城郭俱飞烟嚢楮题诗留粉墨剑瘗丰城光在天倪瓒次韵遂昌翁所赋庚戌
　　锦城方天瑞英先生后人得白云山居图彷佛桐庐山中隐所钱舜举真迹别是一种风致漫系以诗山村老人仇逺
　　翼翼山千朶萧萧屋数间石崖不可渡门迳几曾关緑树经秋在白云终日闲依稀镜湖曲西到水回环延祐四年九月书于杭城北桥
　　题山居图后
　　卅年前余阅钱舜举山居图于璜溪沈悦梅宅生纸用笔得王右丞家法緑浅墨深细腻清润真与唐人争衡图为张贞居伯雨所得和诗一篇词旨甚逺书法精妙殆非时制余初学贞居书以悦梅为吾壻张训舅氏从其乞得之置古墨林卷中书虽存而图则缺每有神剑异处之叹成化癸卯二月四日悦梅之子志行以义新授承事郎载酒往贺出图赠余兼得黄子乆郑明德琦楚石倪元镇仇仁近诸作展诵之余不忍释手篝灯沧江虹月舟中且阅且和得凡四首惟志所喜罔知形秽不可与古并也虽然古今人未必不可相及故韩退之送杨巨源尝一言之余可无言以附尾耶神剑合并岂非系之天也余之后人尚保勿失后学姚绶记
　　右第一跋初得之为虹月舟物也故志喜以云然为物于虹月知第几哉余又初见之于今之日焉仲夏二日鼎
　　追次诸作附
　　霅溪回羣山山势相聨翩霅翁搆山居往来已多年得趣自写图林壑秀且妍起处与歌歗于此无播迁外有白板扉中有朱丝弦贞居事品藻亮为知者言　右张贞居先生韵
　　展图不独可娱闲妙絶当求古作间长愿眼明如此日短篷随地看佳山　右玉山顾阿瑛韵客常笑我不买山我爱水竹村幽闲石梁平坦行可度吠犬鸣鸡邻舍间昔人养性藏身宻懒出戸庭消永日花开花落罔知年补屋牵动苍萝烟钱公画图好山树一绿交暎如春天　右遂昌郑明德韵
　　山麓沿溪上山居入树间雨香泉决决风细鸟关关僻地真堪住新图不等闲一时诸作手价重玉连环　右山村仇近仁韵　东海倪元镇之作乃郑遂昌韵故不次耳绶记
　　霅钱之竒墨非句曲玉山遂昌云林山村诸大老不能以有声之画相为竒也非吾云东逸史又安能继诸老后尘其不为虹月舟聚竒也耶鼎题山居辞
　　溪有山兮山有居山中之人兮乐何如朝开兮云合暮开兮云舒水循除兮宛转树绕巷兮扶疎防前檐兮髙柳摘南园兮佳蔬社祈年兮饮酒客乗月兮驱车田屡登兮新谷架盈插兮旧书或托友兮麋鹿或混迹兮樵渔咏衡门兮翳翳忘夏屋兮渠渠既理乱兮不知曷庸心兮毁誉山中之人兮乐有余故吾薄世味兮早归欤
　　吾适所安兮维其朝暮吾知止足兮庶几无过山居兮伊何可抱元兮养素啓戸牖兮见彼南山居之安兮意髙闲仁者乐兮在静日自落兮云还猗中山兮有有鹤四时之交兮良不恶起处食息兮于斯难以告人兮吾心之乐
　　考槃磵阿兮硕人之轴独寤歌兮独寤宿瞻菉竹兮淇园叹白驹兮空谷彼写图兮人斯髙世之士兮系以诗百年文物兮予得之覩其物兮予思三月十又九日逸史重题
　　钱舜举画品甚髙人以花鸟见称盖未尝多见其山水故也观此山居图七分用墨三分设色笔法絶类辋川复入顾恺之之域赵松雪素所师资岂真阿私所好哉况贞居于书肆中一见此图而赏识之复和其诗语意冲淡字画清逸无慙是翁大痴云知诗者乃知其画亦名言耶故予大书特书不一书而足也是日绶过石云桥记
　　深墨写山石浅緑敷树林人家足亭榭鱼鸟相浮沈古渡岚霏合平桥野色侵日月尘中客于焉肯幽寻吾乎办此志清世早投簪佳境若真有时携孤桐琴一写山林乐允契千古心　古人得佳畵不限于大小幅或横卷缣楮仙佛古贤花鸟树石龙水之类米芾画史首载晋人顾恺之戴逵不二三幅笔彩生动为不易得比及六朝有唐附以五代如张僧繇王维者盖不多得其人古今一揆余得舜举山居图佳甚何在长幅大轴耶更越数百年即舜举之笔何可得也政犹米芾之于顾恺之王维辈是已贞居谓如得古图史者诚哉是言越三日甲寅过鸳鸯湖书
　　水阁新展卷山居旧写图树阴纷若有岚气逺还无上下峰峦互东西浦溆孤蓝田庄子上单袷可风乎我欲侈清霅沿流借好山尘飞隠几外趣在卜居间新水游鱼动斜阳倦鸟还轻肥五陵内能得几时闲展卷复展卷赋诗还赋诗鸟啼山叶昼人坐野花时暂辍任公钓重墨子丝风流千古事今日予思白里贞居者摛词类古人书当北海妙句逼杜陵眞握笔销清夜开图对好春都将眼前水洗尽半生尘挑灯论书法尚友重文章夜色自烂漫歌声方抑扬茅峰僊梦逺霅水墨波长二百年余物来登逸史堂展阅生新喜吟哦结旧知灯花红靡靡剑锷白差差品藻当居上斯文合在兹邻翁笑予老乐此不为疲晡时书于西丽桥下
　　跋后又和韵四首自为韵骚体三首唐选一首五言律六首喜甚而不已于词由乎物之佳甚而不厌心目口手故也予耄矣心目之不厌聊彷佛吾丹丘一二口手之倦甚则虹月之一冗客况郑倪仇顾可丹丘主人旷世相友岂桐邨牧可秽厠耶八十三翁桐邨周鼎书于武唐舟次
　　山居图歌
　　吾地水竹有独恨青山逺今得山居图诗篇喜盈卷此图何人作乃是霅翁选霅翁山水落墨强畵法骎骎乎晋唐矮屋不类緑野堂怪石絶似黄茅冈白云去来书满床主人偃仰清昼长东菑西瀼无遗老树外小桥迷碧草展圗不复得此翁松雪斋中昔为好斋中尽是捣玉尘等闲不许天风扫人虽已矣卷长留人得文章才夀考吁嗟得图难携上歩虚坛毛骨尽森爽滚滚零露寒零露寒悄无语若山对面相尔汝今年借居拟避暑蔚然深秀閟行旅朝开暮阖穷烟霏谁能来此行采薇愿图幻出一拳石千岩万壑争光辉美哉僊伯贞居子得圗赋诗有如此百年遗吾胜百朋二老之神何日死贞居霅翁生同时时有先后云谁思水竹仙村永为宝星斗射虹光陆离落花茫茫絮漠漠一度披圗一欢乐我尚携登天禄阁　右歌张灯时始于分乡铺成于本觉寺明日古于皂林石门之间非欲夸有惟志爱之无已焉耳三月廿三立夏日逸史绶题记
　　舟中赖此能消日半匹溪藤意趣多霅叟画图凌晋宋贞居诗语逼隂何山回树绕门空设雨过风轻水不波谁个跻攀穷险阻一声长啸出烟萝过语儿溪赋
　　七平长律十七韵
　　苍茫涳蒙还分明诸盘回如天成遥看津头浮虹船徐【阙】空中擎金茎探幽穷竒相攀缘乗凉披纷聊征行东涂西皴殊连延髙张低垂皆轻盈檐阿翚飞凌层霄防干蛇纡围孤坪逶迤分岐村园深依稀穿云桥梁平沧洲汪洋微风吹交疏空虚斜阳横丹青何时消余闲乾坤斯翁留其名蓝田人亡遐吾思茅山仙来増诗情临池挥毫千军摧开图游心双眸清驰驱将追前脩踪咿嚅尤慙羣贤声驽骀恶乎超神驹鹪鹩胡然侪迁莺书题聨翩虽夸多揄优柔难求精孤懐悠悠清辉堂长波汤汤吴兴城并刀裁淞谁之盟余光当分吾诸生　是月廿五日余因访韦庵廉访使假榻于古杭灵芝寺之碧鳯堂对雨无聊捉笔书此逸史记三日不展卷何异隔三秋今日一展之顿然销百忧片纸与只字古人尚见収矧兹美图史契我山居幽林鸟当我啼石濑当我流寄傲倚南濯足弄扁舟回视五陵内轻肥乃浮沤吾生保此卷頫仰尽优游　在碧鳯堂人来索了清逋日纷如也比夜则饥蚊恼懐遂彻灯火无暇展卷四月二日早饭罢题
　　余自辞官来忽忽十五年余有志世外真乐凡于古人图画翰墨有关乎此者辄蓄之今年春既得钱舜举山居图其上有张贞居和章脱去尘土深惬所志不阅月又得羽客惠松雪学士遗扇一握绢素絶不剥烂手书七言四句云古墨轻磨满几香研池新浴照人光北牕时有凉风至闲写黄庭一两章于志又复惬之何幸叠得吴兴二妙竝皆珍重乃兼记耳
　　我能山中行未能山中居他日故园里跂望空踌蹰黛色干云霄相去百里余谁开依林谁钞种树书无山有水竹聊将襟抱舒况得山居图诗什深起予愿言住西湖既樵而复渔　方伯刘阎诸公邀予游吴山之紫阳庵饮至酣畅因得以穷山水之乐明日大参韩公复邀予泛西湖登防于灵隐寺山行凡两日感而赋之逸史记
　　人见余题山居图太多或者笑之或者知余悬悬此图余二十年一旦得之譬诸与一交好者别乆乍见必倾倒不自知言之重且复也此则知余者也士信于知已屈于不知已从古为然何足异哉是月三日西湖书院饮归灯下记此
　　中叚长句二首一三月廿三日舟至本觉寺作一廿五日抵灵芝寺作又七言律一首语溪舟中葢廿四日也五言选二一则四月二日在灵芝一在灵隐不日最后一跋署是月三日则灵隐之作于是日跋于是夕前后凡二十余首亦自讼其太多贻或者笑又自解曰士屈于不知己信于知己予固非真知己者不笑其多爱其敏而瞻也特笑其嗜古成癖有自溺以刦蔡太保之颠欲巧为之解得乎既而强予续貂予欲强分此卷为二物移虹月于桐村上也则怖予以米之颠自许分则死不许焉予亦以其所怖予者怖之坐客眙哄然一噱曰古今痴絶代不乏贤端阳前三日周鼎书前辈风流不可得得见风流在遗墨无声诗数霅溪翁妙句尤能淡无迹黄篾楼中宝藏乆题品曽烦并西叟迂倪跛郑相后先唾落珠玑欲盈斗英有孙白云房又解转藏人所藏回首桐庐好山色也曽仇览栖鸾凰翩翩鹤背羣仙去环佩余音何许神光吹不散罡风斗畔时时夜吐虹云东逸史獬豸衣嗜古急忙如渴饥等闲光怪手可招笔底竒珍皆我归银海波寒荡明月玉池秋水暖生肥对此不觉融心神吐词连连如转机古人今人旷百世前身后身无乃是卷舒舒卷两相忘犹自不能忘梦寐谩将华鸟评吾霅一纸青山落屏几衮衮篇章题未尽痴黄言其学有本苦为诗畵掩其名自古美才天所恡归来乎云东子所逸所劳者何事答言一掬砚池春尽力工夫了于此门外冗尘闲自起方自挥毫扫生纸苕霅二溪同一水安知溪上山峩弁不在鸳湖镜光里明年甲辰春正月乙卯书于云东仙舘时年八十有四鼎识奉次前韵
　　画法师心者难得手与心融脱防墨政如老霅山居图宛宛犹疑见行迹此居依山往来久又如五一置一叟但能容膝自然佳岂怪人嘲小于斗水竹村有吾堂房顷得此图吾宝藏先朝诸老遗赋咏句曲众中孤鳯凰霅溪流水汤汤去并入苕溪知几许诗语长留天地间杂沓春山暖云吐嗟余早制芰荷衣濯足沧浪毎乐饥有时散歩夕阳里芳草野桥随意归桃花柳花次第落万緑绕檐隂自肥渔童聨翩出泛艇织妇伊轧鸣当机我思古人虽异世画絶痴絶今亦是考槃在磵复在阿永矢弗谖于寤寐桐邨老牧光前作展卷大书横棐几乾坤清气流不尽倡和连篇乃张本閴寥短章余附尾才如袜线非余恡便欲招起真子橛头细雨同其事明月太虚今古心掷却浮名皆似此如吾老牧不吝作牛腰之轴还添纸尚伺倾倒三峡水洗尽徐宁尘万斛不使飞来吾社里是嵗二月朔姚绶书于白云枕书窝
　　卷初到卷末文采何翩翩糢糊山水留一纸余百年寘藏云东舘披乗风日妍仙翁爱惜重至老心不迁新题时举笔白云在朱嗟余亦何者亦尾古人言杨循吉拜观并题
　　钱霅川画山居图咏元诸名公品题词翰姚侍御丹丘公墨妙装潢成卷项少溪主人授弟墨林子珍秘
　　钱玉潭桃源图并题
　　始信桃源隔几秦后来无复问津人武陵不是花开晚流到人间却暮春吴兴钱舜举
　　千古仙源境界真桃花别有洞中春桑麻处处隂连野鸡犬家家住接隣不识衣冠诗礼晋但知狂暴虎狼秦渔郎忽见惊相问共説还为避世人豊城孙而安
　　霅川翁山水并题卷【金碧山水】
　　目穷千里笔不到自是余生坐太凡一日兴来何可遏开牕写出碧嵓嵓
　　江南北苑出竒才千里溪山笔底回不管六朝兴废事一樽且向画图开
　　烟云出没有无间半在空虚半在山我亦闲中消日月幽林深处听潺湲
　　胸中得酒出孱顔木叶森森嵗暮残落墨不随岚气暝几重山色几重澜吴兴钱舜举画并题
</div>
    <div class="pagination">
<a href="式古堂书画汇考_page182.html">上一页</a><span>...</span><a href="式古堂书画汇考_page178.html">178</a><a href="式古堂书画汇考_page179.html">179</a><a href="式古堂书画汇考_page180.html">180</a><a href="式古堂书画汇考_page181.html">181</a><a href="式古堂书画汇考_page182.html">182</a><span class="current-page">183</span><a href="式古堂书画汇考_page184.html">184</a><a href="式古堂书画汇考_page185.html">185</a><a href="式古堂书画汇考_page186.html">186</a><a href="式古堂书画汇考_page187.html">187</a><a href="式古堂书画汇考_page188.html">188</a><span>...</span><a href="式古堂书画汇考_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
