<!DOCTYPE html>
<html>
<head>
    <meta charset="UTF-8">
    <title>珊瑚网 - 第 43 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 43 页/共 85 页</h1>
    <div class="content">　　宋内院题马逺四景
　　花前静榻闲眠处竹下明窓独出时着甚语言名定泰林间自有翠禽知
　　一霎催花细雨回集芳堂下锦千堆浪红狂紫浑争发不待商量细细开
　　初晴月向松间出盛暑风从水面来已比他人多数倍况能时复举罇罍
　　同云漠漠雪霏霏安乐园中赏玩时酒放半醺帘半卷此情无使外入知
　　马逺三教图
　　丝不如竹竹不如肉一等是声各分题目黄莺啼不足流水和不足孔释老聨兮抝直作曲咄　西山隠人怀玉
　　尝闻诸恠恠道人云往年题三圣卷有曰五千言道德之祖六百函慧命之书而况于二百四十二年之春秋如天之至公而无私乎今此卷因书所记如右　李皓江文忠公赞马逺三教图有坐地立地笑倒在地之语世传以为嗢噱今观此画瞿昙氏前行曳踵却顾而吾夫子与柱下史比肩趍其后若犹有逺余意惜世无江公为作赞也　泰定元年八月二十又六日金华黄溍书
　　昔在姬周时飬得三个儿不论上中下各各弄儿嬉胡为后世人彼此互瑕疵犹如龙舌头三岐而一岐我不分彼我只作如是辞一峰
　　藜羮不糁何足道麦马充肠也即休毕竟有身皆是患宁须六臂与三头　呉中石佛觉恩书
　　释迦老来也仲尼老聃只得向背后义手若为此説有褒贬有轻重不惟不识予言而亦不识三教圣人之道也矣　幻住明本
　　人谓三教一家以其迹异而心则同也何谓圣人贵名教老庄明自然佛居一方以空寂化流天下葢求其善善之心本同也但常人不能同其同惟能异其异故瞻前忽后无有高下后身而先之论兴焉夫道一而一之三之又不于其心于其迹斯所以戈矛填膺不可辟也不可一也吁孰能一之　栖霞山人白珽
　　近年吴兴赵公子昂常自称三教弟子惜此公已去世不及题此卷虞集书　【虞集伯生】
　　品列鼎峙各争意气谁识先师道本一致所生之俗傥同则所设之教岂异是老君未始不为释迦释迦未始不为夫子也　钓台郑国题
　　儒释老防无二道了知一法印森罗回头不用重倾倒明月清风漏泄多　大德己亥清明前双峨庸叟　【时中】柱史恶周末之繁文则有剖斗折衡之意梵王子恶夫溺于富贵者故有割恩独清之心要之皆有激而然至司寇则不然虑其亡也则曰我爱其礼惧其渎也则曰礼云礼云玉帛云乎哉今观翛翛然遗世独立与夫垂拱者亦异矣夫　至正癸夘嵗五月望日三山林世济谨书
　　马逺作四皓奕棋图横卷【在宋楮上后款臣马逺】
　　落落四皓翁山林飬其静羞为汉家臣苦辟秦苛政商顔高峩峩坐待天下定歘起佐储皇上前啓名姓堪怜羽翼成难将口舌争无语及扶苏空歌紫芝咏
　　予阅陈留志园公姓庾字宣明居园中因以为号夏黄公姓崔名广隠居夏里号夏黄公甪里先生姓周名术或曰灞上先生而亡其绮里季漫题五言一首并书商皓姓名于卷尾博雅之士为我补绮里名则幸也庚戌夏四月既望云间米芾书
　　商山嵬嵬上有紫芝采芝可疗饥何独西山薇西伯养老去古逺而独夫杀士吾将畴依夘金之子海内威罗络齮龁将奚为平生一识下邳儿肯随汉邸同儿戏绮里绮里无人知　抱遗老人防稽杨维祯在云间草阁书
　　白石苍松嵗月闲红尘飞不到青山误因一着争先子老使虚名满世间　于越江渐
　　天下苍生苦秦虐高人多与许巢期当时不堕留侯计岂负山中咏紫芝　敬亭谢儁
　　不挟狙击博浪锤不泛采药蓬莱舸儒坑无名免大索商顔逺遯我自我采薇亦可采紫芝芒砀小儿不敢羁秦亡汉兴不三代约法三章民庶几岩栖四皓喜亦讥言不出口笑且嬉九重一日祸戚姬黄石弟子有防机假尔羽翼随扶危后来安刘亦已迟先声后实真絶竒黄鹄之歌一时足以慰晨雌老人不来天下之本防乎堕商顔之想千载令人悲前杨有清诗后杨有乐府歌辞嗟余末学安敢捉笔为呉兴钱鼎
　　吕政之亢既避刘季之嫚不归夫何应子房之策安盈之嗣于前而不知止雉鸣于后岂其心在商山之碁而无意于兴亡之事也耶　桐梓赵骥
　　谿翁裹图舟雨泊过我征诗咏商雒时危每忆蓝田山白首长吟向寥廓秦中四老是耶非风尘与归如可作史称尔皓逸姓名采芝曽歌山漠漠巴园橘叟何诞幻自云不减商山乐象戏宁为墨白棋画手无稽传乃错老夫逢人苦好奕见画应疑身有托商巴仙竟两忘姑遂平生一丘壑赋诗独也愧凡近前杨后杨学能博卷图揖君往放舟九峰无云有鸣鹤　青谿翁载雨相过出此卷要予同赋予不能诗虽竭驽力岂能追逸足之尘哉愧亦甚矣前杨后杨浦城防稽二先生云陇右邾经识　【观梦道人】
　　四先生天民也天生先生于秦而不使先生用于秦天老先生于汉而不使先生死于汉焚书坑儒非秦之暴也天所以逺先生之去也卑辞厚礼非汉之恭也天所以挽先生之出也吾故曰四先生天民也　右胡牧仲先生之所作先师杨铁崖尝三诵之爱其文字简而意趣高耳虚白闻而善之俾予书诸卷中云陈文东识已剖巴园橘犹歌商岭芝避秦非避汉一出系安危曲江钱惟善
　　白发商山老清风扇八垠能安汉基业赖此秦遗民好爵非爱慕长松相主宾亦有种桃者武陵溪水滨　追和杨别驾韵辛亥三月倪瓒
　　千年怜四皓不悟世如棋既脱秦坑惨那扶汉鼎危冥鸿心已屈牝雉祸难追何似商巗下长歌茹紫芝　河南程煜
　　嬴氏肆其暴黔首无宁居五岭已适戍骊山方送徒如何商巗中遗此四老夫紫芝当糇粮青松为屋庐悠悠木石间其乐固有余姜叟在渭滨伯夷居海隅荷蓧有丈人耦耕见长沮夫子复此举异世自同符我愿从之游须逺不可逾抚卷长太息怀贤正踌躇　海叟袁凯安刘无上策来倩避秦人骇俗衣冠古扶颠羽翼新宠加龙目送怨入翠眉颦莫拟巴园橘飞腾别有神　张濬
　　四翁羽翼漫从防不识安刘是灭刘解使初心回乃主宁知善计左留侯紫芝分合商山隠黄鹄歌怜汉室忧千载展图増慷慨西风一曲感庭秋　谷阳陈文东灿烂烟霞草木森采芝乐道自安心人间事业休相迫一局棋中造化深　洛阳高万杰书
　　长安宫中易树子函谷扶苏新赐死良平不言殷鉴逺园绮乃作商山起汉之十年甲辰嵗太子卑辞将厚币明年乙巳上伐布后年丙午方入侍厐眉此日惊龙颜红粉明朝作人彘至今厌听黄鹄歌望思台前燐光紫芒砀圣人亦衰矣妻子之间乃如是昌乎通耶直如矢凿凿忠言在青史优旃之説诚荒唐孰谓考亭欺洓水纷纷俗儒不明理安得钜擘提其耳长春道人琴罢弹琳宫夷犹狎清欢放歌不知白日暮再展此图灯下看恍然坐我夀隠上洪涛出海生波澜不知何处有此山一重一崦开巗峦桃花万树迷逺洞竹皮三寸裁为冠鹿门无人共往还政好结屋于其间青精之米充渴飰赤脉之石为棋盘甪里绮里东西居黄公时来坐席端手分黒白见嬴项一子忽入咸阳闗眼中世事亦如是底用感作悲人寰松子自落窓风寒牀头酒熟巴橘酸陶然一醉天地寛老死不复登长安　虚白师出是图索题品敢献笑大方之家惶愧惶愧范公亮塞白　【范寅仲氏】
　　马逺山居小景
　　何处人家水绕门白沙翠竹自成村老翁最得升平乐韦曲看花引子孙　钓鳌叟
　　买断云山隔竹溪此中高筑钓鱼矶候门稚子轻相笑龌龊惟甘老布衣　穮蓘生
　　百折泉源逺千茎竹树幽飞来何处雁清影落芳洲立庵　【独　朱文民　印】
　　水抱云根净林含雨气凉径鸿飞杳渺秋思满潇湘秋钟
　　湍激石齿齿惊飞双睡鳬平芜秋色里对景独思鲈郑闳
　　秋净水逾碧竹多山更雄潇湘无限景都在一双鸿沈德全
　　今夕何夕兴无涯来访山中宰相家艇子冲寒撑一个还能炼雪为烹茶　卢彭祖
　　题马逺雪景
　　万里江天莫氷花散朔风卷帘看不足呼酒坐孤篷沈文矩
　　鸟絶千山暗六花地灵珉布日韬霞溪居有客围炉坐石鼎须烹凤髓茶　徐汝成
　　地白风寒雪不开枯梢屋外压将摧罏煨榾柮开门卧应没情人乗兴来　萧规
　　雪埋门径失压树白差差知己年来少无人访戴逵武陵顾敬
　　暮云天一色飞雪满江干野艇归来晚推篷不厌看沈中
　　大雪天地闭空江行旅稀维舟且未出高卧掩柴扉立庵【又印文称独民】
　　马待诏鹤荒山水图【原题】
　　评画者谓逺画多剰水残山不过南渡偏安风景耳又世称马一角乃此独大幅淋漓满志瀑布从天而下洄旋曲涧波涛汹涌水纹作孙位笔法亭台竹树间幽人掀髯吟眺山半立鹤昻然者所云鹤荒也
　　崇祯丁丑为黄越石持来余以仇英南极呈祥图及宋板国策一部易之汪玉砢识
　　马逺画钟馗月下弹琴
　　古柏苍欝树身曲如几馗老坐其上抚琴一自后听之月影朦胧景界幽恠而衣折木纹俱作篆法笔笔竒古可异虽相沿为马逺或超出其上亦未可知　夗上玉水汪子题
　　高宗题马麟亭台图卷
　　后院深沉景物幽竒花名卉弄春柔翠华经嵗无游幸多少亭台废不修
　　景分逺近水边桥际山坡多红梅梅中一亭亭后积草如栁台前有池四俱圭可若田应有所本也砢玉元人题马麟画卷为蝶戏长春图美人扑蝶图
　　宸翰分明转化机宫花委露蝶参差江南动直皆春意染谁言在一枝澹妆小步出椒房回首薰风戏蝶双香汗未同花蕊露不须罗扇重挥　防稽朱瑾蛱蝶复蛱蝶恋花还恋人恋花顔色似人好恋人那及花长春回头嵗月改漫与蝶相亲新裁纨扇尚在手飞裾轻盈不动尘当时写姿妙絶品见花想容尤逼真若凭飞梦绕苍梧可拟湘灵非洛神于戏往事空叹息粉墨浪传人不识
　　马贲以画为宣和待诏至兴祖亦以画为绍兴待诏其二子公显世荣又皆待诏于画院世荣生逵与逺画山水人物花果禽鸟精妙称为絶品逺待诏光宁两朝院中称为独步麟乃逺之子也马氏之画相传数世其黙契神防而若天成者岂他可及哉然麟不逮父而逺爱之多以己画得意者题作马麟故麟声亦张得为祗候此幅麟自为者也若美人图气韵闲逸则若贾师古之笔师古学伯时绍兴画院祗候宋学士谓二画旧常在宫掖其信然矣　庐山陈继
　　蝶戏长春图乃院人马逺子名麟者所画美人扑蝶图笔势圆劲意非李伯时不能到皆絶品也旧时曽在宫掖故其间有上兄永阳郡王及杨妹子之字题者专指祐陵以为言恐未然也　翰林学士宋濂题
　　刘夫人作太真醉挹花露图
　　太真在当时惟宿酒未醒晓起傍花枝吸露此景最堪摹写是象丰致滟滟眉目楚楚肌色如桃花想玉环红汗浥也把菊盈盈掩绛唇固借以解醒乎信出名笔哉第旧有奉华堂印知为建炎掌内翰刘夫人所绘惜装演时为庸手剪去然暗中模索要自宋人挥染　万厯丁未重九日醉里汪砢玉题
　　书宋中兴四将画像后
　　右宋中兴四将世称张韩刘岳自王公大人士下至牛童马走妾妇裨官之口无不称道其武勇忠义君子耻没世而无闻焉宁不思景仰乎然以其生平大节校之则未免使人有慕有憾自建炎初至绍兴十二年其战阵之勇英谋伟畧功冠三军及其晚节末路先是刘武僖罢兵为万夀观使实绍兴十二年六月也至八月岳鄂王亦为万夀观使韩蕲王寻亦罢为醴泉观使继而鄂王没至十二年十一月张循王始以罪免充醴泉观使呜呼建炎绍兴之际诸将竭忠与金人力战十有余年之间防复大业卒为秦桧所困使绍兴二年秦桧既免榜其罪于朝堂示不复用自是而屏诸逺方诸将戮力恢复可图矣继而再用桧终以误国悲夫然世称四将齐名不复论其优劣得无憾焉今以信史考之蕲王性戅直勇敢忠义事闗庙社必流涕极言嗜义轻财与士卒同甘苦深以和议为不然抗疏极言桧误国之罪既罢遂杜门以终鄂王事亲孝家无姬侍呉玠尝饰名姝遗之乃辞曰主上宵旴岂大将安乐时耶却而不受帝欲为之营第辞曰金犹未灭何以家为或问天下何时太平答曰文臣不爱钱武臣不惜死天下太平矣循王常问其用兵之术答曰知信仁勇严缺一不可其忠愤激烈论议持正卒以得祸循王初赞桧成和议约尽罢诸将独以兵权归己及诸将己罢和议己定而居位无求去意及江邈有言乃求去吁循王握兵最早屡立战功惜乎附桧杀鄂王为世所鄙薄矣刘公在诸将为先进然而律身不严驭军无法不能事方之韩岳不逮逺矣呜呼世称四将齐名而优劣若此不容不为之辨论今指挥中斋蔡公得其画像慕其忠武俾贞木识于右方贞木穷乡晩进安敢轻议谨攷事迹辄疏于后中斋好贤礼士博览古今其得是像宜寳藏之　洪武庚午八月秋日包山俞贞木敬书














　　瑚网卷二十九
<子部,艺术类,书画之属,珊瑚网>
　　钦定四库全书
　　瑚网卷三十
　　明　汪砢玉　撰
　　名画题跋六
　　刘松年便桥图【在绢素上金碧山水】
　　突厥控百万鸱张朔野倾国入寇当时非免冑一见几败唐事读史者至此不觉肤粟毛竖于以见太宗神武戡定之勲蛮夷率服之义千古之后画史图之凛凛生色此卷为宋刘松年所作便桥流水六龙千骑山川烟树种种精妙非松年不能为也孟頫少时曽观于临安之睦宗院兹复得瞻对于普花平章之宅回首三十余年感慨系之矣敬题其后　大德五年秋日呉兴赵孟頫书
　　此刘松年便桥图丹青焕赫布置闲雅辇中旌旗氊裘戎屋尘沙云树具见当时景象良工苦心哉前有松雪道人题墨而絜缝印章似曽入裕陵内府者是可寳也正德庚辰十月既望文璧题
　　刘松年着色九老图【在绢素上】
　　防昌五年三月二十四日胡吉刘郑卢张等六贤皆多年夀予亦次焉于东都弊居履道坊合尚齿之防七老相顾既醉且欢静而思之此防希有因各赋诗一章以记之或传诸好事者其年夏又有二老年貌絶伦同归故乡亦来斯防续命书姓名年齿写其形貌附于图右仍以一絶赠
　　雪作须眉云作衣辽东华表暮双归当时一鹤犹希有何况今逢两令威
　　洛中遗老李元爽时年一百三十六
　　僧如满年九十五
　　前怀州司马安定胡杲年八十九
　　闲居同防在三春大抵愚年最出羣霜鬓不嫌杯酒兴白头仍爱玉罏薰徘徊玩栁心犹健老大看花意却勤凿落满斟酩酊香囊高挂任氤氲搜神得句题红纸望景长吁对白云今日交情何不替昔年同事圣明君衞尉卿致仕冯翊吉皎年八十八
　　逍遥适意在闲居林苑园亭兴有余对酒最宜花藻发邀观不厌栁条初低腰醉舞垂绯袖击筯讴歌任褐裾宁用管弦来合襍自亲松竹且清虚飞觥酒到须先饮赋咏诗成不住书借得商山贤四皓不知此后更何如前磁州刺史广平刘爽八十七
　　垂丝今日幸同筵朱紫居身是大年赏景尚知心未退吟诗犹觉力完全闲庭饮酒当三月在席豪欢象七贤山茗煮时秋雾碧玉杯斟处彩霞鲜临堦花笑如歌妓傍竹松声当管弦虽未学穷生死诀人间岂不是神仙前龙武军长史荣阳郑璩年八十五
　　东阁幽闲日暮春招邀皆是白头宾官班朱紫皆相似年纪高低次第匀联句毎忘松竹意停杯多説古今人更无外事来心腑实有清虚入鬼神醉舞两回迎劝酒狂歌一曲防余身今朝何事情偏重同作明时列任臣前御史内供奉官范阳卢真年八十三
　　三春己尽洛阳宫天气初晴景象中千朶嫩桃迎晓日万株垂栁遂和风非论官位皆相似及至年高已共同对酒歌声犹觉妙玩花诗思岂能穷先时共作三朝贵今日犹逢七老翁但愿绿常满酌烟云万里防应通前永州刺史清河张浑年七十七
　　幽亭春昼共为欢印绶居身是大官遯迹岂劳登逺岫垂丝何必坐溪磻诗联六韵犹应易酒饮三杯未觉难毎况襟怀同宴防共将心事比波澜风吹野栁悬罗带日照庭花落绮纨此席不须铺锦帐斯筵堪作画图看刑部尚书致仕白居易年七十四
　　七人五百八十四拖紫纡朱垂白须囊里无金莫嗟叹罇中有酒且欢娱吟成六韵神还旺饮到三杯气尚粗嵬峩狂歌教婢拍防娑醉舞遣孙扶天年高过二疏傅人数多于四皓图除却三山五天竺人间此防且应无予少有山林之志后縻升斗碌碌红尘以成七十时在紫防郎署偶得刘松年所绘白傅香山九老图鍳观之际不觉神遇于旷世之下景仰高风莫能自已因记旧所闻九老结社时各赋诗一章遂橅录于卷端庶企慕之诚获见于厠名之末也在无逸武英二殿录中书舍人事马刍识
　　刘松年卢仝烹茶图
　　老屋颓垣洛城里绿树团阴照窓几石牀防帙有余清应是先生睡初起竹罏火暖苍烟凝碧云浮鼎香风生白头老媪不解事时闻蚓窍苍蝇声柴扄日高为谁起肯愧隣僧频送米长须裹头始出门想为韩公置双鲤松年图此宁无情似觉六椀通仙灵何当更画月初出仰天涕泗行中庭絶怜牛李相倾轧独羡先生保贞白孤忠耿耿孰与同足配能诗杜陵客
　　右题指挥张侯所藏卢仝烹茶图葢宋人刘松年笔也观其布景萧防用意清逺翛然有出尘之想噫卢仝之趣非松年莫能写其真而松年之画今之所见者葢亦寡矣张侯寳而藏之俾诸名公形之咏歌观其好尚可以知其人焉　赵郡李复书
　　闭闗高咏啜茶时咫尺蓬山发兴竒为念颠崖辛苦者不同煮雪诧歌姬　制河杨彞
</div>
    <div class="pagination">
<a href="珊瑚网_page42.html">上一页</a><span>...</span><a href="珊瑚网_page38.html">38</a><a href="珊瑚网_page39.html">39</a><a href="珊瑚网_page40.html">40</a><a href="珊瑚网_page41.html">41</a><a href="珊瑚网_page42.html">42</a><span class="current-page">43</span><a href="珊瑚网_page44.html">44</a><a href="珊瑚网_page45.html">45</a><a href="珊瑚网_page46.html">46</a><a href="珊瑚网_page47.html">47</a><a href="珊瑚网_page48.html">48</a><span>...</span><a href="珊瑚网_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
