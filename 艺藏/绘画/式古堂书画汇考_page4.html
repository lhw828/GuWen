<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 4 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 4 页/共 231 页</h1>
    <div class="content"><子部,艺术类,书画之属,式古堂书画汇考>
　　钦定四库全书
　　书画彚考卷二
　　刑部左侍郎卞永誉撰
　　书二【书评下】
　　海岳名言【一作米无章续书评】
　　厯观前贤论书征引迂逺比况竒巧如龙跳天门虎卧鳯阙是何等语哉或遣辞求工去法愈逺无益学者故吾所论要在入人不为溢辞耳
　　余采隋唐至本朝书法得一十八家
　　僧智永书气骨清健大小相杂如十四五贵胄褊性方循绳墨忽越规矩
　　褚遂良书如熟驭战马举动从人而自有一种骄色虞世南书如学休粮道士神格虽清而体气回疲【回疲一作痿疲或作四疲甚谬回迂也在去声十一队中】
　　欧阳询书如新痊病人顔色憔悴举动辛勤
　　陆柬之书如乔松倚壑野鹤盘空
　　张旭书如神虬腾霄夏云出岫逸势竒状莫可穷测释懐素书如壮士拔劒神彩动人而廻旋进退莫不中节
　　栁公权书如深山道士修养已成神气清健无一防尘俗
　　顔真卿书如项羽挂甲樊哙排突硬弩欲张铁柱将立昻然有不可犯之色
　　李邕书如乍富小民举动崛强礼节生疎
　　徐浩书如蕴德之人动容温厚举止端正敦尚名节体气纯白
　　沈传师书如龙游天表虎踞溪傍神情自如骨法清虚杨凝式书如横风斜雨落纸云烟淋漓快目
　　周越书如轻薄少年舞劒气势雄健而锋刃交加钱易书如美丈夫肌体充悦神气清秀
　　蔡襄书如少年女子体态妖娆行歩缓慢多饰繁花【一作铅华】
　　苏舜钦书如五陵少年访云寻雨骏马青衫醉眠芳草狂歌院落
　　张友正【一作真】书如宫女插花媚娇对镜【一作鉴】端正自然别具一种娇态继其人者谁欤有襄阳米芾
　　字之八面惟尚真楷见之大小各自有分智永有八面已少钟法丁道防欧虞笔始匀而古法亡矣栁公权师欧不及逺甚为丑怪恶札之祖世始为俗书
　　欧虞褚栁顔皆一笔书也安排费工岂能垂世李邕脱子敬体乏纤秾徐浩晩年力过更无气骨皆不如作郎官时婺州碑也董孝子不空皆晩年恶札全无妍媚有识者当自知之沈传师变格有超世真趣徐浩不及也御史萧诚书太原题名唐人无出其右为司马南岳真君观碑极有钟王趣余皆不及矣
　　杨凝式字景度其书天真烂熳纵逸类顔鲁公争坐位帖纷披老笔王安石少尝学之元丰六年余始识荆公于钟山语及此公大赏叹其后与余书柬皆此等字唐人以徐浩书比僧防甚失当浩大小一伦犹吏楷也僧防萧子云传钟法与王子敬无异大小各有分不一伦徐浩为顔真卿辟客书韵自张颠血脉来教顔真卿大字促令小小字展令大非古法也
　　欧阳询草书也字末笔倒麽不见所出余得贞观御府右军三帖末后一帖也字乃欧法所出世之真迹与石刻并无此也字
　　孙过庭草书书谱甚有右军法作字落脚差近前而直此乃过庭法凡世称右军书有此等字皆孙笔也凡唐草得二王法无出其右
　　诸名家评米书
　　元章少时书法葢自沈传师后始入大令之室结体超轶一用其笔意此帖元章模王献之帖临池用功如此晩年放恣自成一家不复作此狡狯变化矣
　　米礼部行草政用大令笔意稍跌宕遂自成一家后生习米者但得其逾绳越契之风非善学栁下惠者也范成大跋
　　本朝书米蔡为冠余子莫及君谟始学周越书其变体出于顔平原元章始学罗逊濮王讳让书其变体出于王子敬君谟泉州桥柱题记絶过平原元章镇江焦山方丈六版壁所书与子敬行笔絶相类艺至于此亦难矣坡赠六观老人诗云草书非学聊自悟落笔已唤周越奴则越之书本甚髙也襄阳学记乃罗逊书元章亦襄阳人始效其作至于笔挽万钧沈着痛快处法岂能尽耶
　　龚圣与曰评书家谓米书如快劒斫阵以其铦利无前故也是大不然米书超絶中自有妍美不专以险絶为工沈庆之貌如好女每临阵必着假面而其威武所被能使丰姿掩抑不露此英雄之能事也
　　徐季海书惟此一种有右军父子笔法而无俗气如开河碑超轶孝子碣老重然终非王家苗裔也顷见苏子瞻钱穆甫论书不取张友正米黻余殊谓不然及见郭忠恕叙字源乃知当代二公极为别书者也米襄阳芾摹逸少平章帖笔趣翩翩固自佳但肆笔搨放殊不廓填非古也昔搨书欲如水月镜像者故应廓填乃造微耳黄伯思跋
　　黄鲁直书遒媚米元章书俊拔薛道祖书温润
　　此本定州兰亭土中所得石米元章摹入棠梨板者字虽肥骨肉相称观其笔意右军清真风韵冠暎一时可想见也今时论书者憎肥而喜瘦党同而妬异曾不梦见右军脚汗气岂可与言用笔法耶
　　米海岳书如快劒斫阵强弩射千里所当穿彻书家笔势亦穷于此然亦似仲由未见孔子时气象耳山谷米襄阳书政如黄太史作诗之变芒角刷掠求于石蕴川媚则蔑有其学鲁独居男子于薛道祖见之
　　蔡君谟所摹右军诸帖形模骨肉纤悉俱僃莫敢逾轶至米元章始变其法超越规矩虽有生气而笔法悉絶矣玉峰陆友题
　　唐人临摹古迹得其形似而失其气韵米元章得其气韵而失其形似【下云气韵形似俱僃者惟呉兴赵子昻得之】
　　张雨云元章学王书而变薛河东学王书而不变陶宗仪称赵文敏偶得米海岳壮怀赋一卷中阙数行因取刻本摹榻以补其阙凡易五七纸终不如意乃叹曰今不逮古多矣遂以刻本完之公之翰墨为国朝第一且犹服善如此近有一等人仅能防画如意便自夸大者于公宁不媿乎
　　子瞻似顔平原故极口平原鲁直效瘗鹤故推尊瘗鹤元章出褚河南故袒左河南河南楷似行然自有楷平原草似楷然自有草李北海杨凝式及元章鲁直无楷矣
　　海岳书于晋人最有功故其渊源髙于宋一代此为慧日峰録一庵记惜其起语处损缺数行行笔则规模圣教序而波法特佳识者当自着眼也陆深跋
　　南宫与睂山豫章莆阳擅圣宋室近时学者寡师王氏宗祖必先事四家为襄阳之学者大抵歩入狂狠允明固亦愿学而资力兼乏乃不易耳而亦不易以语人此天马帖为梁溪钱氏世藏其孙昌言出示舒翫未终苐觉法度森出与寻常之论大异髙阳凭几人口不几于误人耶昌言请识跋稍附尔尔异时谛观着力或得畦径一二当为再议以易此语枝山
　　米南宫真迹妙得晋人笔而以神俊发之往往于结构外取姿韵余尝评其书如儿驹试风劒侠入道此卷为友人李子所藏前一纸是其本色奕奕有生气后一纸尤精不失褚河南悬腕法余爱玩乆之乃以王履吉小楷南宫传系其后而记以嵗月云
　　又云黄长睿有书学而无书才米元章有书才而无书学【以上弇州】
　　东观余论【纂云林子黄伯思论书】
　　篆法之坏肇李监军草法之弊肇张长史八分之俗肇韩择木此诸人书非不工也而溷古人之渊源教俗士之升木于书家为患最深夫篆之方穏草之颠放八分之纤丽学便可至而大势失矣彼观钟彝文识汉世诸碑王索遗迹宁不少损乎此可为知者道
　　章草惟汉魏西晋人最妙至逸少变索靖法稍以华胜世传诸葛武侯对蜀昭烈语及豹奴等章帖皆逸少书也萧景乔出师颂虽不迨魏晋人然髙古尚有遗风自其书中观之过正逺矣隋智永又变此法至唐人絶罕为之近世遂窈然无闻葢去古既逺妙指弗传几至于泯絶然世岂无人顾俗眼未识耳
　　张怀瓘论书以会稽草书第八在世将茂辈诸人下意谓其拘法度少纵放也予谓草之狂怪乃书之下者因陋就浅徒足以障拙目耳若逸少草之佳处葢与从心者契妙宁可以不逾矩少之哉若懐瓘者以形模求字不可告以天下之妙也
　　十七帖长丈有二尺贞观中内本也凡百七行九百四十三字逸少草书中烜赫著名帖也文皇帝购二王书大王草有三千纸率以一丈二尺为防取其迹以类相从缀成防以贞观两字印印之褚河南监装率多紫檀轴首白檀身紫罗褾织成带开元皇帝又以开元两字印印之尾列当时大臣名此帖号十七帖者以防首有十七字故以名凡二王书后人亦有取帖中一句语稍异者标为帖名大约多取卷首及帖首三两字也王会稽七子皆能书凝操徽涣献五人书迹具传惟肃二子未见余皆得家范而体格不同是善学逸少书者也犹顔延年对宋文帝自谓竣得臣笔测得臣文防得臣义跃得臣酒书亦犹是也
　　陶隠居集杨许三僊君真迹论云杨君书最工不今不古能大能细大较虽祖效郗法笔力规矩兼于二王许掾书乃是学杨字体劲利偏善写经画符与杨相似郁勃峰势殆非人工所逮长史章草乃能而正书古拙隠居昔见张道恩善别法书叹其神识今覩三君迹一字一画皆望影悬弓自思非智艺所及特天假此鉴令有以显悟耳三君书迹今无复有独唐窦臮述书赋着杨真人行书带名六行观隠居之论想见其清致也惜哉今亦弗传矣隠居书自竒世传畵版帖及瘗鹤铭皆其遗迹也今人罕能辨之于戏妙识逺矣知音益稀安得隠居辈与之论书哉
　　后魏北齐人书洛阳故城多有遗迹虽差近古然不脱氊裘气文物从永嘉来自北而南故妙书皆在江左书苑云唐文皇制圣教序时都城诸释委福寺懐仁集右军行书勒石絫年方就逸少剧迹咸萃其中今观碑中字与右军遗帖所有者纤微克肖书苑之説信然近世翰林侍书辈多学此碑学弗能至了无髙韵因自目其书为院体由唐呉通微兄弟已有斯目故今士大夫玩此者少然学弗至者自俗耳碑中字未尝俗也非深于书者不足以语此
　　洛人好杨凝式少师书信可传宝但自唐中世来汉晋书法不传如凝式辈所祖述者不逺会稽父子笔法似不如是洛人得杨真迹夸诩以为希珍所谓子诚齐人耳
　　紫阳先生李含光碑乃张从申书李阳氷题欧文忠不喜从申书集古録屡言之殊不知从申乃效子敬书颇有东晋风尚唐人知书者多故见重于世今人反此欧阳公初不闲法书则从申之迹见弃宜矣
　　近世书人惟章申公能传笔意虽精巧不迨唐而笔势超超意出褚薛上矣比来襄阳号知古法然但能行书正草书不工爱观古帖而议论疎阔好摹古帖而防画失真世言其搨本与真迹同然比李建中周越辈则小过也
　　书苑云从申结字缜宻近古未有弟从师从义从约并工书皆得右军风规时人谓之四龙书赋以张氏四龙名扬海内厥有季弟功夫少对右军风规下笔斯在季谓从申也义云从申近古所无恨于闻见不多右军之外一歩不窥予观从申虽学右军其原出于大令笔意与李北海同科名重一时宜不虚得但所短者抑扬低昂太过又真不及行耳然唐人而有晋韵殊可佳尚【既云从申有弟三人乂云季谓从申不可晓也考苏州府志从申传云从申兄从师从仪从约当以此为正义仪互殊】
　　玉局翁云希白作字自有江左风味故长沙灋帖比淳化待诏所摹为胜世俗不知争购秘阁本误矣
　　黄长睿跋章草急就补亡后
　　自秦同书文丞相斯作仓颉篇中车府令赵髙作爰厯篇太史敬作博学篇至文园令相如作凡将篇黄门令游作急就篇皆书林之文苑欲识字者不可不知惜哉凡将以上不可复见特急就存焉者以昔贤多喜书之故也其文虽出小学家而亦西京文气未衰之际词致雅驯故顔籀赏其清靡籀注此书尝得皇象钟繇衞夫人王会稽等篇本僃加详覈今世所传惟张芝索靖二家为真皆章草书而伯英本祗有鳯爵鸿鹄等数行至靖所书乃有三之二其阙者自毋繜而下才七百五十字此本是已葢唐人摹而弗填者神韵笔势古风宛然予遂手搨一通陶隠居谓之填廓书近世谓之双钩书葢欲知笔径所自故尔
　　南宋思陵翰墨志余
　　本朝承五季之后无复字画可称至太宗始搜罗法书僃尽求访当时以李建中字形瘦健始得时誉犹恨絶无秀异至熙丰以后蔡襄李时雍体制方如格律欲度华骝终以骎骎不为絶赏继以苏黄米薛笔势澜翻各有趣向然家鸡野鹜识者自有优劣犹胜泯然与草木同腐者耶
　　米芾负能书之名于海内其真楷篆不甚工惟于行草诚入能品以芾收六朝翰墨副在笔端故沈着痛快如乘騘马进退裕如不烦鞭勒无不当人意然喜效其法者不过得外貌髙视阔歩气韵轩昂殊不究其中本六朝妙处醖酿风骨自然超逸也昔人谓支遁道人爱马不韵支曰贫道特爱其神骏耳余于芾书亦然杨凝式在五代最号能书每不自检束号杨风子人莫测也其笔札豪放杰出风尘之外歴后唐周汉卒能全其身名其知与书法俱髙矣在洛中往往有题记平居好事者并壁匣寘坐右以为清玩
　　本朝自建隆以后平定僭伪其间法书名迹皆归秘府先帝时又加采访赏以官联金帛至遣使询访殆尽命蔡京梁师成黄冕等编彚真赝备成卷帙皆用皂鸾鹊木锦褾褫白玉瑚为轴秘在内府用大观政和宣和印其间法书以秦玺书法为宝后有内府印标题品次皆宸翰也舍此标轴悉非珍藏其次储于外秘余渡江无复钟王真迹矣
　　桑世昌泽卿论兰亭法习
　　褚遂良正行全法右军洛都袁氏家遂良书帝京篇一卷体裁用笔窃效兰亭
　　山谷游荆州得古本兰亭爱玩不去手因悟古人用笔意作小楷日进曰他日当有知我者公家传云楷法妍媚自成一家
　　子瞻少时学兰亭极遒媚中年以来笔墨重实李北海未足多也
　　今时学兰亭者不师其笔意便作行势正如羡西子捧心而不自悟其丑也余尝观汉时石刻篆颇得楷法后生若以余说学兰亭当得之鲁直题
　　董逌为张潜夫书官法帖
　　观书似相家观人得其心而后形色气骨可得而知也古人大妙处不在结构形体在未有形体之先其见于书者托也若求于方直横斜防注折旋尽合于古者此正法之迹尔安知其所以法哉淳化中诏以秘阁所藏书入石又以翰林待诏王着摹字求其书法之外各有异处殆不可得至于行笔利钝结字疎宻时可见之然决磔钩剔更无前人意皆着之书也其后得秘阁墨书校其字画皆硬黄模书至有墨色湮落或以重墨添晕当着奉诏时其所模搨皆略放其大体而私以笔画成之宜其用笔畧无古人遗意不足异也观王洽书逸少谓不减已落笔挥毫有郢匠成风之势王泯书献之谓骑驴骎骎欲度骅骝今视官帖二人书画雅有相类处而洽更自劣弱珉书则与子敬更不可辨皆硬黄譌误少真而模传者遂成一体也今人不知其故凭石本便评定书画至于放言立论更无疑处此与观景而论形神以为某胜某劣何以异哉
　　董逌论唐经生字
　　书法要得自然其于规矩权衡各法有成不可遁也至于骏发陵厉自取气决则纵释法度随机制宜不守一定若一切束于法者非书也世称王逸少为书祖观其遗文可以得之每为一画则三过笔至波势则偃笔从字字有同处创为别体若其垂露悬针锤石钗股诸体僃有至于神明焕发絶尘掣影则不谋自合此其贵也后世论书法太严尊逸少太过如谓黄庭清浊字三防为势上劲侧中偃下潜挫而趯锋乐毅论燕字谓之联飞左揭右入告誓文客字一飞三动上则左竪右揭如此类者岂复有书耶又谓一合用二兼三解橛四平分如此论书正可得唐经生等所为字若尽求于此虽逸少未必能合也今人作字既无法而论书之法又尝过是亦未尝求于古也
　　董逌为邵仲恭书宝章集
　　古人论书要识书家主人则妄误者故常奴尔亦何至乱真耶后世于书既失眼目而摹搨转譌则虽欲如古人悬断真伪不复得也故尝求辨其缣纸所因以识其世先后其间甚伪者可以辨至工于临搨而得旧缣纸者则不能尽知服防谓方絮曰絮葢汉纸如此古人治纸要自有法故以缣帛依旧书长短随事截之则为幡纸以生布作纸丝理綎治故名麻纸以树木皮作纸名谷纸至蘗汁涅染防治槌装则为经纸自汉魏遗字多作幡纸晋宋多作麻纸而隋唐用经纸今世所见晋宋帖多作经纸硬黄此于真伪可以不论也余见秘阁寳章集悉经纸摹书然武后既复以赐方庆则留于御府者当时所临搨者也不知公家何处得此然有法度陵骧迅快故知为能书也
　　董逌书萧子云别帖
　　今世所传萧子云书或见之碑转相拓搨刻深画重去真逺矣虽况以春蚓秋蛇不谓过也丽正所藏葢自唐贞观入录后散亡民间张河东初购得之五代入江南李氏江南平始还内府今视其书与世所闻异矣劲特挺拔更无后世俗态笔迹健瘦萦丝裹铁屈折尽妙不露筋络求于纤瘦浓淡未尝有遗恨也昔子云作笔而心用胎发故得纤细不失或疑非兔翰不足称劲是不然丰狐之柱路扈尝用之但胎毛非壮髪不知可用以作笔否此余未考也
　　刘正夫论好竒字
　　刘英伯好竒字六经自刘歆传写外无一难字岂可谓无竒哉旧见魏鹤山取篆字施之行书常笑其自苦无益鹤山书乡字从邑有效之者卿亦从邑不知卿从卩故草书为之者即节也近年杨慈湖书心字又本心画云字在邯郸匐匍中曲折愈不相似自书学以来钟王睂目可喜何尝颠倒横竪自不可及若总如彼所自为于字体则谬于经传则乖不知何所取也
　　朱文公论书
　　欧阳文忠公作字如其为人外若优游中实刚劲惟观其深者得之黄鲁直自谓人所莫及自今观之亦是有好处但自家既是写得如此好何不教地方正须要得恁敧斜则甚又他也非不知端楷为是但自要如此写亦非不知做人诚实端慤为是但自要恁地放纵道夫问何谓书穷八法曰只一防一画皆有法度人言永字体具八法行夫问张于湖字何故人皆重之曰也是好但他是不把持爱放纵今本朝如蔡忠惠以前皆有典则及至米黄诸人出来便不肯恁地要之这便是世态衰下其为人亦然
　　余少时喜学曹孟德书时刘共公方学顔真卿书余以字书古今诮之共父正色谓余曰我所学者唐之忠臣公所学者汉之簒贼耳余嘿然亡以应是则取法不可不端也
　　张南轩论蔡苏书
　　蔡君谟书如礼法之士盛服斋居不敢少有舒肆之意见者自是起敬
　　坡公结字穏宻姿态横生一字落纸固可宝玩而况平生大节如此窃尝观公议论不合于熙丰固宜至元祐初诸老在朝羣贤彚征及论设法与已意小异亦未尝一语茍同可见公之心惟义之比初无适莫初贬黄州无一毫挫折意在他人已为难能然年尚壮也至投老炎荒刚毅凛凛略不少衰此岂可及哉范太史家多藏公帖其间虽有壮老之不同然忠义之气未尝不蔚然见于笔墨间真可畏而仰焉
　　陆务观论法帖
　　世传中山古本兰亭之湍流带右天五字有残阙处于是士大夫所藏兰亭悉然又谓乐毅论古本至一海字而止于是凡乐毅论亦至海字而止其余妄伪变真大抵如此庚申重九陆游务观书
　　倪正父评苏黄米诸家书
　　本朝书惟东坡鲁直元章三家然东坡多卧笔鲁直多纵笔米老多曳笔若行草尚可使作小楷如黄庭乐毅洛神则不能矣其他如苏子美周越近世如呉说辈皆不免于俗独蔡君谟行书既好小楷如茶谱集古录序颇有二王楷法若他大小楷法则亦不免于俗而气骨多不萧散有美堂记昼锦堂记及荔枝谱谚所谓厚皮馒头是也大抵楷法贵于端重又要飘逸难乎两全不可以瞒人故善书者尤以为难也
　　洞天清録
　　朝中名贤书惟蔡莆阳苏许公易简苏东坡黄山谷苏子美秦淮海李龙眠米南宫呉练塘傅朋王逸老皆比肩古人莆阳典重有法度许公无愧杨法华东坡草圣得意咄咄逼顔鲁公山谷乃悬腕书深得兰亭风韵然行不及真草不及行子美乃许公之孙自有家法草可亚张长史淮海专学钟王小楷姿媚遒劲可爱龙眠于规矩中特飘逸绰有晋人风度南宫本学顔自成一家于侧掠拏趯动循古法度无一笔妄作练塘深入大令之室时作钟体逸老草殆欲欺凌懐素或谓过之
　　元郑子经至朴篇
　　至朴散而八卦兴八卦兴而书契肇书契肇而篆籀滋飞天八会以前不可得而详也皇颉以降凡变五矣其人亡其书存古今一致作者十有三人焉予生千载之下每览昔人残铭断碣未尝不为之欷歔而三叹也在昔结绳之政始分龙穗之章中辍于是苍史氏仰观俯察以造六书通天地之幽秘为百王之宪章非天下之至精其孰能与于此若稽古大禹既平水土铸鼎象物勒铭告成而功被万世三代之末周籀蔚有竒秀篆攸祖孔子采摭旧作縁饰篆文天授其灵创物垂则吕政暴兴天人之道坏乱极矣李斯适际其时陶埏偃仰专名擅作悉燔旧章天下行秦篆矣程邈参衍佐趋时便宜蔡邕鸿都石经为古今不刋之典张芝钟繇咸得其道伯英圣工一笔书元常神妙于铭石王羲之有髙人之才一发新韵晋宋能人莫敢讐拟李阳氷生于中唐独蹈孔轨潜心改作过于李斯张旭天分极深浑然无迹足以仪表衰俗五代而宋奔驰崩隤靡所底止蔡襄毅然独起可谓间世之杰也呜呼书其难哉文籍之来久矣能书者何阔希焉葢夫人能书也吾求其能于夫人是以难也
　　殚学篇
　　秦废古学刀书不可行矣防恬书经胡母敬等剽掠遗范造苍颉博学诸书散落复尽然道在两间法出于道书虽不传法则常在故执笔贵圆字贵方篆贵圆贵方圆效天方法地圆有方之理方有圆之象不吾不知其为书也紫真授羲之其似乎或曰学者以二王比肩曰父作之子述之逸少无迹可寻献之则未至也羲之曰意在笔先字居心后存筋藏锋灭迹隠端而分起伏偃仰又题笔阵图曰夫书先引八分章草入字中草书象篆隷八分相襍斯言防哉衞氏曰善鉴者不书善书者不鉴又删李斯笔妙而分七势可与八永参焉张懐瓘十法其成颂之绪论乎禁经发诸家笔意背抛引虿毒法趯戈曰清润迟涩而左顾善于形容矣边衫衂侧其用闇筑未善也萧何韦诞其能署书乎或问广成子应侯僧一行释征燕卿葛氏诸作极论题署其几法乎曰法则法矣然众忌讳适足以累法真卿之劒池阳冰之讲台纵横生动不假修饰其署书之雄秀者乎陈旅之记能持论矣世称李邕善题署然其铭刻欧虞褚诸公若优乎曰古之铭石典重端雅使人兴起于千载之下邕以行押相参后世诡异百出邕作俑也欧虞褚深得书理信本伤于劲利伯施过于纯熟登善少开阖之势柳诚悬其游张顔之阃奥乎徐李沈宋诸家殆闯其藩落者乎韩择木韩秀实李莒李俭绰有古意太白得无法之法子美行之昌黎知其理而功浅子厚雅有负抱而有永兴公之余韵议者以退之为极疎厉曰彼葢不知九方歅之为相也黄山谷云书道弊于唐末惟杨凝式有古人笔意曰中流失船一壶千金请问宋之名家曰钱忠懿杜祁公之流便苏才翁倩仲之爽峭苏子瞻之才赡米元章之清拔加于人一等矣蹈道则未也若夫鲁直之环变刘涛诸人所不能及惜乎态之靡靡也然其真行多得于瘗鹤问周越李时雍钟离景伯曰如法何呉説张孝祥范成大法乎曰此而法天下无法矣然则即之诸人其称降乎曰吁磔裂涂地矣或问蔡京卞之书曰其悍诞奸诡见于顔面吾知千载之下使人掩鼻而过之也曰张即之陈谠之书一时籍甚丰碑钜刻散流江左迨今书家尚祖余习曰速勿为所染如深焉虽卢扁无所容其灵矣人生不幸不闻过大不幸无耻苏氏有言曰书于鲁公文于昌黎诗于工部至矣或曰彼人耳若夫吕岩钟离权之瑰雄神险不其愈乎曰吾论书不论僊然抱朴称皇象为书圣陶真逸有顽仙之论或问懐素草书隣于长史君谟有仆奴之讥过乎曰人无百嵗之寿而有百嵗之信豪杰后起相如于毕世之下齺然若合符节未达曰人莫不饮食也鲜能知味也夫张公者人龙也藐焉寡俦而素欲防驽骀与之方驾九地之下重天之巅乎然则髙闲亚栖之流欤曰二僧跚若后矣程子之持敬可谓知其本矣或曰朱元晦诸贤其简毕乎曰道德之充乎中而溢乎外也王子文书感兴其防矣书学何所止曰圽身而已然则张伯髙行业未彰独以书酣身益乎曰吾闻之精于一则尽善偏用智则无成圣人疾没世而名不称彼张公者东呉之精书之五伯再见伯英以此养生以此忘形以此玩世以此流名
　　造书篇【畧节】
　　古今书品其效尤班固古今人物表与孙防礼姜尧章之谱何夸乎曰语其细而遗其大赵伯暐之辨妄所以作也宣和谱石峻等书其诞章之尤者也兰亭攷俞松续考滥采羣言吾不知其然也黄伯思之论其自欺者也
　　虞伯生论子昻书
　　赵松雪书笔既流丽学亦渊深观其书得心应手会意成文楷法深得洛神赋而揽其标行书诣圣教序而入其室至于草书饱十七帖而变其形可谓书之兼学力天资精奥神化而不可及矣
　　周公谨论晋人小楷
　　黄庭曹娥东方朔赞小楷极精配入乐毅论虽差校不及然皆墨池鳯毛也
　　书史会要
</div>
    <div class="pagination">
<a href="式古堂书画汇考_page3.html">上一页</a><a href="式古堂书画汇考.html">1</a><a href="式古堂书画汇考_page2.html">2</a><a href="式古堂书画汇考_page3.html">3</a><span class="current-page">4</span><a href="式古堂书画汇考_page5.html">5</a><a href="式古堂书画汇考_page6.html">6</a><a href="式古堂书画汇考_page7.html">7</a><a href="式古堂书画汇考_page8.html">8</a><a href="式古堂书画汇考_page9.html">9</a><span>...</span><a href="式古堂书画汇考_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
