<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 60 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 60 页/共 231 页</h1>
    <div class="content">　　作画贵有古意若无古意虽工无益今人但知用笔纎细傅色秾艶便以为能手殊不知古意旣亏百病横生岂可观也吾所作画似乎简率然识者知其近古故以为佳此可为知者道不为不知者説也子昂跋
　　赵文敏舜举帖
　　舜举作着色花妙处政在生意浮动耳迩来日夕沈埋醉乡吾恐久乃不复可得觉非其深藏之同郡赵孟頫题
　　赵荣禄伯机帖
　　仆与伯机同学书伯机过防逺甚防极力追之而不能及伯机已矣世乃称仆能书所谓无佛处称尊耳必明持鹅羣帖见示使人叹赏不能去手而又甚庆其有子也至大三年八月廿三日将赴杭州车桥寓舍题子昂子昻书归去来辞卷【行书原文不录】
　　赵文敏书归去来辞南北所见无虑数十本或真或行各极精好渊明有道而者也其为文词皆以发其冲澹幽逸之趣文敏居宦达中独能好之其志亦可尚矣方之晋人爱写洛神赋者不贤乎防此卷尤妙入循正宜寳之至正十六年嵗在丙申正月廿六日槀城倪中书于杭城东桥寓舍【外曲江钱惟善檇李鲍恂浚仪赵淑诸诗不録】
　　外录
　　书画舫云锡山华氏藏松雪翁行书归去来辞系晩年书笔法圎熟墨气淋漓足称毫发无遗恨波澜独老成者矣后有李贞伯吴原愽文徴仲等五跋乃吾郡王文恪公之故物也
　　赵松雪四帖【原文不録】
　　外録
　　甫田集文徴仲跋赵松雪四帖云右赵公四帖中一帖与鲜于太常有南来防晤之语盖至元丁亥为兵部郎中奉使还家时所发是嵗公年三十有三常闻故老云公早年学思陵书及入仕后与鲜于公往还始専法二王此帖殆初学晋人时邪若与晋之三帖皆率易而作莫不精妙虽无嵗月要为晚年书无疑且其中有邓善之签浙之语邓公签浙在延祐间公时六十余矣观者或疑此书如出两手故为详疏其事
　　子昻快雪时晴四大字
　　外録
　　书画舫云子昻快雪时晴四大字乃是题张伯雨临右军帖者后有徐幼文画亦佳
　　子昻书昌黎送孟东野序栁栁州梓人传合卷【行书原文不録】
　　外録
　　书画舫云子昻行书韩昌黎送孟东野序柳栁州梓人传共一卷亦蔵太原王氏文休承极称赏之
　　赵文敏书妙观三清殿等记石【原文不録】
　　外録
　　书画舫云昔人之计久逺者莫如金石刻文止矣乃赵文敏公亲书妙观三清殿等记石而纸墨若新物之系于収藏良非细故云此记乃苏州一大故实其真迹当善蔵之
　　赵松雪诗稿卷【原文不録】
　　赵文敏公书出于晋诗及乎唐固一代之能事也观此卷令人叹慕不已徳常其永保之至正二年壬午九月十有六日丹丘柯九思题
　　松雪翁尝云凡作字虽戏写亦如欲刻金石今观其【阙】草窜涂注间皆不茍且诚哉是言也濠梁李升
　　赵翰林髙情散朗殆似晋宋间人故其文章翰墨如瑚玉树自足照映清时虽寸缣尺楮散落人间亦莫不以为寳也今人工诗文字画非不能粉泽姸山鸡野鹜文采亦尔斑斓至其神韵则与孔翠殊絶此无他固在人品何如耳此卷张徳常得之翰林之子仲穆处卢山甫二月廿日见过田舍携以示仆因题倪瓒至正二年壬午嵗也宋程伯子书字时甚敬谓非欲要好只此是学人皆知之而涵养工夫盖鲜今观松雪翁诗遗稿一一画皆昭然絶异窜改之迹想见不茍其文章书画为学者宗匠固亦宜哉吾友张徳常敬事善学得此卷而珍袭之其意深矣吴郡后学罗元题
　　赵子昂书善巴帝师碑卷【楷书原文不録】
　　外録
　　书画舫云赵子昂楷书善巴帝师碑卷真迹上上笔意畧同妙观二碑善巴华言秘宻也胆巴碑延祐三年书妙观碑大徳七年书也皆出李泰和家法古劲絶伦品属第一
　　赵魏公临黄庭经【原文不録】
　　外録
　　书画舫云吴能逺氏出赵子昻临黄庭经前有梁楷经相书画皆精
　　又云赵子昻临黄庭外景经白麻真迹按公自跋盖盛年之笔为束季博作也
　　赵子昂与季统札【行草书纸本】
　　付至纸素索及恶书适有小干过吴门未暇写湏伺吴门还乃可奉命却当【傍添旣而思之恐孤来意先作大字兰竹等奉纳十七字】寄僧判处附去外口味之恵一皆珍物非【下有其余牋纸皆不佳兰亭绢亦不佳十三字】厚意何以得此只领感激无已英公恵椒深用佩戢防间冀道谢先此奉复伺后书新春唯加爱不宣十二月廿八日孟頫再拜季统山长秘书足下【下有谨封等七字裁去一半并有缺印仅存子字】
　　赵子昻八年帖【行草书纸本内项氏陈氏印不録】
　　孟頫再拜进之提举友爱执事孟頫去家八年得旨蹔还何圗酷祸夫人奄弃触热长途防柩南归哀痛之极防欲无生忧患之余两目昬暗寻丈间不辨人物足胫瘦瘁行步艰难亦非久于人间者承専价恵书逺贻厚奠即白灵几存没哀感托交廿年余防爱至厚甚望吾友一来以叙情苦而又不至悬想之情临纸哽塞不具七月四日孟頫再拜进之提举友爱执事
　　赵文敏逺顾帖【行草书纸本帖内李氏董氏诸印不録】
　　手书顿首复国宾山长人英足下孟頫谨封
　　孟頫顿首国宾山长人英坐右近承逺顾媿不能款曲别后极深乡仰兹得惠帖就审即日履体侍奉清适殊以为慰发至余緜何必尔耶领次益增愧感草草具荅不宣孟頫再拜十六日
　　赵子昂舟从枉顾帖【行书纸本】
　　家书再拜万户相公尊亲家忝眷赵孟頫谨封
　　孟頫再拜万户相公尊亲家坐前孟頫顷承舟从枉顾丘园自惟贫家无以将接至今以为媿别来伏计尊履胜常孟頫三月间还城中赖芘茍安而已卫竹所入道为中山建道院持疏门墙得慨然至幸至幸前者欲从蓼塘囬旧花竹戴胜已得许诺又张万户处有洛神赋后节二者并望用情求至不胜拜赐不宣四月廿五日孟頫顿首再拜
　　赵魏公心腹帖【行草书纸本】
　　孟頫顿首晋之足下数日来心腹之疾大作作恶殊甚令亲至得所恵书知安养为慰不可言付至西洋布及捐惠诸物一一拜领感激无喻负印冀用情昨仲美以为必可得望以下意祝仲美委曲成就为佳沈提领处绫亦望催促令亲带来纸素縁情绪不佳不能尽如来戒千万勿讶人还草草具荅余唯珍重不宣十一日孟頫再拜
　　赵松雪风采帖【行书蓝牋本内李氏印不録】
　　孟頫再拜埜堂提举友旧执事孟頫不望风采恍不记时僧来得所书道旧如梦其慰何可胜言且承谆谕俾书先安人墓石极仞不鄙旣严命所临又有景亮之嘱即已如戒写付去僧但恐笔札荒芜恐不可用以上石然景逺学士之文自可传逺也外承润笔之恵尤佩厚意感激感激草率具答不宣孟頫顿首再拜
　　赵松雪怀想帖【行书纸本】
　　孟頫书致明逺提举贤弟坐右孟頫别来每切怀想极寒计惟动履胜常兹有柔毛一牵牟粉十封朱橘一柈蚤果十桶専仆驰纳聊见微意一笑留之幸甚不宣孟頫书致
　　赵荣禄逺赐帖【行草书纸本】
　　孟頫顿首上记敎谕聘除贤亲坐右孟頫顷承逺赐枉顾至以为感别后伏计文候胜常近者王宅亲事専屈郎总管为掌判旬日前方来兹専托其代伸区区就有金鱼十尾荔子一柈柔毛一牵牟粉一石聊见微意笑留幸甚霜晴惟尽珍重理不宣十一月十八日孟頫顿首上记　记事奉闻【下有赵孟頫谨封五字裁去一半】
　　赵子昻乡人莘升帖【行书纸本内李氏诸印不録】
　　孟頫记事顿首再拜防访监司相公兄閤下孟頫近拜答后伏想日来体候胜常孟頫托赖亲爱僭越有禀乡人莘升昨因事革闲今欲援再叙例告状望吾兄以孟頫之故持与主张改正如小弟受赐也比由防晤善保尊重不宣九月十五日孟頫记事顿首再拜防访监司相公凡閤下
　　赵文敏书坡仙烟江叠嶂卷【行书原文不録文徴明补圗】
　　松雪大书见者絶少东吴王敬之氏有此其永寳之正徳十五年十月十一日李东阳书
　　正徳戊辰春三月廿日衡山文璧观槐雨先生所藏松雪书为补此圗
　　赵子昻书头陁寺碑卷【行书藏经纸三接髙八寸长一丈二尺】
　　头陁寺碑　王蕳栖
　　盖闻挹朝夕之池者无以测其浅深仰苍苍之色者不足知其逺近况视聼之外若存若亡心行之表不生不灭者防是以掩室摩竭用啓息言之津杜口毗耶以通得意之路然语彝伦者必求宗于九畴谈阴阳者亦硏防于六位是故三才旣辨识妙物之功万象已陈悟太极之致言之不可以已其在兹乎然爻系所筌穷于此域则称谓所絶形乎彼岸矣彼岸者引之于有则髙谢四流推之于无则俯六度名言不得其性相随迎不见其终始不可以学地知不可以意生及其湼槃之蕴也夫幽谷无私有至斯响洪钟虚受无来不应况法身圎对规矩防立一音称物宫商潜运是以如来利见迦维托生王室凭五衍之轼拯溺逝川开八正之门大庇交丧于是闗幽揵感而遂通遥源濬波酌而不竭行不舍之檀而施洽羣有唱无缘之慈而泽周万物演勿照之明而鉴穷沙界导亡机之权而功济尘刦时义逺矣能事毕矣然后拂衣防树脱屣金沙惟怳惟忽不皦不昧莫系于去来复归于无物因斯而谈则栖遑大千无为之寂不挠焚燎坚林不尽之灵无歇大矣哉正法旣没象敎陵彞穿凿异端者以违方为得一顺非辨伪者比微言于目论于是马鸣幽讃龙树虚求并振頽纲俱维絶纽防法云于真际则火宅晨凉曜慧日于康衢则重昏夜晓故能使丗七品有尊俎之师九十六种无藩篱之固旣而方广东被敎肄南移周鲁二庄亲昭夜景之鉴汉晋两明并勒丹青之饰然后遗文间出列刹相望澄什结辙于山西林逺肩随乎江左矣头陁寺者沙门释慧宗之所立也南则大川浩汗云霞之所沃荡北则层削成日月之所回薄西眺城邑百雉纡余东望平臯千里超忽信楚都之胜地也宗法师行絜珪璧拥锡来游以为宅生者縁业空则縁废存躯者惑理胜则惑亡遂欲舍百龄于中身殉肌肤于猛鸷班荆防松者久之宋大明五年始立方丈茅茨以庇经像后军长史防稽孔府君讳觊为之薙草开林置经行之室安西将军郢州刾史江安伯济阳蔡使君讳兴宗复为崇基表刹立禅诵之堂焉以法师景行大迦叶故以头陁为称首后有僧勤法师贞节苦心求仁养志纂修堂宇未就而没髙轨难追藏舟易逺僧徒閴其无人榱椽毁而莫构可为长太息矣惟齐继五帝鸿名纽三王絶业祖武宗文之徳昭升严配格天光表之功啓兴服是以惟新旧物康济多难步中雅颂骤合韶濩炎区九译沙塲一候粤在于建武焉乃诏西中郎将郢州防史江夏王观政藩维树风江汉择方域之令典酌蒙之故实政肃刑清于是乎在寕逺将军长史江夏内史行事彭城刘府君讳谊智刃所逰日新月故道胜之韵虚往实归以此寺业废于已安功队于防立慨深覆篑悲同弃井因百姓之有余间天下之无事庀徒揆日各有司存于是民以悦来工以心竞亘丘被陵因髙就逺层轩延袤上出云霓飞阁委迤下临无地夕露为珠网朝霞为丹雘九衢之草千计四照之花万品崖谷共清风泉相涣金资寳相永借闲安息心了义终焉逰集法师释昙珍业行淳修理懐渊逺令【下有居字去】屈知寺任永奉神居夫民劳事功旣镂文于钟鼎言时称伐亦树碑于宗庙世弥积而功宣身逾逺而名劭敢寓言于雕篆庶髣髴于众妙其辞曰
　　质判黄气分清浊涉器千名含灵万族淳源上浇风下黩爱流成海情尘为岳皇矣能仁抚期命世乃睠中土聿来迦卫奄有大千遂荒三界殷鉴四门幽求六嵗亦旣成徳妙尽无为帝献方石天开渌池祥河辍水寳树低枝通防九折安步三危川静波澄龙翔云起耆山广运给园多士金粟来仪文殊戾止应干动寂顺民终始法本不然今则无灭象正虽防希彞未缺于昭有齐戒扬洪烈释网更维津重枻惟此名区禅慧攸托倚据崇岩临睨通壑沟池湘汉堆阜衡霍膴膴亭臯幽幽林薄媚兹邦后法流是挹气茂三明情超六入眷言灵宇载怀兴葺丹刻翚飞轮奂离立象设旣辟睟容已安桂深冬燠松疎夏寒神足逰息灵心往还胜幡西振贞石南刋　大徳四年六月九日书与宻印寺力法师子昻
　　生平见赵承防书皆不及此卷有右军之灵和迥出懐仁圣敎序逺矣过广陵予友婴能吴君以宋张端衡画卷【原迹画卷旁注】易去婴能善防持之董其昌志【行书隔水绫】
　　右头陀寺碑乃文敏书与宻印寺力法师者也予尝藏文敏所书神仙篇诸诗笔法大与此类予重之若连城之璧竟以贫不能存为好事者易去今见此卷不觉热中婴能方事举子业乃能赏鉴以名画易之其视予之不能守者不啻百尺楼上下矣米海岳好古常以书画玩噐贸易令案头改观婴能殆其人哉万厯己亥嘉平月望长洲张凤翼识【楷书】
　　读简栖头陀碑未竟便低迷思寝松雪写长卷出入山隂无一懈笔精虚和如宣律师尺寸皆法而仙人啸树之意自在在吴兴真迹当属第一陈继儒题【行草书】
　　赵承防书头陀寺碑用圣敎序十七用孙防礼书谱十三其峭蒨遒劲出圣敎而时佐以逰丝轻飏有裘马少年防拖态此盖用孙法也此卷乃董太史物吴君婴能以一宋人画易之米元章以盈尺硃砂从蔡攸易陆探防狮子不得便据舩大呌欲坠婴能之癖故当不在襄阳下耳己亥蜡月十又九日青箱库题太原王穉登【行楷书】
　　右军大令俱书洛神大令风华俊丽妍态溢出而右军苍秀卓峙姿法具备赵文敏平日醉心大令此碑独摹肖右军画顾盻纎毫不失乃知书家正行旁行严祖亲祢自分铢黍不偶然也崇祯乙亥清和月晴展阅宻印此谛敢以质于大方古秀李日华题【行楷书】
　　文选于日种一门他不多采惟简栖此碑与各巨公名撰后先照映盖其翻倒三藏缀辑极其华整最为弇州先生称重诚为册贝香林第一文字而松雪公为胜国时墨苑大家乐书碑版俾龙象狞者满天下若头陀寺碑则扫素寻丈波偃百千莫不行鸾停而字虬舞也辉光陆离此以文副筦之第一手也然以第一手书第一文字亦惟第一流具眼足以珍寳之耳盐邑姚士粦题【行书】
　　赵松雪喜书仙释蔵卷如黄庭圎觉等多种寺观碑记大文字复多种盖以墨妙树胜因想当日乐不为疲也此头陀寺碑意拟圣敎而圣敎特集书有字法无章法求完锦初舒烂焉霁目无逾此碑已檇李门年弟谭贞黙题【行书连前五跋一纸】
　　吴兴以全力师唐人此尤其赏心得意之笔龙跳虎卧此四字亦当移写松雪之照矣乙亥七月旣望得观于睂公之晩香堂因为【阙】翁老师题吉州门人杨文骢【行书纸本】
　　赵子昂书归田赋卷【行书纸本髙一尺二寸长三尺余】
　　张平子归田赋赵子昻书【小书卷前】　　　妙【项氏编号】归田赋
　　游都邑以永久无明畧以佐时徒临川以羡鱼俟河清乎未期感蔡子之慷慨从唐生以决疑谅天道之防昧追渔父而同嬉超埃尘以遐逝与世事乎长辞于是仲春令月时和气清原隰郁茂百草滋荣王睢鼔翼仓庚哀鸣交颈颉颃关关嘤嘤于焉逍遥聊以娱情尔乃龙吟方泽虎啸山丘仰飞纎缴俯钓长流触矢而毙贪饵吞钩落云间之逸禽悬渊沈之鲨鰡于时曜灵俄景继以望舒极盘防之至乐虽日夕而忘劬感老氏之遗诫且驾乎蓬庐弹五之妙指咏周孔之圗书挥翰墨以奋藻陈三皇之轨模茍纵心于域外焉知荣辱之所如子昂
　　赵文敏书闲居赋卷【行书纸本髙一尺三寸长八尺】
　　闲居赋
　　傲坟素之长圃步先哲之髙衢虽吾顔之云厚犹内愧于寗蘧有道吾不仕无道吾不愚何巧智之不足而拙艰之有余也于是退而闲居于洛之涘身齐逸人名缀下士倍京泝伊面郊后市浮梁黝以径度灵台杰其髙峙窥天文之秘奥究人事之终始其西则有元戎禁营幙绿徽溪子巨黍异絭同机礟石雷骇激矢蝱飞以先啓行曜我皇威其东则明堂辟雍清穆敞闲环林萦暎贠海回渊聿追孝以严父【原迹父字旁注】宗文考以配天只圣敬以明顺飬更老以崇年若乃背冬涉春隂谢阳施天子有事于柴燎以郊祖而展义张钧天之广乐备千乘之万骑服振振以齐管啾啾而并吹煌煌乎乎兹礼容之壮观而王制之巨丽也两学齐列双宇如一右延国胄左纳良逸祁祁生徒跻跻儒术或升之堂或入之室敎无常师道在则是故髦士投绂名王懐玺训若风行应如草靡此里仁所以为美孟母所以三徙也爰定我居筑室穿池长杨映沼芳枳树篱逰鳞瀺灂菡萏敷披竹木蓊蔼灵果参差张公大谷之梨梁侯乌椑之柿周文弱枝之枣房陵朱仲之李靡不毕植三桃表樱胡之列二柰曜丹白之色石榴蒲桃之珍磊落蔓衍乎其侧梅李郁棣之属繁荣藻丽之饰华实照烂言所不能极也菜则葱韭蒜芋青笋紫姜堇荠甘防蓼荽芬芳蘘荷依隂时藿向阳绿葵含露白薤负霜于是凛秋暑退熙春寒往防雨新晴六合清朗太夫人乃御板舆升轻轩逺览王畿近周家园体以行和药以劳宣常膳载加旧疴有痊席长筵列孙子栁垂隂车结轨陆摘紫房水挂頳鲤或宴于林或禊于汜昆弟斑白儿童稚齿称万寿以献觞咸一惧而一喜夀觞举慈顔和浮杯乐饮丝竹骈罗顿足起舞抗音髙歌人生安乐孰知其他退求已而自省信用薄而才劣奉周任之格言敢陈力而就列防陋身之不保尚奚拟于明哲仰众妙而絶思终优游以养拙　子昻
　　赵文敏在元朝甚被宠遇洊歴中外勤于职事晏息水晶宫之日较短其书闲居赋得无倦于仕进寄莼鲈之思欤用笔纯师李北海而运以姿秀不诡过江家法定为晩年合作倦圃老人曹溶【行书纸本】
　　赵松雪书七赋并识卷【行楷书九纸髙八寸长二丈余原文不録】
　　上林赋　司马长卿
　　子虚赋
　　长门赋并序
　　羽猎赋并序　扬子云
　　长杨赋并序
　　北征赋　班叔皮
　　射雉赋　潘安仁
　　右赋七篇为汉长卿子云叔皮晋安仁所作余自幼酷喜读古人文欲以观其心蕴以等其【原迹其字旁注】优劣恨以多事未能迨至元壬辰正月恩进阶朝列大夫出守济南同知府事始以公事之暇得肆力于文字间于是留心典籍随所好而读之而此四子之文则尝置之案头以评论其大槩长卿之文吾取其富而艶也子云之文吾取其博而洽也叔皮之文吾知其沉而静也安仁之文吾取其核而实也于是乎四子之才见而所谓泛应曲当者在我矣四子之名不由余而益显耶或曰自汉以来士之以文名者宜不止此四子也今而子独取此四子岂四子外无一可取耶余曰不然余之取四子非谓四子之文可以继洙泗之后也盖汉自髙祖起沛去古未逺其气完而未散其文质而不俚而四子乃能崛起于中敢为防辞异说以倡之则后士之所以能文者皆取法于四子者也此吾所以独于四子乎有取也然则四子之文其可不重耶于是乎録之用以为阿雍法松雪道人识
　　右松雪翁书汉晋人司马长扬子云班叔皮潘安仁等赋共七篇合为一卷以付其子雍者观其评论文体之所长无不精当则其用心于文可谓勤矣昔韩昌黎送苻读书城南谆谆劝戒务使成器公之于雍即韩之于苻也古人之敎子大扺如此公去令百有余年风俗已变如江河之水日趋于下孰有能其躅者乎此卷为洞庭王居士所藏居士有子【原迹子字旁注】曰鏊少而能文有声庠序行将大就未易量也攷其所自则每取法乎四子是松雪翁此卷之书不独成其子而又于王氏有頼矣然则是卷也可不保诸乎　成化丙戌三月姑苏刘珏识【行书纸本】
　　赵子昻书秋兴诗卷【行楷书纸本】
　　玉露凋伤枫树林巫山巫峡气萧森江间波浪兼天涌塞上风云接地隂丛菊两开他日泪孤舟一系故园心寒衣处处催刀尺白帝城髙急暮砧
　　防府孤城落日斜每依南斗望京华聴猿实下三声泪奉使虚随八月槎画省香炉违伏枕山楼粉堞隐悲笳请看石上藤萝月已映洲前芦荻花
　　千家山郭静朝晖一日江楼坐翠防信宿渔人还泛泛清秋燕子故飞飞匡衡抗疏功名薄刘向传经心事违同学少年多不贱五陵衣马自轻肥
　　瞿塘峡口曲江头万里风烟接素秋华蕚夹城通御气芙蓉小苑入邉愁朱帘绣柱围黄鹄锦缆牙樯起白鸥逥首可怜舞地秦中自古帝王州　右少陵秋兴八首盖古今絶唱也沈君以此纸求书因为书此纸短仅得其四耳子昻题
　　此诗是吾四十年前所书今人观之未必以为吾书也子昻重题至治二年四月十七日
　　赵文敏公书清丽竒絶似其神气欲仙飘飘然有出尘之想虽不甚工书者亦知其为佳也观此秋兴四诗非得公重题以为证难矣哉公自至元三年以行台程侍御钜夫初荐入朝厯事五帝累官至翰林学士承防年六十有九而卒实为至治二年六月公自谓此诗是吾四十年前所书逆而推之乃公初入朝为兵部郎中时笔也少年笔意未甚精絶公重题以示后人宜矣题后不逾数月而絶笔敬仰之余亦可慨夫四明陈敬宗
　　前辈云松雪作书初规摹钟元常后欲展大字乃入李北海而终主于右军余及见公作白驹圗而书白驹之诗四章在后笔意皆出钟此书杜秋兴诗其在习钟之前欤而视公后来所书夐异曽子固论右军书亦出学力非天成也盖非学无以成名观公此书尤信庐陵杨士竒题
　　杜工部秋兴诗凡八首此书其四乃赵松雪墨迹虽言其少时所书盖已遒防超俗后此则笔力益工语云由也升堂矣未入于室松雪此书盖升堂者欤宣徳甲寅六月丁夘建安杨荣识【行楷书右三跋一纸】右杜少陵秋兴四首评者谓是赵松雪少年所书正犹渥洼出水之驹逸态未形而骨格已具须假九方臯之目观之庶乎有得也篇中有一二字与刻本不同亥豕之辨姑置勿论重题数字苍然之气老而愈劲精妙入神风采自着斯为可寳想当落笔时寕不为之一嘅耶永嘉黄淮书【行书乌丝防】赵文敏公天姿豪迈人品峻洁有髙世气故其翰墨挥洒清遒竒逸人咸推重谓若河倾昆仑雪压太华自然流动而莹洁也虽片纸只字世犹爱而玩之况驸马都尉赵公家藏其所书杜工部秋兴四诗岂得不加寳爱宣徳甲寅七月初吉驸马公出以示予因观文敏自跋云此诗是吾四十年前所书似有未满之意然笔势圎熟非天机所到未易企及况诸名公为之题识后先相继宜乎其如天章云锦烂然而生光也然珠玑散落恒不可多得幸而得之又必什袭珍藏然后物不失其归今驸马赵公博雅好古则是书也可谓得所归矣因跋而垂之永久云毘陵胡濙【楷书乌丝阑连黄跋一纸】
　　吴兴赵文敏公孟頫以【下有书字去】善书独歩元大徳延祐间前辈称其行楷风神朗发深得晋人意度今观此卷所书杜工部秋兴四诗其结构似森严而婉媚过之公自云此吾四十年前所书盖无疑也又复大书以识其后乃知公书法晩而愈臻其妙盖出入晋唐之阃奥非专于一家者之所可以彷佛也驸马都尉赵公清脩博雅平昔蓄古书畵极多今以是得巨公阁老之题识防以珍藏而寳爱之可谓知所重也豫章熊概书
　　赵松雪书少陵秋兴诗二絶也驸马都尉赵公得之以为清玩知所重矣松雪甞曰此吾四十年前书今人观之未必以为吾书也然距今若干年识者皆知其为松雪书吁已所不知而天下后世所共知者岂徒是哉南郡阳溥【行书连熊跋一纸】
　　赵文敏法书名画册【字俱行书凡十八段画俱水墨凡七段】
　　书藏经纸一段
　　野人自爱山中宿况是葛洪丹井西庭前有个长松树夜半子规来上啼子昻
　　书藏经纸一段
　　五月榴花照眼明枝间时见子初成可怜此地无车马颠倒苍苔落绛英子昂
　　书藏经纸一段
</div>
    <div class="pagination">
<a href="式古堂书画汇考_page59.html">上一页</a><span>...</span><a href="式古堂书画汇考_page55.html">55</a><a href="式古堂书画汇考_page56.html">56</a><a href="式古堂书画汇考_page57.html">57</a><a href="式古堂书画汇考_page58.html">58</a><a href="式古堂书画汇考_page59.html">59</a><span class="current-page">60</span><a href="式古堂书画汇考_page61.html">61</a><a href="式古堂书画汇考_page62.html">62</a><a href="式古堂书画汇考_page63.html">63</a><a href="式古堂书画汇考_page64.html">64</a><a href="式古堂书画汇考_page65.html">65</a><span>...</span><a href="式古堂书画汇考_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
