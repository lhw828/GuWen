<!DOCTYPE html>
<html>
<head>
    <meta charset="UTF-8">
    <title>珊瑚网 - 第 73 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 73 页/共 85 页</h1>
    <div class="content">　　方方壶仿僧巨然山水　雨窻谈易方壶道人作于龙虎山东方丈也【介山所冩一行在山内二行在山外】
　　吴仲圭在竹图　至正二年秋日张兄来仪访我醉里因冩在竹图以赠之梅花道人
　　倪元镇乐圃林居　甲寅六月十日倪瓒
　　徐防文浒墅草堂图　西蜀徐贲作【仿董北苑】
　　陈琳仿夏圭竹岸渔翁【琳字仲美山水人物花鸟无不臻妙多资益于赵魏公】又云林画六册唐六如题后云白髪萧萧迂生每将残墨记经行名家孙子传留得半纸千金不敢轻韩君东斋头得世传倪小册因为赋之时正德壬申中秋晋昌唐寅书
　　前黄规仁持大册来只十一幅后越石又持是册来则多比宋人六幅倪云林六幅及赵昌马逺二板也余欲易其半垂成而不果　玉水记
　　胜国十二名家【凡二十册　庚申春仲烟谿堂重装】
　　神游目赏　九十七翁殳忠【八分书引首】
　　第一赵文敏大幅冩高松一双小树二幽人防杖过桥逺水抹遥山一带淡墨萧疎而腴泽子昂得意笔也自题云山重水复路萦回杖防危桥暝色开定向月【下改作越】中寻贺老酒船何事未归来
　　第二管夫人长明庵图庵居旷野垣内有屋三层横廊通门径竖竿悬一灯所谓长明也傍有石莲台作施鸟食者垣外二长松下荫又一树参之门外坡临水际水间有坡树墨气高古无儿女子态夫人欵云大德九年冬十一月廿又五日仲姬管道升作有比邱尼妙湛诗云松树阴阴落翠巗一灯千古破幽闗也知诸法皆如幻甘老烟霞水石间小行书题其上此尼想即庵画中人也
　　第三赵仲穆着色山水欵云赵雍为如泰作一朱衣人坐鹢首舱内列图书茶具帏间悬葫芦童子踞梢烹茗舟横丹枫残緑之下水草丛丛逺山叠叠坡作浓翠色絶无寒酸气
　　第四亦仲穆泼墨成五树森森临涧【又是一格】
　　第五黄鹤山樵为贞素冩句闭户著书多嵗月种松皆作老龙鳞淋漓酣畅足尽叔明逸致
　　第六为云林笔自题云旷逺苍苍天气清空山人静昼防防长风忽度枫林杪时送秋声到野亭壬子七月十又六日冩于枫林亭中东海农倪瓒
　　画间层山四折中露旷地外绕七树向水纎浄淡得未曾有【时余展翫此幅不已越石云可拆易也余瞿然曰若是则风雅罪人】
　　第七一峯道人笔重山叠嶂间溪桥断续屋树团簇真欲界之仙都也
　　第八黄子久着色山水较前殊空旷征帆片片映带渔舟大有气韵
　　第九是子久浅色山水较前尤空旷青林红树缀其间山上一径有浮图矗起宛然句曲道中光景欵云大痴学人
　　第十是子久雪景山前汀树极萧瑟阅之光摇银海第十一亦子久设色山水絶似高房山山中屋字相向流泉山凹有兰若作霞气欵云大痴辛丑秋七月冩为子茂清玩
　　第十二吴仲圭林峦古刹杖藜者度石梁向虚亭墨气淋漓满意欵至正元年春三月梅道人戏墨
　　第十三亦仲圭冩防竹纵横如风树竹下泊舟坐一人大是荒率草莽自题云涓涓多近水拂拂欲宜山吁嗟此君子何地不容闲梅道人戏墨也
　　第十四曹知白着色画高山蔵梵宇下临松巘山凹内石路层层外为溪桥一人防马而来有奚奴相随欵云云西老人作于常清静斋
　　第十五为丹丘柯九思山水疎林小寺殊简旷欵云甲申人日过白云窻观雪坐中可如道人徴画遂试绣儿墨为之
　　第十六亦敬仲作秋林晓色絶壁半入天际下为重林林内一亭旷如也
　　第十七为扶风马文璧仿马和之新栁濯濯可爱红衣人坐钓船水边嫩緑初放宛然早春景色
　　第十八亦文璧着色山水楼台隠现冈麓相吞泊二贾舶小欵落岭侧张宪题江阁临汀夜泊船波光澹荡逺生烟萧萧落木砧声里翘首天涯月正圆
　　第十九方上清仿小米云山欵云方方壶为华林先生冩题云石路絶经过山云自来去欲共麋鹿羣当在幽深处
　　第二十为武塘盛懋着色山水大松二株偃葢石径松下一曳杖人童子迎其前舒手似报幽事者坡外水纹萦回境界絶可想后有总防
　　余丱角时遂好绘事不减梁简文诗僻尝从先君过顺甫钱先生家纵观名画先生乃谓余曰收蔵图画宋人不如元人之文采绢本不如纸本之绵逺卷轴不如册页之便览今好事者所收册叶皆绢本即马夏刘李之辈难脱画院俗气余躭之者胜国名家恨不多得此册余昔年在金陵时始得黄王者五幅后遇诸名公真迹善价收之迄今三十年来彚成百幅内有绢素神脱者标出名次者标出人物无邱壑者标出翎毛竹石标出有俗态者标出所择者凡赵松雪以下十二家总二十幅为一册可为胜国羣贤之墨寳也赵松雪近宋撮诸家之妙运于毫端有李营丘遗意笔法精微骈丽圆融管仲姬长明庵图发景外之趣可谓运斤成风其子仲穆二纸落笔肖乃翁诚一门三絶千古伟人黄子久四幅皆仿董源毫锋頴脱灿烂逼人絶代笔也后一幅古气苍然令人可爱王叔明著书图大似赵氏之遗风无一毫尘相倪元镇枫野亭疎林旷逺清气若秋水之神吴仲圭二纸墨晕神竒夐越缋表乃巨然之门戸也曹云西着色雅淡意趣有余柯敬仲二纸笔墨超轶潇洒天然马扶风二幅大幅拟仿于和之小幅近唐人而高逺盛子昭逼松雪之神方道士气韵生动前诸名家真淩跨百代可望而不可及也　癸巳十一月廿又七日渔隠主人金文鼎识
　　绘妙自余平生乐事虽不能歩武古人亦能咀嚼个中旨味其二十幅想自有而絶无者余徃时一闻胜国名画輙多方覔购常有赝本不值一笑者亦有好事家与余鬬胜致酿成非者长明庵图乃呉郡高叔寳之物甚有厥名昔青城王道夫与余争售成讐后其子汝玉与家儿同榜忝于年家后防间两觉汗顔而已曩同俞乐泉过武林获赵松雪柯丹丘画及还舟次横塘晩遇戒心游资罄失囊中无半文幸画无恙欣然而归过魏塘胡长卿处称贷长卿同余所好留榻连旬出示名公书画评隲真伪各半此长卿短于只眼也是日徴余冩渔舟图淋漓盈卷稍有得意处长卿已故此卷不识归何人矣品藻最不可轻视徃徃有高手伪作第观其气韵然必须多蓄古人真迹披览或自能动笔或潜心防究深知邃趣方可赏鉴迩来好事者多耳食一见有名书画不审而图之可笑可笑此册选元季十二名家自余生平寳爱之但愧不能追其万一当为后来宗法者也　次年端阳前一日文鼎重题
　　金文鼎先生松江人永乐中以绘事名海内风流博古高尚不羣尝见先生图画大得元人笔意余亦宗之此册先生所选十二家二十幅各各品定无不臻妙先生目力高也今为御史徐同美所蔵同美乃先生郎君礼部之壻携来见示可为胜国名家一时之赏防良足快也　长洲沈周
　　画册以元季四大家为难余家蔵百幅仅防其尤物十八幅耳又有沈纯父司马之子久二十幅汪太学景纯嵇太学冲凡二册宋元各半皆为画苑之竒寳今又见此册原为吾乡金文鼎所蔵文鼎画入能品冝其具择法眼差觉盛子昭柯丹丘未能作诸公把臂入林侣耳然已海内不再得矣　董其昌题崇祯甲戌重九日歙友黄越石携是册至余家留阅再宿并示白定小鼎质莹如玉花纹麤细相压云雷蝉翅蕉叶俱备两耳亦作盘螭圆腹三足罏顶用宋做白玉鸂鶒乌木底有篆书云夏鼎九象殷周禀焉小大备物用知神奸孰是兹器貌玉衷埏防龙饕餮咫也序旃载其馨芗庸永日宣东阳识底后镌曲水印章越石云项子京一生赏鉴以不得此物为恨索价三千金吾里有偿之什百不肯售真希世之寳也其挂幅有李营丘雪景什袭珍重殊甚然视吾家山水寒林犹伧父也米敷文云山茅屋太模糊王叔明一梧图亦赝物南村草堂图更恶甚惟文徴仲仿小米钟山景大轴有气韵上题云君家住近青谿曲流水阴阴緑树多最爱钟山疎雨过白云千叠拥苍螺时越石欲余斋头灵璧为漫兴中名听经鵞者以文画相易余不割舍渠谓米家书画船不可少此物遂强持去复示我宋榻阁帖硃绣白端砚坡仙雪浪斋緑端砚哥窰彛及乳罏种种曰此皆定鼎之媵也噫昔沈不疑寓金陵杏花村有破定彛朱兰嵎宗伯因名其斋曰寳定今越石之舟亦可名寳定而余新得旧蔵唐宋元画册端可如蘓长公以寳绘名晋卿之堂也哉虽然阅世愈深当如玉局作粪土视之而蓬壶诸胜乃是我师耳　重九后二日西吴菰芦中人汪砢玉识
　　吴仲圭冩明圣湖十景册【缣素上】
　　此册曾见项又新斋头又新墨竹师法仲圭得其手冩竹谱廿幅天真烂漫真竒品也仲圭山水不多见一松石泉壑在余处一重林渔汀在池湾沈氏此册又新不知从何得之苍率简易大都规模巨然岂挥洒风枝风叶之后弄其余沈耶又新墓木已拱偶于玉水处展阅不能无黄公酒垆之感也　崇祯己巳四月雨窻漫识竹懒李日华
　　天启丁邜嵗余自歴下归至冬得册于又新家偶覩冯开之快雪日记有云己邜四月廿九日防项氏所蔵法书名画有赵千里丹青三昧图马和之毛诗十二叚闰四月初一日防吴仲圭西湖十景册文与可晚霭横防高卷则斯册见重于当时可知得后至癸酉春余徃娄江访故扺蘓门顾友青霞招饮汗漫亭偶携是册在舟索阅欲得之而未果廼以易还故物为霞上寳玩竟并去此册及今念之犹悒悒也　砢玉记











　　瑚网卷四十四
<子部,艺术类,书画之属,珊瑚网>
　　钦定四库全书
　　珊瑚网卷四十五
　　明　汪砢玉　撰
　　名画题跋二十一
　　防礴漫兴
　　吾家凝霞阁向藏当代诸名画为册约半千可供嘉客累日之翫自余为东西南北之人先子登太白年而仙去归来处闷天枯海中仅存此彚册犹足侈夜郎王也因缀册首曰不薄今人爱古人
　　景陵九鸶图【着色缣素上】
　　宣德年制【欵在画上中央有御府图书】
　　又芦雁图【着色缣素上】
　　宣德年制【仝前】
　　清赏録云我朝宣庙宪庙孝庙皆善画宸章辉焕皆在能妙之间特设仁智殿以处画士寳鉴云章皇帝圣能天纵一出自然若化工之扵万物因物赋形不待矫揉而各遂生成也敬观二图柳丝鸟毣细过于髪一种生动之致又居然冩意家神逸品若前所云云者臣砢玉识
　　王孟端竹石【绢上】　边景昭花果翎毛【绢上】
　　王西园扁舟渔笛　又芦中丈人　又园景
　　又负薪行吟图　　又墨竹四幅【俱纸上各有对板诗如左】
　　问吾何处是吾家家在山中路不賖洞口一方青玉案门前万树碧桃花吹笙跨鹤逰尘海煮石餐霞度嵗华昨夜蘂珠宫燕罢满天碧月净无瑕　仙兴
　　苑花净尽緑隂长池上清筵为客张满树苦无弥月好残枝犹有一分香耳边歌板将春恨掌上琼舟借醉狂説与东风还定约明年春早放轻航　恨花落春归晩饮故人台榭
　　行李入城经两月树头杏子已全黄閙中毎恨光隂速天下其唯朝市忙今日尊前僛舞防明朝海上放归航年将半百身无恙去去何愁道路长　己未嵗游金台将归留诸友
　　城中寸土不可得新拓二畆真良谋净水荷池堪洗研清风柳防可梳头枇杷摘尽金籯满醁新开緑蚁浮常笑机云无伎俩何须苦向洛阳游　丙辰嵗拓园地二畆
　　草堂住近白鸥汀野老孤笻试一登旧事苦谈终未巳主人不卧坐能灯残紫熖金虫细槛落清风玉麈轻知是别来曽梦笔江淹才思十分増　拟过友人朱汝执新庄
　　此山逈与他山别丹崖翠壁皆下风天地有意存本素东西有物能争雄峰头玉井诗句里江上香炉图画中人物两般并玉立声价万古谁终穷　嵗己未游金台题考功乔希尤白岩卷
　　吾家小园五畆强种菊开花鬬晩芳不信生无看花福年年客里过重阳　辛酉游金陵居太学中年余复上北都劳劳风尘中自春及冬无时遑息舟中感懐戏书一飞
　　司训王一鹏字九万号西园诗宗元白淡雅成一家言人复潇洒出尘有晋永和风致工书工画毎为人题署尾必曰西园故西园之名特着有王西园志见松郡乗一云国初人也此对板诗虽非题画而韵语书法俱佳悉存之玉水记
　　孙都痴墨虾【绢上】
　　春波浮藻叶晴日戏虾须【题画】
　　又郭索圗【绢上】
　　一甲雄天下横行遍海涯【题画】
　　孙隆号都痴毘陵人开国忠愍侯孙生而頴敏有仙人风度冩禽鱼草虫自成一家号没骨图
　　姜立纲画【并题绢上】
　　竹风敲韵来书案花月筛香入砚池
　　沈石田山水二板【俱无题有印记一仿黄子久笔】
　　又冩生二板【俱纸上一作帯花丝一作荳荚】
　　吴元题画【无画欵意是刘完庵】
　　天涯偏感物华新灯下闲吟意转亲风雨满城春寂寂不知谁是画中人　匏庵吴寛
　　姚云东墨梅【纸上】
　　晓起轻寒细雨吹春囘一月半开梅重门未启金鱼钥风送马声何处来　二月晓寒作赠橘奕　绶
　　文衡山秋塘钓艘【绢上】
　　防苇依塘秋满川晚晴倚树一汀烟青山最是供诗料忽共斜阳落钓船　徴眀
　　又徴仲仿巨然山水【绢上水墨细入无欵】
　　唐六如冩生【绢挂幅截字作对板入册】
　　草率杯盘试踏青虎丘山上可中亭日斜客散僧催扫藕节莲房满石庭　吴趋唐寅与饮五台作此戏墨仇实父柳浪鸥羣【绢素极工致得之髙明水后程季白欲配所藏仇册予不允】
　　鸥羣云水伴柳浪系轻舠飞瀑青山处满肩书册挑陈白阳着色牡丹　又着色蛱蝶花【俱纸上】
　　黄禄之仿赵松雪剔青地着色萱花【后三幅俱全】
　　叶展青鸾尾花开鹄嘴黄小庭多树此相对使忧忘又芙蓉
　　碧江烟水渺无津溪畔芙蓉晚更新照水亭亭还自爱相看浑似浣纱人　谷祥
　　又山茶
　　叶舒犀甲厚花放鹤头丹嵗暮饶氷雪朱顔不改观又丹桂
　　秋风昨夜始吹开万斛天香金粟堆两驾仙郎岂凡手月中亲夺一枝来　酉室王谷祥
　　陆叔平山水四幅【金山北固剑丘垂虹四景】
　　又水墨折枝水仙梅花【俱纸上】
　　朱青溪冩天池石壁【名朗文衡山髙足】
　　尤鳯邱着色山水人物六板【尤求为仇英之亚俱缣素斗方】
　　舜耕厯山　版筑求贤　鲁义姑　浣纱女抱石曹孟德观黄绢幼妇碑　宋艺祖雪夜访赵相
</div>
    <div class="pagination">
<a href="珊瑚网_page72.html">上一页</a><span>...</span><a href="珊瑚网_page68.html">68</a><a href="珊瑚网_page69.html">69</a><a href="珊瑚网_page70.html">70</a><a href="珊瑚网_page71.html">71</a><a href="珊瑚网_page72.html">72</a><span class="current-page">73</span><a href="珊瑚网_page74.html">74</a><a href="珊瑚网_page75.html">75</a><a href="珊瑚网_page76.html">76</a><a href="珊瑚网_page77.html">77</a><a href="珊瑚网_page78.html">78</a><span>...</span><a href="珊瑚网_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
