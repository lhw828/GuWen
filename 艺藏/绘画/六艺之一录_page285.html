<!DOCTYPE html>
<html>
<head>
    <meta charset="UTF-8">
    <title>六艺之一录 - 第 285 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 285 页/共 664 页</h1>
    <div class="content">　　已复此节帖
　　右在朝请大夫新昌石元之家关景仁屡见之尝橅石某见两本字札精妙【寳章待访録】
　　王子敬帖
　　告姜秀还二帖及得奈如告至晚或成伤皆子敬书广袤肥瘦后先不同乃尔岂老稚结字固自异乎抑具诸家法别作体乎【东观余论】
　　袁昻论子敬书以为河朔少年充悦沓拖此书结体正尔而晋书谓其瘦如隆冬枯木非笃论也此帖摹传殊逼真与官帖所録有间矣【仝上】
　　度帖
　　大令之书极易辨大抵无右军八面变化故其辞多间架不茂实所以贵于人间者笔画劲利态致萧踈无一防尘土气无一分桎梏束防非勉强仿效可以梦见诸如此等皆是其真迹无疑【墨林快事】
　　耆旧帖
　　余幼习二王帖见其释文为栁六惠盖缘帖中下字多一带笔而误也及得刘氏释文乃知误自宋人刋误辨正皆不及之则并官帖中亦呼之为六惠矣【墨林快事】
　　羲献法书【元人一十二跋当代三公续跋】
　　王右军东方賛大令洛神赋　后刻普通三年正月徐僧权等天嘉二年十月廿三日中书舍人朱异不学兰亭贮屋梁宓妃曼倩出装潢王家旧物存羲献絶胜遗金发窖藏　商丘宋元
　　晋人真迹千无一真往往皆唐人临摹唐摹既少米氏所谓石刻髙者可降真迹一等此二帖纸墨既佳借观二日得其妙处　汾亭石岩
　　右王右军东方画賛唐人欧阳率更得其笔法而自成一家者大令洛神赋间以章草栁诚悬尝谓子敬好写是赋人间合有数本此其一焉者似不诬矣故乡先生海粟王君旧有此二帖未及临池而先生殁其仲子东字起善者得诸故箧即成轴以袭藏是亦以手泽之气所存匪特为古人翰墨之重也　苏人钱良右敬题
　　二王翰墨妙絶今古笔法初本钟元常后世尚王而少及钟者亦犹周公孔子尊孔而不及周也友人王起善一日见示右军书曼倩画賛大令书洛神赋是其尊人海粟公所藏诚先朝故家旧物起善宜珍藏之毋为萧生所惑也元统乙亥中秋日呉夀民书于蘓台寓舍
　　书法以为楷世谓之楷汉魏而下钟元常善书尤工小楷晋王右军得其法所书乐毅论黄庭经东方朔画赞各臻其妙右军亦自谓他书皆不及之故其转折端方一波一拂遒劲姸美若雅士立朝垂绅正服济济仪容复如蝉翼鸟翅俱有翩翩自得之状大令所书洛神赋非止一本是书多用章草法汉魏风轨灿然可观二帖皆石刻中善本况得覩其真迹者又何如耶　顾复
　　曼倩仪形汉庙堂洛神赋韵魏文章千金石刻人争购笔阵犹堪识二王　弋阳山樵李瓉
　　还四十年前客丁景仁书馆题此诗白云师持以见示頫卬畴昔为之叹息不置　瀼居
　　二王笔札为古今书家宗祖言书者必称羲献虽父子之序当尔而书之等第亦繇是而见焉然子敬尝自谓书过其父至观题壁乃始心服是巻以二帖合而为一岂无意欤和氏之璧截肪而凝雪使天地间有二焉亦不并色矣　汴叚天祐
　　由籀而篆篆而而楷楷而至二王蔑以加矣此东方画赞洛神赋确乎见重于后世也近攻隶书者自负轶出江左追踪汉氏凡稍渉永和法者则訾之曰此晋字也使诚知晋字为六朝唐宋之冠则无是语惟其未见二王妙处輙于似晋者而轻肆雌黄之口而于二王其何伤于日月乎王起善家藏二帖虽是碑刻精神韵度自是絶尘他日有訾晋字或一见之岂不愧汗浃背乎至元二年丙子歳夏五月八日天台舒叔献书
　　两帖古意混然与世俗诸本顿异视规规然求其形似而无神情者相去逺矣盖学栁下惠者无如鲁男子要当以此评书可以得古人彷佛至正十有八年秋七月廿六日赵郡苏大年凝润轩中题
　　法书家王右军画像赞洛神赋有矜庄严肃之象今观此刻信然而大令以章草法书洛神赋尤为竒伟王君其寳藏之朱徳润题
　　谷阳龚先生子敬为仆题唐丁府君墓铭有云祖子孙一气虽逺犹亲古人所以严祭祀之义今观起善逺祖右军大令二帖乃其先子海粟斋所藏手泽存焉展巻起敬济阳生丁应荣
　　书法流传晋及唐石纹中断象天潢君家【阙】古家鸡在松墨精微更世藏　晋贤妙笔阵堂堂鉴赏元晖继阿章父子呉兴生圣代风流彷佛似诸王　至元丙子歳暮春重观起善斋用宋李韵奉题　应荣二王真迹宋御府所藏合三百卅余纸靖康之难悉废于金人之手矣今或遗逸于世者去晋益逺楮朽墨闇莫辨真赝而卒夀其书流传天下则幸有石本在耳摸刻者之功于是乎可赏若此二帖又二王之名书也然较之世所传诸帖体格殊异盖彼皆短牍小简信笔数行如乐毅论黄庭经与此赞则全篇成章宜其严整不苟异于他书而褉饮序出于觞咏游骋物感兴废之际笔意飘逸又不可执一论若洛神赋子敬生平所好写亦用意之书也然自昔人所见唯自嬉至飞十三行耳此独得其全文何耶陈味道先生挟此示予城东之续古堂因叹二王书如云行太虚态度不定观书者又如鲁僖登台使每歳分至启闭皆八表同昏之云虽不望可也　呉寛题山谷尝谓东方画赞墨迹疑是呉通微兄弟书以其遣笔结字极似通微书黄庭外景也又疑洛神赋非子敬书谓宋宣献周饍部少加笔力亦可到今观此二帖则山谷之论其未然乎必有能辨之者　王鏊余生平所见方朔先生像赞多矣独此本最为古榻而书法逈别盖北本与南异也大令洛神赋有楷书全本有十三行世多翻刻章草小书则仅见此种而已二帖是吾呉世传旧物诸跋尤胜自宋迄今最近者为吴文定王文恪亦垂百年况前此皆宋元有名人笔乎跋至弋阳李瓉而丁应荣诗尾云用宋李韵知前此为宋人无疑矣二帖在宋时为人寳重如此又三百年后入余手那得不视为至寳宁但云下真迹一等而已嘉靖中呉刻二王帖选中洛神赋从此本翻出者徒具形似观此便当烧却万厯丁夘夏六月世懋谨识
　　再阅所谓宋李乃宋元李瓒二人非谓宋时人也然观瓒再题云此十年前客丁景仁书馆题则前题时亦当是宋末矣岂此帖在宋时归丁应荣后归王海粟而应荣复为之跋耶不然海粟父子寳是帖已歴宋元二代耶戊子春正月世懋又题【瑚网】





　　六艺之一録巻一百六十三
<子部,艺术类,书画之属,六艺之一录>
　　钦定四库全书
　　六艺之一録卷一百六十四　　钱唐倪涛撰
　　法帖论述三十四
　　魏钟繇戎路表【本文及汪珂玉跋补録于后】
　　右魏钟繇书其辞云戎路兼行履险冒寒因述曹仁徐晃破闗羽事其后题云建安二十四年闰月九日南蕃东武亭侯臣繇上按建安二十四年冬曹公军于靡陂而仁等破羽后未尝出征无履险冐寒之役又古人牋启不书年此二事可疑又云羽已被矢刃据三国志闗羽围曹仁于樊为仁所败而走后为孙权兵斩于沮与此帖不同【集古録】
　　右钟繇法帖者曹公破关羽贺防表其后书云建安二十四年闰月九日南蕃东武亭侯钟繇上集贤校理孙思恭精于厯学余问孙君建安二十四年闰在何月思恭为余以汉家所用四分乾象厯推之是歳己亥二厯皆闰十月而陈夀三国志所书时月虽为简畧然以思恭言考之则合按魏志是歳冬十月军还洛阳其下遂书孙权请讨闗羽自効于呉志则书闰月权讨羽以呉魏二志参较是闰十月矣呉志又书十二月权获羽及子平魏志明年正月乃书权传羽首于洛阳盖二志相符乃权以闰十月方征羽至十二月获之明年正月始传首至洛理可不疑然则钟繇安得于闰十月先贺防也由是此表可疑为非真而今世盛行复有两本字大小不同小字差类繇书然不知其果是否姑并存之以俟识者治平元年七月廿六日书【六一题跋】
　　昔人辨钟元常书谓字细画短而逸少学此书最胜防得于势巧形宻然则察真伪者当求之于此其失于劲宻者可遥知其伪也贺表画疏体枝锋露筋絶不复结字此决非元常之为也永叔尝辨此谓建安二十四年九月关羽未死不应先作此表论辨如此正谓不识书者校其实尔若年月不误便当不复致辨耶辨书者于其书画察之当无遗识矣【广川书跋】此表歳月予未尝深攷然固疑征南将军为曹仁也今观顺伯所论适与意合是时字画犹有汉隶体知此墓田帖及官本白骑等字为非钟笔亡疑也朱某记【晦庵题跋】
　　今考魏志是年十月曹操自汉中还洛阳孙权上书乞讨羽自效王军靡陂至正月始还孙权传羽首至呉志称闰月权征羽十二月获之按操以闰十月南征以正月还洛往复正当寒际此繇表所谓履险冐寒正是也操未至而闰月中徐晃已破羽走之此繇表所谓征南将军与徐晃并力而羽已被矢刃者正是也则此表与魏志所书者正合非伪也征南将军即权耳被矢刃者谓羽为晃破虽未即杀之而羽已被创矣至十二月权始追获之盖徐晃之破羽在闰十月孙权之杀羽在十二月今繇以闰十月上操表乃贺是月之破羽非贺十二月杀羽也因此致疑则此表与史书正合非伪明甚又按古人牋启多不用年至表奏则用年者有之若刘琨上晋元帝表称建兴元年是也又魏志是年九月相国钟繇免故闰十月表但称东武亭侯耳皆与史合其曰南蕃者蕃音皮谓南蕃郡也东武南蕃之属故并着之或读为蕃镇之蕃误矣【东观余论】
　　戎路表宣和御藏所记最为琅琅黄伯思董逌攻守若输墨毋复余论苐余所见两本石刻皆劲而纎长不无剥蚀此刻独完好纸墨皆精翩翩有宣示风然是思陵手榻似不无肉胜之叹【弇州续藁】
　　魏钟繇力命表
　　始顺伯示余以定武兰亭叙书赐官奴乐毅论谓无以复加矣顺伯笑曰未也又有过此者乃出钟繇力命表谛观久之心为之醉字画精到乃至是乎顺伯博雅好古畜石刻千计单骑赋归行李亦数箧家藏可知也评论字法旁求篆上下数千载衮衮不能自休而一语不轻发先钟后王字家固有定论以此三者坐判优劣岂为知者道耶【楼钥攻媿集】
　　魏钟繇荐季直表【本文及毕良史跋袁华再题俱补録于后】
　　右钟繇荐季直表真迹古髙纯朴超妙入神无晋唐挿花美女之态上有河东薛绍彭印章真无上太古法书为天下第一予于至元甲午以厚资购得于方外友存此山后因飘泊散失经廿六年不知所存忽于至正九年六月一日复得之恍然如隔世事以得失歳月考之歴五十六载嗟人生之几何遇合有如此者后之子孙宜寳藏之呉郡陆行直题【铁网瑚】成侯在魏铭功五熟釡为魏宗室岂独勲业为不可及其楷法传于世者亦不可企及若戎路表是也此卷荐季直表其法度与戎路表少异汉季楷法全似隶其古雅可见于后二王为翰墨宗匠顾岂能外此哉分湖陆隐君酷嗜古今浙右法书名画多出于其家此卷尤隐君所寳者更五六十年而复归于隐君信神物去来真有神防云遂昌郑元祐【同上】
　　袁昻论书云钟书有十二意外巧妙实亦多竒又李嗣真谓钟元常正隶如郊庙既陈俎豆斯在又比寒涧壑秋山嵯峨虞世南云钟繇驰骛曹喜蔡邕仿学而致一体真楷独得精妍夫能书之士其评品钟书如此其重也然唐文皇论书体则古而不今字则长而逾制黄长睿谓逸少所临钟书尚书宣示及破关羽等帖字皆匾濶殊无长体岂文皇误以广为修乎长睿又云汉隶用笔结体圆劲雅淡字皆匾而弗楕今传世者若钟书力命表诸帖古隶典刑具存夫真赏之士其推察钟书如此其至也此卷钟元常荐季直表真迹世不多有仔细观之果符诸贤之论而其防画之间多有异趣可谓幽深无际古雅有余盖其楷书去古未逺纯是隶体非若后人姸媚纎巧之体也或疑此帖唐人所书其间民字缺而不全夫民字之不全特唐人避讳而剜拨之非不全书也痕迹犹存端可察识观者亦观其笔势字体与夫英气雅韵不可舍本而求末遗精而究粗也要当鉴以心目至正十八年戊戌五月望日袁泰题【同上】
　　右钟繇荐季直表真迹黄初到今千二百余年而纸墨完好不渝信希世之寳也应祯往年在天府得见二王真迹今复于相城沈启南所观此区区余年何多幸也治四年人日长洲李应祯记【同上】
　　史载钟太傅事魏殊有伟绩此荐季直表又见其为国不蔽贤之美其书平生所见特石刻耳若真迹之存于世者则仅止此启南所藏法书甚多吾固知其不能出此上也呉寛【匏翁家藏集】
　　治初客从越来持钟元常荐焦季直表示予察验真伪将售诸博文家予未敢决亦以歳月绵阁已甚不能不传疑也彼乃归之沈先生启南家先生长子云鸿为予中表姊夫更诹于予予应之犹是也他日外舅太仆李公阅而赏叹不置特为鉴定题曰此千二百年之真迹希世之寳也然后众论乃定公又言曩于秘府见二王书二王书则人间未闻影响二十年前有以十八字为右军书者嘉兴人以重价购去然固亦未能决者也【祝氏集畧】
　　右钟元常荐山阳太守关内侯季直表宣和书谱及米史黄论与他名家品目皆不见记载惟张士行法书纂要尝一及之且与戎路力命宣示尚书并称但戎路诸帖咸有石刻传世而此帖不传刻本殆不可晓而陆行直郑元祐袁仲宣在元世皆博学名能书家其题语珍重如此余又安能置喙其间哉但诸公题语皆称焦季直余验焦字实侯字之误盖侯字上有关内两字实关内侯也至后但称直而不言季盖季姓直名关内侯其爵也若以为焦姓则上关内字似无所属以为地名不应荐人而直举其郡望且当时亦无所谓关内郡者故余定为侯字无疑而华氏入石直标为荐季直表云徴明识【甫田集】
　　魏太傅钟成侯元常书世不多见见者唯淳化间数帖及戎路力命二表而已宣示乃右军临笔长风白骑识者有疑戎路力命纷纷若讼独此荐季直表最后出由分湖陆归荡口华复为之刻石以传自华氏之刻行而天下之学钟书者不复知有淳化阁帖矣此表小法楷法十各得五觉防画之间真有异趣所谓幽深无际古雅有余昔人故不欺我也华氏藏为大戎胁取夤缘佐朱提权相复见法籍入天府寻用代禄转落缇帅家缇帅没余乃偶得之贾人手亦云幸矣好事者意此神品无上法书不应歴唐宋间寥寥乃尔又歴千五百年而完好若未触手甚或以纎媚疑之苐此正纯绵裹铁书家三昧也庸讵知非其时卧江左深山中不得排金门入紫闼而亦用此不坠兵燹邪借令李怀琳宋儋白首临池办此结体否咀赏之余因敬题于后【弇州山人藁】
　　魏钟繇墓田丙舍帖
　　庆元二年孟冬壬子见余姚施令尹盖司谏之子也出其家所藏墓田丙舍帖碑石余诵山谷之诗曰平生半世看墨本摩挲石刻鬓成丝为之三叹【攻媿集】
　　魏太傅钟繇戎路宣示帖真迹【珊瑚网】
　　臣繇言戎路兼行履险冐寒臣以无任不获扈从企仰悬情无有宁舍即日长史逮充宣示命令云云建安二十四年闰月九日南蕃东武亭侯臣繇上
　　御府所藏魏钟繇宣示帖淳祐十一年歳在辛亥至朔同日妆池松题记
　　尚书宣示已入阁帖荐季直表亦镌华氏真赏斋矣此则宣示戎辂真迹为吾禾项氏所藏是宣示有二种也遂昌郑元佑以戎路作戎辂世遂名戎辂帖耳余考广川书跋以昔人辨钟元常书谓字画细短而逸少学此书最胜处得于势巧形宻然则察真伪者当求之于此其失于劲密者可遥知其伪也贺表画疏体枝锋露筋絶不复结字此决非元常之为也永叔尝辨此谓建安二十四年九月关某未亡不应先作此表论辨如此然郑遂昌以成侯戎路表楷法传世为不可及又以季直表其法度与戎辂无少异今三帖具存鉴别自在惟是墨本为闰月九日非九月也或误以九日作九月抑闰在冬捷时耶有识者宜详辨之嘉禾龙惕子汪珂玉鉴于城南之莲登草堂
　　魏钟太傅荐季直表真迹【铁网珊瑚】
　　臣繇言臣自遭遇先帝忝列腹心爰自建安之初王师破贼关东时年荒谷贵郡县残毁三军餽饟朝不及夕先帝神略竒计委任得人深山穷谷民献米豆道路不絶遂使强敌丧胆我众作气旬月之间廓清蚁聚当时实用故山阳太守关内侯季直之防尅期成事不差毫髪先帝赏以封爵授以剧郡今直罢任旅食许下素为亷吏衣食不充臣愚欲望圣徳録其旧勲矜其老困复俾一州俾图报効直力气尚壮必能夙夜保养人民臣受国家异恩不敢雷同见事不言干冐宸严臣繇皇恐皇恐顿首顿首谨言黄初二年八月【阙】日司徒东武亭侯臣钟繇表
　　陆行直郑元祐二跋及袁泰第一题语俱见前书家之有钟王犹儒家之有周孔今之学者出口惟云二王而不言钟犹称孔子孟子而不及周公也伯几此语真能为元常出气东平毕良史
　　东观余论云自秦易篆为佐故汉世体尚有篆籀意象厥后魏钟元常士季晋王世将逸少子敬作小楷法皆出于汉率匾正今存于世若元常尚书宣示等帖世将上晋元帝二表逸少曹娥帖子敬洛神赋虽经摹拓而古隶典刑具在至江左六朝谢宣城萧挹辈虽不以书名世其小楷若齐海陵王志开善寺碑犹有钟王遗范至隋陈间正书结字渐方唐初犹然独欧阳率更虞永兴易方为长以就姿媚后人竞效之遽不及二人逺甚钟王楷法弥逺矣余观此帖诚元常之合作若黄长睿之推而得其详论而极其至且究其字体之变更似为此书发也不可不重识焉至正二十五年五月二十日泰再题
　　又李应祯吴寛二跋亦见前
　　呉皇象急就章
　　右章草汉黄门令史游急就章二千二十三字相传为呉皇象书摹张郡公家本象书惟官本法帖所载文武将坠等四帖其余不复多见而章草自唐以来无能工者其法盖仅存世传独呉越钱氏所藏萧子云出师颂最为近古他如索靖月仪等未必尽真此书规模简古气象沉逺犹有蔡邕钟繇用笔意虽不可定为象书决非近世所能伪为者自李斯作仓颉其后爰歴博雅凡将元尚与急就五家继作皆为小学所宗故字书略备今仓颉而下皆亡独此书有顔师古注本尚在乃相与参校以正书并列中间临搨转写多不无失实好事者能因其遗法以意自求于刻画之外庶几絶学可复续也宣和二年上已日知颍昌军府事缙云叶梦得题【石林集】
　　余旧藏此帙临学曽数十百过比已与沙门圆慧昨于华亭何元朗所见宋仲温临本神气骨肉俱胜今日更覩兹帖微悟古人用笔之意焉【牍纪】
　　呉皇象文武帖
　　皇象文武帖盖写东观校书郎髙彪送幽州督军御史第五永箴耳结字亦古史本云吕尚七十此云师尚七十史本云明其果毅此云昭其果毅盖作史者避晋讳当以此为是五将三门下当云地有九变丘陵山川人有计防六竒五间总兹三事谋则谘询无曰已能务在求贤淮隂之勇广野是尊勿谓时险不正其身勿谓无人莫识已真忘富遗贵福禄乃存枉道依合后无所亲先公髙节永越可尊佩藏斯戒以厉终身时蔡邕辈并赋诗送永独彪作此箴邕等甚美之以为莫尚也全章见东汉书此叚轶之象书人间殊少惟建业有呉时天发神防碑若篆若隶字势雄伟相传乃象书也张怀瓘目以沉着痛快真得其笔势云【法书要録】
　　晋索靖月仪帖
　　世谓母丘奥碑比蔡邕石经无相假借惜其书不见于世观晋人评书以索靖比王逸少而欧阳询至卧碑下则笔墨妙絶不待见其书然后信也近世惟淳化官帖中有靖书其后购书四方得月仪十一章今入续帖中其笔画劲宻顾他人不能眦睨其间然与前帖中书亦异不知谁定之李嗣真曰靖有月仪三章观其趣尚大为遒竦无愧珪璋特逹犹夫聂政相如千载凛凛为不亡今月仪不止三章或谓昔人离析然书无断裂固自完善殆唐人临写近似故其书欹劂迳出法度外有可贵者【广川书跋】
　　今年冬得黄熊所携索幼安月仪帖一卷按幼安真迹为宣和殿所藏而先巳刻之秘阁续帖中米元章与其友人书谓月仪帖不能佳而黄长睿遂未信以为赝物独董逌称其笔画劲宻他人不能睥睨然亦是唐人临手也月仪有正二三九凡十一章俱称具告君白了不可晓其辞亦错杂絶不类晋人尺牍而中得一二古雅如黄初时语然终不可晓也此本刻颇精楮墨亦佳有古色或是阁帖真本故存之【弇州续藁】月仪帖本出索靖后多散逸不传此多唐人拟作者笔法亦宗索靖其虚和夭矫间有豹奴遗意大都为章草者必兼右军乃合不则宋克辈耳【书画眼】
　　月仪帖书家所重米南宫一帖有云月仪只唐人耳无晋人辙余得萧子云出师颂观其笔法犹是漆书遗画不当以魏晋后变隶求之【同上】
　　晋索靖章草急就篇
　　自秦同书文丞相斯作仓颉篇中车府令髙作爰歴篇太史敬作博学篇至文园令相如作凡将篇黄门令游作急就篇皆书文之林苑欲识字者不可不知惜哉凡将以上不可复见独急就存焉者以昔贤多喜书之故也其文虽出小学家而亦西京文气未衰之际词致雅驯故顔籀赏其清靡籀注此书尝得皇象钟繇卫夫人王防稽等篇本备加详覈今世所传惟张芝索靖二家为真皆章草书而伯英本只有凤爵鸿鹄等数行至靖所书乃有三之二其阙者自母繜而下才七百五十字此本是已盖唐人摹而弗填者神韵笔势古风宛然余遂手搨一通陶隐居谓之填郭书近世谓之双钩书盖欲知笔径所自故尔予既手搨复补其遗字于巻终因以备忘云【东观余论】右索靖章草急就篇一千四百五十字阙七百五十九字余闻世有此唐人硬黄临本旧矣不知藏谁氏求之乆不获绍兴甲子偶得秘书郎黄长睿双钩所摹于福唐凡西晋前钟张卫索书帖存于今者大抵无复有真迹流传腾搨既多仅见其防画尔长睿好古善楷能得古人用笔意其气韵精采尚可髣髴其典刑兵兴以来剽剥煨烬之余故家名流所藏殆尽幸有遗者不可无传于世闽无美石乃使以版刻置之燕堂以示好事者杜子美云峄山之碑野火焚枣木传刻肥失真古今所恨云石林叶梦得书【石林集】
　　晋索靖出师颂
　　史孝山出师颂系古章草法在宋时有两本天府志索幼安所谓银钩之敏而人间则盛推萧子云余旧于文夀承所见一巻上有祐陵泥金御题征西司马索靖书与宣和瓢印盖天府本也苐黯不甚可别细翫其行笔处亦似微蹇澁往往有枫落吴江之恨今年秋家弟敬美购得一卷其大小行模相髣髴而结法特加遒宻古雅墨气如新又有太平公主胡书王涯仆射衣存珍秘二印越国公钟绍京半印楮尾米友仁敷文鉴定以为隋贤书遂入绍兴内府余窃谓二迹皆自幼安临出特绍兴之所入者佳而宣和之所藏当小次耳小米不能别所以而槩以隋贤目之大似暗中摸索余良幸获再觏此希世之珍所不满者子云竒迹遂以永絶耳令人慨叹【弇州续藁】
　　钟太傅书自晋渡江时止传宣示表百余年间妙迹已絶宁知今世有索靖出师颂耶此书在欈李项子京家故是甲观其昌【戏鸿堂法帖】
　　晋嵇康帖
　　絶交书文徴仲以尾有右军字疑为逸少此非知书者张怀瓘言家有叔夜草冩此书常寳惜人与两纸王书不易繇此言之实嵇之手迹特怀琳临仿之耳怀瓘又言逸少纵逸乏丈夫之气故评草书登品者八人嵇亚而王殿今以此巻并观良非过论唐人双钩下真迹一等顷幸得见于京师会四明王生以廓填擅塲因命为二本一自随一遗无功闲中时一展翫雨散风行頽然天放龙章鳯姿犹若得其髣髴者无功其善有之【清河书画舫】
　　晋庾翼真迹
　　晋庾翼稚恭真迹在张丞相齐贤孙直清汝钦家古黄麻纸全幅无端末笔细弱字相连属古雅论兵事有数翼字上有窦审定印【米芾书史】
　　晋王洽帖
　　燕石入笥卞和长号玉石亦自有辨但知者既少则昧者众矣真赝相则伪者常胜后有真者不复察也余观敬和之帖而伤之仁庙时购法书于四方洽之书落简挥毫有郢匠成风之势其帖已具寳章集今入秘阁观者不求真伪谓真洽书也余尝察其书正唐所摹以留内府者岂知世复有旧札遗纸存乎今观李氏所收帖然后可以辨矣世反疑为临家者是岂不使卞和长号也【广川书跋】
　　晋王洽仁爱帖
　　王导行草见贵当世洽在诸子中又最知名而书不减父风下笔有新意此帖当是以其兄散骑常侍恬之亡故也语故切至笔锋鲜润加之结宻未必不氷寒于水【曹勋松隐集】
　　晋王珣真迹
　　米南宫谓右军帖十不敌大令帖一余谓二王迹世犹有存者惟王谢诸贤笔尤为希觏亦如子敬之于逸少耳此王珣书潇洒古澹东晋风流宛然在眼用卿得此可遂作寳晋斋矣【画禅室随笔】
　　晋谢安中郎帖
　　右谢太傅书一十六字申屠子廸家藏也子廸言宋亡时府库悉官取北来书悉为兵取剔取犀玉标轴文字委借泥土间其先君忍斋御史偶得诸弃遗中信知神物护持耶昔王子敬毎作佳书以遗太傅太傅輙题其后还之敬甚懊恨盖太傅是右军辈行也襄阳米芾所谓寳晋斋者政为谢公书在也某获观中秘甚多乃不曽见太傅书当是遗轶如此者尚多也绍兴中中原旧收法书名画往往复购之精鉴尤当纸墨印识一一可据子廸善寳之【道园学古録】
　　晋谢安六十五字真迹
　　右晋太傅南郡公谢安字安石书六十五字四角开元小玺御府书也永存珍秘印入唐相王涯家翰林之印建中御府所用更兵火水土之刼者八百年歴代得以寳之必有神防元祐中见晋十三帖于太师李玮第云购于侍中王贻永家太宗皇帝借其藏书摸阁帖但取郗愔两片余王戎陆云晋武帝王衍及此谢帖谢万帖共十二帖皆不取摸版余特爱此帖欲博以竒玩议十年不成元符中归翰长蔡公建中靖国二月十日以予笃好见归余年辛夘今太歳辛巳大小运丙申丙辰于辛夘月辛丑日余生辛丑丙申时获之此非天邪米芾记【寳晋英光集】
　　谢太傅六十五字真迹后有米元章行楷百余字米自贵其小楷云不轻为人写惟跋古帖与前贤墨迹用之所谓狮子捉象必全其力今在嘉禾项晦夫家若王右军奉橘期小女修载等真迹皆项氏之传贵者【书画眼】
　　晋桓温书
　　蜀平天下大庆东兵安其理当早一报此桓元子书蜀平盖讨谯纵时也仆喜临之人间当有数百本也【东坡集】
　　晋桓温旱燥帖
　　右旱燥帖晋臣温手迹字法淳古无俗韵亦一代佳札臣之事君以忠而已非贵乎虚拘苛礼也古者奏事乃用亲札而不以繁文尽恭盖君臣之义同于父子各无所疑通其情实之为美于温此帖可见绍兴戊午四月初四日臣米友仁恭题【瑚网】
　　晋顾恺之女史箴真迹
　　虎头与桓灵寳论书夜分不寐此女史箴风神俊朗欲与感甄赋抗衡自余始为拈出千载快事也其昌【戏鸿堂法帖】
　　晋杨羲黄素黄庭经
　　黄素黄庭经陶谷跋以为右军换鵞书米芾跋以为六朝人书无虞褚习气惟赵孟頫以为飘飘有仙气乃杨许旧迹而张题吴兴过秦论直以为学杨义和书呉兴精鉴必有所据非臆语也按真诰称杨书祖效郄法力同二王述书赋亦云方圆自我结搆遗名如舟楫之不系混宠辱以若惊其为书家所重若此顾唐时止存带书六行今此经行楷数千字神采奕然传流有绪岂非墨池竒遘耶元时在鲜于枢家余悉从舘师韩宗伯借摹数行兹勒以冠诸帖杨在右军后以是神仙之迹不复系以时代耳其昌【戏鸿堂法帖】
　　晋七贤帖
　　长安李丕绪得晋七贤帖世疑刘伶作灵李氏谓史容有误然其字伯伦知为伶也书尤怪诡不类然昔经范文正公欧阳文忠公蔡文惠公诸人题识故后世不复议余昔于官书中见山涛阮籍嵇康书皆入作者阃域而不见刘伯伦书不知今所传果何所从来而得其形制哉余见梁世自有刘伶善书画当世号文学士岂此书是耶唐初购书以金故人得伪造以进当时李怀琳好为伪迹其用意至到或谓乱真昔人谓急就章为王逸少书七贤帖假云薛道衡作序【阙三字】装褙持以质钱其所用茧纸皆谢道士所为尤便临书故怀琳所为书皆茧纸无薛道衡序此盖后人所为得刘伶书因以附之故其诡异不可法度约者此正玉而贾石也绍圣三年余过长安邵仲恭得此摹本诿余跋其后【广川书跋】
</div>
    <div class="pagination">
<a href="六艺之一录_page284.html">上一页</a><span>...</span><a href="六艺之一录_page280.html">280</a><a href="六艺之一录_page281.html">281</a><a href="六艺之一录_page282.html">282</a><a href="六艺之一录_page283.html">283</a><a href="六艺之一录_page284.html">284</a><span class="current-page">285</span><a href="六艺之一录_page286.html">286</a><a href="六艺之一录_page287.html">287</a><a href="六艺之一录_page288.html">288</a><a href="六艺之一录_page289.html">289</a><a href="六艺之一录_page290.html">290</a><span>...</span><a href="六艺之一录_page286.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
