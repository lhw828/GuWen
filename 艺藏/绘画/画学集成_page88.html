<!DOCTYPE html>
<html>
<head>
    <meta charset="UTF-8">
    <title>画学集成 - 第 88 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 88 页/共 129 页</h1>
    <div class="content">　　题画
　　平远数笔，烟波万状，所谓愈简愈难。
　　
　　迂老
　　元人幽澹之笔，余研思之久，而犹未得也。香山翁云：予少而习之，至老尚不得其无心凑泊处。世乃轻言迂老乎？
　　
　　论画
　　宋人谓：能到古人不用心处。又曰：写意画两语最微，而又最能误人。不、
　　知如何用心，方到古人不用心处；不知如何用意，乃为写意。
　　
　　题夏山观瀑仿黄鹤山人笔
　　全是化工神境。磅礴郁积，无笔墨痕，当令古人歌笑出地。
　　
　　论画
　　幽情秀骨；思在天外，使人不敢以凡笔相赠。
　　
　　元人幽亭秀木，自在化工之外一种灵气。惟其品若天际冥鸿，故出笔便如哀弦急管，声情并集。非大地欢乐场中，可得而拟议者也。
　　
　　山林畏佳，大木百围可图也。万窍怒号，激謞叱吸，叫号突咬，调调刁刁，则不可图也。于不可图而图之，惟隐几而闻天籁。
　　
　　此图观其用笔真所谓奏刀騞然中音合乎桑林之舞，可神遇而不可目视也。
　　
　　近日写生家多宗余没骨花图，一变染秾丽俗习，时足以悦目赏心。然传模既久，将为滥觞。余故亟称宋人澹雅一种，欲使脂粉华靡之态，复还本色。
　　
　　方壶
　　方壶泼墨全不求似自谓独操造化之权使真宰欲小也宇宙之间当不可无此种奇境
　　
　　晓行
　　长河晓行得此景。迷漫烟雾，何必米山。
　　
　　平沙野渡
　　如此荒寒之境，不见有笔墨痕，令人可思。
　　
　　松石
　　岁寒二友，余新订盟，真堪娱老。
　　
　　题画
　　北郭水亭，莲花满地。坐卧其上，极游赏之乐。残墨颓笔，略为伸纸，遂多逸趣也。
　　
　　老树荒溪，芽亭晏坐，似无怀氏之民。
　　
　　老松危崖，淙淙瀑泉，若人间有此境否？
　　
　　题庄子纯画
　　吾尝欲执鞭米老，俎豆黄倪。横琴坐思，或得之于精神寂寞之表。残春高馆，昼梦徘徊，风雨一交，笔墨再乱。将与古人同室而溯游，不必上有千载也。子纯天机泊然，会当忘言，洞此新赏。
　　
　　题石谷画扇
　　石谷山人，笔墨价重一时，海内趋之，如水赴壑。凡好事家，悬金币购勿得。王子乃从吴阊邂逅，能使山人欣然呼毫，留此精墨。可谓扰骊龙而探夜光，真快事也。
　　
　　巨然长江万里图跋
　　凡观名迹，先论神气。以神气辨时代，审源流，考先匠，始能画一而无失。南宋首出，惟称北苑。北苑家嫡，独推巨然。北苑骨法，至巨公而该备，故董、巨并称焉。巨公又小变师法，行笔取势，渐入阔远，以阔远通其沉厚，故巨公不为师法所掩，而定后世之宗。巨公至今数百年，遗墨流传人间者少。单行尺幅，价重连城，何况长卷？寻常树石布置，已不易覯，何况万里长江？则此卷为巨公生平杰作无疑也。自汶峨滥觞，以至金焦，流宗东会，所谓网络群流，呼吸万里，非足迹所历，目领神会如巨公者，岂易为力哉！宋代擅名江景，有燕文贵，有江参。然燕喜点缀，失之细碎；江法雄秀，失之刻画。以视巨公，燕则格卑，江为体弱。论其神气，尚隔一尘。夫写江流一派水耳，纵广盈尺间，水势澎湃所激荡者，宜无余地。其间为层峰叠岭，吞云靡雾，涉目多景，变幻不穷，斯为惊绝。至于城郭楼台，水村渔舍，关梁估舡，约略毕具。犹有五代名贤之风，盖研深于北苑而加密矣。今世所存北苑横卷有三，一为潇湘图，一为夏口待渡，一为夏山卷，皆丈余，景塞实无空虚之趣。若此长绡，观其布置，足称智过于师，谓非天下之奇迹耶！此卷昔为衣白邹先生所藏，今、
　　归杨氏，江上御史王山人石谷辈，商确时代源流，因为辨识考定如此。
　　
　　题自画册
　　惜园游心绘事，且十年余矣。其宗尚亦凡三四变，最后独心赏南田恽子。案乘间所置吟赏，大都南田笔墨也。閒尝与余论议，上下古今，往往拔俗奔放，不肯屑屑与时追趋。余因叹惜园之意，甚近于古也。自右丞、洪谷以来，北苑南宫相承。入元而倪、黄辈出，风流豪荡，倾动一时。而画法亦大明于天下。后世士大夫追风效慕，纵意点笔，辄相矜高。或放于甜邪，或流为狂肆，神明既尽，古趣亦忘。南田厌此波靡，亟欲洗之，而惜园乃与余意合，亦可异矣。暇日以两册见投，因为斟酌于云林、云西、房山、海岳之间，别开径路，沉深墨采，润以烟云。根于宋以通其郁，导于元以致其幽，猎于明以资其媚。虽神诣未至，而笔思转新。倘从是而仰钻先匠，洞贯秘涂，庶几洗刷颓靡，一变还雅。恐云间复起，不易吾言，愿就赏心，共游斯趣耳。
　　
　　题画赠无外师
　　意贵乎远，不静不远也；境贵乎深，不曲不深也。一勺水亦有曲处，一片石亦有深处。绝俗故远，天游故静。古人云：咫尺之内，便觉万里为遥。其意安在？无公天机幽妙，倘能于所谓静者深者得意焉，便足驾黄王而上矣。
　　
　　题孙子柳竹图
　　竹萧澹而无华，柳向秋而先零。何取于是而乐之？南田生曰：嗟乎！孙子之风远矣。夫其处幽藏密，寓其深思，人盖不得而窥焉。孙子峭于庸众，而和于同韵，呼柳下以自进也。而偃仰尘墟，往往口吟，激歌薇之声。殆将以此为西岭，而游心乎孤竹哉！庶几其有邻也。
　　
　　跋董思翁树石卷
　　娄东王奉常烟客，自髫时便游娱绘事。乃祖文肃公属董文敏随意作树石，以为临摹粉本。凡辋川、洪谷、北苑、南宫、华原、营邱，树法石骨，皴擦勾染，皆有一二语拈提，根极理要。观其随笔率略处，别有一种贵秀逸宕之韵，不可掩者。且体备众家，服习所珍。昔人最重粉本，有以也夫。
　　又
　　奉常家藏此卷，已数十年。奉常与王子石谷为笔墨之知忘年契密，遂以藏卷赠之。前辈风流，真可传称，以为胜事。属余记此，以便画苑搜采云。
　　
　　题赵松雪松下老子图
　　宋时人物衣褶，多宗李龙眠。石谷子为余言，向在维扬贵戚王长安家，观宋徽庙六高士图，倜傥有出尘之度，行笔巧密，与龙眠豳风图略同。因知赵文敏所宗，亦龙眠一派也。此作松下老子图，玩其笔势森然，古法具在，但以设色变其白描。此种用色，古澹明洁，惟明代文徵仲庶几得之。时俗庸史，不足与议矣。
　　
　　题画
　　幽涧寒松丹丘生与句曲外史合作，笔趣不凡，得荒寒之致
　　
　　郭河阳
　　淡庵宋元册中，观郭河阳寒山行旅绝奇，江贯道江关暮雪，亦妙本也。刘松年画人物团扇本，三人回首看左角桃花，人物如生，竹夹叶大绿带烟雾，真有神气。王晋卿画杨柳楼阁极精工，柳用大绿涂染，后用汁绿开细叶，极鲜丽。郭河阳江参石谷石谷已摹入绢素，极可观，大有出蓝之美。
　　
　　题石谷画
　　向在王长安家，见燕文贵长江图。其山岚汀渚，树林离落，人烟楼阁，水村渔舍，帆樯舟楫，曲尽其妙。石谷取意作江岸图，致佳。千里江山，收之盈尺，可谓能工远势者矣。
　　
　　题北苑云壑风声
　　北苑雾景横幅，势极浑古。石谷变其法为风声图。观其一披一拂，皆带风色。与时俗工人写风，惟作树枝低亚震荡之意者稍异。其妙在画云、
　　以状其怒号得其势矣。
　　
　　模高尚书出云图
　　石谷言，见房山画可五六帧，惟昨在吴门见一帧，作大墨叶树，中横大坡，叠石为之。全用渴笔潦草皴擦，极苍劲，不用横点，亦无渲染。其上作正峰，始有云气积墨，皴染极烟润，极荒寒。石谷略用其意，作大幅，能曲尽其妙。展图黯然，若数百年物也。
　　
　　李成烟景文五峰临小帧
　　此景摹营丘寒林晓烟，极苍茫有深曲意。余谓画雾与烟不同，画烟与云不同。霏微迷漫，烟之态也；疏密掩映，烟之趣也；空洞沉冥，烟之色也；或沉或浮，若聚若散，烟之意也；覆水如纩，横山如练，烟之状也。得其理者，庶或解颐。五峰创意新鲜，可称独步。
　　
　　刘松年
　　池塘竹院，石谷仿刘松年邱壑，丘壑极隽逸。设色兼仇实父，淡雅而气厚。此石谷青绿变体也。
　　
　　洪谷子峭壁飞泉
　　东涧老人家藏洪谷子峭壁飞泉长卷，石谷言，曩时曾借摹，后为祝融氏所收，不可复见。倾在杨氏园亭，含毫构思摹入册中，真所谓云峰石迹，迥出天机，古趣晶然，新意警拔。思而得之，倘亦鬼神通之者耶。
　　
　　郭恕先
　　石谷学郭恕先江天楼阁，上下皆水，为岛屿、楼阁、帆樯，树木相错，波涛连绵，境极旷荡。石谷必有所本，然恕先画，见亦鲜矣。
　　
　　痴翁
　　大痴陡壑密林为张先三所得。予寤寐羹墙十载于兹顷见石谷所模殆如一峰再来也。
</div>
    <div class="pagination">
<a href="画学集成_page87.html">上一页</a><span>...</span><a href="画学集成_page83.html">83</a><a href="画学集成_page84.html">84</a><a href="画学集成_page85.html">85</a><a href="画学集成_page86.html">86</a><a href="画学集成_page87.html">87</a><span class="current-page">88</span><a href="画学集成_page89.html">89</a><a href="画学集成_page90.html">90</a><a href="画学集成_page91.html">91</a><a href="画学集成_page92.html">92</a><a href="画学集成_page93.html">93</a><span>...</span><a href="画学集成_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
