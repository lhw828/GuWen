<!DOCTYPE html>
<html>
<head>
    <meta charset="UTF-8">
    <title>六艺之一录 - 第 101 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 101 页/共 664 页</h1>
    <div class="content">　　兖州刺史刘杰碑　澶州【金石畧】在衞南县西北三十里【访碑录】
　　陇东王感孝颂
　　武平二年八月立陇东王者胡长仁也武平中为齐州刺史道经平隂有古冢询访耆旧以为郭巨之墓遂命僚佐刻此颂焉墓在今平隂县东北官道侧小山顶上隧道尚存惟塞其后而空其前与杜预所见邢山上郑大夫冢无异冢上有石室制作工巧其内镌刻人物车马似是后汉时人所为余自青社如京师往还过之屡登其上按刘向孝子图云郭巨河内温人而郦道元注水经云平隂东北巫山之上有石室世谓之孝子堂亦不指言何人之冢不知长仁何所据而以为巨墓乎　按颂有孝子堂之语故知即水经所载也【金石录】
　　孝子郭巨墓碑正书武平元年正月其文曰开府中兵参军梁恭之盛工篆隶骑兵参军申嗣邕微学摛藻则此碑文嗣邕撰恭之书乃后人列名之权舆也【金石文字记】
　　建陵山修靖馆碑　天保六年十月【金石录】
　　权法师碑　河清二年十月【金石录】
　　大安乐寺碑
　　武平五年四月立右北齐大安乐寺碑其额题广业王大安乐寺碑广业王者尉长命之子破侯也碑云魏末离乱苌命尝营防此寺其后破侯与其弟兴敬复加营葺故立此碑　按北史及北齐书有尉长命传今碑乃作苌命又史云其卒諡曰武壮而碑乃作武庄当以碑为正破侯尝仕为中书令尚书左防射尚书令录尚书事封广业王官甚显而史无传【金石录】
　　崇因寺碑
　　陆义文姚溆八分书皇建二年三月立
　　冯翊王平等寺碑
　　武平三年八月立右北齐平等寺碑题太宰冯翊王定光像宝殿碑冯翊王者名润齐神武子也碑云寺魏广平王懐所立永平中造定光铜像一区髙二丈八尺属魏季像在寺外未果移入其后齐髙祖过洛阳始迁像入寺至润又増修殿宇焉据杨衒之洛阳伽蓝记云孝昌三年十二月中此像面有悲容两目垂泪三日而止其后尔朱荣北海王尔朱兆入洛阳像皆悲泣如初每经神验朝野惶惧其事甚异而碑不载【金石录】
　　唐邕造寺碑
　　隶书不著书撰人名氏北齐录尚书事晋昌王唐邕造四生咸觉寺之记也不着所立年月【集古录目】
　　碑楼寺碑
　　天保八年丁丑立其碑盖纪刘碑为首造碑之缘起也今在本寺俗称刘碑寺【嵩阳石刻记】
　　防善寺碑　武平七年立【嵩阳石刻记】
　　大佛寺碑
　　此碑在青州北门外大佛寺中髙齐武平四年建欧阳公尝守青矣而不载集古录物之显晦固有时耶其书不能大佳然犹有汉晋隶分法文笔琐冗是江右体中最下者内连衽与宻云争暗防酒共渑流竞深孝子与顺孙丛芳节妻共义士相望国道与华胥竞髙帝业共虚空比壮落霞秋水之法一篇三见能不令覧者呕秽耶然亦见尔时习尚如此不止庾家射赋舎利碑已也寺檀越为青州刺史司空公宁城县髙城县开国公昌国公临淮王娄公者当是娄定逺也其爵有加封有别封悉着之者其俗陋故耳碑隂有李北海龙兴之寺四大字遒伟圆健尤可赏玩余别搨一本置山房因附识于此【弇州山人藁】
　　相里寺碑
　　八分书天保三年正月今在汾阳县大相里崇胜寺碑刻佛像其下方及两旁皆题名【金石文字记】
　　少林寺碑
　　正书武平元年正月今在本寺大殿前刻佛像与相里寺碑无异书法甚劣斋字作□　会善寺大殿前有武平七年十一月造像记其制亦同是年十二月改元隆化其明年国亡矣【金石文字记】
　　南阳寺碑
　　八分书武平四年六月今在青州府北门外龙兴寺【金石文字记】
　　大祖大师正觉寺重修佛殿二记
　　一后魏武定四年一北齐大统二年建【金石略】
　　二祖大师碑　西京【金石略】
　　二圣龙华赞佛碑　天保八年【金石录】
　　朗公道场碑　无年月碑文残缺【金石录】
　　鸣球山禅房记
　　不著书撰人名氏前有比邱邑子题名其后有颂亦无书撰人名氏皆北齐人造经像立浮图记也鸣球山碑以河清元年立【集古录目】
　　三像颂
　　不著书撰人名氏前有比邱邑子题名豫州参军宋元进书邑主宋士端造释迦定光弥勒三佛石像作此颂其后有东豫州中兵外兵参军宋欢隽等题名者数十人河清二年【集古录目】
　　天保造像碑
　　右北齐造像记云天保四年歳次己丑按齐文宣帝以东魏武定八年受禅改元天保是歳庚午至四年当为癸酉而此记误书癸酉为己丑其字画不工特以甲子差误恐后来疑焉因录于此【金石录】
　　牟道志造像碑
　　青州刺史牟道志功曹刘徽逺天保元年歳次庚午六月乙未朔二十九日丁亥建【复斋碑录】
　　郭道尊等造像记　天保四年八月【金石录目】
　　孙士渊造像记　天保五年九月【同上】
　　石当门等造像碑　天保七年十二月【同上】
　　东兖州须昌县玉像颂　天保八年十二月【同上】
　　皇建造像碑　皇建元年【同上】
　　石像颂　皇建元年【同上】
　　阎亮造像记　比邱道常书河清元年九月【同上】
　　造石像记　河清二年九月【同上】
　　邑义人造像记　天统二年七月【同上】
　　赵智和造像碑　天统五年十一月【同上】
　　造石像记
　　无书撰人名氏南济隂功曹髙志逺等与邑人造石像记天统四年刻其后题名百余人【集古录目】
　　镇国大铭像碑
　　天统三年立右齐镇国大铭像碑铭像文辞固无足取所以录之者欲知愚民当晋室东迁之际事佛尤笃耳其字画颇异虽为讹谬亦其传习时有与今不同者其录之亦以此也【集古录】
　　唐邕造像碑
　　北齐散骑常侍中书侍郎李徳林撰通直常侍中书舎人姚淑隶书骠骑大将军录尚书事唐邕造佛像三万二千躯以武平五年立此碑【集古录目】
　　临淮王造像碑
　　武平四年歳次辛巳六月乙未朔二十七日辛酉建临淮王者娄定逺也【复斋碑录】
　　右北齐临淮王像碑临淮王者娄定逺也据北齐书和士开传定逺与赵郡王叡谋出士开为兖州刺史未行士开纳赂定逺得留复出定逺为青州刺史责叡以不臣之罪而杀之定逺归士开所遗加以余珍赂之乃免如史所书定逺可谓小人矣定逺本传但云封临淮郡王而不书其为青州者阙也【金石录】
　　造像记
　　武平五年张买等造像记有铭辞及题名不著书撰人名氏【集古录目】
　　观世音石像碑　武平二年八月【金石录】
　　开明寺弥勒像碑　武平五年八月【金石录】
　　贾罗侯等造像碑　武平五年十月【金石录】
　　宋恱和等造像记　武平七年七月【金石录】
　　宋使君像碑　无年月【金石录】
　　髙隆之造像记　无年月【金石录】
　　龙门山造像记
　　正书武平六年六月立洛阳西南二十五里伊阙山亦谓之龙门左传谓之阙塞两山相对伊水出其中泉出石窦下注于伊固昔日神都名胜之地后魏胡太后崇信浮屠凿岸为窟中刻佛像大者丈余凡十余处后人踵而为之尺寸可磨悉镌佛像至于今未巳蚩蚩之氓谓镌佛之功可以得福报而其出于女子者尤多余尝过而览之既不可遍唯此武平六年者书法差可画方格如棊局而其半亦已磨灭唐人则多总章以后及武后年号乃知魏齐唐三代之时无非女主为之崇饰耳　按魏书宣武帝景明元年诏大长秋卿白整准大京灵岩寺石窟于洛南伊阙山为髙祖文昭皇太后营石窟二所初建之始窟去地三百一十尺至正始二年终始斩山二十三丈大长秋王质谓斩山太髙费功难就奏求下移就平地去一百尺南北一百四十尺又言永平中中尹刘胜奏为帝复造石窟一凡为三所其所谓大京灵岩寺者在魏旧都平城今大同府城西三十里云冈堡岩上刻佛像无数是其作俑也【金石文字记】
　　九级防像铭
　　不著书撰人名氏北齐天保三年众造九级塔像之碑也其间多称后魏年号【集古录目】
　　右魏九级塔像铭不见书撰人名氏盖北齐时人所作也其年号见于文者三曰真君九年者后魏太武号也又曰武定四年者东魏孝静号也又曰天保三年者北齐年号也　按髙洋以后周大统十六年受东魏禅是歳庚午改元天保三年壬申此碑云歳在涒滩是矣碑文浅陋盖鄙俚之人所为惟其字画多异往往竒怪故录之以备广览【集古录】
　　常山义七级碑
　　右不著书撰人名氏文为声偶颇竒怪而字画亦佳往往有古法碑云常山太守六州大都督仪同三司綦连公以天保九年造浮图天保齐文宣年号也北齐书有綦连猛而不为常山太守都督仪同等官不知此所谓綦连公者何人也又云常山义七级碑不著书撰人名氏文辞声偶而甚怪书字颇有古法其碑首题云慕容仪同麴常山石氏诸邑义七级之碑其文云常山太守六州大都督仪同三司綦连公以天保九年为国敬造七级浮图一区至天统中使持节都督州诸军事骠骑大将军仪同三司瓜州刺史常山太守六州大都督频阳县开国子乐平县开国男慕容乐及散骑常侍骠骑大将军前给事黄门侍郎缮州大中正食新市县干新除常山太守麴显贵与功曹石子和等増成之盖北齐时碑也綦连公不见其名北齐有綦连猛不为常山太守不知此何人而慕容乐官兼刺史太守并封两县不可详也又食县干入官衔盖当时之制亦不可详也义者众成之名犹若今谓义井之类也【集古录】
　　不著书撰人名氏七级者浮图也义者盖邑人为众所造若义井也碑首题云慕容仪同麴常山义七级之碑据碑文常山太守綦连公以天保九年造浮图其后慕容乐麴显贵相继为太守而増葺之也綦连公不知其名【集古录目】
　　永乐十六角题名
　　右永乐十六角题名不着年月列名人甚多皆无显者莫可考究不知为何时碑其字画颇怪而不精似是东魏北齐人所书十六角者庸俗所造佛塔其后又书云造十六角镇国大浮图则知为塔矣其谓之十六角只见此碑而后魏时又有常山义七级碑盖当时俚俗语类皆如此【集古録】
　　不著书人名氏刻石年月不知为何时所立永乐十六角者浮图也题名凡二百余人【集古录目】
　　石浮图记
　　右齐造石浮图记云河清二年歳在癸未河清北齐髙湛年号也碑文鄙俚而镌刻讹谬时时字有完者笔画清婉可喜故录之又其前列题名甚多而名特竒怪如冯戬郎冯贵买之类皆莫晓其义若名野义伽耶者盖自于浮图尔自胡夷乱华以来中国人名如此者多矣最后有冯黒太者予谓太亦音挞意隋末有刘黒闼呉黒闼皆以此为名太闼转冩不同耳然隋去北齐不逺不知黒闼为何等语也【集古录】不著书撰人名氏建州长史冯文显等造石浮图以河清二年刻此记题名者称维那或称佛主左右菩萨东西碪主其称号甚多凡百七十余人【集古录目】
　　龙华寺造浮图碑
　　不著书撰人名氏据碑称维那刘显等于双井村共造龙华浮图一区爵离一区碑以北齐武平元年立释氏谓寺为雀离今北朝石刻往往见之【集古录目】
　　造双塔碑
　　天统三年十月立【金石录】
　　造石经并记
　　天统四年六月【金石录】
　　朱彜尊记曰太原县之西五里有山曰风峪风峪之口风穴存焉相传神至则穴中肃然有声风之所从出也愚者捧土塞穴建石佛于内环列所刻佛经凡石柱二百一十有六积歳既久虺蝎居之虽好游者弗敢入焉丙午三月予至其地率土人燎薪以入审视书法非近代所及徘徊久之惜皆掩其三面未获纵观其全也由唐以前书卷必自传冩甚者编韦续竹截蒲葺栁而浮屠之言亦惟山花贝叶缀集成文学者于时穷年笔札不能聚其百一难矣石经肇自蔡邕歳久沦缺至唐郑覃周墀复勒于京兆后唐长兴中始更传冩为雕印舎至难而就至易由是书籍日以盛顾世之学者忽其易反或束而不观何与岂其所谓日盛者乃其所以衰与北朝之君臣崇奉释氏故石刻经像在处多有今佛宫所栖少者百人多者数千人然通其旨者率以语言文字为无用见讲说佛经往往鄙置不屑呜呼佛之说虽异于吾儒要皆彼国中之先生长者也既用其法尽弃其先生长者之言果何如哉九经之文在西安府儒学儒者虽不能尽观而得之者咸知爱惜风峪所藏其徒虽繁莫有顾焉者矣是则释氏之无人不尤甚于吾道之衰也夫【金石文字记】
　　救疾经偈
　　河清二年二月立【金石录】
　　佛龛碑
　　天统三年立武平三年刋在西京【金石略】





　　六艺之一录卷六十一
　　钦定四库全书
　　六艺之一录卷六十二　　　　钱唐倪涛撰
　　石刻文字三十八
　　隋
　　禹庙残碑
</div>
    <div class="pagination">
<a href="六艺之一录_page100.html">上一页</a><span>...</span><a href="六艺之一录_page96.html">96</a><a href="六艺之一录_page97.html">97</a><a href="六艺之一录_page98.html">98</a><a href="六艺之一录_page99.html">99</a><a href="六艺之一录_page100.html">100</a><span class="current-page">101</span><a href="六艺之一录_page102.html">102</a><a href="六艺之一录_page103.html">103</a><a href="六艺之一录_page104.html">104</a><a href="六艺之一录_page105.html">105</a><a href="六艺之一录_page106.html">106</a><span>...</span><a href="六艺之一录_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
