<!DOCTYPE html>
<html>
 <head>
  <meta charset="utf-8"/>
  <title>
   清河书画舫 - 第 23 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清河书画舫 - 第 23 页/共 26 页
  </h1>
  <div class="content">
   刘珏
　　夏云欲雨图　葑溪草堂图【附杜东原友松图】
　　黄淳父藏刘廷美佥宪夏云欲雨图上有沈启南徴君题咏足称真迹逸品上上葢云山月峤晓烟暮霭雨弄晴晴欲雨古今画流所难非若晴峦雪岭潇洒风林淋漓雨榭犹可纵笔而成者也今廷美之为此图也不特上掩仲珪足可比肩北苑且启南长謌言言金玉字字珠玑真是诗中画画中诗较之家藏放鹤图相去何啻倍蓰耶
　　近闻完庵后人世传公画小洞庭袖卷清逸动人名公题咏极多未及见云
　　刘西台临梅道人夏云欲雨图　完庵再世梅花庵官亷特于山水贪记搨此图梅妙品奉常宝蓄金惟南假归洞庭小石室终日黙对心如憨心开手应遂捉笔水墨用事空青蓝天光惨澹云郁勃山影明灭雨意含重峦防巘拥湿润逺岫细琐多杉枏飞淙迸壑势莫抝梁圯跨怒森犹监人家杂住映深坞林蹊互接迷隂岚梅庵如在当叹息逼人咄咄夫何惭有如明月映秋水水月浑合光相涵此图传世人共保未特珍重宜子男我因题句感夙昔物是人非怀莫堪右原本为夏云欲雨图实出梅花道人之笔夙蓄夏太常所刘完庵佥宪假临几月始就绪当时示予为之叹赏夺真佥宪公亦自珍爱佥宪既观化其孙传知先生所惜益加敬焉因索予疏其所自云治乙丑三月修禊日沈周题【真迹】近见孟端小幅极精题云前山后山苍翠深大树小树寒萧森不知何处打鱼者日暮泊船溪水隂好事者规为完庵刘珏之作雅士亦有信之者鉴定之难如此
　　刘佥宪画本当以韩氏葑溪草堂十景为第一【原系知庵故物徐天全而下赋咏者十余人文徴仲冇跋】絶细而饶气韵笔意在元人之上葢出董北苑也【画以虚和萧散为上故鉴家极尚绵里针法而筋骨怒张者弗取也】
　　廷美秋山水阁一轴在予家按题为东禅寺福公作诗文书画皆精足称四美具也又见廷美夜景小帧笔法尤精题云中秋对月思亲图成化戊子彭城刘珏画相传写赠沈启南者今在顾氏二画堪为伯仲【皇明书画如林纪之则不可胜纪余采其冠絶者着于篇】
　　题刘完庵山水青李来禽写未闲又将墨法画溪山疎云古木苍苍笔犹出龙跳虎卧闲【石田诗集】
　　刘珏廷美以书画显天顺间同时杜琼徐有贞马愈沈贞吉恒吉祝允明王宠并能写山近世莫及琼字用嘉博雅清修人伦师表其画本世颇有之源出沈遇而丽遒过人品在徐贲陈惟允之下其丹崖碧嶂图絶胜有贞字元玉以复辟勲封武功伯山水清劲不凡马愈字抑之亦第进士书法清劲画登逸品贞吉乃启南世父画师董源可亚刘廷美其弟恒吉为张浩彦广之壻所谓同斋先生者也画更虚和潇洒不在宋元诸贤下苐其遗迹絶少故不为世所知余仅见其胜感八景一册描写入妙宜乎百谷征士之叹服也　吾吴士气画本启南之后祝希哲尝临小米云山卷本身上有自跋极可玩又王履吉蚤嵗颇弄笔作水墨山林亦妙品也
　　又按刘公完庵集中题月舟上人所藏沈絸庵同斋父子诗画云炉烟僧舍坐迟迟共羡诗翁出语奇方外有山栖惠远人间无处覔钟期千金旧纸丹青在一片闲情父子知为问能言辽海鹤归来城郭定何如详味此诗可见启南画品入神渊源葢有自也传闻絸庵之父曰兰坡者尤能鉴赏书画游心艺苑王叔明尝写新图赠之又石田书画之所从出也【徐贲蜀山图林泉髙逸图在汤氏】
　　杜东原友松图　虬髯燕颔总堪怜嵗久交情似漆坚都尉不骄能刮目大夫虽老是忘年笑迎髙葢疎帘外坐挹清风短榻前昨夜分明来入梦公侯自此有超迁刘珏　聊把画图为苑囿更将吟韵当笙歌就隂息
　　影甘终老曝日余诚空自多　予嘉靖戊戌进士庚子授处郡节推逾四载以急缺被召召檄既至当途者憾予不能曲为承顺故尼其行凡六阅月始得离任考选愆期类补刑属既而以便养陈情改南兵歴职方武库车驾三署年资积累甲寅拜九江之命则科第十有七年矣守郡六载入觐者再事竣类转福建宪副嵗在己未科第凡二十有二年矣初补清军协堂缺未莅任旋改福州兵备旧福宁一道兼制福兴泉三郡气势聨络既三分鼎峙肝胆楚越矣二道离省稍远犹得各自专制惟福州分道建治省城兵将俱军门统之号曰标下军门遣将发兵道惟授成拥虚而已虽时或建白亦谩不加省且目为纷纷多事平居不得一有所为有事则出兵将俱非素统未免仓皇失措又日与倭冦对垒从事逾年而敕寝阁不下责重而权轻将骄而兵惰城社凭依事多掣肘坐是力自防不前指使论列才非军旅难任保障铨曹题覆素履虽慎振作未闻俱宜调简是皆有曲全之意也有司钦遵明旨亲知每为劝驾予谢之曰烛之武云臣之少也尚不如人予今老矣无能为也六载以来百念俱灰日惟就隂息影待尽余生而已又拙于治生拮据湫隘居无隙地可以舒眺偶展小景台榭参差山林掩暎恍然置身其间而与二三野老相遇自笑真成画饼矣窃自念兄弟颉颃科第叨冒台省无补清明之治而今老于菟裘嵗时惟北望嵩祝而芹曝莫献已矣已矣闻昔愚公惩太行王屋之塞欲徙之渤海之尾荷畚运土石寒暑易节一返年且九十矣或谓之曰汝以残年余力曽不能毁山之一毛其如土石何愚公曰吾之后有子子又生孙子而又子孙而又孙子子孙孙无穷匮也予老矣已矣已矣庶几子子孙孙如愚公之言哉嘉靖乙丑三月上巳安里散人题跋此吾吴先达杜东原先生之笔也先生名琼字用嘉有隠操善画诗与文皆称能在景泰天顺间传斯文之脉至于今而始大其行谊不苟尤为人所重故当时得其片楮只字经其标识家有笔迹必良士善门也岂特直以艺名哉今观此卷拙逸相半意趣超絶有非凡俗可俪玉芝兄得而袭藏之葢有为也若今纨绮辈随时髙下因辄少之孰知其源流之自乎间委作跋乃为表之同时有刘秋官名珏沈征君名贞吉恒吉马清痴名愈陈醒庵名寛皆善画名品相同而有陈季昭名暹者则不及诸公　隆庆己巳仲秋五日五峰山人文伯仁书东原先生为其姊丈魏友松写号图当有诗不知何
　　縁脱落尚赖刘完庵长句具存足称艺林双璧也嘉靖乙丑幸为大父约之府君所购跋其后以自况大父没而此卷轶去隆庆己巳归之玉芝生伏读文五峰题识虽能阐发尔时诸名家画品惜乎失叙图赠友松一节犹是未闚前人用意之妙故为补书于末时万厯己酉嵗十月晦日寓吴门庆云里张丑获于常卖铺中篝灯録藏以志之【真迹】
　　沈周
　　仙山楼阁图【一名天绘楼图】　荷香亭图　春山欲雨图　赠吴文定公行长卷　西园八咏册　效十六名家山水巨册　洞庭秋霁大幅　东庄图　大设色秋山闲适图长卷【原名春草堂图】
　　【附　文征明山静日长图　江山清霁图关山积雪图　层楼图　小楷古本水浒传全部】
　　石田少时画本不过盈尺小景至四十外始拓为巨幅粗株大叶草草而成欈李项氏藏翁荷香亭卷树石屋宇最为精细秀润乃是早嵗之笔然远不及蔡氏仙山楼阁卷也葢仙山乃翁盛年所作据自跋云此卷留心二年始就绪其间千山万树寸屋分人各有生态比荷香亭卷尤觉细润而笔力又极苍古足称集大成手求之唐宋名卷目中罕俦真可雄视一世
　　仙山楼阁图　天绘楼　吴奕篆山水之作本画而有之其来尚矣山水无有定形随笔之及而已耳然亦在人运致也余作画特游戏此卷留心二年始就绪观者自能知其工拙　沈周　成化己亥秋启南客游洞庭乃不鄙而主我相叙懽甚比归写仙山楼阁卷见寄展玩之笔法精妙墨晕神奇可使前无古后无今真启南平生第一杰作也子孙其善藏之吾家楼居借此可垂不朽矣蔡时中父识　江南之奇缥缈峰蔡子落落居其中明蟾滉漾白玉汞初日错落金芙蓉一楼领畧足人杰万象描摹由化工当年摩诘在何许短句拙讷输神功　乡贡进士祝允明　秋登缥缈峰宿蔡氏天绘楼获观石田画卷因题　洞庭吞万顷缥缈宅羣仙漫叟身全散凭虚喜欲颠解衣坐盘礴携手互攀縁晚霁千林白秋晴万壑鲜烟霞谢公屐虹月米家船步步超三界登登上九天隂晴景多变吴越望无边商皓风千古【四皓俱隠此山】云樵老一防陟观酬宿愿题品入吟篇婚嫁他年毕名区许独专　练水张意　余赋性庸下凡人间世所尚走马鬭鸡投壶蹋踘五木六博吹箫度曲等伎一切不求甚解窃喜登眺佳山水孤步遐逝以自娱时或焚香危坐则校勘典籍颇极深沈之思而尤癖于书画闻有名迹旧物百计请观而后已久之见闻日广知识日开始知我明以书画名家者称沈【周】祝【允明】以诗文名家者称徐【祯卿】王【世贞】苐恨生也晚弗获亲炙沈祝徐三公之耿光仅仅一识王弇州于是防搜远览由博反约文采则服膺子长声诗则沈酣子美书法则梦寐逸少并是集大成手所当毕世揣摩昼日三接者也独于画品醉心山水一门若仙佛若神鬼若花卉若翎毛若虎豹牛马若麟介昆虫葢絶不喜之妄谓古人中断以王维为开山第一祖别派则道元鸿一郑防张璪大小李【思训昭道】一变而为荆【浩】关【仝】董【源】巨【僧巨然】米氏父子【芾友仁】再变而为范【寛】张【择端】燕【肃】赵【伯驹】王【诜】刘【松年】马【远】夏【珪】三李【成公麟唐】二郭【忠恕熙】三变而为鸥波【赵孟頫】房山【髙克恭】大痴【黄公望】黄鹤【王防】梅道人【吴镇】清閟阁主【倪瓒】此三十二人者虽翩翩各自成家求其兼综条贯巨细靡遗则未有若启南翁之集大成者也翁虽富丘壑妙防染乎然以名重三吴声遍九野当年骚人雅士请乞殆无虚日翁一一应之而不及尽所长坐间笔落如飞纸散如雨其为残山剩水粗株大叶者以千万计待求刻意苦心穷神臻化之作百无一二也乃评者之言曰启南画品近元其老笔逸趣可使董巨聨镳黄王并辔至于妍媚精致恐非所长呜呼噫嘻是未覩翁之大全者也岂为通人之论耶翁于歴代画学无不匠心师古淋漓酣畅故其寄之缣素者遇合作处顿令徃哲无色而谓不能追踪唐宋吾不信矣相传翁当盛年曽为蔡时中写仙山楼阁而名益着即此卷是也时中名吴邑西洞庭人以贡入太学积功授温州别驾仕终南宁刺史为人爽剀有政事才一时所交多名士如用嘉杜公维清祝公元玉徐公廷美刘公贞伯李公原博呉公济之王公皆其倡和之友则其人可知矣按洞庭山水甲呉中为十洞天之一而时中者选地卜居建楼缥缈峰下收五湖之文章纳七十二峰之烟景又呉中山水间一胜游也卷中所图葢防其全云先是启南翁客游洞庭时中实为地主把臂入林觞咏互作兴来即和墨吮毫解衣防礴臝以奏伎比归而润色为此卷凡歴嵗始告成茧丝牛毛令人目纵未至蚤暮异观寒暑异色雨晴异景远近异态乃能山谷也而具出没之奇草树也而饶绵之致人物也而得生动之情烟云也而极吞吐之趣有非众史所能摹拟者等而上之则辋川【王维画】逊古草堂【卢鸿一画】逊旷山庄【荆浩画】逊逸仙居【郭忠恕画】逊巧小寒林【李成画】逊逈海岳庵【米芾画】逊韵鸥波亭【赵孟頫画】逊雅即翁西园十景春山欲雨图赠吴文定公行长卷号为生平极笔者一一出其下自当与摩诘江山雪霁声价争先下视正道清明上河图子久浮峦暖翠真迹且退避三舍矣胡能与之角胜负耶蔡本山家无能罗致随珠和璧周鼎商彝使之杂陈于前以増其光彩赖有庄骚迁甫禊序等制作伴差堪鴈行耳图中备写包山震泽胜概而独于时中之楼居结构极密布置详悉自非启南翁用意精到不至此故时中因以天绘名其楼语具别记况也题署则嗣叶在前诗篇则希哲在后一时艺林絶伎畧备卷中诚可宝已又闻启南登缥缈峰入林屋洞游销夏湾寻范蠡宅各有诗纪之亦自为卷藏蔡氏异日当翦拆附后余因庸下思附青云乃得从事不律镌史记注杜诗题仙山楼阁卷虽南面百城之乐无以过此较之人间世所尚走马鬭鸡投壶蹋踘五木六博吹箫度曲等伎不啻霄壤矣真赏之士其以余言为然否万厯丙午人日吴郡张丑谨跋【真迹】
　　仙山楼阁图铭　凿混沌辟鸿蒙布五采歴三冬新图出古法丛山万叠树千重笔有尽意无穷作者谁启南翁　张丑
　　元美公藏石田春山欲雨图今归董元宰又藏赠吴文定公行卷【长几五丈】全仿董源纸本水墨如新乃是原博表南斋之墓故作此图报焉按四部稿中题跋三年而成乃平生杰作其后人絶爱重之尚为王氏鲁灵光也
　　沈启南赠弟继南画册计十二帧方广不盈咫尺系蚤嵗之笔精谨秀润每幅有杜东原蝇头小楷题咏兼启南自题不减云间二沈家法真絶品也今在金坛于氏此册与东仓王氏桃花书屋一类不观此等妙迹亦何以识翁之大全邪
　　西园八咏赋为大司马王公作【系以小图】长洲沈周　粤惟苑囿园池之属关中者鄙夫无一隅之及一目之覩矧闻之髣髴于今稽之挂漏于古聊准长安之西笑托公子之梦语嗟夫上林芜矣甘泉莽矣御宿稌矣乐游黍矣西郊之兔跧矣宜春之麋麌矣棃园燬而砾矣凝碧夷而土矣类皆前王游畋歌舞之区鄙夫蔑有所取也所可取者郭令公之仁里邵故侯之青门李将军之北郭王右辖之辋川俾人追懽于徃致俨水木之如存又不无代远人非于怀慨然者然而何地无胜何代无贤何贤无术何胜无传时则有若耀之为郡实古雍地平原膴膴而裔衍诸陵矗矗而足峙荆辉而玉韫中灵而雰萃嶻嶭突秀而近拱漆沮流润而暗滙壮哉三原之佳甸洵矣三辅之遗治屏八垠旷荡之风郁大块坱圠之气负隂面阳审形遵势宜贤者之胥宇喜胜者之攸丽百堵仡仡千弓迤迤乃从相卜乃从窆厝乃从构架乃从树艺孝以为基忠以定位扩中类仁制外侔义方之象行圆之比智厚以积徳髙以抗志于是大司马公拓为西园以藏以修存诚而乐道观物而玩化非文饶之锢愚非季伦之豢尤徒悦耳目而恣般游者也有碑勒铭在墓中唐史氏大书灿烂厥章于考世德于发幽光灵蔡赑屭而荐力文霓昭晰而呈祥其侧有堂两厢翼成櫋兰擗蕙茨芸塓蘅浩浩瀼瀼储书满盈纷者百氏秩者羣经标牙刻玉籖轴晶荧其前有池湜湜且泚不泶不溢不沦不漇擅雪涤之专功洁垢砚之遗滓日新是资旧染是去方沐之槃譬饮之洗有松于轩徕服其隅离立矫矫直不假扶结瑶为根耸玉为株冒雪而腯被霜而腴负大且固葆贞不渝歴载而夀无度效材而需不訾有柳苞矣栵门之侧匪朝伊夕先公之迹骳骩櫹槮总翠輑碧秋樵陨霜而凄怆春叶沾雨而怵惕则敛乎唐容加敬乎宿殖有花弥圃鼠姑是树黄白杂糅红紫错互丽乎风烟渥乎雨露殿众而尊开多而富有云出陇轮轮囷囷弥虚匊空焕矣灵雯或卷或舒乍合乍分莫茹其机曷察其神有记歴歴豸史攸述润学海抉深理窟衍言路之余绪假諌坡之暇笔牢笼则羣彚靡遗括囊则众美胥毕华则草木芬敷变则云物歘是虽纚纚娓娓绚绚赫赫粗有得乎物之情状然侈言莫验所谓玉巵无当未足于公比德而喻量也公之老成硕望歴二朝跻六卿旁探于圣典驯致庸于明廷所以考政治通幽明谨法戒导性情以之正行以之和心非特边籍之诧笥虞书之美行于以见体用兼着表里相形则公之服行于书者当次验而第征也如公之镇南诏其介确确其隅嵯嵯言为令而不刋惠经久而弗磨巨宄堕纪援手正之无偏无颇勍侵肆侮畏压奔北民命是阿民颂公之碑武勲轨绩将槩铜柱于伏波公之破刘贼也同事不前若狼斯跋公挺而毅誓进莫斡树之风声涛骇云桚虎攫而龙拏枯摧而朽拉则河襄之民颂公之松袭冯异大树之烈公之理南都也其在黙运畴尼畴测其在自展曷凭曷借祁然而威行沛然而德化润广则何物不沾庇大则无物不借民仰如云所谓用作霖雨而泽下者也曰州曰藩公所莅止化覃泽加则民之衰孱寡弱犹培而庑犹溉而华转富而易庶若出乎咄嗟民之佩荷激切将以棫朴榛楛比公所树之柳甘棠緑竹比公所艺之花公尚以池凡庶执事爰有汚墨沙之汰之荡之激之公尚以记末学肤受琐才小能举録而镇采兼收而并登揆方圆而施用期奬就而劝成方我勾吴之墟洚流汤汤为割屡年民苦饥垫天子简公来旬来宣民乃欢呼拜迎鄙夫亦获瞻承光霁识公宏正而亮镇简约而瀞渊以之柱石则明堂底定以之调元则庶征罔愆其时也于公之园奚止二四之可赋来百祥之骈骈草灵芝茁木仁理连华平奕奕醴泉涓涓或蒸之孝义或应之忠荩其气在人酬酢于天尚为公赋之以属于篇也　藏书屋　屋中万卷非空积宰相由来用读书架上有籖宜插象帙中无迹许伤鱼摊来芸儿风飔静晒向松日影虚闭户十年功业就要知吾亦爱吾庐　太史铭　发潜太史文偏好百尺穹碑倚玉峰韩愈高书孟贞曜蔡邕无愧郭林宗肯教字刻漫苍藓惯见虹光贯碧松终日过车谁不式恩荣令德两无穷　苍松轩　轩前数个长松树落落真成梁栋姿直气欲随天地老贞心惟许雪霜知入秋籁蛟腾处满壁凉云鹤下时闻道茯苓能益夀千年采食以为期　陇头云　陇上英英白玉姿忽然变化本无期起来天上龙初防润到人间物共知草木淋漓元气湿川源浩荡大隂垂白头司马功相似拄笏闲看有所思　门外柳　王氏门墙万绿浓先公种柳与槐同因人旧泽此树重拔地新枝元气通风静垂条拂车葢日长飞絮扑帘栊十围正是参天物况在青春雨露中　牡丹圃　天香国色一丛丛分自王家世不同初见防黄映深紫更怜淡白间嫣红重台半湿胭脂露密叶轻摇翡翠风飞葢西园日如市平章宅里久应空　洗砚池　石池初凿水沄沄浴德惟容即墨君鸲鹆有睛明碧縠鯈鱼成队唼元云润从祖物怜余泽湿就铭书验古文更喜主人心共净临流闲自搨鹅羣　绣衣记　西园即是辋川庄记胜应须栢府郎一段闲情收物色百年故事托文章松筠尚带风霜气花柳还沾翰墨香外省公余再披读旧游歴歴免思乡【真迹】尤管卿藏启南盛年山水画册计十六帧其髙皆尺有半濶几倍之一一仿效名家水墨浅绛悉备而结尾采药一图全法董源笔细尤为卓絶兼小楷诗防极胜不减郑防三絶也录之以传好事者诗跋大如菽颗结搆精谨与采药同幅更奇
　　又见启南水墨山林树石册四帧髙仅六寸濶四寸内一帧题天净鸟飞远路幽花自香也
　　上马捉马鞭行及半夏时赠子金钗股苦心两相知今当天门冬百草霜后死防风思寄衣亦有书附子莫言蚤休兵收此巨胜功相思益何事只作白头翁　结束务远志勤王不留行突厥白登外险地不容兵兵事未及已岂子当归日望望天南星牵牛正无匹关山何由跋妾身非木兰罗裙郁金带那能结合懽　青海带西北忍冬战天山报国心不艾寄生戎马间腰间佩赤箭大防手中执转战百合过长驱千里及杀人等翦草斫营闻夜呼生擒大腹子宁数刘寄奴　我军长蛇合列当青野中胡如狼跋胡踯躅势已穷胡穷再逐北龙沙在咫尺白敛识雪消黄连见云积誓死无独活百部同一谋功成渫血余无患子不侯　右征妇词四章戏效山谷荆州即事体为之独克瞻贤弟见爱求书因附丑图之末可谓卖劒遇烈士矣一笑成化甲午四月十日沈周【真迹】
　　白石翁画迹以水墨写山为艺林絶品浅绛色者次之其大刷色者尤妙而人间较少吾家秘藏春草堂图袖卷绢长约有二丈青绿奇古逸趣悠然且画法全出董北苑而稍杂以赵承旨遗意真尤物也追思曩日虞山严道普氏曽以石翁水墨吴江图脩卷告易不腆重是先世故物靳惜不与几被豪夺行将传示子姓世世无令失坠以为张氏青氊窃恐陵谷变迁终为有力者负之而趋不至成亡是公乎谨录题咏于左　西郭乱云千万山双亲好住此山顔有身独馆庭闱外方寸不迷天地间春草唤愁人有感夕阳刺眼鸟知还老夫珍重今题赞更喜髙篇与孝关沈周　春草堂开对远山怡怡兄弟共承顔伯髙书展龙蛇动灵运诗成梦寐间出岫白云欣入望投林乌鸟倦知还陶然莱防为欢日肯羡人寰有抱关安里张桢　城东湖水城西山何缘两地违亲顔心怀山水遥连处梦绕埙箎交奏间乔木莺儿欣有托旧巢燕子敢忘还百年氷玉情犹在早晚辛勤同抱关长洲浦应祥　阿翁僻爱住青山水绕云重阻面顔有我若违千里外无思不在数峰间梦回尘市频瞻望心积烟霞黙徃还爽气逼人自朝暮小徙倚底须关文林奉和【真迹】
　　震泽王氏宝藏沈启南洞庭秋霁大横披相传为济之学士作其画髙丈许濶倍之笔意全出董北苑位置古雅染皆有深趣生平所见巨幅此其称最矣文休承藏启南翁东庄图册凡十三景按题为吴
　　孟融作每景仿效一名家复搆小诗对题之品格尤为佳絶更兼收藏得地纸墨如新真天地间一名迹也今在琅琊王氏其别卷东庄杂咏图本今在予家启南又有庐山图庐山髙图匡山秋霁图岚容川色图皆巨幅妙絶可宝藏也
　　吾家自髙曽以来世有画癖又曽伯祖维庆曽祖子和徃来启南先生之门祖约之叔祖诚之出入衡山先生之户先子茂实与夀承休承称莫逆交故评定国朝名公书画万不失一伯兄以绳尤为好事所收缪书恶画卷轴不下数千其真者百不得一丑也外乏师资内隔祖训思而得之自谓于书画颇得一斑直欲上闚晋唐阃奥宋元而下无论矣敢以就正真赏者
　　张氏墨宝　【秋山楼阁】　题张约之宪副不负碧山楼　人境旷无车马迹楼居只在半山桥卷帘岚气昏鼂日绕户松风杂晚潮惠化黎甿颂清净髙怀琴鹤伴逍遥羡君解组归来早天际真人定可招　茂苑文嘉　集杜长句奉题张宪副约之玉山楼居　楼阁卷帘图画里玉山髙并两峰寒傍人错比扬雄宅百遍相过意未防鹿城梁辰鱼书　不负碧山巢记　室之西北隅隙
　　地广轮仅二寻许结一巢髙可二丈强古之民巢居予之构窄而出于屋上类于巢北山悠然相对顔之曰不负碧山巢客讶曰闻碧山不负吾未闻不负碧山云也何居予应之曰昔有学士不供职御史劾之学士曰碧山不负吾遂焚章长啸而去予以俗吏奉职无状亦为御史论列自分不能遂甘老焉不俛首向人复图贪冒故曰不负碧山夫碧山不负吾云者山为主吾为寄以隠为髙尚飘然有轻世之志焉吾不负碧山云者吾为主山为窝以归为知止退然不敢有轻世之志亦恬然无复有希世之望焉巢窄甚然排闼则碧山入座相对妩媚云烟缥缈峰峦巉崿旦暮寒暑风雨隂晴变态不穷俯槛则流水在下潮汐徃来坎坎舟子纵横声彻墙屋身不出户牗坐想沧溟震泽东西争若献秀而与此山相为表里巢取胜也若是主人无求自足虽古考槃硕人之寛殆不多让是谓不负碧山者然也或疑巢窄甚与山殊不称奚谓不负予哂之曰芥子纳须弥山灵能忘我于有形之外矣夫士君子出处大致其心迹之防山灵不能欺也心迹一矣山邪吾邪其相忘而不相负者邪否则南山防径北山移文山不负吾吾负山矣负则予惧焉于是斋焉诹吉焉北面稽首以礼山灵指天矢之曰予所负于山者有如日作不负碧山巢记嘉靖甲子嵗除夕也　奥旷巢记　卜居湫隘无可舒眺隙地结构碧山悠然流水潮汐衰龄筋力不便登临聊供卧游自适其适西隣崇建风景顿失晨夕面壁嗒然隠几口占短句云秩秩幽幽无复覩鲁人所谓东家丘自以解嘲云尔意在山水拮据靡辞辟而前之依然旧观如故人隔别相思复得相见懽悰何如也尝闻游之适有二奥如也旷如也古有深明阁盖有取于奥旷之适焉此构虽规制窄甚而予容膝易安不可以言深而内亦自谓奥如者乎不可以言明而外亦自谓旷如者乎不可以言阁其诸巢之谓乎周公作鸱鸮之诗谓巢为室巢可谓之室室独不可谓之巢乎上古之民巢居后世易之以居室予也今人也其颛防朴畧则巢居之民也已遂顔之曰奥旷巢因作记嘉靖乙丑重阳日也少峯主人张情篹　外曽孙文柟拜书　启南翁赠
　　维庆府君玉山别业画卷凡四帧苍劲古雅定为盛年真迹丑忆儿时犹及见其全云至先子易箦后检故椟中仅存秋山楼阁一图其三帧则散逸不可得矣嵗戊戌春仲整理图籍复获休承伯龙二公投赠先世楼居诗帖倩工聨成卷命甥文柟小楷少峯府君石刻中二记于后是不特夸示子姓永为吾家文献尔时月哉生魄孙男牛郎丑百拜恭跋　吾家先世尚有沈征君启南图赠维庆府君山水小立幅在长兄伯含处戊午遭家变失去不可复得附録题咏于此丑志　小画寄张维庆并系以诗　风和杨柳初偷眼雨怯桃花未放心拟载一壶江上酌绿波春水共沉沉　庚子仲春十日沈周　与君古寺三年别寄我新图一片心传语儿孙须爱防休同鱼鴈任浮沉　安里张桢在春草堂题【真迹】
　　石翁遗墨　画在大痴境中诗在大痴境外恰好二百年来翻身出世作怪　石田沙弥説此偈于山风溪月楼中汀杨渚蒲一一防首曰功德无量【启南真迹】
　　白石翁画号为昭代第一然真笔有极草草者惟详观擅塲之作的为独步也六如居士声价素出翁下其遗迹除盛年仿斆周臣外制作一一满人意昔人云陆才如海潘才如江余于二公画本亦云　　皇明画学自刘廷美开山之后当推沈启南为广大教化主如唐子畏之清真文征仲之古雅足可南宗北派也
　　白石翁吴江图长卷吴中十二景册西园十景图自夀图翁生平大手笔当亟购也
　　衡翁画本满世未见卓然惊人者第其一段文雅之趣翩翩自溢毫楮间有非戴进陆治辈所能彷佛故士人争相购求以为奇玩如徐黙川藏山静日长卷云道人家落花图咏小本则其絶诣也
　　文征仲金陵十景一册画法精细古雅详其笔趣葢盛年作也
　　文待诏山静日长图卷　唐子西诗云山静似太古日长如小年余家深山之中每春夏之交苍藓盈堦落花满径门无剥啄松影参差禽声上下午睡初足旋汲山泉拾松枝煑苦茗啜之随意读周易国风左氏传离骚太史公书及陶杜诗韩蘓文数篇从容步山径抚松竹与麛犊共偃息于长林丰草间坐弄流泉潄齿濯足既归竹下则山妻稚子作笋蕨供麦饭欣然一饱弄笔间随小大作数十字展所藏法帖笔迹画卷纵观之兴到则吟小诗或草玉露一两段再烹苦茗一杯出步溪边邂逅园翁溪友问桑麻秔稻量晴校雨探节数时相与剧谈一晌归而倚杖柴门之下则夕阳在山紫翠万状变幻顷刻恍可人目牛背笛声两两归来而月印前溪矣味子西前句可谓妙絶然此句妙矣识其妙者葢少彼牵黄臂苍驰猎于声利之塲者但见衮衮马头尘匆匆驹隙影耳乌知此句之妙哉人能真知此妙则东坡所谓无事此静坐一日是两日若活七十年便是百四十所得不已多乎　嘉靖己丑仲秋十日长洲文征明画并书【真迹】
　　征仲太史拙政园图一册计十二帧精细古雅为敬止侍御作今在顾氏
　　征仲先辈摹李成寒林图有大小两本并在长兄伯含所笔墨精鋭树石幽奇得而藏之足可压倒元白矣
　　文征仲精楷温州府君诗集二册系盛年笔韵致楚楚近归余家
　　文太史江山清霁图纸本浅绛袖卷全仿荆关行笔极细而有韵度山林深远恍游异境按左方小楷跋语乃是写赠陈道复者真神品也此本今在昆山顾氏　有客以关山积雪图见示精细之极索价五十千经年始售乃征仲盛年杰笔也其人云尚有层楼图在其家界画奇絶题名尚用文璧较之晚嵗率易而成者真天渊矣　太史公又为黙川先辈作山园图长卷绢本大着色前后位置泉石楼阁极古雅中间杂写桃杏芙蕖拒霜橙橘之属一图皆备尤为斐娓絶伦识者称其远师右丞遗法以成之真仙品也唐人妙句一经名士图写更足千古其杰出者定
　　当以子畏山中一夜雨树杪百重泉为最征仲宅近青山同谢脁门垂碧柳似陶潜次之其前则用嘉水回青嶂合云渡绿溪隂廷美阊门柳色烟中远茂苑莺声雨后新启南春日莺啼脩竹里仙家犬吠白云间其后则仇英花远重重树云轻处处山陈淳云里帝城双鳯阙雨中春树万人家陆治川原缭绕浮云外宫阙参差落照间文伯仁云间树色千花满竹里泉声百道飞文嘉蓝水远从千涧落玉山髙并两峯寒皆其烜赫有名者也【叔平曽为事茗写夀图布景尤异落笔精微以较生平漫兴之作真天渊矣此本今在陈氏】
　　文太史少峰图　征明　少峰记　昆山一名玉峰峰曰少何居昆仑出玉山名昆假昆仑玉名峰故兹玉峰视昆仑为少玉峰南北两峰南峰差小于玉峰为少予昔读书兹峰之下故以自号焉尝读庄生齐物论谓物莫大于秋毫之末而泰山为小予谓天地间物之小大各有定分不敢为此迂诞谬悠不可执着之説要之君子慎修之道恒欿焉自视而不偃然以自大故自称曰小子曰孤寡不谷峰曰少予以自号不亦可乎然恐山灵以予见为孱弱幽为神羞斋以自命恍惚陟降若有闻曰可谦亨君子有终吉因作记　少峰歌　怪哉底处飞来峰亘古突兀撑层空传是昆仑冈头一片玉巨灵移置斗牛之墟中吐吞湖海无尽藏嘘吸潮汐通鸿蒙绵绵宗派由来远奠峙鼇极西徂东逾河淮絶江汉波涛险阻截弗住蜿蜒万里幻出双虬龙不夸强大争雄长自视弱小居谦冲青城山人匡庐老忘却行軰相追从神游汗漫遍欲礼五岳共秉精白承皇穹　前进士昆山张情撰　宗弟奉书　右文太史赠大父少峰图一方广仅尺许而极幽深蓊郁之趣足称清逸品也其后大父撰述二篇宗老伯承用古书之各得汉魏唐人遗风可谓诸好备矣吾家文献此又其足征者乎万厯丙辰得春日孙男丑立书【真迹】
　　文太史画卷　栎全轩图　嘉靖甲寅八月既望征明制　栎全轩记　余峰先生隠居安亭江上于其居之北构屋三楹匾之曰栎全轩云君为人坦夷任性自适不为周防于人意之所至或不谓为然君亦不以屑意以故人无贵贱皆乐与之处然亦用是不谐于世君年二十余举进士居郎署不及十年为两司是时两司官惟君最少君又施施不肯承迎人人有倾之者君竟以是罢去防予亦来安亭江上所居隔一水时与君防君不喜饮酒然防即谈论竟日或至夜分不去即至他所亦然其与人无畛域懽然而情意常有余如此也君好山水为郎时奉使荆湖日登黄鹤楼赋诗饮酒其在东藩谒孔林登岱宗观沧海日出之处及归则慕陶岘之为人扁舟五湖间人或访君君常不在家去嵗如越泛西湖过钱塘江登子陵钓台游齐云岩将陟黄山歴九华兴尽而返一日邀予坐轩中剧论世事自言少登朝着官资视同时诸人颇为凌躐一旦见绌意亦不自释回首当时事今十余年矣处静以观动居逸以窥劳而后知今之为得也天下之人孰不自谓为才故用之而不知止夫惟不知其止是以至于穷汉党锢唐白马之祸骈首就戮者何可胜数也二十四友八司马十六子之徒夫孰非一世之才也李斯用秦机云入洛一时呼吸风云华曜日月天下奔走而慕艳之事移时易求牵黄犬出上蔡东门听华亭之鹤唳岂可得哉则庄生所谓不才终其天年信达生之至论而吾之所以托焉者也予闻而叹息以为知道之言虽然才与不才岂有常也世所用楩梓豫章也则楩梓豫章才而栎不才矣世所用栎也则栎才而楩梓豫章不才矣君固清庙明堂之所取而匠石之所睥睨也而为栎社君其有以自幸也夫其亦可慨也夫　嘉靖壬子重阳日昆山归有光撰鴈门文彭书【真迹】
　　余峰先生讳意字诚之登嘉靖己丑进士仕终山东宪副乃少峰府君之母弟也丑志学之年获观此卷于从兄处今不知流落于何所矣摹本尚藏余家仅存梗槩耳
　　先世遗墨　孝友余庆　为青父老兄　宋珏　嘉靖庚申四月茂苑文嘉写　孝友余庆堂记　予家世安溪迩以避冦离居东西南北之人也葢自昔癸丑于今癸亥凡十载乃于邑城始有定止葺而居之因颜其堂曰孝友余庆客有过者曰何居则应之曰昔我先营缮先职方二府君兄弟事我大父处士先公孝友着于乡族大父考终时遗训有曰汝兄无子弟当事之如父汝弟绩学兄当视之如子二府君恪遵遗训没齿弗忘先职方少游邑庠营缮力持家俾弟得专志于学为时名士乃不偶于塲屋以年质贡入太学嵗在丁卯营缮府君即世诸孤防防时先长兄初冠予方齓诚之弟才免怀抱耳又家式防先职方尚淹黉舍授徒以给家口抚诸孤躬亲教之渐克成立予与弟先后颉颃科第予实营缮府君所生也奉治命嗣职方府君弟官营缮予职方各得追赠二府君如其官予与弟皆累官至宪副台省叨冒无补圣明而老于林泉芹曝莫献嵗时惟北望嵩祝为升平散逸亦幸矣非二府君孝友之纯不忘大父之遗训则幼时孤弱曷克自振以有今日斯堂也敢曰予所拮据乎哉追忆先世安溪旧庐有堂曰兰香曰春草夫兰香者何义取德馨类也昔大父疾革以未见孙为憾语家人曰吾目且不瞑时先安人母氏丁佩兰久矣大父捐馆逾月而先长兄生厥后予与弟又相继生今予兄弟各有子若孙绳绳然孰非兰堂之一气也乎春草者何义取惠连梦也先职方就学于外营缮晨昏念之每形诸梦因心之真至今尚可想见予兄弟暨予兄弟之子若孙既皆兰香之一气则世引清芬家法永永孰不有草堂之幽梦也乎时事多艰弗获世守旧庐顾转徙靡常是用徼福于先灵获处兹仁里斯堂也敢曰予能择栖乎哉维曰孝友余庆曷敢忘前人之懿德也顔曰孝友余庆堂不其然欤凡我后之人登斯堂也于绎思孝友之心将油然而兴矣客既退遂书之为孝友余庆堂记少峯主人张情述　宗弟鼎书　孝友余庆堂卷次获观约之府君记草于仲服兄所谨请归附后用为传家之宝云万厯戊戌嵗八月之望孙男丑百拜志【真迹】
　　吾家先世尚有兰香春草二堂图卷一为张习笔奚昌李良有诗一为沈周画文林浦应祥题咏清真古雅并在长兄处也展观附志
　　陈生静甫夸示文伯仁方壶图为顾汝修作纸本重着色全学赵千里精细之极亦复古雅尤是布景卓絶足称无上神品昔年曽见伯仁骊山吊古图小幅颇极许可今复阅此何啻百尺竿头更进一步耶【画系】
　　德承又为顾汝和写砚山山房图凡十五景计八帧聨为脩卷画品清真秀润兼得夀承古标题休承小楷诗帖足称三絶云
　　祝允明
　　小楷黄庭经　离骚经九歌　小草怀知诗行书庄子逍遥游
　　【附　王宠草书枚乘七发】
　　祝希哲京兆书法入神真草皆絶代四方饼金收购声价不减松雪翁或云过之向见王氏小楷黄庭经袖卷笔意全斆钟繇后作蝇头章草跋语殆百余字尤为佳絶不知今尚存否予家藏翁小草怀知诗十九首为守斋书跋又藏翁行书离骚经九歌共一卷并能融化羲献逸趣翩然兼字形圆浑精采动人见者称为皇明书法之冠不妄耳寻遇好事家宛转购去迄今惋惜尚徃来方寸间也
　　祝希哲临黄庭经【宋黄蜡笺本黄庭经不录】昆山魏诚甫远谒乞书黄庭此非抱病老人所辨也诚甫意极恳且欲坐守急回遂以六十七嵗久病初间郤药执笔半日间了千三百余言可谓老人多儿态矣自亦不堪属目以徇爱情而已览者若以作字视之尚大笑况谓临帖乎丙戌十月枝山老樵祝允明记　予尝见赵文敏所临黄庭经刻本虽时一露妩媚而右军堂室已称优入葢不啻为叔敖之优孟中郎之虎贲而已此卷为祝京兆晚年所书不必防画惟肖而结构疎密转运遒逸神韵具足要非得书家三昩者不能第令右军复起且当颔之矣岂独追踪文敏而已哉设有好事儒者摹勒登石以嗣王赵二帖即以搨本一纸易一鹅谁曰不可万厯甲辰孟冬八日张鳯翼跋时年七十有八　古今临黄庭者不下数十家然皆泥于防画形似钩环戈磔之间而已昔贤所以有脱墼之讥也枝指公独能于榘矱绳墨度中而具豪纵奔逸之气如丰肌妃子着霓裳羽衣在翠盘中舞而惊鸿游龙徊翔自若信是书家絶技也太原王穉登书于快雪亭上【真迹】
　　祝京兆楷行离骚经九歌行草孔雀东南飞二卷并藏中吴王氏是盛年妙迹在吾家庄子逍遥游卷之上用意购求卒未得记此以当铭心　吾家世传希哲京兆行书庄子逍遥游师虞世南后有茂实府君古体诗二首城南陆氏藏王履吉草书枚乘七发仿十七帖又一好事家收文征仲小楷古本水浒传全部法欧阳询未及见之【文征仲精楷温州府君诗集二册系盛年笔韵致楚楚近归余家】
　　枝山行书庄子逍遥游【全文不录】　嘉靖改元初夏五日枝山祝允明在寒绿堂写　读庄子逍遥游二首　惠施五石瓠弥大弥无当呺然莫与京不任盛水浆掊弃谁顾惜胡由效所长幸遇漆园叟昌言为阐扬大樽堪取材江湖一苇杭浩荡凌万顷寥廓共徜徉平生诵此篇心旷超八荒乐哉逍遥游千右仰庄于今所见殊却笑予更狂璠璵韫在璞奚必为珪璋儵忽凿浑沌报徳翻致戕试问不手何如袖手康澼洸裂地封臧糓均亡羊欲识大瓠真请从最初详弗剖天质全块处神自王惟大似不肖老氏言孔彰镇以无名朴朴散器始张有用以为用锥刀竞夭伤无用以为用伎俩未尽忘宁如竟勿用藏用孰可量我愿宝斯种艺之寂寞塲瓠成复何事画前问羲皇　樗大苦不材匠石过弗视树彼无何乡彷徨无所事颇疑梦蝶翁与世太相避曳尾泥中岂希留骨贵吾观闽有榕一筹蔑可试祗垂广长防亭亭每匝地既为居人依复为行人施暍者赖以凉惫者赖以憩本无心利物物乃其利借令中绳规斧斤应早被焉能磨嵗月而成此大庇勿用用乃全用即不可继寝寤独逍遥逍遥未为至双林利自他樗也何敢企　时万厯己丑春日巢居子张应文书附祝京兆真迹卷后【真迹】
　　锡山华氏宝蔵希哲小楷草堂诗余全部师钟元常履吉真书尚书毛诗全本师王逸少足称双璧而希哲尤沈着痛快又闻陆氏蔵希哲小楷北西厢及琵琶记书法极精未及见之









　　清河书画舫卷十二上
&lt;子部,艺术类,书画之属,清河书画舫&gt;
　　钦定四库全书
　　清河书画舫卷十二下
　　明　张丑　撰
　　明
　　唐寅
　　王济之出山图　野望悯言图　越城泛月图逃禅图　洞庭秋霁图　梅谷图　炼药图【附王穉登书名山藏序】
　　子畏画仿宋元无不臻妙而于李唐遗法尤得心印故其遇合作处往往负出蓝之目如吾家野望悯言画卷萧森洒落的属第一乃拘泥家数者例以出山图压卷是非难齐如此执笔感慨悠悠我思
　　王公拜相图咏　门生唐寅拜写　东南赤舄上明光百辟回班待子长事业九经开我后文章二典纪先皇春风夜雪门墙梦秘洞灵丘杖履将敢道托根偏树拔例随荒草逐年芳门生祝允明　道徳前王懋旉求我后崇朅来开禁馆爰命列羣公少宰中朝骏文锋葢世雄典谟深帝学出入冠青宫大受心弥小端居望愈隆旁徴劳仄席夙简在渊乃际云龙防言参著作工鳬飞南斗下葢拥大江东寥廓瞻疆字优柔采国风匪徒吴竞直兼尚马迁通圣业唐虞并昭灵日月同华词将茂实传示缅无穷晩生徐祯卿　赞化调元属重臣相君归国节旄新大廷入觐新天子四海应沾鼎外春门下生张灵　圣主登新极文星复旧垣紫书徴纂述黄阁待调元画舫行江驿华旌映郭门承明朝见罢天语降殊恩后学生吴奕　圣皇初御极登进尽贤人求旧尤加意先师乃后臣国书需总笔王化属持钧闻説周公事新图画得真晩生卢襄　吴国才贤见两元山川灵秀出璵璠先朝史录趋宣召大郡编摩接讨论车马城西怀逺别经纶阙下沐殊恩缘知旧学应超擢还见官崇道益尊葑门朱存理　纶綍频宣上帝京编年直笔神惊明良入觐天顔喜黜陟心县水镜清宋室匡君推范老汉庭稽古重桓荣春风门第多桃李我独传经媿郑生门生薛应祥　王文恪公济之为吴中名宰相无论学术科第徳业声望载在传志者照映千古即其门人交友周旋于公者莫非名流韵士此卷一图七诗乃正徳改元公方大拜超起之洞庭此出山图咏之所由作也图中树石斆李唐人物仿公麟而车中传神不减长康乃子畏用意笔佐以希哲京兆精楷昌糓廷评古调足称三絶而梦晋以下诸作亦皆翩翩一展玩闲如入山隂道中应接不暇也辛亥春公之四世孙伯贞命工潢出以相示俯仰今昔甲子再周而纸墨如新虽神呵防而亦可以占云仍之善保矣故为识之长洲后学张鳯翼　乙巳初月之望购得王公拜相图咏捧阅再三卷尾恭题八字云清辞入彀妙画通神张丑笔记【真迹】
　　野望悯言画卷　野望悯言【今亡】　唐寅　己巳九月舟次相城一首　几年约兹游为访石田叟石田今已亡不使此言负相知三四人拏舟过湖口行行抵相城自卯将及酉四顾何茫然天水合为薮茅屋几人家荒蒲兴衰栁本来鱼鼈宫自合鸥鹭有始田者为谁馁也非自取有司事诛求亡者十八九念此为徬徨独立延伫久作诗当风谣以告民父母　济之　正徳己巳九月望后寅忝侍柱国少傅太原公出吊石田乡丈于相城夜宿宗让三舅校书宅酒半书此聊伸慰答之私耳吴趋唐寅　吴以水为国相城当以汚旱熯与众异
　　淖涸不可锄淹潦先见及宛在水中居己巳春不雨逮秋欲焚巫七夕月离毕骤雨风挟诸始谓油然云助我润槁枯涔涔乃不息山崩溢江湖拯溺急儿女骑牛杂羊猪始旱终以潦嵗一灾二俱县官不了了按籍征税租连境尽鱼鳖比屋皆逃逋我随宰公来舴艋如乗桴村有太丘生典卖具牛哺公既防以诗赓之我能无劝子卖积荒携口就上腴早晚得饱餐鼓腹歌　皇虞我公泛仙舟取道问渔叟防洄三十程仆夫费絙负湖名指阳城风土比壶口微茫水气转白日亦易酉吾苏故泽国乃此识渊薮不嫌席门陋防棹且维栁垝垣厖吠杂四壁涨痕有前村酒旋賖汚田鱼可取市逺无兼味蔬味仅三九公心享其贫恋坐亦良久子从宰相游可以慰慈母　宗让卜居阳城适遭水厄太傅东山土公中丞泾徐公皆有诗慰藉之解元唐君子畏及今侍御师邵家兄以次继响穷居寂寞之滨而顾得此亦不易得也近持以示予予无似不能自黙敢依韵语輙补一首珠玉在侧觉我形秽宗让姻家民表施君读而爱之遂请以归宗让亦不靳也正徳壬申夏五既望石湖卢襄敬识　野望悯言一卷为宗让校书作也卷中为图者一为诗跋者三后先皆名笔凡三年而归于施民表氏民表传子若孙歴四世七十六年而始归茂实府君此其相传之自也府君云当正徳己巳吴中大水时有宗让者适居相城不无牢愁骚屑之感一时士大夫若王文恪辈争为謌诗慰藉之独子畏先生既成有声之画复搆无声之诗殆是诗中画画中诗恐摩诘复生子畏无多让也暇日出示张进士伯起伯起谓其天真烂发逸趣宛然一段萧疎清旷之气出没于烟波栁岸闲使人应接不暇借令营丘北苑松雪翁极意为之亦自不逺真神笔也顾其诗往往自成一家语比于唐人篇什为不类耳府君服其知言而卒无以复之又云此卷在施子所时方买田相城东恒从主人借观焉叹赏之诚见乎词色几欲作米颠据舷狡狯未有因也万厯丁亥吴中复大水施子以此卷来质米尔时极喜戏语之曰昔者宗让以水厄得此卷吾子以水厄失之是何彼此不类与施子曰主臣有之不闻人亡弓人得之夫复奚恨与我传之后人而不知所重何如归于识者耶为一笑而留之卷首故有野望悯言四大字亦子畏书曩者犹及见之惜已失矣屡欲倩名手补其亡复计虎贲之似未若延津之合也遂虚右以俟后七年府君析箸谦徳田籍在相城东有难色府君出此卷授不肖曰以此当汚邪十亩可善防持毋为人所豪夺宁非吾家一雅语乎遂百拜受之而识其颠未于卷后时又明年丙申九月十二日张谦徳谨书　开嵗痰火大作几不能生今甫起坐尚未可步履也承示唐画暨王卢诗俱真正可珍而画更入神计髙明自得之也附复　鳯翼顿首【真迹　谦徳丑旧名也故字叔益万歴丙戌先子获秦人张且古印而不腆实以丁丑生遂易今名云丁酉人日记　此卷今归顾氏】
　　次兄仲服收得唐寅越城泛月小幅水墨天成景色最为深逺与予承受先世野望悯言画卷笔趣正同品格不相上下足称化人之笔　越城泛月元宰公谓其有墨而无笔至野望悯言公又赏其笔法类赵大年非平时画本可及其持论乃复尔尔　古人云有笔有墨笔墨二字人多不晓画岂无笔墨哉但有轮廓而无皴法即谓之无笔有皴法而无轻重向背明晦即谓之无墨古人又云石分三面此语是笔亦是墨可参之　子畏画本笔墨兼到理趣无穷当为皇明丹青第一以较启南遗迹虽苍劲过之而细润不及也陈仲醇云世人爱书画而不求用笔用墨之妙有笔妙而墨不妙者有墨妙而笔不妙者有笔墨俱妙者有笔墨俱无者力乎巧乎神乎胆乎学乎识乎尽在此矣总之不出蕴借中沈着痛快
　　唐子畏杏花仙馆一幅精细之极绢本浅绛色上有诗云绿水红桥夹杏花数间茅屋是仙家主人莫拒看花客囊有青钱酒不賖唐寅其参笺衡山长謌不及录
　　唐子畏越城泛月纸本水墨画其烘锁絶佳而右方诗题尤精谨可防详观笔趣亦盛年作也惜曽大父参笺一絶不同幅耳并录于后　栁沈雾气蒙蒙湿月荡湖光晃晃明翠幙楼船红拂妓越城桥畔夜三更唐寅画六如夜景人闲少生纸经营入董源彷佛越城桥畔
　　见青衫湿尽倒离樽张祥【真迹　画琵琶妓而题红拂似属语误故曽大父有此结】逃禅画卷　逃禅　招隠士【原文不录祝允明书】　唐子畏解元既坐事废斥即能放情山水防契禅理尝着招恤赋以自见然其藻思勃发至绘逃禅图以泄磊砢不平之感而其布景即屈子行吟泽畔之遗也友人祝希哲京兆恐其沈溺不返为写淮南招隠篇以讽之而其命意又宋氏景氏招魂大招之防也卷中书画皆精题名并阙岂如孟浩所云不才明主弃时事有难于显言者相与谬幽晦以俟同调之自寻邪然书画实神品也窃恐日久零落故为识而藏之时壬子季秋万厯纪嵗十二日张丑【真迹】
　　此卷曽在文氏画品清逸絶伦极可玩其招隠士一帖休承公尝摹刻归来堂中
　　唐子畏松谿草堂长卷纸本水墨其长葢文有五本身子畏自有诗而后方希哲徴仲等题之并奕奕可喜平生所见长卷宜为冠真剧迹也
　　唐子畏云山烟树一轴　云山烟树霭苍茫渔唱菱歌互短长灯火一村鸡犬静越来溪北近横塘呉郡唐寅【真迹】
　　右画云山烟树纸本浅绛色树石仿李成屋宇师巨然山头斆米芾既极秀润又饶气韵更兼收藏得地纸墨如新而签题复出王履吉之手名迹也向从王氏借阅今归余家
　　又见子畏水墨松坡图全学李晞古所画四松竒古之极王徴君百谷故物也
　　茂实府君潜心烹炼斋头悬挂子畏小幅其上题云白袷檀冠碧玉环倒骑驴子看庐山腰间小合藏何物九转芙蓉一颗丹唐寅画此轴是子畏极笔层峦叠嶂怪松奇树种种入神每阅未尝不醉心也不腆新收韩氏枯木小帧全师李成笔意清逸秀美当为子畏絶品其上题云枯木萧疎下夕阳漫烧飞叶煮黄鲿与君且作忘形醉明日驱驰汗浣裳　友生唐寅饮承宗先生葑溪草堂中作此小幅为赠【此画近为徐晋逸购去人称仙品真不诬也】
　　仙山楼阁一题创自李思训宋元名手多作之向从王氏龙冈家购得子畏青绿横看大幅【计髙六尺濶九尺余】原系写夀履吉母氏者其布景用笔全法王右丞虽精细层叠稍让蔡氏白石翁卷然树石古雅屋宇壮丽实子畏用意作也右方署书仙山楼阁晋昌唐寅凡八字奕奕神采后有诗云何处碧桃雨飞花渺去津山中自流水物外有长春路转通幽处云深隔世尘洞天曽不逺或有避秦民徴明题其字全仿圣敎尤足嘉赏耳或云徴仲盛年亦曽画成一卷乃自仿效伯驹遗法笔墨精妙金碧辉暎凡经嵗而始就绪近闻得六十千归洞庭人家惜未及见世多临本相城施氏旧藏子畏水亭午翠一帧见仆纂修稗官言卷以见赠上题云水亭如笠水飔寛一卷开窻了稗官停午树隂深合翠篆丝袅袅下清湍唐寅画兼诗凡三十三字此图树石髙古峯峦朴茂当为子畏遗迹第一品惜乎绢素弊壊不入好事家目耳即使完好其笔法亦非俗士所能识也　丑纂修稗官家言为名山藏葢广先子史翼之作水亭午翠题咏殆似为仆发耶
　　唐子畏浅绛山水一轴清真秀润上题诗云危桥渡清涧深岫出闲云已息麒麟想终成麋鹿羣唐寅盛年笔也
　　唐子畏梅谷图绢本浅绛色全学宋名家精致中饶风韵当为子畏神品惜乎题咏内失去希哲一记徴仲一诗详见元美跋尾中此卷今在姚太史孟长家按梅谷者太史五世祖也
　　梅谷图卷　孤山之麓何萧森下瞰白谷烟霞深虬枝巃嵸哀壑暝雪片错落悬崖隂主人胜有逋僊兴月出天髙味疎影还携铁苖过江南与君直到罗浮顶　王宠　东风吹春入幽谷千树万树枝未绿独有梅花先众芳绰约参差香万斛江南春寒未泮氷雪花散落如掌凝隂厓絶壑杳无迹贞姿瘦骨偏崚嶒璚瑶璀璨不胜数暗香疎影谁能谱罗浮仙人跨白鳯手弄玉笛摩霄舞旑旎枝横却月观防娟妆满凌风台蜀川已有杜陵咏州再见何郎来古来爱梅多有人大庾之岭西湖滨何如此梅在深谷谺空洞藏清真愚公郑子皆隠沦桃源武陵空有名争妍竞秀骋顔色不与此谷同寒盟谷中之人交最久洁貌脩容称良友清魂入梦纸帐寒香情色界无何有后凋岂独松与柏嵗寒犹见孤山叟髙标挺拔芳馨贞心素契宁虚负补之善画非草草玉质氷肌眼前好广平先生最识君防向春风摛丽藻　太原王糓祥　寒尽寻春几回冲雪小桥犹隔偶至谿邉瞥然相见浑如曽识　莫教寒雀争枝恐踏碎璚瑶可惜分付东风且迟开放悄寒轻勒【右未开】　正拟论量如何开拆已露新妆欲敛难收将舒未可半吐幽香　贞心一防难藏疎篱外有人断肠月色朦胧搅人魂梦吟绕回廊【右半开】　竹撩松搭暖风吹动不容时霎万树香云满林晴雪几重閤匼　朝来花底闲行早已觉帽檐低压恨不折来幽斋相对胜添金鸭【右盛开】竹外斜枝风飘防防懊恨来迟雪圃瑶林风吹狼籍雨打离披　枝头青子催期底须怨笛声太悲乍蕊将舒盛开欲坠俱是佳时【右将残】　和杨补之咏梅词四首调寄栁梢青万厯己卯竹醉日书茂苑文嘉　梅谷者当是吾吴徳靖闲名士唐六如伯虎为作图祝京兆希哲题署而王太学履吉选部禄之各赋一诗殊足三絶偶以示文休承休承谓尚有京兆一序待诏一诗不知何缘脱落因补书旧和杨补之栁梢青四词于后甫成而信阳王师竹太史信来以王元章梅补之竹为赠因举以报之古人折梅寄逺故诗中用骑使语为雅事苐不识仙骨寒香一辞条后所存几何故不若邮筒中帧素之堪逺也自今后南北山房各留之以充嵗寒一友生如玉川子所云忽到窻前疑是君犹足代面万厯己卯季夏弇州山人王世贞书于九友斋【真迹】
　　唐子畏晓行图在玉峯顾氏潇湘夜雨图在锡山邹氏诗画欵识皆精此等挥洒足称妙絶一世矣亦何必古人欤
　　评定书画今人多以欵识为据不知魏晋字迹唐宋画本有欵者十无一二间有出后人蛇足者在慧眼自不难辨有如近年啓南子畏二公徃往手题他人画笔为应酬之具倘非刻意玩索徒知欵识雅士亦为其所矣似反不如无欵真迹差为可重邪
　　唐解元錬药图　次农杨仪部韵　人来种杏不虚寻彷佛庐山小径深常向静中参大道不因忙里废清吟愿随雨化三春泽未许云闲一片心老我近来多肺疾好分紫雪扫烦襟晋昌唐寅书　长懐俞跗徳有术益生人鹊匮探元久龙宫得秘真良田耕片石化雨浃阳春莫谓迟承嗣天应降玉麟北濠刘浣题唐子畏先生炼药图卷后　茂实府君中嵗慕道故蓄炼药图以自况今府君已矣而子畏画迹如新披阅令人凄断【丑志】名山藏序　昔人著书垂世图不朽者不穷愁则放弃不贫病则羇累不忿狷则刑余如虞卿左氏三闾韩非云相如子长之徒彼皆不遇明主沦落摈斥婴狗马之疾罹刃锯之辱恐一旦溘先朝露不俟河清将与寒灰腐草同尽不能树尺寸之名故欲托之空言自见立徳立功之士所不屑也余友张青父以世家之子夙禀异姿年不迨舞象而百氏塞胸齿未逾总丱而羣经贮腹勒为一家之言曰名山藏其父闻闻居士不知也他日偶奏一篇则愕然而骇吾乃为苏昌容乎有子廷硕而几失之吾过矣吾过矣为文序其首是时青父才十四龄耳以为不博览者不广见不钩深者不邃识左执雌黄右秉铅椠囊不去萤帷不辍火又五六寒暑而始就杀青为本纪六十志四十列传一百共二百卷呜呼可谓富矣其世自羲皇燧人以迄周秦汉晋李唐之代其人自王臣霸佐以迄英贤逸士闺秀缁黄苍头扈养之辈其山川方域自昆仑星宿十岳九渊皇甸名都郡国荒徼以迄晹谷咸池蓬瀛壶峤魋结雕题穿胸钳耳之壤其物类自渊琛谷赆翠鳯黄麟若木瑶草以迄毛羽介鳞萌蘖蠕动有情无情之属其灵异自仙佛神天吴海若山妖木精神姧巨怪以迄六合内外千载上下有无无有是非非是之幽且奇其书自丘坟典索汲冡鲁壁宛委二酉以迄贝叶蘂珠齐谐稗虞博物洞防大荒拾遗之隠且赜莫不编摩纂葺日削月删如集翠于鸟背取白于狐腋然书成欲藏诸名山托太史以自况而曰太史之史史国也仆之史史野也史以国者非禅代授受不陈非宗庙朝廷不论非礼乐征伐不纪非灾祥治乱不书此其藏当于金匮石室乎然职非词臣位非禁近而焉敢泚笔若仆则诚草莽布衣之夫耳摇舌而莫知讳援毫而莫知避不为虫臂则为鼠肝不为兽氄则为鸟毳不为骈拇则为赘疣不为蟠虫则为疮痂是乌足以当司马公下驷副车哉余曰否否史有国有野文有正有奇正而奇奇而正正则奇之奇则正之正与奇可并有而不可一无也太史公采七十二家之言成史记如商为鳦禹为熊炼石补天头触不周之事可谓惊心夺魄奇甚矣以为着一代之典备百王之籍非可尽以蛇神牛之言载也故于此七十二家去其十九存其十一足矣夫其所去焉知不为青父所存邪是安得左右其袒乎且也迁史之书成于蚕室后葢出自幽忧孤愤之懐耳如青父者少年逢掖生以彼英奇俊异使得乗风云际日月丹朱其毂何难焉乃怀宝不售弢光独善兀兀于三箧五车之间以庶几所谓藏山也者此岂迫于穷愁放弃贫病羇累忿狷刑余而然其心葢有所慕之不在当时在千古也昔张童子以明经成进士有名于唐季籍甚青父不其云礽与张子早慧其先世已然哉余先乞一编秘帐中恐异时请者呉市纸价髙矣虽然姑舍是余愿青父之进于立徳立功也己亥五月太原王穉登序并书【真迹】
　　仇英
　　洪崖小隠图　子虚上林图　湖上仙山图诸夷职贡图　九成宫图　莲溪渔隠图　楼居图　沙苑图
　　仇英实甫其出甚微尝执事丹青周臣异而敎之遂知名于世壮嵗为昆山周六观作子虚上林图卷长几五丈歴年始就所画人物鸟兽山林台观旗辇军容皆臆写古贤名笔斟酌而成可谓图画之絶境艺林之胜事也兼有文徴仲小楷相如二赋在后其家称为三絶岂过许邪后归之严氏【实父又有诸夷职贡九成宫二图】
　　洪崖小隠图　仇英摹马逺笔　张伯子五十夀言昔在世皇肃外台纲谁其荩臣乃有二张等彼二荀叔慈慈明慈明内润智以仁藏积厚而钟伯子发祥惟我伯子隽声英英立破万卷躏百氏塲吐为艺文陆离洸洋中权所指锋孰敢当薄游贤关谓锥处囊天恡搏扶畴适雄飞敛尔壮心杜尔徳机不顺以施日胜而肥懐珠川媚蕴玉山辉君曰宁尔容彭所希黄金为饵同类为妃骖虬御鸾翺翔九围人有恒言五十知非君知其非大雄是皈离照中天万燐息煇谁缚谁解何顺何违六辔在御惟汝指麾不慕独觉宁希小乗不贪转轮何况小荣着为微言撇捩纵横荡乎漆园又似净名其子和之玉振金声独立须弥頫挹太清怒马脂车如袭百绳封人之祝如一蝇鸣我有半偈乃驻君听四十九年无法可称杜口毘邪息心化城大家团栾共证无生弇州山人王世贞元美造【真迹】
　　【右赠茂实府君之作后有敬美一跋已亡逸矣】
  </div>
  <div class="pagination">
   <a href="清河书画舫_page22.html">
    上一页
   </a>
   <span>
    ...
   </span>
   <a href="清河书画舫_page18.html">
    18
   </a>
   <a href="清河书画舫_page19.html">
    19
   </a>
   <a href="清河书画舫_page20.html">
    20
   </a>
   <a href="清河书画舫_page21.html">
    21
   </a>
   <a href="清河书画舫_page22.html">
    22
   </a>
   <span class="current-page">
    23
   </span>
   <a href="清河书画舫_page24.html">
    24
   </a>
   <a href="清河书画舫_page25.html">
    25
   </a>
   <a href="清河书画舫_page26.html">
    26
   </a>
   <a href="清河书画舫_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
