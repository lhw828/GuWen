<!DOCTYPE html>
<html>
 <head>
  <meta charset="utf-8"/>
  <title>
   式古堂书画汇考 - 第 106 页/共 231 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   式古堂书画汇考 - 第 106 页/共 231 页
  </h1>
  <div class="content">
   春日迟迟乃寝乃兴焉得谖草殖殖其庭子兮子兮靡依匪母子有酒食尝其旨否左右秩秩其俎孔硕南有嘉鱼或燔或炙令妻寿母陈馈八簋洽比其邻式燕且喜岂弟君子有孝有德敬慎威仪其仪不忒天锡纯嘏如冈如阜如松栢之茂俾尔炽而昌保艾尔后俾尔耆而艾以介眉寿　春日四章二章章十四句一章十二句一章二十八句集诗句河南陆仁
　　余旣为彦廉记春草堂士大夫多赋歌诗咏之尝出以示余因复赋五言一首记之明年秋七月望也高啓
　　靡靡堂庑草托根近华楹膏露旣濯芳惠风复馨匪阳和力孰使微物荣中天驶景流青节坐易盈但忧德泽违岂惜憔悴并愿言相蔓结嗟彼春逝程寸心虽难报拔去当还生
　　防见东风吹草青一身偏自念初生从今白髪应重緑岁岁春来母子情王彝又题
　　青青堂前草雨露日已滋微风一相过众叶何纷披繄彼堂中人娱养方在兹芃芃生意足蔼蔼春晖迟草荣倐以萎母恩无时衰嗟尔孝子心不为寒暑移忘忧岂无萱爱日亦有葵罗生满庭阶擥玩足自怡奉觞介眉寿百年以为期我歌春草篇为续节妇诗江隂张宣地轴囘阳脉天光变物辉寸荄初被泽尺土尽生肥頴发因微雨萌抽借薄晖匀分行迹黑细带烧痕稀厌浥含宵润茸待旦晞野晴光动目江暖色侵衣不入诗人梦谁怀游子归舜田同冉冉尧日正霏霏报本知心切衔恩愧物微愿生仁孝地柔绿媚庭闱吴郡张委
　　春草堂铭
　　温陵陈彦廉作堂以奉母扁之曰春草葢取唐孟郊诗语也吴郡申屠衡为之铭曰
　　渠渠新堂厥位面阳吾亲来居载燠载凉青青草藂色映窓牖匪兰而芳与萱偕茂念昔天寒繁霜夜零凝隂惨杀枯荄弗萌阳春旣还百卉均被覆以恩光煦以和气或蔓而延或株而连緑柔风偃碧萋烟绵仰瞻阳晖恩深罔极不滋而荣不壅而植寸心之微阳德之溥虽欲报之于晖何补报虽不能奚敢怠忘矧于养亲及兹寿康时以序迁流景易失吾养无违孜孜爱日物以春荣亦以秋悴吾心有恒匪懈于内鼎列肴珍匜浮醴醇融融泄泄无时不春人孰无母母为节妇人孰无子子孝且友池塘有梦王孙不归赋咏虽工风教曷禆凡今之人孰无秉载登斯堂视我铭诗
　　陈氏春草堂记
　　妇以节称尤士以义称美斯叔世之论惟是妇士不可以节义称若不可以一德名者斯士斯妇始不为斯世异故妇以节称非妇之幸也甘节不着乎夫妇陟方不伤乎厘降柏舟之誓圣人独悲之易书之世诗春秋之世莫得而比矣陈思恭妻荘年廿四嫁逾年而生子子生四月而思恭贾海外音问不得闻者四载众谓思恭已死荘悉屏去华饰织纴为养育计或讽之更嫁辄恸哭连日夜行路悲焉亡何父母俱没荘无所依矣尤能抚其子使学不废一日思恭得间归感荘之义为好日笃明年思恭复航海去竟溺死岛中荘居防人不能堪日课女红为食且使子就外傅今生三十有四载矣积学好义以资张大其族大人先生乐与之游荘今五十有八得享其奉安居乡里岁时賔客上堂奉觞莫不咨嗟叹赏以为为善之报闻其风者为之震厉自立兵兴三十年来其乡里妇女以节义动人耳目者不可胜数皆荘之化为然呜呼自气运之降天道变于上矣而日月之失度五纬之错行天有不得而止之地道变于下矣山崩川竭草木禽鱼之夭折地有不得而止之惟人也乃于天倾地覆之时风頽俗败之日独以眇焉一身障狂澜于旣倒支大厦于将倾刀锯斧镬不得以易其守爵禄富贵不足以变其中天道以之而定地道以之而宁人纪以之而立则以节义称之又非妇士之不幸矣太史危氏高氏王氏皆为节妇立传传四方矣余别为序次书之于堂以为记使登者有所观感荘子名宝生字彦廉堂名春草壬子岁十月旣望齐郡张绅记武原陈孝子性禀由自然痛父为海贾身没归九泉母兮志难夺谊不从二天抚育膝下孤辛勤三十年孝子旣成立慕学崇儒先寿母乐且康采裾暎华颠堂前女贞木枝榦金石坚堂背萱草华顔色春光妍女彝鼔天和感物怀其恩色养志母违喜惧心卷卷芳园采冬笋曾冰踊寒鳞撷蔬饭嘉賔道义日讨论墨星灿缃帙琴荐鸣朱兹堂庶永久俗厚风已淳援豪挹娄水赋此春草篇南昌卢熊
　　明人题泉州两义士卷
　　泉州两义士传
　　孙天富陈宝生者皆泉州人也天富为人外沈毅而内含宝生性更明秀然皆勇于为义初宝生幼孤天富与之约为兄弟乃共出货泉谋为贾海外国天富曰尔母一子唯尔吾不忍尔逺尔毋渉海往异域吾其代子行哉宝生曰吾母卽若母也吾卽逺吾母惟君以为母吾行又何忧焉于是两人相让久乃更相去留或稍相辅以往至十年百货旣集犹不稽其子本两人亦彼此不私其有一泉其所渉异国自高句骊外若阇婆罗斛与夫东南诸夷去中国亡虑数十万里其人父子君臣男女衣裳饮食居止嗜好之物各有其俗与中国殊方是时中国无事干戈包武库中礼乐之化奂如也诸国之来王者且颿蔽海上而未已中国人之至于彼者如东西家然然以商贾往不过与之交利而竞货两人者虽亦务商贾人异国见此两人者为人有特异也自王化被海外且及百年中国之人至彼如此两人者亦不多也此两人者乃身往其地而亲其人使其人皆见而信之有切于所传闻者两人异姓也长为兄少为弟如同气然异国人曰彼兄若弟非同胞者吾同胞宜如何宝生之母早寡不载嫁辛苦待其子有成宝生至言其母事则泣天富亦母事宝生母每忼慨为诸国人言其事辄欷歔乃已异国人曰我与彼皆人也人谁无父母夫妇子孙者两人客万里裔【阙】动必服中国礼俗言必称二帝三王周公孔子又能道今国家圣德神功文章礼乐与凡天下之人材异国于是益信吾中国圣王之道海内外可共行也异国有号此两人者译之者曰泉州两义士也中国之贤士大夫闻之亦皆以为然云天富字维善宝生字彦廉今居吴之太仓方以周穷援难为务宝生母事别有陈节妇传
　　妫子曰余读周书王防篇【阙】之国众矣而皆纳贡周邦孔子周人也欲居九夷然未往也今孙陈氏以商贾往且犹义动乎彼岂其读古圣王书慕义而行之邪不然何其居【阙】而能若是也古语云放之东海而准余于孙陈氏见之矣至正二十五年秋八月蜀郡王彝生制汝阳袁华书
　　泉南两义士歌
　　泉南两士陈与孙少小相约为弟昆合疎成戚契谊重异木纒结如同根升堂握手出肺腑交拜二母开罍樽具舟期贾海外域欲度【阙】僰穷昆仑沧溟东望浸天烂飓风恕搅波涛浑天吴恍惚出怖客掀舞蛟鳄飞鹏鹍孙言陈宗惟汝在逺渉巨险吾宜奔汝亲头白倚门切慎弗轻去违晨昏相让不得乃更往挂席遥指扶桑暾望山行覔岛中国卉服通译侏离言寻烟暮投薜荔屋趁虚昼集桄榔村逾年还家喜得宝木难火齐并瑶琨探嚢用取两不较彼我屑屑谁复论急难相援誓终始时节燕庆烹羔豚义风久已动殊俗椎结相见知钦尊我闻同气有争利防墙往往隳家门及看结交喜岁晚盟槃未撤渝情恩管鲍居贫乃共济余耳微势终相吞如兹二子古亦少简牍可使他年存作歌为继王子传薄俗视此应堪敦渤海高啓
　　余行海上孙君止余其舍座上经生硕士连日夕谈说不少厌君长七尺余慷慨负气节家僮力役百人君不急其事独听余论议不食不舍去陈君好蓄古书史图籍能一一辨问其义理隐微常抱卷若帙数十抵余独屡见跋尤亹亹无穷二君皆有母欲归省造大艘如长陵谓余言将伺风海上南抵泉广且游阇婆高句骊诸国访异人采药仙人所居归以为母夫人寿又岂止好义如传所云余方老且数奔走齐鲁燕赵肌肉消于马上欲从二君浮舟求邴宁者休焉二君舍我哉齐郡张绅
　　昔管夷吾少与鲍叔牙游以义相尚尝为贾分财利多自与鲍不以管为贪知其贫也尝三战三走鲍不以管为怯知其有母也管仲尝曰生我者父母知我者鲍子鲍知其贤荐于齐桓为相遂霸诸侯服夷狄春秋既传其事照耀简册而后世以管鲍为美谈至今传诸人口不泯泯也泉南孙氏惟善陈氏彦廉亦皆以义相处共出货为贾杭海外国孙以陈有母在不忍逺去代其行至货集赢羡利百倍一髪不自私亦无锱铢计较于方寸间义声感蛮夷异域称服其美往来万里华裔间皆谈泉南两义士世常説古今人不相及今孙与陈其义岂异于管鲍哉呜呼朋友以义合也余每怪世之人不以义处而以利趋当其同利之时暂相党引同居之际暂相愿慕同饮食笑语暂相追逐拜父母托妻子倾心腹露肝胆指天地鬼神为誓生死而肉骨者疑若可信及至势穷则好絶利尽则交疎一有毫髪利害则付之茫然略不相顾甚乃反相贼害者有焉其愧于孙陈氏者多矣至如人之兄弟同一父母也手足同一气也间生衅隙父母在时视犹涂人亲没酷若仇雠其得罪于名教为何如此孙陈氏交虽异姓义同兄弟者又有间矣余自闽南来游淛东西过吴门适道多梗遂浮海东归邂逅惟善彦廉同舟初相见时未知其为何人及出示袁子英所书王常宗作两义士传信知其倜傥尚义之士也从容间来求余文余抚管鲍之事以表二公之义又以为世道之一慨虽然人之大伦朋友居一不患人之不能交惟患其交而不能久久而此心不移者为难君子慎终如始此全交之道也余又于终篇言之以为赠是岁己酉春二月前从仕郎泉州德化尹永嘉林常伯庸父撰
　　泉南诸山何防清源洞天仙所都赤朋开刦风气舒玉检丹书閟神符重楼复阁山之隅鸟道百折非一涂云旂昼下狌蝯呼钩辀格磔啼鹧鸪松檆吹笙竽芝兰荪蕙春芬敷巴且华黄荔子朱羽人飞行天为徒或跨白鹿骑于菟挟以鸾鹄从双鳬东穷弱水窥蓬壶亦有莆田列仙儒以鞭鞭石石受驱长桥横波龙脊痀下通舟船上轩车琉球一发云外孤蛮蜒出没乗舳舻南金大贝犀为珠川倾山积来委输九夷特立青莲柎秦君屏迹贾不沽闭门著述与世疎有唐宰相陈谏书谪宦南迁鸟在笯室家旣远身乃瘉为卜兹山藏其躯感怀友义増欷歔尚存丹灶亭已芜山川清淑气郁纡维孙陈君生絶殊提孩嬉戏共里闾翻若丹穴双鳯雏下览德辉瑞唐虞又若汗血天马驹奋迅岂与驽骀俱南游百粤北燕【阙】偲偲切切相友于志坚金石矢弗渝管鲍陈雷张范如宁竞锥刀较缁铢朅来娄江住斯须城南新僦宅一区前槐后栁防屋庐草蔬同饭歩同趍慨彼薄俗肆觊觎附势逐利情愉愉刎颈之交汉耳余反面仇敌良可吁以栁易播忠诚孚高风千古敦薄污岁寒松柏知后枯好事绘写开新图我作歌诗匪从谀愿子善保慎厥初　右旧题孙陈岁寒图重书于义士传后汝阳袁华
　　右泉南两义士传蜀郡王彝常宗所制也义士者何孙天富惟善陈宝生彦廉也两人者之事常宗传之详矣余故弗道窃独因义士之名而重有感焉昔者先王之世人有恒业士农工贾列之四民农以资稼穑工以利器用而贾以通懋迁惟士也若无所职于其间葢其服勤乎诗书周旋乎礼乐出入乎仁义而被服乎忠信者殆农工贾之不类然亦不能不与之而俱化也自先王之教不行农失业于稼穑工失业于器用而贾失业于懋迁夫士也于诗书礼乐之化仁义忠信之泽亘百世而不可易者亦相率而防其所守噫四民失其业可胜叹哉今观孙陈氏二子之事有不能不为之慨然者矣夫二人者皆以贾为业然皆能以古道自处不屑屑于货利而帷义是图至使遐陬海壤文身雕题之俗乐闻其风皆以义士称之贤士大夫与之游者亦皆喜谈而乐道之抑何以致多如是耶岂非去古旣逺先王之教防絶有能笃古道于寂寥千载之余君子予之唯恐其或后欤故夫四民各专其业者分之常也昔也士之业农工贾能为之今也农工贾或未失其业而士之业乃并与其心而失之农工贾失其业不害其为农工贾士而失其所守其不为农工贾之所鄙也防希若人者之业固农工贾之一也若人者之心为士者有弗之及也业农工贾之业心士者之心余乃今失之于此而得之于彼矣余闻之名者实之宾也名弗称其实君子所不道也于此有人焉薄财利崇信义不专士之名而有士之实则夫遐陬海壤文身雕题之俗称之曰义士者宜也贤士大夫喜谈而乐道之亦宜也夫旣有关于风化之厚传其可无作乎余惧世之人縁名而失其实鲜不致疑于孙陈两义士也于是乎书呉郡谢徽识
　　泉南两义士异姓乃同心同心而同居利矣能断金不见横海虹梦见海畔路梦随春雪舞回风思逐奔湍向东注娄江之水沄沄其波方舟容与遄归以歌落叶不息飘无踪大风云飞嗟彼断蓬人生乖离式与此同翩翻者鸿飞鸣相随睠彼憸人我心实悲兄弟戕贼室家疮痍背义竞利曾弗之思两士相尚以义其谁似之倪瓒壬子春
　　泉南义士行
　　温陵向南通海舶贩宝诸番共为客经年越险入风涛往返那复计身劳两人一心金可断万里虽遥何足算它人重利不重义翻手风波起平地众中结交非不好中心如面宁可保君家兄弟非一姓肝胆相倾向明镜可怜世上轻薄儿纵为骨肉亦生疑陈留阮维则
　　金石交为孙陈二义士赋
　　金石交金不可折石不可磨泉南二子重义如山河金石虽坚无以过泉南之山若砺而嵯峨泉南之水若带而委蛇念昔髫鬌约为兄弟信誓旦旦生死靡有他义士各有母二母相好母视其子子视其母恩义弗少差岁时具酒食更相为夀乐且和一出一或处或同凌风之舸万里行鳄波南贾真蜡与阇婆东极三韩及暹罗归来分金弗私有况彼义让情尤多呜呼一斗粟一尺布淮南至今民尚哦呜呼时之人兄弟相虐朋友为讐奈尔何金石之交古来有二子之义义甚都可以敦薄俗激贪夫鹡鸰为尔咏伐木为尔歌泉南移家来此娄之阿比邻相接辅车相依二母发已皤石可泐金可磨人心天理无时无猗嗟二子之义可以为世模岂无好事绘缣素写作孙陈交际图樵雪生河南陆仁
　　泉州两义士赞并序
　　余在京师日与太史嵇岳王先生往还邸舘论朝夕弗怠一日与余言温陵陈节妇荘之贤甚详史氏以荘在未可预元史姑述之以俟继而大夫士多咏歌之为风俗励裒成一卷求一言于卷末余以事鞅掌未有以复于先生也及还吴节妇之子宝生持嵇岳所制泉南两义士传示余求赠又知宝生承家庭之训尤能行古道于今之时虽欲无言不可也尝读孟轲氏之言曰义人路也又曰义之实从兄是也则是义乃人所举足而不可离者何世之人舍其路而弗由者滔滔众耶其于所亲尝有物我不肯屈下安知所谓从兄之道乎今观宝生与同郡孙天富初约为兄弟共贾海外国二子恐皆离其亲为忧也乃更相留十余年百货旣集竝不私有一泉其事亲从兄之际曲尽其道周穷恤匮之事咸适其宜较之叔世之事不多有也非特大夫士称其为义至若遐荒远陬之【阙】文身雕题之俗咸称之无异辞焉孟轲氏所谓人路二子不惟行之于其近而且无逺而不到异姓之亲过于同胞其于义之实有不可胜用也传曰不顺乎亲不信乎朋友矣又以见二子平居事亲其有不顺乎哉皆君子之可尚薄夫之可敦也故余旣赋节妇诗复为赞以附义士传后云
　　猗与二士异姓而亲隐居行义冠乎羣伦望之玉润卽之春温允矣君子薄俗可敦句吴张适制
　　古泉州二义士传乃蜀郡王彝制文汝阳袁华古事载甚详观其初约为兄弟谋出货财贾海外国时俱以母在相让渉险葢亦恐其危身以累及其亲是亦可悲也及后更相去留厯诸番国积十余年共财不私感动番国人凡见之不以名必呼为义士是更可尚也今俱以老母在堂迎侍东吴太仓左右就养菽水之欢如一姓焉是以人士之乐善者莫不升堂拜其二母愿从其二子游而母子者方以周穷恤匮为急不贤而能之乎是更不可不敬也且孙陈二士十余年间厯外国渉巨险而身安母健非有隂隲在天则报施善人其能若是之厚也夫庐陵张昱述
　　明人题昆山水节妇卷
　　节妇传
　　节妇李名惠苏之昆邑人水德之妻也幼专靖不妄言笑闻女以贞烈着行者则欣然慕之年十九而嫁嫁二年而寡卽屏去繁饰誓死以守义服阕里人争以礼聘者至十数不为之变媒氏则以言动之曰夫人年少而无子其如衰老无托何节妇毅然曰是诚何言夫天也天何二乎夫不寿子无有命也吾知守义而已安知其他若亟去无污我遂引绳自经頼其姊防之得不死聘者遂止洪武癸丑其宗以事系京狱同产当连坐邑吏之任事者以势要之曰若适人则可存李氏后不然俱蹈祸无为也节妇忿曰若然则礼义可以危急弃也吾志决矣虽万被诛戮无悔也至或有劝其无以居孀对者节妇不之从一以实对上官高其行以闻得防送还家业已没于官无所归矣节妇依贷所亲僦屋而居纺绩缝纫以自给其兄姊之孤女嫁而寡者嫁而失所依者幼而未有归者咸聚而食之闺门雍睦泊如也节妇年若干距夫卒已廿四年矣赞曰吾尝观古节义行事凛在人耳目意谓天地刚正之气流行乎两间其钟于人者固不以古今异也是何今之世独无有哉李氏誓死以守义当流离颠沛之际言论慷慨益久愈坚毅有丈夫气谓非得天地刚正之气可乎彼朝哭其夫而志它往闻李氏行事而不之慙者无人心者也故为传其事以俟观风者采焉
　　右昆邑水德之妻李氏年少夫亡无子守义孀居虽贫穷患难防防无依而志益坚能为其无所为而为可无媿于曹文叔妻令女也世之龊龊屈身茍活者可无媿于李氏也哉钱塘陈先生潜夫为之传而李氏贞节彰矣葢潜夫学行卓卓少许可其言足徴予三复之余并识于后丰城余诠题
　　水德妇李氏节行诗序
　　彝伦风教之所由始也圣人笔之经昭乎若日月之垂天而有目者覩矣然予观乎诗二南之正王道得而政化淳其风浑浑尔也降而至于鄘而下之诗之风之变则有美有刺矣当是时诗亡而春秋作春秋则有褒有贬矣夫妇居室之常婚姻端本之要尤圣经之所慎重而十三国变风之诗其所美者卫荘姜而止耳卫共姜而止耳若墙有茨诸篇抑何其刺多而美寡耶二百四十二年之春秋其所褒者纪淑姬而止耳宋共姬而止耳若孙于齐诸策抑何其贬多而褒寡耶予之感于斯久矣适有以苏之昆邑水节妇传示予者其文则钱塘陈君潜夫为之其播之咏歌者则皆四方之闻人其信而有徴者耶当节妇之蚤嫠邑人争聘之而不二至自缢以絶羣望此与卫共姜之矢死靡他奚以异及其身在胥靡或劝之无以居孀对冀弗与同产连坐者而节妇坚莫之从此与纪叔姬之不归宗国而归于奚以异彼豪犷吏又乗其危詟之以威而利訹之节妇尤慷慨拒于辞色此与宋共姬之宁逮火而死不肯少避火以生者其志亦不大相异也凡此三节者能闻古人之风而兴起有如万一遇夫妇之变尚岂异于卫荘姜之怨怼哉于戏贤矣夫贤而得书春秋之法也贤而宜咏歌之诗人之防也予是以知斯世之不幸而有斯事也予是以知斯世之幸而有斯人也予是以知斯人之不幸而有斯哀也予是以知斯人之幸而有斯名也作节行诗序苏人金文徴书
　　繄节妇李刚而毅伉俪再期所天逝蓬首垢面屏珠珥邻媪媒孽言以说下无儿息旁无恃防然孑立非逺计上指天日矢不引绳自经明已意伯姊往救出死地絶而复苏防浮议荐罹变故投荒裔执言不囘身免窜放还乡闾行益励朝昏纺绩供饮食聚兄姊孤一室内抚育教诏若已出贞哉沈江逮火毙之死靡他柏舟誓悲歌黄鹄以见志礼宗骂贼速尽惠景行义桓旌厥懿缢车刺【阙】刀割鼻剪髪投井斧断臂繄节妇李诚可俪陈子作传庶无媿于乎偷生等犬彘汝阳袁华
　　良人应蚤世贞妇自名门镜缺人亏影兰衰命在根敛容知顇色翻掩啼痕易断生前谊难亡死后恩柏舟诗在昔媿我若为论丹丘吴儁
　　彼美水家妇节行端可许藁砧旣云殁衔哀无告所疎櫺月流光形影相吊与一以贞自守长年事机杼厥志我莫夺矢言惟死拒托身比松柏肎受冰雪沮嗟嗟桃李花酣春媚芳墅朝开暮还落曷能久延伫载歌节妇诗敦风振頽靡吴兴卢焕
　　昆丘故乡邑一别三十年归来访陈迹衰草迷寒烟峨峨贞节门屹立山之前云是水德妇二十失所天黄鹄去不返泣涕徒涟涟之死矢不二节行金石坚吏以威福说媒以笙簧言了若耳不闻此心如井泉机杼玉指寒孤灯照愁眠僦居蔽风雨抚育诸颠连寥寥千载下睹彼节妇贤东阳沈中
　　水家妇李家女生长深闺好眉妩适人未久移所天日日灵前哭如雨百年大义不可孤此心今知鬼是夫萧条白屋风雨夕青灯照影寒蛩呼东家媒娘曾致语诱以黄金百端绮古今一醮无改更妾身念之惟有死寡居纺绩三十年生计粗遣天怜剪发截鼻良自苦柏舟永矢同其贤持家守道非求衒节行贞坚端可羡乡闾啧啧播芳声千古清风着佳传高平范中立
　　水家贞妇蕙兰姿廿载孀居节自持陶女矢歌黄鹄操共姜誓死柏舟诗感时顾影临鸾镜举案伤心对繐帷只恨同生未同穴九原无路不胜悲曲阜孔克让右昆山李节妇传国子学正潜夫陈先生所作节妇年二十而夫死夫死无子守节者廿有四年今年防五十呜呼李氏诚可书也予尝居昆山惟闻有王节妇一人不知有李氏葢王素多赀李甚贫乡里不为之表白故不见称于人人也观李氏之不称于人人天下之无闻于世者多矣是可伤也是可伤也今制天下郡县乡保立申明亭以罚恶继又立旌善亭以赏善予行南北见申明所列姓名甚多而旌善独无一人岂真无其人也人之不乐称人之善善人之不得闻于世岂细故哉虽然李氏节行能使国子先生文之名公卿诗之天理岂不皎然明白邪他日良有司必有能承上旨意列名旌善光表其门者矣李氏之夫水氏名德为赋昆山五章章四句
　　昆山之阳有玉温兮惠也如玉不可焚兮
　　昆山之隂有石俨兮惠也如石不可转兮
　　下有别鹤巢于山松鹤唳皎月松号悲风
　　上有孤鸾栖于山栢鸾翔闲云栢老积雪
　　松柏可摧鸾鹤可伍惟此玉石勒铭千古　齐郡张绅水节妇李能以贞义自誓临难不囘庐陵易恒作诗以纪之
　　厥俗靡义是履孝妇令女事有矣陈子作传迟良史海枯石烂妇不死吁嗟乎节妇李
　　予观节妇临难时小人乗间以利诱其陷于不义妇拒以正论而止固妇之罪人也又能育其族无归之子女五人俾得其所则视世之享富贵而以涂人待族之寒饿者又何如哉尤妇之罪人也吁真可尚也已真可尚也巳时洪武壬戌立春前二日书于强氏之书堂恒又识
　　婉而淑静且宁玉之莹冰之清一与醮同死生早不天守防防矢弗贰遂自经志益厉行益贞事纺绩抚嫠拯頽俗是宜旌淞南法询
　　寒水无波不离井古砖作镜何人信昆山节妇水德妻持镜照心不照影卷下鸳鸯衾掷却鸳鸯枕嗟嗟未亡人所夭身已殒碧梧老去凤单栖半防残灯照孤寝庐陵廖敬先
　　人伦重纲常妇道无二天良人失和声譬断琴瑟弦孀居誓不续风化天下先旣遭里人毁贞立无所偏身比青山石心如古井泉总使外物诱不动亦不迁【阙】旌善分别愚与贤遂令污浊妇尤当思静专虽得秉彝理更用文章宣潜光表淑德万古日月悬淞南张澂古之人以忠孝节义自见者必见録于史官以为天下后世劝否则立言君子以发潜阐幽为事者亦从而书之以告当世诚以天理民彝所系不可得而已也夫岂寻常细故哉昆山李节妇惠水德之配也年二十未有子而寡誓死以守义今廿有四年矣吾师潜斋陈先生实为传其事而节妇之幽光赖已白矣且吾师之言信必传世而行后而一时闻人又播为歌诗以美之节妇虽云不幸而托斯文以传不朽则有甚幸者焉其侄李进伯裒集若干篇装潢成轴以示于余伏覩圣朝崇尚节义使者行部必孶孶以询察咨访为务有以上闻将见龙光下贲表异其门则于天理民彝益所増重矣岂不伟欤故感而为之书洪武十四年十月十日奉议大夫通政使司试左通政余熂题
　　人之有生不可不知其道且夫女事夫臣事君厥志终始无可渝者葢夫乃天也可不尽其道乎同郡水德妇李年少寡居德容兼备纺绩自养或以势利诱之毅然不答则见其志操坚确俨若秋霜烈日不可犯钱唐陈潜夫端友也旣为之传言岂诬哉李氏能守其道而不失其节真可尚矣予虽不文毎读前代节行诸传未尝不掩卷起敬况乎今目击而亲覩之邪嗟时之人徒知有生之荣不知有生之辱大义沦防小德奚足论欤使其知有李氏之风乌得无媿于心乎斯言肤浅尚俟国史采摭以警流俗云娄东曹亨
　　李节妇颂
　　昆有李女淑且贞兮爰配君子鳯皇和鸣兮梦未维熊夫归杳防兮昼哭素帷洒泪盈盈兮夜绩青灯抱影惸惸兮巧言蛊惑欲效雉经兮之死靡他艰险履冰兮终焉永臧天理足征兮义抚孤弱鞠育望成兮岩谷无人兰蕙自馨兮霜雪沍寒松栢独青兮一身秉节千载著名兮孰与为俦共姜陶婴兮旌表可待光表门庭兮彼贰心者腼顔偷生兮鉴以众目泾浊渭清兮老人作颂庶示劝惩兮洪武十六年秋七月旣望司业王嘉防书于彝伦堂
　　周道兴二南之诗为正风汉广白茅上作下应妇无有不由于正者周之教也陵彝之久变风于是乎作焉然则谓之正风者性正而习亦正也上之人能庶之富之而教之也谓之变风者性未有不正而习或变之也上失其道则下失其教非性之罪也故有天命之性不可无修道之教然变风之世去文王之教逺矣鹑之奔奔信丑矣无共姜之柏舟乎株林泽陂信无礼矣无宋伯姬夜不下堂而火乎此性也不与变风俱变者也正变悬絶人品相去逺矣性与习之累耳若夫兵革外驱衣食内迫茍且活性命权宜狥风俗者屡变矣独昆山李氏惠年十九归水德二年而寡且无子邑人争委禽焉誓不夺志于今二十余年乡党以节称而士大夫赞咏之盈轴夫然后知天性之自然有不待于邦国之教嫠妇之【阙】全其良心是可美也
　　壮士在险身或辱妇也秉义洁冰玉昆冈孕秀气清淑脱笄解髢弃膏沐粒聚丝蓄佐不足强速于讼终不从妇也高节烈士同自奋单弱保厥躬怀清台高齐玉峰名与娄水流无穷吴郡周南老
　　李氏女水徳妻生来蕙质多令仪年方十九始择归二十有一身已嫠崩城哭声泪交堕化石望回情转悲掩却嫁时镜愁对孤鸾影蜂媒来往漫自狂净洗红妆容不整岂似春风杨栁花也随蝴蝶过东家誓将守志只如一任自穿墉作鼠牙将老无儿息夜夜挑事机织纵令石烂海尘皦皦初心终不易陈君名乃闻宛胜官书表户门北里西邻羡贞节死别艰难那可説郭子翀
　　彼美闺中质寡居当盛年柏舟曽有誓玉貌忍重妍寒暑频交代坚贞自不迁儒林争颂述文石看新镌金华吴沈
　　节妇诗一首
　　朱丝托寳瑟流萍寄緑水水枯萍尚在瑟碎弦不弛忆昨箕帚初结言共终始锦衾防何时潜寐【阙】不起罗襟为谁开鬒发为谁理蹇脩何为来悲啸发皓齿飞藿不再阳岂无桃与李保此冰玉身见彼黄泉里浔阳张来仪
　　荼生根不移菊谢枝不离妇天一醮终不改天且可改三纲隳伤哉古道久凋防况乃造昧云雷时昔为东邻妇今作西家妻小草有贞性人反禽犊为世无障川手澜倒焉能支彼美节妇李卓卓见所希早岁事良人举案与眉齐一朝破镜飞上天二十四载甘空闺不事冶容妆不着嫁时衣皎皎玉雪操暗室生光辉茧丝麻枲躬绩纺昼响刀尺宵鸣机女红为养不自饱族有嫠女咸相依妪言来簧惑彼宁知秉此心匪石不可转愤怒竟欲以死辞贞义凛莫夺上有天翁知防防之中隂相之介尔景福锡尔遐寿乐哉黄发以为期我歌节妇诗警彼薄俗漓惸惸女子能若斯男儿节义胡可亏乌乎男儿节义胡可亏节义不立非男儿华亭黄章玉山之麓沧海漘清淑气萃生令人西家有妇抱冰节早岁卽伤夫夭折髻螺不整镜鸾空色槁形枯泪成血泪成血心愈悲不比世间生别离生离尚有重来日死别竟无相见时旧业不复存辟纑御寒饥寒饥逼身节敢亏艰难万变志不移清芬蔼江左奕奕无尽期况能薫尔类同作兰与芝山灵啧啧海神喜岂愁人世无人知沧海或可填玉山或可摧贞妇心不可囘淮南石光霁
　　狂澜奔注障者孰节妇李惠名最暴惠归水氏再腊伏倐然一旦夫不禄荆钗布裙休膏沐之死靡他分幽独还诸女侄家穆穆女红惟勤胥勉勗媒氏簧言污贞淑欲使冠裳等禽犊忿然自经兄解缚良人夜台应暝目同宗连坐系天狱佥言饰对罪可赎妇见上官以情告官为上请还乡曲吁嗟节妇义尤笃共姜令女真其属清灯半世守茆屋松柏同操梅同馥皇华不日览风俗东观直笔书汗竹娄江沈丙
　　昆峰李妇世称贤二十孀居失所天冰蘗素持心匪石衰麻忍着涙如泉机窓烛暗霜飞晓镜匣尘昏月下无子营生遭乱里有身甘老未亡前自经不愤媒言惑诉实宁教族祸连已报陈情恩特降即看归里节仍全阖门孤幼能重抚多士词章喜盛传誓比共姜名益着歌谐陶女志逾坚昔年励行应难竝此日观风孰敢先自是纲常千古事好将贞烈续遗编庐陵伍介贞予读共姜柏舟诗未尝不嘉其贞烈而嗟叹也今观昆之节妇李氏葢亦类乎共姜者故大夫士歌咏之若其颠沛之际辞色慷慨与夫事女红以活族之孤嫠者则共姜之所无而李之所有也若其诗见録于圣人而列于三百篇传之天下后世者则共姜之所有而李之所无也如论其志行卓然自守而卒不可摇夺斯二人者葢异世而同符也呜呼礼义之在人心不以盛衰存亡而变易之者于此可见传所谓岁寒然后知松柏之后凋予于节妇亦云洪武丁夘五月八日河东吕昭题鸣睢在河洲飞鸿度河流嗟鸿匪睢属两志能相投睢生有定偶鸿孤无再俦繄彼物情正胡乃人不脩昆峰水德妇志洁澄潭秋新妆识夫面年华才二周良人倐奄逝嫠居终白头持此不二心誓死同一丘玉顔红粉净翠幔兰香收泣血每自志悲思追柏舟世有未亡人朝哭暮歌讴岂惟节妇耻重为睢鸿羞胡涟
　　当涂旣失御典午纷披猖大朴日以漓薄俗徒悲伤孀居惟令女独以礼自防孤贞昭日月雅操凌冰霜悠悠百世下擅美谁聨芳近闻李名惠乃能负刚肠守节志不二临危行尤良事轻鸿毛竝义重金石方抚兹异今昔感叹心难忘缅怀穹壤间同耿光于焉表风化庶足扶纲常长沙谢文
　　昔携箕帚顺民风林末归霞忽堕红字写桐花题品满眼明水碧海云空治平好在共姜竝纺绩今归豳颂中昆玉高寒三百丈山行不与旧时同王起
　　女之事夫犹士之事君当禀天地刚正之气忠节虽殊其分一也予尝怪司马公之作史也游侠者传焉货殖者传焉而不传烈女何耶葢是时去古未逺风节尚存人知守一而已而不知他也降及东汉犹庶防焉虽曹操之奸雄终其身不敢汉皇甫规妻宁死而不负其夫亦可知矣噫世道日降风俗日漓自元迄今得邑中妇之贞烈者三其中亦有幸不幸也其幸者朱虎妻茅氏旌表门闾名昭青史水德妻李氏防名天府播之声诗亦已至矣呜呼其不幸者则太仓周氏女于白刃之下从容就死可谓难矣而采风者遗之独鐡翁一传存焉是可叹也虽然君子尽其在我者而已岂复论其幸哉为臣妇者观此亦可以少助刚正之气矣县人卢彭祖
　　妇以节行旌非古也世弊俗媮情胜礼欲夺义其能以节名者不有以章别之则奚足以振頽靡昭贞烈也节妇李氏事笔于吾友陈潜夫之文言可征也足为世教劝呜呼秉彝在人贞节恒事而世不尽闻者言未足以取征耳深可叹焉洪武壬戌夏六月望日周敏跋孀妇青年志不羣铅华寂寞防经春箫中已断孤鸾曲机上谁分采鳯文甘与寒梅同劲操肯将白璧浣缁尘惟应行义希前古赢得清名表缙绅章贡黄荘
　　礼义在人心耿耿不可灭所以忠烈人之死保名节世降习俗移斯事岂云缺今观节妇行禀操早竒絶景慕节义事临危见贞烈平居尚所难况当值缧絏慷慨出语言丹心更昭晰凛然范薄媮德与古先列昆丘秀而高娄水清且澈先生为作传端厚风教设后学朱吉元氏失其驭纲常日以沦如何儿妇人节义乃纷纭含笑蹈白刃谩骂殒厥身下至里巷间逺迩风化均昆山水节妇赋质婉且淳闺门着慤行及嫁母命申二载失所天哀号感此邻生死不再适愿从泉下人或者讽非义忿然兴怒嗔禽行欲相污雉经岂无因豪吏乗我急要之结婚姻无由得上请戮彼沧江濆连逮获赐宥仰荷再造恩归来家室尽触目皆荒榛僦屋蔽风雨女红度朝昏寒食一盂饭泪洒水氏坟自从防乱来大义久不振屈膝幸茍活多是厚禄臣廉耻道已防临危竟忘君庶防愧此辈正气时一伸圣朝有盛典旌表节行伦皇华采民风愿以行实陈传之史册内炳炳垂千春吴人钱震
　　众人皆有偶孤生独不辰旣笄去亲侧于归毕婚姻克配承君子率德义与仁好合如琴瑟和乐两相亲执手与偕老誓言岂昧陈谁云一朝异中道忽先沦瓶沈伤绠断鉴破惜鸾分空梁吊落月残灯照孤魂幽闺离寒暑独处值苦辛眷眷怀昔时恻怆泪沾巾生同世上匹死愿穴中尘坚秉从一言终此百年身卢儒
　　予观古之君子固乐道人之善然亦未尝有名之而不副其实者诚以天下后世之不可欺也钱塘陈潜斋先生传李氏贞节事厯厯可攷其必因其实而名之者耳不然则何以取信于诸闻人而又从而咏歌之耶呜呼世道降矣节义之人不易得矣若传称李氏者可谓风雨之鸡鸣晦明之日月矣然则士君子不知其实则已知其实又安可不揄之以为薄俗劝哉抑又闻潜斋明春秋必知慎予夺之旨予故书此以表其言之足征若夫叙其事之颠末则见于诸作者屡矣予奚庸赘曲河林钟跋
　　外録
　　鐡网瑚云予游昆山曾过其旌门下岿然双桓不胜感慨就于其地得观节行之卷録之于行橐中不久卷寻为他人所藏是亦得其所也録本计一十二翻
　　明贤题沈氏植芳堂卷
　　植芳堂记
　　余友生沈君复吉授经余门又防习岐黄氏之学于世之名能者治其所居之堂扁曰植芳请记于余欲大其説余谓夫取诸身者莫若喻诸物取诸物者莫若验诸身故志洁矣其称于物也必芳学博矣其游于艺也必芳行成矣其发于言也必芳言达矣其流于后也必芳今欲以植木之术而为此身之喻植得其地而生生则芳且荣矣然则此身之主宰者在吾方寸之地培之养之蓁秽净尽其所得于取物之效者近之事又推之及人何莫而非学也岂世之所云小道者哉昔之语植芳者曰董仙氏曰苏仙氏董氏治人疾疾止俾人植一树杏计实易粟以济诸贫苏氏将仙去语家人植橘凿井曰后此必有疠疠吾人者与人橘一叶水一器卽愈后果验彼二人者以仙术寓医然迹其心亦可谓博施矣故后之善植者必称董苏云今生之植将不在乎此而在乎彼生起谢曰名言也书以为记防稽銕史杨维桢廉夫撰
　　世莫贤于董奉种杏廉于取财予独谓奉之种杏乃其巧于取财也取财于人至于再至于三则已贪矣况不义乎取财于天虽岁取之不以为虐况所推与又一于义得不谓之廉乎二者之取其利一也然世知取于人而不避其贪而不知取于天亦不失于廉此奉之所以髙出千载而人不及之也吴中沈君复吉儒家人也幼嗜书长而精医不惟得董之学而又得董之心然嫌以董自负故榜其居药之所曰植芳而不曰种杏大凡以术鸣未有不严其视瞻高其已能虽司马季主犹不免此惟儒者则不然以是观之吾于复吉知为儒医有不待征于色卜于言而无疑矣加以廉于取财义之声着于人人则其去俗工衒艺以求售者奚啻千百哉虽然名可辞也实不可辞也茍辞其名而并去其实吾恐君之德不竟且不能无于陵仲子之讥则又过矣观銕厓杨先生文故旣美其德而又规以中庸之道云洪武己未八月旣望登仕佐郎国子助敎江隂孙作识于中都国学之西斋
　　植芳堂铭【有序】
　　人贵自树立流芳遗臭皆由己而已兰室鲍肆随所入而吾身之得防荣辱系焉故屈大夫慕芳洁而畦蘅陆内史漱芳润而游艺可谓能自树立者矣彼海上夫遗臭为芳而遂之不止至秽德腥闻过者莫不掩鼻而嗟与栁子所传江湖浪人奚以异哉云闲沈君文举子复吉秀而文文举命其所居堂为植芳旣已勉其自立而流芳于世而乞铭于友人申屠衡以交脩之铭曰孝子显亲在乎植身植之以芳德闻惟馨彼愚无知芳臭莫辨薫莸同藏兰芷亦变其变为何由不能植失身污薉曷以自涤沈氏有子亦旣肎堂孜孜进脩殖学无忘仰止前贤或潄或沐洁已润身以继芳躅
　　植芳堂箴
　　瞻彼万木匪植不芳其植维何毋揠毋荒本浮则瘁肤【阙】则伤朝培夕漑乃蕃乃昌人胡不树望洋驰骛徳义罔修节槩安傅诡随诈谋絺章绘句诞其能曾莫予歩云间多彦复吉乃贤构堂志顔植芳允镌懋学敦行动遵古先复究岐黄胗视了然气运旣明沈疴屡痊橘泉杏实流誉遗编予扩其功奚止蝉聨黎庶謷謷愿起颠连勉焉济百世其传
　　嘉树发幽芳依依自舒荣阳条接隂頴芬馥播前楹之人事高洁坐阅岐黄经探源漱清润溯流承德馨慨彼蚩蚩氓戕贼坏天形捐躯齐草腐遗臭污编青以兹生物【阙】防我恻隠情熙熙布春阳蔼蔼登寿龄流芳被草木因人植嘉名殷弼
　　猗兰被九畹嘉蕙滋百畴荃蘅与杜茝罗生交绸缪俟时茍不利芜秽将谁尤朝吾芟宿莽夕吾漑清流冀兹枝叶茂充子杂佩酧援琴发清商扬舲次中洲美人隔南浦延伫増离忧揽芳结缤纷日暮聊彝犹誓言寄所思川路良邈悠恒恐年不与鶗鴂鸣先秋隂风集中野众芳委林丘兰芷变不芳菉葹漫道周灵均去已久千载谁与俦英英云间彦雅嗜穷防搜蘼芜集逺思再感王孙游何所无芳草子独良好脩愿言閟英采以俟知者求番阳甘瑾
　　植德期后昌种树期后芳钦尔种植心跻【阙】咸寿康良【阙】　在旦原野丽春光种橘惟盈井种杏必连冈橘盛引灵泉杏熟致糇粮羣物广所惠高门屹相望恭承古人意永【阙】福履将越人唐肃
　　高堂新构碧山隅绿发仙人好隠居橘叶秋香浮石井杏隂春暖绕庭除百年种德知能好奕世流芳信不虚老我何时参妙诀东风门巷引柴车越人黄裳
　　翼翼高堂淮水浔亭亭嘉树已成隂芝兰佳气晴薫户金石丹光夜出林投隠且容高士传卫生应得古人心故家乔木今仍在信是当年雨露深云间管讷
　　橐驼善种树深得养人术宋人揠其苖苖槁死尤剧勉彼植芳士鉴兹得与失非加培植功曷及滋蔓力湛湛朝露希蔼蔼春晖白光浮丹杏林香动幽兰室令德拟同芳脩名当自立曾上君子堂微言聊暂述吴郡樊圃高堂何渠渠众芳列前楹罗生杂兰芷碧叶间紫茎苏井谁可比董林安足称若人休文孙芬蔼簪缨厥子肯云构树德承家声羌吾事姱节采秀撷兰英托根一失所不如萧艾荣薫莸世莫辨君子匪攸宁良时难骤得捐佩缅予情闽中王举
　　集陶一首
　　谓人最灵智衞生每苦拙所惧非饥寒将养不得节达人解其防在世无所须羲农去我久空叹将焉如念之动中怀积善云有报药石有时间诗书敦夙好蔼蔼堂前林灼灼叶中花枝条始欲茂春风扇微和弱湍驰文鲂灵鳯抚云舞坐止高防下神渊写时雨尔从山中来相见无杂言赤泉给我饮乃欲饮得仙老夫有所爱养色含津气遥遥望白云苍苍谷中树吴郡金珉
　　春阳被皋陆时雨浃初晨荷锄临前除辟壤当荒榛艺本日成列培根毓竒芬条枝及时荣旉蕚韡以分服防憩嘉防端居离垢氛眷兹世叶繁德馨惟日新兴言用弃秽庶以乐吾真临川李镐
　　秀出东阳裔芳流自百年种来同太史封植岂韩宣术妙医中最名香肘后传满头惟白发【阙】子为重州来朱复
　　植芳堂铭并序
　　吴淞沈复吉氏好脩者也旣稔庭训又熟岐黄书已人疾暇则植众芳堂下芳葩更荣微馨迭浮因扁其堂曰植芳间征予言予【阙】菽粟麻枲用物也必植而后盛众芳玩物也奚植之为哉复吉之意殆谓众芳之托于林谷间者固不假乎人也然而日烁霜饕有幸存焉者有夭折者焉其植焉者自芽茁至于郁茂必培之漑之凉之燠之俾气力固生生之意蔑以息也若是则植而永其生者岂非吾以药石寿夫人之比乎彼自生自育不假乎人者又非人之不仰药石而信夫天之比乎吁复吉其知养生之道者欤至若比德君子特复吉劵内事耳兹不暇论为铭之曰众芳之生靡贱靡贵根柢浅深悉胎元气维此沈氏取而植之顺物之性相土之宜瘁者使荣幺者使硕金之玉之赞天地之德勿爱而过勿忘而捐斯尽夫吾道斯全于彼天四明乌斯道撰沈也江湖豪俊客药术由来妙无敌世人往往推神功转觉流声动京国茅堂雅构淮水濵开林种杏春纷纭香风东来拂曙影芳葩尽防胭脂云当轩自把瑶轸促发兴时时理清曲客来丹实每同湌耻学庐山换斗粟悬壶负局诚足称徒然远引逃空名何如植芳住阛阓奕世树德苏羣生玉尘霞实世罕有活人不吝千金售碎锦丛深酣昼迟青箱每为轩农究我生濩落亦已久弱质忧痒媿蒲栁何当载酒看生红共子幽窓论肘后金华何与
　　雅志慕幽洁莳芳此堂隂端居寡俗好庶得观物心菀彼迳寸苖弱质恐不任灵雨及时降春荣萋以森晨兴荷吾鉏逍遥歩前林俟时冀明采敢使芜秽侵灵均世云远高踪邈难寻兴言遗远者媿匪瑶华音天台林右幽人澹无为植芳探所得萧艾洊锄【阙】芝兰日盈积青阳霁象百汇含秀色时当读书暇适意还杖策馨香袭衣袂笑惙愒盘石岂无遗世姿疗病斯服食遐龄慕松乔长揖谢尘迹于兹生意深终当适其适山隂朱武荷锄破苔碧绕屋莳兰荪时雨脱然至众芳日以蕃清晨纵游目红紫罗缤纷稠花洒零露含光射晴暾丛丛蕴生意叶叶开阳春馨香溢窓户苍翠沾衣巾坐久与物化见兹天地仁乃知遂其性不在灌漑频睠彼南园叟爱过忧太勤爪肤验荣悴摇本观疏繁自谓助之长讵识防其真所以未霜雪徃徃皆湮沦我亦慕闲雅于此颇有闻顾乏尺寸土春来废耕耘岂无抱瓮力目断乡山云何时谢世鞅愿卜尔为邻洪武庚申孟夏七日永嘉林鼎书于□阳官舍
　　东家豪华势薫天名园第宅相钩连竒花异卉看不尽主翁每作花中仙西家买尽膏腴田桑麻极目如秦川所收货利已山积况兼岁岁遭豊年东家一朝成瓦砾西家亦复人无烟争似华亭沈复吉却向鳯阳开药室年来虽读岐黄书尤自胸中好儒术有地不种果与花有田不栽桑与麻常时高掉活人手旬日可到千千家当知种芳乃种德无力栽培有余力倾摧换作旧枝条顦顇还成好顔色植芳只销方寸余万顷田园竟何益我知种者有自来此芳本自前人栽德泽连绵想无己子旣传孙又传子防稽马弓
　　圣制医术功与天壤俱达人识其然昧者徒拘拘沈君文墨士乃是俞扁徒鸿宝秘淮南腾身在天都尝读养生论颇通种树书开径十畆余众芳罗前除日出辄抱瓮兴来时荷鉏封植不爽节生意纷已敷验此草木性悟彼造化枢茫茫六合内有生同一初仁哉轩岐心誓欲跻康衢奈彼韩葛辈但复为身谋乗化遗白云夭札竟接涂我乏经济才念子空嗟吁不知医国士举世当有无楚雨霁南峤春光荡行车神方我欲究明当造君庐天台许伯
　　植芳堂记
　　一元之气播流于万物周运于人身其生生之理未尝有异也故善养生者不观诸已恒有验诸草木其曰彼郁然而畅茂繁然而华实生生之理为之也而吾之身独无生理乎于是调之防之甚谨惟恐一隙之失以夭其生故其气充而容寂虽至老犹如壮盛时平易恬澹邪气不能袭蹈水火不能变如古至人者亦岂它道哉能顺其生而已众人昧昧然莫之或察瘁精神于形欲挫明虚于是非恣纵焦乱使本然之生凛如一发犹草木当春夏之交见戕于斤斧圣人惧焉于是设医药之教方取草木味取甘辛量人之疾而投之以复其生意乌乎其亦仁矣哉惜乎世之医者皆希世茍处不足以尽知圣人之教也使生生之意反见害于草木之性毫毛之失千里之缪果谁之过欤吾未尝不慨然为世太息也华亭沈复吉氏通儒书尤精心于医术穷防索微恍乎有得尝曰医譬如植木也能顺木之生则其性可茂无失人之生则其身可壮故顔其堂曰植芳此复吉之高世之医所以为不及也欤或谓复吉之植芳亦【阙】苏耽之橘井夫人之病有万不同表里轻重邪满虚实各有其证而槩欲以一味之药攻之非惟不足以复其生适足以害其生而已借曰彼神仙幻变之术可也而使复吉蹑其故踪而为之其可得哉人见其事竒怪举以赞复吉之高殊不知医者之高固不在此能勿失人之生则善矣复吉以堂记为请予故乐为书之且以劝世之医者洪武庚申二月初吉将仕郎【阙】　府纪善天台王璞记
　　植芳堂记
　　云间沈复吉来居【阙】中都东市口以三圣人之学鸣作堂以居问名于尊翁文举父文举以植芳扁之予尝过焉见其崇檐层砌高下中度而窓户洞开方席静设足以延广爽而涤尘坌也左右前后芳葩幽防丹红杂而文章烂也淮天晴旭芳馥薫蒸而融液透彻精气入而麄秽除也因起而谓复吉曰此岂求名而弗得者耶夫芳之为言薫也薫与莸对称而不以相入犹小人之不得竝君子也薫莸之莫辨也尚矣矧有知所植芳者哉昔屈大夫着离骚以芳馨为仁为义为君子而恶臭为谗为佞为小人是非取舍固有所分矣然而鶗鴂旣鸣兰芷变而荃蕙化矣纷吾有此内美将焉佩謇吾法夫前修将焉程乎此原所以不忍屈身折志于上官靳尚之徒而甘从彭咸之所居焉乃今圣运休明贤才彚进复吉在辇毂下晦迹不耀而芳香自珍乃若有同于楚大夫之为者意果安在哉噫君子之于世亦观其所处焉尔原以谗见逐者也三后之纯粹原固不得而见之矣而其言一则曰茍得列乎众芳一则曰哀众芳之芜秽忠君爱国之心实拳拳焉乃今沈氏一门父子之贤堂构之重所以命名者若此葢因其济人利物之心丰殖其祚使尽夫人力之至以责效于天耳夫其心之所存道之所存也方之屈大夫其孰多乎哉且夫天地以生物为心风霆之鼓动雨露之滋息有不知其所以然者生物旣遂纷纷总总不能以一端名也有人焉通其理而神其用天地之心在我矣心即仁也仁卽所谓德也植芳斯植德矣德盛则仁熟矣德之盛仁之熟馨香之闻岂特一堂之上哉系之以辞曰岿哉斯堂纷其植兮芎蓍参苓间芷术兮灵厖夜吠变殊质兮天风斯征芬其苾兮孰其撷之篚筥积兮以爚以蒸或炮炙兮匕剂维良起沈癖兮咄彼二竖远避匿兮民吾同跻仁寿域兮神圣在天同日月兮七经有书啓籥兮邈彼化枢生物育兮繄芳之植符尔德兮善植斯获盍自力兮毋怠毋忘毋揠拔兮芬其难亏畅以达兮德音孔昭用不极兮植之培之后无斁兮辞讫复吉以示其尊翁文举父曰懿哉斯言也防于橘颂矣意者先王其以古人望女乎乃使来请书为记洪武庚申夏五月初吉乡贡进士四明郑真书于临淮县学之润斋
  </div>
  <div class="pagination">
   <a href="式古堂书画汇考_page105.html">
    上一页
   </a>
   <span>
    ...
   </span>
   <a href="式古堂书画汇考_page101.html">
    101
   </a>
   <a href="式古堂书画汇考_page102.html">
    102
   </a>
   <a href="式古堂书画汇考_page103.html">
    103
   </a>
   <a href="式古堂书画汇考_page104.html">
    104
   </a>
   <a href="式古堂书画汇考_page105.html">
    105
   </a>
   <span class="current-page">
    106
   </span>
   <a href="式古堂书画汇考_page107.html">
    107
   </a>
   <a href="式古堂书画汇考_page108.html">
    108
   </a>
   <a href="式古堂书画汇考_page109.html">
    109
   </a>
   <a href="式古堂书画汇考_page110.html">
    110
   </a>
   <a href="式古堂书画汇考_page111.html">
    111
   </a>
   <span>
    ...
   </span>
   <a href="式古堂书画汇考_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
