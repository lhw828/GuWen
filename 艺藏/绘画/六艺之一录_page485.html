<!DOCTYPE html>
<html>
<head>
    <meta charset="UTF-8">
    <title>六艺之一录 - 第 485 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 485 页/共 664 页</h1>
    <div class="content">　　戎昱不知何许人也建中间为防州刺史作字有楷法其用笔类叚季展然筋骨太刚而殊乏婉媚故雅徳者避之尝书其自作早梅诗云应縁近水花先发疑是经春雪未消岂有得于此者宜其字特竒崛葢是挟胜气以作之耳且古人作字或出于一手而优劣相望者偶在一时之得意与否耳昱自冩其诗是亦其得意防故其笔力不得不如是之健然求其左规右矩则一出焉一入焉而不见其至者也今御府所藏正书一早梅诗【宣和书谱】
　　徐凝
　　徐凝进士也亡其系喜作诗当时赋庐山瀑布泉者无虑千百辈而凝为诗韵颇为时辈所推许其卒章云今古长如白练飞一条界破青山色白居易以元老词客为时领防亦作诗美之以为不可跂及自尔凝声名借甚而后世想见其风采者独得此一诗也葢其宗居易者其论如此而或者有恶诗之目以此方之李杜之域则特为凢陋耳凝之字画有行法固当因时而见况其笔意自具儒家风范非规规于学字者存而论之亦一种人物也今御府所藏行书二黄鹤楼诗　荆巫梦思等诗【宣和书谱】
　　韩方明
　　韩方明着授笔要説云昔嵗学书专求笔法贞元十五年授法于东海徐公璹十七年授法于清河崔公邈【书苑菁华】
　　崔邈传储长文韩方明【临池妙诀】　新开隐山记韩方明八分书
　　林藻
　　贞元中杜黄裳知贡举试珠还合浦赋进士林藻赋成凭几假寐梦人谓之曰君赋佳但未叙珠之去来藻寤而足成之擢第谢恩杜公曰赋中四句叙珠去来若有神助【闽中名士传】
　　林藻不知何许人也传记莫详行实作行书婉约丰妍防得智永笔法为多有唐三百年书者特盛虽至经生辈其落笔亦自可观葢唐人学书自太宗建文舘为教飬之地一时习尚为盛至后之学者随其所得而各有成就如藻之于智永是也初永刻意学书于王羲之而颇得其妙而所乏者风神议者谓其章草入妙书入能于是一字之出可直五万其为当时所慕如此藻之歩骤葢出入智永之域者惜乎不能防永之学亦交一臂而失之也今御府所藏行书一深慰帖【宣和书谱】
　　林藻深慰帖
　　唐林藻书世不多见今观此帖意韵近古字字圆熟甚可崇尚当寳之惜之勿忽延祐丁巳正月八日员峤真逸河东李倜敬书【书画题跋记】
　　唐林藻深慰帖曽入宣和御府今书谱中止存此帖余获收之爱其不经意中天真烂然诚可法也畴斋张仲夀题于有何不可之堂时延祐戊午九月望日【同上】
　　古人能书皆善用笔故举措皆有一种风致此卷世不多见识者宜寳之也黄中敬观【同上】
　　林藻书迹世所罕见此帖遒劲浓纎间杂参错如冠冕佩玉之士慷慨论议于庙堂之上壁立万仞而以慈祥岂弟发之唐人中丁丁者也杂之魏晋书中未易优劣严陵邵亨贞识【同上】
　　宣和所藏唐林藻深慰帖即此卷也祐陵谓其书婉约丰妍得智永笔法当时愽采止得此帖况后世乎彦亷当慎寳诸汝阳袁华识【同上】
　　唐自太宗置文舘为教飬之地故一时习书者随所见闻能造其妙林藻葢得智永之法而精者也此卷不经意书而婉约丰妍纎悉具备孙过庭云书时有乖有合此葢得其时之合也宜寳藏之句吴张适识【同上】
　　右林藻深慰帖藻字纬干莆田人父披为华阳郡守有子九人世所称九牧林氏者也藻贞元七年进士尝试珠还合浦赋人谓之神助官至岭南节度副使有书名而传世甚尠宋宣和书谱所载惟此而已今唐帖如欧虞顔桞世所盛传者皆不复多见况其余乎此帖仅一纸歴数十纪而不失可谓难矣匏翁其永寳之李东阳志
　　右唐林藻深慰帖元人跋者五李倜士河东人官侍读学士谥章肃张仲夀希静本内臣带学士承防邵亨贞复孺睦人寓华亭袁华子英昆山人国初郡学训导张适子宜长洲人终宣课大使按诸跋谓此帖即宣和书谱所载今验无祐陵印记惟有绍兴二小玺似为思陵所藏葢南渡后购收先朝书画民间藏者或有内府印记即折裂以献又当时多属曹勋龙大渊鍳定二人目力苦短往往剪去前人题语此帖或民间所献或经曹龙之手皆未可知也又有柯九思陈彦亷名印柯字敬仲天台人官奎章鍳书博士此帖印记特多且有秘笈印葢其所藏也而仲夀所题亦云尝藏之彦亷名寳生泉州冨啇元末居太仓家有春草堂所蓄书画极冨袁张二人常主其家此跋又为陈氏题者则此帖经三氏收藏无疑后归吴江史明古而吾师匏庵先生得之故某数获观焉今防本末如此其详则俟愽雅君子【甫田集】
　　唐林纬干书学顔平原萧散古淡无虞禇辈妍媚之习五代时杨少师特近之【书画眼】
　　张敬
　　张敬贞元中防士著书则一卷【唐书艺文志】　宣州东城门颂张敬书
　　石洪
　　石洪字濬川有至行举明经隐居不出公卿数荐皆不荅乌重镇河阳具书币邀辟后诏书召为昭应尉集贤校理【唐书本传】　钟山总悟上人林下集序石洪文并书
　　李巽
　　李巽字令叔赵州賛皇人以明经举抜萃顺宗时累擢兵部侍郎盐铁转运副使终吏部侍郎【唐书本传】巽长于吏事书法亦妙【书史会要】
　　王伾
　　王伾者杭州人始以书待诏翰林入太子宫侍书顺宗立迁左散骑常侍待诏后贬开州司马【唐书本传】上学书于王伾颇有宠【顺宗实録】　董审碑王伾书
　　陈諌
　　陈諌河中少尹贬台州司马终循州刺史【唐书王伾传】南海神庙碑陈諌书
　　裴度
　　裴度字中立河东闻喜人贞元初擢进士第举贤良方正异等元和中歴拜中书侍郎同中书门下平章事勲进上柱国晋国公还东都拜中书令谥文忠【唐书】老子西升经裴度跋为禇公书【米芾书史】
　　韩愈
　　韩愈字退之昌黎人登进士第徳宗时迁监察御史元和初召为国子博士歴吏部侍郎转国子祭酒谥曰文【旧唐书本传】
　　送孟郊序一首生纸冩不加装饰皆有楷字注字防急于自觧而谢不能竢更冩【韩昌黎集】
　　韩退之题名二皆在洛阳其一在嵩山天封宫石柱上刻之其一在福先寺塔下当时所见墨迹不知其后何人模刻于石也【集古録】
　　白乐天
　　白居易字乐天太原人幼聪慧絶人襟懐宏放贞元中擢进士甲科居易文辞冨艳尤精于诗笔文宗时歴太子少傅以刑部尚书致仕【旧唐书】
　　白居易字乐天家韩城以刑部尚书致仕居易敏悟絶人工为文章顾况一见其文不觉自失曰吾谓斯文已絶今复见子矣擢进士防萃入为翰林后贬江州司马然虽失志能顺适所寓若忘形骸者防昌初家东都履道里居第疏沼植木龙门构石楼香山凿八节滩自号醉吟先生或经月不茹荤又称香山居士与胡杲吉皎郑防刘真卢真张浑狄兼谟卢贞皆髙年不仕燕集人慕之绘为九老图居易文章精切然最工诗长于讽諌得失名传鸡林初与元稹唱咏故号元白复与刘禹锡齐名又号刘白始生七月能指之无二字葢以天禀观其书丰年洛下两帖与夫杂诗笔势翩翩大抵唐人作字无有不工者如居易以文章名世至于字画不失书家法度作行书妙防与时名流相后先葢胸中渊着流出笔下便过人数等观之者亦想见其风槩云今御府所藏行书五丰年帖　洛下帖　生涯帖　刘郎中帖　送敏中归邠寜幕等诗【宣和书谱】
　　乐天书不名世然投笔皆契防矩时有进趣乃知唐世书学之盛如此【东观余论】
　　天竺寺诗序云余年十二先君自防州归为余言近城山中天竺寺有乐天亲书诗笔势竒逸墨迹如新今四十七年矣余来访之则诗已亡有刻石存耳【东坡集】
　　元稹春游一篇白乐天书之题云元相公春游钱思公藏其真迹穆父守越时摹刻于蓬莱阁下【容斋随笔】香山寺八节滩诗白居易书
　　元稹
　　元稹字防之河南人八嵗防父母郑夫人自授书教之书学九嵗能属文两经擢第调判入等应制举为第一稹年少有才名与太原白居易友善工为诗当时号元和体穆宗长庆中累拜平章事终武昌军节度使【旧唐书本传】
　　元稹字防之河南人也相穆宗赠尚书右仆射少孤授学于母十五以明经中第相继应制科擢第一及典词诰务在纯厚时流慕之文体为之一变所长惟歌诗歆艳一时天下称元和体其诗名与白居易相下上人目之为元白及其在越与诗人窦羣酬又称兰亭絶唱毎一词出往往播之乐府其楷字葢自有风流醖借侠才子之气而动人眉睫也要之诗中有笔笔中有诗而心画使之然耳今御府所藏正书一寄蜀人诗【宣和书谱】
　　元防之修桐柏宫碑【题跋已见】
　　皇甫阅
　　卢携云徐吏部传之皇甫阅阅以桞宗元员外为入室刘尚书禹锡为及门【临池妙诀】
　　栁宗元
　　桞宗元字子厚河东人少精敏絶伦为文章卓伟精致一时辈行推仰第进士愽学宏辞科授校书郎贞元中为监察御史擢礼部员外郎贬永州司马元和十年徙桞州刺史南方为进士者走数千里从宗元游经指授者为文辞皆有法世号桞桞州【唐书本传】桞子厚善书当时重其书湖湘以南士人皆学之【赵璘因话録】
　　宗元尝作笔精赋尽书法之妙【书史会要】
　　桞宗元般舟和尚碑　弥陀和尚碑【题跋俱见前】
　　桞宗直
　　桞宗直字正夫善操觚牍得师法甚备融液屈折竒峭愽丽知之者以为工作文辞淡泊尚古譔汉书文章四十卷【栁宗元从父弟宗直殡志】　宗直善书
　　房直温
　　房直温官至少卿善书【书史会要】　桞宗元传房少卿直温【临池妙诀】
　　刘埴
　　刘埴字秉中曹州南华人吏部郎中【宰相世系表】
　　宗元授刘埴【郑枃书法流传图】
　　刘禹锡
　　刘禹锡字梦得系出中山擢进士第登愽学宏辞科工文章官终太子賔客禹锡善诗白居易尝推为诗豪【唐书本传】
　　禹锡答桞宗元诗云昔日慵工记姓名逺来辛苦写西京近来渐有临池兴为报元常欲抗行宗元叠后诗云事业无成耻艺成南宫起草旧连名劝君火急添功用趂取当时二妙声【栁河东集】　令狐公先庙碑宰相崔羣碑俱刘禹锡正书
　　杨归厚
　　杨归厚扶风人右拾遗【宰相世系表】　皇甫阅授杨归厚【书法流传图】
　　沈传师
　　沈传师字子言蘓州人治春秋工书有楷法贞元末举进士复登制科授太子校书郎召入翰林为学士穆宗时出为湖南观察使寳厯中拜尚书右丞吏部侍郎【唐书】
　　传师正行书皆至妙品【墨池编】
　　岳麓山寺有四絶堂谓沈传师裴休笔札宋之问杜甫篇章【金石考】
　　沈传师书黄陵庙碑　罗池庙碑【题跋俱见前】沈传师游道林岳麓寺诗【题跋已见前】
　　沈传师桞州井铭题【跋已见前】
　　沈传师出塞诗帖
　　沈传师出塞诗鲜于伯机故物见云烟过眼録中按海岳书评称传师遗迹有龙游虎踞之势尤精题署真实録也【书画舫】
　　武儒衡
　　武儒衡字延硕并州文水人论议劲正有风节官终兵部侍郎【唐书本传】　武登碑子儒衡撰并书
　　皇甫鏄
　　皇甫鏄泾州临泾人贞元初第进士擢制科宪宗时同中书门下平章事【唐书本专】　昭懿公主碑皇甫鏄书
　　张靖
　　张靖字元理延赏子雅厚信直以廕为河南参军元和中拜刑部尚书同中书门下平章事封髙平县侯出为河东卢龙节度使迁太子少师【唐书本传】　魏愽田绪遗爱碑靖正书张彦逺云大父髙平公幼学元常自镇蒲陕迹类子敬及防台司乃同逸少书体三变为时所称【书法要録序】
　　张文规
　　张文规靖子裴度秉政引为右补阙累转吏部员外郎出为安州刺史终桂管观察使【唐书】
　　张彦逺云先君尚书少躭墨妙备尽楷模【法书要録序】
　　李吉甫
　　李吉甫字宪赵人栖筠子元和中累擢中书侍郎同中书门下平章事封賛皇侯进封赵国公出为淮南节度使谥曰忠懿【唐书本传】　神女祠诗李吉甫撰并正书
　　桞宗元谢李相公【吉甫】示手札启云衡州刺史吕温过永州示相公手札垂露在手清风入懐【桞河东集】
　　唐韦鶠十马后有元和李丞相吉甫题字真佳迹也【东观余论】
　　李渤
　　李渤字濬之刻志于学与仲兄渉偕隐庐山更徙少室元和初以右拾遗召不拜以著作郎召渤遂起嵗余迁右补阙文宗时拜太子賔客【唐书本传】　辨石钟山记李渤撰并书
　　崔从
　　崔从字子乂融曽孙少孤贫与兄能偕隐太原山中擢进士第寳厯初检校尚书左仆射淮南节度副大使谥曰贞【唐书本传】
　　崔能神道碑能弟从书
　　孟简
　　孟简字几道徳州平昌人举进士宏辞连中元和中累迁御史中丞简尤工诗【唐书本传】　梁庾肩吾经禹庙诗孟简行书
　　裴潾
　　裴潾河东闻喜人笃学善书以廕仕元和初累迁左补阙穆宗时歴拜兵部侍郎谥曰敬【唐书本传】
　　裴潾河东闻喜人饱学问以廕补入官官至兵部尚书谥曰敬好直言极諌謇謇有王臣节虽不用于时而人嘉其忠喜梁昭明所集文选乃裒今昔辞章续而号之大和通选颇契士论史复载其书为时推右晩嵗行草尤胜当是其耿耿流于毫端者故笔不病而韵自髙耳昔人以书传于时未必以字得名葢或以忠义称或以文章称况身兼数器而字画又佳如潾者诚不可多得也今御府所藏行书一大司宼帖【宣和书谱】
　　窦羣
　　窦羣字丹列京兆金城人父叔向有诗名羣兄弟皆擢进士第独羣以防士客隐毘陵徳宗擢为左拾遗宪宗时累迁御史中丞出为湖南观察使【唐书】　四皓旧隐图画文窦羣正书
　　窦巩
　　窦巩字友封羣弟雅有名于时平居与人言若不出口号嗫嚅翁元稹节度武昌奏巩自副卒【唐书】　心经窦巩正书
　　于敖
　　于敖字蹈中京兆髙陵人擢进士第为校书郎累迁戸部侍郎出为宣歙观察使敖修谨家世用文学进【唐书本传】　韦绶碑于敖书
</div>
    <div class="pagination">
<a href="六艺之一录_page484.html">上一页</a><span>...</span><a href="六艺之一录_page480.html">480</a><a href="六艺之一录_page481.html">481</a><a href="六艺之一录_page482.html">482</a><a href="六艺之一录_page483.html">483</a><a href="六艺之一录_page484.html">484</a><span class="current-page">485</span><a href="六艺之一录_page486.html">486</a><a href="六艺之一录_page487.html">487</a><a href="六艺之一录_page488.html">488</a><a href="六艺之一录_page489.html">489</a><a href="六艺之一录_page490.html">490</a><span>...</span><a href="六艺之一录_page486.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
