<!DOCTYPE html>
<html>
 <head>
  <meta charset="utf-8"/>
  <title>
   六艺之一录 - 第 233 页/共 664 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六艺之一录 - 第 233 页/共 664 页
  </h1>
  <div class="content">
   六艺之一録卷一百十八
&lt;子部,艺术类,书画之属,六艺之一录&gt;
　　钦定四库全书
　　六艺之一録卷一百十九　　　钱塘倪涛撰
　　石刻文字九十五
　　金薤琳琅
　　唐天台山桐柏观颂
　　守大中大夫尚书祠部郎中上柱国清河崔尚造【缺四字】　　书翰林院学士庆王府属韩择木书
　　天台也桐柏也代谓之天台真谓之桐柏此两者同体而异名同契乎道无不在夫如【缺】　　　则无是是【缺】柏邪非桐柏邪因斯而谈无非【缺】矣而稽古者言之桐柏山髙万八千丈周旋八百里其山八重四面如一中有洞天【缺】　　即右弼王王子晋之所处也是之谓不死之【缺】乡养真之灵境故立观有初强名桐柏焉耳古观荒废则已久矣故老相传云昔葛仙公始居此地而后有道之士往往因之坛址五六厥迹犹在洎乎我唐有司马链师居焉景云中天子布命于下新作桐柏观盖以光昭我元之丕烈保绥我国家之永祚者也夫其髙居八重之一俯临千仞之余背隂向阳审曲面势东西数百【缺】南北亦如之连山峩峩四野皆碧茂树郁郁四时恒青大岩之前横岭之上双峰如阙中天豁开长涧南写诸泉合漱一道瀑布百丈悬流望之雪飞听之风起石梁翠屏可倚也琪树珠条可攀也僊花灵草春秋互发幽鸟清猿晨暮合响信足赏也始丰南走云嶂间起剡川北通烟岑相接东则亚入沧海不逺蓬莱西则浩然长山无【缺】　境总括奥秘郁为秀絶苞元气以混成镇厚地而安静非夫神与仙宅僊得神营其孰能致斯哉故初搆天尊之堂昼日有云五色浮霭其【缺】三井【缺】龙之所时有异云气入堂后出者三书之者记祥也然后为虚室以凿户起层台而累土经之殖殖成之翼翼缀日月以为光笼云霞以为色花散金地香通极真侣好道是游斯息微此链师孰能兴之练师名承桢一名子微号天台白云河内温人晋宣帝弟太常馗之后祖晟仕隋为亲侍大都督父仁防唐兴为朝散大夫襄州长史名贤之家奕代清徳庆灵之地生此仙才以为服冕乗轩者宠患吾身也击钟陈鼎者味爽人口也遂乃捐公侯之业学神仙之事科条教戒博综无所遗窈冥夷希妙微讵可识无思无为不饮不食仰之弥峻巍乎其若山挹之弥深湛乎其若海【缺】　通才练识赡学多闻翰墨之工文章之美皆自忘其所能也练师蕴广成之徳睿宗继黄轩之明斋心虚求将倚国政侃侃然不可得而动也我皇孝思维则以道理国叶帝尧之用心宠许由之髙志故得放旷而处逍遥而游闻练师之名者足以激厉风俗睹练师之容者足以脱落氛埃以慈为宝以善救物神以知来智以藏往允所谓名岂仙格迹在人寰粤不可测【缺】　道生乎无名行乎有精分而作三才播而作万物故为天下母修之者昌背之者亡故为天下贵况絶学无忧长生久视也哉道之行也必有阶也行道之阶非山莫可故有为焉有象焉瞻于斯仰于斯若舍是居教将奚依损之又损之以至于无为门既崇不名厥功朝请大夫使持节台州诸军事守台州刺史上柱国贾公名长源有道化人有徳养物尝谓别驾蔡钦宗等曰且道以含徳徳以致美美而不颂后代何观乃相与立石纪颂以奋至道之光其词曰
　　邈彼天台嵳峩崔嵬下临沧海遥望蓬莱【缺】若天合呀如地开烟云路通真仙时来顾我链师于彼琼台錬师錬师道入微噏日安坐凌霄欲飞兴废灵观链师攸賛道无不【缺】　　轮奂窈窈茫茫通天降祥保我皇唐如山是常
　　天宝元年太嵗壬午三月二日丁未弟子毗陵道士万惠超等立
　　隋龙藏寺碑
　　窃以空王之道离诸名相大人之法非有去来斯故将喻师子明自在如无畏取譬金刚信毕竟而不毁是知涅槃路逺解脱源深隔爱欲之长河间生死之大海无船求渡既似毛无翅愿飞还同兔角故以五通八解名教攸生二帝三乗法门斯起检麄摄细良资汲引之风挽满陷深雅得修行之致若论干闼之城皆妄芭蕉之树尽空应化讵真权假宁实释迦文【缺】说【缺】之【缺】须菩提岂证果之人然则习因之指安归求道之趣奚向如幻如梦谁其受苦如影如响谁其得福是故维摩诘具诸佛智灯【缺】之坐斯来舍利弗尽其神通天女之花不去故知业行有优劣福报有轻重若至凡夫之与圣人天堂之与地狱详其是非得失安可同日而论哉往者四魔毁圣六师谤法拔髪翘足变【缺】吞麻李园之内结其恶党竹林之下亡其善聚防戒比丘翻同雹草持律【缺】　　等霜莲慧殿仙宫寂安在珠台银阁荒凉无处离离缀彩宁劳周客含含奏曲讵假殷人我大隋乗御金轮冕旒玉【缺】上应天命下顺民心飞行而建鸿名揖让而升大宝匪结农轩之阵谁徇汤武之师称臣妾者遍于十方弗遇蚩尤之乱执玉帛者尽于万国无陷防风之祸斯乃天启至圣大造区域垂衣化俗负扆宁民昧旦紫宫终朝青殿道髙羲燧徳盛唐虞五福咸臻众贶毕集低茒出月摇箑含风沈璧观书龙负握河之纪功成治定神奉益地之图于是东渐西暨南阻北迈隆礼言洽至乐云和感天地而动鬼神辨尊卑而明贵贱而尚劳已忘倦求衣靡息岂非攸攸黔首垢障未除扰扰苍生盖纒仍拥所以金编宝字玉牒纶言满封盈函云飞雨散慈爱之防形于翰墨哀慇之情发于衿抱日月所照咸頼陶甄隂阳所生皆鞠养故能津济率土救防普天协奨愚迷扶导聋瞽澍兹法雨使润道牙烧此戒香令薰佛慧修第一之果建最胜之幢拯既灭之文匡已坠之典忍辱之铠满【缺】　都防妙之台充于赤县岂直道【缺】罗什有寄通亦迦叶目连圣僧斯在龙藏寺者其地盖近于燕南昔伯珪取其謡言【缺】水毋恤往而得宝窥代常山世祖南旋至髙邑而践
　　祚灵王北出登望台而临海青山敛雾緑水波路欵晋而适秦途通【缺】而指卫【缺】　之落矩步非遥平原之楼规行讵逺寻派避世彼亦何人幽闲博敞良为福地太师上柱国大威公之世子使持节左武卫将军上开府仪同三司恒州诸军事恒州刺史鄂国公金城王孝世业重于金张器识逾于许郭军府号为飞将朝廷称为虎臣领袖诸英冠冕羣俊探赜索隠应变知机着义尚训御之懃立勲功事劳之绩廊庙推其伟器柱石【缺】其大材自驰莅藩建旟【缺】　招懐【缺】逸蠲复逃亡逺视广听贾琮之按冀部赏善戮恶徐邈之处凉州异轸齐奔古今一致下车未防善政斯归瞻彼伽蓝非因草创每奉敕劝奨州内士庶壹万人等共广福田公爰启至诚虔心徙石施逾奉盖檀等布金竭黒水之铜罄赤防之玉结琉璃之宝网饰缨络之台于是灵刹霞舒宝坊云搆峥嵘葛穹隆谪诡九重一柱之殿三休七宝之宫雕梁刻桷之竒图云画藻之异白银成地有类悉觉之谈黄金镂楯非闗句践之献其内闲房静室隂牖阳窓圆井垂莲方疎度日曜明珰于朱户殖芳卉于紫墀地映金沙似逰安养之国檐隠天树疑入欢喜之园夜漏将竭听鸣钟于寺内晓相既分见承露于云表【缺】　　坐来会之众何忧【缺】然饮食持鉢之侣奚念粤以开皇六年嵗次鹑火荘严粗就庶使皇隋宝祚与天长而地久种觉花台将神防而鬼卫乃为词曰多罗秘藏毗尼觉道斯文不灭凭于大造谁薫种智谁懐烦恼猗欤我皇实三宝慧灯翻照法炬还明菩提果殖救防心生香楼并搆贝塔俱营充遍世界弥满国城憬彼大林当途向术于穆州后仁风遐拂金粟施僧珠缨奉佛结瑶【缺】宇搆琼架室鳯穴槩日虹梁入云电飞窻户雷惊枌橑绮笼金镂缥壁椒薫绨锦乱色丹素成文髣髴雪宫依稀月殿明室结幌幽堂启扇【缺】虎未窥跧龙谁见带风萧瑟含烟葱蒨西临天井北距五台川谷苞翼山林育材苏秦说反乐毅奔来邹鲁媿俗汝颍慙能惟此大城瓌异所践疎钟向度层盘露八圣四禅五通七辨戒香恒馥法轮常转
　　开皇六年十二月五日题写
　　齐开府长兼行防军九门张公之【缺】
　　豳州昭仁寺碑
　　守諌议大夫骑都尉臣朱子奢奉勅撰
　　大哉乾元寒暑违而成嵗赫矣上圣禅代乖而为道斯则淳源既往弧矢开戢翦之利天下为公揖让盛皇王之业是知圣无自我不背时以成务仁惟济物乃当流而义行岂好异哉盖因世而已矣若乃执契提象继天理物张八极叶五纬坐扈逰翠【缺】受昭华而锡天佩观荥河而巡温洛补石于娲皇之世奠山于文命之初殊质文于车服改正朔于寅丑顺天地而财成奄寓县而光宅斯固神宗与汜水一致文祖将防野同归者也隋政悖道区夏殱溃星亡日鬬天瘥地反驭朽无秋驾之术履薄罕春氷之惧竭人力于醉饱轻神器于奕棋玉杯非藜藿之用金柱乃骄滛之靡旌跸遍天下驰道穷华裔暴师韩宿兵辽碣贪石田之地忘金镜之宝盗騄之乗骛燕山而不息鼋鼍之梁泛沧波其无已五岳维尘三川咸震大盗负其扃鐍长鲸冲其漏网介胄不能匡其祸衣冠无以靖其乱伊尹去而夏亡辛甲奔而殷灭人怨神怒众叛亲离触瑟无汉臣之忠梦成秦宫之酷于是九畿幅裂窃名假号四方圜视蜂飞猬结赤眉起刘樊之众白梃奋陈吴之兵徇赵北而图王反淮南而称帝钩爪锯牙递相吞灭茫茫禹迹沟壑无归苍苍彼天何其罔极若乃崇替相袭天地恒其道灵贶所归三五更其运是以秦人弛御丰沛膺赤帝之符夏道云衰景亳得白狼之瑞殷忧启圣必将有主扑原静海上有属我皇帝受之皇帝兆出震之灵禀枢电之精开日月之明审正气之贞潜徳而隠凝姑射之侧感而遂通应迹庙堂之上乗龙之梦夙符于神道防鼇之心早发于灵鉴蕴风云于藏用纳宇宙于胸懐濡足授手救焚是急于是御太乙挹勾陈驱天驷回地轴干行岳止雷惊麟震得兵钤于教吞戎韬于黄石龙飞晋水鳯翥河干命苍【缺】以泛流麾鸟旗以长迈以仁为本扶义而西传檄百城转鬭千里战无交兵之虏攻无汤池之固望鳯墟而一息登灞上而回首观衅而动俟天休命壶浆溢陌厥篚盈涂鬼神叶賛华夷载伫緤秦婴于轵道拜殷士于商【缺】旌台之珠毕散于邦国诸侯之玉不留于服御眷言兆庶企景来苏薛举往因天隙偷安陇坻借九州之险成五幡之暴推锋东向结垒西夏同恶如市转相煽合带州连郡豹虺为羣无窦融之先觉有隗嚻之迷逰魂放命豕突豳梁虽大风之作梗青丘有苗之称乱丹浦均强比逆异代同年岂不以道丧鹑居让王义隠时惟龙战争帝理开者乎是以轩辕五十一伐殷后二十七征【缺】暴夀华之泽戮凶絶辔之野非文徳之可绥乃雄略之攸震天子躬御武节亲总元戎洒沈灾而括地象正斗极而清天步倚长劔以肃威伫中区以傍瞩运投水转规之智蓄礼乐慈爱之兵韬百战百胜之谋总天闗天梁之术驱驾韩白鞭撃雷电命招摇以啓行诏防伐以前扫殉义之士听鼔鼙而窃誓蹈恩之众望旌笳而张胆呼吸则河海沸荡指麾则昆岱掎拔圣上顺天道好生之徳体周王掩胔之仁将欲克乱在权善师非战兵交使在其自革而茅旌不建舆榇莫従告舍既违行迷遂往吠尧之犬终成桀用刺由之客俱为跖徒鸟啄兽穷来犯锋刃比角为城池之固召雨恣屈强之力非折棰之可笞岂亭长之攸制于时摄提在嵗黄钟纪月义勇同奋贲育争先下神兵于九天决叡图于万里逆顺斯悬轰然大溃僵尸蔽莽委甲成山拥秦泾而不流投过涧而自满焚巢扫窟野无遗【缺】正倾旻于西北纽缺地于东南卷氛祲于辰象反光华于日月九伐已施载櫜于武库五兵罢用偃伯于灵台分蒨斾于应毕誓山河于将帅帝图咸举邦政斯澄革汚俗于维新正王风于旧物鼓之以道徳懐之以仁义春雨以润之秋阳以暴之解网深汤帝之慈焚书下汉王之诏布以新政刑用轻典四海之内靡然向风八荒之表奔走无斁却塞蹛林之北开郡铜柱之南苑葱山而池盐泽逾盘木而跨热阪郡生环海自入提封方朔炎洲同归王会岂止菌靍短独西鹣东鲽之贡而已哉若夫至人忘已义期拯物黄屋非汾水之荣珪岂具茨之贵圣道运而不积神功为而莫宰虽复大横固祉长发啓祥犹且置玺陈谦避河为让道外天下情遗尊极而岩廊余事人神之望难拒符命傥来厯数之期安避仰追上之心俯顺域中之请然后履乗石握神珠开黄玉之图临紫宸之位冠百王而称首与三代而同风巍巍乎荡荡乎粤不可名也于是衢室辟扉宾门啓路延揽英彦鉴昧幽仄用人不偏于世族得贤无弃于农琐故非熊非彲致光景之任为舟为檝获营求之士等五臣之亮采同六相之訏谟崇台非一木之枝裘乃千金之丽济济多士皇家以宁重以制礼作乐移风也胜残去杀刑措也藏金舜岭菲膳尧宫雉裘非先王之服宝马岂鸾旗之用运览以照物推赤心以期下万方罪已轸推沟之虑百姓为心顺天従之欲若乃上嗣重光之美元良万国棣华璿萼之宗本支百世咸幼陶慈训言提自昔奉审喻于宸极得乐善于轩殿非借保傅之勤宁因师友之力逾啓诵而髙视越郇韩而上征既而休气和平祥风荐祉威鳯为宝麟趾游郊若烟非烟浮晚空而下暎似月非月丽宵天而成象祯不絶书灵无遁迹猗与伟与事髙图史至于登舆下辇省方巡岳应感必彰形言弥着道盛金奏美盈玉简叶叡思于泉涌谐神功于日用陋柏梁之词掩南风之曲圣作物覩永贻千载者焉抑又闻之羲农遐邈轩顼悠缅絶传信于故老非取接于闻见百世可知斯言殆息七代更立求之岂易今之视昔遥然未覩将何以分素青于三后辨天地于九皇遂能歴选列辟详观羣帝得茂实于千古验英声于万叶斯道何哉将由孔子登岱纪金绳者七十管仲对齐陈玉检者十二亦有汉廓帝图魏开王业树丰碑于泗水譔贞石于繁昌莫不垂鸿名腾显号播休风于六儛歌盛徳于九韶与天壤而无穷悬贞明而可久刋勒之美不其懋欤然则事止寰中道【缺】　外未辨西方之圣莫知东被之法求真之理我则未闻虽御辩崆峒非趋涅槃之岸乗云谷口宁游波若之门莫不同陟耶山俱沈业浪生死无际苦集相因讵照重昏之日谁翦稠林之树比夫真如实相解脱妙津道王三千功称百亿何异吹劒首于雷门策蛟睫于鹏运者哉是知伊兰无实有为终假漂溺四流邅回九结践畏途而卒嵗趋捷径其长往大梦无晓可为叹息粤若能仁深慈奨虽寂泊为道无来无去乗机诱发垣玺必追住一子地开方便门翔八正道示如来藏飘香风于有顶洒甘露于无邉慧炬明而幽夜朗法桥搆而冯河息但为仁由已履道自衷表立影従因果非外今我所以仰胜縁于十号纪武功于七徳真俗二谛兼而两之皇上昔居因地早誓力应迹忍土负荷羣生属忧火燎原稽天方割飇林无自静之木震海岂澄源之水东戡西翦南征北怨旄钺所次酣战兹邦君轻散千金之赏士重酬九死之命莫不竞凌锋镝争赴水火虽制胜之道允归上略而兵凶战危时或殒丧褰裳不顾结缨荒野忠为令徳殁有余雄同艰难于昔晨异欢泰于兹日有懐亮烈用切旒扆仍于战地爰搆神居变秽土于宝城开莲花于火宅髙烽罢炤慈灯载朗防旌辍警胜旛斯立拔无明于棘林导焦热于渇井尽诸有结永除苦际虽复去顺效逆同归各途中防颍従实惟义重而上忍所被旃檀与利刃兼忘大慈所覃怨贼将义夫齐指俱润法雨同乗大辕回向菩提无上平等尔乃仰图景【缺】东井躔其分野下料物土西河限其封域雕戈是锡尸臣启邦之所幽馆斯开公刘建都之地梁山南枕甘泉东指面雕云之郁蓊想玉树之青葱沃野千里平原超忽先王之桑梓西州之都会于是诏司空相原隰四衢如砥八道傍通考极星之曜测土圭之景选杞梓于南郢徴琬琰于西昆匠石奋斤公输审墨髙门洞啓层薨有亢藻井瞰烟霞之路步櫩拖虹蜺之色徘徊珠柱陆离璇题春牖前临秋窻左辟月殿含影金波上而相照日宫吐曜羲和沈而犹朗何止四柱成台髙多罗之树五王立寺临伽尸之水信足上图驾御傍拟醍醐望鹫山而非逺想鸡林而可即法徒萃止应供来游咸珠戒无缺威仪莫犯杖锡四禅之林摄□三朗之路有宝所焉有名僧焉至矣哉伽蓝之为盛也虽复髙天已烬大海成田我皇基与净刹终永永而常传其词曰
　　三界云扰六趣波扬苦流方割忧火炎冈俱迷津济莫导舟航长夜无晓非徒未央于昭十号四生是愍道王大千智周上忍慧刀已裂化城斯引教有殊途乗无异轸甘露朝洒慈云夕布品物以亨羣迷式悟捷径坦道耶山啓路不有善权谁澄恶趣炎行防徳废道毁常玉弩惊焰金宿腾芒俯震瀛壑仰紊乾纲九野鲸奋八极鸱张乱离瘼矣孰济生灵黄星表曜赤伏开祯大君应厯粤御神兵乃圣乃武如雷如电于铄王旅除凶靖暴闗右长驱唐郊大号壊裂逋丑家离浞奡刷野屠祅空山剿盗见危殒辔懐忠死绥惊燐宵逺穷魂夜飞我有慈被深仁莫违建斯净域永树归依归依伊何俱消五缚净域伊何同升妙觉架汉开宇凭霞竦阁朱丽琼丹地严金雘鹫山非逺鸡林可求七宝低树八解疏流瑞莲开晓天花不秋戒定攸息应供来游凡厥慈众俱引上善稠林以辟爱林爰翦九结氷泮四禅自缅彼岸可归法轮恒转金刚不壊璿宝惟长慧室长湛皇基载昌僧只可筭恒沙易量悠哉天厯永配无疆
　　唐嵩岳少林寺碑
　　银青光禄大夫守吏部尚书上柱国正平县开国子裴漼文并书
　　原夫星躔万界圣縁开万化之先日照【缺】宫神迹蕴三灵之始包至虚以见世象教久传于旷刼笼羣有以示凡法身初应于中古见神通之力广拔苦因开智惠之门深明乐界鹤林变色观其恋慕之心雁塔开扉通其瞻仰之路少林寺者后魏孝文之所立也东京近甸太室西偏正气居六合之中清都控九州之会缑山北跱亘宛洛之天门颍水南流连荆河之云泽信帝畿之灵境阳城之福地沙门跋陁者天竺人也空心粹惠性淹逺传不二法门有甚深道业缅自西域来游国都孝文屈黄屋之尊申繬林之敬太和中诏有司于此寺处之浄供法衣取给公府法师乃于寺西台造舍利塔塔后造繙经堂香水成涂金绳为约苦心精力俾夜作昼多宝全身之地不日就功如来金口之说连云可庇西縁长涧夹松柏之萧森北拒深崖覆筠篁之冥宻烟花浓霭瞑下天香泉籁清音晓传空乐跋陁息心兹地乐静安居感而遂通境来斯证寤寐之际若有神人致石磬一长四尺规制自然声律咸具得之河曲空闻汉使之谈浮于泗滨徒入夏王之贡管弦风夜合清响于中天钟梵霜晨谐妙音于上刼时有三藏法师勒那繙译经论游集刹土稠禅师探求正法住持塔庙虬箭不居光尘易逺虹梁所搆象设犹存周武帝建徳中【缺】元嵩之说防释老之教率土伽蓝咸従废毁明皇帝继明正位追崇景福大象中初复佛像及天尊像乃于两京各立一寺因孝思所置以陟岵为名其洛中陟岵即此寺也隋髙祖受禅正朔既改徽号已殊惟此寺名特【缺】仍旧开皇中有诏二教初兴四方普洽山林学徒归依者众其柏谷屯地一百顷宜赐少林寺大业之末九服分崩羣盗攻剽无限真俗此寺为山贼所刼僧徒拒之贼遂縦火焚塔院院中聚宇倏焉同灭瞻言灵塔岿然独存天龙保持山只福防神力所及昔未曽有寺西北五十里有柏谷墅羣峰合沓深谷逶迤复磴縁云俯窥龙界髙顶拂日傍临鸟道居晋成坞在齐为郡王充僣号署曰辕州乗其地险以立烽戍拥兵洛邑将图梵宫皇唐应五运之休期受千龄之景命扫长虵荐食之患拯生人涂炭之灾太宗文皇帝龙跃太原军次广武大开幕府躬践戎行僧志操惠玚昙宗等审灵睠之所在辨讴歌之有属率众以拒伪师抗表以明大顺执充侄仁则以归本朝太宗嘉其义烈频降玺书宣慰既奉优教兼承宠锡赐地四十顷水碾一具即柏谷庄是也迨海宇既平宪章云始伪主寺观尽令废除僧善防洞晓二门逺该三行诣阙进表特防置立武徳中寺有白雀见贞观中明禅师造重塔之辰白雀复瑞见璿图肇造初欲呈祥宝殿才兴遽闻相贺髙宗天皇大帝光绍鸿业钦明至理尝因豫游每延圣敬咸亨中乗舆戾止御飞白书题金字波若碑留幡象及施物永淳中御札又飞白书一飞字题寺壁云开顾鹤电搏游龙神草竞秀于椒涂云泉迥飞于锦石雕甍増耀若缀春葩金叠分辉似悬秋露及天皇升遐则天大圣皇后为先圣造功徳垂拱中有冬竹抽笋塔院后复有藤生证圣中中使送钱于藤生处修理阶陛寺上方普光堂功徳随日修造自尔飞乌莫敢翔集此寺跋陁疏置业造神微皇家尊崇事光幽秘珍符荐臻于动植灵应亟发于庭除累圣属心每颁渥泽王言宸翰既叠暎于鸡峰宝像珠幡亦交驰于龙壑皇上睿图广运神用多能借明堂之化清绎天地之墨妙以此寺有先圣缔搆之迹御书碑额七字十一年冬爰降恩防付一行师赐少林寺镌勒梵天宫殿悬日月之光华佛地园林动烟云之气色汉元魏武徒衒竒于篆素钟繇蔡邕虚致美于缃简日者明敕令天下寺观田庄一切括责皇上以此寺地及碾先圣光赐多歴年所襟带名山延袤灵迹羣仙是宅迈罗阅之金峰上徳居之掩育王之石室特还寺众不入官收曽是国土崇絶天人归仰固以名冠诸境礼殊恒刹矣髙僧跋陁明三藏心禅诸门弟子惠光道房稠禅师等精勤梵行克传胜业惠光弟子僧达昙隠法上法师等十大徳亦号十英复有达摩禅师深入惠门津梁是寄弟子惠可禅师等悟法宝尝托兹山周大象中寺初复选沙门中徳叶灼然者置菩蕯僧一百卄人恵逺法师洪遵律师即其数也皇唐贞观之后有明遵慈云素智勤律师虚求一义洞真谛之源复有大师讳法如为定门之首灯妙理弟子惠超妙思竒拔逺契踪文翰焕然宗涂易晓景龙中勅中兵少林寺置大徳十人数内有阙寺中抽补人不外假座无虚授澄什聨华林逺接武星霜殆周于二纪兰菊每芳于十步上座寺主都维那等牢笼法藏游息禅林徳莹神珠戒成甘露海内灵岳莫如嵩山山中道【缺】兹为胜殿二室回合八谷潺湲地匝贝花门连石柱妙楼香阁俯暎乔林金刹宝铃上摇清汉法界之幽賛如彼皇家之福应如此天长地久不防利之宫刼尽尘微孰记铁围之防精求贞石博访良工将因墨客之词或颂金仙之徳聿宣了义逺喻真空其词曰
　　恒沙国土微尘品类妄见飞奔正心蕴柜昏迷莫晓净根将坠乐于盖纒若安梦寐烝哉大圣降迹阎浮潜回宝轴广运慈舟实无灭度示有降柔绀宫西辟白马东流迷因慢生悟为信起玉刹斯建宝山载峙花台竹林清泉妙水静惟真相湛然攸止岩岩嵩岭河洛巨镇下属九溪上干千仞天磴重阻仙都清峻式创招提是资诱进婉彼上徳载诞耆阇业西土演教中华孝文申敬恩锡仍加经营宴室迥出云霞中岳北阯嵩髙西麓斜界玉池洞开柏谷纡余冈涧连延水木郁起旃檀云谁卜筑吾师苦行清修道场励精像宇専力经堂金界绳直树涂水香散花有地栖襌得方解空应真黙识开士乗杯游集振锡戾止翻译幽偈发挥妙理仙磬感灵神雀降祉运交土木代歴周隋刼火递起魔风竞吹法身咸翳净国同堕或闻兴复讵振崩离神尧应期拨乱反正皇矣觉力大福庆式遏丑徒聿扶兴圣累降恩防兼敷锡命髙宗时豫先后卜征亟回雕辇屡倚虹旌岩题玉札地振金声珍符荐至在物斯呈我皇龙兴有典咸秩懿兹上界式储神笔云摇大围鸾回少室草垂甘露林升佛日防兹八正每能仁跋陁降徳稠公有邻厥后真侣更传了因辨才髙行无替清尘倬焉梵众代有明哲今我诸公蕴彼禅恱芳越蘅杜浄逾氷雪逺缔津梁无非苦节颍上灵岳山间宝殿秀出梵天孤标神县芥城可竭桑田有变贞石永刋灵花常遍
　　开元十六年七月十五日建
　　唐朝议大夫行闻喜县令上柱国临淄县开国男于君请移置唐兴寺碑【并序】
　　殿中侍御史判职方员外郎髙阳许景先撰
　　观道寺主僧师【缺】书
　　先万物者始道徳为宗穷言象者以乾坤为大岂若道洽沙界盘古无以化其迹功包铁围【缺】首不能纪其要前后际防众妙入于真乗色相皆空定慧生于正觉言之不极其波若之蕴乎闻喜兴唐寺者我国家草昧之所置也时櫜弓矢缔搆龙宫悬【缺】镜于方丈运宝图于罗卫将祛八难式防四禅乃于西山建斯精舍布金幽径树福【缺】衡经始险蹊人迹罕到虽三空屡说给园之众不俱【缺】解常流方广之途尚阻甿俗常迷于【缺】　聚落不闻【缺】　　　使十地空有四生无拯爰初搆趾数十百年旧令因循不改其制长者居士既渇日于宝坊清言比丘徒挈缾于缔议时县令朝议大夫东海于公名光庭即银青光禄大夫瀛州刺史东海郡公士俊之孙金紫光禄大夫中书侍郎同中书门下三品东海宪公之第五子也承五鼎之叶胄禀三辰之粹精隂徳未沬亢宗有后在躬而礼义克举余力而文章见称好学多能以为入官之具清慎寡欲弥见在公之心由也四科参为一贯理心合于投刃事无遗于下韝故能变蟋蟀之风展蒲卢之化始乡退而修里我有昌言终里退而修家人无遗善此其操乃有裕弹琴自闲亦既底于王程将又崇于佛事为蒲之所不及理邺之所未行加以识洞真扃智融觉键伏忍于三昧悬解于六通身若明珠【缺】无瑕【缺】心犹平地能生众善且循调御时见宰官精三异之妙术敷六度之精要由是歴请天府将徙梵宫双树移坚固之林八座改耆阇之地金山赫赫与紫殿而飞来绀宇耽耽化青楼而涌出城池故绛井邑新田士女益于康庄象马阗于里岸一一香盖悬宝缕之幢种种天花散金灯之地得未曽有闻所未闻方将洗贪欲之肠肾开盲聋之耳目纳须弥于小界讵是难思置海水于虚空未为希有佥以法云西蓄佛日有蔀家之昧今智炬东摧迷途昭牵复之象岂非如来灭后将有住持时夏县威神寺法师俗姓张法名忽【缺】其先衣冠出南阳精持律仪薰修戒行徳超于四果理贯于三伊大道未行同孔【缺】之厯聘众生有病等医王之授手遂乗杯渡【缺】振锡兆亭扶聋俗于爱河诱焚如于火宅示方便品导波若流亡羊于九部之津去马于三乗之际莫不争持宝盖兢解【缺】　　耨池之栋宇为若海之舟航起予者商翳我明宰时县丞清河张佐仁主簿农杨浩尉太原王临尉太原王铣等并瑚琏名器鸾皇劲翮才无滞用政有异声乡三老进而言曰今敦礼劝农嘉惠也树法拯人深慈也我宰君善化前古罕俦岂使浚仪丰碑空铭景行龙宫后偈独秘徽言载勒坚金永沙界铭曰
　　佛言能浄一刹土是谓世间良福田今我庄严招提宇度脱功徳海无邉犹如法云覆羣品亦如佛日在中天皆是宰官惠明徳羣毗安乐离苦縁树碑纪功永不朽铢衣拂石亿万年
　　开元六年嵗次戊午九月壬辰朔二日癸巳建





　　六艺之一録卷一百十九
　　钦定四库全书
　　六艺之一録卷一百二十　　　钱塘倪涛撰
　　石刻文字九十六
　　金薤琳琅
　　唐实际寺故寺主懐恽奉勅赠隆阐大法师碑铭【并序】
　　昔吾师因地求真众魔纷娆果到成佛龙天捧围自作镇灵山法躬靡易告灭双树示迹纶几微言不慧烛潜照届夫嵗迈千秋时淹五浊欲海腾沸邪山纷糺于是释防东逝爰称兆应汉梦西通方崇法像或青眸接轸竞扇风或白足相趍争开佛日至欲继前贤之令轨为后进之康衢照烛重昏慈舟苦人能道斯之谓欤法师讳懐恽俗张姓南阳人也逺祖因宦播迁京兆卄一代祖安晋丞相袭爵鸿胪公髙祖融守黄门郎迁太子庶子祖英唐解褐太常太祝袭爵天平公寻转吴王祭酒握兰奏位清陪雅列法师聦敏为其性相慈善资其风骨母常山夫人乐姓降胎之月不味羶腥载诞之辰情欣禁戒暨年登丱嵗特异诸童或焚叶为香或聚沙为塔虽飞轩绣毂未尝留步月宇香楼怡然忘返髙宗天皇大帝乗干抚运出震披图虚已求贤明敭待士緫章元载梦覩法师倏降纶言逺令虔辟于是临丹槛迩青蒲广献真诚特防褒讃帝乃亲授朱绂令处鳯池之荣师乃固请缁衣愿托鹦林之地奉勅于西明剃落善来忽唱恶业疑销既挂三衣俄陪四众翘勤遽积思五分而非遥精苦逾深想三祗而未逺时有亲证三昧大徳善导阇梨慈树森疎悲花照灼情祛祛漏拥藤井于莲台叡化无涯駈铁围于宝国既闻盛烈雅缔师资析解脱规发菩提愿一承妙防十有余龄秘偈真乗亲付嘱自惟薄祐师资早丧想遗烈而崩心顾余恩而雨面爰思宅兆式建坟茔遂于鳯城南神和原崇灵塔也其地前终峯之南镇后帝城之北里歌钟沸出移上界于隂门泉流激洒比连河于阳面仍于塔侧广构伽蓝莫不堂殿峥嵘逺模忉利楼台岌嶪直写祗园神木灵草凌嵗寒而独秀叶暗花明逾严霜而靡萃岂直风髙气爽声闻进道之场故亦临水面山菩萨全真之地又于寺院造大窣堵波塔【缺】　周回二百步直上一十三级或瞻星揆务或日裁摫得天帝之芳踪有龙王之秘迹重重佛事穷鹫岭之分身种种庄严尽昆丘之异宝但以至诚多感能事冥资故能逺降宸衷令赍舍利计千余粒加以七珍函笥随此胜縁百宝幡花令兴供养则天大圣皇后承九之眷命蹑三圣之休期犹尚志想金园情欣胜防或频临浄刹倾海国之名或屡访炎凉舍河官之秘宝法师诫盈而散并入檀航法师业行髙【缺】利益繁多故得名振九重芳盈四部奉永昌元年勑征法师为寺主于是纲纪僧徒规模释族缁门济济戒徳峻而弥坚绀宇诜诜常住丰而多实犹是才称物宝道为时尊知与不知仰醍醐于句偈识与不识询法乳于波澜法师以慈诱内懐敷外积冀传圣防囷酬来望每讲观经贤防弥陀等经各数十遍夫我域者扇激风火婴抱结漏系诸生止无常之短期研乎事真攀不亟之虚朕若不乗佛愿力托质净方则恐沦溺长往清升永隔于是言论之际恳劝时众四仪之中一心専念阿弥陀佛愿乗此胜因相生净域又以般若神呪能令速证菩提弥陀佛名亦望横超恶趣诸余妙典虽并积心台于此胜縁颇徧游智府尝诵大般若呪向盈世方又诵弥陀真偈十万余遍理复使精真厥想念虽微而必就二三子行功唐捐而靡得岂直诸佛现前神人捧锡而已矣师为诸重檐摄尔羣生举洪灼于耶山掉宝航于见海悲夫娑婆国中人多恶虽复台宝界因胜侣而归心至欲逸翥遐征籍良縁而克进敢凭此义爰发诚心于是广劝有縁奉为九重万乗四生六趣造净土堂一所莫不虬栋凌虚虹梁架迥丹楹赩日青琐延风无春而反井舒花不瞑而重檐积雾于是神螭戾趾逺镇琼阶宝鳯来仪还陪桂户雕甍画拱之异穷造化之规模圆珰方镜之竒极人天之巧妙又于堂内造阿弥陀佛及观音势至又造织成像并余功徳并相好竒特顔容湛粹山豪演妙若照三千海目摛华如观百亿或因缯命采有慈氏之全身或散扎驰芳得忧填之逸思何独如来自在疑降上界之魔故亦菩萨熈怡似救下方之苦夫以宅生者心心劳则生丧栖神者志志扰则神亡然菩萨以济物捐躯上善以遗形徇节法师情存拯救式奉殷繁汲引虽曰忘懐形质焉能靡累于是忽婴风瘵病与时侵灵药弗痊肧器俄逝岂夫八林齐白我佛称于寂灭梁木其壊吾师等于死生以大足元年十月卄二日神迁春秋六十有二临终之际正念无亏顔色怡恱似有瞻瞩北首面西奄奄然而化悲夫烈烈嵗隂苍苍天色干兮何负殱我惟良业也何孤丧兹贤哲岂直悲盈四部嗟鹿苑之荒凉抑亦哀悼两宫痛蜂台之閴寂犹俯回天睠载纡仙豪逺降恩波爰加制赠奉神龙元年勅实际寺主懐恽示居三界逺离六尘等心镜于虚空混荣枯于物我栋梁绀宇领袖缁徒包杖锡之规模蹑乗柸之懿躅虽已归寂灭无待于褒然宠洽友于无忘于缛礼可赠隆阐大法师主者施行上人以至徳聿修良因累着故得天降成烈用讃芳规追逺慎终生荣死赠足可光辉净刹歴尘芥而长存旌贲门共河山而永久弟子大温国寺忠思庄等并攀号积虑哀慕居懐嗟覆防而无时仰音顔而靡日犹恐居诸易逺淑善湮沈敬想清徽勒兹琰词曰
　　婆娑种觉贤刼能人三只殄妄五分祈真即相离相非身是身犹施慧栰广济迷津【其一】十方化备双林灭度三界空虚四生哀慕正教既隠微言遽斁式啓先哲用资后悟【其二】芳猷广被至烈弥殷青眸演圣白足呈真逺导蒭芥遐宣墨尘门不絶代有其人【其三】猗欤令徳逺嗣前英声髙四部誉重三明慈周有识智契无生法云叶落道树滋荣【其四】岂图宿殃师资遽亡干兮何负殱我惟良徒嗟授几空念传香非夫胜縁孰荅恩光【其五】邈矣坰野慈顔圹侧敬发诚心爰凭净域真容湛粹楼台岿嶷希此善根逺酬明徳【其六】
　　天宝二年嵗次癸未十二月丙寅朔十一日丙子建
　　唐少林寺灵运禅师塔碑【并序】
　　宣徳郎试大理评事崔琪譔
　　圣善寺沙门勤【缺】
　　虚空广大乎其体智慧圆融乎其用凝而不生湛尔常寂离修离证非色非心歴微尘刼遍【缺】沙界无量国土皆清净无量昏暗皆光明谁其得之吾闻诸上人矣上人讳灵运兰陵人萧姓梁武帝后皇考翥虢州恒农县尉初上人之生也戒珠孕于母胎定水澂于孩性内典宿植外学生知白云凝其髙志明水峻其苦节泛如也时不能知常以为幻境非实泡身是妄五色令人昏五音令人聋五味令人爽噫轮彼生灭无时息焉吾将归根以复于正因游嵩山至少林寺有始终之意焉勇氏掾于髙平而上人遂缁于此郡玉立凡石不可喻其炯然日映众星无以方其明者竟移兹寺【缺】副乎夙心无何习禅决于厐坞珪大师潜契宻得以真贯理照十方于虚空脱三界于彼着慧眼既浄色身亦如始知夫心外无法所得者皆梦幻耳然后观大地土木无非佛刹焉空山苍然穷嵗黙坐猿对茶椀鸟栖禅庵彼岭云无心即我心矣涧水无性即我性矣夫如是也孰能以凡圣量之乎故吾在造化中如梦中也粤开元十有七祀夏五月卄二日不示以疾泊然而终苦雾晦黄于天地悲风哀咽于草木吁崩吾禅山涸吾法海空四界使凡百含识大千有情茶于是火于是可胜言哉故门人坚顺独建灵塔于兹山奉遗教也夫硕徳丕发不有超世先觉而出夫等夷者则曷能传我法印以一灯然千万灯乎彼上人者嶷然倬立以定慧为藏以涅槃为山圆通于不注之境出没于无涯之域适来时也适去顺也今则终矣瞻仰如之何夫事往则迹移嵗迁则物换况法与化永念従心积岂可使上人之髙殁而不纪是斵于石以旌斯文铭曰
　　上人伊何我法印其体也寂其行也顺纷彼识浪汨夫梦情非照不曙非澄不清作大医王为大禅伯岳立松古莲青月白一朝化灭六合凄怆世界飒空云山忽旷色身谢兮法体存金界惨兮铁围昏噫我所留者唯心源
　　天宝九载四月十五日门人坚顺建
　　唐西京千福寺多宝佛塔感应碑
　　南阳岑勋撰
　　朝议郎判尚书武部员外郎琅邪顔真卿书
　　朝散大夫检校都尚书都官郎中东海徐浩题额
　　粤妙法莲华诸佛之秘藏也多宝佛塔证【缺】之踊现也发明资乎十力建在于四依有禅师法号楚金姓程广平人也祖父并信着释门庆归法母髙氏久而无姙夜梦诸佛觉而有娠是生龙象之徴无取熊罴之兆诞弥厥月炳然殊相岐嶷絶于荤茹髫龀不为童游道树萌芽耸豫章之桢干禅池畎浍涵巨海之波涛年甫七嵗居然厌俗自誓出家礼藏探经法华在手宿命潜悟如识金环緫持不遗若注瓶水九嵗落髪住西京龙兴寺従僧箓也进具之年升座讲法顿收藏异穷子之疾走直诣宝山无化城而可息尔后因静夜持诵至多宝塔品身心泊然如入禅定忽见宝塔宛在目前释迦分身遍满空界行勤圣现业净感深悲生悟中泪下如雨遂布衣一食不出户庭期满六年誓建兹塔既而许王瓘及居士赵崇信信女普意善来稽首咸舍财禅师以为辑庄严之因资爽垲之地利见千福黙议于心时千福有懐忍禅师忽于中夜见有一水发源龙兴流注千福清澄泛滟中有方舟又见宝塔自空而下久之乃灭即今建塔处也寺内净人名法相先于其地复见灯光逺望则明近寻即灭窃以水流闻于法性舟泛表于慈航塔现兆于有成灯明示于无尽非至徳精感其孰能与于此及禅师建言杂然欢惬负畚荷挿于橐于囊登登凭凭是板是筑洒以香水隠以金锤我能竭诚工乃用壮禅师每夜于筑阶所恳志诵经励精行道众闻天乐咸嗅异香喜叹之音圣凡相半至天宝元载创构材木肇安相轮禅师理会佛心感通帝梦七月十三日勅内侍赵思偘求诸宝坊验以所梦入寺见塔礼问禅师圣梦有孚法名惟肖其日赐钱五十万绢千匹助建修也则知精一之行虽先天而不违纯如之心当后佛之授记昔汉明永平之日大化初流我皇天宝之年宝塔斯建同符千古昭有烈光于时道俗景附檀施山积庀従度财功百其倍矣至二载勅中使杨顺景宣防令禅师于花萼楼下迎多宝塔额遂緫僧事备法仪宸睠俯临额书下降又赐绢千疋圣札飞毫动云龙之气象天文挂塔驻日月之光辉至四载塔事将就表请庆斋归功帝力时僧道四部会逾万人有五色云团辅塔顶众尽瞻覩莫不崩恱大哉观佛之光利用宾于法王禅师谓同学曰鹏运沧溟非云罗之可顿心游寂灭岂爱网之能加精进法门菩萨以自强不息本期同行复遂宿心凿井见泥去水不逺鑚木未热得火何阶凡我七僧聿懐一志昼夜塔下诵持法华香烟不防经声递续烱以为常没身不替自三载每春秋二时集同行大徳四十九人行法华三昧寻奉恩防许为恒式前后道场所感舍利凡三千七十粒至六载欲葬舍利预严道场又降一百八粒画普贤变于笔锋上聨得一十九粒莫不圆体自动浮光莹然禅师无我观身了空求法先刺血写法华经一部菩萨戒一巻观普贤行经一卷乃取舍利三千粒盛以石函兼造自身石影跪而戴之同置塔下表至敬也使夫舟迁夜壑无变度门刼筭墨尘永垂贞范又奉为主上及苍生写妙法莲华经一千部金字三十六部用镇宝塔又写一千部散施受持灵应既多具如本传其载勅内侍吴懐实赐金铜香炉髙一丈五尺奉表陈谢手诏批云师济之愿感达人天荘严之心义成因果则法施财施信所宜先也主上握至道之灵符受如来之法印非禅师大慧超悟无以感于宸衷非主上至圣文明无以鉴于诚愿倬彼宝塔为章梵宫经始之功真僧是葺克成之业圣主斯崇尔其为状也则岳耸莲披云垂盖偃下歘崛以踊地上亭盈而媚空中晻晻其静深旁赫赫以敞礝磩承陛琅玕碎槛玉瑱居楹银黄拂户重檐叠于画栱反宇环其璧珰坤灵赑屭以负砌天只俨雅而翊户或复肩拏鸷鸟肘擐脩冠盘巨龙帽抱猛兽勃如战色有奭其容穷绘事之笔精选朝英之偈賛若乃开扃鐍窥奥秘二尊分座疑对鹫山千帙发题若观龙藏金碧炅晃环佩葳蕤至于列三乗分八部圣徒翕习佛事森罗方寸千名盈尺万象大身现小广座能卑须弥之容歘入芥子宝盖之状顿覆三千昔衡岳思大禅师以法华三昧悟天台智者尔来寂罕契真要法不可以久废生我禅师克嗣其业继明二祖相望百年夫其法华之教也开闗于一念照圆镜于十方指隂界为妙门駈尘劳为法侣聚沙能成佛道合掌已入圣流三乗教门緫而归一八万法藏我为最雄譬犹满月丽天萤光列宿山王映海蚁蛭羣峰嗟乎三界之沈寐久矣佛以法华为木铎惟我禅师超然深悟其貌也岳渎之秀氷雪之姿果唇贝齿莲目月面望之厉即之温覩相未言而降伏之心已过半矣同行禅师抱玉飞锡袭衡台之秘躅止观之精义或名髙帝选或行宻众师共开示之宗尽契圎常之理门人苾蒭如岩灵悟净真真空法济等以定慧为文质以戒忍为刚柔含朴玉之光辉等旃檀之围绕夫发行者因因圆则福广起因者相相遣则慧深求无为于有为通解脱于文字举事征理含毫强名偈曰佛有妙法比象莲华圆顿深入真净无瑕慧通法界福利恒沙直至宝所俱乗大车【其一】于戏上士发行正勤缅想宝塔思胜因圎阶已就层覆初陈乃昭帝梦福应天人【其二】轮奂斯崇为章净域真僧草创圣主増饰中座耽耽飞檐翼翼荐臻灵感归我帝力【其三】念彼后学心滞迷封昏衢未晓中道难逢常惊夜杌还惧真龙不有禅伯谁明大宗【其四】大海吞流崇山纳壤教门称顿慈力能广功起聚沙徳成合掌开佛知见法为无上【其五】情尘虽杂性海无漏定养圣胎染生迷鷇防常起防空色同薝卜现前余香何嗅【其六】彤彤法宇繄我四依事该理畅玉粹金辉慧镜无垢慈灯照微空王可托本愿同归【其七】天宝十一载嵗次壬辰四月乙丑朔卄二日戊戌建
　　勅检校塔使正议大夫行内侍赵思偘判官内府丞车冲检校僧义方河南史华刻
　　唐故左街僧録内供奉三教谈论引驾大徳安国寺上座赐紫大达法师秘塔碑铭【并序】
　　山南西道都团练观察处置等使朝散大夫兼御史中丞上柱国赐紫金鱼袋裴休撰
　　朝议大夫守右散骑常侍充集贤殿学士兼判院事上柱国赐紫金鱼袋栁公权书并篆额
　　秘塔者大法师端甫【缺】骨之所归也于戯为丈夫者在家则张仁义礼乐辅天子以扶世导俗出家则运慈悲定慧佐如来以阐教利生舍此无以为丈夫也背此无以为达道也和尚其出家之雄乎天水赵氏世为秦人初母张夫人梦梵僧谓曰当生贵子即出囊中舍利使吞之及诞所梦僧白昼入其室摩其顶曰必当大法教言讫而灭既成人髙颡深目大頥方口长六尺五寸其音如钟夫将欲荷如来之菩提觉生灵之耳目固必有殊祥竒表欤始十嵗依崇福寺道悟禅师为沙弥十七正度为比丘安国寺具威仪于西明寺照律师禀持犯于崇福寺升律师唯识大义于安国寺素法师通涅槃大防于福林寺崟法师复梦梵僧以舍利满琉璃器使吞之且曰三藏大教尽贮汝腹矣【缺】　经论无敌于天下囊括川注逢源会委滔滔然莫能济其畔岸矣夫将欲伐株杌于情田雨甘露于法种者固必有勇智宏辩欤无何【缺】文殊于清凉众圣皆现演大经于太原倾都毕会徳宗皇帝闻其名徴之一见大恱常出入禁中与儒道议论赐紫方袍嵗时锡施异于他等复诏侍皇太子于东朝顺宗皇帝深仰其风亲之若昆弟相与卧起恩礼特隆宪宗皇帝数幸其寺待之若宾友常承顾问注纳偏厚而和尚符彩超迈词理响捷迎合上防皆契真乗虽造次应对未尝不以阐为务繇是天子益知佛为大圣人其教有大不思议事当是时朝廷方削平区夏防吴斡蜀潴蔡荡郓而天子端拱无事诏和【缺】　缁属迎真骨于灵山开法于秘殿为人请福亲奉【缺】　既而刑不残兵不黩赤子无愁声沧海无惊浪盖参用真宗以毗【缺】　政用之明效也夫将欲显大不思议之道辅大有为之君固必有冥符契欤掌内殿法仪録左街僧事以摽表净众者凡一十年讲涅槃【缺】识经论处当仁传授宗主以开诱道俗者凡一百六十座运三宻于瑜伽契无生于悉地日持诸部十余万遍指净土为息肩之地严金【缺】　报法之恩前后供施数十百万悉以崇饰殿宇穷极雕绘而方丈匡床静虑自得贵臣盛族皆所依慕豪侠工贾莫不瞻向荐金宝以致诚【缺】端严而礼足日有千数不可殚书而和尚即众生以观佛离四相以修善心下如地坦无丘陵王公舆台皆以诚接议者以为成就常【缺】轻行者惟和尚而已夫将欲驾横海之大航拯迷途于彼岸者固必有竒功妙道欤以开成元年六月一日西向右胁而灭当暑而尊容若生竟夕而异香犹郁其年七月六日迁于长乐之南原遗命茶毗得舍利三百余粒方炽而神光月皎既烬而灵骨珠圆赐諡曰大达塔曰秘俗夀六十七僧腊四十八门弟子比丘比丘尼约千余辈或讲论言或纪纲大寺脩禅秉律分作人师五十其徒皆为达者法师其出家之雄乎不然何至徳殊祥如此其盛也承袭弟子义均自政正言等克荷先业【缺】守遗风大惧徽猷有时湮没而今阁门使刘公法行最深道契弥固亦以为请愿播清尘休尝游其藩备其事随喜讃叹盖无愧辞铭曰
　　贤刼千佛第四能仁哀我生灵出经破尘教网髙张孰辨孰分有大法师如従亲闻经律论藏戒定慧学深浅同源先后相觉异宗偏义孰正孰駮有大法师为作霜雹趣真则滞涉俗则流象狂猿轻钩槛莫收柅制刀防尚生疮疣有大法师絶念而游巨唐啓运大雄垂教千载冥符三乗迭耀宠重恩顾显阐賛导有大法师逢时感召空门正辟法宇方开峥嵘栋梁一旦而摧水月镜像无心去来徒令后学瞻仰徘徊
　　会昌元年十二月卄八日建
　　邠国公功徳铭【幷序】
　　右神防军防军中尉副使兼右街功徳副使云麾将军右监门卫将军员外置同正贠上柱国农郡开国侯食邑一千五百户杨承和譔并书
　　天竺有圣人焉名之为佛三身【缺】相应化无所従来百亿同名不知其谁之子徳包尘界道冠万灵有感必通酬念如响心操恵炬永烛于大千手运慈航泛流于沙刼晦明不二净秽两同正智如如我无所得虽后天地而有质【缺】天地而【缺】形莫不究清浊之未然识方圆之始卒大矣哉若非天下之至精孰能如此夫大徳小徳优劣本同贤人圣人取舍各异乃引众星之表月立万象以尊天因谕发凭兹外饰有言子贡贤于仲尼者不知仲尼之圣加【缺】子贡有言阿难相同诸佛者不知诸佛非相以摄阿难见尺晏之至微知大鹏之至广覩秋毫之至短知大椿之至长拟于物即尺晏秋毫拟于人即阿难子贡虽然近如来之门户识夫子之阶墙瑚琏宝瓶异诸凡器金楹玉栋【缺】是常材故佛之侍従者即迦毗令人拘那贵族皆辨摇金刹名振铁围駈六贼如众鸟之避鹰鹯慑四魔若百兽之畏豺武而性海无底惠峰穿霄善入一乗横通三辈被精进所不舍用心尝修之于身去住未决或执如或防如是故生巳之法随灭灭巳之法随生常生之所不生常灭之所不灭能铨二义其唯觉乎觉不自明方明觉也夫有生灭者是觉之用无生灭者是觉之体即知觉逐灭生生随觉灭生灭俱寂其觉亦亡乃指素月于澄溪祛外縁于见性解出人表堪为代师俦诸法王则吾岂敢何者孔子登东山而小鲁登泰山而小天下今亦然也如来观溺山而小声闻观枕山而小菩萨我佛也同彼虚空不染于幻强立真假曽未牢固是故说行而无所说行说而无所行非行非不行非说非不说非法非非法非性非非性本不生无所灭元不觉无所寂于一不一中悟诸未悟者于起不起中导诸未道者大矣哉若非天下之至神又孰能如彼而夜景呈辉化行西土神光啓梦象教东来思王毫而【缺】挹鹫峰仰金偈而虔瞻贝叶身已逝矣空传结集之书性本存焉如闻在代之说具法以辨志言以辩心非法无以悟其心非言无以成其志【缺】即言说文字皆解脱相有是经处即见如来今有右
　　街功徳使骠骑大将军行右武卫上将军知内侍省事上柱国邠国公食邑三千戸充右神防军防军中尉安定梁公曰守谦职是禁营邦家重器居繁不乱兼总缁黄读佛言亲释氏其贞元中公以温恵为甲胄清慎为戈矛迹尚彤闱名髙紫闼至元和初授银璋佐宻命鼓翼髙岫跃鳞洪波飞鸣近天得志江海五年加金紫掌枢机涣汗流心散为膏雨如丝入耳开展成纶捧白日以光戴青天而翼化处事之极动而可观至十二年遇蔡人逆戎事兴天讨未平干戈在野天心恐师老矣而诛翦未就乃命公抚众观敌审度迟速乃奉辞伐罪踊跃而行走四牡以宣畅鸿休利万物以车尘相属防整戎事董防诸军与将帅同其道也一其议也或縦六竒之辨即涛生巨浦云出深谿或察五间之情即赵穿杨楚金伐木若有神助不谋成心我旟既张我车亦列均劳逸而义夫争死齐赏罚而奋臂争驱蓄锐时果申长防于是选精卒张诡道杂旌旃而不严部伍差进退而曲敌之心实为锋铓诈饵武口贼果轻袭利吾大军遂使昼掩沙河荀伯之贼夜遯合流宵渡邵陵之寇全平骇若奔雷势同激电似霜霑寒草风卷余花縦烈火于平芜走飞泉于大壑摧枯易折坠瓦难全灭蔡之功十有其七余贼保回曲官军围郾城我鼔音方厉武旅方雄操利柄而目无全牛执其吭如蒭豢恱口摩垒问罪登陴不降梯楼满空矢石相接经四十日爟火失继人无鬬心畏夏日之赫光惧春氷之易泮乃降仍邀公疋马视师抚纳疑惧公恱以犯难投诚若归遂令啓闗按辔而入丑类或鼔或罢相视失色公曰来余与尔言尔本吉人也何不徇国家之急成其名而托身于武豹之穴求其噬舆尸覆族谁与咎耶皇情极念之故令守谦布泽润心宣化清耳能恱生避祸者当听之曰明明天子清问下民不能勤王尔失逺略为寇盗所制而臣节难全犯弧矢之威当剿絶之毙圆首方足莫匪精灵念其疮疣实可悯恻然违予戮汝而不赦恭命活汝而不害能迁其不祥而为祥吉莫大也变其不幸而为幸令莫穷也贼将卒等色转慙礼逾谨咸曰皇上圣文绍统神武膺期惟徳动天无逺不格被尧舜之法服行尧舜之法言所以大文教而九有小康小武功而天下大理尝欲戢矛楯亲稼穑使人居安各得其夀尔一方不能安时虚顺守卫中国而罪罟自结厉阶弥崇即不得已而兴师非乐杀人也况天徳好生容长万物是以曲开洗污旁设自新招示顽夫以明广大将士等久遭苛暴翻迹令图亦谓朽烬重燃枯条再叶国刑当有咸赐无辜豁尔忧心以承庆赏降人皆投戈卷斾匣刄弛触地血流向阙蹈舞于是五千叛卒不戮一人十万王师皆服其徳従此鲸鲵失浪烹餁方因恶鸟巢倾折翼于此恩波大澍封锡有加乃授公右监门卫将军飞诏追还宻职如故又掌天地之户牖捧造化之闗键勲随日厚望逐时深公之美也不灭直以沽名不愆义以犯物动静无隠发言有章至十三年天睠凝嗟赏重知劳不自伐功不自徳遂与戎印授兵符司禁旅之右也公积仁成器积器成名卑牧难逾髙光可仰定止足之分动必师心辨荣辱之机道枢不挠薄嗜欲以守一鄙浮华而处中匡防流酌之不竭伏以元和长庆择教大兴雅叶所归转得亲近谨于大兴唐寺华严院为国写古今翻译大小乗经论戒律合五千三百卄七卷公私禄利不入其门凡是难得无所爱惜尝求善书者令絶外尘不饮茹浴身至于精刹焚香而就笔砚择其力多者以多价酬之少者去之人不约而自劝也于是染素流光含丹縦彩云生墨沼之上花开方絮之中卫索分镳王羊并骛各行轨辙迹不相譲又立经堂一所三间徘徊安住法轮必资丰敌作制惟永壮我皇都岂得为工者不极其妙为材者不极其美殊形异状生于斤斧之中曲直方圎岂逃绳墨之下于是彩栋霞张雕楹云布朱扉洞啓缥壁含光羽族栖于绮鳞介游于藻井修罗率下争提夭蟜之梁药乂命徒竞戴岌峩之栱众灵翼卫诸天防持恍惚莫辨其形来往必留其迹又于堂内造转轮经藏一所刻石为云凿地而出方生结构迎【缺】　縁立无数花幢窃比兠率造百千楼阁同彼化城状物类本拟容夺真鹓鹄若飞而不飞虹螭似走而不走栾栌栉比杂之以琳琅榱桷骈罗饰之以珠翠凌空五级方开四门璀错相辉焕丽交映离娄觇之炫目公输阅之竒【缺】　嵗古人多有慙色不知来者孰能继欤于是方表含轮虚中不滞羣经之府所好必従游艺者任其卷舒杖徳者恣其探讨或超诸垢秽莲花随手而开敷或等彼清凉甘露应心而滴沥乗之所妙者不论其小大法之所尚者无问其浅深譬诸江河所汲随浅従流自得不碍疎数其外或图写龙神鬼物之状以为严饰或造菩萨天仙之类周匝其旁白璧成容玉眸髙视黄英作相金口如言设无体之礼实不佞于屈伸献无声之乐终不烦于音律五色不能乱其目八风无以吹其心守静朴以自持执坚中而不磷或虔恭黙如或侍坐俨如又于堂北别立镜灯未焰扬辉红光满室常生縦巧有符丁缓之竒兰膏自芳不假海人之赠幸斯破暗永继其明于是羣艺毕象工归八龙【缺】轩四王防闼雨霑香砌何尘垢之蒙润风摇宝铎流美响之不已公顿首奏曰臣闻法象莫大乎天地变通莫大乎四时所以万物生中不择于覆载荣枯美恶必备于寒暑虽古先哲王天若徳岂同圣代则而行之伏惟长庆文武孝徳皇帝陆下英冠四维气含八极齐日月之至耀光烛无穷等天地之至仁寰瀛受赐坐超汤武立并羲轩驱岳渎之精灵驰道徳之车马有典有则无怠无荒法上以生成体隂阳以御物动合灵契事膺神符永绥兆人克显休命臣猥承委擢如荷丘山萧艾空窃于春阳蝼蚁每慙于云雨修持【缺】　允奉穹苍上黩冕旒伏増骛越臣亦知萤光助于两曜畎浍宗于四溟实不足以添辉亦不足以济广然纎美见容知大明之及逺防流必纳识渤海之深臣早悟多藏勇于施舍闻斯必举所作必集誓严持【缺】焰上续于恩光啓导法涯永资于徳泽帝曰俞卿以檀波罗福保于朕躬朕以官惟其人任卿勿贰实千载之一会何鱼水之见称想卿逢时道多庆公荷宠之极涕零如雨又奏曰如来奥防必借开张若不言宣何以广福臣请得无染沙门贞实等二七人御斯信马驾彼白牛直出四闗扫诸五翳偕持正念调伏其心为国传经乃至无筭陛下得佛秘印行最上乗于多刼中为人父母遂令释子遵有漏法传无尽灯滋宝雨而润及四海【缺】香云而乎千界普天之下孰不防益受益之利上集一人伏愿寳厯天齐金轮岳固永居亿兆之上克承无疆之休帝恱依奏公曰克树有为期于不朽略须题述以告将来遂命戎副右监门将军杨承和文而书之辞曰小子蓬茨劣人迹度卑浅无当时应用之効有僻陋至愚之累灵波曲润幸得充之防歴星嵗厠下风闻可道之言观可行之事书绅不暇何以褒称至如走光尘俟嘉命愚人不敢拒若使陈葺【缺】具徳美愚人不敢当公不听又辞曰抑短羽齐九臯之响殊不惊人使足追万里之迹岂宜及逺虽冲霄有路且力小未遂况逐日无功而敢烦羁靮公又不听是以磨铭赴樽俎之割策钝当天衢之驷流汗如渥愧顔若丹辄尽野辞书于琬琰铭曰香山之东雪山之北善胜道场迦维之国饭王圣子有大威徳菩萨伏膺龙天仰则緫彼十名髙谈四谛能拔一毛普现一切阿僧只刼瞬目所睇微尘刹土凝心所计无说非黙有説非语汲引未终岂厌寒暑八正齐列三乗未举惆怅逝多嵗不我与举足下足羣魔愁谤归欤归欤彼迷忘【缺】优昙忽折摩尼骤丧会海无言灵山多旷猗欤大雄情灵藩翰上下四维吾道一贯藏诸不理显诸不乱托迹光周遗宗炳汉操之即存舍之即亡如来寳印付嘱我唐必正坠典克纉頽纲法雨一润佛日重光真谛所归域中之大无为所及宇宙之外幽宗黙识机暗防千刼飞轮万方水頼既崇其化邠国钦承久积吉行发言相膺意马早系心猿不升出彼梦泽如上冈陵不舍有相无相所依不离有作无作所归焚舟得济到岸应稀达人是是尘人非非云赴夀山泽归福海层峰永固波澜不改众善斯立舒光耀彩树彼胜因凭兹爽垲顺生摄生従俗出俗因机立化贤愚共欲精庐大敞材力丰足购地【缺】金开阶累玉大匠诲人必先规矩大【缺】垂美亦先栋宇墨请操绳般求执斧扑斵未已师者如堵千仭之桂良工所度十围之松备于制作钿饬土木海物交错藻井舒莲含芳吐萼装严寳藏水陆穷坏姿竞丽华璞争新驰光耀谷浮彩荣滨既美且良悉得其真寳树成行宝阶上耸善安不抜善髙不恐栏楯曲周檐楹接拥盖若天垂花如地涌实以方外四门不扃虚以圆内万法有经金石丝竹风来可听玉釡栴檀日照弥馨镜开八面灯一光夜【缺】素魄昼助红芒齐明隠显等鉴行藏膏平润久心直燃长忍铠常穿四魔不胁智剑常拔三灾不怯何以奉佛刹郍散业何以奉国演日成刼
　　长庆二年十二月一日立












　　六艺之一録卷一百二十
&lt;子部,艺术类,书画之属,六艺之一录&gt;
　　钦定四库全书
　　六艺之一録卷一百二十一　　钱唐倪涛撰
　　石刻文字九十七
　　金薤琳琅
　　唐杳冥君铭
　　悠悠洛邑眇眇伊瀍屡移寒暑频经嵗年丹壑防变陵谷俄迁不覩碑碣空悼风烟【其一】时代攸徙宁穷姓氏匪辨【缺】　谁分朱紫翠坟全扃亦毁久歇火风爰归埊水【其二】灵迹难访莫知其状彷佛穸台依稀泉帐草积丘垅松髙岩嶂乃眷幽途弥増悲怆【其三】于彼兆域是生荆棘松劔犹存榆钱可识览物流【缺】　　太息欲致礼于营魂聊寄言于翰墨
　　大唐神功元年丁酉嵗十月一日鳯阁舍人河东薛稷撰文并书丹
　　唐尚书省郎官石记序
　　朝散大夫行右司员外郎陈九言譔
  </div>
  <div class="pagination">
   <a href="六艺之一录_page232.html">
    上一页
   </a>
   <span>
    ...
   </span>
   <a href="六艺之一录_page228.html">
    228
   </a>
   <a href="六艺之一录_page229.html">
    229
   </a>
   <a href="六艺之一录_page230.html">
    230
   </a>
   <a href="六艺之一录_page231.html">
    231
   </a>
   <a href="六艺之一录_page232.html">
    232
   </a>
   <span class="current-page">
    233
   </span>
   <a href="六艺之一录_page234.html">
    234
   </a>
   <a href="六艺之一录_page235.html">
    235
   </a>
   <a href="六艺之一录_page236.html">
    236
   </a>
   <a href="六艺之一录_page237.html">
    237
   </a>
   <a href="六艺之一录_page238.html">
    238
   </a>
   <span>
    ...
   </span>
   <a href="六艺之一录_page234.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
