<!DOCTYPE html>
<html>
<head>
    <meta charset="UTF-8">
    <title>六艺之一录 - 第 90 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 90 页/共 664 页</h1>
    <div class="content">　　韦氏神道
　　右韦氏神道石文中断似若韦氏尔【释】
　　在均州【汉字原】
　　征南将军刘君神道
　　有汉征南将军刘君神道十字大小与王稚子阙相类而刚劲过之惟后两字刓损两汉杂号将军掌征伐背叛事讫则罢不常置也唐杜佑云四征兴于汉代四安起于魏初四镇通于柔逺四平止于丧乱在光武时岑彭尝建征南之号矣牛僧孺怪録载卢公渔为明州刺史时有盗发征南刘将军墓者盖在明之翁山县其官氏偶同非此刘君也【续】
　　侍中杨文甫神道
　　汉侍中杨文甫之神道字体略与冯幽州阙相似必西州所刻者【续】
　　汉故原武典农髙府君之神道
　　在汲县东北五十里二石柱上【寰宇记】
　　汉平杨府君叔神道
　　在绵州八字字为一纸盖刻于石阙椽首墨宝云平杨必姓名如建平太守之类叔其字也释止载平杨府君叔六字【汉字原】
　　涪陵太守厐厷神道
　　两行十一字今在资州【续】
　　汝南上蔡令神道
　　在阆州蜀人谓之汝南令阙【汉字原】
　　逢府君墓石柱篆文
　　右汉逢府君墓石柱篆文云汉故博士赵传逢府君神道唐李利渉编古命氏北海逢氏有名丝字子绣者为汉赵王傅其孙萌不仕王莾盖前汉时人今逢君北海人又为赵傅疑其是也而潍州图经北海县有逢汾墓云汾好学以徳义闻徴为慱士赵王傅卒门人执衰往者数百葬于寒亭南四里今此篆文既不载其名皆莫可攷然图经所载逢君事首尾甚详不知何以知其名汾必别有所据又疑丝与汾两人前后皆尝为赵王傅未可知也故并载之以俟知者【金石録】
　　张賔公妻穿中二柱文
　　维兮本造此窅者张賔公妻子伟伯伯妻孙陵在此右方曲内中
　　维兮张伟伯子长仲以建初二六月十二日与少子元俱下世长子元益为之祖父□中造内栖柱佗崖棺葬父及弟叔元
　　右张氏穿中记土本张賔公之妻之穴也其子伟伯及伟伯妻与其孙陵皆袝葬右方曲内中故志之其一则伟伯之孙元益葬其父长仲幷弟叔元所志也维兮犹乌呼之类其间云建初三年则章帝年号也字古而拙在防稽都尉路君阙之后睂州李治中云武阳城东彭亡山之巅耕夫劚地有声寻罅入焉石窟如屋大中立两崖崖柱左右各分二室左方有破瓦棺入泥中右方三崖棺泥秽充仞执烛视之得题识三所一在门旁为土所蚀廑存其上十许字穿中沙石不坚数日间观者揩摩悉皆漫灭其二在两柱前稍髙故可拓时绍兴丁丒年也上距建初丁丑千八十有一年【释】
　　司徒甄邯墓石
　　张永常开武湖遇古冡有一石铭大司徒甄邯之墓【南史何承天传】
　　中令杨畅墓碣
　　在嘉州夹江县东南古贤乡【天下碑録】
　　刺史李顼碣
　　在绵州巴西县今在开元寺文字磨灭【天下碑録】
　　马融墓碣
　　在什邡县字有磨灭今亡【天下碑録】
　　张翼碣
　　在绵州东四十歩【天下碑録】
　　江原长进徳碣
　　君讳就字进徳故蜀郡江原长延熹三□□　□造作
　　右江原长碣有名字而不知其姓似阙非阙似碑非碑其文由左而右其下刻一怪兽之首若虎而有角碑今在蜀州江原县【释】
　　罗含志
　　在耒阳县南四里【天下碑録】
　　罗训墓志
　　在衡州耒阳县南六十里【天下碑録】
　　阳朔甎字
　　右汉阳朔砖字云尉府壶壁阳朔四年正朔始造设已所行者字画竒古西汉文字世不多有此字完好可喜然所谓尉府壶壁又云已所行者莫晓其为何等语【金石録】
　　尉府灵壁甎文四行十二字成帝阳朔四年造而西汉字见于彛器者皆是篆文此砖分行作碁局大眼数字略有体与会稽路都尉阙颇相类赵徳夫云士大夫考正前代遗字其失常在好竒孔子曰君子于其所不知盖阙如也予谓建元名年不止西都有之郑三益阙全是晋人笔札赵乃定为武帝时碑深误后学阙如之戒若何资州重刻燕然铭自窦宪之后谁曽再登此山若当时椎拓者无縁留到今日兼东都之初石刻未如此齐整一见可知其伪【续】
　　五鳯二年残字
　　此石金髙徳裔修孔庙掘得之太子钓鱼池中池在灵光殿基南三十歩太子者景帝子刘余封鲁故俗以太子呼之也石曰五鳯二年宣帝号也又曰鲁三十四年徳余以为余孙孝王时也又曰六月四日成者必当时创建或凿池而记其成功之日也西汉石刻传者极少此字简质古朴存之以示后人【石墨镌华】鲁孝王刻石八分书髙徳裔记曰鲁灵光殿基西南三十歩有池明昌二年诏修孔子庙匠者于池中得此石其文曰五鳯二年鲁三十四年六月四日成今在孔子庙中　五鳯二年者汉宣帝有天下之年也鲁三十四年者鲁孝王有国之年也上书天子大一綂之年而下书诸侯王自有其国之年此汉人之例也三代之时侯国之为史者则但书本国之年而不书天子之年春秋隐公元年者何自鲁人书之也秦誓十有三年者何自周人书之也【金石文字记】
　　居摄坟坛刻石
　　右居摄坟坛刻石二其一云上谷府卿坟坛其一云祝其卿坟坛皆居摄二年三月造上谷郡名祝其县名不知所谓府卿与县卿为何官盖自王莾居摄官名日易故史家不能尽纪其曰坟坛者古未有土木像故为坛以祀之两汉时皆如此【金石録】
　　贠石铭
　　建徳校尉王和掘得贠石铭曰律权石重四钧同律度量衡有新氏造参军续咸曰王莾时物也【晋书载记石勒传】
　　扈君甎
　　扈君甲甎其文云持节使者北宫卫令扈君千秋之宅建武二十八年五日丙午工李邑作
　　乙甎其文云北宫卫令扈君万秋宅皆篆文
　　汉北宫卫士令秩六百石以长歴考之是嵗壬子下到今淳熈壬寅一千一百二十载矣【芦浦笔记】
　　谢君甎
　　谢君甎其文云元和三年五月甲戌朔谢君久造此墓按元和之号惟汉章帝唐宪宗有之宪宗之三年其五月则壬午朔也而此甲戌其为汉不疑【芦浦笔记】
　　范君甎
　　范君甲甎其文云喏痛明时仲治无年结偅孶孶履践圣门智辨赐张【缺】噍孔言寛愽【缺】约性能渊泉带徒千人行无遗愆
　　乙甎其文云徳积未报曷尤干巛茂而不实顔氏颠非独范子古今皆然相貎覩形列画诸先设生有知岂复恨焉
　　汉范皮阙旁耕者尝获巨甎二皆为当路取去惟拓本传于好事之家乙甎仅存此范君墓中之铭晁错传公卿言邓先师古曰邓先犹言邓先生也列画诸先者岂非墓中列画古贤士如武梁石室之类耶先儒谓谢朓始为志铭此可证其误　曩于周益公坐间出示汉五甎皆得于建州梓潼县因记其文公亦书于后倂録之【芦浦笔记】
　　梓潼城甎
　　梓潼城甎其文云梓潼城
　　篆文皆交一甎之重至十觔嵗月虽无所稽然字画劲竒决非近古所能作者【芦浦笔记】
　　永平甎文
　　四行九字云永平八年七月廿日作【续】
　　汝伯宁甎文
　　八行行四字建初三年作【续】
　　曹叔文甎文
　　八行十八字建初七年作【续】
　　章和石记
　　章和二年【金石録】
　　永元十六字
　　在永康军蔡迨刻记云在范功平磨崖碑之西五十余歩去地数寸蔡迨得磨崖后十日其子武仲始见此十六字而摹之复斋碑目作永元六年攻石题汉【汉字原】
　　永初甎文
　　永初元年作【汉字原】
　　延年益夀椁字
　　延年益夀椁文三行十八字今在蜀中安帝永初七年造谓之万嵗延年益夀椁当是夀冡中所刻如梁相孔耽碑之类建初中曹叔文汝伯宁甎皆有万嵗舍之文恐彼亦是夀蔵之物【续】
　　永初官墼文
　　永初七年作睂人掘武阳故城得之【汉字原】
　　永建刻铭
　　元祐二年永城下得石如丰碑其上刻铭曰永建六年五月【广川书防】
　　后汉天禄辟邪字
　　右汉天禄辟邪四字在宗资墓前石兽膊上按后汉书宗资南阳安众人也今墓在邓州南阳界中墓前有二石兽刻其膊上一曰天禄一曰辟邪余自天圣中举进士徃来襄邓间见之道侧迨今三十余年矣其后集録古文屡求于人不能致尚书职方员外郎谢景初家于邓为余模得之然字画讹缺不若余见时完也按党锢传云资祖均自有传今后汉书有宋均传云南阳安众人而无宗均传疑党锢传转冩宋为宗尔蜀志有宗预南阳安众人岂安众当汉时有宗宋二族而字与音皆相近遂至讹谬耶史之失传如此者多矣【集古録】
　　右汉天禄辟邪字在南阳宗资墓前石兽上欧阳公集古録按党锢传云资祖均自有传【见章懐太子注】今后汉书有宋均传云南阳安众人而无宗均传疑党锢传转写宋为宗尔蜀志有宗预南阳安众人岂安众当汉时有宗宋二族而字与音皆相近遂至讹谬耶此说非是余按后汉书均族子意传云意孙俱灵帝时为司空而灵帝纪建宁四年书太常宗俱为司空注云俱字伯俪南阳安众人延熹二年书司空宗俱薨又姓苑载南阳安众宗氏云后汉五官中郎将伯伯子司校尉河内太守均均族兄辽东太守崇崇子司校尉意意孙司空俱元和姓纂所书亦同则均姓为宗无可疑者当章懐太子为注及林宝撰姓纂时尚未差谬至后来始转冩为宋尔余既援防详审遂于家蔵后汉书均列传用此说故述云【金石録】邓州南阳北有东汉太守汝南宗资墓墓列二兽其髙八尺角而鳞分鬛曵尾过壮大左曰天禄右曰辟邪皆刻膊上字不尽为法盖篆之变也汉自光和后碑尽为至书其额或作篆亦时有焉大体皆为偃波势而此石所书独多篆法知汉之有如此者以篆尚存也按书志桃防一名符防似鹿长尾一角为天禄两角为辟邪无前角者为浮都禄又为鹿传曰辟邪应瑞之兽也五色光煇长尾善知星变故其见于时着瑞应也封氏曰秦汉以来帝王陵前有麒麟辟邪象马之属人臣墓刻石虎羊以为仪卫其在唐有制然资以御史中丞而墓刻辟邪盖汉无此制也昔交趾献兽麟首一角而肉鳞当时不能识其后沈括察其形谓是天禄然当时所献无鳞甲五色但皮肉鳞不说长尾未得便为天禄也【广川书防】
　　种氏石虎刻字
　　种氏石虎刻字光和七年四月五日己丑孝子种览愽所造赵氏得汉代两墓石兽膊上字宗资天禄辟邪是篆文州辅二兽所刻予访之未获【续】
　　交阯刺史石羊字
　　在郴州止五字刻于墓道石羊上【汉字原】
　　五君桮柈文
　　宣和殿蔵碑録为汉碑名曰眞人五君石樽刻石与四老神祚机刻石同帙【汉字原】
　　武氏石室画像
　　右汉武氏石室画像五卷武氏有数墓在今济州任城墓前有石室四壁刻古圣贤画像小字八分书题记姓名徃徃赞于其上文词古雅字画遒劲可喜故尽録之以资愽览【金石録】
　　武梁祠堂画像
　　伏仓精初造工业画卦结绳以理海内
　　祝诵氏无所造为未有者欲刑罚未施
　　神农氏□冝教田辟土种谷防振万民
　　黄帝多所改作造兵【阙三字】裳立宫宅
　　帝颛顼髙阳者黄帝之孙而昌【阙二字】子
　　帝俈髙辛者黄帝之曾孙也
　　帝尧放勲其仁如天其知如神之如日望之如云帝舜名重华
　　夏禹长于地理【阙一字】泉【阙一字】隂随【阙二字】退为肉刑夏桀【自伏戏至夏桀是一段】
　　菅仲　齐桓公　曹子　鲁庄公
　　【阙一字】侍郎【阙一字】　专诸炙鱼防救呉王　呉王
</div>
    <div class="pagination">
<a href="六艺之一录_page89.html">上一页</a><span>...</span><a href="六艺之一录_page85.html">85</a><a href="六艺之一录_page86.html">86</a><a href="六艺之一录_page87.html">87</a><a href="六艺之一录_page88.html">88</a><a href="六艺之一录_page89.html">89</a><span class="current-page">90</span><a href="六艺之一录_page91.html">91</a><a href="六艺之一录_page92.html">92</a><a href="六艺之一录_page93.html">93</a><a href="六艺之一录_page94.html">94</a><a href="六艺之一录_page95.html">95</a><span>...</span><a href="六艺之一录_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
