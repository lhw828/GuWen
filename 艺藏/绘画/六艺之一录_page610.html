<!DOCTYPE html>
<html>
<head>
    <meta charset="UTF-8">
    <title>六艺之一录 - 第 610 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 610 页/共 664 页</h1>
    <div class="content">　　泛泛五湖霜气清漫漫不辨水天形何须织女支机石且戱嫦娥称客星【时为湖州之行】
　　入境寄集贤林舍人
　　帆载月逺相过佳气葱葱聴诵歌路不拾遗知政肃野多滞穗是时和天分秋暑资吟兴晴献溪山入醉哦便捉蟾蜍共研墨防牋书尽剪江波
　　重九防郡楼
　　山清气爽九秋天黄菊红茱满泛船千里结言宁有后羣贤毕至猥居前杜郎闲客今焉是谢守风流古所传独把秋英縁底事老来情味向诗偏
　　和林公岘山之作
　　皎皎中天月团团径千里震泽乃一水所占已过二娑罗即岘山谬云形大地地惟东吴偏山水古佳丽中有皎皎人琼衣玉为饵位虽列仙长学与千年对幽操久独处迢迢愿招类金飔带秋威歘逐云樯至朝隮舆驭飚暮返光浮袂云盲有风驱蟾餮有刀利亭亭太隂宫无乃瞻星气兴深夷险一理洞轩裳伪纷纷夸俗劳坦坦忘怀易浩浩我将行蠢蠢须公起【与前迹畧有异同故并録之】
　　送王涣之彦舟
　　集英春殿鸣稍歇神武天临光下彻鸿胪初唱第一声白靣王郎年十八神武乐育天下造不使敲枰使传道衣锦东南第一州棘壁湖山两清照襄阳野老渔竿客不爱纷华爱泉石相逢不约约无逆舆握古书同岸帻淫朋嬖党初相慕濯发洒心求易虑翩翩辽鹤云中侣土苴尫鸱那一顾迩来器业何深至湛湛具区无底沚可怜一防终不易枉驾殷勤寻漫仕漫仕平生四方走多与英才并肩肘少有俳辞能骂鬼老学鸱夷漫存口一官聊具三径资取舍殊涂莫回首　元祐戊辰九月廿三日溪堂米黻记
　　董其昌沈周祝允明王衡五跋见前
　　宋名公翰墨合卷【汪玉水藏本】
　　苏东坡牡丹和韵诗帖
　　光风为花好奕奕弄清温撩理莺情趣留连蝶梦魂饮酣浮倒晕舞倦怯新翻水竹傍边意明红似故园　牡丹五言和人韵轼
　　苏颍滨和子瞻诗帖
　　矫矫公孙才不羣白驹冲雪踏新春忽过银阙迷归路误认瑶台寻故人访我不嫌泥正滑留君深愧酒非醇归时九陌铺寒月清絶空教仆御频　和子瞻兄招子髙晩饮
　　米南宫鸡黍诗帖
　　鸡黍招要意已真后堂许到转相亲巧栽花竹岂多地浄扫轩无一尘倾倒不知情话宻衰隤深畏酒行频落花一夜成疎迹风雨还増客恨新米黻













　　六艺之一録卷三百八十一
　　钦定四库全书
　　六艺之一录卷三百八十二　　钱唐倪涛撰
　　厯朝书谱七十二
　　宋贤墨迹　　诗翰
　　薛道祖云顶山诗卷
　　山压众峯首寺占紫云顶西游金泉来登山缓归轸昨暮下三学出谷已延颈山名髙剑外回首陋前岭跻攀困难到頼此昼亦永巍巍石城出步步松径引青霄屋万楹下俯二川境玉垒连金雁西轩列阡畛青城与岷峨天际暮云隠少城白烟里水墨澹防影江流一练带不复辨渔艇东惭梓泽隘右喜锦川迥槃陀石不转枯枿弄芒颖四更月未出蕙帐天风客行弊帑垢到此凡虑屛暂时方外游聊怯素心静明朝武江路拘窘逐炎景建中靖国元年七月廿四日翠防居士题
　　上清连年寳享清适絶尘物外皆自制亭名也録示诗句未见佳处想难逃老鉴也旧藁不存尚可记忆雨不湿行径云犹依故山看云醒醉眼乗月棹回澜水上三更月烟中一叶舟寒临重阁迥影带乱山流暮烟秦树暗落日渭川明平林映日疎野草经寒短霜干叶飘零日出水清浅官泠系怀非吏事地偏相访定闲人一马春风过防雨竹间归路浄无尘鸥鹭惊飞起秋风菱荇花一径入中渚坐来惟鸟啼水云生四靣常恐世人迷緑迳无行路苍苔露未晞曽梦春堂题碧草偶来雾夕看红蕖无人云闭户深夜月为镫晓云凝芜迳斜阳满画桥不眠聴竹雨髙卧枕风湍桥横云壑连朝渡雨暗镫半夜棋防风拂凉吹澹烟生逺树天寒湘水秋雨暗苍梧暮乗月多忘归往返带霜露自然鸥鸟亲日与渔樵遇去意已轻千里陌深杯难醉九回肠灞陵叶落秋风里忍对霜天数雁行已上虽记然全章皆忘之矣语固未佳要之恐平生经心一事老友必怜其散落便风早以为寄也绍彭再拜更有第三篇今亦不见来信不言及必不在彼不知失去何处如何如何左绵山中多青松风俗贱之止供樵防之用郡亝僧刹不见一本余过而太息輙讽通守晋伯移植佳处使人知为可贵东川距绵百里余入境遂不复有晋伯因以为惠沿流而来至此皆活作诗述谢并代简师道史君绍彭上
　　越王楼下种成行濯濯分来一苇航偃盖可须千嵗干封条已傲九秋霜含风便有笙竽韵带雨偏垂玉露光免作防烟茅屋底华轩自在拂云长
　　通泉字法出官奴日日临池恨不如双鲤可无轻素练数行惟作硬黄书乡关何处三秦路马足经年万里余多谢玉华宫畔客新诗未觉故人疎　和巨济韵　临池通泉为如字韵牵非实事也不笑不笑
　　韩子华承师诗帖【行楷书】
　　绛偶成拙颂寄冲师长老颍川韩绛上
　　承师一指便心空万象森罗触处通别后自它知不隔漫漫积雪起寒风
　　苏子美留别王原叔古诗帖
　　交道今莫言难以古义责锱铢较利害便有太行隔予生惟阔疎逢人出胸臆一旦触骇机所向尽戈防平生交逰者化为虎狼额谤气惨烈烈中之若病疫遂令老成人坐是亦见斥既坐芸香署又下金华席摧辱实难任宦名非所惜罪始职于予时情未当隙今来濠州涯日夜自羞惕髙风激頽波相遇过平昔白玉露肺肝晴云见顔色乃知天壤间自有道义伯明日又告行嗟嗟四海窄　舜钦作诗留别　原叔八丈阁下　庆厯乙酉清明日书
　　文征明跋见前
　　秦少游竹诗迹【草书】
　　墨君飒飒风雨鸣垂鸾舞鳯翻青绶一竿珍重几百缗奚啻渭川三百畞金锵玉戛宫佩声婢行奴顔谢花柳得意真从寂寞间卓古髙标压羣丑不须办直致湘江便觉满寒意透挺然叶节抱风孤顿应君子虚心受雷迸箨龙龙欲走樱笋纷纷徒适口破除肉味若闻韶王猷笑咏还依旧借槛湘隂浄简书接地春华幻尘垢拂手笔端可有神往来平安慰良友前时无偶后无继竒赏秘灵宜永久元丰三年上元日淮海居士秦观识
　　陈晋之诗帖【行书】
　　太常少卿陈旸
　　行艺当年帝所闻声名久矣动簮绅文场秉笔渊源厚师席谈经业履醇白发忽惊蒿里暮青衫难问箬溪春两京模范垂芳逺多少生徒泪满巾
　　岳武穆题池州翠光亭诗
　　爱此倚阑干谁同寓目闲轻隂弄晴日秀色隠空山岛树萧骚外征帆杳霭间予虽江上老心羡白云关岳飞
　　苏后湖诗翰
　　徳友近在只尺乃不相过因成小诗呈庠上
　　十日已吹梅信风絶怜未许一樽同喜君不减习主簿愧我殊非厐徳公
　　徳友求薝卜花栽戱作小诗代简庠上
　　问讯云萝小隠家剡藤醉墨半欹斜酒余落笔已殊絶发兴不须檐卜花　前席中席【阙】逸得非有酒余落笔之兴乎呵呵
　　徐诩李寿臣苏峤陈雉诸跋见前
　　陈简斋诗迹
　　耿耿虚堂一榻秋人间髙枕几王侯乱云未放晓山出片月不随溪水流检较一身浑是孏平章千古得无愁湘波见説清人骨恨不移家阿那州　山居
　　水堂长日静鸥沙便觉京尘隔鬓华梦里不知凉是雨卷帘防湿在荷花　雨过
　　妾在长干里春慵晏未起花香袭梦回畧畧事梳洗妆台罢闚镜盛色照江水郎帆十幅轻浑不闻橹声曲岸转掀蓬一见兮目成羞闻媒致辞心许郎深情一牀两年少相看悔不早酒懽娱藏园嬉索鬬草含笑盟春风同心以偕老郎行有程期郎知妾未知鹢首生羽翼蛾眉无光辉寄来纸上字不尽心中事问遍相逢人不如自见真心苦泪更苦滴烂闺中土寄语里中儿莫作商人妇　长干行
　　风雨吴江泠云天故国赊扶头呼白酒揩眼认黄花客梦虫声歇边心雁字斜明年又何处髙树莫啼鸦　九日家中去非
　　张寰跋见前
　　蒋宣卿诗帖【行楷书】
　　兎井桥边鹢首横过逢仍怯近乡情路人失喜交头语邻犬何知掉尾迎重到云房惊落莫直须金阙早崇成百年香火追先志始信吾宗世济荣
　　惯见琳宫全盛时朅来荒梗倍伤凄虚堂不复瞻遗迹【先考通奉书壁在八蒋院今不复存】败壁才容覔旧题【伯考枢宻太师题三史院仅留数字】帝傅前修皆矩矱云孙后裔合攀跻兴衰补弊宜商略徙倚西廊日欲西
　　冲寂观去南庄数里肇建于有唐逮今数百年中间衰弊吾家曽祖太傅公为司出纳且主盟兴起之相继累世不坠兵火之后殿宇久废弗理房室荒寂璨今再至不胜感叹故作二诗绍兴甲乙季秋乙亥蒋璨拜呈
　　吴朋三诗帖【游丝书】
　　楼前暮霭暗平林楼上人愁寒思深未必薄云能作雨从来秋日自多隂三年客梦迷归路一夜西风老壮心欲作新声寄遗恨直教先断缓盈琴
　　久隂忽晴已可喜况复夜气驱蚊藏清风逆回六月热急雨借得三秋凉非惟归云人目快更有白月天心当从来万古有未尽待子一夕心胸张
　　剑气寒髙倚莫空男儿日日鏁心胸莫藏牙爪同痴虎好召风雷起卧龙世説王侯无宿种古常富贵及耕农须将大道为竒遇莫踏人间龌龊踪　绍兴戊辰嵗十月十三日书于双港吴説朋
　　张敬夫寄刘公诗帖
　　栻顷在湘中尝约刘公脩斜川故事城南有邱岿然因以南阜名之是岁来守桂林负此约三年矣戊戌五月与周允叔吴徳夫宇文正父传父登雪观和五柳翁韵谨书以寄刘公栻再拜
　　行客念故里劳者思少休如何嵗华新当尔天南游涉五遇佳日品题自名流聊复揩病眼沙边玩轻鸥和风着冠巾春意动林邱眄怀千载人孤髙谅能俦亦有一二士举酒相劝酬未知吾故国草木如此否政拙甘下考志短忘百忧赐归倘幸旧盟良可求
　　刘刑部和敬夫诗帖
　　敬夫寄斜川时叙往年之约殊不知芮今病矣非如昔时独心不忘耳勉和一章以叙谢意芮再拜
　　病着不任事淹卧心自休经时不出门况复斜川逰毎觌节物换怳惊时序流少年喜追逐聚散水上鸥沈舟枯木伴风帆春树邱我病正尔许怀念老朋俦有酒不能饮徒有献与酬故人酌佳日亦复念我否佳章冩怀抱一读寛百忧吾君念逺民归计未易求戊戌三月乙丑顺宁阁
　　朱文公昼寒诗卷
　　朱考亭昼寒书卷【篆书引首】　昆山王纶理之
　　僊洲几千仞下有云一谷道人何年来借地结茅屋想应厌尘网寄此媚幽独架梁俯清湍开径玩飞瀑交逰得名胜还往有篇牍杖履或鼎来共此岩下宿夜灯照竒语晓防散游目茗椀共甘寒兰皋荐清馥至今壁间字来者必三读再拜仰髙山然心神肃我生虽已后久此寄斋粥孤兴屡呻吟羣游几追逐十年落尘土尚幸不逺复新凉有佳期几日戒征轴宵兴出门去急雨过原陆入谷尚轻埃解装上银烛虚空一瞻望逺思翻蹙恧袒跣亟跻攀冠巾如膏沐云泉増旧观怒响震寒木深寻得新赏一篑今再覆同来况才彦行酒屡更仆从容出妙句珠贝烂盈匊往生更亹亹俊语非碌碌吾缨不复洗已失尘万斛所恨老无竒千毫真浪秃　右逰昼寒以茂林脩竹清流激湍分韵赋诗得竹字乾道七年嵗次辛卯三月朔后二日新安考亭朱熹书扵昼寒方丈
　　吴鈛王世贞二跋见前
　　朱文公城南诗卷
　　奉同张敬夫城南二十咏
　　诗筒连画卷坐看复行吟想像南湖水秋来几许深【纳湖】小山幽桂丛嵗暮蔼佳色花落洞庭波秋风何极【东渚】緑涨平湖水朱栏跨小桥舞雩千载事厯厯在今朝【咏归桥】
　　考槃虽在陆滉漾水云深正尔沧洲趣难忘魏阙心【船斋】堂后林隂宻堂前湖水深感君怀我意千里梦相寻【丽泽堂】
　　光风浮碧涧兰杜日猗猗竟嵗无人采含薫祗自知【兰涧】君家一编书不自圯上得石室寄林端时来玩幽赜【书楼】藏书楼上头读书楼下屋怀哉千载心俯仰数椽足【山斋】先生湖海姿养今自閟铭坐仰先贤防画存彖系【轩】疏此竹下渠潄彼涧中石暮馆绕寒声秋空动澄碧【石瀬】西山云气深徙倚一舒啸浩荡忽骞开为君展遐眺【卷云亭】
　　渚华初出水隄树亦成行吟罢天津句薰风拂靣凉【柳隄】月色三秋白湖光四靣平与君凌倒景上下极空明【月榭】涉江采芙蓉十反心无斁不遇无极翁深衷竟谁识【濯清】朝吟东渚风夕弄西屿月人境谅非遥湖山自幽絶【西屿】湖光湛不流嵌窦亦潜注倚杖忽淙琤竹深无覔处【淙琤谷】
　　防舟停画桨容与得欹眠梦破蓬雨寒声动一川【聴雨舫】
　　仙人冰雪姿贞秀絶伦拟驿使讵知闻寻香问烟水【梅隄】湖平秋水碧桂棹木兰舟一曲菱歌晓惊飞欲下鸥【采菱舟】
　　髙邱复层观何日去登临一目长空尽寒江列暮岑【南阜】
　　干文传跋见前
　　陆放翁自得我心诗迹【行书】
　　能自得我心无入不自得灵府长优闲蕉鹿乌能惑浊醪吞数升浩气漫漫塞醉来隠几酣屡到华胥国人生贵适情何当调语黙放翁游作
　　洪圣俞道场诗卷
　　何山如幽人道场如大家穰穰衲子脚刺刺骚翁牙挟隽控寒飚披光蹑晨霞危颠矫窣堵平畴略污邪岩泉跑虎涌径松髯龙拏钟梵破深寂金碧开芬葩修廊步履峻杰阁望眼赊山势佩玦矗湖光镜奁谺清节杳霭入古弁空蒙遮列翠不可唾羣籁无敢哗坐我旃檀林酌之鎗旗茶宇定岫出云语妙天雨花吾生久堕甑昔游惯乗槎夷犹庐阜阳宿留岷江涯髙曽留峤栈卑或搜崖洼旧梦难厯省此行足雄夸老亲八十健闲俦二三佳拍浮一叶渺收览万景奢富贵上蔡犬贫贱东陵未须笑落铎谁能苦沙侯门占噪鹊旋桡趁归鸦竒事恐汲汲举诗属僧伽端平甲午秋九月庚申追记壬辰小雪前奉亲防道场诗书以遗住山舟老古潜洪咨防舜俞
　　法舟赵孟頫黄溍钱惟善马治法膺诸跋见前赵子固题道场诗
　　重到招提十七年吟题墨色已成嫣蟠虬老桧枝垂舞刻像前碑石载镌留赋纵然常满壁机竟莫悟枯禅道场法子藂居盛奚复芦花施钓船　子固戊申载题道场已题壁素更留照师以传久逺
　　秋泊禅扉夜清吟入兴频风生水鳞甲云放月精神禅有机秘诗无句法新旧题寻不见吹遍壁间尘　此壬辰嵗子固漫题照师不以为谬戊申重来请书与重题共存每不自知愧耳孟坚再拜
</div>
    <div class="pagination">
<a href="六艺之一录_page609.html">上一页</a><span>...</span><a href="六艺之一录_page605.html">605</a><a href="六艺之一录_page606.html">606</a><a href="六艺之一录_page607.html">607</a><a href="六艺之一录_page608.html">608</a><a href="六艺之一录_page609.html">609</a><span class="current-page">610</span><a href="六艺之一录_page611.html">611</a><a href="六艺之一录_page612.html">612</a><a href="六艺之一录_page613.html">613</a><a href="六艺之一录_page614.html">614</a><a href="六艺之一录_page615.html">615</a><span>...</span><a href="六艺之一录_page611.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
