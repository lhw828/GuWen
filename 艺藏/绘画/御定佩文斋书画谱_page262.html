<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 262 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 262 页/共 578 页</h1>
    <div class="content">　　张逺字行之太原榆次人本士人隐居山间政和中有河东漕宋姓者亲访其庐邀至公署令画绢八幅逺请屏去左右且约漕无相见独与弟子郝士安评议酣寝数日忽下笔颇竆天真両幅不如意遂焚之以六幅与宋宋大喜赠送甚厚髙谢还庐【画继】
　　张明
　　张明逺侄也亦以山水擅名比季父则差肩矣【画继】
　　郝士安
　　郝士安太原榆次人张逺之弟子也事其师甚敬常执杖屦侍立左右【画继】
　　路皋
　　路皋并门人画槖駞兼长鬼神每醉则画駞不过数笔捽擉而成颇全生意【画继】
　　郝章
　　郝章汾州人长于人马河东称三絶者谓路皋槖駞郝章人马张逺山水也兵火后居阆州已八十每画一人一骑则自云虽老矣他人亦做不到也【画继】
　　王逸民
　　王逸民字逸民永康导江人初为僧名绍祖诗画俱效周防机而气韵悬絶也生平颇负气政和间改德士则云我生不背佛而从外道取祠部焚之自加冠巾【画继】
　　韩若拙
　　韩若拙洛人善作翎毛每作一禽自觜至尾足皆有名而毛羽有数政宣间而京推以为絶笔又防传神宣和末应募使髙丽写国王真防用兵不果行年八十余【画继】
　　戴琬
　　戴琬京师人政宣间在翰林防宠特异工翎毛花竹尝入阁供奉后因求者甚众徽宗闻之封其臂不令私画故传世者鲜【画史防要】
　　徐兢
　　徐兢字明叔歴阳人【见书家传】宣和书学博士亦善画【文献通考】
　　徐兢画入神品山水人物俱冠絶尝作平逺山水以遗中书舍人韩驹驹曰明叔诗为画耶画为诗耶虽濡豪潄墨成于湏防而张之绢素或经嵗不顾世人所藏多出他手【徐兢行状】
　　贺真
　　贺真延安人出自戎籍专门山水宣和初建寳真宫一时名手毕呈其技有忌真者推为讲堂照壁实难下手真亦不辞日醉酒于门众工皆毕中使促真真以幕围壁挥却其徒不数日成作雪林髙百尺观者叹赏众工敛衽【画继】
　　任安
　　任安京师人入画院工界画每与山水贺真合手作圗轴一日安先作横披当中界楼阁分布亭榭满中以困真真止作坡岸于下上则层峦叠嶂出于屋杪由是不防困【画继】
　　朱宗翼
　　朱宗翼画院人尝与任安合手画慕容夫人宅堂影壁神州圗楼观屋木任安主之山水人物宗翼主之【画继】
　　甯涛
　　甯涛华隂敷水人师范寛多作闗右风景其巧过寛而浑厚藏蓄不及也但楼观人物纤悉毕呈失于太显正如髙克明人谓马行家山水也【画继】
　　甯久中
　　甯久中涛子又兼画人物深得出俗之态笔意不减其父但多平逺道路之景不起峰顶耳【画继】
　　赵宣
　　赵宣用飞白笔作人物宣和元年试中画人【圗绘寳鉴】
　　陈尧臣
　　陈尧臣婺州人善丹青宣和初登科为画学正王黼荐于上擢水部贠外郎假尚书使辽尧臣即挟画学生二员俱行绘天祚像以归幷圗其山川险易以上上大喜擢右司谏【挥麈后録】
　　谢堂
　　谢堂号恕斋善画竹拂兰松石窠木清雅可爱官至枢密使【圗绘寳鉴】
　　赵士衍
　　赵士衍号花一相公长于着色山水宣和初进十圗特转一官犍为王瑾家有扇面意韵诚可喜少见于世瑾其甥也故得之【画继】
　　郑天民
　　郑天民字先觉宣和中为郎官山水师巨然【圗绘寳鉴】
　　倪涛
　　倪涛字巨济宣和间为都司一日访其友戏画三蝇壁间自题云何人刻狝猴老眼觑荆棘不如丹青手快意风雨疾我穷坐诗豪九鼎扛笔力偶然一防汚着纸生羽翼千言走蚍蜉寜为寸纸逼还当写君诗十袭同藏羃今李文正之孙有所画蜥蜴蝀蟾甚佳【画继】
　　倪涛善画墨戯草虫【圗绘寳鉴】
　　司马冦
　　司马冦汝州人佛像鬼神人物种种防之宣和间称第一手多画翊圣真武于云雾中现半身观者骇敬士大夫奉事皆有灵应【画继】
　　刘益
　　刘益京师人字益之以字行宣和间专与富燮供御画其自得处多取内殿珍禽谛玩以为法不师古本故多酷似尤长小景作莲塘背风荷叶百余独一红莲花半开创意可喜【画继】
　　富燮
　　富燮京师人宣和间与刘益同供御布景运思过于益【圗绘寳鉴】
　　薛志
　　薛志字子尚画院出身长于水墨杂画然翎毛不逮花果【画继】
　　志不善设色尝学于刘益益不肯尽授以非志所长也明达皇后阁初成左廊有益所画百猿后志于右画百鹤以对之举动各无相犯颇称上防【画史防要】
　　黄宗道
　　黄宗道宣和画院待诏工蕃马人物师胡瓌东丹王胡画马得肉东丹得骨宗道二法俱偹画上写京师黄宗道【圗绘寳鉴】
　　朱渐
　　朱渐京师人宣和间写六殿御容俗云未满三十嵗不可令朱待诏写真恐其夺尽精神也【画继】
　　田逸民
　　田逸民济南人长于墨竹宣和画院人其所作极美观多作敧风冒雪雨含烟之状【画继】
　　李诞
　　李诞河间人多画丛竹笋箨鞭节色色毕具宣和体也【圗绘寳鉴】
　　赵廉
　　赵廉东都人工山水宣和末甚得幸【圗绘寳鉴】
　　侯宗古
　　侯宗古本画院人宣和末罢诸艺局退居于洛画西京大内大庆殿御屏面升龙杰作也【画继】
　　孟应之
　　孟应之不知何许人入圗画院精于翎毛尝见其画扇作秋老海棠子着枝已干而不枯犹生意坐一白头翁生动【画继】
　　宣亨
　　宣亨京师人久在画院承平时入蜀终普州兵官精花鸟初离院时徽宗留之亨辞去旣出当涂命画者甚众不胜烦劳颇厌苦之每云上尝戒我勿出必为措大所殃今果然也【画继】
　　卢章
　　卢章京畿人久在画院多画禁中物象如白杏花緑萼梅白鹦鹉皆其本也【画继】
　　周照
　　周照画院人专画狗作竹石獃子殊有生意【画继】
　　张戬
　　张戬不知何许人志尚清虚每以琴自娱工画山水应奉翰林日徽宗遣其乘舟往观山水之胜作八景圗【圗绘寳鉴】
　　战德淳
　　战德淳本画院人因试蝴蝶梦中家万里题画苏武牧羊假寐以见万里意遂魁防着色山人物甚小青衫白袴乌巾黄履不遗毫髪又作红花緑桞清江碧岫一扇之间动有十里光景真可爱也【画继】
　　石珏
　　石珏家青社父祖并防界画珏兼画山水意欲歩趋古人宣和时购求古画置画学珏亦画学生也【苏天爵滋溪集】
　　张择端
　　张择端字正道东武人幼读书逰学京师后习绘事尤嗜舟车市桥郭径别成家数【寓意编】
　　郭道卿　郭游卿
　　郭道卿字仲常游卿字季防熈诸孙皆为郡守颇有家学仍善画马其笔法真季孟也今成都正法保福両院有壁传窠植湖滩与渡水龁草鸦病马等迹遂寜官圃中亦有松鹿石竹【画继】
　　髙大亨
　　髙大亨字通叟宣仁圣烈之族长于山水泽民邵侍郎尝邀致于家同郭季防兄弟合手画圗障后卒于泸【画继】
　　王元通
　　王元通工山水沧州人师李成为人豪逸每画竟大呼竒竒数声乃得意笔也【圗绘寳鉴】
　　乔仲常
　　乔仲常河中人工杂画师龙眠围城中思归一日作河中圗赠邵泽民侍郎至今藏其家又有龙宫散斋手轴山居罗汉渊明聼松风李白捉月真子西塞山列子御风等圗传于世【画继】
　　乔仲常善画而不易得一贵人待之三年一日欣然索匹纸为作应真数日而成众像之外人物鬼神山水树石无不毕备以琉璃瓶贮花藕小缘茄而上童子隔瓶注视末有大蛇横碍水帘中节节间断而意象自全皆新意也【楼钥攻媿集】
　　孔去非
　　孔去非汝州寜极先生之后长于小笔清雅可玩尤工草虫作蚁蝶蜂蝉竹雀甚可观平生极留意于此凡翘飞动之物必募小儿求之捜索无遗以类置其翅羽册叶中按形为之纤悉毕具【画继】
　　冯久照
　　冯久照字明逺汾州人少游太学兵乱入蜀寓居渠州其山水初颇繁冗后因郭熙之孙游卿来为太守尽以其家学传之遂一变赵相鼎与之有太学之旧荐于川路监司由是益得名【画继】
　　张昌嗣
　　张昌嗣字起之与可外孙笔法旣有所授每作竹必乗醉大呼然后落笔不可求或强求之必诟骂而走【画继】
　　张贲
　　张贲字元明池之青阳人为宣州司理工画【周少隐太仓稊米集】
　　杨道孚
　　杨道孚工画竹【画史防要】
　　吕居仁杨道孚墨竹云君不见渭川之隂卧龙横千秋貎取者谁文湖州十年笔意闭黄壌只今妙手惟杨侯杨侯画竹尽真迹功夺造化令人愁满堂囬首看下笔扰扰云烟乱晴日大丛纵横髙入云斜风落叶秋纷纷小丛攲倾病无力旁水长根走苍石门无车马污前川何得隂风动髙壁杨侯嘻笑辞未工此意不与丹青同粉黛初无一钱费酒炙防使千家空韤材逺寄动盈屋我知子画无由穷剡溪寒藤不难致湏君放手为双丛与我俱隐南山中【声画集】
　　刘履中
　　刘履中字坦然汴人寓遂寕灵泉山趾壁传人物笔势雄特今遂寜后土祠殿庑内外尽出其手仙佛圗轴亦其所长【画继】
</div>
    <div class="pagination">
<a href="御定佩文斋书画谱_page261.html">上一页</a><span>...</span><a href="御定佩文斋书画谱_page257.html">257</a><a href="御定佩文斋书画谱_page258.html">258</a><a href="御定佩文斋书画谱_page259.html">259</a><a href="御定佩文斋书画谱_page260.html">260</a><a href="御定佩文斋书画谱_page261.html">261</a><span class="current-page">262</span><a href="御定佩文斋书画谱_page263.html">263</a><a href="御定佩文斋书画谱_page264.html">264</a><a href="御定佩文斋书画谱_page265.html">265</a><a href="御定佩文斋书画谱_page266.html">266</a><a href="御定佩文斋书画谱_page267.html">267</a><span>...</span><a href="御定佩文斋书画谱_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
