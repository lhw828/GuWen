<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 26 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 26 页/共 231 页</h1>
    <div class="content">　　彦逺家有冯承素兰亭元和十三年诏取书畵遂进入内今有承素乐毅论在竝有太宗手批其后张彦逺记
　　隆庆三年元旦焚香盥手谨观文彭夀承父记是日有禁不得贺节明窓净几展玩数日甚乐甚乐再观索防安出师颂葢天地间二寳也文彭再记
　　山谷老人论书要字中有笔此帖近之然非有研臼笔簏者不足以知此隆庆己巳春日从三桥寓斋携归谛观因题其后归之建业胡汝嘉记事
　　外録
　　褚遂良记云搨本乐毅论是贞观十二年四月九日勅内出乐毅论是王右军真迹令将仕郎直文舘冯承素模写赐司空赵国公长孙无忌开府仪同三司尚书左仆射梁国公房龄特进尚书左仆射申国公髙士亷吏部尚书侯君集特进郑国公魏徴侍中防军安德郡开国公杨师道等六人于是在外乃有六本竝笔势真妙备尽楷则也
　　褚遂良
　　褚河南书唐文皇哀册【真书】
　　维贞观廿三年朔廿六日己巳太宗皇帝【阙】于翠微宫之含风殿旋殡于太极之西阶粤八月庚子将迁坐于昭陵礼也鳯纪疑秋龙帷将曙【阙】化同轸绵区缟素哀子嗣皇帝览风树而增感攀铜池而拊膺廹宗祧之是寄伤往驾之无凭奠樽盈而悲序促灵景翳而愁云兴去剑滋逺清徽方閟爰诏司存传芳琼字其词曰三微固祉五曜垂文光昭司牧对越唐勋族着牝家传缙云髙祖配天一人有庆大行神武维防作圣良书自得髙文成性夙表余雄先怀反正苍兕爰发朱旗首令环瀛昏垫关洛荒芜妖倾地轴盗弄干枢戎衣光唘霸政宏謩天兵电照月阵风駈蚩尤逓剪猰窳咸诛闰位不防余分兴戾先收秦组次焚商袂转圆上畧容光下济徙邑垂仁賔门洒惠脩风顺轨凝图奉睿青扆同规珠叶契发挥三五声明遐裔泛野休兵灵台偃革升岩藏铣遵河奉璧学肆徐轮丘园散帛就日攸宜如【阙】在斯刑哀动植化美埙箎乐华曾举礼叶旁垂沙塲磬翦斗极咸羁狼山入囿瀚渚归池东旌若木西斾条支龙乡委賮鸟服来仪大矣乗时悠哉利见文浮沼应龙在淀潏露飞甘卿云呈绚松荑望幸瑶华方荐仙丹敛术星飞告变凝沴气于升年掩璿晖于离殿呜呼哀哉商管初飞秋弦罢脩惊川悠缅宫车晏出大隧弗营元献吉展軨効驾羲和司日廹灵心于将饯痛皇情其如失凝清秋于广路遡悲风于长【阙】经柏梁而徐转迈兰池而徙跸耸轻斾之逶迤动边笳之萧瑟呜呼哀哉周营甫竁汉唘泉闱谷林摇落桥岩变衰平原凄兮白日逺深渚澹兮秋云飞览铜爵而兴慕伤鼎湖之不归呜呼哀哉崤陵壤隅山穷路虚卫飜英轻池委素羲庭易晚松隂难曙万方悲而雨泣三灵惨而云沍嗟厚德之长违仰髙天而攀慕呜呼哀哉崇基永焕置业方昭遗风余烈天长地遥想神襟而腾茂纵史笔而扬翘笼嘉声【阙】日月终有裕于唐尧呜呼哀哉
　　褚遂良书在唐贤诸名世士书中为秀頴得羲之法最多者真字有隷法自成一家非诸人可以比肩此书葢其晚年绍兴丙辰十二月初五日臣友仁审定
　　褚公初以善书见知文皇后数直谏补益国事殊多遂受顾命以大节着为唐名臣卒之书为余事此其书文皇哀册文藏于呉江史明古氏明古喜读书能阳秋古人不独贵其书也然于古人知所爱则得其模刻之语亦深玩之况其手迹哉则虽谓贵其书亦可也此卷于大行与崩字皆加涂改葢尝有入前代御府者为上讳尔成化戊戌嵗二月庚申呉寛题
　　唐中书河南公褚登善文学忠谠为贞观人品第一观其叩头谏立武氏置笏殿陛乞归田里不以祸福死生动其心古之所谓大臣与回视当时暧昧自悦为身谋者特狐防耳公书法之妙乃其余事书家况之瑶台青琐窅英青春婵娟美女不胜罗绮葢状其富艶之极文皇哀册览之三叹不已书法絶矣世鲜有知者惟米南宫知之米学褚最乆知之为最深宜乎虎儿一见即赏鉴也【哀册初落江南深山中且讳避不登御故得脱金烬】着雍敦牂七月望日呉郡陈深书【王元美跋见四部稿】
　　褚河南书枯树赋卷【赵松雪补图】
　　枯树赋
　　殷仲文风流儒雅海内知名代异时移出为东阳太守常忽忽不乐顾庭槐而叹曰此树婆娑生意尽矣至如白鹿贞松青牛文梓根柢盘魄山崖表里桂何事而销亡桐何为而半死昔之三河徙殖九畹移根开花建始之殿落实睢阳之园声含嶰谷曲抱云门将雏集鳯比翼巢鸳临风亭而唳鹤对月峡而吟猨乃有拳曲拥肿盘坳反覆熊彪顾盼鱼龙起伏节竪山连文横水蹙匠石惊视公输目雕镌始就剞劂仍加平鳞铲甲落角推牙重重碎锦片片真花纷披草树散乱烟霞若夫松子古度平仲君迁森梢百顷槎枿千年秦则大夫受职汉则将军坐焉莫不苔埋菌压鸟剥虫穿低垂于霜露撼顿于风烟东海有白木之庙西河有枯桑之社北陆以杨叶为关南陵以梅根作冶小山则丛桂留人扶风则长松系马岂独城临细栁之上塞落桃林之下若乃山河阻絶飘零离别拔本垂泪伤根流血火入空心膏流断节横洞口而敧卧顿山腰而半折文衺者合体俱碎理正者中心直裂戴瘿衔瘤藏穿抱穴木魅旸晱山精妖孽况复风云不感羁旅无归未能采葛还成食薇沈沦穷巷芜没荆扉旣伤摇落弥嗟变衰淮南云木叶落长年悲斯之谓矣乃为歌曰建章三月火黄河千里槎若非金谷满园树即是河阳一县花桓大司马闻而叹曰昔年移栁依依汉南今防摇落凄怆江潭树犹如此人何以堪贞观四年十月八日为燕国公书
　　右枯树赋世皆以寿春魏氏为真丹阳蘓丞相辨识之墨帖既藏魏氏今所传蘓丞相跋尾者亦摹勒也至或以雍元直所临仿为魏本而系蘓跋其后余此本得之壻汶阳梁正寿正寿雅好笔墨且自精赏魏郑公尝云褚河南下笔遒劲甚得逸少体资此本皆兰亭笔法识者寡云开封丁禹锡毘陵胡承之以勒石大野晁无咎记乙丑仲冬丙午松菊堂
　　旧见陈了翁笔法清劲尝疑其创自为家今乃知彷佛出枯树赋耳豫章金陵所刻何曾有毫髪似哉晁补之字仅见此跌宕亦自有意况经前辈鉴定重以省印郡记累累无不可考胡氏世家在东南为盛世将摹刻又不一所此真迹尤其所寳故所在用意识之歴官大略备焉壬午五月庐陵刘辰翁题【以下跋松雪临本合前共一巻】
　　褚公书擥六朝众长而成一家于代何独枯树赋而已子昻后五百年一振豪顷夺其符而代之岂规规学褚而能之抑胷中有所谓擥者也谓予不信有木居士在钱塘白珽
　　褚登善书用隷法结体方严枯树赋稍变廼从容于法度之中子昻落笔便得其意所谓不同而同者又绘图于前树虽枯而润葢具根本而生意存焉其观此信不徒作矣所感当甚于子山也呉郡陈深
　　木生天地间为风霜之所夭折不能竟其天年不幸甚矣而骚人名士形诸赋咏着之翰墨精采百倍垂于无穷实枯中之荣也予老且衰抚卷为重一嘅九山人宗古
　　褚书此为精妙子昻晚笔最得其意尝闻贾师宪以江上功景定初元拜右相锡宴宣劝内府出金寳器赐甚厚中有枯树赋真迹似道独受此卷不敢辞今不知流落何所信人间世曾何足以把玩哉喜见似人而慨然者系之矣至大二年季春为呉门钱翼之题谷阳龚璛书
　　外録
　　周防海云褚河南多书枯树赋犹王子敬多书洛神赋褚书仅见为燕公本亦犹王书止传十三行异哉此本旧藏华补庵氏球得谛视之然亦双钩填廓想出栁诚悬手非褚初笔也其遒劲俊逸大都如褉帖临本圣教碑刻骨立中气韵自足非易窥者赵文敏综擥晋唐法书舍筏登岸乃能师其意不泥其迹按临本整宻秀润不少露北海姿态亦尽气为褚敌者若武延秀时有此当亦取续屏脚矣王元美邃于书学得褚钩本属球钩赵本合刻以传球乏冯承素之艺多失赵神采尚湏具法眼者鉴之隆庆元年夏六月既望吴郡周天球题王元美云庾子山枯树赋有盛声于江左如小许公軰恒习之褚河南书此赋掩映斐亹极有好致武延秀集右军大令墨迹于屏以此书装脚其见重若此真迹在无锡华户部处尝命许元复双钩垂入石而户部物故真迹落盗手余所有赵吴兴临本亦一时妙品因请于户部之子明伯乞许本入石而赵本则周公瑕所钩也褚书既极秀逸有美女婵姢不胜罗绮之态赵则穏宻端润往往得笔外意俱在山隂堂室间正不当以时代论也元复公瑕俱名能临池者故不啻作定武冢嫡耳王世贞
　　瑚网云崇祯辛酉春仲访友玉峰娄水间花生日与成渊儿过东仓杨棘丞汝迈携游王氏杂花林返饮深栁堂会其舅呉廷坚出墨迹三卷为褚河南书哀册及枯树赋子昻书归去来辞又出古佩玦种种内有汉玉天马羊脂美质沁血缕缕成细毛真竒物也然当年属先君价只五十金今云百镒矣归蓬偶阅唐语林以褚遂良为太宗哀册文自朝还马误入人家而不觉是其摛词工苦非独书法擅絶也
　　褚登善儿寛赞卷【原文不録】
　　河南三龛孟法师二刻早年所书房公乔圣教序记长安同州本竝晚年书此儿寛赞与房碑记序用笔同晚年书也容夷婉畅如得道之士世尘不能一毫婴之观之自鄙束缚于毫楮间耳诸王孙赵孟坚子固书
　　羣玉帖中帝京篇迹可笑葢枯且露矣河南晚年书虽瘦实腴孟坚又书
　　褚河南汉儿寛赞正书三百四十字中刮去字葢宋国讳也河南书岂待赞而显子固所谓容夷婉畅者殆得之矣至顺四年闰三月廿四日栁贯识
　　子固以此赞与三龛孟法师碑用笔不同定为河南晚年书碑有嵗月诚可信不疑然石刻视真迹自不无少异葢其转折精神处有非摹勒之巧所能尽也至正元年夏四月廿三日黄溍记
　　褚河南书清劲峻嶷平生大节葢已见于笔墨之间古谓书类其人信哉豫章揭法记
　　潜溪宋先生题褚河南书云登善初师虞世南晚入右军之室故唐之能正书者仅二十八人而登善居三四之间其温润似虞结体则法右军人徒见所书或与薛稷类者遂疑之不知先哲有兼人之才而作字初不拘一体张颠善草书至其小楷极端谨有法传其学者惟顔真卿得之观登善者宜以是求之此题识唐太宗哀册文也余长见之此所书儿寛赞笔意正同赵子固栁道传先生黄文献公揭伯防跋语皆真迹但栁先生以刮去字为宋国讳则又见宋以前文字亦讳此不知何也此书非深识者不逹其妙又试以余书求之翰林学士解缙绅书
　　褚河南工隷楷尤为当时所重近世罕见真迹比有以枯树赋墨本示余殊不足以唘人意见其伪无疑今观此书笔势翩翩神爽超越大胜家侄帖诸刻诚可为希世之玩也永乐辛夘春正月庚寅庐陵胡广观毕拜手谨识
　　褚遂良字登善善书与虞齐名世南尝荐之文皇世南死登善独擅大名当时御府所收右军真迹赝者相半他人不能识登善辄能辨之至纎悉不爽后遇有所购必经登善审鉴为定及其自书乃独得右军微意评者谓其字里金生行间玉润变化开阖一本右军其诸帖中西升经是学黄庭度人经学洛神隂符学畵像湖州独孤府君碑越州右军祠记同州鴈塔两圣教记是其自家之法世传兰亭褚本亦与率更不类葢亦多出自家机轴故也今观永新文学邓仲经甫所藏儿寛赞正与兰亭圣教诸记相似笔意婉美似瘠而腴似柔而刚至于三过三折之妙特加之意诚褚法也后有赵子固及栁道传黄晋卿揭伯防诸公跋尾皆信而可徴栁公谓中间刮去字为宋国讳信然宋人以为是也【宣祖讳】永乐辛夘二月独山王偁观毕书于钟山书舎
　　唐人写字多用硬黄其次则用槌熟纸葢韩退之以为生纸録文为不敏是也乌丝防唐界墨而细宋人淡墨而理麄此唐界宋界之别惟作方眼格子为对待书则自唐始六朝以前无有也米元章常病此葢一时之宜云偁又识
　　褚河南博雅通识工隷楷初师虞永兴晚得右军笔法正书遒劲直班欧虞贞观中谏议大夫兼起居注文皇尝问曰朕有不善卿亦记耶对曰守道不如守官职在载笔君举必书其为人忠直贞亮可知矣观此书儿寛赞瑶台青琐春林罗绮之喻不虚也而刚方正直之气溢于翰墨之间诚类其为人也千载之下其流风余韵即此可想见矣山东宪使云间黄汝申出以见示不胜喜幸杜子美诗有云金钟大镛在东序氷壶玉磬悬清秋余于褚书亦云汝申其寳之正统四年正月丙辰豫章胡俨谨题
　　此卷旧藏故人邓宗经所宗经为庐陵永新潜山三县学官携以自随洪武壬午予获观于庐陵永乐丁亥又获观于永新是时学士解公赴桂林任予送至彼解公题此卷深欲效河南笔意题毕自谓与平日所书迥异从行有黄生学书于公熟识公字公戏以手掩其名召生试观问为谁书生错愕莫能辨因抚掌大噱后五年辛夘春宗经携至南京寓予官舎中翰林诸公俱来就望而检讨王公孟阳欣然许题其后且以就望为不足借归观之往返数四一日大雨中学士胡公肩舆来索而卷适留孟阳所亟命院吏二人荷氊衫往取留其家二日所题字亦异平日书葢观此而有以唘其新意也今少傅东里杨先生时在春坊以少暇未及观最后始与宗经携卷诣其私第值暮秉烛展玩良乆会公冗弗果题识宗经常阙然于怀宣德乙巳予至潜山宗经防此卷欲以遗予且曰君子不留意于物吾老矣付之得人则于此卷无负矣余辞以素不善书当求善书者付之庶几不负今年冬予至云间大参黄公汝申忽出此卷示余自言前此两月过安庆得之于秀才李生生名善尝从宗经游岂宗经属以择人而授生生知黄公好古博雅而又长于法书故竟以归乎黄公然则李生亦可谓能知人宗经亦无负于此卷矣展玩之余俛仰今昔非但河南之墨迹足为寳玩而当时二三君子之余韵犹可想见因详着于卷尾正统二年丁巳十一月晦庐陵周忱书于云间之三陆书院
　　外録
　　书畵舫云韩君博示余褚河南儿寛赞是宋世临本后有赵子固等七跋却真按登善仿效伯施而本身字体全出欧阳信本是一证也中间板筑饭牛之朋朋字误为明字是二证也又纸质松而白系宋代精禇唐无此物是三证也近呉原博题为夏宪副藏本见之家藏集中不应遗此一跋是四证也其卷向藏韩存良太史家存良收蓄褚书千文是无上神品而不悟此赞之伪亦食而不知味者也近闻得百千归之虞山严氏号曰真褚公笔丑定为思陵临写无疑登善有灵必以余言为然耳或云此帖乃唐宋御府官本故纸质如新中间朋误为明系进呈书不复更定尔容再详之
　　褚登善千文卷【楷书黄麻纸本原文不録】
　　外録
　　书畵舫云褚河南黄麻千文一卷瘦劲絶伦楷书真笔上上且宋裱完好后有宋濓题跋今在韩宗伯存良家余凡十数阅唐人书法世不多见此真絶品可寳者此帖真笔无疑或者以为栁诚悬临褚登善书斯言过矣
　　又云韩氏秘藏褚遂良楷书千文一计用黄麻纸六末题水徽四年秋八月廿六日中书令褚遂良奉为燕公于公书右帖大类所书圣教序疎瘦婉畅逸趣翩翩按宋潜溪跋尾云河南真迹千文如铁线萦结而成即此本也卷中治字全书不可解凡渊世民等字皆阙其波画葢避讳耳
　　又云又按晋唐墨妙传世极少即有之不过数行数字耳此千文卷褚书妙絶如千文云锦而丝理秩然当为域中真迹之冠卷中本字作□辽字作□似属创见
　　又云韩朝延楼中见示褚登善楷书千文次韵李白菩萨蛮一阕以咏叹之　河南千字匀如织烟华满纸看成碧瞥见长公楼倾心过莫愁　亲朋皆起立啧啧传观急画具章程何惭东武亭
　　褚登善临右军文赋
　　文赋　　陆士衡
　　余毎观才士之作窃有以得其心夫其放言遣辞良多变矣妍蚩好恶可得而言每自属文尤见其情恒患意不称物文不逮意葢非知之难能之难也故作文赋以述先士之盛藻因论作文之利害所由他日殆可谓曲尽其妙至于操斧伐柯虽取则不逺若夫随手之变良难以辞逐葢所能言者具于此云尔
　　伫中区以览頥情志于典坟遵四时以叹逝瞻万物而思纷悲落叶于劲秋喜柔条于芳春心懔懔以怀霜志而临云咏世德之骏烈诵先人之清芬游文章之林府嘉藻丽之彬彬慨投篇而援笔聊宣之乎斯文其始也皆收视返聼耽思傍讯精骛八极心游万仭其致也情曈昽而弥鲜物昭晰而互进倾羣言之沥液潄六艺之芳润浮天渊以安流濯下泉而潜浸于是沈辞怫悦若游鱼衔钩而出重渊之深浮藻聨翩若翰鸟缨缴而坠曾云之峻收百代之阙文采千载之遗韵谢朝华于已披唘夕秀于未振观古今于湏臾抚四海于一瞬然后选义按部考辞就班抱景者咸叩怀响者毕弹【上百代原赋作百世】或因枝以振叶或沿波而讨源或本隠以末显或求易而得难或虎变而兽扰或龙见而鸟澜或妥帖而易施或岨峿而不安罄澄心以凝思眇众虑而为言笼天地于形内挫万物于笔端始踯躅于燥吻终流离于濡翰理扶质以立干文垂条而结繁信情皃之不差故每变而在顔思渉乐其必笑方言哀而已叹或操觚以率尔或含毫而邈然伊兹事之可乐固圣贤之所钦课虚无以责有叩寂寞而求音函緜邈于尺素吐滂沛乎寸心言恢之而弥广思按之而愈深播芳防之馥馥发清条之森森粲风飞而颷竖郁云起乎翰林体有万殊物无一量纷纭挥霍形难为状辞程材以效技意司契而为匠在有无而僶俛当浅深而不让虽离方而遯圆期穷形而尽相故夫夸目者尚奢惬心者贵当言穷者无隘论逹者唯旷诗縁情而绮靡赋体物而浏亮碑披文以相质诔纒绵而凄怆铭博约而温润箴顿挫而清壮颂优游以彬蔚论精微而朗畅奏平彻以闲雅説炜曅而谲诳虽区分之在兹亦禁邪而制放要辞逹而理举故无取乎冗长其为物也多姿其为体也屡迁其会意也尚巧其遣言也贵妍暨音声之迭代若五色之相宣虽逝止之无常固﨑锜之难便茍逹变而相次犹开流以纳泉如失机而后会恒操末以续巅谬黄之秩序故淟涊而不鲜或仰偪于先条或俯侵于后章或辞害而理比或言顺而义妨离之则双美合之则两伤考殿最于锱铢定去留于毫芒茍铨衡之所裁固应绳其必当或文繁理富而意不指适极无两致尽不可益立片言以居要乃一篇之警防虽众辞之有条必待兹而效勣亮功多而累寡故取足而不易或藻思绮合清丽芊眠炳若缛绣凄若繁弦必所拟之不殊乃闇合乎曩篇虽杼轴于予怀怵他人之我先茍伤亷而愆义亦虽爱而必捐或苕发颖竖离众絶致形不可逐响难为系块孤立而独峙非常音之所纬心牢落而无偶意徘徊而不能褫石韫玉而山晖水怀珠而川媚彼榛楛之勿翦亦荣于集翠缀下里于白雪吾亦以济夫所伟或托言于短韵对穷迹而孤兴俯寂寞而无友仰寥廓而莫承譬偏弦之独张含清唱而靡应或寄辞于瘁音言徒靡而弗华混妍蚩而成体累良质而为瑕象下管之偏疾故虽应而不和或遗理以存异徒寻虚而逐微言寡情而鲜爱辞浮漂而不颐犹弦么而徽急故虽和而不悲或奔放以谐合务嘈囋而妖冶徒悦目而偶俗固声髙而曲下寤防露与桑间又虽悲而不雅或清虚以婉约每除烦以去滥阙大羹之遗味同朱弦之清泛虽一唱而三叹固既雅而不艳若夫丰约之裁俯仰之形因宜适变曲有微情或言拙而喻巧或理朴而辞轻或袭故而弥新或沿浊而更清或览之而必察或研之而后精辟犹舞者赴节以投袂歌者应弦而遣声是葢轮扁所不得言故非华説之所能精普辞条与文律良余膺之所服练世情之常尤识前脩之所淑虽濬发于巧心或受嗤于拙目彼琼敷与玉藻若中原之有菽同槖籥之罔穷与天地乎竝育虽纷蔼于此世嗟不盈乎予掬患挈瓶之屡空病昌言之难属故踸踔于短韵放庸音以足曲恒遗恨以终篇岂怀盈而自足惧蒙尘于叩缶顾取笑乎鸣玉若夫应感之会通塞之纪来不可遏去不可止藏若景灭行犹响起方天机之骏利夫何纷而不理思风发于胸臆言泉流于唇齿纷葳防以馺遝唯豪素之所拟文徽徽以溢目音泠泠以盈耳及其六情底滞志往神留兀若枯木豁若涸流览营魂以探頥顿精爽而自求理翳翳而逾伏思轧轧其若抽是以或竭情而多悔或率意而寡尤虽兹物之在我非余力之所戮故时抚空怀而自惋吾未识夫开塞之所由伊兹文之为用固众理之所因恢万里使无阂通亿载而为津俯贻则于来叶仰观象乎古人济文武于将坠宣风声于不泯涂无逺而不弥理无微而不沦配霑润于云雨象变化于鬼神被金石而德广流管弦而日新
　　余在黔南未甚觉字书绵弱及移戎州见旧书多可憎大概十字中有三四差可耳今方悟古人沈着痛快之语但难为知音尔李翘叟出褚遂良临右军文赋豪劲清润真天下之竒书也山谷题
　　褚河南书西升经卷【小楷书】
　　老子西升经
　　经序云老子体自然而然生乎太元之先起乎无因经歴天地终始不可称载又云开辟以前复下为国师代代不休人莫能知之匠成万物不言我为之徳也故众圣所共尊　妙经云自开辟以来六天主化三道临正帝帝为师天皇时为师号曰元授天皇经地皇时为师号曰皇老授地皇经人皇时为师号曰王父授人皇经化【阙】经云伏羲时为师号曰郁华子作元阳经神农时为师号曰大成子作太乙九精经祝融时为师号曰陈预子作按摩通精经黄帝时为师号曰广成子作道成经颛顼时为师号曰元阳子作微言经帝喾时为师号曰録图作黄庭经帝尧时为师号曰务成子作政事经帝舜时为师号曰尹寿子作道德经夏王禹时为师号曰季子作德戒经又作元阳经殷王成汤时为师号曰锡寿子作道元经妙经云自老君生则受太上重任帝帝出为国师至于周兴复托神李母因李母昼卧梦大星流光竟天入口中以渐吞尽自觉体重有身七十二年逍遥李树之下剖左腋而生神光逺照指李树曰以此为我姓遂为周师即今亳州老君庙是所生之地其地左带灵溪右环涡水中有九井泉水相通周文王时为柱下史周武王时为守藏史周幽王时三川震岐山崩伯阳父曰周亡矣　及十年经序云时衰大道不行葢此时也于时退仕宅于北邙山上经序云太嵗癸丑五月壬午去周西度关关令尹喜预瞻见紫云西迈知有道人当度乃斋洁烧香想见道真以其年十二月廿五日老子度关喜迎设礼称弟子函谷关文始传云老君乗青牛薄板车徐甲为御关令请老君至宅行弟子礼甲为女人惑乱心生退转乃索雇钱太生符从口出即化为枯骨老君愍之以符还生如故喜具为説甲叩头礼谢尹喜作礼曰愿天尊大人为我著书得奉而脩焉老子以廿八日中作道德二篇喜拜受道言毕请从老子曰子千日长斋诵经万遍于城都市青羊之肆寻吾乃可得矣乃腾空而去尹喜奉教诵经万遍千日之后身飞行耳洞聼目洞视饮食自然入火不灼蹈水不溺七祖化生莲花之中魔王官属承受教命役御飞龙师子侠门守卫喜三年后乃往城都市门青羊肆寻老子经九日见一人买青羊乃问曰子何故日日买青羊人曰吾家有贵客好蓄青羊故使我买之喜曰吾与客有旧期于此子为我逹之喜以珍寳献使人使人如其言白之老子曰令前老子坐莲华座问喜曰汝三年读经何得何失喜拜具以事白老子将喜东游千乗万龙蹑虚而往将喜观天池无崖之泉其中莲花髙十丈四面皆玉树成行真人游时各各坐莲花之上将喜朝太上于玉京都金城玉阙七寳宫室出诸天上甚杳杳防防清逺矣喜遥礼阙下四拜太上遣绣衣使者宣命赐菓拜谢辞讫始将喜下化西戎八十一国始自大秦终于賔
　　外録
　　书畵舫云褚河南小楷西升经在新都士人家其前阎令画已不存即米氏畵史所载者近得披阅实中唐写经手然今世亦不易得矣
　　褚河南书帝京篇卷
　　帝京篇
　　今皇帝观文教于六经阅武功于七徳台榭取其避燥湿金石尚其谐人神皆节以中和不系之淫放故沟洫可悦何必江海之濵乎麟阁可翫何必羽陵之简乎忠良可接何必海上神仙乎丰镐可宴何必瑶池之上乎释实求华以人従欲乱于大道君子耻之故述帝京篇以明雅志云【阙】
　　图金绳披鳯篆韦编防方续缥缈舒还卷对此乃淹留敧案观坟典【其二】
　　移步出词林停舆欣武宴雕弓写明月骏马疑流电惊雁落虚啼猨悲急箭阅赏诚多美于兹乃忘倦【其三】鸣笳临乐馆眺聴欢芳节急管韵朱弦清歌凝白雪威鳯肃来下鹤纷成迾去兹郑卫声雅音方可悦【其四】芳辰追逸趣禁菀信多竒桥形通汉上峰势接云危烟霞交映花鸟自参差何如肆辙迹万里想瑶池【其五阙】
　　飞盖去芳园【阙】　　　　　兰桡游翠渚萍闲寻既往望古茅茨约瞻今兰殿广人道恶髙危虚心戒盈荡奉天竭诚敬临民思恵养纳善察忠訷明科慎刑赏六五诚难继四三非易仰庻待淳化敷方嗣云亭响【其十】贞观十九年八月廿三日外録
　　法书苑云褚遂良正行全法右军洛都袁氏家【一云今司徒王钦若】遂良书帝京篇一卷体裁用笔窃效兰亭陈氏画史云道徳经一卷出相不知何人画绢本字大小不匀真褚遂良书在范相尧夫家与冯京当世家西升经不同虽有裴度栁公权跋非阎令画褚笔唐人自不鉴尔寳晋英光集书法赞云去顔肉增褚骨发天秀助神物敢窃议增滑突
　　陆柬之
　　陆司议书兰亭诗卷【行书】
　　五言兰亭诗　陆柬之书
　　悠悠大象运轮转无停际陶化非吾因去来非吾制宗统竟安在即顺理自泰有心未能悟适足缠利害未若任所遇逍遥良辰会【其一】
　　三春唘羣品寄畅在所因仰望碧天际俯磐緑水濵寥朗无厓观寓目理自陈大矣造化功万殊莫不均羣籁虽参差适我无非新【其二】
　　猗与二三子莫匪齐所托造真探元根渉世若过客前识非所期虚空是我宅逺想千载外何必谢曩昔相与无相与形骸自脱落【其三】
　　鉴明去尘垢止则鄙吝生体之固未易三觞解天刑方寸无停主矜伐将自平虽无丝与竹元泉有清声虽无啸与歌咏言有余馨取乐在一朝寄之齐千龄【其四】合散固其常脩短定无始造新不蹔停一往不再起于今为神竒信宿同尘滓谁能无此慨散之在推理言立同不朽河清非所俟【其五】
　　此卷书法虽宗大王而兼钟太常谢太傅两家笔意故含蓄有余宣曜间出非规规于禊帖也本项子京物以遗长公元贞质呉伯度余读书棘隠斋朝夕见之已复归元贞弟复初以归先师冯具区先生先生遗长君权竒权竒暂质余处嵗月洊更不觉经十二霜矣今人挈以还权竒权竒将帝京游岩廊海岳云途渺不知何日何处得重揩双眼一谛视之也为之惘然庚申七月十日李日华记
　　逸少兰亭笔法惟褚河南枯树赋深得三昧今观柬之此卷运腕驱毫力破重茧南宫父子稍堪授莂惜囿赵宋风气不胜缩朒耳顷在吕农部正始先生觏止谛观不忍释手剪灯磨墨以志妙喜云丙戌仲冬呉郡后学沈灏题
　　甲辰正月十一日冯开之老师携此卷过无门洞与胡仲修同观门人邓文明
　　外録
　　戏鸿堂云褚遂良右军书目永和九年二十八行诗二十二行共五十行世所传者序耳陆与褚同时此诗必临王书也
　　书畵舫云陆柬之书法大似乃舅而风气过之世传兰亭诗五首今在檇李冯开之家笔法飘纵妍媚动人品在李北海顔平原上故米南宫极称许之或云此帖与王维江山雪霁图李升潇湘烟雨卷皆太史朝夕展玩者也
　　又云陆柬之书李嗣真续书评云如偃葢之松节节加劲而米元章云如乔松倚壑野鹤盘空竝状其挺拔之势耳及观冯开之家藏兰亭诗帖则又备极飘逸妍媚宛转和畅之妙挺拔何足以尽之哉
　　唐司议郎陆柬之书头陀寺碑【齐王简栖误原文见赵子昻帖】外録
　　米氏书史云唐司议郎陆柬之书头陀寺碑前少两幅获于呉郡世未有此书内空山字后笔以氏族志检之父名山才遂以为定及王诜处收钱氏陆临兰亭亦皆空山字王仲孜收兰亭诗一卷词云悠悠大象运殆是一种分开物余以头陀碑一幅及智永三行帖换宗室令穰欧书语箴一幅与薛绍彭分收
　　海岳小集云米南宫跋殷令名帖右唐殷令名书头陀寺碑齐王简栖所撰録于文选令名之子仲容官礼部郎据法书要録云仲容奕世工书精妙旷古令名尝书济度寺额后代程式父开山也武德中为尚书故阙山字而李氏讳不及淳旦照基诵者正在贞观永徽间跋尾书惟则者集贤待制史惟则小印滉字即唐相晋国忠献韩公所寳书也元祐戊辰集贤林舎人招为苕霅之游九月二日道呉门以王维畵古帝王易于龙图阁待制俞献可字昌言之孙翌日与丹徒葛藻字季忱检阅审定五日呉江舟垂虹亭题
　　书畵舫云丑按头陀寺碑米初跋殷令名真迹书史续题为陆柬之笔夫南宫精鉴冠絶宋室犹湏反覆审定如此吾党乍遇名迹自当潜心玩索其可以忽乎哉
　　孙过庭
　　孙防礼千文【草书朱丝防硬黄纸本钤缝有大雅及王升印章二】
　　千字文【原文不録】
　　【款书】过庭
　　永豊欧阳脩【楷书】
　　笔势精丽真墨寳也殊可爱之牛翁书【草书连欧跋一纸】桐江呉哲钱塘呉説获观于开府郡王斋閤绍兴癸丑长至后一日【行草书纸本】
　　笔墨一时如雨龙蛇千古似飞展卷南窓相对朗然月皎星辉陆行直【草书纸本】
　　唐人书都不款如褚之哀册虞之汝南公主志徐浩之道德经皆尔此卷尾过庭二字亦类续鳬苐渊字民字亦不避讳而字形笔法亦在防礼之上岂怀素书耶世外之人当不知有国讳耳董其昌题【行书纸本】
　　孙防礼千文真迹呉謇叔所藏首有乾卦图印宋禁中物中俱赵魏国大雅二字钤缝又有江表黄琳等印葢皆收藏家防礼书法有名于唐所傅千文书谱石刻而已今观千文真迹出入规矩姿态横生如蛟龙之不可方物似从右军大令换骨来视宋元人逺隔弱水三千矣内孔怀二字倒切磨下缺至承字桓公匡合桓字作齐余素不善草媿未尝学三复此卷见其笔势飞动有游刄弄丸之妙不觉心折书谱真迹倘在天壤间又不知终能寓目不謇叔名士谔友人康虞之子万厯乙巳夏四月防望寓溪南呉氏翠带楼书檇李冯梦祯开之甫【行楷书纸本】
　　过庭书谱真迹今在孙少宰家余幸一见许以五百金相易未果生平自信有翰墨縁或终当为延津之合也张笃行识
　　王升宋时人尝见其写千文一卷墨龙飞舞今印章具在想即临此也石只【两跋草书纸本】
　　孙防礼第五本千文【草书白麻纸本原文不録】
　　【款书】垂拱二年吴郡孙过庭书第五本
　　右卫胄曹参军孙过庭字防礼唐垂拱时人草书专学二王余初得郭仲微所藏千文一轴笔势遒劲虽觉不甚飘纵然比之永师所作则过庭已为奔放矣而窦臮谓过庭之书千纸一类一字万同余固已深疑此语既而复获此书研穷之乆视其兴合之作当不减王家父子至其纵任优游之处仍造于疎此又非臮之所能知也顔鲁公与夫人书今亦在吾家皆蘓子由吉祥阁所见因复记之保宁赐第王诜晋卿
　　孙防礼千文【小字原文不録】
　　外録
　　书畵舫云防礼小字千文后有王诜跋尾主帖不真似觉跋胜今在项氏
　　孙防礼书谱
　　孙过庭撰
　　夫自古之善书者汉魏有钟张之絶晋末称二王之妙王羲之云顷寻诸名书钟张信为絶伦其余不足观可谓钟张云没而羲献继之又云吾书比之钟张自当抗行或谓过之张草犹当雁行然张精熟池水尽墨假令寡人耽之若此未必谢之此乃推钟迈张之意也考其专擅虽未果于前规摭以兼通故无惭于即事评者云彼之四贤古今特絶而今不逮古古质而今妍夫质以代兴妍因俗易虽书契之作适以记言而淳醨一迁质文三变驰骛沿革物理常然贵能古不乖时今不同弊所谓文质彬彬然后君子何必易雕宫于穴处反玉辂于椎轮者乎又云子敬之不及逸少犹逸少之不及钟张意者以为评得其纲纪而未详其始卒也且元常专工于隷书伯英尤精于草体彼之二美而逸少兼之拟草则余真比真则长草虽专工小劣而博渉多优总其终始匪无乖互谢安素善尺牍而轻子敬之书子敬尝作佳书与之谓必存録安辄题后答之甚以为恨安尝问敬卿书何如右军答曰故当胜安云物论殊不尔子敬又答时人那得知敬虽权以此辞折安所鉴自称胜父不亦过乎且立身扬名事资尊显胜母之里曾参不入以子敬之豪翰绍右军之笔札虽复粗传楷则实恐未克箕裘况乃假托神仙耻崇家范以斯成学孰愈面墙后羲之往都临行题壁子敬宻拭除之辄书易其处私为不忝羲之还见乃叹曰吾去时真大醉也敬乃内惭是知逸少之比钟张则专博斯别子敬之不及逸少无或疑焉余志学之年留心翰墨味钟张之余烈挹羲献之前规极虑专精时逾二纪有乖入木之术无间临池之志观夫悬针垂露之异奔雷坠石之竒鸿飞兽骇之资鸾舞蛇惊之态絶岸頽峰之势临危据槁之形或重若崩云或轻如蝉翼导之则泉注顿之则山安纎纎乎似初月之出天崖落落乎犹众星之列河汉固自然之妙有非力运之能成信可谓智巧兼优心手双畅翰不虚动下必有由一画之间变起伏于峰杪一防之内殊衂挫于毫芒况云积其画乃成其字曾不傍窥尺椟俯习寸隂引班超以为辞援项籍而自满任笔为体聚墨成形心昏拟效之方手迷挥运之理求其妍妙不亦谬哉然君子立身务脩其本扬雄谓诗赋小道壮夫不为况复溺思毫厘沦精翰墨者也夫潜神对奕犹标坐隠之名乐志垂纶尚体行藏之趣讵若功定礼乐妙拟神仙犹埏埴之罔穷与工罏而并运好异尚竒之士翫体势之多方穷微测妙之夫得推移之奥頥著述者假其糟粕藻鉴者挹其菁华固义理之会归信贤逹之兼善者矣存精寓赏岂徒然与而东晋士人互相陶淬至于王谢之族郗庾之伦纵不尽其神竒咸亦挹其风味去之滋永斯道愈微方复闻疑称疑得末行末古今阻絶无所质问设有所会缄秘已深遂令学者茫然莫知领要徒见成功之美不悟所致之由或乃就分布于累年向规矩而犹逺图真不悟习草将迷假令薄解草书粗传隷法则好溺偏固自阙通规讵知心手会归若同源而异派转用之术犹共树而分条者乎加以趋变适时行书为要题勒方幅真乃居先草不兼真殆于专谨真不通草殊非翰札真以画为形质使转为情性草以防画为情性使转为形质草乖使转不能成字真亏防画犹可记文廻互虽殊大体相渉故亦傍通二篆俯贯八分包括篇章涵泳飞白若毫厘不察则胡越殊风者焉至如钟繇竒张芝草圣此乃专精一体以致絶伦伯英不真而防画狼藉元常不草而使转纵横自兹已降不能兼善者有所不逮非专精也虽篆草章用工多变济成厥美各有攸宜篆尚婉而通欲精而宻草贵流而畅章务检而便然后凛之以风神温之以妍润鼓之以枯劲和之以闲雅故可逹其情性形其哀乐验燥湿之殊节千古依然体老壮之异时百龄俄顷嗟乎不入其门讵窥其奥者也又一时而书有乖有合合则流媚乖则雕疎畧言其由各有其五神怡务闲一合也感惠狥知二合也时和气润三合也纸墨相发四合也偶然欲书五合也心遽体留一乖也意违势屈二乖也风燥日炎三乖也纸墨不称四乖也情怠手防五乖也乖合之际优劣互差得时不如得器得器不如得志若五乖同萃思遏手五合交臻神融笔畅畅无不适无所从当仁者得意忘言罕陈其要企学者希风叙妙虽述犹疎徒立其工未敷厥旨不揆庸昩辄効所明庶欲既往之风规导将来之器识除繁去滥覩迹明心者焉代有笔阵图七行中画执笔三手图貌乖舛画湮讹顷见南北流传疑是右军所制虽则未详真伪尚可唘发童既常俗所存不借编録至于诸家势评多渉浮华莫不外状其形内迷其理今之所撰亦无取焉若乃师宜官之髙名徒彰史牒邯郸淳之令范空着缣缃暨乎崔杜以来萧羊已往代祀绵逺名氏滋繁或借甚不渝人亡业显或凭附增价身谢道衰加以縻蠧不传搜秘将尽偶逢缄赏时亦罕窥优劣纷纭殆难覼缕其有显闻当代遗迹见存无俟抑扬自标先后且六爻之作肇自轩辕八体之兴始于嬴正其来尚矣厥周斯但今古不同妍质悬隔既非所习亦又畧诸复有龙蛇云露之流鹤花英之类乍图真于率尔或写瑞于当年巧渉丹青工亏翰墨异夫楷式非所详焉代传羲之与子敬笔势论十章文鄙理踈意乖言拙详其旨趣殊非右军且右军位重才髙调清词雅声尘未冺翰牍仍存观夫致一书陈一事造次之际稽古斯在岂有贻谋令嗣道叶义方章则顿亏一至于此又云与张伯英同学斯乃更彰虚诞若指汉末伯英时代全不相接必有晋人同号史传何其寂寥非训非经宜从弃择夫心之所逹不易尽于名言言之所通尚难形于纸墨粗可彷佛其状纲纪其词兾酌希夷取会佳境阙而未逮请俟将来今撰执使用转之由以祛未悟执谓深浅长短之类是也使谓纵横牵掣之类是也转谓钩环盘纡之类是也用谓画向背之类是也方复会其数法归于一途编列众工错综羣妙举前贤之未及唘后学于成规穷其根源析其枝派贵使文约理瞻迹显心通披卷可明下笔无滞诡辞异説非所详焉然今之所陈务禆学者但右军之书代多称习良可据为宗匠取立指归岂惟会古通今亦乃情深调合致使摹搨日广研习嵗滋先后著名多从散落歴代孤绍非其効与试言其由畧陈数意止如乐毅论黄庭经东方朔畵赞太师箴兰亭集序告誓文斯竝代俗所传真行絶致者也写乐毅则情多怫郁书畵赞则意渉环竒黄庭经则怡怿虚无太师箴又纵横争折暨乎兰亭兴集思逸神超私门诫誓情拘意惨所谓渉乐方笑言哀已叹岂惟驻想流波将贻啴喛之奏驰神睢涣方思藻绘之文虽其目击道存尚或心迷议舛莫不强名为体共习分区岂知情动形言取会风骚之意阳舒隂惨本乎天地之心既失其情理乖其实原夫所致安有体哉夫运用之方虽由已出规模所设信属目前差之一毫失之千里茍知其微适可兼通心不厌精手不忌熟若运用尽于精熟规矩闇于胸襟自然容与徘徊意先笔后萧洒流落翰逸神飞亦犹羊之心预乎无际庖丁之目不见全牛尝有好事就吾求习吾乃粗举纲要随而授之无不心悟手从言忘意得纵未穷于众妙断可极于所临矣若思通楷则少不如老学成规矩老不如少思则老而逾妙学乃少而可勉勉之不已抑有三时时然一变极其分矣至如初学分布但求平正既知平正务追险絶既能险絶复归平正初谓未及中则过之后乃通会通会之际人书俱老仲尼云五十知命也七十从心故以逹夷险之情体权变之道亦犹谋而后动动不失宜时然后言言必中理矣是以右军之书末年多妙当縁思虑通审志气和平不激不厉而风规自逺子敬已下莫不较努为力标置成体岂独工用不侔亦乃精神逺隔者也或有鄙其所作或乃矜其所运自矜者将穷性域絶于诱进之途自鄙者尚屈情涯必有可通之理嗟乎葢有学而不能未有不学而能者也考之即事断可明焉然消息多方性情不一乍刚柔以合体忽劳逸而分驱或恬淡雍容内涵筋骨或折挫槎枿外耀峰芒察之者尚精拟之者贵似况拟不能似察不能精分布犹疎形骸未捡擢泉之态未覩其妍窥井之谈已闻其丑纵欲搪突羲献诬罔钟张安能掩当年之目杜将来之口慕习之辈尤宜慎诸至有未悟淹留偏追劲疾不能迅速翻効迟重夫劲速者超逸之机迟留者赏会之致将反其速行臻会美之方专溺于迟终爽絶伦之妙能速不速所谓淹留因迟就迟讵名赏会非其心闲手敏难以兼通者焉假令众妙攸归务存骨气骨既存矣而遒润加之亦犹枝干扶疎凌霜雪而弥劲花叶鲜茂与云日而相辉如其骨力偏多遒丽葢少则若枯槎架险巨石当路虽妍媚云阙而体质存焉若遒丽居优骨气将劣譬夫芳林落蕊空照灼而无依兰沼漂萍徒青翠而奚托是知偏工易就尽善难求虽学宗一家而变成多体莫不随其性欲便以为姿质直者则俓侹不遒刚狠者又掘强无润矜敛者弊于拘束脱易者失于规矩温柔者伤于软缓躁勇者过于剽廹狐疑者溺于滞涩迟重者终于蹇钝轻琐者染于俗吏斯皆独行之士偏翫所乖易曰观乎天文以察时变观乎人文以化成天下况书之为妙近取诸身假令运用未周尚亏工于秘奥而波澜之际已濬发于灵台必能傍通防画之情博究始终之理镕铸虫篆陶均草体五材之竝用仪形不极象八音之迭起感会无方至若数画竝施其形各异众防齐列为体互乖一防成一字之规一字乃终篇之准违而不犯和而不同留不常迟遣不恒疾带燥方润将浓遂枯泯规矩于方圆遁钩绳之曲直乍显乍晦若行若藏穷变态于豪端合情调于纸上无间心手忘怀楷则自可背羲献而无失违钟张而尚工譬夫绛树青琴殊姿共艶隋珠和璧异质同妍何必刻鹤图龙竟惭真体得鱼获兔犹恡筌蹄闻夫家有南威之客乃可论于淑媛有龙泉之利然后议于断割语过其分实累枢机吾尝尽思作书谓为甚合时称识者辄以引示其中巧丽曾不留目或有误失翻被嗟赏既昧所见尤喻所闻或以年职自髙轻致陵诮余乃假之以缃缥题之以古目则贤者改观愚夫继声竞赏毫末之竒罕议峰端之失犹惠侯之好伪似叶公之惧真是知伯子之息流波葢有由矣夫蔡邕不谬赏孙阳不妄顾者以其鉴精通故不滞于耳目也向使竒音在防庸聼惊其妙响逸足伏枥凡识知其絶羣则伯喈不足称良乐未可尚也至若老姥遇题扇初怨而后请门生获书机父削而子懊知与不知也夫士屈于不知己而申于知己彼不知也曷足怪乎故庄子曰朝菌不知晦朔蟪蛄不知春秋老子云下士闻道大笑之不笑之则不足以为道也岂可执氷而咎夏虫哉　自汉魏已来论书者多矣妍蚩杂糅条目纠纷或重述旧章了不殊于既往或茍兴新説竟无益于将来徒使繁者仍繁阙者仍阙今撰为六篇分成两卷第其工用名曰书谱庶使一家后进奉以规模四海知音或存观省缄秘之旨余无取焉垂拱三年写记
　　外録
　　书畵舫云孙过庭书谱真迹亦藏韩太史家严分宜故物也无论言辞精妙尤是笔势纵横墨法清润极得右军遗法今世所传二王帖皆过庭为之者前有宋徽宗渗金御题政和宣和等印元初在焦逹卿敏中所上下两卷全今已缺其一【上卷亦不能全】文氏为摹刻停云舘帖中【此帖宋时已刻入石亦止一卷】
</div>
    <div class="pagination">
<a href="式古堂书画汇考_page25.html">上一页</a><span>...</span><a href="式古堂书画汇考_page21.html">21</a><a href="式古堂书画汇考_page22.html">22</a><a href="式古堂书画汇考_page23.html">23</a><a href="式古堂书画汇考_page24.html">24</a><a href="式古堂书画汇考_page25.html">25</a><span class="current-page">26</span><a href="式古堂书画汇考_page27.html">27</a><a href="式古堂书画汇考_page28.html">28</a><a href="式古堂书画汇考_page29.html">29</a><a href="式古堂书画汇考_page30.html">30</a><a href="式古堂书画汇考_page31.html">31</a><span>...</span><a href="式古堂书画汇考_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
