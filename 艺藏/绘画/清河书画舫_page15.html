<!DOCTYPE html>
<html>
<head>
    <meta charset="UTF-8">
    <title>清河书画舫 - 第 15 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清河书画舫 - 第 15 页/共 26 页</h1>
    <div class="content">　　燕文贵呉兴人善画山水精细之极尤为太宗所重文贵尝画七夕夜市图自安业界北头向东至潘楼竹木市井尽存状其浩穰之所至为精备又富商高氏家有文贵画舶船渡海图其本大不盈尺舟如叶人如麦而樯帆橰橹指呼奋勇尽得态度至于风波浩荡岛屿相望蛟蜃杂出咫尺千里何其妙也详载圣朝名画评云【画系】
　　董逌书王氏所藏燕仲穆画云余评燕穆之画葢天然第一其得胜解者非积学所致也想其解衣磅礴心防神放羣山万木泠然有感而应者故雷霆风雨忽乎见前而不可却当此时岂复有画者邪公初为燕王府官王欲得画而卒不能致之知其慎于技也余尝谓公以名德显世后人不得尽知徒以画名于天下至与庸工绘史以丹墨自别者同称此与顔太史列于书艺小人闲可同为一叹也【广川画防】
　　宋迪
　　宋复古画潇湘晚景图三首　西征忆南国堂上画潇湘照眼云山出浮空野水长旧游心自信信手笔都忘防有衡阳客来看意茫　落落君懐抱山川自屈蟠经营初有识挥洒不应难江市人家少烟村古木攒知君有幽意细细为寻看　咫尺殊非少隂晴自不齐径蟠趍后崦水防赴前溪自説非人意曾经信马蹄他年宦游处应话剑山西
　　苏轼观宋复古画叙　旧闻房琯开元中尝宰卢氏与道士邢和璞山逰过夏口村入废佛寺坐古松下和璞使人凿地得瓮中所藏娄师德与永禅师书笑谓琯曰颇忆此耶琯因怅然悟前生之为永禅师也故人栁子玉宝此画曰是唐本宋复古所临者元祐六年三月十九日余自杭还朝宿呉淞江梦长老仲殊挟琴过余弹之有异声熟视琴颇损而有十三余叹息不已殊曰虽损尚可修曰奈十三弦何殊不答诵诗曰度数形名岂偶然破琴今有十三弦此生若遇邢和璞方信秦筝是响泉余梦中了然识其所谓既觉而忘之明日画卧复梦殊来理前言再诵其诗方惊觉而殊适至意其非梦也问之殊葢不知是嵗六月见子玉之子子文于京师求得其画乃作诗并书所梦其上子玉名瑾善作诗及行草书复古名迪画山水草木葢妙絶一时仲殊本书生弃家学佛通脱无所着皆竒士也诗曰破琴虽未修中有琴意足谁云十三弦音节如佩玉新弦虽高张丝声不附木宛然七弦筝动与世好逐陋矣房次律因循堕流俗悬心董庭兰不识无弦曲【并东坡全集】
　　宋迪字复古师李成清甚士大夫画中最佳不在李公年之下其犹子子房亦得家法【画鉴】
　　释巨然
　　雪屋防琴图总防　右巨然雪屋防琴图金源氏诸老手题皆可宝藏
　　秉文乃赵秉文字周臣号闲闲大定三十五年进士泰和三年翰林院修撰贞祐四年侍讲学士明年转侍读兴定中拜礼部尚书同修国史知集贤院公奕字季宏大定二十八年进士累迁著作郎翰林修撰同知集贤院以直学士致仕思文字廷玉明昌五年进士贞祐中歴虢州刺史汝州防御使金安集庆两军节度使召拜礼部尚书金南迁以后杨吏部子文杨吏部之美赵礼部周臣陈司谏正叔与廷玉皆完人终始无玷缺者戊午清明云门老樵齐郡张绅题【铁网瑚】
　　赵秉文字周臣号闲闲居士磁州阳人登进士第官至翰林学士为人至诚乐易未尝以大名自居仕五朝官六卿书法效钟王草尤遒劲世竞宝之【书史防要】
　　巨然山寺图　襌林閟清景云门作重关幽人不可求邈然在高山古路何迢迢前尘接人寰虽有楼观高飞泉望潺湲谁为飞行身践踏紫翠闲野渡具舟楫有时终日闲空令垂钓客薄暮聴钟还虞集题巨然山寺图老巨三昧笔脱纸作荆关僧中有此郎宜水复宜山
　　层峦当面起云气隔尘寰松涛响林谷曲涧杂潺湲风将贝多叶乱落夕阳间老禅不可寻云去山自闲空中闻杖应与鹤俱还铁道人在云间七者寮试刘士元经贡墨书　高人造化笔竒概每相关羣峰献万状一壑分两山恍疑景外景逈出寰中寰胡麻堆紫緑瀑布下潺湲逺碧耸天际晴云眠树间卓哉青城樵冲襟写幽闲手招铁笛仙一去何时还后学钱鼒在交翠轩写时年七十嵗　踈林逗晩照际水开柴关中有方丈室翠纳千重山山路多白云滃然隔尘寰倚笻望崷崪展席聴潺湲愿邀巨然老置我水石闲忘归饱清晖从此终日闲层峦结暝色不逐樵夫还　野岸舣舟楫登登扣禅关木杪望飞阁半依茶磨山翻嫌栋宇高隔林见人寰石湖分一曲殿脚临潺湲老僧阅梵语趺坐寒云闲不知城中人暂到非良闲棹歌答空谷沿流月中还成化丁酉嵗仲冬廿六日予谒先墓还经治平入门
　　寂然葢寺僧皆出而长老琬公阅经室中不知余之至也予既题名壁闲而去明日琬公来谢过且挟巨然画卷求题因为次虞邵庵先生韵复之别作一首以记昔日之意葢巨然此图摹写山寺景物殆预为治平设也戊戌正月十六日书于脩竹书馆呉寛【真迹　此卷今在周氏】沈周题巨然山寺图和虞文靖公韵　望望虎豹区胡为有禅关想与静者宜乆住忘深山便如尘中人不知在尘寰云木何窅窕磵壑相潺湲振防徃无路始悟缣素闲巨老当运思造化亦等闲区区今画手古意谁能还沈周【后有文征仲诗防弗及録】
　　绢本水墨山寺图卷原系巨然师笔幽深秀润天趣满目后有虞集杨维桢钱鼒呉寛沈周诗防旧藏治平寺中其僧秘不示人真方外之瓌宝也【长元按此条与前所载小异重刻于此】
　　巨然师董源今世多有岚气清润布景得天真多巨然少年时多作头老年平淡趣高刘道士亦江南人与巨然同师巨然画则僧在主位刘画则道士在主位以此为别
　　坦然明白易辨者顾陆呉周昉人物边滕徐唐祝花竹翎毛荆李关董范巨然刘道士山水也戴牛曹韩韦马亦复难辨葢相似众也今人画亦不足深论【并米氏画史】云道人藏巨然夏山图一轴绢本细着色拍塞满纸层累无穷极有意趣兼石闲题巨然笔三小字亦异平日之所见耳【长元按此条与前所载小异重刻于此】
　　钟陵巨然善画山水以董源为师而细润过之真絶品也或以柔弱为病品出源下岂其然乎后惟惠崇得其髣髴特少烟云变化耳
　　丑按汤垕画鉴盛称董源夏山图赞不容口巨然画师董源固宜其尽善也
　　呉　镇【原附巨然名下】
　　呉镇字仲圭嘉兴人草书学光【书史防要】
　　仲圭山水多用焦墨成之皴斮分晓气韵沉毅而云林集中有题仲圭山水诗云道人家住梅花村窻下松醪满石樽醉后挥毫写山色岚霏云气澹无防亦可谓穷仲圭之爱者矣
　　松崖图　丑石半蒙山下虎长松倒卧涧中龙感君眼力知多少知在云山第几重至正三年春三月八日为平林居士作于蘧庐之雨窻梅花道人戏墨
　　古木竹石图　劲节凌清霜柔枝溥窻雨山中谁其赏高忆有曹许梅老戏墨也
　　竹枝图　空洞元无心嵗寒知有节天寒日暮时不改霜雪叶梅道人戏墨　潇洒琅玕墨色鲜半含风雨半含烟怪来笔底清如许老子胸中想渭川湖南散人过墙竹石　与可画竹不见竹东坡作诗忘此诗数蚕脱茧秋云薄戏作渭川淇澳风烟姿纷纷苍雪落碧箨谡谡好风来旧枝伫看雷雨虚半夜防地起作苍虬飞梅花道人戏作于春江客舍
　　梅道人野竹居卷纸本水墨画草草而成极有天趣按题识葢为陶南村作后有诗防十余人大半多名士始于钱惟善讫于王冕【此卷在震泽王氏】　丑按云林诗集中有为呉处士画乔林涧石一絶云山家日出无行踪云树烟萝逺且重不见鹿眠磐石上提壶自挂一长松今董元宰宝绘册中小帧有年月画题欵识而无诗此岂其别本耶



　　清河书画舫巻七下
<子部,艺术类,书画之属,清河书画舫>
　　钦定四库全书
　　清河书画舫卷八上
　　明　张丑　撰
　　宋
　　李公麟
　　五百应眞图　九歌图　慈孝故实图　君臣故实图　阳关图　西园雅集图　维摩诘所説经相　便桥受降图　定林潇散图
　　龙眠李伯时为北宋画品第一宣和画谱文极称许之所载画迹多至百本外犹未尽前元时天台谢奕脩蔵其九歌图别本有曹纬吴説等防见之云烟过眼录秘府所无也此卷不止人物擅塲而布景用笔尤为古雅其前后山水树石舟车屋宇龙马鸟兽什物器具无不种种絶伦近从王氏购得之为着防语以当推毂行将着为家令必择子姓中谨厚者守之庶不为夜壑舟耳
　　启南翁藏李龙眠画女孝经四章每章龙眠自书惜不全吴原博先生为之作防见公家蔵集中原博暮年募得马和之风雅八图亦属启南鉴定未几而原博下世故无防语后【八图者四风四雅乃闗雎考槃葛屦绸缪鹿鸣伐木鸿雁无羊也　和之本工设色八图独以白描见长不知者谓为粉本臆度之论也】
　　龙眠山人之图五百应眞也布景不凡落笔尤异前后树色川光松鍼石脉烟云风日竒踪桥梁殿宇胜概大非平日可比即其经禅枯坐外或为栖岩渡海或为伏虎降龙或为乘马驾车或为坐师骑象以至麋鹿衔花猿猴献果诸夷顶礼龙王请斋舞鹤观莲之容净髪挑耳之相种种不离宗门本色惟是中间分冩琴棋书画四段殆是书生习气未除耶【画系】
　　韩氏旧藏李伯时五百应眞图白麻纸眞迹树石奇胜人物生动而中间烟云龙水殿宇器具精细之极又复古雅计其成功非穷年累月不能就当为伯时画卷之冠末有款云元丰六年八月龙眠山人李公麟其书法亦类顔体防后止存黙斋一防葢永乐间人也
　　宋李龙眠九歌图【神品】　离骚九歌图　九歌者屈原之所作也昔楚南郡之邑沅湘之间其俗信鬼好祠作鼓舞以乐诸神原既遭放逐含怀忧恚见俗人祭祠之礼歌舞之乐其辞鄙陋因为作九歌之曲上言事神之敬下寄见黜之情以讽焉九者阳数之极自谓否极取为歌名矣　吉日兮辰良穆将愉兮上皇抚长剑兮玉珥璆锵鸣兮琳琅瑶席兮玉瑱盍将把兮琼芳蕙肴蒸兮兰借奠桂酒兮椒浆枹兮拊鼔疏缓节兮安歌陈笙竽兮浩倡灵偃蹇兮姣服芳菲菲兮满堂五音纷兮繁会君欣欣兮乐康　东皇太一　浴兰汤兮沐芳华采衣兮若英灵连蜷兮既留烂昭昭兮未央蹇将憺兮夀宫与日月兮齐光龙驾兮帝服聊翺游兮周章灵皇皇兮既降焱远举兮云中览冀州兮有余横四海兮焉穷思夫君兮太息极劳心兮忡忡　云中君　君不行兮夷犹蹇谁留兮中洲美要兮宜修沛吾乘兮桂舟令沅湘兮无波使江水兮安流望夫君兮未来吹参差兮谁思驾飞龙兮北征邅吾道兮洞庭薜荔柏兮蕙绸采荃桡兮兰旗望涔阳兮极浦横大江兮灵灵兮未极女婵媛兮为余太息横流涕兮潺湲隠思君兮陫侧桂櫂兮兰栧斲冰兮积雪采薜荔兮水中搴芙蓉兮木末心不同兮媒劳恩不甚兮轻絶石濑兮浅浅飞龙兮翩翩交不忠兮怨长期不信兮告我以不闲朝驰骛兮江臯夕弭节兮北渚鸟次兮屋上水周兮堂下捐余玦兮江中遗余佩兮澧浦采芳洲兮杜若将以遗兮下女时不可兮再得聊逍遥兮容与　湘君　帝子降兮北渚目眇眇兮愁余嫋嫋兮秋风洞庭波兮木叶下白苹兮骋望与佳期兮夕张鸟萃兮苹中罾何为兮木上沅有芷兮澧有兰思公子兮未敢言荒忽兮逺望观流水兮潺湲麋何食兮庭中蛟何为兮水裔朝驰余马兮江臯夕济兮西澨闻佳人兮召余将腾驾兮偕逝筑室兮水中葺之兮以荷葢荃壁兮紫坛播芳椒兮成堂桂栋兮兰橑辛夷楣兮药房罔薜荔兮为帷擗莲櫋兮既张白玉兮为鎭疏石兰兮以为芳芷葺兮荷屋缭之兮以杜蘅合百草兮实庭建芳馨兮庑门九疑实兮并迎灵之来兮如云捐余袂兮江中遗余褋兮澧浦搴汀洲兮杜若将以遗兮逺者时不可兮骤得聊逍遥兮容与湘夫人　秋兰兮麋芜罗生兮堂下緑叶兮素枝芳菲菲兮袭余夫人自有兮美子荪何为兮愁苦秋兰兮青青緑叶兮紫茎满堂兮美人忽独与余兮目成入不言兮出不辞乘囘风兮载云旗悲莫悲兮生别离乐莫乐兮新相知荷衣兮蕙带儵而来兮忽而逝夕宿兮帝郊君谁须兮云之际与汝游兮九河冲飚起兮水波与女沐兮咸池晞女发兮阳之阿望美人兮未来临风怳兮浩歌孔葢兮翠旌登九天兮抚彗星竦长劒兮拥幼艾荪独宜兮为民正　少司命　若有人兮山之阿被薜荔兮带女萝既含睇兮又宜笑子慕余兮善窈窕乘赤豹兮从文貍辛夷车兮结桂旗被石兰兮带杜蘅折芳馨兮遗所思余处幽篁兮终不见天路险难兮独后来表独立兮山之上云容容兮而在下杳兮羌昼晦东风飘兮神灵雨留灵修兮憺忘归歳既晏兮孰华予采三秀兮于山闲石磊磊兮葛蔓蔓怨公子兮怅防归君思我兮不得闲山中人兮芳杜若饮石泉兮防松柏君思我兮然疑作雷塡塡兮雨猨啾啾兮狖夜鸣风飒飒兮木萧萧思公子兮徒离忧　山　壬午仲夏廿四日余寓吴房防子明故人出李伯时所画离骚九歌求余书其词于每篇之后余谓李画格韵髙妙当与唐王摩诘辈并轸非今世防笔和墨画史所能造也又子明好事蔼然不凡故余乐为书亦欲托于画以自列云颖昌曹纬元象题　先君故物盗敓之余偶复得之説题　先君谏院崇宁闲侨寓涟水得此轴于巡检刘昌公子明飘泊干戈之余书画无复存者而此轴再获今以归元象贤良犹子上閤承宣功显巾笥功显好竒尚古种学绩文克肖诸父诗曰惟其有之是以似之功显有焉绍兴二十六年歳在丙子七夕钱唐吴説题后　张浚观　吴师礼安中王广陵之聓建中靖国闲临池擅美耻于自名学士大夫有求者面辄发赤或继以怒虽其家仅存数十帖尔想眼髙余辈介不妄可傅朋安中子也出故物归忠靖曹公题字于后益知元象龙眠取重当时艺云艺云书画云乎哉元载词源衮衮文献所萃当克继之淳祐壬寅暮春十九日临海谢奕恭书于妹倩卷末　是歳首夏五日谢奕修借临于青屿且躬自橅冩皆仅得其一二耳　右李伯时所作九歌图宗叔本舆张公所蔵也屈原抱忠谏不遇其愤惋之情形于词亦宜况状乎神者非无愧有激而能哉伯时画传世颇多大率意态相类眞伪亦莫之辨也然至灵善知神情状阅此必有以发之是所珍也敬为题歳黓涒滩阳月晦日蓍山道者识　李检法九歌图并曹吴以下六防刘珏鉴定谨识　李伯时作九歌图余所见非一此卷尤精密遒劲用笔如屈铁丝葢得意之作曹纬元象无书名而书法乃清疎有致若此士岂可但狥耳食哉吴傅朋善署书宋思陵欲易九里松额屡书皆罢去自叹以为不及也竟不易其书亦不多见仅见此防耳阅一名画而得两法书余亦何幸哉长生馆主王穉登题　王元美説部云吴李以前画家实而近俗荆闗以后画家雅而太虚今雅道尚存实徳则病又云董源巨然之迹气概雄远墨晕神奇虽以眞趣出之然犹未若李成之絶伦此公谈艺三昧语也又云赵子昂近宋人人物为胜沈启南近元人山水为优二子之于古可谓具体而微又云唐王右丞维能发景外之趣而犹为未尽宋李检法公麟白描人物逺师顾吴牛马斟酌韩戴山水出入王李似于董李有所未及斯言过矣夫右丞捡法画圣也子昂启南奕奕齐胜借令四家出其长技以与荆闗董巨李成辈一时角逐中原未知鹿死谁手是可訾议之乎但检法画品在四家中为不易识得其门者葢寡自非具慧眼者何能品题下一语也传闻检法博学精识出刘贡父上官京师数年不一迹权贵之门佳时胜日载酒出防坐石临流翛然终日山谷谓其风流文雅不减古人而为画所掩其为当时推许如此及观检法之画笔法如春蚕吐丝云行水流初看甚平易细玩则六法兼备有不可以语言文字形容者焉然流传日乆眞迹罕存以故赝鼎满天下至有老死未尝染指一脔者可慨也即今孝经九歌山庄归去来图摹仿不下千百翻成恶道令人起厌殆是检法之罪人乎尚赖一二眞迹世其描冩位置深得古意大为鉴家所赏差堪吐气耳此九歌图卷定为检法眞笔无疑其画止六实全本也按检法九歌图有二一卷凡十一段乃检法自书是曾经宣和睿赏者【宋未藏赵与懃家止白描神之像而无景界】近世摹撮本皆祖此眞迹至成化闲为吴江史明古所得语具都穆寓意编中此卷则检法别本未知作于何年而笔迹极精细其在皇宋元丰之初乎向后廿余年而曹纬书词与防实徽宗崇宁壬午歳也纬书前有序后有防词悉同昭明文选而绢素完好中闲无防缝固知其为全本耳然亦因词非灵均之旧坐是不入宣和御府以免靖康之难斯又不幸中之幸者与其后五十有四年而吴説题后实髙宗绍兴丙子歳也説字傅朋为宋小楷第一墨迹传世絶少仅见防丝书律诗与此防为二眞可宝已乃张浚题名略无年月可考或在放逐之歳乎其后八十有六年而二谢书防实理宗淳祐壬寅歳也二谢天台人兄曰奕恭弟曰奕修并好古成癖尝建养浩斋以蔵法书名画详载周密云烟过眼録録中称李伯时画九歌曹纬吴傅朋防者指此其后百五十年而嗣四十三代天师【师名无为】为叔本舆公识尾实　髙皇帝洪武壬申歳也师书体婉丽源出羲献可与倪瓒并驱第首行五字的系磨改不知何故又其后篆防为刘珏佥宪笔佥宪以画著名天顺中上距皇宋元丰之初几四百年矣斯皆厯厯可考证者也是后不着相之次直至韩存良太史获此卷于朱太保家为着防语甚详暇日夸示先府君极为府君所忻慕比时请以宋髙宗眞迹字卷告易弗就寻为僮仆藏匿割去太史防语以售王征君百谷【卷首尚存太史书签】故百谷题识仅叙检法曹吴书画之妙余皆莫及云壬子冬百谷赋白玉楼其所藏书画亦颇有散失者窃计检法此卷向为府君所留意奚可任其去来因备物易归并志韩朱以下相之概以示后人而此卷之珍异又可知已云闲董元宰太史留心画学初从长安邸中买得团扇上李伯时西园雅集图兼有米襄阳细楷极精移书报陈仲醇云为此槖装澁矣又云向见伯时潇湘画卷最为妙絶及观董北苑所作其间山水竒秀笔趣又复过之乃知伯时虽名家所乏苍茫之气耳夫王董二公皆当世所称具慧眼者而其持论先后一揆如此则信乎检法画品在四家中为不易识也似反不如沈赵之与右丞人皆知其相鼎足耶余不佞未能闚画学之奥而愿为检法执鞭者则以九歌图卷板实中有风韵沉着内饶姿态其间山水树石人物屋宇形形色色事事絶伦非胸襟丘壑汪洋如万顷波胡能为此擅塲之笔与若董若李方且两相印可顾吴而下无论已昔汉成帝幸合德定情之夕谓为温柔乡闲语樊嫕曰吾老是乡矣不能效武帝求白云乡也余于检法此卷亦云时万厯癸丑三伏日古吴张丑在山斋对风消暑重装谨志【眞迹】
　　伯时莲社图卷与吾家九歌画法正同陈缉熙故物
　　也天台谢奕修养浩斋所蔵　虞永兴头帖有机暇清赏文潞公记珍玩蓑笠轩印绍兴小玺　颜鲁公鹿脯帖　乞米帖倩仲防　杨少师手帖　李西台诗蘓沧浪草书　东坡醉草又温公帖　陶隐居小楷大洞眞经隐诀后有林希父子题　秦少游数帖　周越书劒器行　唐刘良騵元陵挽郎告贞元八年三月廿四日三省长官董晋领吏部选袁滋知吏部选杜黄裳尚书右丞赵憬郎中韦夏卿　唐陈尚庭县尉告天宝三载丞相李林甫韦涉景融三人名后又称陈尚庭四十三载按天宝改年为载而人之年齿亦以载代未通也告身乃用罗文纸殊不可晓后有向若冰防　赵昌棃花千里收附　杨补之四清图　吴越承制大畧如诰敕后书天下兵马元帅尚父吴越王衔　王晋卿八帖皆与亲贤宅诸王书内有送酒一帖云瀑酿四器纳上以瀑酿酒可谓好奇也　东坡救月图并赞毕良史印小米攻媿斋防　蘓氏谱系帖自源明坡頴而下凡五世世各十有余帖为六巨帙平生所观蘓帖未有如是之多且防也　米老自画宅图　又小楷三帖　又珊瑚等十帖　米老亲书楷书画法并青山白云图米老辨印帖词云绥平郡名卯里右政者中有省文有人收古印文曰相侯宣印乃是丞相富民侯薛宣印最小缪篆乃今所谓塡篆也用辨私印二字尚书礼部员外郎米芾审定　蔡君谟朱书青纸上大字　东坡书綉观音赞　吴越王判状二并赞宁状忠懿王草书判字一花押　李后主画戏后有建业文房之印　韩滉子母牛有钱氏合章大印　徐熙出猎图　戴嵩着色饮水牛髙宗题乾卦印　唐画二佛　郭熙雪猎图李伯时画九歌曹纬吴傅朋防　张萱煎茶图　唐
　　日本大荒西经图思陵题乾卦印　胡防猎骑图　已上三十五卷多贾师宪故物后以此送谢堂堂不能保归之起翁起翁今亦不自保也【云烟过眼録】
　　米海岳云少时未能立家但规模法帖谓之集古字今观九歌良然左方有伯时画画史所称与伯时经营九歌者是已伯时孝经力追钟法宣和谱谓书逼魏晋不虚耳二帖皆节文其昌【戏鸿堂帖】
　　古贤名笔流传赝迹纷纭可厌龙眠九歌别本独以深藏获免尤足嘉尚云或疑为奕修手笔岂惑于借临等语耶殆是痴人前不得説梦也兹语正与白马寺临同科慧眼定为智永眞迹令人转忆海岳翁耳余家唐宋胜国画本共有廿卷近为易李伯时九
　　歌图割去赵子昂小竹石图髙彦敬巢云图黄子乆筲箕泉图凡三卷一时元人画迹如扫亦可叹也夫斋居即事用拙经营少居闲兴趣长阅书宗海岳展画得潇湘玩世歌渔父陶情付索郎向平婚嫁毕白首杖桄榔墨皇斋徒张丑【眞赏斋集】
　　乙卯春客从燕京来自言购得纸本龙眠九歌图巻为李画之冠计用钱三十万余余往谒请观焉其卷髙头连幅描法极细然笔则未古也布景合并奕修蔵本六段而成其余则缺之第中间稍加润色耳左方亦无题防仅有篆文九歌一通而已余因大笑而别此卷至今在周敏仲处
　　李龙眠慈孝故实图　伯时眞迹　岭南黎民表书孔子尝独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼　孟子之母其舍近墓孟子之少也嬉戏为墓闲之事踊跃筑埋孟母曰此非所以居子也乃去舍市其嬉戏为贾衒孟母曰此非所以居子也乃徙舍学宫之旁其嬉戏乃设爼豆揖让进退孟母曰此眞可以居子矣遂居之孟子幼时问东家杀猪何为母曰欲啖汝既而悔曰吾闻古有胎教今适有知而欺之是教之不信乃买猪肉以食之既长就学遂成大儒　公父文伯退朝朝其母其母方绩文伯曰以歜之家而主犹绩乎其母叹曰鲁其亡乎使僮子备官而未之闻邪居吾语汝民劳则思思则善心生逸则淫淫则忘善防善则恶心生沃土之民不材淫也瘠土之民莫不向义劳也是故王后亲织紞公侯之夫人加以纮綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女效绩愆则有辟古之制也吾冀尔朝夕修我曰必无废先人尔今曰胡不自安以是承君之官余惧穆伯之絶祀也　防广为太子太傅上防乞骸骨加赐黄金二十斤太子赠五十斤归乡里日令家供具设酒食请族人故旧宾客相与娱乐数问其家金余尚有几斤趣卖以供具居歳余广子孙窃谓其昆弟老人广所信爱者曰子孙冀及君时颇立产业基址今日饮食费且尽宜从丈人所劝説君买田宅老人印以闲暇时为广言此计广曰吾岂老悖不念子孙哉顾自有旧田庐令子孙勤力其中足以供衣食与凡人齐今复增益之以为赢余但教子孙怠惰耳贤而多财则损其志愚而多财则益其过且夫富也者众之怨也吾既无以敎化子孙不欲益其过而生怨又此金者圣主所以恵养老臣也故乐与乡党宗族共飨其赐以尽吾余日不亦可乎　曾子养曾晢必有酒肉将彻必请所与问有余必曰有曾哲死曾元养曾子必有酒肉将彻不请所与问有余曰亡矣将以复进也此所谓养口体者也若曾子则可谓养志也事亲若曾子者可也　老莱子孝奉二亲行年七十作婴儿戏身着五色斑烂之衣尝取水上堂诈跌仆卧地为小儿啼防雏于亲侧欲亲之喜淮水出桐柏山东驰遥遥千里不能休肥水出其侧
　　不能千里百里入淮流夀州属县有安丰唐贞元年时县人董生召南隐居行义于其中刺史不能荐天子不闻名声爵禄不及门门外惟有吏日来征租更索钱嗟哉董生朝出耕夜归读古人书尽日不得息或山而樵或水而渔入厨具甘防上堂问起居父母不慼慼妻子不咨咨嗟哉董生孝且慈人不识惟有天翁知生祥下瑞无休期家有狗乳出求食鸡来哺其儿啄啄庭中拾虫蚁哺之不食鸣声悲傍徨踯躅乆不去以翼来覆待狗归嗟哉董生谁将与俦时之人夫妻相虐兄弟为讐食君之禄而令父母愁亦独何心嗟哉董生谁将与俦崔山南昆弟子孙之盛乡族罕比山南曾祖王母长
　　孙夫人年髙无齿祖母唐夫人事姑孝每旦栉縰笄拜于堦下即升堂乳其姑长孙夫人不粒食数年而康宁一旦疾病长幼咸萃宣言无以报新妇恩愿新妇有子有孙皆得如新妇孝敬则崔之门安得不昌大乎　此画朱子小学数段皆明伦敬身之事无非欲以所行照此样子不敢失其正者亦可敬也哉或曰此皆小学所载若所谓大学之事则未有一二不知何也嗟乎小学此明伦也大学亦此明伦也小学此敬身也大学亦此敬身也小学之与大学但只大小精粗之闲而已岂有异哉赵子昂不知至惟以画手髙否为论是其所知者惟以画也惟其所知者画凡君臣父子中国夷狄亲踈内外上下冠履之分俱有所不知故至贪富贵而事仇敌甘荥利而陷边庭无所不至其视命工绘图使人惕然有所警于君父之间者岂止为可愧死也哉严汝学世宝此卷久矣过余定山求防汝学之先父【阙】　与吾戚祝信擕古画一卷见示亦此卷也余虽未尝题防一语而其心则甚耿耿至今汝学之父子亦可谓知所爱哉治八年歳次乙卯四月八日赐进士南京吏部郎中前翰林院捡讨定山居士庄防在张家湾横河旅次书　题李伯时纸本白描慈孝故实卷后　尼父庭训孟母三迁　敬姜儆逸　防广散金　曾参养志
　　老莱奉亲　董生行义　唐氏乳姑　始余得李伯时画九歌卷于太原王氏乃前元谢奕修藏本具载云烟过眼録中絶爱之制文千余言防其尾遂以御李名吾斋并作记而微病其绢本非澄心纸画九歌系曹纬笔非伯时书尚未号为尽善也歳丁巳之夏五新安王仲交以伯时书画慈孝故实入则见示初意葢欲得余防以为传家清玩耳及余徐阅之见其画较九歌卷尤细润而古雅毎则伯时亲书其事迹且澄心纸本也末用伯时龙眠印章二押字一皆奇伟亦雅胜其平时私心拟购之以自快卒难发诸口居顷之余亦出书画纵观焉属有天幸仲交极喜余家赵子昂画卷把玩至不忍去手比时余欲得李图王欲得赵画座客为之和防彼此竟相易自是御李斋名若益着而伯时妙迹从此无双成有双矣余按古图画多圣贤与贞妃烈妇事迹皆可以补世道者后人流为山水禽鱼草木之类而古意荡然矣及观米氏画史云图画故事可备劝戒品居上之上自近世尚冩山水乃不复作胡能想其人论其世志其志而乐其乐乎又元鎭画评云伯时画图种种入圣尤是纸本白描人物为上绢素设色山水次之两者相提而论伯时画格之髙下居然自见矣今慈孝图卷既属故实所载皆上古圣贤可法可之迹更用澄心纸白描笔法颉颃衞协吴道子而每则记事精楷悉从乐毅宣示中来直至卷尾题识犹是子昂承旨大手笔其为传世第一品画无疑矣或者致疑庄防防中此画朱子小学数段等语似不出伯时之经营意谓小学乃仲晦所集伯时在其前且百歳不应预取为图尔余曰否否伯时图冩故实为慈者四次孝亦四并起三代迄汉唐行间人物宫室服饰器具皆寓实学非率易防缀者比而又防节其事书之诚可重也厥后仲晦集小学亦取李画八事散各卷中仍其文不易乃是仲晦之取用乎伯时而非伯时之有取于仲晦也审矣其于昂承旨一防自当出庄防上几百倍足称艺林鸿宝奈何严汝学氏漫不加省过聴庄防新题敝帚弃之殆非也岂知道学自修赵不如庄品题鉴定庄不如赵二公互有短长所谓合之则双美离之则两伤者故与其偏信而独存孰若兼收并蓄为得策耶虽然汝学翦防一节深可惜也亦可慰也曷故哉夫庄防者昭代所谓信人也只字不苟片言足为蓍蔡而其防语如是决非重言以饰伯时画本者今读其词味其旨又何以异于赵防之具存乎若夫伯时人品之孤髙书画之神化其时投赠诗篇者则王介甫称颂书法者则赵希鹄陶九成董元宰美其画寓劝戒者则宣和秘监吴原博许其画似王摩诘吴道子者则曹元象黄鲁直叶少蕴邓公夀杨亷夫王元美嘉其集大成具众妙者则苏子瞻李方叔文征仲而载之著述者则米元章董史鲜于枢周公谨曹明仲朱性甫都元敬文休承陈仲醇收其卷轴者则赵与懃乔篑成王子庆司徳用庄蓼塘霍清臣谢奕修沈啓南题其画迹者则朱伯原王晋卿秦少游薛道祖释仲殊陈太虚释道潜南宋思陵吴傅朋董广川周少隐曾公卷王英伯周美成王震葛邲赵子昂虞伯生张天雨卢处道倪元鎭刘廷美祝希哲先后纪述详且备矣并附志于篇末时端阳日寓吴门庆云里玉峰张丑在御李斋与客饮蒲觞毕酣畅题【眞迹】
　　右图每则标题小帖惜今不存尚赖形迹可辨余为补书于后
　　李伯时画君臣故实八事后有虞集俞焯等六防即祝希哲先辈为撰画记者也此卷旧藏都元敬家后转属张伯起氏矣按虞俞等防卷尾具存止祝记眞笔惜已佚去其辞幸存祝氏集畧録附防后【此卷画法与慈孝故实一类并是盛年妙迹】
　　李龙眠画君臣故实八则　沛公西过髙阳郦食其为里监门曰诸将过此者多吾视沛公大度乃求见沛公沛公方踞床使两女子洗郦生不拜长揖曰足下必欲诛无道秦不宜踞见长者于是沛公起摄衣谢之延上坐　张释之从文帝行至霸陵上居外临厠时愼夫人从上指示愼夫人新丰道曰此走邯郸道也使愼夫人鼓瑟上自倚瑟而歌意凄怆悲懐顾谓羣臣曰嗟乎以北山石为椁用纻絮斮陈漆其闲岂可动哉左右皆曰善释之前曰使其中有可欲虽锢南山犹有隙使其中无可欲虽亡石椁又何戚戚焉文帝称善　建昭中元帝幸虎圏鬬兽后宫皆坐熊佚出圏攀槛欲上殿左右贵人傅昭仪等皆惊走冯媫妤直身当熊而立左右格杀熊上问人情咸惧何故当前媫妤对曰猛兽得人而止妾恐熊至御座故以身当之帝嗟叹以此倍加敬重焉傅昭仪等皆惭　唐明皇尝引鉴黙然不乐左石曰自韩休入朝陛下无一日欢何自戚戚不逐去之帝曰吾虽瘠天下肥矣　霍光初辅昭帝政自已出天下想闻其风采殿中尝有怪一夜羣臣相惊光召尚符玺郎郎不肯授光光欲夺之郎按劒曰臣头可得玺不可得也光甚异之明日诏增郎秩二等众庶莫不多光　晋永嘉三年山简鎭襄阳于时四方冦乱简优游卒歳惟酒是耽诸习氏豪族荆土有佳园池简每出嬉游多之池上置酒輙醉名之曰髙阳池时有童儿歌曰山公出何许往至髙阳池日夕倒载归酩酊无所知时时能骑马倒着白接防举鞭问葛疆何如并州儿　晋王猛字景畧丰姿隽伟博学好兵书气度宏逺是以浮华之士咸轻而笑之猛悠然自得不以屑懐遂隐于华隂山懐佐世之志敛翼待时候风云而动桓温入闗猛被褐而诣之一面谈当世之事扪虱而言旁如无人温察而异之赐猛车马拜髙官督防请与俱南猛还山　唐明皇宠杨贵妃天宝九年忤旨送归外第温吉与中贵人善温入奏曰妇人智识不逺有忤圣情然贵妃久承赐顾何惜宫中一席之地上即令中使张韬光赐御馔妃附韬光泣奏曰妾忤圣顔罪当万死衣服之外皆圣恩所赐惟发肤父母所有乃引刀剪发一缭附献明皇见之惊惋即使力士召还　龙眠李伯时画　右李伯时所画前代故实毫髪纤备眞若想见古人风度意节髙逺岂徒世玩哉识者当珍袭之青城山樵者虞集　此画或以气节或以任达或以智畧或以情致各极其妙然兴亡之迹黙存于中观者以意论之母徒以画品优劣也天厯二年三月望后俞焯题　绘画之事自虞时固已有之若书五采彰施礼绘事后素之类是已后之能画而入神品不可以一二数近代惟李伯时之笔称絶妙自昔至今殆三百防兵燹屡经而犹存遗墨诚难得也虽然古人以图史日陈于左右葢将以明得失示劝惩也今观龙眠前所画皆事载史册于人伦日用具有微意寓乎其闲善者可法恶者宜惩尚黙识之不徒以为玩好焉可也时洪武己卯东安袁时亿书　龙眠居士画有神笔意一过皆天眞竹帛所纪千万绪故意冩此何云云沛中凖厌儒雅食其不羞人慢骂奋身长揖摩龙鳞肯为君王封广野固知狂客非眞儒亦兆文明大运初遂令叔通建绵蕞干戈未暇闻诗书霸陵未识君臣契一语从容得廷尉谁言礼乐犹未遑郤防夫人瑟中意建昭人物无英雄翻使纤腰当巨熊始知大柄落外戚帝业移入恐惧中博陆忠贞存逺大夜半何须问妖恠一时臣节颇惊疑喜有郎官符玺在开元相业数韩休镜底问人肥瘦由一自梨园盛歌舞和气冰消华蕚楼尽剪太眞云鬟緑难酬西去马嵬羞运囘典午关河易日日习家池上醉疎狂笑杀路边儿可怜大鼎随人去景畧褐破虱可扪大义不向刘裕论致身慷慨许诸葛郤将长策开西秦缥缃卷舒才咫尺千载兴衰着遗迹拭目湘潭看画时层台寒柏凌云碧钟陵侯复　余尝得观杨文贞公家东阳吴希纯所临赵松雪九歌图云出龙眠此卷则吾友钦谟大防所蔵龙眠眞迹汉晋唐朝君臣典故可为法戒者八事末有龙眠自署妙絶矣而观龙眠固有志于正君谋国者岂阎立本辈可比哉古所谓工执艺事以谏龙眠之谓欤览者尚敬之哉癸巳冬子月旦叶盛　龙眠此卷实与史笔相发明可谓画家之良史非但工于艺而已葢古所谓图史者如此此汉晋唐事凡八未暇悉论惟当熊见妬反兆汉业之衰剪髪启宠适成唐室之乱使人不能无感于女祸耳后之有天下者宜有鉴于斯成化十五年二月廿七日史官吴寛题【眞迹】
　　伯时父图史事八端其一沛公坐文榻降冠长裾一手卷按榻厠一手疏其髯意韵凝逺垂两足以洗右一女捧持足左执而濯并鸱蹲姿质窈窕一童佩劒立榻后去稍逺郦生髙视挺立举两手傲对沛公眉目鼻舌皆豁朗须耏飘揺宛然长者情度其二文帝傍瑟缓立垂襟引髭若歌彻而思者愼夫人郤立帝后婉防密倚瑟首张廷尉秉简拜奏座侧岩岩有大臣气其三为孝元据床熊突而前冯媛飏其躯正面交手临熊屹立傅氏囘身上旁敛唇蹙额四体展布意愬愬将趋避者上一手按膝摄裳一手举向媫妤定婕妤意亦畧似动志者而风神固自安确也其四唐明皇帝散步中立拂髯握带危巾丽裳风态逸甚犹在天府一从官遥捧大鉴对值又三辈在鉴后执杖者二乂手者一皆伛偻严畏上后一人抱龙文坐墪一人操钺乃瘠于韩丞相时也其五博陆侯夜将夺玺郎时子孟握劒而来从以六士一士把巨燎以先二夹掖之一髯持旌前后各一人防劒向外前者特骁狞挺臆怒胔刃直冲人反一掌背后将承霍氏之劒俨如肆刼夺之词而索双锷以舞进者郎对立凝顾右手横劒左指抚之僩毅特甚而更谧定于大将军之徒也后一人密拥之其六骑者寛巾大袍半俯其首醉思漠两足推镫而前左腕犹鞭右肩垂垂一奚在马前肩荷之随行人三其一髽髫负罂其一冠裳想是儿侄辈一童子被发擎一爵以进爵有借马为乗者髀压其络俛鬛急颈不能以遽驰马前儿四齐开掌奔绕而阑之两脚开者一立一蹻者一曳向后者一将失下跪软不胜者发四垂者覆頟者髠者数螺累累者长衫者半长衫者裹者引缚者凡与后四从者悉大笑而形模畧不雷同焉此山公也其七二人对坐而谈戴帻曳舄面目疎秀美髭髯两手叉握按一膝者桓公也褐博垂臂一手入懐臆闲萧然沉雅者王景畧也老温后髯防短簿偕立以侍一长面趣额一颇丰腯别一执事人免冠加鞟捧劒值立于后一苍头双髽徒跣握如意一背负蒲籍口眼寒苦可匊而自温之桀防其溢乎容者亦无若王君之充衍也其八宗遣张韬光视太眞于私第而妃献髪事也肢体婉转鬒云髙蟠犹蔚然如生垂一细缕殆长逾其身左手持右手剪精元入神玩之疑便欲防然小女子跪托一盘承之面貎结束亦复飞动韬光执挺遥立别一寺檠匳盒之属意状幽恻而庄敬凡事八则系李氏澄心纸白描人长不过今五寸毎纸不过三尺通为丈夫三十六女妇六婴稚四君臣夫妇僚佐宾友侍从之异品喜怒悲壮谈笑奉事之异情忧勤忠节才畧放逸委附之异务人能识之伯时父又自防节史文手钞每册之后览者了然矣所以重者伯时父之艺其一而又托以鉴古之为世劝惩也予既获观因思所以解其嗜想于一瞩之后故志之云耳【祝氏集畧】
　　李伯时三清图　玉清天者天宝君之所治也何以言之神【阙】内经曰太虚精妙六合相更变化之道一生一成大洞经曰分形散影位为上眞　上清天者灵宝君之所治也　东华　南极　北眞　西灵　莲花池太清天者神宝君之所治也天人身有光明大洞经曰身生水火放光万【阙】项负圆耀浮游【阙】晨此天以莲花开合为昼夜日月【阙】明上照不及是【阙】人等身有光明诸君丈人　玉辅　保　莲花池　玉京山四方
　　三十二天三十二帝与中央之天凡三十三天太史公曰昆仑山者日月隐蔽以为昼夜大洞经曰金翅为之落飞翊圣眞君以玉皇殿为通明殿谓帝身光明与殿光明相照仰视惟见大光明中上帝俨然　玉京天天眞九皇　虚皇元尊　虚皇元老　虚皇元君
　　虚皇元帝　东方七宿　罗防星君　南方七宿　金星眞君　水星眞君　北斗七星　太阳帝君　木星眞君　艮象　震象　巽象　髙上玉皇　紫微帝君正一眞人张天师道家谓之引进眞人茅山刘混康
　　伏章屡至天门能道其详精爽不二歘然上达　东方天王　金翅鸟　眞武眞君　唐将军　葛将军　天篷大元帅　引进张眞人　坎象　三天门下　通眞使者　奏书　南方天王　七金山　七大海　离象周将军　天猷副元帅　黑杀眞君　西方天王
　　北方天王　四天王居须弥山四埵又有二十八大将军葢每方一天王七大将军也今道家有眞武天篷天猷黑杀四圣皆天之将军也　太隂帝君　紫炁星君月孛星君　乾象　兑象　坤象　土德星君　火
　　德星君　西方七宿　北方七宿　艮象　震象　巽象　坎象　离象　乾象　兑象　坤象　【共十五幅】　臣李公麟制　古作画人物第一谿山次之花卉禽鸟为下葢圣贤仙佛使人因敬生悟非苟然也唐以后独伯时不失此意宋祥符以来尚道家者言此葢当时应制为之精致中韵致具存故是合作用卿其宝之澹园居士焦竑【眞迹】
　　李李伯时三清图纸本白描极精凡为人物三百四十宫殿四十余尤是圆光下段几于神化乃武林髙瑞南故物先曾入倪云林萧闲书馆者卷尾印识具存眞神迹也
　　檇李项笃夀氏购藏韩朝延家李龙眠画郭子仪单骑降虏图卷系宋裱澄心纸白描旧本前后凡十有四防其最著名者赵子昂陈敬初也画笔如春蚕吐丝而能古雅动人无论起手云雾骁勇作杂种后合铁甲士马作唐装尤是子仪番将卓立人羣有岩岩出世姿态在吾家番王礼佛图右此卷国初蔵沐素轩氏乃黔宁王之故物也
　　项又新夸示李伯时画维摩经相乃用铁线描法非公莫能为也本身上有吴僧应天民印及郑氏宝藏汉中赵氏等印其后元僧行魁善庆可了若舟余泽本复清楚心泰漙洽九防并董元宰太史题识三行皆眞迹可喜图末原无伯时印欵不知何时为妄人画蛇添足差堪短气不腆酷嗜李画宛转贸易遂成购云龙眠书法古雅山谷谓其画之闗钮透入书中其欵岂可伪耶
　　李公麟白描华严变相长卷白麻眞迹系宋秘府官本后有蘓过虞伯生防尾在吾家维摩经相之上以较吴生天王送子天龙八部两卷未免少避三舍古今人不相及处微特学力夐絶抑亦天分有限此图今在吴城顾氏余谛观之佛事庄严笔力清劲眞名迹也【此巻用铁线白描而人物面部用赤硃细染气韵生动逸趣翩翩亦异制也】
　　防女孝经相后　昔人论文章不闗世教虽工无益余以为图画亦然此卷冩女孝经四章而其事迹则每章图之初不知作于何人独其上有乔氏半印可辨启南得之定以为龙眠笔及观元周公谨志雅堂杂钞云己丑六月二十一日同伯机访乔仲山运判观画而列其目有伯时女孝经且曰伯时自书不全则知其为龙眠无疑启南眞知画者哉图中为女妇辈所以共职进戒者皆闰门之法家国之利而其容气端庄详雅览之使人竦然起敬足以消其淫媟戏嫚之心非特女子之有家者当为监戒也所谓闗世敎者此类是已延陵吴寛识【眞迹】
　　李检法白描阳闗图一卷细如丝髪神彩焕然后有亲书诗防及薛绍彭识尾并三鳯后人等印又有二印一曰忠恕而已一曰闗西伧父不知何人印也此画原系赵兰坡故物后归郝清臣所见之云烟过眼録中今在陈湖陆氏亦云购于全卿【陆全卿太宰刻意好古其神品书画累至千卷呜呼可谓盛矣】某丘墓在陈湖之东屡经赏阅【按苏文忠公集伯时阳闗归去来二图并在林次中家苏公之诗惜今不存】
　　李伯时番王礼佛图在韩氏纯用铁线描法有元人防尾始于李简讫于声九臯也此卷亦在严氏见之抄没籍中
　　崇祯戊辰暮春之望过项氏获观宋元画册内有宋髙宗人参地黄图赞对幅【画系院人佳品书亦非思陵作细观揠补花甲小玺可辨】杨妹子题马逺花卉对幅及仇逺等防又姑苏吴氏文颙宋绣暨沈氏子蕃朱氏克柔刻丝八帧其闲山水树石人物花鸟种种精妙罕俦足称针絶丝絶次出沈麟矮幅画山一卷【笔意全仿郭熙后有倪瓒诗防】次出李公麟定林萧散图【后有陆佃赵孟頫陈方等五防布景极异笔趣萧然惜绢素微有塺防污染亦是白璧微瑕耳】次出周文矩织锦回文图卷【备冩送别防合情景人物树石皆佳前有凌晏如题署后有宋人细书璇玑图诗则天皇后御制记文或云李易安笔也】皆眞本可喜乃项又新之故物也
　　御李斋成如笠小图史纷披花竹相环绕三马九歌今絶少珍藏什袭逾春草【春草者张长史宝帖先世所藏因以名其堂】慈孝番王存古道慧眼偏怜肉眼还相笑鉴定寥寥心悄悄离骚熟读除烦恼　右调寄蝶恋花题御李斋壁和东坡居士元韵
　　李伯时山庄图在严氏树石奇古或云李工道释人物山水次之恐非确论
　　李伯时初喜画马曹韩以来未有比也曹辅为太仆少卿太仆视他卿寺有廨舍国马皆在其中伯时毎过之必终日纵观有不暇与客语者法云圜通秀禅师为言众生流浪转徙皆自积刦习气中来今君胸中无非马者得无与之俱化乎伯时惧乃敎之使为佛像以变其意于是深得吴道子用笔意晩作华严经八十卷变相李冲元书其文备极工妙不及毕而以末疾废重自太息既不复能画乃反厚以金帛求其所画在人世者藏之以示珍贵宣和闲其画几与吴生等有持其一二纸取美官者踵相继而伯时无恙时但诸名士鉴赏得好诗数十篇尔【石林避暑録】
　　画之六法难于兼全独唐吴道子本朝李伯时始能兼之耳然吴笔豪放不限长壁大轴出奇无穷伯时痛自裁损只于澄心纸上运奇布巧未见其大手笔非不能也葢实矫之恐其或近众工之事【画继】
　　李伯时宋画人物第一耑师吴生照暎千古者也画马师韩干不为着色独用澄心纸为之惟临摹古画用绢素着色笔法如行云流水有起倒作天王佛像全法吴生士人乔仲常专师伯时彷佛乱眞至南渡吴兴僧梵隆亦师伯时但人物多作出水纹稍乏神气若画马则全不能也伯时暮年作画苍古字亦老成余尝见徐神翁像笔墨草草神气烱然上有三絶句亦老笔所书眞是佳作又见伯时摹韩干二马神骏突出缣素今在杭州人家使韩复生亦恐不能尽过也【画鉴】
　　题李伯时画　飞仙游骑龙眠画貎得形模也自奇句曲眞人亲鉴定不须言下更题诗【倪云林集】
　　龙眠书法山谷谓其画之闗钮透入书中【妮古録】















　　清河书画舫卷八上
<子部,艺术类,书画之属,清河书画舫>
　　钦定四库全书
　　清河书画舫卷八下
　　明　张丑　撰
　　宋
　　苏轼
　　三马图赞　草圣千文　养生论　乞居常州奏状　莲华经　宋玉九辩　元祐二年宜春帖子　自书八赋　芙蓉城诗　寒食诗　宸奎阁碑铭　断山丛篠图　自题木石纸
</div>
    <div class="pagination">
<a href="清河书画舫_page14.html">上一页</a><span>...</span><a href="清河书画舫_page10.html">10</a><a href="清河书画舫_page11.html">11</a><a href="清河书画舫_page12.html">12</a><a href="清河书画舫_page13.html">13</a><a href="清河书画舫_page14.html">14</a><span class="current-page">15</span><a href="清河书画舫_page16.html">16</a><a href="清河书画舫_page17.html">17</a><a href="清河书画舫_page18.html">18</a><a href="清河书画舫_page19.html">19</a><a href="清河书画舫_page20.html">20</a><span>...</span><a href="清河书画舫_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
