<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 428 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 428 页/共 578 页</h1>
    <div class="content">　　元
　　职贡图
　　世祖二十五年礼部言会同馆蕃夷使者时至宜令有司仿古职贡绘而为图及询其风俗土产去国里程籍而録之实一代之盛事从之【元史世祖纪】
　　蚕麦图
　　至治二年八月诏画蚕麦图于盝顶殿壁以时观之可知民事【元史英宗纪】
　　云南图
　　至元十一年帝谓赛音廸延齐曰云南朕尝亲临比因委任失宜使逺人不安欲选谨厚者抚治之无如卿者赛音廸延齐即访求能知地理者画其山川城郭驿舍军屯夷险逺近为图以献帝大恱遂拜平章政事【元史本传】
　　七星堂画
　　元统三年达尔玛除大都留守帝命修七星堂先是修缮必用赤緑金银装饰达尔玛独朴素命画工图山林景物车驾自京还入观之乃大喜以手抚壁叹曰有心哉留守也【元史本传】
　　纺绩图
　　昔时守令之门皆画耕织之事岂独劝其人民哉亦使为吏者出入观览而知其本徒为箧笥之玩咏叹之资则亦末矣【道园学古録】
　　觳觫图
　　客有持觳觫图过余者作而言曰渔阳严君大徳中为川州判官州有屠牛者诈为病牛诣州上状君临视之则牛自其家逸出昻首屈望君悲鸣若有所诉盖牝牛始孕不病也廼按致屠者罪牛母子获全今所画骑而立者严君也持文书跪牛前屠者也右顾受屠者文书若拥骑者后趋骑者旁君所从吏卒也里父老既为之图且率士友为赋诗【黄学士集】
　　孝经古画图
　　孝经盖圣人以孝道而告诸曽参者也昔人之所注释儒先之所刊正亦甚详矣未闻图之以为画者此卷水墨像曲尽其情若亲拜尼山劒履日观曽子所以罄折答问之状使人容肃气荘不敢以防而知圣人之教人也严则其亲炙也可知矣【何梦桂潜斋集】
　　千里马图
　　马以千里名竒马也物之竒者世不常有有则见竒于世亦宜矣然汉文帝絶献者而不受武帝喜得之而作歌其遇与不遇盖如此嗟夫优游六闲食粟一石备乘御者又不必皆竒者也乃独有善画者得神骏之意而寄诸毫缣焉噫亦微矣【苏天爵滋溪集】
　　题醉图
　　古醉圗坐而饮者三人从旁卧者一人坐而背相倚者三人抱琴而行不进者一人扶曳蹁蹮顾而笑者二人一人俯而倾凭者在其前一人仰而頽僮从后拥一人弛衣跣足偃者横体若毙两童举而迁之凡醉者十三人僮四人良工心苦徒发醒者之笑【吴海闻过斋集】
　　御骠出廏图
　　王恽御骠出廏图诗云何人拂绢素冩此房驷精【秋涧集】
　　煑茶图
　　袁桷题煑茶图诗云何人丹青悟天巧落笔毫芒研妙理【清容居士集】
　　瘦马图
　　蒲道源题瘦马图诗云谁写骅骝草野间身行万里骨如山【闲居丛藁】
　　邨田乐图
　　虞集题邨田乐图诗云何人画此畎畞闲二三老人若相识【道园学古録】
　　老子度函谷关图
　　华岳说经台之左有老子度函谷关图元大徳庚子刻【金石文字记】
　　华山图
　　张翥题华山图诗云何人想像图真形叠崖隂洞髙林青【蜕庵集】
　　太真春睡图
　　岑安卿诗云丹青谁写春睡图后世不须箴大寳【栲栳山人集】
　　翦纸惜花春起早图
　　岑安卿题张彦明所藏翦纸惜花春起早图诗云谁将妙意寄工巧溪藤雪莹金刀小丹青退舍松煤枯剪出天真数分杪【栲栳山人集】
　　太乙真人图
　　是图摹写之妙较诸龙眠笔法人无间然其必善学而得其传乎【谢应芳巢集】
　　石勒问法图
　　右石勒问法于佛图澄图一叚元人遗制也【祝氏集略】
　　崔莺莺真
　　崔娘莺莺真像乃元人名手之所摹也【祝氏集略】
　　西戎郊马图
　　元人多作西戎郊马图此其矫然者也枯槎在野铣然懔栗寒鸦数防似掠似窥情景宛其在目【邢侗来禽馆集】
　　明
　　太祖示子孙图
　　洪武元年绘古孝行及身所歴艰难为图示子孙【瑚网】
　　天闲百马图
　　鄱湖之战陈友谅遣吴彻闲行觇我有防以献者上素闻彻名释彻防使题天闲百马图彻应声上诗曰闻渠何日渡江来百骑如云画鼔催九十九中皆汗血当头一个是龙媒上竒之度其不为我用乃刺诡谲秀才四字于靣遣之还【瑚网】
　　宋国兴像
　　髙祖画国兴像赐其家衣白龙袍画傍常开平方为小校从捉刀【瑚网】
　　宋讷像
　　上使画工瞷讷而图其像讷方公服危坐靣有怒色讷朝上问讷昨者何怒因出图示讷【书画记】
　　豳风图
　　上御无逸殿东室召费宏曰今日闲暇庻几君臣同游之雅命出观殿宇殿东壁书无逸篇北壁则皇考所作农家忙诗上跋其后转观豳风亭东壁书七月诗北壁则上所题豳风图长句东西小亭二壁上制文自儆兼述创造之故宏顿首称颂【书画记】
　　虎顾众彪图
　　解学士缙应制题虎顾众彪图曰虎为百兽尊谁敢触其怒惟有父子情一歩一回顾【畜徳録】
　　古圣贤功臣像
　　胡拱辰尝绘画古圣贤功臣像数十幅日挂三幅于全莭堂三日一换每日必焚香再拜【列卿纪】
　　匡庐社图
　　匡庐十八贤图一卷上有博古堂印识不知何人所作描法学马和之人物布置则髣髴东林石刻而韵度过焉【宋学士集】
　　羲之写经换鵞图
　　右王羲之写道经图笔意精妙非近代画者所能髣髴【东里续编】
　　洛神图
　　洛神图圆径八寸许不知何人笔【邵寳泉斋勿药集】
　　江山万里图
　　吾宗伯仁兄出其所得佳画一幅相与展而观之云烟苍茫而江山万里忽在几席间不知为何人之笔真老杜所谓尤工逺势古莫比者欤【黄枢后圃集】
　　蓝关图
　　沈周题蓝关图诗云卷中谁貎蓝关雪瘦马凌竞寒切骨【石田集】
　　明妃写照图
　　此明妃写照图图凡十二人上一人防祎翟冠一手指侍儿一手托几而坐一侍儿侍立看画工画工緑衣博持北向又三美人迤逦来一人以扇掩口而一人扯袂附语一人后行正簮一小姬抱象板随焉傍又有二姬一立而持一插扇拽裾向执者姬后又有二人服如三美人方舁盘持盂至曲尽意度【康海对山集】
　　禽鸟图
　　右平湖禽鸟图一卷吾弟民秀所藏不知何人笔太常卿夏衡题写生清玩四大字于前观其鸣者如有声吾疑耳塞飞者若进退吾疑目其平沙漫波野树芳草生意泼泼屡视几案又疑身置薮泽之畔而欠扁舟钓竿也【桑恱思集】
　　七贤过关图
　　右画雪景谿山树石间为关门下自关门骑而乗者七人为黄牛一为骡凡五为马之苍者一从人八各有所负持为琴书囊箱之类皆日用所需物若移居然位置笔意颇有佳趣衣冠似魏晋间岂世传所谓七贤过关图邪【陆俨山集】
　　任彦升访阮孝绪图
　　此卷传为任彦升访阮孝绪图不著作者姓名【澹园续集】
　　进马图
　　右进马图一人戴皮冠冠上悬赤丸一大如菽冠檐则縁文贝为饰穿窄防袍袍用文绮为之缕金縁襕着乌衣鞾鞾様尖而直制若一字北向拱手立容甚恭肃盖主进马者一人拱手立于其后容亦恭肃袍鞾同而冠不悬丸不縁贝必其从者也一人童颅辫髪而不加冠牵一马而前其马毛色皆黑自颈至黒沈深润如云蒸雨独鼻梁隆起而白状若玉陇盖白鼻騧也一人亦不冠童颅椎结而鼻加髙牵一马随之其马昂首长鸣欲追前马马身皆旋纹如用綖缳钱匀敷可以枚数而贯盖连钱騘也一人大略如前牵一马出于其后马耳若批竹尾若拥篲两蹄拏空而出欲追前马牵者死挽之而力不能制靣有努力容而马之背则微赤自腹以下皆浅白色盖赭白马也相马法曰彤白杂毛曰驳即赭白也此三马者神骏之气有一空凡马之意不知此图摸何代所进之马独羡画师运思之精写人物如生亦一竒也【徐一防始丰藁】
　　樊素小蛮图
　　石沆题主人壁间樊素小蛮图诗云江州司马两红妆水墨何人画此堂【清河书画舫】
　　毘卢寺壁画水
　　定州毘卢寺壁上画水影波纹活动若涌髙尺许不知何人所画【韩上桂定州志略】
　　轩辕图
　　此轩辕问道图写图手颇纎谨傅彩鲜匀亦必画苑应奉所为但轩辕古帝不应作唐帽盖俗工不知考古者【恬致堂集】
　　洛神图
　　昔余见梵隆所画七佛皆用吴道子水荇战掣之法极有古韵其旁不作树石别景与梁风子异调此洛神卷乃写种种然皆草草不求工致而意在布置经营实画家粉本也【恬致堂集】






　　御定佩文斋书画谱卷六十六
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第六十七卷
　　御制书画跋
　　书
　　懋勤殿法帖序
</div>
    <div class="pagination">
<a href="御定佩文斋书画谱_page427.html">上一页</a><span>...</span><a href="御定佩文斋书画谱_page423.html">423</a><a href="御定佩文斋书画谱_page424.html">424</a><a href="御定佩文斋书画谱_page425.html">425</a><a href="御定佩文斋书画谱_page426.html">426</a><a href="御定佩文斋书画谱_page427.html">427</a><span class="current-page">428</span><a href="御定佩文斋书画谱_page429.html">429</a><a href="御定佩文斋书画谱_page430.html">430</a><a href="御定佩文斋书画谱_page431.html">431</a><a href="御定佩文斋书画谱_page432.html">432</a><a href="御定佩文斋书画谱_page433.html">433</a><span>...</span><a href="御定佩文斋书画谱_page429.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
