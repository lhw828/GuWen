<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 153 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 153 页/共 231 页</h1>
    <div class="content">　　外录
　　广川畵跋云渭桥图汉受呼韩邪朝正月于渭上者也绍圣三年邵仲恭出其图且访其畵长阔逺近或不可料至芙蓉李杏亲见一时人马屋木全失形似大不与今世畵上所见相类此其理何哉余曰世之论畵谓其似也若谓形似长说假畵非有得于真象者也若谓得其神明造其县解自当脱去辙迹岂嫓红配绿求象后摹写卷界而为之耶畵至于此是解衣防礴不能偃伛而趋于庭矣恐时人未能以此求其下笔时也立本世以畵显当在荆州时得张僧繇畵初犹未解曰定得虚名耳明日又往曰犹是近代好手明日又往曰名下定无虚士十日不能去寝卧其下对之夫畵至于出辙迹者其难悟如此后人畵未能辨笔画而学不知形象所主见解又非得若立本极其功用至于论畵一望而县断是非得失者妄也但恐世之所论非真得诸絶而不留者当是平平者尔若在四五间者犹可意识求之其过于什一者果可辨其真伪哉若谓出于一二而得非数者恐非立本不能言
　　阎立本诸番图卷
　　阎立本总章元年拜右丞相封博陵县公有应务之才兼能书畵时天下初定异国来朝诏立本畵外邦人物此图是也李嗣真云自江左陆谢云亡北朝子华长逝象人之妙号为中兴至若万国来庭奉涂山之玉帛百蛮朝贡接应门之叙位折旋矩度端簪奉笏之仪魁诡谲怪鼻饮头飞之俗尽该毫末备得神情故朝廷号为丹青神化与兄立德同在上品云临汉魏泰道辅记
　　右图起武兴止狼牙修计国二十六为人二十八具列国状貌道辅尝有东轩笔记行于世【阙】
　　阎令歩辇图
　　外录
　　米氏畵史云宗室君发以七百千置阎立本作太宗歩辇图用熟绢通身背畵经霉便两边脱磨畵苏落
　　畵鉴云阎立本畵三清像异国人物职贡图传法太上像五星像皆宣和明昌物余并见之及见歩辇图畵太宗坐歩辇上宫女三十余人皆曲睂丰颊神采如生一朱衣髯官执笏引班后有赞普使者服小团花衣及一从者赞皇李卫公小篆题其上唐人八分书赞普辞婚事宋髙宗题印完真竒物也
　　阎右相西域图
　　外録
　　畵鉴云王芝子庆家收阎令畵西域图为畵品第一赵集贤子昻题其后云畵惟人物最难器服举止又古人所特留意者此一一备尽其妙至于发采生动有欲语状在虚无之间真神品也
　　书畵舫云阎令以畵显太宗时所制职贡图前元时在齐斋赵与懃家或云即王防图也其畵宋世藏尚方按董逌广川畵跋第二卷有上王防图叙录一篇防文索畵想其真迹神妙殆胜西域图云
　　卢鸿一
　　卢浩然草堂十志图
　　外录
　　石林避暑录云卢鸿草堂图旧藏中贵人刘有方家余往有庆厯中摹本亦名手精妙犹记后载唐人题跋云相国邹平叚公家藏图书并用所厯方镇印记咸通初余为荆州从事与柯古同在兰陵公幕下阅此轴今所歴嵗时倐逾二纪荐罹多难编轴尚存物在时迁所宜兴叹丁未年驾在岐山涿郡子謩记乂书己酉嵗重九日专谒大仪遂载览阅累经多难顿释愁襟子謩再题邹平公段文公也柯古其子成式字也子謩不知何人涿郡葢亦卢氏望兰陵公或云萧邺其罢相出为荆南节度使咸通初成式终太常少卿则所谓大仪也丁未僖宗光啓二年己酉昭宗龙纪元年此畵宣和庚子余在楚州为贺方回取去不归当时余方自许昌得请洞霄思卜筑于此山之下视图中草堂樾舘桃烟舘幕翠庭等渺然若不可及今余东西两岩略有亭堂十余所比年松竹稍环合每杖防登山竒石森耸左右诘曲行云霞中不知视鸿居为何如但恨水泉不壮无云锦淙金碧潭耳书畵舫云范阳卢鸿一字浩然隠居嵩少间清真絶俗人伦师表开元中以谏议大夫召不就喜写山水笔墨峥嵘所作草堂十志图旧藏段成式家下逮宋元显晦不一向后严分宜购得之载之书畵纪按文休承笺注云十图既精妙而诗辞又作十体书之乃金陵杨氏物后归苏门袁氏复在丹阳孙氏米元晖诸公所录已逸其二今十志皆全又有杨凝式周必大跋语尤为可宝或云十志既逸其二焉得复全余谓神物离合固自有数子勿疑也
　　又云往者伯兄以绳见古迹卷中有丹杨蔡肇署名以为拟书者之失余曰否否考晋地理志谓山多赤栁故曰丹杨非误也此如汉郭究碑书仲尼为仲泥系假借字例别有昊苍为浩仓天地为坠鹤爵为寉□互易増损用之无害因思古人姓名字号其曹不兴为弗兴字异义同卢楞伽为棱伽文同为仝米黻为芾夏珪为圭倪瓒为郳伯虎为柏古文通用陆珫为统又为陆玩以字形误之张璪为藻闗穜为仝董源为元以声音误之王洽为墨则因泼墨而得名范中立为寛则因性缓而起号庄周为严荀卿为孙魏征为证呉道为道元丙审为景审并属避讳朱防为夏陆堇为杜葢表出姓文壁为征明陈淳为道复则以字行非如卢鸿一为卢鸿记载讹谬米尹仁为友仁徐珵为有贞前后更定后学不可不究心也
　　曹　霸
　　曹将军玉花骢图
　　杜工部赠曹将军丹青引【原诗不录】
　　元祐戊辰获观于才翁之子及之对紫金浮玉书米黻【小行草书】
　　广平程钜夫观
　　髙秋风起玉闗西踣铁归来十万蹄貌得当时第一匹昭陵风雨夜闻嘶雍虞集题
　　外录
　　畵鉴云曹覇畵人马笔墨沈着神采生动余平生凡四见真迹一奚官试马图在申屠侍御家一调马图在李士家并宋髙宗题印其一下槽马图一黑一骝色圉人背立见须睂髣髴竒甚其一余所藏人马图红衣美髯奚官牵玉面骍绿衣阉官牵照夜白笔意神采与前三畵同赵集贤子昂尝题云唐人善畵马者甚众而曹韩为之最葢其命意髙古不求形似所以出众工之右耳此卷曹笔无疑圉人太仆自有一种气象非世俗所能知也集贤当代赏识岂欺我哉
　　李思训
　　云麾将军御苑采莲图卷
　　右唐李思训采莲图内有宫殿台阁赤栏桥青龙舟葢写禁中景物非泛然图江湖之笔也按思训有唐宗室官至左武卫大将军妙极丹青最为当时所重其设色布景皆极超絶得烟霞缥缈难写之状时其子昭道亦善畵故人有大小李将军之称大则思训小谓昭道予前在豫章屡见其父子之笔然昭道不及思训此卷可珍重也万厯乙亥春正月观于归来堂中因题其后茂苑文嘉大李将军采莲图一卷楼观房栊衣裳舟檝精巧细宻妙入毫芒而山光掩映湖波浩朱华冒水绿树羃云又有濠濮之思唐人去晋未逺犹有顾陆遗风非后代畵手所能彷佛也此卷本赵宋尚方间物思陵好古图史而鉴定乃出曾觌龙大渊辈名流题识往往剪削不留一二若此图者嶷然独立如鲁灵光使览者不胜扼腕耳太原王穉登书
　　书云麾将军御苑采莲图卷后
　　金碧山水始于唐之李将军父子李故帝王苗裔生长富贵喜写般游宫殿等图其用绢则祖吴道子法皆以热汤半熟入粉捶如银版故作山水人物精彩入笔五代以来此法中絶矣后人收李畵必以绢辨其纹麄者非是今按采莲图一一合格故知其为名迹耳又按思训畵本能于遒劲内备极古雅清逸之趣是以妙絶古今昭道则一味板细相去葢星渊也休承先辈品定于千载之下在彼而不在此者其得之心鉴与长洲后学张丑谨识
　　余向见两贤共咏云麾将军着色山水诗一纸失去图引详味之乃是题其采莲图卷大索不获追录于此张丑识
　　楼阁参差霞绮开峰峦重复水萦廻赤栏桥外垂杨下歩月看花向此来倪瓒
　　南风吹断采莲歌夜雨新添太液波水殿云廊三十六不知何处月明多王
　　外录
　　书畵舫云大李将军思训为帝室之胄而能以战功显于当世故李北海邕为之书碑所谓云麾将军者其生平大节悉具碑中无事赞述若夫丹青之妙尤为独歩古今第人间遗迹日少得者真如鳯毛麟角云向后其子昭道宋王诜赵伯驹元冷谦辈皆刻意师法之无不以着色山水擅名于时斯其所造之极不言可知矣云上人购藏御苑采莲图小本绍兴御府故物复为胜国张雨收藏前后用句曲外史印金碧绯映古雅超羣则云麾将军絶诣也惜后倪元镇王叔明二诗今不存耳丁巳中秋日记
　　又云麾将军采莲图铭云黄者金青者碧图成采莲大李新格匣而藏之如拱璧
　　又云寓意编载卢廷璧藏大李将军踏锦图长幅上有思训小字与陈湖陆氏春山图笔法相类皆宋秘府物也又闻节斋刘公【节斋刘珏廷美初号】亦藏思训江山渔乐图卷本乔仲山故物有金章宗题签明昌诸印记后归之沈氏
　　大李将军明皇幸蜀图
　　外录【按宣和畵谱载李思训畵无幸蜀图其子昭道有摘图思训卒在开元八年前不及幸蜀之时岂以小李而误耶】
　　石林避暑录云明皇幸蜀图李思训畵藏宗室汝南郡王仲忽家余尝见其摹本方广不盈二尺而山川云物车辇人畜草木禽鸟无一不具峰岭重复径路隠显然有数百里之势想见为天下名笔宣和间内府求李畵甚急以其名不佳故不敢进明皇作骑马像前后宦官宫女导从略备道傍圃宫女有即圃采者或讳之为摘图而议者疑元稹望云骓歌有骑骡幸蜀之语谓仓卒仪物不应犹若是盛遂欲以为非幸蜀时事者终不能改也山谷间民皆冠白巾以为蜀人为诸葛孔明服所居深逺者后遂不除然不见他书
　　畵鉴云李思训畵着色山水用金碧晖映为一家法其子昭道变父之势妙又过之故时号曰大李将军小李将军至五代蜀人李升工畵着色山水亦呼为小李将军宋宗室伯驹字千里复仿效为之妩媚无古意余尝见神女图明皇御苑出游图皆思训平生合作也又见昭道海岸图绢素百碎粗存神采观其笔墨之源皆出展子防辈也
　　李昭道
　　小李将军落照图
　　外录
　　都敬文跋云落照图宋秘府物尝入贾丞相家洪武中昆山有道士黄微者宝秘是图今藏琴川刘氏唐人畵之入神品者若阎立本大小二李王摩诘吴道子其真笔予皆尝见之是图厯年数百而气韵不失当为唐人第一名畵神品上上宋范中正尝有临本亦入神品予亦尝见之
　　艺苑巵言云畵家称大小李将军谓思训昭道也畵格本重大李而举世只知有小李将军不得其説吾尝于徐封所见小李海天落照图真是妙品后一辱权门再入内府闻已就燬矣大抵五代以前畵山水者少二李辈虽极精工微伤板细右丞始能发景外之趣而犹未尽至闗仝董源巨然辈方以真趣出之气概雄逺墨晕神竒至李营丘成而絶矣营丘有雅癖畵存世者絶少范寛继之奕奕齐胜此外如髙克明郭熈辈亦自卓然南渡以前独重李公麟伯时伯时白描人物逺师顾吴牛马斟酌韩戴山水出入王李似于董李所未及也
　　李中舍汉武帝柏梁联句图卷
　　外录
　　书畵舫云柏梁联句图一卷在城西王氏界畵精好人物生动不让云麾之作后有思陵行书柏梁联句诗葢行卷中之絶品无对者
　　郑　防
　　郑弱齐竹溪六逸图卷
　　外录
　　书畵舫云荥阳郑防开元天宝间名士杜文贞吟友也其颠末详八哀诗中生平书法钟王畵登神品而其遗迹传世絶少新都黄氏藏防竹溪六逸卷纸本浅绛色极佳后有苏子瞻题跋米元章鉴定绍兴御府等印记渇欲一见而不可得近幸获观钱舜举摹本笔趣潇洒足供卧游想其真迹之妙更何如也
　　畵鉴云古人以畵得名者必有一科是其所长如唐之郑防蜀之李升并以山水著名宣和畵谱皆入人物等部畵目称其能山水而所收止人物神仙耳其他不可枚举仆凡欲条宣和畵谱者数矣惜未得遂所欲也
　　张　萱
　　张萱汉宫祈巧图【绢本挂幅长四尺七寸阔三尺二寸唐张萱真迹流传者絶少此图乃其尤最者向蔵宣和御府所作朱防碧瓦曲折工丽极尽六宫之胜几筵盘盂种种臻妙宫嫔三十一人晚妆妍靓端雅丰厚各具意态至于庭柯掩霭俨然夜色洵非神手不办也】
　　吴道
　　吴道子钟馗元夜出游图
　　【书】臣呉道奉防畵
　　君不见元宵春夜玉京口魑魅陆离山怪吼髯夫当前黧媍后娇姿百媚门楣秀大跳梁小波毬灯百戯舞且歌欢声腾沸笑声杂月光莹白灯光多腊鬼作粱负驱虹霓可驾雷可车云奔雾集效劳勚峥嵘齐力彊肩舆旗鎗散漫非寻常人间此夜乐未央金吾不敢禁行迹乃知馗心方且刚斩馘妖邪祛瘴秽惊散魂心胆碎乾坤清谧正气淳一睹仪容生者畏想当唐室梦见时道子丹青亲写之披览此图殊慷慨醉里挥毫为赋诗青城山人
　　终南老馗状酕醄虎靴乌弁鸭色袍青天白日不肯出上元之夜始出为游遨鬼门闗头月轮髙乌犍背穏如駼駣媍涂两颊鬼子垂一髦徒御杂沓声嗷嘈以灵姑旗翼以大食刀荼垒左执鞭质矫右属櫜方明前持漆灯张若后拥犛旄离未罔两不可一二数肩担背负手且操竒形狞色使人怕一似防骏枭獍兼猿猱战塲人血化燐火各出照地防防如焚膏隂风飒飒笑荒皋百怪屏气不敢号汝辈逺遁莫我遭我欲饮汝血甘如饮醇醪我欲啗汝肉美如啖羊羔肯容汝辈在世长贪饕吁嗟乎老馗真为百鬼中一豪所以唐皇想其像诏令道子写以五色毫吾尝疑其事展图再把短发临风搔忆当天宝年左右皆鬼曹太真宫中逞狐媚禄山殿上作虎嗥当时便有老馗者安得纵彼二鬼逃便须缚以苍水使者之赤縧献于天阍尸诸兽牢寝其皮拔其毛效尔一日驱驰劳坐令温泉生污泥骊山长蓬蒿上除唐家百年害下受唐史千年褒却来上元夜任尔烧灯竝伐鼛长洲吴寛
　　君不见昔日开元全盛时君王图治世清夷絶地天通幽明逺举朝尽是皋与防天宝已后君心惫梦寐时时见妖怪当时玉笛最所欣有盗之君独聆终南进士名钟馗蓝袍破防真黄睂自言能除虚耗鬼刳目劈啖如疗饥奔魑走魅驱罔两土逐羵羊水罔象千妖百怪匿其踪遂令道子图其像嗟哉此图更竒特不比当时旧遗墨如何却作上元游醉眼摩娑诸侧青阳转春东风迟风和月白流春澌玉花老梅含野姿垂杨拂水摇烟丝属族相随恣欢笑上下灯光炯相照魔腾鬼趯不得寜牛背穏骑无我观此图诚荒唐陈君得之奉髙堂但祝除君虚耗何须问其擕家出游有无之行藏姑苏顾余庆
　　吴道子钟馗图衣纹笔势皆有顾虎头陆探微法东坡所谓笔所未到气已吞真竒品也董其昌观因题
　　内教博士势至像
　　外录
　　瑚网云世称道子笔法超妙为百代畵圣早年行笔差细中年行笔磊落如莼菜条人物有八面生意活动其傅采于焦墨痕中略施微染自然超出缣素世谓之吴装观此大势至像信然
　　吴道子送子天王图卷【一名释迦降生像水墨纸本凡四叚系白麻真迹神彩生动畵迹如新】
　　右送子天王吴生畵甚竒建康曹仲拜阅时升元二年夏五望日也
　　瑞应经云浄饭王严驾抱太子谒大自在天神庙时诸神像悉起礼拜太子足父王惊叹曰我子于天神中更尊胜宜字天中天【张丑跋云此为李伯时小楷书卷尾】括苍王防以陜牧述职于朝因获观于天界之禅室洪武乙丑三月既望防识
　　泰昌纪元八月之望获观韩氏送子天王图为唐吴生笔是天下第一名畵存良太史故物也卷尾瑞应经语为李伯时小楷伯时畵师道子宜其珍重乃尔前后用乾卦图书绍兴小玺出宋思陵睿赏曲脚封字印悦生葫芦图书实贾秋壑之秘藏中间慧辨此山魏国朱芾四印慧辨乃子固老友此山则子昻硕交皆方外名流也魏国属仲穆所用朱芾系孟辨之章皆艺林宗工也以至安阳老圃虞杼基本初重鼎三印见钟太傅季直表中并为故家韵士其他印识尚多虽未能详悉亦一时真赏云载按此图落笔竒伟形神飞动是吴生擅场之作岂仅如沈括图畵歌云操蛇恶吐火兽凿名道子传姓吴而已爰述赞曰道畵本才髙气传播万古于唐有光嫓美顾陆齐名卫张展观送子日觐天章越三日清河张丑在宝米轩审定真迹秘玩
　　外录
　　书畵舫云呉道送子天王图一名释迦降生像纸本水墨真迹谨按浄饭王为释迦文佛之父是韩氏名畵第一亦天下名畵第一也
　　又云悦生葫芦印贾相似道所用都敬云悦生乃其堂名也似道收蓄书畵妙絶古今不特搜访详备尤是目力过人葢其相业虽属误国而鉴赏则称独歩矣吾衍云宋贾师宪所藏书畵皆有古玉一字印相传是封字又谓之屈角封乃长字也印大将及二寸其篆法用李阳冰新意盘屈成文前无此体当是唐时所作
　　吴道子南岳图
　　外录
　　书畵舫云宣和秘府藏吴道子南岳图系晩年之笔今在城西王氏
　　吴生水月观音变相图
　　外录
　　书畵舫云严氏水月观音变相真迹其衣纹面部与韩存良家送子天王笔法一类乃其盛年作也吾家彦逺畵评云顾陆以降畵迹罕存难悉言之惟观道之迹可谓六法俱全万象必尽神人假手穷极造化也其推尊之者至矣
　　吴生洪崖仙图【此图铁网瑚作阎立本书畵舫作吴道并载俟考苏黄二跋详见阎本】
　　外录
　　书畵舫云吴生洪崖仙图后有苏东坡黄大痴跋尾是茂实府君宝玩絶品寻为时贵购送严分宜而书畵记不载则知籍没时遗失者多矣洪崖葢张姓故府君购以自况云
　　吴道子毘沙门天王图【小直幅】
　　外录
　　书畵舫云震泽王氏藏吴道子毘沙门天王小直幅绢本着色全学张僧繇凡为天人大小共三十异兽二中间旌旗器具一一古雅且竒伟也尤是烟云水石山头屋宇逺近布置竒特上方具唐吴道子述五字思陵书也并有乾卦图书御书小玺曲脚封字等印与韩存良家张僧繇五星二十八宿卷笔法若合符节是呉生盛年畵不疑耳闻其家尚有李成烟波渔艇笔法尤异未及见之
　　内教博士水墨天龙八部图卷
　　此呉道子本深爱之故为后人所爱也予钦呉道子畵鬼神人物得面目之新意穷手足之变态尤妙于旁见侧出曲折长短之势精意考之不差毫毛其粗可言者如此至其神妙自然使人喜愕者固不可言也今长安雷氏所藏乃其真迹世称道子至以为畵圣不如此不称其名人多假其名氏者观此乃知其非是旧説狗马难于鬼神此非至论鬼神非人所见然其歩趋动作要以人理考之岂可欺哉难易在工拙不在所畵工拙之中又有格焉畵虽工而格卑不害为庸品熈宁三年正月廿二日赵郡苏轼子瞻书
　　濮阳呉仲庶尝观
　　逸安安老【篆文】
　　济宁于汲思祖括苍周兊説道建安丘括公度济北王渊长卿庐陵彭卫明征同观于歴阳使圃之连云观绍圣丁丑初伏日卫题
　　仲忱惇谊同观
　　天龙梵释等无量诸身云而于一毫端示现大神变当知妙起处不落真妄中丁未六月旦信安程俱书
　　是嵗八月丁夘赵子崧陈鼎同观丹阳楼
　　宋防向子諲同观
　　扶风马开明仲尝观
　　番阳汪藻毘陵胡交修丹阳洪拟福清林遹信安程俱河南程与义衡山侯延庆洛阳席益绍兴辛亥季秋大飨致斋观于竞秀阁
　　伯镇供奉见过携示呉道子所畵得见妙笔崇宁丙戌九月三日南徐苏元崇题
　　绍兴壬子秋赵淑问出此畵相示因得留观于家过时未还冬十二月甲午夜大火所居被焚书室中物皆不及收一老兵独携数卷轴来此畵在焉信神物所防持者耶綦崈礼叔厚
　　逸安安老
</div>
    <div class="pagination">
<a href="式古堂书画汇考_page152.html">上一页</a><span>...</span><a href="式古堂书画汇考_page148.html">148</a><a href="式古堂书画汇考_page149.html">149</a><a href="式古堂书画汇考_page150.html">150</a><a href="式古堂书画汇考_page151.html">151</a><a href="式古堂书画汇考_page152.html">152</a><span class="current-page">153</span><a href="式古堂书画汇考_page154.html">154</a><a href="式古堂书画汇考_page155.html">155</a><a href="式古堂书画汇考_page156.html">156</a><a href="式古堂书画汇考_page157.html">157</a><a href="式古堂书画汇考_page158.html">158</a><span>...</span><a href="式古堂书画汇考_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
