<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 66 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 66 页/共 578 页</h1>
    <div class="content">　　妙品一人
　　施璘
　　能品一人
　　丁谦
　　屋木门第五
　　神品一人
　　卫贤
　　能品一人
　　何遇
　　塑作门第六
　　神品三人【内装鸾一人附】
　　杨惠之　　　刘九郎　　　王温
　　雕木门第七
　　神品一人
　　伎巧夫人严氏【五代名画补遗】
　　宋刘道醇圣朝名画评
　　夫识画之诀在乎明六要而审六长也所谓六要者气韵兼力一也格制俱老二也变异合理三也彩绘有泽四也去来自然五也师学舍短六也所谓六长者麤卤求笔一也僻澁求才二也细巧求力三也狂怪求理四也无墨求染五也平画求长六也既明彼六要更审彼六长虽卷帙溢箱壁版周庑自然至于别识矣大凡观画抑有所忌且天气晦冥风势飘迅屋宇向隂暮夜执烛皆不可观何哉谓其悉不能极其竒妙而难约以六要六长也必在乎爽霁清虚室面南依正壁而张之要当澄神静虑纵目以观之且观之之法先观其气象后定其去就次根其意终求其理此乃定画之钤键也是故见短勿诋返求其长见工勿誉返求其拙夫善观画者必于短长工拙之间执六要凭六长而又揣摩研味要归三品三品者神妙能也品第既得是非长短毁誉工拙自昭然矣大抵观释教者尚庄严慈觉观罗汉者尚四像归依观道流者尚孤闲清古观人物者尚精神体态观畜兽者尚驯扰犷厉观花竹者尚艳丽闲冶观禽鸟者尚毛羽翔举观山水者尚平逺旷荡观神者尚筋力变异观屋木者尚壮丽深逺今之人或舍六要弃六长而能致此者何异縁木求鱼汲泉得火未之有也
　　人物门第一
　　神品六人
　　王瓘
　　评曰本朝以丹青名者不可胜计唯瓘为第一何哉观其意思纵横往来不滞废古人之短成后世之长不拘一守奋笔皆妙诚所谓前无呉生矣故列神品上
　　王霭
　　评曰霭之为画也可谓至矣意思宛约笔法豪迈皆不下王瓘但气焰稍劣耳夫写人形状者在全其气宇霭能停分取像侧背分衣周旋变通不失其妙可列神品中
　　孙梦卿
　　评曰张懐瓘以呉生为僧繇后身予谓梦卿亦呉生之后身而列于瓘霭之下何哉吴生画天女及树石有未到处瓘霭能变法取工梦卿则拘于模范虽得呉法往往袭其所短不能发新意谓之脱壁者岂诬哉可列神品中
　　赵光辅
　　评曰光辅之画也放而逸约而正形气清楚骨格厚重可列神品下
　　髙益
　　评曰观益之画色轻而墨重变通应手不拘一态其丹青之工者欤可列神品下
　　武宗元
　　评曰武贠外学呉生笔得其闲丽之态可谓覩其奥矣而品第不至于髙益得无意乎夫若千乗万骑出彼入此气貌风韵不有相类则益得之矣武虽可以齐肩接迹无甚媿之色必求定论故有优劣然气格不群优入画域亦列神品下
　　妙品十五人
　　王齐翰　　　王士元　　　侯翌
　　评曰齐翰不曹不呉自成一家其形势超逸近世无有士元通于微妙物物称絶见抑于髙文进势使然也侯翌墨路谨细笔力刚健富于气焰与齐翰士元并列妙品上
　　蒲师训　　　黄筌　　　　黄居寀
　　孙知微　　　孟显　　　　周文矩
　　评曰蒲师训笔法虽细其势极壮黄筌凡欲挥洒必澄思虑故其彩绘精致形物伟廓居寀有父之风可谓善继矣孟显能作猛风之势痩形员面识者犹以为疵周文矩用意深逺于繁富则尤工并列妙品中
　　张昉　　　　王端　　　　勾龙爽
　　陈用志　　　厉昭庆　　　王兼济
　　评曰张昉用意敏速变态皆善王端写人形表尤见所长勾龙爽笔力飘逸多从质野陈用志所为虽至小僻曲尽其妙厉昭庆居必幽静故其澄虑设色久而愈精王兼济尝与武宗元分画大像然不能及亦可以接其歩武矣并列妙品下
　　能品十九人
　　杨斐　　　　髙文进　　　赵元长
　　髙元亨
　　评曰杨斐深有才思用亦宏博于大像求其全功则非吾所知也髙文进笔力快健施色鲜润皆其所长赵元长妙于形似髙元亨尽事物之情并列能品上
　　孙懐恱　　　南简　　　　王道真
　　牟谷　　　　沙门元霭　　尹质
　　评曰孙怀恱气格清峭理致深逺南简意不在近格亦至僻王道真淳重宁妥可谓能矣言院体者无出其右牟谷元霭尹质长于写貌笔能夺眞其优劣如次第云并列能品中
　　石恪　　　　陈士元　　　王拙
　　王居正　　　叶进成　　　燕文贵
　　叶仁遇　　　郝澄　　　　毛文昌
　　评曰石恪笔法颇劲长于诡怪陈士元师王士元不为不近求其器岸体骨则难王拙善为佛道于大像尤备虽放纵矜逸往往失于卑懦王居正士女尽其闲冶之熊盖虑精意密动切形似叶进成江左敏手设色清润燕文贵于人物自有佳处仁遇好写流俗能剽真意毛文昌得其村野之趣甚有可观皆列能品下
　　山水林木门第二
　　神品二人
　　李成
　　评曰成之命笔惟意所到宗师造化自创景物皆合其妙躭于山水者观成所画然后知咫尺之间夺千里之趣非神而何故列神品
　　范寛
　　评曰范寛以山水知名为天下所重真石老树挺生笔下求其气韵出于物表而又不资华饰在古无法创意自我功期造化而树根浮浅平逺多峻此皆小瑕不害精致亦列神品
　　妙品六人
　　髙克明　　　王士元　　　王端
　　商训　　　　燕文贵　　　许道宁
　　评曰山有体水流意而自近至逺景有増易求其妙手岂易也哉髙克明铺陈物象自成一家当代少有士元之写景王端之老格同出关氏各有所得商训又其次也燕文贵尤善其景随目可爱许道宁既有师法又能变通皆列于妙品
　　能品十人
　　陈用志　　　黄懐玉　　　黄筌
　　翟院深　　　刘永　　　　沙门巨然
　　赵干　　　　李隐　　　　厐崇穆
　　曹仁希
　　评曰山水天下之胜于绘事中尤可尚也陈用志笔虽放旷得自然之意黄懐玉老于所学势多刚峭黄筌失于麤暴犹为蜀中之最翟院深尤得风韵盖有师法刘永亦学关氏逺有所到巨然好写景趣殊为精絶赵干穷江行之思观者如渉李隐状千里之山不出所顾才富意逸崇穆有焉如仁希之画水浅深怒怗一笔而已信所谓敏而不失其真者也并列能品
　　畜兽门第三
　　神品一人
　　赵光辅
　　评曰善观画马者必求其精神筋力精神完则意出筋力劲则势在必以眼鼻蹄踠为本神哉光辅之为也虽鬉尾一毛不可得而议故列神品
　　妙品六人
　　赵邈卓　　　裴文睍　　　杨辉
　　袁义　　　　龙章　　　　何尊师
　　评曰邈卓之虎非世俗常见往往有不知名者犹天下珍玩岂易辨哉裴文睍之水牛浑夺生意杨袁二生之鱼不拘末节自得真体龙章亦善虎岂常人可及何尊师所得不为不多并列妙品
　　能品十二人
　　陈用志　　　冯清　　　　王士元
　　髙益　　　　荀信　　　　呉懐
　　董羽　　　　王道真　　　李用及
　　张钤　　　　辛成　　　　冯进成
　　评曰马之气骨非精笔不能周备陈用志王士元髙益李用及张钤之徒各从师法更生已意皆称一时之妙果求其真鉴故有次第冯驼辛虎皆与真逼如荀信呉怀董羽可谓为能于其事矣冯进成为犬深造于妙犹以气韵孤簿或有讥者皆列能品
　　花竹翎毛门第四
　　神品四人
　　徐熙
　　评曰士大夫议为花果者往往宗尚黄筌赵昌之笔盖其写生设色迥出人意以熙视之彼有慙徳筌神而不妙昌妙而不神神妙俱完舍熙无矣夫精于画者不过薄其彩绘以取形似于气骨能全之乎熙独不然必先以其墨定其枝叶蕊萼等而后傅之以色故其气格前就态度弥茂与造化之功不甚逺宜乎为天下冠也故列神品
　　唐希雅
　　评曰江南絶笔徐熙唐希雅二人而已极乎神而尽乎微资于假而廹于真象生意端形造笔下希雅终不逮熙者吾以翎毛较之耳求其竹树殆难优劣故列神品
　　黄筌
　　评曰黄筌老于丹青之学命笔皆妙诚西州之能士可列神品
　　黄居寀
　　评曰居寀之画鹤多得筌骨其有佳处亦不能决其髙下至于花竹禽雀皆不失筌父子俱入神品者唯居寀一家云
　　妙品九人
　　赵昌　　　　陶裔　　　　徐崇嗣
　　徐崇勲　　　梅行思　　　解处中
　　王晓　　　　母咸之　　　傅文用
　　评曰陶裔之写生赵昌之设色二徐所为于形似无媿矣行思精争鬬之势处中长苦寒之景王晓母咸之傅文用皆有翎毛之癖传之来世愈见珍赏耳并列妙品能品九人
　　唐宿　　　　唐忠祚　　　夏侯延祐
　　刘文惠　　　王友　　　　道士牛戬
　　阎士安　　　王端　　　　刘梦松
　　评曰二唐花竹皆得情状所以善继其祖矣夏侯之于黄筌王友之于赵昌皆亲切于师自致能誉文惠精于写生牛戬妙于破毛亦一时之佳笔也写墨竹千古无传自沙门元霭及唐希雅董羽辈始为之倡阎士安下笔清劲造形员备最为长也王端仅与之敌识者谓士安得其竿王端得其叶而梦松又次焉皆列能品神门第五
</div>
    <div class="pagination">
<a href="御定佩文斋书画谱_page65.html">上一页</a><span>...</span><a href="御定佩文斋书画谱_page61.html">61</a><a href="御定佩文斋书画谱_page62.html">62</a><a href="御定佩文斋书画谱_page63.html">63</a><a href="御定佩文斋书画谱_page64.html">64</a><a href="御定佩文斋书画谱_page65.html">65</a><span class="current-page">66</span><a href="御定佩文斋书画谱_page67.html">67</a><a href="御定佩文斋书画谱_page68.html">68</a><a href="御定佩文斋书画谱_page69.html">69</a><a href="御定佩文斋书画谱_page70.html">70</a><a href="御定佩文斋书画谱_page71.html">71</a><span>...</span><a href="御定佩文斋书画谱_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
