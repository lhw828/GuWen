<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 35 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 35 页/共 231 页</h1>
    <div class="content">　　壬辰嵗孟春月使车按部获一观焉执中题范希文好谈古贤人节义老而弥笃书此颂时年六十有三矣癸巳嵗夏四月昌朝书
　　览才翁家希文手笔伯夷颂辄书短篇于纸尾熙宁庚戌嵗初伏日颍川韩绛子华题
　　高贤忠义古今同手笔题篇法甚工宝轴传家当不朽追懐余思凛生风
　　许昌题后及今二纪乃熙宁甲寅之嵗仲冬中澣之日念往懐贤不觉恨恨伊川逸老再题
　　番阳刘定金陵陈祐甫同观元丰四年三月廿八日
　　辛酉季冬九日当世题
　　颍昌韩缜玉汝屡尝观之元丰甲子嵗仲秋社日又从安国借看西府东防书
　　元祐二年臈月靖恭杨杰京兆慎宗同观
　　洛阳郭彭年建安陈昱同观宣和壬寅夏六月二十有六日
　　范文正高风表表文采云为天下后世之仰服葢不独其书也此卷皆元老真儒翰墨使人竦然钦赏政和四年正月六日濮阳李孝彦跋
　　皇祐三年侍行于青社时先公书此颂以寄京西转运使苏公今再见手泽不胜悲慕元祐三年六月十日嗣子守尚书右仆射兼中书侍郎纯仁谨题
　　崇宁五年纯粹得见先公先兄遗墨于颍昌伏读久之涕落纸上七月八日谨题
　　政和丙申孟秋二十八日赵子琥王孝迪同观于高平三瑞堂
　　清江李开晋陵胡唐老同观
　　林仲贾公望获观戊寅冬十月廿九日记
　　高贤邈已逺凛凛生气存韩范不时有此心谁与论绍兴甲寅八月望建康秦桧题
　　皇祐三年十有一月文正范公在青社用黄素小楷书韩子伯夷颂遗京西转运使苏公舜元葢天下万世大纲常大议论扶植天地不可一日以无者昔文王三分天下有其二以服事殷伯夷固知其将终身西伯故辟纣而归之其心岂遂忘殷哉一旦武王之师载木主而以王号于其众非文王意也兄弟奋然以身为天下万世争纲常继之以死其事诚卓絶然人乃或非之至孔子时犹有以为怨者而孔子独曰求仁得仁又何怨至唐时犹有以为偏而不通者而韩子独曰伯夷者特立独行穷天地亘万世而不顾韩子之言上继孔子而公乎天下万世有功于纲常甚大时无韩子议论废则纲常泯吾为此惧而幸获睹范公之所书义士仁人壮顔毅色凛在心目间使顽者懦者一见且泚汗破胆知畏议论是范公亦与有功于纲常也公平生自许忠义前后缘论谏得罪至被以诬谤目以朋党摈斥逺外而公信道之笃踬而愈奋老而愈厉伯夷颂固其中素所蓄积者呜呼皇祐盛明时公之书此犹义形于色设不幸处纲常之变当何如若公者真可畏而仰哉大兴李侯戡丁丑嵗得此本于燕朅来守姑苏偕济南陈君祥汴梁焦君徳明首谒公祠下访问其子孙而以畀之尊贤尚义有如此公之孙邦瑞士贵敬受而藏不啻拱璧始其家尝以摹本刻于义庄嵗寒堂至是乃得真迹于二百四十八年之后若有神物防持以待其子孙而后付殆匪偶然二君议勒石传不朽而邦瑞主宗祀顾我于霅上道辄具论颠末俾以刻晏元献杜正献文忠烈富文忠蔡忠惠诸贤与公忠义相期各有题赋而苏公词翰气概又公所重宜并刻于后若昌朝执中辈虽素有抵牾亦不以人废焉抑予观忠宣公兄弟有感手泽言泯意外志念深矣尤后人所当取则二君皆有典刑文学能亢其宗族党所共推尚帅其族之人与其子弟谨守此宝图继其志用衍忠义之传其永永无斁大徳四年二月初吉陵阳牟巘书【真迹上无而邦瑞至霅上道凡十二字】
　　豫章先生集有此帖跋云范文正公书伯夷颂极得前人笔意盖正书易为俗而小楷难于清劲有精神如斯人不必以书立名来世然翰墨乃工如此盖喜多能虽大贤不免焉志仁伏读诸名公所题大篇短章于伯夷之清风昌黎之伟词文正公之宝墨贤侯归帖之美闻孙承家之懿藻绘尽矣尚何辞之措敬书山谷此跋以补缺遗又山谷尝跋公真迹云范文正公书落笔痛快沈着极近晋宋人书往时苏才翁笔法妙天下不肯一世人惟称文正公书与乐毅论同法老年观此书乃知用笔实处是其最工想其钩指回腕皆优入古人法度中此跋首述才翁所云于写伯夷颂亦相关涉因牵联书以归之竹趣先生晚学清江罗志仁拜手
　　文正公所以师表百世者固不在书然笔法之妙自足追嫓古人故苏公号称能书者亦从公求之以为珍玩焉书此颂时已六十有三距公薨才一年耳而楷法谨严一笔不苟如此真可敬而仰哉夫书虽细事而最足以观人公书如是中之所存可知已同时如文富韩欧诸公书之工拙虽或不同而其浑厚端庄则亡以异此四五公者坐庙堂邦其有弗乂俗其有弗醇者乎世称王荆公书如斜风急雨其胸中躁扰可以想见一旦当国遂尽取成宪而纷更之天下骚然而风俗亦一变而趋于薄矣厥后温公复古而国再安章蔡崇新而世遂乱其正与邪皆莫逃于笔墨之间益信心画之説不诬然究其大归则熙宁以前之书多重厚而少轻浮熙宁以后之书多轻浮而少重厚兹盖世道之所以升降者予尝从故家尽得宋南渡前墨迹观之而窃为之説如此故并识之俾来者有考焉大徳庚子六月乙巳朔陵阳牟应龙敬书文正公为苏舜元书伯夷颂名公题赞甚富二百年间不知凡防传至于贾秋壑宋亡北流于燕逸斋李侯时为部侍郎得之宝藏文府大徳戊戌侯自两淮都转运使来守是邦谒公祠下求公之后人以与之侯盛徳也衎奉檄来姑苏理海舟之狱范氏之族长竹趣先生出示幸获观焉大徳庚子秋七月小子李衎再拜谨识
　　夷齐之论至夫子而定或谓得夫子而名益彰二子求仁得仁名之彰与否不暇为身后计也退之之颂贤于司马迁附青云之见逺矣按文正公在青社皇祐三年十一月书此未防以病请汝隂明年五月薨于徐其平生特立独行之志夷险一节老且死不变而见于心画者如此与守桐庐日祠严子陵同意清风凛乎其相劘也时文潞公罢相知许昌杜祁公为贾昌朝所抑致仕去富郑公淮西晏元献京兆诸贤在外词翰往返潇洒高洁语出意表视夷齐异世同调所恨者公方向用而即世矣后三年文富并相使公而无死天章一疏尽行岂有熙宁之旤哉蔡忠惠治平三年五月之题谓此书皆毁谤艰难者读之益以自信是年忠惠为三司使给事以谗出守杭故云尔意谓公屡遭摈沮盖夷齐其行而世或有非之者遂借此以自见然公知有直道而行而已岂自必于夷齐哉自必于夷齐亦未免有所利而为之矣天荒地老昆玉不烬宛其复归与义田并传君子之泽通乎盈虚之运幽明之故正不偶然也片纸三百年承平硕辅姓字皦皦如日月见之束袵盘辟若桧若似道亦虱其间使人指画唾骂然则士不以夷齐自厉其不为文正公之罪人者防希虽然亦岂愿其为夷齐哉大徳庚子日长至长乐郭隚拜手谨书文正范公细书昌黎公伯夷颂石刻在建业玉麟堂墨迹流传大徳己亥复归于范氏庚子嵗九月过吴中获观拜手敬赞余杭盛彪　百世之师维孤竹氏六经之文维子韩子不有斯文孰绘厥媺维高平公高山仰止素书铦锋羲献是似匪翰匪墨为纲为纪去珠斯还良玉不燬有物防持复归于是庶防宝之有永千祀
　　吴兴赵孟頫子昂高邮龚璛子敬同观
　　伯夷之行昌黎颂之文正书之真三絶也子孙其宝之哉真定董章
　　汲郡王简汉东孟淳同观大徳乙巳夏五十日文正范公手泽获见于二伯六十三年之后扶植纲常流传是宝济南王文羽保定孙杲同观时皇庆二年嵗在癸丑暮春大名王亢宗识
　　文正范公文武忠孝亲亲仁民之徳充周穹壤是以尺素寸楮观者敛袵曹操王敦桓温未尝书不佳也至今见者唾之公所书伯夷颂流入秦桧贾似道家繇贾遂没入官宋亡出于燕赵间复归吴范氏世所共贵重者有在也熙宁以来见者必着姓名岂欲托以不朽耶苟不知观感兴起之微求公之心希公之徳徒珍玩是夸亦秦贾耳不防于狎大人乎凡我同志相与勉焉泰定丙寅七月十九日天台后学杨敬惪书
　　古人尚友以其类也伯夷之心惟孔子为能知之千载而下惟文正范公有以似之文正之心惟朱文公为能知之千载而下其亦有似之者乎呜呼希矣至顺壬申夏五月宛平曹鉴拜手谨书文正公以宝元元年赴润道谒狄梁公庙为之作记立碑又十三年皇祐三年镇青社用黄素小楷书伯夷颂寄苏才翁葢去公薨半嵗耳于是公屡以言事忤防出殿外服知其道之莫可行也将以仰希古人而于伯夷之清风梁公之大节窃深慕焉揽公之迹可以谅公之心矣所谓百世以俟圣人而不惑者兹非其征乎东阳栁贯谨题
　　右宋推诚保徳功臣赠太师中书令魏国范文正公书唐韩子伯夷颂真迹笔意精严动合法度有晋人之遗风熙宁以后名公题识具存诚宝玩也按公书此颂遗武功苏舜元南渡后归秦桧氏又归贾似道氏宋亡流入北方李侯戡得之京师来守吴实魏公之乡因谒公遗像以其书归其后之人今藏于范氏义庄子孙世守之窃尝谓时有代谢世有盛衰至于天理民则越万世而不可泯者必有人焉王侯之贵晋楚之富死生之大举不能以动其心乃足与有为也太史公纂史传思可以厉节义维纲常者许由务光之伦其事不经得孤竹君之子遂为数千载人物称首迁之志念深矣唐韩子探其微防着伯夷颂文正公复得韩子之防而为之书盖公屡以忠谠不容于时遭诬摈斥守道弥笃所谓不动心以有为者其在斯人欤夫圣贤所遭之时虽异至于厉节义维纲常而天理民赖之而不泯者则一而已故观此书者莫不兴起书云乎哉赞曰　于昭民彝不亿而泯肃肃元夫厥徳孔纯弗移弗屈执中允固思皇九有克宁无斁民不可乏主我不陨厥清匪兹元夫日离乱争此何人斯孤竹之子非其君不事非其民不使韩侯作颂郁郁其章魏公书之翼翼其相死生弗渝是式是似旷代同心惟予与尔人获遗书如圭如璠懐徳不替来归其孙维魏公孙子永保勿失惇我风化尚祚皇国后学柯九思拜手谨书古之君子之于学也至于成已成物其于天下国家则曰功成治定所谓言之必可行也行之必可言也盖物格知至而至于国治天下平者如此非苟以为言而已世之君子何其言之详而卒不见其成功耶若文正范公则所谓能言之而能行之者也观其所书韩子伯夷颂岂特笔墨之妙其为万世之虑也深矣后学京兆杜本敬观
　　魏国文正范公在宋朝为名臣称首当时论者或直以为圣人或方之以防卨是岂泛然而为之言哉观魏国出处始终大节一合乎道其丰功盛徳焕乎简册若日星之不可掩山岳之不可齐与天地相为悠久其穷理尽性以至于命者与今观魏国所书伯夷颂笔法森严直可与黄庭乐毅等书相颉颃是则魏公非特于徳行功业超然杰出其于书法亦造乎其极者也然公不他书而书韩子伯夷颂者尤见公切切于纲常世教未尝一日而忘也披玩再三令人敛袵起敬至元三年后丁丑嵗秋九月望后学台哈布哈谨书
　　首阳高节退之颂之吏部文章文正书之时称为三絶赵宋诸贤及有元之材大夫士题咏之不少置其八世孙静翁装潢而珍袭之求名笔以发其光华信可宝已余尝私窃论之伯夷以特立独行之节不待退之颂之而可显唯得退之颂之则其节为益显吏部以日光玉洁之文不待文正书之而可传唯得文正书之则其文为益传故伯夷之节唯知适于义而已初不计后之颂与否也退之之颂深以为乱臣贼子不守名节者之戒初不计后之书与否也三者无心防而为一虹光渥彩昭如日星之垂天使世之乱臣贼子未为者而观此书此颂则神骇心悸而不敢肆其恶己为者而观此书此颂则胆落魄丧而无所逃其罪其有功于世教大矣且文正以清才茂行为时名臣先哲称其事业满边陲忠义满朝廷声名满天下则字画乃其余事然犹庄楷遒丽过人如此真赵宋第一流人物也余适以事过吴伏谒祠下静翁持成卷示予故欣然书之以俟夫知言者得焉蓟丘韩璵载拜
　　伯夷颂首云士之特立独行适于义而已不顾人之是非皆豪杰之士信道笃而自知明者也此数语已足尽伯夷之心文正公亲书此颂匪惟知之亦允蹈之观其立身大节亦不顾人之是非信道笃而自知明者岂非豪杰之士哉其裔孙静翁先生恬愉乐道独能保有斯文而珍藏之观此者千载清风俱凛然矣后学永嘉郑僖再拜书
　　范文正公所书伯夷颂后有秦防之太师贾师宪太傅两人图记宋南渡后此卷必流落江左而尝入其家至李侯戡得之于燕则宋亡之明年也范氏所居近在吴中两人不能举而归之卒有待于李侯而公之子孙乃获敬受宝藏焉岂偶然哉盖自西方兵寝不用公归而均逸外藩因得以暇日游心于艺事才翁善书而深服公楷法之妙求公写乾卦而公以字数多眼力不逮故为写此颂卷末第云书法亦要切磋未是处无惜赐教而已后来一二大老又推广其説谓公书此实为天下万世纲常计至哉言乎不容复赞一辞也至正七年春正月甲子后学黄溍敬观
　　宋范文正公书唐韩文公殷伯夷颂想其清风劲节徳行文章真希世之三絶也元初平江太守李侯戡得之中原归之范氏子孙可谓剑出丰城珠还合浦李侯其亦仁人之心欤展玩之顷顿觉忠义之气凛然在天地间令人毛发竦立宋朝十相景仰之忱蔼然见于言辞之表秦贾二公犹加企敬而珍藏之度其心宁无所愧大明兵至义庄祠宇俱为灰烬此卷同罹此患觊必不存大宗孙廷珍十世孙天倪复购之于军砦中呜呼公之灵在天天祐其忠俾公之手泽不泯于世是知公之遗泽未艾也雝生二伯载后而获观览犹青天白日景星鳯皇快平生之心目也河东后学王雝拜书韩文称颂伯夷贤黄素真书庆厯年月照明珠还合浦春风长共义庄田至正甲申六月辛未燕山图列图再拜
　　伯夷古贤人昌黎追作颂文正小楷书尊仰世所共李侯吾故人收藏万金重适来尹平江范氏蹔陪从一日拜祠下归诸子孙用三贤固自佳侯徳亦堪诵再拜书五言心芗办清供大徳己亥四月十五日曹南马绍书于平江旅次舟中
　　长白山中名相出首阳山下若人贤古今如此能多少嵗月相望越二千遗墨来从新画防故家复取旧青氊伟哉君子无穷泽留得余芳奕世传嘉兴张伯淳谨题
　　班固人表吾尝疑第一武王二伯夷我谓伯夷可第一武未尽美宜二之退之第一唐文人希文第一宋辅臣韩为夷颂范为写三絶谁欤什袭珍星奎运余三百年皇祐庆厯诸钜贤逮至渡江干淳后珠题玉跋盈长编【名士题跋不一】范氏衮衮饶公侯【丞相忠宣公纯仁以下】幽州栝州至苏州【范氏本幽州良乡人迁栝苍今江浙提学君泽居处州是文正始居姑苏】行军元昊惊破胆义庄睦族春复秋子子孙孙居吴中【族长主祭今七世孙邦瑞也】指李后人今黄龚【谓平江使君李公信之逸斋】锦囊偶贮此三絶燕香夜寒吐长虹衮衣绣衣观且夸【衮衣谓右丞马公性斋绣衣谓陈廉访君祥完顔廉访正卿】故国乔木兴咨嗟大尹不吝归赵璧祠以少牢复其家提学翰林索我诗【谓君泽自玉堂外补】肯捐此宝真复竒授者良难受者易即此可刋遗爱碑大徳庚子春上丁之明日紫阳方回万里【诗内自注】企清风兮薇山之阳宝芳帖兮薇露之香意人世不可以久留兮雷霆下而取将幸邺侯之巾袭兮俨墨迹之未亡把一麾而东来兮文正之乡乔木苍苍兮兰菲菲其弥芳嘉先正之有后兮伟徳泽之长出此帖而归之兮甚魏笏之辉煌时不可兮再得勉世世兮珍藏天台柯谦
　　名并日星真细事义参天地在彝伦寥寥千古空遗迹薇满西山意自春
　　伯夷清节韩公颂范老银钩韩子传屋壁遗书还孔氏谁人得似使君贤　金华胡长孺
　　范文正公黄素小楷昌黎伯夷颂盖在青社时所书以遗京西转运使苏公舜元者也后二伯年大兴李侯戡得此本于燕及南来守吴乃文正公乡里即访公子孙以畀之范氏喜而求诗为赋有耳不听下里巴人有手不写剧秦美新天生灵物寄我体可惜秽弃同埃尘清风百世希文老一字流传今是宝谁知堂堂伯夷颂曽借春晖发枯槁韩子也复英雄姿冰寒斗峻余文辞吹嘘自起北海隠脍炙聊慰西山饥天荒地老精灵在处处江湖虹散彩书离孔氏忽自归金遇龚侯如有待世情爱古兼爱竒书奴满眼非吾师请君焚香盥手拜此帖归洗人间儿女痴剡源戴表元再拜小楷青州三絶碑复还范氏事尤奇不知百世闻风者更有何人似伯夷
　　古今一理是纲常范笔韩文妙发扬公饿首阳元不死春风嵗嵗蕨薇香　钱唐仇逺再拜
　　退之尝作伯夷颂纲常更为文章重小范老子翰墨香吹醒首阳千古梦尔来宇宙三百年刦灰不壊宁非天姑苏李侯贤太守为将手泽归云因忆右军修禊叙智永藏之固其所今比萧翼谁贤愚豪夺何如能乐与君子于物不留意好徳终然胜好古剑许徐君自有心书还孔氏非无故粟可不食国可辞较之一纸真毫厘闻风廉立遽如许信哉圣人百世师西山之薇何独美向微二子一草耳东海鲁连死犹生中书冯道生犹死承平文献传至今品题先后如盍簮就中何人合媿死九锡不是夷齐心楚北村民汤炳龙题
　　逸斋相公总管以所藏文正公书伯夷颂归于范氏懐贤尚徳之心士大夫皆乐道之为诗若文盈轴甚盛事也不揣芜陋僭赋小诗高沙龚璛拜手一时端合拯斯民万世宁无啓不臣此意圣贤非二致谁令今古共彝伦墨胎事逺颂声在青社人抄楷法新尺素郡侯还范氏先忧天下亦同仁大徳庚子二月廿一日书于义宅之西序
　　海滨二老本同归末路殊涂孰是非扣马匆匆扶义士【阙】怜未识首阳薇
　　韩辞范笔照千龄扶植纲常似六经日月争光宜下拜莫将此眼对兰亭　睂山史孝祥
　　先哲吾师表斯文古鼎铭义形扣马谏书胜换鹅经故事征皇祐乡祠谒仲丁登堂覩遗墨山雨飒英灵
　　心田垂世逺手泽厯年殊谁购山隂序真还合浦珠身惟名不朽书与道同符诸老珍题在犹堪立懦夫　蜀后学邓文原顿首
　　伏承主奉范君出示先世书诏及文正公手书伯夷颂令集题识仰惟前贤争光日月不敢妄有賛述辄以鄙句奉谢用表惓惓景慕之意云耳蜀郡虞集顿首
　　庆厯元臣细字书清风直与伯夷俱潞韩并识何舂应秦贾争藏实蔑污神物防持天爱宝子孙惊喜海还珠敢以微尘賛乔岳愿推余论砭顽夫企仰前贤嵗月深阿衡事业伯夷心义田犹是当时禄遗象能令百世钦窃颂诗书求彷佛黙嗟人物转销沈谁人漫浪矜家世看取天平万石林敬题文正公所书伯夷颂卷尾长沙汤弥昌顿首再拜
　　颂文遥附青云传楷法独推黄素书百世清风元不泯两公高志更谁如珠遗旧入权臣槖璧返今逢刺史车一卷宝藏同魏笏虹光清夜烛寒虚翰墨尝托文章传文章益重节义全使无节义照今古文章翰墨空婵娟特立独行不顾众万世标准权亦用吏部雄文破鬼胆为渠唤醒西山梦范公相望余千龄人物自与皋防并黄素细书伯夷颂白头不草太经一字千金价无让虹光夜彻星斗上夷清韩颂高平书再拜莫作文翰想奸臣袭藏犹畏仰面无生色泚流颡珠还氊复子孙贤我信斯文天未丧佳辞善书常有余呜呼节义不可一日无致和元年中秋日金华后学胡助再拜谨书
　　文正千年士精忠凛不亡勲名山岳重翰墨日星光乔木参天古幽兰叠砌芳我来拜祠下端欲濯沧浪高昌偰玉立再拜
　　孤竹身为百世师范公手染退之辞不知青社挥毫日得似天章论道时
　　铁画银钩黄素帖珠还璧返嵗寒堂须知此事关风教子子孙孙盍宝藏　吴后学干文传再拜青青首阳薇皎皎孤竹子求仁亦何怨清风千万祀昌黎述圣雄文剧颂美伟哉青社书感激有深防列宿丽寒旻羣鸿戏秋水李侯信卓荦不惜百金市分符守吴防开缄授云耳故物传衞公遗璧归孔氏一玩三叹息当思继前轨元统乙亥三月壬寅新安汪泽民再拜
　　外录
　　书画舫云文正范公小楷伯夷颂黄素真迹上上详其结构盖清劲品也左方宋元人题识甚多世谓首阳之节韩子之文与文正之书同为三絶范氏子孙尝模以刻石真笔今存义庄
　　文正公道服赞帖
　　道服赞【并序】
　　平海书记许兄制道服所以清其意而洁其身也同年范仲淹请为赞云
　　道家者流衣裳楚楚君子服之逍遥是与虚白之室可以居处华胥之庭可以步武岂无青紫宠为辱主岂无狐貉骄为祸府重此如师畏彼如虎旌阳之孙无忝于祖
　　希道比部借示文正词笔观之若侍其人之左右令人既喜而且凛然也熙宁壬子孟夏丙寅陵阳守居平云阁题石室文同与可
　　获观文正公之词翰淳重清劲如其为人每展卷讽诵未尝不想见风采何名徳之重使人爱慕如此其深也富川吴立礼题【隷古书】
　　窃观范文正道服赞文醇笔劲既美且箴以尽朋契之义有以见高阳公之徳矣传曰不知其人视其友谅哉熙宁壬子年十一月甲子吴兴戴正仲题
　　魏文正公祥符八年进士也其为同年许比部作道服赞辞庄义舒慤乎有徳之言哉南北分合余二百年而员幅疆理复混为一区公之孙曾嗣守先业不懈益恭得公书遗苏才翁韩文公伯夷颂真迹而宝蓄之且摹刻于石今年至正元年益都宗人复自北携此赞并公侍祠像来南而归之合浦之珠曲阜之履得于既失所以委重宗祊藩饰世绪者夫岂偶然之故有相之矣熙宁间文公与可题识云希道比部而不着其名宋登科记当自可考也卷中有东汉太尉祭酒家学印高阳及仙系小印皆缘许氏则是赞之为许氏物盖已久矣不知何时而遂失之也耶作赞时许公为平海掌书记耳熙宁始转至比部其恬于进取如此于以见许公亦盛徳之士不然公岂肯轻以清其意洁其身者而许之哉昔公书伯夷颂以遗才翁今复见公为希道譔书此赞则希道亦才翁一等人哉宋三百年文运休明泰治熙洽自景徳祥符而始盛观公此赞则公与许公之联芳科甲信人才与时升降者为不诬矣元年冬十有一月二十七日东阳栁贯书
　　文正公为同年友许书记作道服赞言皆至理书特清劲至今观之悚然増敬所谓宠为辱主骄为祸府重此如师畏彼如虎是又美不忘规益可玩味乃知异时丞相尧夫布衾铭实权舆于此欤然是赞不载文正集中则公之文之遗者有矣抑亦盛年之作而或失于编次也耶因缀廿字以寓景行之意云文正道服赞忠宣布衾铭家乗揆一徳名徳符六经至正癸未春正月廿日金华胡助书
　　外録
　　书画舫云文正公楷书道服赞为同年许希道书记作有文同以下题跋亦见之义庄文征仲为摹刻停云馆帖中
　　文正公与翰长帖
　　仲淹再拜翰长学士伏惟起居万福昨张去惑著作来捧真诲备荷勤意欲其委顺保全不宜择处也仲淹非不思之寒儒之家世守廉素恐门戸一变有勃出勃入之祸况边上乏人且勉于从事或稍宁息或得将帅即有丘园之请以全苦节养生俟死此其志也俞防一下魂神来复久而无营知非他望明公谅之近以北事谒见贤者今闻彦国之好不复言之亦甚减忧未拜奉间惟见自重不宣仲淹拜上翰长学士座前中秋日答翰长学士帖不知为谁作也言近以北事谒见今闻彦国之好亦甚减忧盖庆厯中郑公再使契丹和好始定中国于是息兵垂五十年公之先忧后乐为何如哉彦国郑公字也所云边上乏人且勉从事或稍宁息即有丘园之请则公为西帅时耳至恐门戸一变有勃出勃入之祸不惟公家子孙所当服膺而凡士大夫皆当写置坐右以比盘杅几杖之戒者也至顺四年夏六月晦东阳栁贯道传识
　　文正公作此帖以复翰长学士虽莫详其姓氏要是一达官无疑若张去惑著作则尝游公门从事幕府公薨背时为淮南转运使见于祭文可考也公之片言只字流落人间者学士大夫咸以为法况其辞防及于家国者乎呜呼边上乏人西北之忧后世卒不免此又志士仁人之所为深嘅者也元统二年春正月九日后学金华胡助敬题庆厯间契丹乗中国有西警议入寇遂命富郑公使辽卒定和议时文正公以西事知庆州此书与翰长所谓闻彦国之好亦甚减忧者即其时也书中又言有丘园之请以全苦节然其后与韩公并安抚鄜延又除副枢密拜参知政事以谗媢出使河东知邠州复知邓而杭而青而颍丘园之请竟不获遂其志而薨独所谓全苦节者贯始终厯夷险而不渝也呜呼大忠皋防元功方召炳然大节照映今古又何其盛哉至元四年后戊寅十有一月望日后学永嘉郑僖敬题
　　文正公许下帖
　　仲淹啓昨日至许下行次领真诲承动止无恙兼示及省牓儿子与李教授谢家弟兄王七俱过省亲识中得失相半更三五日必见春牓也渐逺风音黯黯为恋惟多爱不宣仲淹上钦圣殿丞左右三月十一日　今日相国筵防不暇子细保爱爱或有书入京递中即易达也
　　尺楮逾二百载魏公手笔如新语不繁而意足可以想见其人汤弥昌敬题
　　右文正公闻子弟过省答友人书若固有之视利达为何如哉与常人外饰逊避之辞中懐侥幸之意不可同日语览者黙识于辞意之表亦足以感发矣天台杨敬悳拜观谨识时至顺壬申人日此行次许下答钦圣帖中云示及省牓儿子与谢家兄弟俱过省儿子即忠宣忠宣皇祐元年进士公以庆厯八年由邓州求守杭明年三月十一日次许得书正南省放进士时也钦圣不着姓今亦莫可考而籖题蔡钦圣必有据哉东阳后学柳贯书
　　祁留吴郡城中每从范静翁先生阅其家藏文正公手帖凡若干卷今又得许下帖读之富哉范氏之藏也静翁先生力承宗绪至老弥笃凡遇其先公片纸只字即购藏之以为家宝嗟乎公之翰墨留天地间如精金美玉人咸知爱重而况公之孙子哉是宜先生之宝之也使子孙之来者皆如先生之用心焉则公之遗泽将百世不泯矣盍相与懋戒之至正十年嵗在庚寅夏五月后学茶陵李祁谨题
　　文正公与师鲁二帖【一纸高尺余长一尺七寸一纸高尺余长一尺三寸】
　　仲淹啓热中得回问知汉东尤甚然西洛上京皆苦热宣下开井救暍者此可知矣三两日来因雨微凉彼亦然矣折支已差人许州般取到即走报不易易请见钱者犹煎熬不足盖日给外月月有横费处家家如之邠酒四瓶近寄来请收检邓醖已竭新者送去合得花虵散空心可日一服甚有功恐疑之和方寄上希多爱多爱不宣仲淹上师鲁舍人左右七月十四日　新牧旧识到即有书去兼是棊侣也先托伸意
　　仲淹顿首李寺丞行曽奉【阙】削递中亦领来教承动止休胜仲淹此中无事【阙】儿子病未得全愈亦渐退减田元均书来専送上近得【阙】扬州书甚问师鲁亦已报他贫且安也暑中且得未动亦佳惟君子为能乐道正在此日矣加爱加爱不宣仲淹上师鲁舍人左右四月二十七日
　　方范文正因与吕文靖争论上前贬饶州时尹舍人实上书愿得俱贬监郢州酒税此一卷帖情义谆谆不啻兄弟盖二公爱君忧国道合志同其相与之厚自应尔耳淳熙乙巳清明日梁谿尤袤敬观【此跋后收入】
　　师鲁自均州舆疾至南阳托范公以死盖平日之相予者如此四明楼钥书绍熙三年十月晦日范公二帖皆是师鲁谪汉东时书后一帖却当在前或是自均过邓托范公以死时问讯之书与众云云之戒可见也贤者困厄至此人到于今伤之藏之深固之密石可朽名不灭欧公铭文尽之矣洪迈书
　　佳客千山得得来主人双眼为渠开逢人莫说当时事且泊南亭把一杯　右第二纸当是尹自均来访范于南阳时也范戒尹以不须与众云云此意最深淳熙戊申三月廿八日庐陵杨万里敬书静翁近又收得此二帖乃文正公与尹师鲁书也交情古谊百世之下尚可想见视它帖尤当珍爱学士大夫所愿见而不可得者况尤楼洪杨四公之题识亦岂复可得哉贤子孙永宜宝之至顺四年五月五日后学东阳胡助谨书
　　景祐二年公上论迁都事与吕文靖异议黜知饶州秘书丞集贤校理余靖言加罪言者非太平之政坐落职监均州酒税而太子中允馆阁校勘尹洙又言范某义兼师友乞从降黜亦坐贬崇信军节度掌书记监郢州酒税此二帖皆尹公在郢时所遣问若曰日给外月月有横费家家如之至于收捡邠酒送邓醖合花蛇散和方送上见朋友有救卹通财之义而惟君子乐道为能尽之也其后公镇邓尹公再贬监均州酒税舁疾来邓以存殁托公则公之于尹公可谓生死不易其谅矣然杨洪二公跋语以第二帖是自均来南阳时且有不须与众云云之戒今帖中乃无此语然以动止休佳及报他贫且安也等言证之则非疾时矣恐此跋非此帖也前帖钤缝有王厚之顺伯隂文十六字印知为顺伯所藏顺伯临川王和父之孙好古博物为中兴第一徽文公与之友善集中载其书问可考也田元均讳况盖諡宣简云东阳后学栁贯谨识
　　尹公自谓与范公义兼师友而其言谈罕及于性命至尹公处生死之变尤人所难及非知道者不足以与于此盖是时风俗醇笃士大夫多不言而躬行未至立名字以相高此宋三百年极盛之际也伏观范公遗帖安得不为之抚卷而三叹乎至正七年春正月甲子后学黄溍敬观
　　范公与尹舍人往还书一卷当有与众云云帖而逸之观洪杨二公跋语可知也后人不见此帖乃改跋中三字作二字耳览者当能辨之元统乙亥春三月壬寅新安后学汪泽民谨书
　　范文正公以论事忤执政遂落职知饶州于时直范公者相属于朝尹师鲁亦自请同黜可以见一时贤才之盛矣师鲁既贬监郢州税观魏公二书中语畧不及当时事亦不以师鲁因已被黜而加存问盖范公所论为国也而师鲁之请以义也是岂有一毫私意于其间哉书末云惟君子为能乐道前贤之用心于此可见矣二帖笔力遒劲有晋人遗意尤非泛泛于书者范氏其世宝之至正三年后丁丑嵗秋九月望后学台哈布哈书
　　景祐四年文正公既以言吕夷简出知饶州尹公师鲁亦贬监郢州酒税庆厯四年尹为泾原经畧以争城永洛事为董士廉所讼再贬均州监税时文正公在政府也逾年公出知邠州又改邓州此二帖盖在邓与尹者夫以尹公之贤文正公于其存也通以书而尽其慰问之诚欧阳公又于其没也为之铭以致其痛惜之意好贤乐善固如此哉至元四年后戊寅十有一月望后学郑僖书文正公与尹师鲁帖词翰俱不易得名公题跋又尽美愚何幸身亲见之成化辛丑六月廿日高唐刘魁拜识
　　尹师鲁何如人而克致范文正公之敬爱若是耶余尝考之师鲁以静退为乐以古文矫俗其行高学古可知已及观文正公黜知饶州师鲁请同降黜其臣节友谊又可知已宜其为文正公之所敬爱简帖往还契之若金兰而友之若兄弟也噫观文正遗翰流芳千载一日师鲁之名得与同垂不朽亦何幸哉成化辛丑八月八日句曲戴仁敬题宋盛时有西夏之扰范公与尹师鲁合谋戮力以抗之相得甚深盖以道义事功为友者也此二帖与师鲁者其一已刻文正尺牍中寛尝阅之何幸今日复获见此真迹哉然二帖不藏于尹氏顾归于文正子孙则其后世之盛衰亦可知矣乡后学吴寛谨书
　　范文正公与尹师鲁舍人二劄盖家人寒暄语耳未防而为师鲁经纪身后志其遗行至今为士林所称则君臣父子朋友之道此实基之故不当以书家论也跋者如宋洪文敏迈之博学楼宣献钥杨文节万里【阙】吴文定寛之学行元栁待制贯黄文献溍之词萟汪文节泽民台哈布哈忠介之死节皆卓然名缙绅与二公风猷节概固有相感异代者敬为识之攷胡古愚跋称尤楼洪杨尤是文简公袤锡人也以秘监终得諡文简岂贉池脱落时佚之耶万厯己夘秋日后学王世贞敬书
　　文正公动止帖【草书宋蜡牋】
　　淹啓一二日动止佳否所苦必已痊损矣余钱欲辍五千省如何屑人干清听甚愧悚也淹上宝得阁下　乳香石上纳以好醋磨涂赤肿处
　　外录
　　书画舫云按文正书法入妙故涪翁极推毂之或谓公书以人重非所以语于知音
　　范纯仁
　　范忠宣公日企轩驭帖【行书纸本】
　　念者日企轩驭之来以释烦渴天气斗寒必已倦出应且盘桓过冬况伯康初安谅难离去咫尺无由往见岂胜思仰之情更祈以时倍加保重其他书不能尽纯仁顿首上伯康君实二兄坐前九月十一日
　　范纯粹
　　范徳孺不见故人帖【行书纸本】
　　纯粹啓久不见故人每以依仰东吴山水之国风物秀丽食饮佳媺想全翁甚乐之也纯粹守此五年矣比再满才嵗余耳浅拙自力无足言者亲老得此地凉疾体稍便二家兄到晋数得书三家兄且安职然去意常在也何当欵语以纾逺情余非此可道也纯粹上
　　张　升
　　张枢相满江红词帖
　　无利无名无荣无辱无烦无脑夜灯前独歌独酌独吟独笑况值羣山初雪满又明月交光好假便饶百嵗拟如何从他老　知富贵谁能保知功业何时了算箪瓢金玉所争多少一瞬光隂何足道但思行乐常不早待春来携酒殢东风眠芳草　右满江红杲卿张升沈　遘
　　沈文通屯田君帖【行书纸本】
　　屯田君士林之英方当进用于朝遽兹弃化众所叹也友于之情奈何□孔子称仁者寿云者不以年也谓圣人达死生之理而若常存之尔明哲深珍是庶可不伤于性焉遘上
　　刘　敞
</div>
    <div class="pagination">
<a href="式古堂书画汇考_page34.html">上一页</a><span>...</span><a href="式古堂书画汇考_page30.html">30</a><a href="式古堂书画汇考_page31.html">31</a><a href="式古堂书画汇考_page32.html">32</a><a href="式古堂书画汇考_page33.html">33</a><a href="式古堂书画汇考_page34.html">34</a><span class="current-page">35</span><a href="式古堂书画汇考_page36.html">36</a><a href="式古堂书画汇考_page37.html">37</a><a href="式古堂书画汇考_page38.html">38</a><a href="式古堂书画汇考_page39.html">39</a><a href="式古堂书画汇考_page40.html">40</a><span>...</span><a href="式古堂书画汇考_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
