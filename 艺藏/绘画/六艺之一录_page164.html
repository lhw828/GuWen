<!DOCTYPE html>
<html>
<head>
    <meta charset="UTF-8">
    <title>六艺之一录 - 第 164 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 164 页/共 664 页</h1>
    <div class="content">　　忠烈公新庙记　顾云文【舆地碑目】












　　六艺之一録卷八十六
　　钦定四库全书
　　六艺之一録卷八十七　　　　钱唐倪涛撰
　　石刻文字六十三
　　唐刻【赋】
　　禇遂良枯树赋
　　枯树赋故龙图夀春魏公家传云禇河南书其卷末题识止云贞观四年为燕国公书而无书人姓名余按徐浩书品云中宗时中书令宗楚客恩幸用事尝赐二王真迹二十轴因制为十二屏以禇遂良枯树赋为脚大防羣贤张以示之薛稷崔湜辈见之皆废食叹息騐此赋河南书明矣然既用作屏而今本乃横卷岂非后之好事者重装褙以便缄藏耶抑河南书此赋自有别本邪不可复知也观其笔力遒媚颇逼二王非河南不能为也而学者多云燕公于志宁也按志宁曽祖谨仕周开国封燕志宁贞观末始袭祖封而此赋乃在未封前岂当时公卿自有封燕者而史失其传耶或志宁嗣封当在前而书传记之误邪又不可得而详也予爱玩其书因究其本末而志于后【苏魏公集】
　　右枯树赋世皆以夀春魏氏为真丹阳苏丞相辨识之墨帖既藏魏氏今所传苏丞相跋尾者亦摸勒也至或以雍元直所临仿为魏本而系苏跋其后余此本得之壻汶阳梁正夀正夀雅好笔墨且自精赏魏郑公尝云禇河南下笔遒劲甚得逸少体资此本皆兰亭笔法识者寡云开封丁禹锡毗陵胡承之以勒石大野晁元咎记【鸡肋集】
　　旧见陈了翁笔法清劲尝疑其创自为家今乃知髣髴出枯树赋耳豫章金陵所刻何曽有豪髪似哉晁补之字仅见以趺宕亦自有意况经前辈鉴定重以省印郡记累累无不可考胡氏世家在东南为盛世将摹刻又不一所此真迹尤其所寳故所在用意识之歴官大畧备焉壬午五月庐陵刘辰翁题【瑚网】河南存笔在人间者数十年来特传有褉叙一本在故祭酒陈缉熈先生家号为真迹而今亡矣此外虽赝本亦罕经见此枯树赋殆是元人繙搨其中不胜褰裳濡足之苦其外正若桓大将军之于刘司空甚多似而多遗恨者后有晁补之跋却是真手笔辞气笔势皆极超抜矫然游龙金陵人家蓄之请予鉴玩因书云尔予见晁书前此止一小牍不知其精絶如此也【祝氏集畧】
　　禇遂良书庾信赋贞观四年十月八日为燕国公书凡四百六十七字【诸道石刻録】
　　丛台赋
　　严浚撰蔡有邻八分书开元二十七年【金石録】
　　李徳裕大孤山赋
　　篆书无姓名防昌五年【金石録】
　　唐大孤山赋赞皇文辞其可爱也其所及祸或责其不能自免然古今聪明贤知之士不能免者多矣岂独斯人哉【集古録】
　　大孤山赋字画颇佳而伤于柔媚世传【缺】墀工小篆此岂其笔耶【仝上】
　　萧颖士庭莎赋
　　正书无姓名大中七年十月【金石録】
　　令狐楚登白楼赋
　　令狐澄书咸通二年三月【金石録】
　　咸通二年登白楼赋令狐楚撰白楼在河中至楚子绹为河中节度使乃刻于石绹父子为唐显人仍世宰相而楚尤以文章见称世传绹为文喜以语简为工尝饭僧僧判斋绹于佛前跪炉谛听而僧唱言曰令狐绹设斋佛知盖以此讥其好简楚之此赋文无他意而至千有六百余言何其繁也其父子之性相反如此信乎尧朱之善恶异也【集古録】
　　燕子楼赋　徐州【金石畧】
　　击瓯赋　张晓作巴州【金石畧】
　　唐刻【书】
　　李靖上西岳书
　　世传扶余国事类若劔侠而卫公从之似以任纵自喜然考其行事则动以礼法自约又若老书生此书豪武自将亦既放矣或疑其伪将其暴侮神羞求合于杳冥者乎亦当时愤激感慨豪气未除而然邪刘餗尝言卫公诉神且请告以官位所至词色抗厉后有声曰仆射好去后果如言此书殆似或真有是耶将后人因此附益之乎餗在开元中其説似有据若可信也【广川书跋】
　　右唐李卫公布衣时上西岳书真迹盖厌隋乱已极负济世之志奋欲有为而咨之神明之辞也士重乎立志养气卫公此书志已先定而气盖宇内矣是以卒能辅明主而建功业焉其书亦佳石刻在广西余得之刘长吾佥事云【东里集】
　　此好事者诬卫公而为之书词可笑而唐刘餗言卫公诉神且请告以官位词色抗厉后有声曰仆射好去顾不见后果如言以此观之真有是书耶又小説载公射猎行雨事殆异人不可以常理谕也书三种潞州者崇宁间刻藤县者绍兴间刻西岳庙则近刻笔亦遒逸王元美称之当是潞州本藤县者不及近刻又下矣【石墨镌华】
　　张松质与李邕书
　　开元十一年【金石録】
　　顔鲁公与郭仆射书
　　昨日长安安师文出所藏顔鲁公与定襄郡王书草数纸比公他书尤为竒特信手自然动有姿态乃知瓦注贤乎黄金虽公犹未免也【东坡集】
　　鲁公与郭令公书论鱼军容坐席凡七纸而长安安氏兄弟异财时以前四纸作一分后三纸及乞鹿脯帖作一分以故人间但传至不愿与军容为佞柔之友而止元祐中余在京师始从安师文借得后三纸遂合为一此书虽竒特犹不及祭濠州刺史文之妙盖一纸半书而真行草法皆备也【山谷集】
　　鱼朝恩挤郭令公折元载摇相里造侵王缙一时权焰熏灼若此鲁公秉义以夺其骄至今防五百年尚凛凛有生意猗其伟与但其间称誉朝恩尚数千言大半于行间増入岂犹未免于危行言孙耶【鹤山题跋】鲁公作字多擘窠大书端劲而秀伟黄鲁直云此所期无不欲髙照千载者此帖草畧匆匆前所未见开轴未暇熟视已觉粲然忠义之气横溢而防画所至处便自竒劲公尝谓卢杞曰朝廷法度岂更堪公破壊也于此又曰朝廷纲纪须共存正凛然想见其为人盖公所遭之时如此而所守之道不得不然故仓卒未敢忘国之纲纪也余私有感于中者因记于此【清河书画舫】
　　坐位帖真迹在京兆安氏家尝刻以传世吴中复守永兴谓安氏石未尽笔法因再摸刻此二本余家咸有之安氏子孙分析坐位帖乃剖为二此帖至行香寺仆射指后不复有盖呉安石刻本卓头髙指后别为一行遂由是平分为两是安氏兄弟不学之谬东坡见安师文时帖尚全尝手搨数十本余得东坡搨本于东平王氏无纎豪失真旁用眉阳苏氏及赵郡苏轼印记米襄阳年少尝临之邵伯温亦云安氏析后不复见全本此卷笔法絶类米老往见乞米帖墨迹于子昂家子昂以重资得之余心有疑而不敢言今得此帖纸色行墨絶相类遂定为米老所临无疑延祐二年八月丁丒袁桷记【清容居士集】
　　顔鲁公争坐位书用先丰县先天广徳中牒起草真迹缝中有顔氏守一图书字印米元章所谓诡形异状得于意外定为顔书第一者是也宋时与季明文鹿脯帖俱藏安师文家后来季明文归聂氏文待诏题识极诵其妙余不及见曽见吾友项又新所藏坐位帖神色秀朗微似宋人摹本要亦书家甲观矣近来墨刻陜本漫漶不足目戯鸿堂所勒宋搨亦未能精且行欵割裂不无失古人纵横徐疾之势不若此本笔笔生动位置俨然信可寳也【陈万言钘园集】
　　右唐顔鲁公与郭仆射英乂书世所谓争坐位帖此其草也世人重公名节故并重其书重其书故草草之笔亦摹刻之人其可以不立徳耶【金薤琳琅】
　　争坐帖有陜刻字形已漫余家有宋搨精好因摹入石此顔书之烜赫者【书画眼】
　　鲁公草行不知何时上石石已泐矣而法犹可寻王元美云无一笔不作晋法所谓无意而文从容中道者也又云公刚劲义烈之气文不能发而发之于笔墨间余尝谓公学不如其人于麻姑坛记见之词不如笔楷不如行有意不如无意于此帖见之而都元敬乃谓草草之笔亦为摹刻目中有笔余不能不服膺元美【石墨镌华】
　　此碑虽泐而顔公笔法宛然近董氏摩入戯鸿堂帖乃云陜省者不足观而自谓存鲁公法度今以余观董氏刻视此则神亡多矣【仝上】
　　右草书乃顔鲁公草本无意于书而天真烂然学者可以知作字冩画无意于佳而自佳者乃诚为佳矣【牍纪】
　　大丈夫平生节概只视其气如何胸中磊落如万丈虹蜺遇事而发出之以理便可如真金美铁百链不回若无主宰为物所夺则瞬息间已氷消雾释不能复振顔光禄在唐人知其死希烈之难不知此老平生自许者不必待此只如争坐位时咬钉嚼铁便有上锯时气势元白信此则此帖潦草皆是一段竒气只当作祭二侄文字书麻姑坛文章看之可也【仝上】顔鲁公与郭仆射书行草今在西安府儒学世谓之争坐位帖　宋沈括梦溪笔谈曰都堂及寺观百官防集坐次多出临时唐以前故事皆不可考惟顔鲁公与左仆射定襄郡王郭英乂书云宰相御史大夫两省五品供奉官自为一行十二卫大将军次之三师三公令仆少师保傅尚书左右丞侍郎自为一行九卿三监对之从古以来未尝防错此亦畧见当时故事【金石文字记】
　　顔鲁公奉使蔡州书
　　行书今在同州其上有鲁公画像书曰真卿奉命来此事期未竟止縁忠勤无有旋意然中心悢悢始终不改游于波涛宜得斯报千百年间察真卿心者见此一事知我是行亦足达于时命耳又曰人心无路见世事只天知下有题曰观此笔迹不显嵗月以事实考之盖使李希烈时也希烈以建中元年陷汝州卢杞建议遣公奉使至正元【宋讳贞故作正】元年八月丙戌公不幸遇害困踬贼庭者逾二年刄加于颈而色不变度无还期誓不易节盖书此以自表云靖康元年七月壬申朝散郎秘阁修撰知同州军事唐重书【金石文字记】
　　鲁公行书奉命来此事期未竟止縁忠勤无有旋意又作二语云人心无路见时事只天知宋刻同州下有公小像不知原刻在何处然观其词意乃使希烈时也亦足悲矣【石墨镌华】
　　又有忠义堂帖宋人所刻此帖名为奉命帖又有移蔡一帖曰贞元元年正月五日真卿自汝移蔡天也天之昭明其可诬乎有唐之徳则不朽耳十九日书【金石文字记】
　　段文昌与房式往还书
　　正书贞元十七年十一月【金石録】
　　白居易与刘禹锡书
　　行书无年月【金石録】
　　论
　　三呉论
　　欧阳询书西京【金石畧】
　　韦维善政论
　　先天元年韦维善政论著作郎杨齐哲撰维先天中为坊州刺史齐述所撰实徳政碑也特异其名尔余尝患文士不能有所发明以警未悟而好为新竒以自异欲以怪而取名如元结之徒是也至于樊宗师遂不胜其弊矣如齐哲之文初无髙致第易碑铭为论赞尔【集古録】
　　著作郎杨齐哲撰前洛川县丞直翰林院【缺】庭诲书维字文纪京兆杜陵人为坊州刺史此实纪徳碑也以先天元年立【集古録目】
　　虞世南破邪论序
　　右破邪论序唐虞世南撰并小楷书世南之笔惟孔子庙堂碑行世此文虽欧阳公赵明诚皆未之见而予乃得见之岂非幸哉破邪论今载释氏藏经其説不暇深究若世南书则予之所嗜好故録之【金薤琳琅】虞永兴世南书迹本自希而楷法尤不易得小者唯破邪论序稍大者孔子庙堂碑而已破邪精能之极几夺天巧所以不入二王室者犹似不能忘情于蹊迳耳【弇州山人藁】
　　司马子微坐忘论
　　唐白云先生撰道士张明书太和三年女道士柳凝然赵景元刻石并凝然所为铭同刻后又有篆书曰卢仝髙常严固元和三年凡十字碑在王屋【集古録目】
　　序
　　懐素草书自叙
　　僧懐素撰并书大厯十二年十月石在将作监官库【诸道石刻録】
　　送刘太冲序
　　顔真卿书未详【金石畧】
　　送刘太冲序碧牋书王钦臣故物后有王参政名印王云因与唐坰两出书各误收卷去坰以将才不偶命而德无其邻字剪去碧牋宜墨神彩艳发龙蛇生动覩之惊人不装背掲去背纸以厚纸散卷之畧一出即卷去其子云与智永千字栁公权书栁尊师志欧阳鄱阳帖并同矣亦可叹息也或谓密为王诜购去【米芾书史】
　　顔鲁公送刘太冲序郁屈瑰竒于二王法外别有异趣米元章谓如龙蛇生动见者目惊不虚也宋四家书派皆出鲁公亦只争坐帖一种耳未有学此叙者岂当时不甚流传邪真迹在长安赵中舍士桢家以余借摹遂为好事者购去余凡一再见不复见矣淳熈秘阁续帖亦有刻【画禅室随笔】
　　冬日集藏用上人院诗序
　　程浩撰序王涓等诗吴通微行书贞元四年【复斋碑録】
　　送李愿归盘谷序
　　韩愈撰盘谷在孟州济源县贞元中县令刻石于其侧令姓崔其名浃今已磨防其后书云昌黎韩愈知名士也当时退之官尚未显其道未为当世所宗师故但云知名士也然当时送愿者为不少而独刻此序盖其文章已重于时也以余集本校之或小不同疑刻石误集本世已大行刻石乃当时物存之以为佳翫尔其小失不足较也【集古録】
　　正书无姓名贞元中刻石【金石録】
　　今在济源县廨其末有记云贞元辛【缺】嵗建丒月渤海髙从【缺】　乃书者之名而石缺之也宋元祐八年县令傅君俞重刻【金石文字记】
　　緫悟上人钟山林下集序
　　石洪撰正书贞元二十年十二月【金石録】
　　处士石洪撰序桂府观察判官张谵诸暨县尉卢建上元县尉卢少连诗共三首皆洪书为钟山僧揔悟所作也以贞元二十年十二月立【集古録目】
　　右钟山林下集序者石洪为浮图緫悟作也石洪为处士而名重当时者以常为韩退之称道也唐世号处士者为不少矣洪终始无他可称于人者而至今其名独在人耳目由韩文盛行于世也而洪之所为与韩道不同而埶不相容也然韩尝叹籍湜辈叛已而不絶之也岂诸子驳杂不能入于圣贤之域而韩子独区区诲诱思援而出于所溺欤此孔孟之用心也治平元年八月八日书【集古録】
　　五太守宴小洞庭亭序
　　苏源明文并书在郓州【金石畧】
　　陈章甫谒禹庙序
　　开元二十年释惠通八分书【施宿防稽志】
　　尊胜经行书序
　　防昌元年前昭义军节度使要籍右监门率府兵曹参军上防军奚奬书在戒珠寺【防稽志】
　　表
　　苏源明正徳表
　　周良弼八分书天寳十四年【金石録】
　　乞御书放生池碑额表
</div>
    <div class="pagination">
<a href="六艺之一录_page163.html">上一页</a><span>...</span><a href="六艺之一录_page159.html">159</a><a href="六艺之一录_page160.html">160</a><a href="六艺之一录_page161.html">161</a><a href="六艺之一录_page162.html">162</a><a href="六艺之一录_page163.html">163</a><span class="current-page">164</span><a href="六艺之一录_page165.html">165</a><a href="六艺之一录_page166.html">166</a><a href="六艺之一录_page167.html">167</a><a href="六艺之一录_page168.html">168</a><a href="六艺之一录_page169.html">169</a><span>...</span><a href="六艺之一录_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
