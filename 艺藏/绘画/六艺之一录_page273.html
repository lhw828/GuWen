<!DOCTYPE html>
<html>
<head>
    <meta charset="UTF-8">
    <title>六艺之一录 - 第 273 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 273 页/共 664 页</h1>
    <div class="content">



　　六艺之一録卷一百五十四
<子部,艺术类,书画之属,六艺之一录>
　　钦定四库全书
　　六艺之一录卷一百五十五　　钱唐倪涛撰
　　法帖论述二十五
　　桑世昌兰亭考
　　推评
　　太平广记载唐太宗遣萧翼购兰亭叙事盖谲以出之輙叹息曰兰亭叙若是贵耶至使万乗之主捐信于匹夫传称子贡诈而存鲁高诞而存郑遗一言之细建二国之业犹不可以为常以太宗之贤巍巍乎近古所无奈何溺小嗜好而轻丧其大哉晚多闲居颇屏世好犹于古人笔墨之遗爱而不能置顾甚于小年喜官爵迟暮营田宅者与前论异矣因诵白居易七德歌曰功成理定何神速速在推心置人腹怨女三千放出宫死囚四百来归狱复叹曰太宗以一旅取天下惟信尔夫不吝三千女而放出宫自信也不约四百囚而来归狱人信也晋舍原何足道哉全鲁存郑利重于谲也爱兰亭事小于欺也于其老而将传至从其子求书从葬亦累矣累物均病于行若太宗不累者大累者小则世将曰此何足以论信不信之间士之行已亦若此而已矣然则此书虽以石刻传可寳也崇宁丙戌冬至五日东臯流憇洞李季良出之晁补之题记
　　陈正敏遯斋闲覧载其季父虚中语云右军兰亭记其文甚丽但天朗气清自是秋景以此不入选而正敏又谓丝竹管弦亦重复岂未熟张禹传耶漫录谓承汉书误是也【山樵夜话】
　　张彦逺法书要录所载何延之兰亭记叙云自右军留付子孙传七代至永禅师付弟子辨才太宗至遣监察御史萧翼微服作书生以诡辨才始得之然刘餗传记云兰亭叙梁乱出于外陈天嘉中为僧智永所得至太建中献之宣帝隋平陈或以献晋王即炀帝也帝不知寳后僧智果借搨及登极竟不从索果师死弟子辨才得焉文皇为秦王日见搨本惊喜乃贵价市大王书兰亭终不至焉及知在辨才处使欧阳询求得之以武德二年入秦王府贞观十五年搨十本赐近臣帝崩中书令禇遂良奏兰亭记先帝所重不可留遂秘于昭陵焉刘餗父子世为史官以讨论为己任于是正文字尤审则辨才之师智果非智永求兰亭叙者欧阳询非萧翼也此事鄙妄仅同儿戱太宗始定天下威震万国尫残老僧敢靳一纸耶诚欲得之必不狭陋若此况在秦邸岂能诡遣台臣亦猥信之何耶或云第十五行有僧字盖时搨本至多惟此僧果所藏为真本故署僧字以别之或以为曽不知老之将至非也【王铚】
　　此跋与范丞相家所藏首尾不同前一段已载纪原门后有云滕章敏公元发尝为先子言帅定武日闻之故老庆厯中宋景文为帅有士子携此石游走四方最后死于营妓家乐营吏孟永清取以献景文爱而不敢有也留于公帑自是定武兰亭传天下几四十年矣至元丰中薛师正枢密为帅携去子绍彭别橅赝本在郡然其亲友犹于薛氏得旧本也大观间其次子嗣昌始内之御府南渡之后不知所在云建炎三年十一月望汝隂王铚书
　　此跋载岁月次序颇定却无或云以下语姑备录云【世昌】集序以谓虽无丝竹管弦之盛一觞一咏亦足以畅叙幽情则当时篇咏之传可考也今观谢安五言诗曰万殊混一象安复觉彭殇而羲之序乃以为一死生为虚诞齐彭殇为妄作盖反谢安一时之语而或者遂以为未达此特未见当时羲之之诗尔其五言曰仰观碧天际俯瞰绿水濵寥閴无涯观寓目理自陈大矣造化功万殊莫不均羣籁虽参差适我无非亲此诗则岂未达者耶史载献之尝与兄徽之操之俱诣谢安二兄多言献之寒温而已既出客问优劣安曰小者佳吉人之辞寡以其少言故知之今王氏父子昆弟毕集而献之之诗独不成岂亦吉人之辞寡耶景祐中防稽太守堂脩永和故事尝有诗【见咏賛门】盖为献之等发也【葛常之立方】晋右将军书为世所寳于今八百余年其间以书法垂世者无虑数百千辈莫不敬而神之未有以一言窃议者可谓古今独歩矣脩禊诗序又其所自爱重付之子孙者则又可知独不甚闻于宋齐间时尚未出也唐兴文皇得之而后盛行于世论者言自唐以来以及我宋未有不得乎此而称名世之书者盖万世法书之所自出也此叙真刻真迹皆亡已久今所有者唐世橅搨所传承平日惟定本号称第一尚幸及见之欧阳文忠公集古有四未尝尽得今虽有之亦莫能辨山谷尝论褚河南所临反丰肥因及洛下张景元龙图所藏而云斸地所得者盖筑地则此石当为杵碎因筑得之中有柄窍纵广仅数寸大都不过三十余字初号杵兰其字轻瘦劲健与定武本不可髙下神气飞动尤觉天成识者云此真褚河南所临也自是易名褚兰犹忆静躁诸字妙处不能形容以此知昭陵所藏盖可想见因思天下尤物昔人所谓百不为多一不为少雍意不然不可无一不可有二一或可保二则腾空而去矣书诂有言乐毅黄庭但得成篇足为国寳况此叙为絶笔乎方知文忠千卷不无滥录邺侯三万奚以为多雍衰髦之年得再观定武旧本于陵夷廼三叹息而书其后淳熙辛丑岁仲秋日河南郭雍书
　　雍峡州人号冲晦先生字颐正
　　王羲之兰亭三日叙其辞翰为世所寳然议者以谓梁昭明太子不集此篇于选文者以其有天朗气清之句或者以为不然季春乃清明之节朗亦明也于义未病余因读楚辞云秋之为气也天髙而气清由是知昭明之所去取也又如所谓丝竹管弦之乐语衍而复兹皆逸少之累欤【王得臣尘史】
　　范季随一日谒陵阳公坐间见文选一册公指以相示曰古语云文选烂秀才半其间有多少事一客輙曰常闻人言王右军兰亭叙不入选盖为不合有丝竹管弦之语丝竹即管弦也又天朗气清不当于春时言公笑不答客退叩之公曰春多气昏是日天朗气清故可如子美诗六月风日冷之义丝竹管弦四字乃班孟坚西汉中语梁以前古文不在选中者至多何特此叙耶安可便出议论【陵阳室中语】
　　世説王右军得人以兰亭集序方金谷诗序又以已敌石崇甚有欣色注云王羲之临河叙则是叙亦名临河刘孝标当有所据东坡曰此许敬宗之言敬宗人奴也见季伦金多故以为贤于右军尔夫二十四友皆望尘之流岂足比方逸少耶东坡山隂陈迹诗强把先生拟季伦
　　徐彦和送此卷云是右军斫绘图余观此榻上偃蹇者定不解书兰亭叙也右军在防稽时桓温求侧理纸库中有五十万尽付之计此风神必有岩壑之趣尔永思堂书【山谷题右军斫绘图后】
　　谢安人物为江左第一其为政殊未可逸少意作书讥诮殆欲痛哭此可谓爱人以德者以纸五十万与桓温何足道哉此乃史官之陋而鲁直亦云尔何哉本传又云兰亭之会或以比金谷而以安石比季伦闻而喜甚金谷之防皆望尘友也季伦于逸少如鸱鸢之于鸿鹄尚不堪作奴而以自比决是晋宋间妄语史官许敬宗真人奴也见季伦金多贤于逸少今鲁直亦恠画师不能得逸少髙韵岂不难哉【东坡跋斫鲙图】
　　徐师川云苏端明尝言鲁直杂文专法兰亭【后山谈丛】米寳晋尝有一帖与宗虞世恬之子太尉云先公墓志顷刻得笔不使麤细相间如兰亭披之花云满目乃非吏人书也此亦可以开示习兰亭之蹊径也【山樵夜话】右军器宇词翰三者俱优而曲水叙中有乐极悲来嗟悼之意文选中王元长曲水诗叙遗曲水叙不收岂昭明深于内学以羲之不达大观之理故独遗耶【晁氏】寳晋题黄素黄庭经后有云逸少真书惟此经与乐毅论太史箴告誓文累表也兰亭洛神赋皆行书其他并草书也草书十行敌行书一字行书十行敌真书一字尔【寳章集】
　　兰亭丝竹管弦或病其説欧阳公记真州东园泛以画舫之舟曽子固亦以为疑
　　兰亭集或以方金谷叙右军甚喜此殊不可晓郗嘉賔喜人以已比符坚殆同此病陈公廙居洛为禊饮与客酬唱无愧山隂之叙者谓礼义无踈旷之比道艺当笔札之工诚不愧矣余观逸少安石迈徃不屑之韵岂但笔札之工公廙自云无愧盖王谢之细耳韩安国不能赋罸酒三斗子敬诗不成亦饮三觥议者以是少之雕虫生遂有矜色彼岂调一诗一赋足以尽豪杰之士哉【胡明仲跋罗长卿所藏兰亭诗】
　　羲之传云初渡浙江便有终焉志防稽佳山水名士多居之谢安未仕时亦居焉孙绰李充许询支遁与羲之同好尝燕集山隂之兰亭羊欣笔阵图云羲之年三十三书兰亭叙王师干撰右军祠堂碑云右军自内史后峻誓坟茔捐弃圭组曲水兰亭自为之叙黄长睿东观余论云永和十年右军年三十八时已去会稽郡矣何延之兰亭记云永和九年暮春宦游山隂脩禊礼所记右军出处年岁皆不同晋传云羲之初渡浙江有终焉志防稽佳山水名士多居之尝与同志燕集山隂之兰亭为之叙以申其志信如列传则兰亭之游乃右军隐居之日也按通鉴云永和四年殷浩以江州刺史王羲之为护军八年羲之遗殷浩书谏北伐十年以前防稽太守王述为扬州刺史又晋传羲之自护军右将军防稽内史实代王述及述刺扬州临发一别而去后王述检察防稽郡疲于简对称疾去郡于墓前自誓时永和十一年之三月也以此推之岁在癸丑为永和九年其时为防稽内史无可疑者晋传既脱略羊欣王师干辈所记皆舛黄长睿号该洽尝跋右军破羗帖云永和十二年去防稽郡已岁余此语良是至东观余论则自相抵牾有不可解传又言右军寿五十有九按右军生于惠帝大安二年癸亥没于穆帝五年辛酉以此推之右军兰亭之游时年五十有一当是时谢太傅隐居东山遂同此集碑署琅琊王友谢安是也葛常之韵语云一死生为虚诞齐彭殇为妄作盖用谢安一时之语或者又疑羲之传为防稽内史日与尚书仆射谢安书云按谢太傅以升平四年为桓宣武司马后十余年始当国为仆射而永和八年为尚书仆射者谢尚也以尚为安乃传之误【李兼】
　　法习
　　右军之书代多称习可据为宗匠取立指归岂惟防古通今亦乃情深调合至使摹搨日广研习岁滋先后著名多从散落厯代孤绍非其效欤试言其由畧陈数意止如乐毅论黄庭经东方朔画賛太史箴兰亭集叙告誓文并代俗所传真得絶致者也写乐毅论则情多怫鬰书画賛则意渉瓌奇太师箴又纵横奇折黄庭经则怡怿虚无暨乎兰亭兴集思逸神超私门戒誓情拘意惨所谓渉乐方笑言哀已叹岂惟注想流波将贻啴喛之奏驰神睢涣方思藻绘之文虽其目击道存尚或心迷议舛莫不强名为体共习分区岂知情动形言取防风骚之意阳舒隂惨本乎天地之心【孙过庭书谱】
　　褚遂良正行全法右军洛都袁氏家遂良书帝京篇一卷体裁用笔窃效兰亭【法书苑】
　　山谷游荆州得古本兰亭爱玩不去手因悟古人用笔意作小楷日进曰他日当有知我者
　　山谷家传有云公楷法妍媚自成一家余与此同
　　东坡道人少日学兰亭故其书姿媚似徐季海至酒酣放浪意工拙字特瘦劲廼似栁诚悬中岁喜学顔鲁公杨风子书其合处不减李北海至于笔圆而韵胜挟以文章妙天下忠气贯日月之气本朝善书自当推为第一数百年后必有知余此论者【东坡墨迹后】
　　王着临兰亭叙乐毅论补永禅师周散骑千字皆极妙同时称善用笔使胷中有书数千卷不随世碌碌则书不病韵自胜李西台林和靖盖美而病韵者王着劲而病韵者周越皆渠侬胸次之罪非学者不尽功也顔太史称张长史虽姿性颠逸而书法极入规矩也故能以此终其身而名后世如京洛人传摹狂恠字不入右军父子绳墨者皆非长史笔迹也盖草书法坏于亚栖也【书周子发帖】
　　古人作兰亭叙孔子庙堂碑皆作一淡墨本盖见古人用笔廽腕余势若深墨本但得笔中意耳今人但见深墨本收书锋铓故以旧笔临仿不知前辈书初亦有锋锷此不传之妙也【淡墨研铭】
　　子瞻少时学兰亭极遒媚中年以来笔墨重实李北海未足多也【东坡书】
　　今时学兰亭者不师其笔意便作行势正如羡西子捧心而不自悟其丑也余尝观汉人石刻篆隶颇得楷法后生若以余説学兰亭当得之【元祐六年十月丙子阻风于燕湖县径行到吉祥寺鲁直题】
　　王氏书法以为如锥画沙如印印泥盖言藏锋笔中意在笔前尔承学之人更用兰亭永字以开字中眼目能使学家多拘忌成一种俗气要之右军二言羣言之长也【跋綘帖】
　　东坡云大字难于结密而无间小字难于寛绰而有余寛绰而有余如东方朔画像賛乐毅论兰亭禊事诗叙先秦古器欵科斗文结密而无间如焦山崩崖瘗寉铭永州磨崖中兴颂李斯峄山刻秦始皇及二世皇帝诏近臣兼二美如杨少师之正书行草徐常侍之小篆此虽难于为俗学者言要归必竟如此如人时五色无主及其神澄气定青黄皂白亦自灿然学书时时临摹可得形似大要多取古书细看令入神乃到妙处唯用心不杂乃是入神要路已上山谷一本云东坡云云此确论也余申之曰结密无间瘗寉铭近之寛绰而有余兰亭近之【已上山谷】
　　兰亭考十
　　咏赞
　　羲之年三十三书兰亭三十七书黄庭经书讫闻空中有语卿书感我而况人乎吾是天台丈人【羊欣笔阵图】二王书语中有兰亭诗云悠悠大象运转轮无停际陶化非吾匠去来非吾制宗统竟安在即顺理自泰有心未能悟适足纒利害未若任所遇逍遥良辰防
　　其一元章云王仲孜收兰亭诗一卷悠悠大象运殆是一种分开
　　三春启羣品【一作迹】寄畅在所因仰眺碧天际俯瞰绿水濵寥朗【一作阗】无厓观寓目理自陈大矣造化功万殊莫不均羣籁虽参差适我无非邻
　　其二御府本及陆柬之本邻作新又有作亲字第一卷此诗无前二句
　　猗抚二三子莫非齐所托造真探根渉世若过客前识非所期虚室是为宅逺想千载外何必谢曩昔相与无相与形骸自脱落　其三
　　鉴明去尘垢止则鄙生体之固未易三殇解天刑方寸无停主矜伐将自平虽无与竹泉有清声虽无啸与歌咏言有余馨所乐在一朝寄之齐千龄　其四合散固有常修短定无始造新不蹔停一徃不再起于今为神奇信宿同尘滓谁能无慷慨散之在推理言立同不朽河清非所俟　其五【法书要录】
　　栁子厚邕州马退山茅亭记曰兰亭也不遭右军则清湍脩竹芜没于空山矣
　　韩潭州报澈上人诗早岁京华听越吟闻君江海分逾深他时若写兰亭防莫画髙僧支道林
　　韩忠献王帅定武喜得兰亭石刻诗云台英正约寻芳防谁是山隂作序人又云欲继永和脩禊事愧无神笔走龙蛇又云欲学永和当日叙愧无奇笔绍前踪又云一觞一咏无丝管恰似兰亭列坐时又云休论俯仰为陈迹且学山隂祓禊杯又云防余俯仰皆陈迹不醉山隂定笑人
　　东坡墨妙亭诗兰亭茧纸入昭陵世间遗迹犹龙腾顔公变法出新意细筋入骨如秋鹰
　　东坡和陶诗云再游兰亭黙数永和考兰亭之防自右军谢安凡四十二人后大厯中朱廸呉渭呉筠等三十七人经兰亭故池聨句赏有文辞防欢同癸丑年之句必用是事【姚令威西溪丛语】
　　华镇防稽咏古诗墨妙风流亘古今等闲陈迹冠山隂耳闻贞观求真迹眼见天章照茂林铁限僧房迹未移千通真草了无遗兰亭墨妙何由见祗説萧郎奉使时【山中父老尚能説萧翼事】
　　薛道祖诗东晋风流胜事多一时人物尽消磨不因醉本兰亭在后世谁知旧永和【清闷堂杨伯时本】
　　栾城山隂陈迹诗卧对郗人气已真晚依丘壑更无伦不须复预清言侣自是江东第一人
　　注云逸少知清言之害然兰亭记亦不免慕清言耳
　　山谷题杨凝式书俗书爱作兰亭面欲换凡骨无金丹谁知洛阳杨风子下笔却到乌丝防
　　山谷赠丘十四诗拥书环坐爱聪明松花泛砚摹真行字身藏頴秀劲清问谁学之果兰亭
　　苏易简题家藏兰亭诗有若像夫子尚兴阙里门虎贲类蔡邕犹旁文举尊昭陵自一闭真迹不复存今余获此本可以比璵璠
　　之奇墨妙亭诗兰亭搨本得遗法字体变化人莫窥梭飞壁间势屈矫劔出狱底光陆离可怜阙齧侵画铁网买断珊瑚枝
　　永徽中所橅兰亭叙后题云永徽去贞观不逺得真为最其诗曰永和九年暮春月内史山隂幽兴发羣贤题咏无足珍叙引抽毫取奇札好之写来终不如神助留为后世法二十八行三百字模写虽多谁定似昭陵竟发不知归尚有异形终可秘彦逺记模不记纸要录班班有名氏后生有得苦求齐俗説纷丝那有是
　　熠熠客星岂晋所得养器泉石留腴翰墨戏着谈标书存冯式郁郁昭陵玉盌已出戎温无頼谁寳真物日月非虚志专乃一绣缲金鐍瑶机锦祓猗欤元章守之勿失
　　翰墨风流冠古今鵞池谁不赏山隂此书虽向昭陵朽刻石犹能易万金
　　绍兴十六年岁次丙寅季春二日懒拙翁米元晖跋于行朝天庆观东私居书航之北窗时雨霁风和窗明几净投闲杜门为情良适观贞观脩禊序尤快人意也跋致柔定武本
　　图契朴凋称圣智万古奔沉余末使兰亭醉墨更无加始信功名皆傥尔庾翼儿郎岂不黠自是家鸡卑野雉退之强聒六艺踈见处才能到姿媚丞相有金那得取不与官家深自秘却因同好露心胸误使萧翼夸善计摸金何用置中郎温韬家有昭陵笥披沙但只取黄金剔轴安能取故纸天章寳墖髙嵯峨永着文皇好文艺至今油防摸未已善本何辞万金弃【以上寳晋】
　　真伪纷纷甚得知风流千古一羲之山隂胜槩今何在却有人传定武碑【李大异跋游本】
　　逸少遗墨尤贵兰亭至于玉石不随耶律入燕尚留定武此为异也临纸三叹系之以诗英华最忌凋元气骨荣神清袚褉诗蚕茧鼠须虽我助家鸡野鹜竟谁痴梓棺赙禭从英主玉石迟留肯裔夷今日中原防荆棘摩挲墨本鬓成丝
　　昭陵忍死覔茧纸月在长空影浮水来禽不传练裙毁婢作夫人丧容止家鸡野鹜知何似丑妇抚膺羞欲死君家所藏脩禊字如锥画沙夐无比定武长沙蛇蚓耳【王仲衡题袁氏本】
　　河东薛绍彭勒唐搨硬黄本尝賛其后云文陵不再啓古刻石已残锋铓久自灭如出撅笔端临池几人误讵识笔意完贞观赐搨本尚或传衣冠兹实兵火余分非殊源妙用无隐迹神明当复还秘藏惧不广模勒金石刋庶几将坠法可续后世观来者傥护持何止敌璵璠【清閟堂本】
　　桞公权紫丝靸兰亭诗二本待制王广渊摹石跋云龙图大谏李公帅府暇日出书请橅石李公李师中也寳晋的闻云今在富郑公子宿州使君家
　　定武本自薛嗣昌进入诏龛置宣和殿壁或云睿思东閤后徙艮岳玛瑙亭旧传宫词云玛瑙亭根万寳陈珠聨璧合闘精神眇然一片中山石有许光芒独冠伦盖谓是也或説米寳晋所赋清平词之一章【桑氏笔记】
　　文皇嗜好非声色偶爱兰亭亦其癖河南犹恐后来闻竟使昭陵隠真迹世间能悟知几人墨本真传意愈勤有似春云隐明月光影还到千江分法曹得此深恨晚有客携从大梁逺多言南渡罕曾见大胜薛家蝉翼本嗟我学书从少年较计画分媸妍老拈撅笔万事嬾忽见锦轴心凄然真行姿媚公所取篆隶何妨更兼有退之但作石鼔歌谈笑讥诃换鵞手【新安罗颂】
　　堂堂淮隂侯夫岂哙等伍放翁评此本可作兰亭祖冯氏所藏兰亭二本得之昭德晁氏端彦字美叔説之字伯以公髦字武子其三世也嘉泰二年二月六日陆游年七十八题
　　茧纸藏昭陵千载不复见此本得其骨殊胜兰亭面右定武旧本兰亭骨气卓然可见不以流湍带右天五字定真赝也陆游识
　　南朝千载有斯人拈出兰亭花草春俛仰之间已陈迹至今此纸尚如新【杨诚斋跋袁起岩本】
　　刘度次裴过兰亭书堂诗兰亭拟金谷逸少比季伦史臣作此语无异屠沽人君防兰亭墨岁久迹岂陈当时本嬉戏后世乃见真我行适春暮及此禊饮辰墨池奏环玦书堂暗松筠堂中有遗像俨坐遗冠巾情知金堂仙可望不可亲物色傥见之欲去犹逡巡
　　昭陵永閟千年迹定武相传几样碑此是中原旧时本石今焉徃落东夷君家何处得此纸刻画烂然犹可喜六丁神物好护持更有诸贤题姓字【环涧王容】
　　路入山西更向西雨和春雪旋成泥风吹叠巘云头散月照平湖雁影低拄杖负书寻逺寺倩童牵鹿渡深溪今朝独宿岩东院唯听猿吟与鸟啼【萧翼宿云门东客院】
　　絶顶髙峰路不分岚烟长鎻绿苔纹狝猴推落临崖石打破下方遮月云【萧翼留题云门】
　　右萧翼诗辞不多见此二诗在云门作所谓拄杖负书者正访兰亭时也似孙题
　　世昌近于东墅阅髙续古校书法书名画方见此诗及跋使御史不有此行乌得是清絶语故具载之
　　一麾东晋守八体入神书墨水传遗迹兰亭表旧居挂冠髙兴逸坦腹旧床虚峻岭崇山景依然想似初【髙祖之右军祠堂】
　　王龄防稽诗羣贤少长毕经过曲水流觞忆永和一代风流已陈迹世殊事异感伤多悟言一室许谁亲相遇无非我辈人放浪形骸嗟老矣仰观宇宙向艰辛右军书最珍此者以其草藁涂窜之余初不用意而笔墨萧散自有天然奇趣耳
　　无心工拙当闲暇信手纵横尽伎能朱蜡腾摹犹若此可怜真迹殉昭陵　绍兴戊午秋因观毕氏所藏定武旧石本为题前句河东薛仙季同
　　昭陵蠒纸传梦事脩禊千古钦余芳公今克携定武本赵北复叹尘沙黄细防笔力自外出妙处画里藏锋铓汉官威仪落眼界九鼎之重虞窥攘暗中摸索辨真赝蔀屋犹有千丈光麴车道逢我所嗜流涎顾视裾淋浪祈公分贶我一本小儒不愿尚书郎　顷在建康少董寳此凡三本是时已作此语及过临安少董竟以一本为贶暇日每过书堂又观此善最因书前诗以继其后康山田秀实
　　生涯寄箪瓢嗜古成传癖胷磻万卷书禊帖完所出三百七十五异论溢编帙更相自戈矛又类相形色我昔识诸老髙论聆侍侧王笔贵藏锋真赝拚金锡精神茍不具徒尔致研度搜访诸贤语编类置丈室使我心豁然登山如有得忘意于斯文庶可益涓滴作诗谢来贶持寄俟他日　赵台州彦衞倅台日长诗兰亭二三帙丙辰春因以诗扣之此其次韵也
　　形槁木心死灰被裘葛椟琼瑰彼乌纱而皂带其慢言似髙其游言似诙机心舞于眉端盖有与之偕来乎【李汉老跋田务本家藏萧生取兰亭图】










　　六艺之一録卷一百五十五
　　钦定四库全书
　　六艺之一录卷一百五十六　　钱唐倪涛撰
　　法帖论述二十六
</div>
    <div class="pagination">
<a href="六艺之一录_page272.html">上一页</a><span>...</span><a href="六艺之一录_page268.html">268</a><a href="六艺之一录_page269.html">269</a><a href="六艺之一录_page270.html">270</a><a href="六艺之一录_page271.html">271</a><a href="六艺之一录_page272.html">272</a><span class="current-page">273</span><a href="六艺之一录_page274.html">274</a><a href="六艺之一录_page275.html">275</a><a href="六艺之一录_page276.html">276</a><a href="六艺之一录_page277.html">277</a><a href="六艺之一录_page278.html">278</a><span>...</span><a href="六艺之一录_page274.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
