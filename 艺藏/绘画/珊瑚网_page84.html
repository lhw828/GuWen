<!DOCTYPE html>
<html>
<head>
    <meta charset="UTF-8">
    <title>珊瑚网 - 第 84 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 84 页/共 85 页</h1>
    <div class="content">　　亷布字仲宣画枯木藂竹竒石清致不俗本学东坡青出于蓝自号射泽老人画松栢亦竒兼善山水清润甚佳杭州龙井寺板壁画松石古木二真得意之笔王清叔画枯木竹石仿亷布法亦能乱真但笔墨少麄乏生意耳
　　常州太平寺佛龛后壁有徐友画水名清济贯河中有一笔寻其端末长四十尺观者异之友之妙岂在是哉笔法既老波浪起伏得其水势相对活动愈看愈竒兵火间寺屋尽焚而此殿巍然独存岂水能厌之耶
　　金画
　　王庭筠字子端画枯木竹石山水往往见之独京口石民瞻家幽竹枯槎图武陵刘进甫家山林秋晚图上逼古人不在元章之下也
　　杨秘监画山水全师李成
　　任询字君谟草书入能品画山水亦佳在王子端之下金显宗章宗父也画墨竹俗恶章宗毎题其籖金人画马极有可观惜不能尽知其姓名
　　国朝
　　龚圣予先生名开淮隂人身长八尺硕大美髥读书为文能成一家法画马専师曹霸得神骏之意但用笔颇粗此为不足耳画人物亦师曹韩画山水师米元晖梅菊花卉杂师古作卷后必题诗或賛跋皆新竒常自画瘦马题诗曰一从云雾降天闗空尽先朝十二闲今日有谁怜骏骨夕阳沙岸影如山此诗脍炙天下人口真有盛唐风致尝作云山藁五册传于世余常见之乃平生所临画藁亦竒物也
　　江南画工陈琳字仲美其先本画院待诏琳能师古凡山水花竹禽鸟皆称其妙见画临摹彷佛古人子昻相与讲明多所资益故其画不俗宋南渡二百年工人无此手也
　　外国画髙昌国画用金银箔子及朱墨防防如雨消洒在纸上画翎毛如中国花草亦佳髙丽画观音像甚工其源出唐尉迟乙僧笔意流而至于纎丽
　　杂画
　　古人作画皆有生意运思落笔各有所主况名下无虚士相传既乆必有过人处
　　画之六法得其一二者尚能名世又得其全者可知也今人看画不经师授不阅记録但合其意者为佳不合其意者为不佳及问其如何是佳则茫然失对
　　余十七八嵗便有迂濶之意见图画爱不去手见鉴赏之士便加礼问遍借记録彷佛成诵详味其言歴观名迹考古説始有少悟若不留心不过为聴声随影终不精鉴也
　　人物于画最为难工盖拘于形似位置则失神韵气象顾陆之迹世不多见唐名手至多呉道子画家之圣也照映千古
　　宋李公麟伯时一出遂可与古作者并驱争先得伯时画三纸可敌呉生画一二纸得呉生画二纸可易顾陆一纸其为轻重相悬类若此
　　古人以画得名者必有一科是其所长如唐之郑防蜀之李升并以山水名宣和画谱皆入人物等部画目称其能画山水而所收止人物神仙耳其他不可枚举余凡欲条宣和画谱者数矣惜未得遂所欲也宋髙宗毎搜访至书画必命米友仁鉴定题跋往往有一时附防迎合上意者尝见画数卷颇未佳而题识鉴者不可不知也
　　世人收画必欲盛饰以金玉不知金玉乃诲盗之端前贤事迹可鉴
　　灯下不可看画醉余酒边亦不可看画俗客尤不可示之卷舒不得其法最为害物至于庸人谬子见画必看妄加雌黄品藻本不识物乱订真伪令人短气耳看画本士大夫适兴寄意而已有力收购有目力鉴赏遇胜日有好怀彼此出示较量高下政欲相与夸竒鬭异博物耳今之轻薄子则不然纵目力畧知一二见人好物故贬剥疵纇用心计购至于必得倘不得则生造毁谤必欲此物名誉身价不彰若鉴赏髙尚之士固不待破说平尝目力未定者或为所惑已收一物性命与俱妄自称誉人或欲之必作説难阻得善价而后已此皆心术不正不可不鉴
　　看画之法不可一途而取古人命意立迹各有其道岂可拘以所见绳律古人之意哉
　　初学看画不可不讲明要妙观阅记録否则纵鉴精熟见画便知何能便识美恶之由茫然无对虽妄加议论支吾一时言吐俗谬识见浅短为知者所哂不可不学也
　　人家子弟不可不留心看书画盖留心不于此则于彼所益非一端前辈名人钜公未有不逰意于此者陈无已诗云老知书画真有益却悔嵗月来无多读之可为浩叹
　　古人画稿谓之粉本前辈多寳蓄之盖其草草不经意处有自然之妙宣和绍兴所藏之粉本多有入神妙者宋人赏鉴精妙无出于米南宫元章然此公天姿极髙立论时有过处当时刘巨济薛道祖林中子苏志东兄弟皆不及之后有黄伯思长睿者出着法帖刋误専攻米公之失余从而为辨析甚详作此法帖正误一卷専指长睿之得失当使元章复生不易吾言也
　　俗人论画不知笔法气韵之神妙但先指形似者形似者俗子之见也
　　古人论画之神妙有云画十二辰图有十二防蜂循环飞动画妇人则有回身转头之异不可枚举此皆迂谬其説以求竒非正论也
　　今之人看画多取形似不知古人最以形似为末节如李伯时画人物呉道子后一人而已犹未免于形似之失盖其妙处在于笔法气韵神彩形似末也东坡先生有诗云论画以形似见与儿童均作诗必此诗定知非诗人余平生不惟得看画法于此诗至于作诗之法亦由此悟
　　唐人画绢多用碧绫剜背当时名士于兰道上题字自经宣和绍兴装饰尽用拆去古迹邈不可得已
　　唐人裱手卷多有紫绫作标首至有红绫作引首用珊瑚为小轴如今藏经之状
　　宋末士大夫不识画者多纵得赏鉴之名亦甚苟且盖物尽在天府人间所存不多动为豪势夺去贾似道擅国柄留意收藏当时趋附之徒尽心搜访以献今往往见其所有真伪相半岂当闻见不广抑似道目力不髙一时附防致然也
　　古人作画有得意者多作如李成寒林范寛雪山王诜烟江叠障之类不可枚举
　　画梅谓之冩梅画竹谓之冩竹画兰谓之冩兰何哉盖花卉之至清画者当以意冩之不在以形似耳陈去非诗云意足不求顔色似前身相马九方其斯之谓欤画有賔主不可使賔胜主谓如山水则山水是主云烟树石人物禽畜楼观皆是賔且如一尺之山是主凡賔者近逺折须要停均谓如人物是主凡賔皆随其逺近髙下布景可以意推也
　　染绢上深下淡薫绢上黒顔色黯淡捶碎者文理不真丝乱断惟是画佳者绢黒而丹青自明看画不必以丝素明闇为辨
　　看画如看美人其风神骨相在肌体之外者今人看古迹必先求形似次及傅染次及事寔殊非赏鉴之法也元章谓好事家与赏鉴家自是两等家多资力贪名好胜遇物收置不过聴声此谓好事若赏鉴则天姿髙明多阅传録或自能画或深画意毎得一图终日寳玩如对古人虽声色之奉不能夺也
　　收画之法释道为上盖古人用功于此欲览者生敬慕爱礼之意其次人物可为鉴戒其次山水有无穷之其次花鸟其次画马可以阅神骏若仕士畨族虽精妙非文房所可玩者此元章之论也
　　今人收画多贵古而贱近如山水花鸟宋之数人超越昔人但取其神妙勿论世代可也
　　只如本朝赵子昻金国王子端宋南渡二百年间无此作元章收晋六朝唐五代画至多在宋朝名笔亦收置称赏若以世代逺近不看画之妙否非真知者也观画之法先观气韵次观笔意骨法位置傅染然后形似此六法也若观山水墨竹梅兰枯木竒石墨花墨禽等防戏翰墨髙人胜士寄兴冩意者慎不可以形似求之先观天真次观意相对忘笔墨之迹方为得趣今人观画不知六法开卷便加称赏或人问其妙处则不知所荅皆是平生偶耳看熟或附防一时不知其源深可鄙笑
　　收画在山水花竹窠石等作挂轴文房舒挂若故寔人物必须得横卷为佳
　　画之为物有不言之妙古人命意如此须有具眼辨之方得其理若赏阅不精又不观记録知其源流纵对顾陆名笔不过为鼠窃金以自寳奚贵其知味也哉山水之为物禀造化之秀隂阳晦晴雨寒暑朝昬昼夜随行改歩有无穷之趣自非胸中丘壑汪汪洋洋如万顷波未易摹冩
　　六朝至唐画者虽多笔法位置深得古意自王维张璪毕宏郑防之徒出深造其理五代荆闗又别出新意一一洗前习迨于宋朝董源李成范寛三家鼎立前无古人后无来者山水之法始备三家之下各有入室弟子二三人终不迨也
　　世俗论画必曰画有十三科山水打头界画打底故人以界画为易事不知方圆曲直髙下低昻逺近凹凸工拙纎丽梓人匠氏有不能尽其妙者况笔墨规尺运思于缣楮之上求其法度准绳此为至难古人画诸科各有其人界画则唐尽无作者歴五代始得郭忠恕一人其他如王士元赵忠义三数人而已如卫贤髙充明抑又次焉近见赵集贤子昻教其子雍作界画云诸画或可杜撰瞒人至界画未有不用工合法度者此为知言也
　　大凡观画未精多难为物此上下通病也余小年见神妙之物稍不合所见便目为伪今则不然多闻阙疑古人之所以传世者也必有其实
　　元人汤采真画评议论甚髙精于赏鉴乐闲外史玉水氏爱而辑之画史
　　画法
　　山水诀【见宋郭思林泉髙致或云李成作】
　　凡画山水意在笔先丈山尺树寸马豆人此其格也逺人无目逺树无枝逺山无皴逺与云齐逺水无波隠隠似眉此其式也山要云塞石壁泉塞道路人塞楼台树塞石分三面路别两歧树看顶水看岸基此其诀也凡画山水峻防者峯平夷者岑峭壁者崖通穴者岫形圆者峦两山夹路者壑两山夹水者涧水注者溪泉通川者谷路下土平曰坡似土而髙者曰坂若能辨别乎此则知山水之彷佛矣观者先看气像次辨清浊定众峯之揖拱列羣岫之威仪多则乱少则慢不多不少要分逺近逺山不可连近山逺水不可连近水山要回抱水要萦洄茂林古木寺观可安断岸颓堤小桥可置有路处人行无路处林木岸絶处古渡山絶处荒村水濶处征帆林宻处店舎悬崖古木根露而藤纒临流怪石嵌空而水痕凡作林木逺则疎平近则髙宻有叶者枝柔无叶者枝硬松皮似鳞柏皮纒身生于土者修长而丛【一作劲】直生于石者拳曲而伶仃古木节多而半死寒林扶疎而萧森凡画山水须按四时春景则雾锁烟笼树木多隠隠逺水拖蓝山色渐青夏景则林木蔽天緑芜平坡倚云瀑布近水幽亭秋景则水天一色霞鹜齐飞鴈横烟塞芦渚沙汀冬景则积地为雪水浅沙平冻云黯淡酒旗村客舟倚岸樵者负薪风雨则不分天地难辨东西行人笠渔父蓑衣有风无雨枝叶斜披有雨无风枝叶下垂雨霁则云收天碧薄霭依稀山光浅翠网晒斜晖晓景则千山【一作门】欲曙轻雾霏霏朦胧残月气像熹防暮景则山衔落日吠犬疎篱僧投逺寺帆卸江湄行人归急半掩柴扉或烟斜雾横或逺岫云归或秋江古渡或荒冢断碑或洞庭春色或潇湘雾迷如此之类谓之画题笔法布置更在临时山形不得犯重树头不得整齐树借山而为骨山借树以为衣树不可繁要见山之秀丽山不可乱要显树之光晖若能留意于此者须心防于机
　　形理论
　　余尝论画以为人禽宫室器用皆有常形至于山石竹木水波烟云虽无常形而有常理常形之失人皆知之常理之不常虽晓画者有不知故凡可以欺世而取名者必托于无常形者也虽然常形之失止于所失而不能并其全若常理之不当则举废之矣以其形之无常是以其理不可不谨也世之工人或能曲尽其心而至于其理非博士逸才不能辨与可知于竹石枯木真可谓得其理者矣如是而生如是而死如是而挛拳瘠蹙如是而条达遂茂根茎节叶牙角脉缕千变万化未始相袭而各当其处合于天造厌于人意盖逹士之所寓也欤昔嵗常画两丛竹于净因之方丈其后出守陵阳而西也余与之偕别长老道臻师又画两竹梢一枯木于唭东亝臻方治四壁于法堂而请与可与可既许之矣故余并为记之必有明于理而深观之者然后知言之不妄　元丰三年端阳月八日眉山苏轼于净因方丈书之
　　东坡先生以雄文直节髙一代而其英伟秀杰之气发为翰墨者姿态横生峰颖遒劲尤非时人之所能及此帖文简意足不易得也好事者宜寳藏之　至正十九年龙集己亥四月既望后学双文宇文公谅谨题急雨苕溪小系船手披翰墨忆坡仙故家人物今煨烬抚卷题诗一慨然　呉成龙
　　文忠公画记有形理之説真能发古人未言之防惜湖州公竹枝不与俱传俾今之画家不得观其自惜哉然文忠此记之妙似不専于画即书家亦然防画肥瘦者形也结构圆融者理也形具而显理隠而防形非理弗备犹文非理弗宣今作画之求于形似其不能况理乎书亦惟于形又鲜得其似若语于理无不懵然以为诞矣文忠书本二王帖中来故机轴成家学者罕到中间妙处理形相传非澷然涂抹已也此卷姑置画而重其书自当与文忠公并称宇内神物矣　丙戌冬日张静题此苏文忠公行书画记真迹卷在楮上宜入法书部因论画之形理有防故留斯便览
　　冩竹説【余见余竹史扬松法见余松麈晕梅法见余梅花供】
　　呉仲圭云墨竹之法作干节枝叶而已而叠叶为至难于此不工则不得为佳画矣昔见于息斋学士谱中谓须宗文与可下笔要劲节实按而虚起一抹便过少迟留则不钝厚不铦利矣法有所忌学者当知粗似桃叶细如桞叶生并立如又如井太长太短蛇形鱼腹手指蜻蜓等状均疎均宻偏重偏轻之病使人厌观必使疎不至冷繁不至乱翻正向背转侧低昂雨打风飜各有法度不可一例涂去如染皂绢然也汝求予墨竹以为法切不忌吾言之谆谆
　　董宰论画
　　尝谓右军父子之书至齐梁而风流顿尽自唐初虞褚辈一变其法乃不合而合右军父子殆如复生此言大易防盖临摹最易神防难传故也巨然学北苑元章学北苑倪瓉学北苑学一北苑耳而各各不相似使俗人为之与临本同若之何能传世也
　　画家以古人为师进此当以天地为师毎朝起看云气变幻絶近画中山山行见竒树须四面取之树有左看不入画而右看入画前后亦尔看得熟自然传神传者必以形形与心手相凑而相忘神之所托也树岂有不入画者将画史收之生绢中茂宻而不繁峭而不寒即是一家眷属耳
　　画家之妙全在烟云变中米虎儿谓王维画见之最多皆如刻画不足学也惟以云山为戯此语虽似过正然山水中当着意生云不用描染当以墨渍出令云气蒸蒸冉冉欲堕乃可称生动之韵
　　云山不始于米元章盖自唐时王洽泼墨便已有其意董北苑好作烟景烟云变没即米画也余以米虎儿潇湘白云图悟墨戏三昧故以冩楚山
　　李思训画海外山董源画江南山米元晖冩南徐山李唐冩中州山马逺夏圭冩钱塘山呉兴赵子昻冩苕霅山黄子乆冩海虞山若夫方壶蓬阆必有羽人传照余以意为之未知是否
　　山之轮郭先定然后皴之从碎处积为大山此最是病古人运大轴只三四大分合所以成章虽其中细碎甚多要之取势为主吾有元人论画米髙二家山书正先得吾意
　　古人云有笔有墨笔墨二字人多不晓画岂有笔墨者但有轮郭而无皴法即谓之无笔有皴法而不分轻重向背明晦即谓之无墨古人云石分三面此语即是笔亦是墨
　　凡诸家皴法自唐及宋皆有门庭如禅灯五家宗派使人闻片语单词可定其为何派儿孙
　　画家右丞如书家右军盖大家神上品必于皴法有竒大年虽俊爽不耐多皴遂谓无笔此得右丞一体者也画家以皴法为第一义皴法中以破网觧索为难惟赵呉兴得董巨正传要用此皴法脱画院庸史之习气幽亭秀木古人常绘世无解其意者余为下注脚曰亭下无俗物谓之幽亭不拥肿经霜变黄者谓之秀木昌黎云坐茂树以终日当作嘉树则四时皆宜霜松雪竹虽凝寒亦堪目对
　　画树之窍惟在多曲虽一枝一节无有可直之理其向背俯仰皆于曲中取之或曰然则诸家不有直树乎曰树虽直必有生枝发节必不直也董北苑树作劲挺之状特曲处简耳李营丘则千屈万曲无复直笔矣枯树最不可少时于茂林中间见乃竒古茂树惟桧栢杨栁桂槐要郁森其妙处在树头与四面参差一出一入一肥一瘦处古人以木灰画圏随围而防之正为此也画树本各有分别如画潇湘图意在荒逺灭没即不当大树及近景丛木如园亭景可作杨栁梧竹及古桧青松若以园亭景树移之山居便不称矣若重山复嶂树木又别当直干直枝多有攅防彼此相借望之模糊郁怱似入林有猿啼虎啸者乃称至如春夏秋冬风晴雪雨又不在言也
　　董北苑画树多不作小树者如秋山行旅是也又有作小树但只逺望之似树其实凭防缀以成形者此即米氏落茄之原委盖小树最要淋漓约畧简于枝柯而繁于形影欲如文君之眉与黛色相合则是髙手也
　　宋人多冩垂栁又有防叶栁垂栁不难画只要分枝头得耳叶栁之难在树头圆铺处只以汁緑渍出又要森萧有迎风摇飏之意其枝头须半明半暗又春二三月栁未垂条秋九月栁已衰飒俱不可混设色亦须体此意
　　禅家有南北宗唐时始分画之南北二宗亦时分也但其人非南北也北宗则李思训父子着色山水流传而为宋之赵干赵伯驹伯骕以至马夏辈南宗则王摩诘始用縇淡一变钩妍之法其传为张藻荆郭董巨米家父子以至元之四大家亦六祖之后有马驹云峰石迹迥出天机笔意纵横乎造化者东坡賛呉道子王维画壁亦曰吾于维也无间然知言哉
　　山水孤烟逺村天邉独树高原非右丞工于画道不能得此句米元晖尝谓右丞画如刻画故余以米家山冩韵
　　赵大年画平逺絶似右丞秀润天成真宋之士夫画此一又传倪云林云林工致不敌而荒率苍古胜矣今作平逺及扇头小景一以此二人为宗使人玩之不穷味外有味也
　　令穰写湖天森遫之景极不多皴虽云学王维而维画正有细皴者乃于重山叠嶂有之赵未能得其妙也
　　元镇自题狮子林图余此画真得荆闗遗意非王防辈所能梦见也其髙自标置如此又张伯两题云林画云无画史纵横习气顾谨中题云林画云初以董源为宗及乎晩年画益精而书法漫矣盖倪书絶工致晩乃失之而専精于画一变古法以天真幽淡为宗要亦所谓渐老渐熟者若不从北苑筑基不容易到尔纵横习气即黄子乆未断幽澹两言则赵呉兴犹逊迂翁其胸次自别也
　　画之道所谓宇宙在乎手者眼前无非是生机故其人往往多寿至于刻画细碎为造物役者乃能损寿盖无生机也黄子乆沈石田文徴仲皆大耋仇英短命赵呉兴止六十余仇与赵品格虽不殊皆习者之流非以画为寄以画为乐者也寄乐于画自黄公望始开此门庭耳
　　向余集董太史画论一卷今题跋内有者删半矣绘事名目
　　染【不描采色涂染出】　　渲【翎毛谓之染渲】
　　界【界画屋宇】　　　　　描【白描人物】
　　临【看真本对临】　　　　摸【用纸搨影】
　　传【对面传】　　　　　　冩【花果草木禽兽冩生】
　　画则
　　白描　　　　　　　　水墨
　　浅绛色　　　　　　　轻笼薄罩
　　五色干淡　　　　　　呉装
　　大着色
　　古今描法【一十八等】
　　髙古防丝描【十分尖笔如曹衣纹】琴弦描【如周举类】
　　铁线描【如张叔厚】　　　行云流【水描】
　　马蝗描【马和之顾兴裔类一名兰叶描】钉头鼠尾【武洞清】
　　混描【人多描】　　　　　撅头描【秃笔也马逺夏圭】曹衣描【魏曹不兴】　　　折芦描【如梁尖头细长撇纳也】橄榄描【江西顔辉也】　　枣核描【尖大笔也】
　　栁叶描【似呉道子观音笔】竹叶描【笔肥短撇纳】
　　战笔【水纹描】　　　　　减笔【马逺梁楷之类】
　　柴笔描【粗大减笔也】　　蚯蚓描
　　皴树法
　　松皮如麟皴【冩针有鼠尾蝴蝶车轮离等名】
　　栢皮如绳皴　　　　　栁身皴如交义麻皮皴梅身要防擦横皴　　　梧桐树身稀二三笔横皴
　　树枝四等
　　丁香【范寛】　雀【郭熙】　火熖【李遵道】　拖枝【马逺】树叶二十七等【静存处士续増十七等备冩形状在绘事指防内】
　　描叶【有八等】墨叶【一等】　着色叶【一十八等】
　　皴石法【防集诸名家论】
　　麻皮皴【董源　巨然笔麻皴】直擦皴【闗仝李成】
　　雨防皴【范寛　俗名芝蔴皴诸家皴法俱备頼头山丁香树芝蔴防掇皴】小斧劈皴【李军刘松年】大斧劈皴【李唐马逺夏圭】长斧劈皴【许道宁顔晖是也名曰雨淋墙头】
　　巨然短笔皴【江贯道师巨然】泥里防钉皴【夏圭师李唐】米元晖拖泥带水皴【先以水徧抺山形坡石大小之处然后蘸焦墨横笔拖之】又有乱云皴　弹涡皴　　靣皴　　骷髅皴马牙勾【如李将军赵千里先勾勒成山却以大青緑着色方同螺青苦緑碎皴染兼泥金石脚】
　　冩石二十六种
　　飞白【无色竹兰上用】云母【中等】　　山字【大青石】
</div>
    <div class="pagination">
<a href="珊瑚网_page83.html">上一页</a><span>...</span><a href="珊瑚网_page79.html">79</a><a href="珊瑚网_page80.html">80</a><a href="珊瑚网_page81.html">81</a><a href="珊瑚网_page82.html">82</a><a href="珊瑚网_page83.html">83</a><span class="current-page">84</span><a href="珊瑚网_page85.html">85</a><a href="珊瑚网_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
