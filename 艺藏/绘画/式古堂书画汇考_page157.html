<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 157 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 157 页/共 231 页</h1>
    <div class="content">　　外録
　　瑚网云山色浓绿如泼树屋以墨染之笔愈简而气愈壮景愈少而意愈长畵史称其师荆浩晚年有出蓝之美余后得洪谷子云壑图真有笔有墨者畵家竞多荆闗余何幸获此双璧
　　闗仝仙游图卷
　　外录
　　书畵舫云张伯起自言少时颇有畵癖购藏闗仝仙游图行卷甚竒米海岳故物也真赏等印具存其先出丁相家亦见德隅斋畵品笔法淳古渐近自然正如太羮酒不以饾饤为工者相传仝生平不善畵人物多求胡翼为之此后世畵人合作之始
　　德隅斋畵品云仙游图唐关仝所作故相国丁公印章在焉仝畵山水入妙然于人物非工每有得意者必使胡翼主人物此图神仙翼所作也大石丛立屹然万仞色若精铁上无尘埃下无粪壤四面斩絶不通人迹而深岩委涧有楼观洞府鸾鹤花竹之胜杖履而遨游者皆羽毛飘飘若仰风而上征自非仙灵所居而何石之竝者左右视之各见其圆鋭长短逺近之势石之坐卧者上下视之各见其方圜广狭薄厚之形笔墨略到便能移人心目使人必求其意趣此又足以见其能也米氏畵史云关仝人物俗木石出于毕宏有枝无干
　　关仝雾锁山关图
　　外録
　　畵鉴云关仝雾锁山关图差嫰是蚤年真迹在京师人家
　　畵系云长安关仝畵师荆浩而源出毕宏晚负出蓝声价喜作秋山寒林渔市山驿使夫观者怳疑身在防桥风雪中闻猿三峡不复知有尘俗状盖一时之絶云仝之为畵脱略毫楮笔愈简而气愈壮景愈少而意愈长深造古淡如诗中渊明琴中贺若非碌碌畵工所能及也
　　关仝夏山欲雨图【一名谿山林木图】
　　外录
　　书畵舫云关仝山水下笔辣甚锡山顾氏藏其夏山欲雨图小帧一名谿山林木上有天厯之宝苍古简淡云物粲然也又琅琊王冏伯亦尝购得山水一本树石极粗皴法疎逸不知果为关畵否耳又云关仝工于枯木笔粗李成妙于寒林笔细粗者竟当让细亦定论也向见仝畵袁安卧雪短卷笔意简逺所谓不患臣无二王法亦患二王无臣法者
　　张　戡
　　张戡猎骑图卷
　　张戡居近燕山得猎人形骨之妙尽戎衣鞍辔之精故入神品此卷非戡不能到余甚爱之宜什袭珍藏呉兴钱选舜举
　　一犬前趋五马随赭袍公子跨乌骓壮游却忆飞狐北正是清秋出猎时文水髙若鳯
　　戎王小队猎秋野豹尾服弓金络马苍髯奚官喜追逐隔马相呼意闲暇鞭梢生风箭飞雨乌骓如龙犬如虎沙平草浅狐兔肥穹庐月寒归未归晋安林泉生
　　张戡者朔方人也当五季之世与胡瓌父子李赞华房从真俱以善畵番部人马之属名于时其畵以狼尾制笔盖必有所取焉今观戡所畵猎骑图一卷其间人物犬马弓矢服饰之类毫分缕析曲尽其妙观其揽辔疾驰宛然有沙漠万里之态于是知戡畵法精絶与胡瓌辈不相上下也吴郡沈右识
　　张戡妙笔最能写写出平沙好人马赭衣壮士挟弓矢清秋出猎山之下山林霜后百草枯走犬前驱愁兔狐斯人往矣不可见抚时懐古披斯图王庭松谨题
　　燕角斜弢虎防中将军骑气正骁雄前锋纵有韩卢技指示犹居第一功东南生谨题
　　黄　筌
　　黄要叔芙蓉图
　　照水枝枝蜀锦囊年年泽国为谁芳朱顔自得西风意不管千林一夜霜【宋思陵题】
　　黄副使富贵春图
　　牡丹为富贵花王绘之往往落俗古惟蜀待诏黄筌能工此种是畵设色布置神气迥别至缣素碎脱而花办枝叶无少损定出要叔笔也售之者云有四幅今只得其二彼无限春风阿谁带笑看耶又题云疎帘古畵展春光叶叶枝枝富贵香自觉嫰晴天气胜千年尚袭锦江黄鸳水汪砢玉
　　要叔临边鸾葵花图
　　外录
　　书畵舫云黄筌写生富艶生动旷古无对予尝见其临边鸾葵花一幅花心数蜂如活
　　畵鉴云唐人花鸟边鸾最为驰誉大抵精于设色秾艶如生其他畵者虽多具有得失歴五代而得黄筌资集诸家之善山水师李升鹤师薛稷龙水师孙位至于花竹翎毛超出众史筌之畵可齐名者惟江南徐熙熙志趣髙尚畵草木虫鱼妙夺造化非世之畵工所可及也熙畵花落墨颇重中略施丹粉生意勃然黄之子居宝居宷熙之孙崇嗣崇矩各得家学熙之下有唐希雅亦佳多作颤笔棘针是效其主李重光书法后有长沙易元吉作花果禽畜尤长于獐猿多游山林窥猨狖禽鸟之乐图其天趣若赵昌惟以傅染为工求其骨法气韵稍劣也又如滕昌祐丘余庆葛守昌崔白艾宣丁贶之徒皆得其绪余以成一家要之花鸟一科唐之边鸾宋之徐黄为古今规式所谓前无古人后无来者是也
　　米氏畵史云蒋长源以二十千置黄筌畵狸猫颤葧荷甚工
　　又云苏子美藏黄筌鹡鸰图只苏州有三十本更无少异今院中作屏风畵用筌格稍旧退出却无处可辨
　　黄待诏独钓图
　　外録
　　书畵舫云云烟过眼録载黄筌独钓图山峰刻峭前元时在张受益处筌山水师郑防知名孟蜀间真良史也同时伪翰林学士欧阳炯尝撰蜀八卦殿壁畵竒异记见之益州名畵録盖边鸾之后一人而已
　　黄要叔龙图
　　外録
　　东坡与钱济明书云家有黄筌畵龙防起两山间隂威凛然旧作郡时以祈雨有应今夕具香灯试祷之济明虽家居必不废闵雨意可来燔一炷香否
　　畵评云黄筌畵古木信笔涂抹畵竹如斩钉截铁至京见二幅信天下竒笔也
　　书畵舫云黄筌善为没骨畵凡花果多不落墨惟用五彩布成其花色如初开极有生意信妙絶也噫亦竒矣
　　释贯休
　　释贯休应真髙僧像卷
　　不由文字见真机直指人心意亦微多少老人迷未悟西来何事又西归　达磨
　　择火拈香还作麽道塲原在一身中人间万事休过分歩歩相随是此公　志公
　　化成殿里赴斋时自是神交匪夙期无量刦来化了南归一笑已先知　言法华
　　布囊破席任吾真卧雪当街待个人争奈时人多不识百千弥勒此分身　长汀老子
　　饭牀踢倒尽由渠佛法何分细与麤临济将来木直裰全身脱去也如无　普化禅师
　　东家人死西家哀世上何人识破来只为丰干太饶舌至今岩罅不曽开　寒山拾得
　　拄杖请师权放却外通消息不须猜【阙】知识破长沙悟三圣将何抵对来　善导和尚
　　翻身跃入毒龙湫吓得慈明半死休直待他年六月下西归一笑不回头　泉大道
　　杖藜至处自悠然手托猪头不是颠成佛若还因吃菜世间驴马也升天　金华使者
　　鰕蚬充饥困即眠长披一衲过炎天人问西来祖师意酒台盘在庙神前　鰕子和尚
　　岁癸卯长至后八日山隂王英孙赞
　　此卷相传为十六罗汉及观题偈皆初祖以后应真髙僧作者岂深于禅宗不屑果位者耶畵法亦非伯时以后有也贯休之徒方能为之董其昌题面目手腕描法如春蚕吐丝衣折用玉筯篆也王子才亦参禅有得者　梵隆十散圣衣纹用水荇描法气韵古澹余最喜其颂金华圣者云李日华又跋
　　此卷余得之梁溪华氏丁巳花朝董太史宰过余墨花阁题之后君实翁两跋焉因攷英孙字子才号修竹宋季人所藏有雪窦和尚卷云有无尽是两头语诸祖因不立言诠末代儿孙立户牖一花五叶失真传又永嘉虽问曹溪路毕竟惟闻自巳禅根噐警拔诚难遇凿透髙原始及泉观此则应真诸赞深有得乎雪窦者矣余更有对月了残经为姜氏德隠真笔其古朴逊前卷然不类世间所传也砢玉识
　　贯休十六罗汉像并题卷
　　信州懐玉山十六罗汉广明初于登髙安和送十身西岳贯休作以干宁初冬孟十三日于江宁再续前十本相去已十六年□旹景昭禅人自□来请见当年将归怀玉
　　外録
　　书畵舫云寒山寺僧世传释贯休大阿罗汉一卷原系贾师宪故物笔迹狂逸树石幽竒前有明昌题识后有乔氏印记周公谨鲜于伯几题名左方连亚栖草书赞文一篇则后人配上者非其故也伪翰林学士欧阳炯有禅月大师应梦罗汉歌见益州名畵录
　　东坡集与大觉禅师琏公书云人至辱书伏承法候安裕倾向倾向昨奉闻欲舍禅月罗汉非有他也先君爱此畵私心以为舍施莫如舍所甚爱而先君所与厚善者莫如公又此畵颇似灵异累有所觉于梦寐不欲尽谈嫌渉怪尔以此益不欲与俗家收藏意只如此而来书乃见疑欲换金水罗汉开书不觉失笑近世士风薄恶动有可疑不谓世外之人犹复尔也请勿复谈此某比乏人可令赍去兵卒之类又不足分付告吾师差一紧干小师赍笼仗来迎取并古佛一轴亦同舍也钱塘景物乐之忘归舍弟今自陈州得替当受东南幕官冬初恐到此亦未甚的诗笔计益老健或借得数首一观良幸到此亦有拙恶百十首闲暇当録寄也
　　南唐
　　李　煜
　　李后主江山摭胜图卷
　　外録
　　书畵舫云范庵李贞伯旧藏南唐李后主江山摭胜图水墨短卷笔趣深长兰坡赵都承故物也丑按后主畵宣和秘殿收九本有杂迹而无山水故作谱者仅列之花鸟门亦何异井蛙之论欤后主又有竹梢寒禽图
　　襄阳畵学云锦峰白莲居士又称钟峰隠者皆李重光畵自题号意是钟山隠居耳每自畵必题曰钟隠笔上着内殿图书之印及押用内合同集贤院墨印有此印者是典于文房物也内合同乃其玺唐室皆用内合同为御印至梁髙祖始用御前之印也钱氏以内院仿之封函曰制姓名内曰制公某人可某官官上用此印日月用国印
　　又云李主山水唐希雅黄筌之伦翎毛小笔人收甚众好事家必五七本不足深论
　　畵史云王敏甫收李重光四时纸上横卷花一轴每时则自写论物更谢之意文一篇畵一幅字亦少时作花清丽可爱
　　图畵见闻志云李后主才髙识博雅尚图书蓄聚既丰尤精赏鉴至今内府图轴暨人家所得书畵多有印篆曰内殿图书内合同印建业文房之宝内司文印集贤殿书院印集贤院御书印【此印多用墨】或亲题畵人姓名或有押字或为歌诗杂言又有织成大回鸾云鹤练雀锦标饰今绫锦院仿此织作题头多用织成縧带签贴多用黄经纸背后多书装褙人姓名及所较品第又有澄心堂纸以供名人书畵
　　李后主墨竹
　　外録
　　都敬文跋云昔之畵墨竹者称苏学士文湖州二公之笔可谓妙矣予犹恨其形似之拘也此幅予家旧物骤而阅之但见其老干霜皮烟梢露叶而离披偃蹇若古木然谛玩久之始知其为竹也世之评畵者谓后主墨竹清爽不凡别为一格殆得之矣
　　南唐人合卷
　　李后主与周待诏合作重屛图
　　外録
　　书畵舫云重屏图旧藏汝隂王明清家图中正坐者为南唐李中主也此图与周文矩同作【中主名景后主】



　　书畵彚考卷四十
<子部,艺术类,书画之属,式古堂书画汇考>
　　钦定四库全书
　　书画彚考卷四十一
　　刑部左侍郎卞永誉撰
　　畵十一
　　宋
　　徽宗
　　宋徽宗雪江归棹图卷【绢本横卷长五尺】
　　雪江归棹图【痩金书题首上有双龙小方玺半边字】
　　宣和殿制【痩金书上有御书瓢印下有天下一人御押】
　　臣伏观御制雪江归棹水逺无波天长一色羣山皎洁行客萧条鼔棹中流片帆天际雪江归棹之意尽矣天地四时之气不同万物生天地间随气所运炎凉晦明生息荣枯飞走蠢动变化无方莫之能穷皇帝陛下以丹青妙笔偹四时之景色究万物之情态于四图之内盖神智与造化等也大观庚寅季春朔太师楚国公致仕臣京谨记宣和主人花鸟鴈行黄易不以山水人物名世而此图遂超丹青蹊径直闯右丞堂奥下亦不让郭河中宋复古其同云逺水下上一色小艇戴白出没于淡烟平霭间若轻鸥数防水穷骤得积玉之岛古树槎蘖皆少室三花快哉观也度宸游之迹不能过黄河艮岳一舎许何所得此景岂秘阁万轴一展玩间即晓本来面目耶后有蔡楚公元长防虽沓拖不成文而行笔极楚楚与余所藏题听阮图同结构一时君臣于翰墨中作俊事乃尔令人思艺祖韩王椎朴状琅琊王世贞题
　　据蔡楚公题有四图此当是最后景耳题之十又六年而帝以雪时避【阙】幸江南虽黄麾紫仗斐亹于璚浪瑶岛中而白羽旁午更有羡于一披簑之渔翁而不可得又二年而北窜五国大雪没驼足缩身穹庐与餐氊子卿伍吾尝记其渡黄河一小词有云孟婆孟婆你做个方便吹个船儿倒转于戯风景杀且尽矣视雪江归棹中王子猷何啻天壤不觉三叹世贞又题
　　朱太保絶重此卷以古锦为褾羊脂玉为籖两鱼胆青为轴宋刻丝龙衮为引首延吴人汤翰装池太保亡后诸古物多散失余往宦京师客有持此来售者遂鬻装购得之未几江陵张相尽收朱氏物索此卷甚急客有为余危者余以尤物贾罪殊自愧米顚之癖顾业已有之持赠贵人士节所系有死不能遂持归不数载江陵相败法书名书闻多付祝融而此卷幸保全余所乃知物之成败故自有数也宋君相流翫技艺已尽余兄防中廼太保江陵复抱沧桑之感而余亦几罹其衅乃为记顚末示儆惧令吾子孙毋复蹈而翁辙也呉郡王世懋敬美甫识
　　宣和主人写生花鸟时出殿上捉刀虽着痩金小玺真赝相错十不一真至于山水惟见此卷观其行笔布置所谓云峰石色迥出天机笔意纵横参乎造化者是右丞本色宋时安得其匹也余妄意当时天府收贮维画尚伙或徽庙借名而楚公曲笔君臣间自相倡和为翰墨塲一段簸弄未可知耳王元美兄弟藏为世宝虽权相迹之不得季白得之若遇溪上呉氏出右丞雪霁长卷相质便知余言不谬二卷足称雌雄双劔瑞生莫嗔妬否戊午夏五董其昌题
　　外録
　　瑚网云董防吴瑞生所有王右丞江山雪霁卷后竟归程季白季白与余善故获覩其珍秘书画舫云王敬美氏尝以百千购藏宋徽宗雪江归棹图卷绢本细着色御题玺押全其布景用笔大有晋唐风韵当为宸翰中第一向曾质长兄伯含所丑从府君东归屡经拜阅帝又有果篮图
　　宋徽庙模卫协髙士图卷【痩金书题签着色极沈着可爱】
　　晋卫协所作世人莫能及故模冩其本然行笔用意不可得其万一数百年间未有继者伏宣示圣作妙笔神智出于自然不见施为之迹协岂足尚哉臣京谨题
　　徽庙画卷眞迹皆命蔡京防于卷末余所见非一二若雪江归棹图其一也蔡书米海岳谓为得意笔未可赝作此卷真迹无疑董其昌题
　　道君集古今名画一千五百件列为四门题曰宣和睿览喜冩山水花鸟不谓于人物至此模画追法晋唐即比时五岳观诸博士宝箓宫授题应制者皆不能其纎毫彷佛如临卫协此卷是也乙亥五月得观于顽仙庐眉道人陈继儒题
</div>
    <div class="pagination">
<a href="式古堂书画汇考_page156.html">上一页</a><span>...</span><a href="式古堂书画汇考_page152.html">152</a><a href="式古堂书画汇考_page153.html">153</a><a href="式古堂书画汇考_page154.html">154</a><a href="式古堂书画汇考_page155.html">155</a><a href="式古堂书画汇考_page156.html">156</a><span class="current-page">157</span><a href="式古堂书画汇考_page158.html">158</a><a href="式古堂书画汇考_page159.html">159</a><a href="式古堂书画汇考_page160.html">160</a><a href="式古堂书画汇考_page161.html">161</a><a href="式古堂书画汇考_page162.html">162</a><span>...</span><a href="式古堂书画汇考_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
