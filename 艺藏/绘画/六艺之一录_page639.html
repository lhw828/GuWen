<!DOCTYPE html>
<html>
<head>
    <meta charset="UTF-8">
    <title>六艺之一录 - 第 639 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 639 页/共 664 页</h1>
    <div class="content">　　桂右传教札甚慰帖【行草书】
　　彦良奉复则贤茂异贤友士安来承教帖甚慰且知雅况之详何日复得聚首以冩鄙怀前者匆匆叙谢拙作恐未尽意幸勿示人也其弟归聊此答之不宣正月廿五日桂彦良敬奉
　　卢公武敖游阳羡帖
　　熊端肃奉书方厓长老禅席自经涉患难遂不相见近知敖游阳羡山中法候清胜吴中董惟防先生仆之故交与公路乃同年友也携古本禊帖访旧就谒坐下万望以平昔好义之心凡百汲引而吹嘘之实至幸也义谿老师虽未识面尤冀引忱申意善权通公向曽一防想住山如旧欲蹑屩去看囤碑未有縁在如有墨本或钞本见教至妙匆匆不尽鄙怀尚祈葆练不备卢熊端肃奉书
　　王泉坡奉秉彛札【行书】
　　王英端肃书奉秉彛侍郎学士先生阁下蔡御史还京尝草草奉状申谢并致意阁中内翰诸老而仆之私心犹未能顷刻而防南行承赠以言与内相曹先生逺饯城东笃于斯文朋友之谊过厚如此况逺别千里不接言论不觌颜色如之何不惓惓于左右也仆居此碌碌庸庸凡百尚赖示教去年秋及冬此地少雪祷于神腊月初大雪二日今年正月十二十三至十五日连得大雪土壤沃润宿麦滋长米价不穹人皆和恱此先生所喜闻者敢以报及春暄惟居清泰恩宠加厚深慰下怀无由参侍専奉此申悃简率不恭伏冀亮察不具英端肃正月二十日
　　文宗儒与匏庵札【楷书文氏一门次后】
　　两辱手诲唁谆足见不防鄙猥也所谕云云仆非真髙世者特是衰病侵寻而一向又繋放弃人数即无可出之理兼以懒废日久就令可出亦岂能复供世事坐是虽雅意勤渠而区区此心日益灰丧终恐有孤故人之望耳前杜生去曽奉数字亦略及此意而不能悉今再申此想能深察也即日伏承日用轻安眷聚康庆开无量前者曽说寄示小词而此度却不见及并向时所许诸诗竟亦付之茫岂政事有以夺之耶抑遂防之耶呵呵史明古墓文渠家累次托仆致意且方俟此以为复土之期不知公亦尝念及否也千万作急寄付以慰其子弟之望曹守亷明仁恕真吴民之福恐公欲知漫此附告未及参承伏纸不胜惓惓惟万万若时自爱以副朝野之望不宣十一月望日年弟文林再拜奉书匏庵少宰先生年兄执事　谨空后
　　文徴仲与贯泉札【行楷书】
　　适来谒谢铃阶値车马荣出不获一望履絇甚用怅失示观松雪书虽非真迹而行笔秀润亦当时人所赝或是俞紫芝之笔也寡昧无识漫尔奉覆惟万万照察不悉治生文徴明顿首上覆明府相公贯泉先生侍史
　　文徴仲与东洋帖【行草书】
　　入春来俗冗酬酢日觉烦扰偶思髙斋玉兰山茶甚开拟明日奉拜寄迹数日聊以清吾耳目耳先此敢达诸迟面尽徴明拜东洋贤契
　　文三桥与中山札【行草书】
　　逺别无以为情小画一幅聊将薄敬幸笑留万万文悦亦欲南还想不以一人为嫌也陆平泉抄书幸与饭食余事不可托者并乞知之文悦不欲扰厨传也草草不尽彭顿首中山工部尊兄先生
　　文三桥与髙阳札【行书】
　　昨承珍餽多感但逺来恐是赝本耳午间试尝当再报也一笑一笑围昨在小儿处遣人送上不意尚尔未达悚仄悚仄改机将欲自用未得如命奈何奈何近来手头稍寛便欲服饰鲜美吴人故态勿怪勿怪彭顿首髙阳大兄
　　文三桥与墨林十九札【俱行草书】
　　云麾将军有二种一是李思训一是李昭道娑罗树碑舍弟有一本今亦不知在否区区旧有一本是宋搨者向已糢糊至不可识认亦甚难得佳本也适承时鱼之惠饮次珍感尚容面谢不一一彭顿首墨林尊兄马逺纸上者絶少此幅若在绢上当更见笔力其人物似亦非张可观所能到后臣马逺三字写得甚好若伪物不敢如此冩也且题识甚多而皆名人可爱惟杨仲诗不见不知何故楼观前一幅西湖图后一幅防潮图虽无题识亦是名笔草草奉复尚容面悉彭顿首墨林尊兄
　　此汉时得天马以铜范其形制作精古但无所用之耳彭复墨林尊兄
　　竹林对奕妙甚且王席帽陶南村钱曲江皆名人可爱可爱但吾兄不知奕防恐未深识其趣耳一笑一笑其元人巻魏公笔亦精妙伯温太朴皆以四体而吴孟思赵期颐之篆亦表表者柯九思康里子山皆可观但李存及解搢绅欠佳耳草草奉复不能尽彭顿首墨林尊兄
　　此吴中名画旧传畜之必有灾祸已燬于火而南濠寓意録云已卖与他方人虽家君亦不曽见区区只见临本而已彭复墨林尊兄
　　二巻价虽髙而皆名笔补之梅花尤吴中所慕者收之不为过也所谓自适其乐何待人言一笑一笑白粲之惠珍感珍感彭顿首
　　四十之数亦非少初本意縁本主不定耳今以物往可有成云之理亦少初要成交故也五月亦无不可谨此奉复彭顿首墨林尊兄
　　此原是黄茂夫者前面画一枝枯树其赋字如十二帖中最小者其纸如雪原价十六两但不记后有何人跋耳彭敬复
　　四体千文佳甚若分作四本每本可値十两其文赋因纸欠佳故行笔澁滞耳虽非佳品然亦可刻者也明后日诣宅赏阅也草草奉复不次彭顿首墨林尊兄千文佳甚惜乌丝欠妙耳谨妙明日送表或得造宅一面也彭复
　　此范兰室所藏也笔法髙古全学李北海早间因吾兄无简见及戏为谩语以复耳一笑一笑少间面尽彭顿首墨林尊兄
　　文赋旧所见者不知尊意以为何如少间欲赴马春江之招当诣一面不悉彭敬复墨林尊兄
　　中峰简是率然所书此则用意耳古人之笔大概以简帖为胜者以其不经意中耳文敏书要如此巻长篇者亦少不在题跋之有无也大抵古人佳巻不甚经意留在人家所以只有题名者甚多彭敬复
　　适有人持蔡君谟茶録在此能枉驾过此一防否彭顿首墨林尊兄先生
　　杭人有回者得题目千万见示朝来头疮复炽不能走谒家君近日所书千文付来一看不尽彭白事墨林尊兄
　　维摩问疾已领定磔区区所爱未得如命奈何铜盆完璧幸亮万万彭顿首墨林尊兄执事
　　适卖研许生持旧研十许并右军思想帖后有松雪跋尾在敝寓屈过一赏幸即命驾和仲并望同来拱候拱候廿六日彭顿首墨林尊兄大雅
　　三巻皆佳品但袁静春墓志当是顾谨中书黄文献不能为也彭敬复墨林尊兄　其篆额类吾子行不然吴孟思也彭又白
　　此竹只元人耳非文同笔也其上题诗亦类梅道人恐梅道人临与可亦未可知也草草奉复不次彭顿首墨林尊兄
　　文三桥与叔宝札【行草书】
　　册叶四幅烦作浅绛色画如大痴叔明笔法可也须今日为我动手有急用故耳切恳切恳彭再拜叔宝老弟
　　文三桥诗经札【行草书】
　　诗经曽为我料理否幸留意两日有兴于此书耳干渎勿罪仲冬廿一日彭敬启达言之尊兄几下　外白银四钱五分欲易九成银一用幸就付与专待专待
　　文休承与东浦札【行书】
　　连日縁妻祖母弃世驯鹭命仆治丧事四五日弗得归昨晩还家始读教言并领工食诸物今明日即当具上耳唐诗第六十巻家下偶然缺此城中友人家此书亦多容午后借得却送去也人还先此奉复余便别恳嘉顿首东浦先生　须溪集甚艰得家间止有半册今亦无处检寻余书不知可迟得几日否
　　文五峰与世重札【行书】
　　香稻米壹斗奉尝乞收入春欠精再加几杵为妙伯仁稽首顿首世重老兄
　　文开云与凡夫札【行草书】
　　辱吾兄过爱雅意稠叠何以克当昨又叨扰不负佳期古人云四美难并吾侪兼有之曷胜畅畅所委画扇笔砚未涤俟晩间课上不一　一肇祉顿首复凡夫四兄至厚足下　承惠帽匣领次容面谢又拜　力四分
　　文子悱与罄翁札【行书】
　　累辱厚谊殊感感承谕家书谨送去乞亲付行人因有要书在内万勿使悮至嘱至嘱弟妇已于廿六日分免得一男不举今体中已稍愈矣知存记故敢附闻不悉小弟发顿首罄翁尊丈先生爱厚下廿九日
　　文懋光与凡夫札
　　前因天色将暝迫于归舟不得饫聆麈屑良用耿耿所恳孝女挽章曽一搆思否无端【下有而字涂去】冀获双璧亦不揣之甚或以孝感不厌其渎也贱累一扇乞尊夫人大挥并勿金玉望望教下懋光顿首凡夫道兄先生记室
　　文虹光与灵均札【行书】
　　春间拟过山斋一候阖宅兴居而弟世中人未免为俗冗碌碌不果可胜浩叹每想足下髙居岩壑吸雾餐云不识从何刼修来欣羡欣羡友人俞养甫托弟转恳尊君大笔三纸幸即挥付愧无笼鹅之报奈何临楮惶悚眷弟文虹光顿首灵均妹丈大人至谊
　　文谦光与灵均札【行书】
　　久不晤驰想驰想郡庙建文昌阁家叔已作疏矣求尊公题前乞致意即挥之若无暇即求尊书落尊公歀可也此系功德事幸即付来手至感至感余容晤悉眷弟谦光顿首灵均姊丈大人　奎宿腾辉
　　文湛持吴门交臂札【行书红丝防笺本】
　　吴门交臂相失不胜怅怏嗣后弟为功令所迫黾勉就道则嵗云暮矣且欲取道金陵一晤家孟长遂无能于维扬上谒适接手教知台翁相念慇懃如尔感可知也从来官以人重地以官清处脂不润酌泉弥亷古固有之今乃复见于台翁矣厘奸裕商以足国用则又能臣作用当不徒以洁已着声已也弟入都甫旬即遘重疾幸而获起扶病入闱竣事又幸而所收者大半皆名下顾殿试则皆不与前列想为座师所累耳仲展名家髙才揣摩三年亦复寂寂当亦以座师故要之不满达人一笑也干戈遍于海内水火角于朝端令有志之士无处生活况生平不合时宜如弟者耶本无进心又无退计岂惟小草乃类触藩青山白云何所不可自老而自纒自缚如此哉此则不免达人之笑者也散局清凉悬鱼尘釜未足为喻感雅意之惓惓未能以子墨颂矣肃言附谢不尽防悰新刻硃巻奉覧弟名正肃冲
　　文湛持与眉公札
　　犹记吴山邂逅今且逾二年矣每闻道驾至金阊相寻辄已后期杜门益深潦倒成癖台翁胸中当不复有此頽惰人矣适有龙树庵僧济川欲勒圆觉经入石谓不得陈先生压巻则流传不胜特丐不肖一言为请龙树在江枫莲泾之间为敝地净居之冠详具受之太史所撰记中非悠悠漫僧也坡公素不甚作楷书而手书圆觉精严妙好千秋焕然倘可援此例恳台翁首肯乎将见龙树之名借陈先生永传不独法轮生辉而已临楮翘企未尽欲言晩弟震孟顿首上眉公先生教下　左毖
　　文湛持与凡翁札【红丝防笺本】
　　弟于沈先生素附于臭味之末岂敢有所差池但春间元音丈于弟界上立官路木牌因累土成甬道稍于理不甚顺故不能无言耳然亦仅于弟界中去其新土而止未尝有削于旧也今俟其来一凭丈处分可矣前不知沈先生数日在山中故失于覔晤顷至松陵欲访其乔梓舟人谓桥有坝迷失道而止复柬中并乞道此意也附复不尽教下小弟震孟顿首顿首凡翁道丈先生侍史
　　文湛持与凡夫三札
　　往索通谱云无处寻覔昨更嘱之不知有以复命否也四传四册欲烦工人一装乞尊使付之并以防値往不知已勾无也此公处曽相闻否似不应太迟又不审彼中消息复何如此中如井底蛙略无所闻有闻希详示之考遗才已在句容阳羡遂成幻矣壶公须别作指挥震孟顿首顿首凡夫道丈先生
　　来契来谕一一领悉俟其来当有以应之奉复也早间有一字相闻想已到矣晤期不逺统须面尽不一　一教下小弟震孟顿首顿首凡夫道丈先生
　　文彦可与文蔚札
　　髙贤辱临不能以粗粝作半日淹留措大无所施其面目汪汪万顷使人意消一种倾注至今不去于怀邓尉梅花如雪春王青翰北来相携蜡屐湖山景色与名士风流映带成一段佳话望望陈厚甫过贵邑附致八行奏起居厚甫艺人温然有君子风宜先生深加盼睐也渠亦感佩甚切从简顿首再拜文蔚世丈先生词坛先学正草书一幅旧墨二笏香合一枚梅杯二个伴函
　　沈石田与徴明札【行楷红丝阑笺】
　　昨承降兼辱厚赐深愧受之不当适盛使至专此奉谢所索拙笔在一两日间已完色矣有言欲告期在后日一防勿悮勿悮沈周
　　沈石田与少宰札【行楷书】
　　冷庵泊黄汝安约先诣宅拜送縁画事有未足遂迟失二公得罪因汝和至故奉达不宣沈周再拜少宰先生阁下
　　钱孔周与阳湖札【行书】
　　芸亝馆晋卿知公先意及之矣但令亲尚寓其地不能进踈以亡亲今永卿已膺徐氏之聘明公可以为之图矣晋卿昨与草庭偕来勅仆传命窃思晋卿公门厚士何以鄙陋为重轻适以其衷达之令器而晋卿复来仆嫌其太急渠云家口熬熬借此待耕芸亝富室馆舍一虚谋之如市且今有挟势以要求者不早为所恐竟为其所夺耳晋卿情衷迫切仰祈垂体同爱顿首顿首阳湖先生大人
　　徐昌谷与惟修札【行楷】
　　自徐州别后消息两絶始从楚回乃闻执事领安吉相去二百里许不能为故人具扁舟俗况可知也友人朱存理老诗人也室贫如磬二丧不举兹来湖欲求一谒径申小柬以罄区区冬尽趋朝当迎谒道左余不缕缕年生徐桢卿顿首惟修太守先生下吏四月廿二日柬
　　徐昌谷与仁渠札【行草书】
　　释第六册自廿二巻至廿七巻者不知在君处或在性甫可作柬往取之付叔英抄完极荷令嗣小恙无虞否桢卿顿首仁渠老兄
　　李梦弼与鹤松札
　　寓南都年生李廷相顿首鹤松张年兄大人先生台次不肖南行满拟与年兄一防不意不果至今耿耿人来承惠翰教足仞不遗雅爱中间蒙示老父思念不肖一节不肖读之不觉涕泪交下也盖老父母止有不肖一子不肖又别无一子弟可以侍养南北暌违何日是了以此归志甚决曽有疏乞身又不蒙允许将奈之何耶恃年兄三十年之爱辄敢布之亮必有以教我也人回草草奉复兼伸鄙悃匆冗不能尽所欲言伏惟照亮不具二月十二日寓南都廷相拜啓　使南稿一帙奉览左素
　　王济之与砺庵四札【行草书】
　　鳌顿首自得告还苏未有一字诇问左右旧患肺疢比复何如故乡风土宜人当不药而肥矣甚慰甚慰仆多病早衰近以修书日朝退赴馆过午乃归疲薾不能堪又未能引去奈何奈何闻全卿无事不入城理正当尔然则在家相防恐亦甚少也旧嵗小儿似贻乃岳之忧今年忽改行且学作文字矣得一严师督之寸步不出门也地逺南北不能以时修敬乃复蒙时赐及甚愧甚愧薄币一端少布逺怀余惟倍万自爱不复具鏊再拜砺庵黄门亲家先生阁下
　　得二月十五日书承到官起居佳安眷聚清吉岂胜慰浣仆此百凡粗遣但旧苦脾胃不和日来转甚人事殆废故怀仰惟勤启问殊简亦惟亮之儿向近颇弃旧防渐知好学但性鲁劣未获寸进幸时赐督教之庶平生知爱之意南京无朝谒之劳有山水之适髙兴所至不惜示及亦足以想见宦署之况若所下问者则平生抱负当必有异于人者仆何足以言之末由瞻奉惟万万自爱不具鏊顿首砺庵黄门先生亲家执事
　　南来甚烦执事沈才美还始克裁谢疎懒之过也计考满不逺不知何日北辕日瞻望也辱手教岂胜慰浣其始末不及知得通报数语疾读为快此亦天下之公义也但人不肯为耳此后则望少徐之然此非仆所当言也樊京兆之语此仆素行不能信于人甚愧甚愧然仆平生之心执事其以为何如哉此不敢为它人道也亦以竢知者耳然浮议不形于下而独出于势位之口则仆宜无愧焉耳置之不足道也语及故复尔匏庵进少天官斯文乡里之光想同之也方震行急灯下作报甚草草怀不能究惟自爱鏊再拜砺庵黄门先生亲家阁下
　　有鹿角三四具在此未知修炼之法欲烦盛价过此指防顽童不知何日得暇幸拨冗是祷陈久者亦可用否乎鏊再拜砺庵中丞尊亲家先生阁下
　　居士贞与苇川札【行草书】
　　顷承过临慢去愧罪日来满意【阙文】候鳯山因足痛未复儿辈【阙文】所者而内外俗事纷扰日无暇时遂尔因仍每或念及未尝不面赧汗流也因感荷鳯山雅存而未获少报万一耳仆固庸碌无一可齿于人缪为时流推爱而鳯山与仆似有深嬺虽不昌言而心已许之矣连嵗馆宾匪曰不良但因豚儿愚戅不承教令人亦何苦而为仆谆谆虽名为从学实虚度嵗月也仆之属意鳯山非一日矣去冬不避诮责辄尔吐辞鳯山慨然许允仆闻语即举手对天称庆而交游知者亦为仆喜此非虚语也讵意愚父子丁时不辰复有今日事体可胜感叹蒙示二帖足多感戴但一帖有防露舍侄之语甚为之惊骇不识舍侄何以获罪于鳯山也当询之负荆兄或知其槩何吝见教若馆事必无可解之理若【此字防去】脱果舍侄有罪则鳯山今日之辞似非实病矣悠悠者喜为浮词望致意凤山当勉为仆一行也不日当来相见同载往黄川一笑何如余情种种容面悉不一一具弟节弟顿首奉复苇川长兄先生侍史　禹门兄不及另柬同此致声
　　祝枝山中酒札【行书花笺本】
　　昨中酒矣今日又邀花下耶闻请如听令固措大家风不须再促也允明拜复
　　祝枝山与秋田札【草书】
　　专请今午过舍看种榴树使此等辈莫敢欺于仆也万希勿拒感荷感荷眷生祝允明顿首秋田表弟爱下
　　祝枝山与子行札
　　早间承王侍御送红白江梅二枝特此到宅专借向者执事所言花缾一用对此先春之景焉能扼其不赏之意乎若尊肯顾乞降为慰三日祝允明顿首子行表弟亲谊
　　祝枝山与在野札
　　明日请过观画恐尊他出敢此预期勿拒万万眷生祝允明顿首在野贤妹丈执事
　　王阳明上父亲二札
　　男守仁百拜父亲大人膝下防稽易主薄来得书备审起居万福为慰男与妹壻等俱平安但北来边报甚急昨兵部得移文调发鳯阳诸处人马入援逺近人心未免仓黄男与妹壻只待满期即发舟而东矣行李须人照管祯儿辈久不见到令渠买画绢亦不见寄来长孙之夭骨肉至痛老年怀抱须自寛释幸祖母康强弟辈年富将来之福尚可积累道弟近复如何须好调摄毋贻父母兄弟之忧念钱清陈伦之回草草报安小録一册奉覧未能多寄梁太守一册续附山隂任主簿廿八日男守仁百拜
　　父亲大人膝下毛推官来　大人早晩起居出入之详不胜欣【阙文】弟恙尚未平而祖母桑榆暮【阙文】不能【阙文】为杨公所留养病致仕皆未能遂殆亦命之所遭也人臣以身许国见难而退甚为不可但于时位出处中较量轻重则亦尚有可退之义是以未能防情不然则亦竭忠尽道极吾心力之可为者死之而已又何依违观望于此以求必去之路哉昨有一儒生素不相识以书抵男责以既不能直言切谏而又不能去坐视乱亡不知执事今日之仕为贫乎为道乎不早自决将举平生而尽弃异日虽悔亦何所及等语读之良自愧叹交游之中往往有以此意相讽者皆由平日不务积德而徒窃虚名遂致今日士夫不考其实而谬相指目适又当此进退两难之地终将何以答之反已自度此殆欺世盗名之报易所谓负且乘致冦至者也近甸及山东盗贼奔突往来不常河南新失大将贼势愈张边军久居内地疲顿懈弛皆无鬬志且有怨言边将亦无如之何兼多疾疫又乏粮饷府库外内空竭朝廷费出日新月盛养子番僧伶人优妇居禁中以千数计皆锦衣玉食近又为养子盖造王府番僧崇饰塔寺资费不给则索之勲臣之家索之戚里之家索之中贵之家又帅养子之属遍搜各监内臣所蓄积又索之皇太后又使人请太后出饮与诸优杂剧求赏或使人绐太后出游而密遣人入太后宫检所有尽取之太后欲还宫令宫门毋纳固索钱若干然后放入太后悲咽不自胜复不得哭又数数遣人请太后为左右所持不敢不至至即求厚赏不已或时赂左右间得免请为幸宫苑内外鼓噪火炮之声昼夜不絶惟大风雨或疾病乃稍息一日二日臣民视听习熟今亦不甚骇异永斋用事势渐难测一门二伯两都督都指挥指挥十数千百户数十甲第坟园店舍京城之外连亘数里城中三十余处处处门面动以百计谷马诸家亦皆称是榱桷相望宫室土木之盛古未有也大臣趋承奔走渐复如刘瑾时事其深奸老猾甚于贼瑾而归怨于上市恩于下尚未知其志之所存终将何如春间黄河忽清者三日霸州诸处一日动地十二次各省来奏山崩地动星陨灾变者日日而有十三省惟吾浙与南直无盗近闻【缺】中诸兵颇黠桀按兵不动似有乘之谋而各边谋将又皆顿留内地不得归守疆埸是皆有非人谋所能及者七妹已到此初见悲咽者久之数日来喜极病亦顿减顔色遂平复大抵皆因思念乡土欲见父母兄弟而不可得遂致如此本身却无他疾兼闻男有南图不久当得同归又甚喜其恙想可勿药而愈矣又喜近复怀姙当在八月间曰仁考满在六月间曰仁以盗贼难为之故深思脱离州事但欲改正京职则又可惜虚却三年厯俸欲迁陞则又觉年资尚浅待渠考满后徐图之曰仁决意求南此见亦诚是男若得改南都当遂与之同行矣邃庵近日亦苦求退事势亦有不得不然盖张已盛极决无不败之理而邃之始进实由张引覆辙可鉴能无寒心乎中间男亦有难言者如哑子见鬼不能为傍人道得但自疑怖耳西涯诸老向为瑾贼立碑槌磨未了今又颂张德功畧无愧耻虽邃老亦不免禁中养子及小近习与大近习交搆已成祸变之兴旦夕叵测但得渡江而南始复是自家首领耳时事到此亦是气数家中凡百皆宜预为退藏之计弟辈可使读书学道亲农圃朴实之事一应市嚣虚诈之徒勿使与接亲近忠信恬淡之贤变化气习专以积善养福为务退步让人为心未知三四十年间天下事又当何如也凡男所言皆是实落见得如此异时分毫走作不得不比书生据纸上陈迹腾口漫説今时人亦见得及但信不及耳余姚事亦须早区画大人决不须避嫌但信自已恻怛心平直心退步心当时了却此最脱洒牵纒不果中间亦生病痛归侍虽渐可期而归途尚尔难必翘首天南不胜瞻恋男守仁拜书　外山巾及包头二封
　　王阳明与弟伯显二札【行书】
　　比闻吾弟身体极羸弱不胜忧念此非独大人日夜所防惶虽亲朋故旧亦莫不以是为虑也弟既有志圣贤之学惩忿窒欲是工夫最要处若世俗一种纵欲忘生之事已应弟所决不为矣何乃亦至于此念汝未婚之前亦自多病此殆未必尽如时俗所疑疾病之来虽圣贤亦有所不免岂可以此专咎吾弟然在今日却须加倍将养日充日茂庶见学问之力果与寻常不同吾固自知吾弟之心弟亦当体吾意毋为俗辈所指议乃于吾道有光也不久吾亦且归阳明当携弟辈入山读书讲学旬日始一归省因得完养精神薫陶德性纵有沈疴亦当不药自愈今未能一日而遂言之徒有惘然未知吾弟兄终能有此福分否也来成去草草念之念之长兄阳明居士书致伯显贤弟收看
　　此间事汝九兄能道不欲所深念者为汝资质虽美而习气未消除趣向虽端而德性未坚定故每得汝书既为之喜而复为之忧盖喜其识见之明敏真若珠之走盘而忧其旧染之习熟或如水之赴壑也汝念及此自当日严日畏决能不负师友属望之厚矣此间新添三四友皆质性不凡每见尚谦谈汝辄啧啧称叹汝将何以副之乎勉之勉之闻汝身甚羸弱养德养身只是一事但能清心寡欲则心气自当和平精神自当完固矣余非笔所能悉阳明山人书寄十弟伯显收看印官与正宪读书早晩须加诱掖劝庶有所兴起耳



　　六艺之一録巻三百九十八
</div>
    <div class="pagination">
<a href="六艺之一录_page638.html">上一页</a><span>...</span><a href="六艺之一录_page634.html">634</a><a href="六艺之一录_page635.html">635</a><a href="六艺之一录_page636.html">636</a><a href="六艺之一录_page637.html">637</a><a href="六艺之一录_page638.html">638</a><span class="current-page">639</span><a href="六艺之一录_page640.html">640</a><a href="六艺之一录_page641.html">641</a><a href="六艺之一录_page642.html">642</a><a href="六艺之一录_page643.html">643</a><a href="六艺之一录_page644.html">644</a><span>...</span><a href="六艺之一录_page640.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
