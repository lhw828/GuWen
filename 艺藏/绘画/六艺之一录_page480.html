<!DOCTYPE html>
<html>
<head>
    <meta charset="UTF-8">
    <title>六艺之一录 - 第 480 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 480 页/共 664 页</h1>
    <div class="content">














　　六艺之一録卷三百二十七
<子部,艺术类,书画之属,六艺之一录>
　　钦定四库全书
　　六艺之一録卷三百二十八　　钱唐倪涛撰
　　歴朝书谱
　　唐
　　李邕
　　李邕字泰和扬州江都人少知名李峤与张庭珪荐邕文髙气方直召拜右拾遗开元初歴汲郡北海太守代宗时赠秘书监邕文名天下时称李北海【唐书本传】
　　李邕字防和尝作北海守故世号李北海父善有雅行愽通古今然不能属文人号曰书簏邕资性超悟才力过人精于翰墨行草之名尤着善注文选书成以问邕不敢对而意欲有所更善令邕补其遗邕则附事见意灿然明白善以其意不可夺故两存其书邕一日谒特进李峤自言读书未备愿一见秘书及假直秘书未几月而辞去峤惊问其奥篇隐帙了辨如响峤叹服之邕刚毅忠烮临难不茍免少习文章嫉恶如讐不容于众邪佞为之侧目然虽诎不进而文名天下卢藏用谓之如干将镆邪难与争锋但虞伤缺耳邕初学变右军行法顿挫起伏既得其妙复乃摆脱旧习笔力一新李阳氷谓之书中仙手裴休见其碑云观北海书想见其风采大扺人之才术多不兼称王羲之以书掩其文李淳风以术掩其学文章书翰俱重于时惟邕得之当时奉金帛而求邕书前后所受钜万余自古未有如此之盛者也观邕之墨迹其源流实出于羲之议者以为骨气洞达奕奕如有神力斯亦名不浮于实也杜甫作歌以羙之曰声华当健笔洒落冨清制为世之所仰慕率皆如是今御府所藏行书十
　　光王帖　检校帖　奂上人帖　阎爵帖　永康帖　披云帖　潭永帖　胜和帖　葛粉帖　古诗帖【宣和书谱】
　　李邕文章书翰正直辞辨义烈皆过人时谓六絶【朝野佥载】
　　邕为文长于碑诵多自书【墨池编】
　　唐人説李邕前后撰碑八百首按邕传邕尤长碑诵中朝衣冠及天下寺观多赍金帛求其文杜诗曰干谒满其门碑版照四裔丰屋珊瑚钩骐驎织成罽紫骝随劒几义取无虚嵗盖谓邕也邕碑今尚遗者左羽林将军臧懐亮碑【耀州】开元寺碑【淄州】岳寺大照和尚普寂碑【西京】李府君碑【西京】普光寺碑【泗州】娑罗木碑【楚州】大云禅寺碑老子孔子顔回賛【海州】秦望山法华寺碑【越州】岳麓山寺记大律故懐道阇黎碑【福州】石室记【端州】有道先生叶公碑东林寺碑【江州】左武卫尉将军李思训碑云麾将军李秀碑鄂州刺史卢府君碑【髙似孙纬畧】
　　唐追魂碑李邕书在嵩阳永宁观叶法善求邕书不得夜追其魂书之【法帖神品目】
　　处州松阳观永宁观碑李邕书传云叶法善修此观求邕书隔逺不至乃夜追其魂书之谓之追魂碑葢神异其事尔此碑予曽见其拓本信为超絶或者传之与碧落碑相类【墨池琐録】
　　杜子美称李北海碑板照四裔余行游天下见东林岳麓诸碑皆宋以后重刻耳大照禅师碑乃唐时硬黄双钩神彩焕发结搆古雅宋时尚不闻其名况见其迹乎【书画眼】
　　李邕云麾将军碑【题跋俱见前】
　　李邕岳麓寺碑【题跋俱见前】
　　李邕有道先生叶公碑【题跋俱见前】
　　李邕臧懐亮碑题【跋已见前】
　　李邕大云寺禅院碑【题跋已见前】
　　李邕淄州开元寺碑【题跋已见前】
　　李邕东林寺碑【题跋俱见前】
　　李邕娑罗树碑【题跋已见前】
　　李邕法华寺碑【题跋已见前】
　　李邕大照禅师碑【题跋已见前】
　　李邕永康帖
　　宣和内府所藏李公十帖此其一也今人往往喜效李书而罕得见其真迹余幸获见之而又不能学安得相求而相值哉【黄文献公集】
　　右李邕永康帖米芾家故物也上有亲迹等印具在芾以摹本刻之甚为寳惜而此真本其子友仁绍兴中进之藏之秘府今卷首唐李邕永康帖六字髙宗御书也宋亡归于元国初流落于凤阳某家洪武庚午余里人侯成章得之殁后余兄简约购得以为觧氏之寳好事可以一覧而足兼有装演题识其左右皆为人禠去葢售其伪此真者正不湏也【觧学士集】
　　李邕胜和帖
　　右唐秘书监李邕字太和墨迹五十字易于吕文靖丞相家戸部尚书穉卿之孙端问有三帖第一帖有张子有字淡墨昏第二帖有晋云字纸掲帧此第三帖也精彩动人墨渇笔劲想运笔神助丁丑嵗涟漪郡斋手装【寳晋英光集】
　　李邕缙云三帖
　　黄长睿评张从申书出于北海赵子固又以北海学子敬病在欹侧若张从申即无此矣然从申书寔似北海之法华寺碑而北海出竒不穷故当胜云余尝谓右军如龙北海如象世必有肯余言者董其昌题【瑚网】
　　李邕荆门行
　　李北海书荆门行刻于羣玉堂帖余疑李北海在太白集中者皆沉郁髙古无此流易及观王建诗有荆门行乃知宋人所集云麾碑等石刻之北海也羣玉堂帖有虞永兴天马賛亦见桞州集【书画眼】
　　张旭
　　张旭苏州吴人嗜酒每大醉呼呌狂走乃下笔或以头濡墨而书既醒自视以为神不可复得也世呼张颠初仕为常熟尉有老人陈牒求判宿昔又来旭怒其烦责之老人曰观公笔竒妙欲以藏家尔旭因问所藏尽出其父书旭视之天下竒笔也自是尽其法旭自言始见公主担夫争道又闻鼓吹而得笔法意观倡公孙舞劒器得其神后人论书欧虞禇陆皆有异论至旭无非短者传其法惟崔邈顔真卿云文宗时诏以李白歌诗裴旻舞剑张旭草书为三絶【唐书本传】张旭苏州人官至长史初为尉时有老人持牒求判信宿又来顚怒而责之老人曰爱公墨妙欲藏家无他也老人因复出其父书旭视之天下竒笔也自是尽其法旭喜酒呌呼狂走方落笔一日酒酣以髪濡墨作大字既醒而视之自以为神不可复得尝言初见担夫争道又闻鼓吹而知笔意及观公孙大娘舞剑然后得其神其名本以顚草而至于行书小楷又复不减草字之妙其草字虽竒怪百出而求其源流无一防画不该规矩者或谓张顚不顚者是也后之论书者凡欧虞禇薛皆有异论至旭无所短者故有唐名卿传其法者惟顔真卿云今御府所藏草书二十有四
　　竒怪书　醉墨帖　孔君帖　大弟帖　诸舍帖乆不得书帖　徳信帖　定行帖　自觉帖
　　平安帖　承告帖　洛阳帖　永嘉帖　清鉴等帖　缣素帖　华阳帖　大草帖　春草帖　秋深帖　王粲评书　长安帖　酒船帖　千文【宣和书谱】
　　张旭草书为世所重有人家贫因卜旭为邻数四致简于旭得其报章遂鬻于市后获冨足焉【金壶记】张顚以善草得名余曽见小楷乐毅虞禇之流【歴代名画记】
　　后汉崔子玉歴钟王以下传授至于永禅师而至张旭始八法次演五势更备九用【韩方明授笔要説】
　　陆彦逺传父书法以传张旭旭彦逺之甥也【书史会要】旭之传法葢多其人若韩太傅滉徐吏部浩顔鲁公真卿魏仲犀又传清河崔邈【卢携临池妙诀】
　　书张少公判状
　　张旭为常熟尉有父老诉事为判其状欣然持去不数日复有所诉亦为判之他日复来张甚怒以为好讼叩头曰非敢讼也诚见少公笔势殊妙欲家藏之尔张惊问其详则其父葢天下工书者也张由是尽得笔法之妙古人得笔法有所自张以剑器容有是理雷太简乃云闻江声而笔法进文与可亦言见蛇闘而草书长此殆谬矣【东坡题跋】
　　书张长史草书
　　张长史草书必俟醉或以为竒醒即天真不全此乃长史未妙犹有醉醒之辨若逸少何尝寄于酒乎仆亦未免此事【东坡题跋】
　　书张长史书法
　　世人见古徳有颂桃花悟者便争颂桃花便将桃花作饭吃吃此饭五十年转没交渉正如张长史见担夫与公主争路而得草书之法欲学长史者日就担夫求之岂可得哉【东坡集】
　　跋张长史草
　　张长史作草乃有超轶絶尘处以意想作之殊不能得其髣髴尝作得两句云清鉴风流归贺八飞扬跋扈付朱三未知可赠谁遂不能成章【山谷题跋】
　　跋翟公所藏石刻张长史帖
　　张长史千字及蘓才翁所补皆怪逸可喜自成一家然号长史者非张公笔墨余中年来稍悟作草故知非张公书人到余悟处乃当信耳
　　张长史行草帖多出于赝作人闻张颠未尝见其笔墨遂妄作狂蹶之书托之长史其实张公姿性颠逸其书字字入法度中也杨次公家见长史真迹两帖天下竒书非世间隔帘聼琵琶之比也【山谷题防】
　　跋张长史书
　　此亦竒书但不知所作以为长史则非也予尝于杨次公家见长史行草三帖与王子敬不甚相逺盖其姿性颠逸故谓之张颠然其书极端正字字入古法人闻张颠之名不知是何种语故毎见猖獗之书輙归之长史耳【山谷题跋】
　　张长史草书
　　百技原于道惟致一则精复神化此进乎道也世既以道与技分矣则一渉技能便不复知其要妙此岂托于事游泳乎道者耶张旭于书则进乎技者也可以语此矣故凢于书一寓之酒当时沈酣不入死生忧惧时振笔大呼以发其郁怒不平之气至头抵墨中淋漓墙壁至于云烟出没忽乎满前醒后自视以为神异初不知也今考其笔迹所寄殆真得是哉夫神定者天驰气全者材放致一于中而化形自出者此天机所开而不得留者也故遇感斯应一发而不可改有不知其为书也莆田方宙子正得君谟所藏张长史帖为书其后崇宁二年十一月壬申【广川书跋】
　　张长史别本
　　见鐻于山不防其天见蜩于林不分其神诚能知此可以语书矣尝见剑器浑脱舞鼓吹既作孤蓬自振惊沙坐飞而旭得之于书则忘其笔墨而寓其神于羣帝龙骧雷霆震怒之初矣落纸云烟岂复知耶此殆假于物者神动应于内者天驰耶昔崔延伯毎临陈则令田僧超为壮士歌然后单马入陈所向无前至僧超死则不复能战是知以气胜者气能葢天下然后可以胜天下矣宜纯气之守者万物不得窥其迹也【广川书跋】
　　跋张长史帖后
　　贺八清鉴风流千载人也沈吟此语恍若季真在目长史此帖不独草圣可赏也【东观余论】
　　张旭春草帖
　　余尝见懐素书云邺下见顔平原曰吾书传得长史八法其平原尚师之而张草之圣则不待言而可知矣今春草帖即宣和书谱所载者宋内府收附不存及前贤印章数防亦皆磨防后有元祐以降诸公题跋惜乎嵗逺纸损不幸失于防持致令字画细防断裂此可为恨然精妙之神具存诚为世寳皇庆改元十二月朔日乔篑成仲山书【书畵题跋记】
　　右张长史草书春草帖锋頴纎悉可寻其源而麻纸松煤古意溢目真足为唐人法书之冠晋迹不可复见得见此迹亦末世之希世寳乎顔平原书家之集大成者也犹言杜诗韩文顔法亦出扵此也因与袁君子英获观陈彦亷氏赏叹竟日壬子人日倪瓉题【云林集】
　　少陵观张旭草圣极叹其妙东破题王逸少帖则诋张为书工昌黎石鼓歌又诋王为俗书是三公之言何戾耶葢王之于石鼓张之于王其书固不可同语然诗人词气抑扬不无太过论者遂欲以为口实未为知书者也亦未为知诗者也世人不以韩言而短王又可以蘓言而少张与因观长史春草帖偶书洪武纪元渤海髙启识【髙青丘集】
　　右唐张旭春草帖有宋名人题识其一防仲观于东府之东斋在元祐壬申其一师朴观于枢府之前防其一器之观于承防防之东轩皆在元祐癸酉其余乃绍圣宣和靖康时人葢壬申癸酉间吕公为左相韩公为枢密刘公为枢密都承防一时君子在朝共成元祐之治自此嵗后即非复元祐矣于是为绍圣为宣和靖康而宋运中圯此帖遂随南渡入张循王家故有臣浚等印然则一纸之显晦与宋之治乱相仍欤披玩之余不胜叹息时洪武壬子之秋稽岳王识【徴士集】
　　昔人评张长史草书虽竒怪百出而求其源流无一防画不该规矩者今观陈彦亷氏所藏春草帖信然亷彦尝作堂奉其母节妇荘甚孝顔曰春草适得此帖于他方与名堂之义相符岂因孝感而致是耶抑物各有所遇而偶然耶他日有子若孙因斯帖也而思与堂符名则油然而兴夫孝思自不能不以此帖为寳藏也后学张适识【甘白先生集】
　　长史诗云春草青青千里余边城落日见离居情知海上三年别不寄云间一纸书此帖书用白麻纸宋秘府物元季藏于吾乡陈彦亷家彦亷尝为搆春草堂人多诗之今归嘉兴王廷槐长史余同县人余平生阅唐人墨迹凡十数卷长史书所见惟嘉陵帖及此而已宛陵余窃疑其非真若此帖者当为唐人法书第一信竒寳也【寓意编】
　　张旭乾元帖
　　察观张长史与顔鲁公论笔法尝疑其用意处多观乾元二年帖与琵琶诗乃知文不虚生皆有落花之方易足固天机动尔卢文纪叶清防之卜遂掌枢极初亦有所建明方事之棼乃能留意翰墨耶【山谷集】
　　张旭草书酒徳颂
　　张颠苏人吴君斗南实与之同郡寳藏其书固宜然莫子齐云章申公家有酒徳颂甚竒伟绍兴间入御府兹岂别本邪淳熈乙未八月旦【平园集】
　　唐人之书藏于秘阁者颇多惟颠张真迹甚鲜今观所书酒徳颂出幽入明殆类鬼神雷电不可测度其真所谓草圣者邪【宋学士集】
　　张旭率意帖
　　此一帖在故签书枢密王伦家伦出使时得之故都余少日尝见之绍兴改元五月甲子甫里陆游识时年六十有六距初见时四十有五年矣【渭南集】
　　张旭草书真迹
　　东坡论长史草书頺然天放略有防画意态自足山谷论长史性虽颠逸字字入法度懐素工于瘦长史工于肥瘦劲易能肥劲难工持二公之説以勘是帖有若符契颠而法肥而劲放而意足其为长史真迹无疑况又有君谟之私印可证乎其间多屋漏防笔迹识者当自知之【王文恪公集】
　　张旭草书兰馨帖
　　右草书帖云兰虽可焚廿一字相传为稽叔夜书余验笔意疑为张长史书山谷云颠工于肥素工于瘦而奔轶絶尘则同此书肥劲古雅非长史不能又余尝见公所书濯烟宛陵春草等帖结体虽不甚同而其妙处则与此实出一关钮也但其文义不可觧葢唐文皇好二王书故屏幛间多晋人帖语一时化之或长史书叔夜帖语亦未可知然今不可考矣嘉靖丙辰三月长洲文徴明题【六研斋二笔】
　　右张长史文绫上所书兰馨帖二十字其为真迹无疑葢草书不入晋人格终成下品颠素之所以得名者在此今观其夺字气字佳字足下字人字皆从晋人中来余阅书多矣未有如此卷之佳者世人重耳轻目不可语此昔素师緑绢两行因元章所题而重他日必有以余言为是也者漫书以记嘉靖四十年辛酉正月立春日文彭书【同上】
　　张旭宛陵帖
　　张长史宛陵帖有李建中蘓舜钦易简三公题跋鬰屈瑰伟气沓欧虞长史虽以醉继颠终无此精魄然所谓不可无一不可有二吾师韩宗伯所藏以为甲观【容防集】
　　张长史濯烟帖
　　濯濯烟条拂地垂城边楼畔结春思请君细看风流意不是灵和殿里时　上有明昌寳玩御府寳绘羣玉中秘讃印【瑚网】
　　张旭真迹
</div>
    <div class="pagination">
<a href="六艺之一录_page479.html">上一页</a><span>...</span><a href="六艺之一录_page475.html">475</a><a href="六艺之一录_page476.html">476</a><a href="六艺之一录_page477.html">477</a><a href="六艺之一录_page478.html">478</a><a href="六艺之一录_page479.html">479</a><span class="current-page">480</span><a href="六艺之一录_page481.html">481</a><a href="六艺之一录_page482.html">482</a><a href="六艺之一录_page483.html">483</a><a href="六艺之一录_page484.html">484</a><a href="六艺之一录_page485.html">485</a><span>...</span><a href="六艺之一录_page481.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
