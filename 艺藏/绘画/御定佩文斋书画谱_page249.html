<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 249 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 249 页/共 578 页</h1>
    <div class="content">　　梅行思能画人物牛马最工于鸡以此知名世号曰梅家鸡为鬭鸡尤精其赴敌之状昂然而来耸然而待磔毛怒瘿莫不如生至于饮啄闲暇雌雄相将众雏散漫呼食助叫态度有余曲尽赤帻之妙【宣和画谱】
　　王齐翰
　　王齐翰金陵人仕南唐李煜为翰林待诏画道释人物多思致好作山林丘壑隠岩幽卜开宝末煜衔璧请命歩卒李贵者入佛寺中得齐翰画罗汉十六轴为商贾刘元嗣髙价售之载入京师质于僧寺后元嗣偿其所贷愿赎以归而僧以过期拒之元嗣讼于官府时太宗尹京督索其画一见大加赏叹遂留画厚赐而释之阅十六日太宗即位后名曰应运罗汉【宣和画谱】
　　王齐翰画佛像神仙山水笔法入细者胜易元吉徐熙后一人而已画花鸟如生人但以獐猨名【牛戬画评】
　　顾徳谦
　　顾徳谦江宁人善绘人物多喜冩道像杂工动植王维不能过后主李煜曰古有恺之今有徳谦二顾相继为画絶矣最著者有萧翼赚兰亭图横轴风致特异【宣和画谱】
　　松江张万戸藏顾徳谦乳牛图祐陵题凡三牛二犊一牧童【云烟过眼録】
　　顾徳谦萧翼赚兰亭图在宜兴岳氏家后有米元晖毕少董诸公跋【牛戬画评】
　　赵干
　　赵干江寕人善画山水林木长于布景李煜时为画院学士今度支蔡员外家有干江行图一轴深得浩渺之意【名画评】
　　赵干画山水多作江南景杭人收秋涉图上有宣和题印佳甚【牛戬画评】
　　郭干晖【宣和画谱图绘寳鉴俱作干晖惟五代名画补遗作权辉以为钟隐门生按图画见闻志另有郭权乃师钟隐者非干晖也干晖则钟隠之师耳误干为权且合为一人今特正之】
　　郭干晖北海人【宣和画谱云世呼为郭将军】工画鸷鸟杂禽踈篁槁木格力老劲巧变锋出旷古未见其比有秋郊鹰雉并逐禽鹞子架上鹞子等图传于世【图画见闻志】
　　干晖常于郊居畜其禽鸟每澄思寂虑玩心其间偶得意即命笔格力老劲曲尽物性之妙【宣和画谱】
　　郭干祐
　　郭干祐青州人兄干晖有画名干祐善花鸟名虽不如其兄然所学同门亦相上下又能画猫虽非专门亦有足采【宣和画谱】
　　钟隠
　　钟隐字晦叔天台人少清悟不婴俗事好肥遯自处尝卜居闲旷结茅室以养恬和之气亦好画花竹禽鸟以自娱凡举笔冩像必致精絶时无伦拟者尤喜画鹞子白头翁鹖鸟班鸠皆有生态尤长草棘树木其画在江南者悉为南唐李煜所有煜亲笔题署及以伪玺印之升元中齐安张校尉得隐画鹖鸟二轴张之賔次时金昌宗题诗曰为厌翻翔下苇丛戢翰侧脑思何穷侍童莫便褰过只恐惊飞入碧空其为人珍赏之多此类【五代名画补遗】
　　钟隐师郭干晖深得其防干晖始秘其笔法隐变姓名趋汾阳之门服勤累月干晖不知其隐也隐一日縁兴于壁上画鹞子一只人有报干晖者干晖亟就视之且惊曰子得非钟隠乎隐再拜具道所以干晖喜曰孺子可教也乃善遇之丈席以讲画道隐遂驰名海内兼工画山水人物有鹰鹞杂禽周处斩蛟山水等图传于世【图画见闻志　宣和画谱所载与此同】
　　郭权
　　郭权江南人又师钟隠亦有图轴传于世【图画见闻志】
　　唐希雅
　　唐希雅嘉兴人曽祖而上家于河北五代迁江右希雅善丹青伪唐李煜好金索书希雅常学之乗兴纵竒因其战掣之势以写竹树其为荆槚柘棘翎毛草虫之类多得郊野真趣江南絶笔徐熙唐希雅二人而已【名画评】
　　杨辉【图画见闻志作杨挥宣和画谱作杨晖】
　　杨辉江南人善画鱼不务末节但奋其噞喁形势尤多涵泳之态亦工水草苹蘩之画真若秋景甚可爱也【名画评】
　　觧处中
　　觧处中江南人俗呼为解将军不知何谓【画史防要云为南唐后主翰林司艺】善画雪竹有冒寒之意其间多作禽鸟或羣聚或孤立如畏凛冽足有可观【名画评】
　　处中于画竹尽婵娟之妙但间泊翎毛颇亏形似耳【图画见闻志】
　　丁谦
　　丁谦晋陵义兴人初工画竹后兼善果实园蔬傅彩浅深率有生意而虫蠧残蚀之状具能模写尝画葱一本为江南李氏赏激亲书丁谦二字于其上盖欲别其非常画耳后寇准藏之以为珍玩【宣和画谱】
　　丁谦始师萧恱杂画后专冩生竹时号第一予尝览谦画倒崖及病竹笔法快利根节瘦缩得危挂雕瘁之状可列能品【五代名画补遗】
　　李颇
　　李颇【一作波郭若虗作坡】南昌人善画竹气韵飘举不求小巧而多放情任率落笔便有生意【宣和画谱】
　　耿先生
　　耿先生军大校耿谦女好书善画为诗徃徃有佳句雅通黄白之术能拘制魅竒瑰怳忽莫知其所由来为女道士自称天自在山人保大中因宋齐丘以入宫元宗处之别院号曰先生尝被碧霞帔手如鸟爪题诗墙壁又自称比大先生【郑文寳耿先生传】
　　童氏
　　童氏江南人莫详其世系所学出王齐翰工道释人物当时搢绅家妇女徃徃求写照焉有文士题童氏画诗曰林下才华虽可尚笔端人物更清妍如何不出深闺里能以丹青冩外邉后不知所终【宣和画谱】
　　童氏画六隐图见于宣和画谱今藏山阴王子才监簿家乃画范蠡至张志和等六人乗舟而隐居者山水树石人物如豆许亦甚可爱【画鉴】
　　前蜀
　　髙道兴
　　髙道兴成都人【蜀名画记云事王蜀为内图画库使】攻杂画尤善佛像髙僧光化中授待诏赐紫先主受敕置生祠命道兴与赵徳齐同画西平王仪仗车辂旌旗礼服法物及朝真殿上皇姑帝戚后妃女乐百堵别画大慈寺両廊髙僧六十余躯华严阁东畔丈六天花瑞像【益州名画録】道兴用笔神速触类皆精谚曰髙君坠笔亦成画【图画见闻志】
　　房从真
　　房从真成都人工甲马人物神冠絶当时有宁王猎射图人移居图陈登斫鲙图冷朝阳王昌龄常建冒雪入京图蒲师训师其笔法王蜀先主于浣花龙兴寺修圣夫人堂合水津通波侯庙请从真画甲马旍旗从官神授翰林待诏赐紫金鱼袋今寳歴寺五丈天王阁下天王部属诸神并其笔【益州名画録】
　　从真尝于蜀宫版障上画诸葛武侯引兵渡泸水人马执戴生动如神蜀主每行至彼驻而不进怡然叹曰壮哉甲马【图画见闻志】
　　杜子瓌
　　杜子瓌成都人【蜀中画苑云中寺佛殿内释迦佛二堵待诏杜懐玉笔怀玉子瓌字】擅于赋采拂淡偏长王蜀时于龙华泉东禅院画毗卢佛据红日轮乗碧莲花座每夸同辈云某装此圆光如日初出浅深莹然无笔玷之迹【益州名画録】
　　杜子瓌工画佛道尤精傅彩调铅杀粉别得其方【图画见闻志】
　　承天院吕相真堂后佛像四堵杜子瓌笔东律院壁八明王西方变相释迦如来十六罗汉亦子瓌笔【范成大成都古寺名笔记】
　　李升
　　李升成都人小字锦奴弱冠生知不从师授初得张藻员外山水一轴玩之数日弃去曰未尽妙也遂出意冩蜀中境山川平逺心思造化意出先贤数年中创一家之能尽山水之妙如桃源洞图武陵溪图青城山图峨眉山图二十四化山图好事者得之为箱箧珍明皇时有李将军思训者擅名山水称李将军蜀中乃呼升为小李将军【宣和画谱云李昭道乃思训子也思训号大李将军昭道号小李将军今升与昭道声闻并驰故以名云】于圣夀寺殿壁画三峡图一堵雾中山图一堵又于大圣慈寺真堂内画汉州三学山图一堵彭州至徳山图一堵【益州名画録】
　　李升得李思训笔法而清丽过之笔意幽闲人有得其画者往往误称为王右丞【宣和画谱】
　　滕昌祐
　　滕昌祐字胜华先本吴人随僖宗入蜀以文学从事不婚不仕书画是好情性髙洁常于所居树竹石杞菊种名花异草木以资其画初工画无师唯写生物以似为功而已有虫鱼图蝉蝶图生菜图折枝花图折枝果子图杂竹様造夹纻果子随类傅色并拟诸生其画蝉蝶草虫则谓之画盖唐时陆果刘褎之类也其画折枝花用色鲜妍盖唐时邉鸾之类也【益州名画録】
　　昌祐画花鸟蝉蝶未尝专于师资其后又以画鹅得名复精于芙蕖茴香兼为夹纻果实随类傅色宛有生意【宣和画谱】
　　宋艺
　　宋艺蜀郡人工写貌事王蜀为翰林待诏常写唐朝列代御容及道士叶法善一行禅师沙门防海内臣髙力士等像于大慈寺【蜀名画记】
　　张【宣和画谱作元】
　　张简州金水石城山人工画人物尤善罗汉当王氏偏霸声迹赫然时呼为张罗汉【图画见闻志】
　　杨元真
　　杨元真不知何许人【益州名画録云张外族也】工画佛道善为曹笔尤精布色始居蜀后召入邺中不囬蜀川颇有画迹【图画见闻志】
　　杨元真工画佛像罗汉兼善妆鸾今四天王寺画五台山文殊菩萨变相一堵见存【益州名画録】
　　张景思
　　张景思张之裔也张之族世传佛像罗汉王氏永平年景思于圣夀寺北廊下画降魔变相一堵【益州名画録】
　　支仲元
　　支仲元翔人画人物极工多画道家与神仙像又喜作棋图松下林间率有思致【宣和画谱】
　　仲元有老子诫徐甲萧翼赚兰亭商山四皓等图传于世【图画见闻志】
　　支仲元画神仙人物多作奕棋之势笔法师顾陆紧细有力人物清润不俗每见髙宗题作晋六朝髙古名笔者多仲元所作【牛戬画评】
　　刘賛
　　刘賛仕王衍为嘉州司戸时学士韩昭狎宴后宫賛绘陈后主三阁图并作歌以諌衍不能用亦不罪之【曹学佺蜀中画苑】
　　杜齯
　　杜齯其先本秦人以避禄山之乱居蜀齯涉猎经史后师常粲冩真杂画而妙于佛像罗汉王蜀少主念髙祖受唐深恩命齯冩二十一帝御容于殿之四壁又命写先主太妃太后真于青城山之金华宫授翰林待诏赐紫金鱼袋【益州名画録】
　　大圣慈寺鲜于院小阁上壁画毘卢佛吉安院十二面观音揭谛院释迦佛二菩萨观音势至十六罗汉俱待诏杜齯笔【范成大成都古寺名笔记】
　　姜道【野人闲话作张道隐】
　　姜道隐绵竹人也年才龆龀尽日不归父母寻之多于神佛庙中有画处及长不务农桑唯画是好不畜妻孥孑然一身常戴一竹笠随身布衣草履笔墨而已虽父母兄弟亦罕测其行止人皆呼为猱头【蜀语谓其鬓髪蓬防】伪相赵国公昊闻之使画屏风因问姓名则蜀语对云姜姓无名相国曰既无名是以道隐也自此名为道隐焉宋王赵公庭隐于净众寺创一禅院请道隐于方丈画山水松石数堵王与诸侍从观其运笔道未尝回顾旁若无人画毕王赠之十缣置僧堂前拂衣而去今绵竹诸山寺观多其画壁【益州名画録】
　　释贯休
　　释贯休字徳隐婺州金溪人俗姓姜氏天福年入蜀王先主赐紫衣号禅月大师诗名髙节宇内咸知善草书图画时人比诸懐素师阎立本画罗汉十六帧厐眉大目者朶颐隆鼻者倚松石者坐山水者胡貌梵相曲尽其态或问之云休自梦中所覩尔又画释迦十弟子亦如此类人皆异之【益州名画録】
　　黄崇嘏
　　黄崇嘏临邛人【见书家传】善琴奕工书画黄使君女也【碧湖杂记】
　　后蜀
　　赵徳【图画见闻志作赵元徳】
　　赵徳雍京人天福年入蜀工画车马人物屋木山水佛像神楼台殿阁向背低昂代无比者【今福庆禅院隐形罗汉变相両堵徳笔见存】有朱陈村图丰稔图汉祖归丰沛图盘车图【益州名画録】
　　赵元徳得隋唐名手画様百余本故所学精博【图画见闻志】
　　赵忠义
　　赵忠义徳子徳自雍京襁负入蜀及长习父之艺宛若生知孟氏明徳年与父同手于福庆禅院画东流传变相一十三堵位置铺舒楼殿台阁山水竹树番汉服饰佛像僧道车马神王公冠冕旌旗法物皆尽其妙冠絶当时蜀主知忠义妙于神屋木遂令画关将军玉泉寺图于是忠义画自运材斸基以至丹楹刻桷叠拱下防皆役神为之图成蜀主令内作都料看此画图枋栱有准的否对曰此画复较一座分明无欠其妙如此授翰林待诏赐紫金鱼袋先是每年杪冬末旬翰林攻画神者例进钟馗丙辰岁忠义所进以第二指挑眼睛蒲师训所进以拇指剜之钟馗相似而用指不同蜀主问黄监孰为优劣筌优师训蜀主曰师训力在拇指忠义力在食指也二者笔力相敌难议升降并厚赐之【益州名画録】
　　六祖院南壁佛防变相一堵待诏赵忠义笔【范成大成都古寺名笔记】
　　蒲师训
　　蒲师训蜀人也【画评云仕孟蜀为待诏】幼师房从真画人物神番马后唐庄宗长兴年值孟令公改元兴修诸庙使师训画江渎庙诸葛庙龙女庙授翰林待诏赐紫金鱼袋甲寅嵗春末蜀主夜梦一人破帽故襕厐眉大目方颐广颡立于殿阶跋一足曰请修理之言讫寝觉翌日因检他籍见一古画是前夕所梦者故绢穿损画之左足遂命师训验是唐吴道笔明皇之时此画见梦为痁神也因令修缀呈进后蜀主复梦前神谢曰吾足履矣虑为祟焚之青城山丈人观真君殿内五岳四渎部属诸神为张素卿笔广政中山水泛溢冲损数堵蜀主命师训曰素卿之笔君徃继之今新图四堵其笔也【益州名画録】
　　蒲师训师房从真尝携画诣从真从真髙蹈拊膺曰子之所得非吾所授也画蜀中祠庙神兵仗冠冕幢葆皆尽其美【图画见闻志】
　　蒲延昌
　　蒲延昌师训养子也广政中进画授翰林待诏赐绯鱼袋时福感寺礼塔院僧模冩宋展子防狮子于壁延昌见之曰但得其样未得其笔尔遂画狮子图献通进时王昭逺公有嬖妾患痁以之悬于卧内其疾顿减怪而问之对云宋展氏子防于金陵延祚寺殿壁画二狮患者坐壁下或有愈者又梁昭明太子以张僧繇狮子愈疾名曰辟邪其来乆矣延昌画于诸葛庙壁为多圣夀寺青衣神庙神人物数堵见存【益州名画録】
　　张玫
　　张玫成都人父某授蜀翰林写貌待诏赐绯玫有超父之艺尤精写貌及画妇人铅华姿态绰有余妍议者比之张萱俦也孟先主明徳年于大圣慈寺三学院置真堂欲使玫画以玫曽与故东川董太尉璋冩真乃命阮知诲独写已真而文武臣僚则玫之笔也授官如父玫有自汉至唐治蜀君臣像三卷【益州名画録】
　　张玫有长门醉客按乐捣衣等图传于世【图画见闻志】
　　阮知诲
　　阮知诲成都人工画女郎笔踪妍丽及善冩真王氏干徳年冩少主于大圣慈寺三学院经楼下孟氏明徳年写先主于三学院真堂内又冩福庆公主玉清公主于内庭累授翰林待诏银青光禄大夫检校尚书左仆射兼御史大夫上柱国【益州名画録】
　　阮惟徳
　　阮惟徳与父知诲同时入内供奉所画贵公子夜宴图宫中赏春图宫中戯秋千图宫中七夕乞巧图宫中熨铁图宫中按舞图宫中按乐图皆画当时宫苑亭台花木之巧皇妃帝后冨贵之事授翰林待诏试太常寺斋郎赐绯广政初荆湖商贾入蜀竞请惟徳所画川样美人卷轴将归本道以为竒物【益州名画録】
　　杜敬安
　　杜敬安子瓌子【图画见闻志作齯子】美继父踪妙于佛像大圣慈寺普贤阁下北方天王三学院罗汉阁下无量夀尊并敬安笔蜀城寺院敬安父子图画佛像罗汉甚众蜀偏霸时江吴商贾入蜀多请其画归孟氏明徳年授翰林待诏赐紫金鱼袋【益州名画録】
　　髙从遇
</div>
    <div class="pagination">
<a href="御定佩文斋书画谱_page248.html">上一页</a><span>...</span><a href="御定佩文斋书画谱_page244.html">244</a><a href="御定佩文斋书画谱_page245.html">245</a><a href="御定佩文斋书画谱_page246.html">246</a><a href="御定佩文斋书画谱_page247.html">247</a><a href="御定佩文斋书画谱_page248.html">248</a><span class="current-page">249</span><a href="御定佩文斋书画谱_page250.html">250</a><a href="御定佩文斋书画谱_page251.html">251</a><a href="御定佩文斋书画谱_page252.html">252</a><a href="御定佩文斋书画谱_page253.html">253</a><a href="御定佩文斋书画谱_page254.html">254</a><span>...</span><a href="御定佩文斋书画谱_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
