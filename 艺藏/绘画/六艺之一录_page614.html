<!DOCTYPE html>
<html>
<head>
    <meta charset="UTF-8">
    <title>六艺之一录 - 第 614 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 614 页/共 664 页</h1>
    <div class="content">　　钱思复幽人诗帖【行书】
　　幽人好楼居曽梯离尘垢俯瞰江练澄仰瞰云幕收须臾独凭阑万象森列宿先得海底月飞光入牖犀然牛渚分珠吐蚌胎剖吹笛和龙吟金蟇落吾手举桮纵鲸吸玉兔堕吾口天髙豁怀抱露下湿衣袖清气满乾坤识此几人否岂惟楼得之吾心月自有对影舞且歌太白千古友曲江老人钱惟善
　　钱思复田家诗帖【行草书小字自注】
　　新正试笔次韵清溪野史髙作曲江钱惟善上
　　田家欲雨惟看月人日多隂重卜年髩雪纷纷梳易落灯花冋冋笑堪怜拟寻梦草池边句即买浣花溪上船风俗再淳民乐业欲看斗米直三钱【梦草作灵运浣花作少陵】
　　周伯琦藏经铭诗
　　鹤斋隠君浮海至京师为其母夫人请铭于中书参政危君既得之复来吴谒予求篆题并以承旨张君藏经铭求予古篆恐难其书赋三絶句以请予嘉其笃孝即书以贻之仍次韵为答时至正癸卯季春上吉也老友鄱阳周伯琦上
　　蓼莪报徳自难忘浮海飘然一苇航万里得铭如见母何惭蛇蚓助余光
　　陜郊古句人争诵义训犹如教一经慈范堂堂传百世故应玉树长阶庭
　　共望江东日暮云吴门十载对残春论文何日同尊酒但恐诗成泣鬼神　是日书于寓馆之交翠亭
　　杨防夫寄元镇诗迹
　　只陀山下问幽居新长青松六七株见説近前丞相怒归来自写草堂图
　　北髙卧东皋啸乡里小儿懒折腰今朝一醉醉未醒小奚扶过虎溪桥　晴春雪始消觉毫端有春乐为之书也维桢
　　杨防夫虞相古剑歌
　　宋相虞忠肃公八世孙堪谒予云间草阁自云先丞相有古遗器四曰瓦琴石磬蜀王砚与此剑也剑长古尺三握具五寸弱握有二棱起欵识可辨者曰千万嵗其镡横寸二状饕餮末甚鋭缦文为水银古中末间黝漆色芒可吹毛星月下出之艶发孚尹廪廪然可寒鬼胆是诚千载物也于是酌堪以酒酒酣为作虞相古剑歌使与古虞公剑同传为家寳云
　　昔闻虞公古剑可以追腾空回落日千年宗社已邱墟子姓西来传不失江淮都督愤国讐八陵痛哭三千秋采石江头一提出寒芒夜走完顔休堪兮堪兮传八叶价金不售山西侠牀头寳匣不敢开黄蛇上天走雄雷持谒云间銕龙父洒以延津水拭以赤堇土虹光一道裂蛟胎上指黄星落黄呜呼舞鸿门刺鱼肚二竖佞何足数我将假霜锷伐天矛西山斫白额二东海斩蛟三头然后裂蚩尤殪罗防大开太阳照九州堪兮堪兮勿失汝剑兮使我徒请尚方斩马之具于朱游至正二十五年青龙集乙巳王正上日抱遗叟杨维桢在云间草阁书
　　雍公孙子气甚清示我杨颠古剑行剑锋诗律两竒絶秋莲光彩玉庚庚杨颠健笔老纵横是亦銕中之铮铮吐辞郁嵂鸣不平鳯凰来为盛世鸣一代惟数虞翁生予也学书并学剑既老何由而成名倪瓉己酉冬
　　至正庚寅十月予逰钱唐过四壁山中与青城山樵遇出示予古剑乃其先公雍国所遗也予为樵作古剑歌以遗之
　　古剑古剑元非銕亦非干将与镆鎁自从混沌铸成来出鞘入鞘何生灭辉天地不须磨肃气棱棱凛霜雪是以曽将破敌兵采石江头建勲业海晏尘清歌太平瑶匣藏之在岩穴或时拈出与人看千古万古钦猛烈野人邓羽
　　吾友虞胜伯隠居南山读书耕钓不求人识所与逰者皆岩穴之士也其先丞相雍国公忠义立朝具在史册所佩古剑以遗子孙代不乏贤而余风遗烈犹未冺也至正乙巳嵗胜伯自山中来命余赋此剑为虞相古剑歌与胜伯歌以发其所蕴云匡卢陈惟寅虞山人何入城访我衡门下要作古剑行云是雍
　　公所遗之古剑采石江头大破完顔兵匣藏累世不敢动忽然光怪夜夜蛟龙鸣凭轩防鞘自起舞皎如月下秋霜明横磨泰山石直斩东海鲸何不献书见天子快意一扫风尘清吁嗟此剑亦神物又于堪也同垂万古名
　　雍国丞相虞公古剑一具今藏其孙胜伯家毘陵倪瓉匡卢陈维寅既作歌诗咏之且要予同赋焉秦约雍公古剑射日星銕冶铸出秋霜硎寒光耿耿试
　　一扫魑魅罔象都逃形匣蔵绣涩不敢动鳞虎文惊且竦阅厯星霜三百年社稷山河自兹重雍公磊磈云梦胸白虹紫电符采同有时呼酒醉踏月浩歌起舞多英风采石江头却边骑一战突营谁可比材官勇将号如云每视竒功独怀愧剑锋犹渍佞血鲜神物不随陵谷迁只愁雷霆破屋壁化作苍龙飞上天
　　杨铁崖诗帖
　　我寻天上张公子新买江南宅一区桂树小山金作粟芙蓉秋水锦成株青龙绕屋潴三斗翠鳯当门啣一株世事纷纷何日了好将真乐问尧夫　至正丙午秋七月四日放舟龙江入艾浦访文湘翼之张侯饮于真乐斋席上赋诗一解索坐客子山徳昂两进士用韵成什防稽抱遗叟杨维桢明日在任老人读易斋新制銕心颖书
　　倪云林醉歌行
　　昔闻杜陵之茅屋汀花防防汀树緑旧题新咏答年华种术行椒绕山麓石牀丹灶青琅玕春渠流水夜潺湲当年寳剑沦黄土空余山月照波间今我不乐怀往古短世纷纷谁比数花下欣逢李白来山鸟溪童亦歌舞酒酣长啸五情热轩冕何荣筑岩説邈然抗节饿首阳何异佯狂抱贞洁君歌已竟歌我诗贤愚荣悴百年期少文岂少壁间画老疾俱来难命驾仰视翕忽浮云驰安得乗螭与云化杨花萦梦满晴天迸壑春雷惊醉眠李侯神清色不动手敲茶雪落轻烟相逢为乐诚草草更欲携君卧烟岛城郭秋风白鹤飞海上湌霞不知老右醉歌行次韵酬李徴君春日过草堂赋赠瓉
　　倪云林杂诗帖
　　二月廿日笠泽留别胜伯徴君先生倪瓉再拜【己酉】
　　清才卓行虞徴士食粥三年致母丧诗法道园能继武画传洪谷早升堂独髙落落松筠节不逐悠悠雁鹜行此日别君江海去孤帆回首指斜阳
　　是日晩过征君所寓笠泽道馆东院邂逅董潘二君留宿寒防淹留至夜篝灯煑菜酌酒作黍夜分始归田舍旅寓因叹今人情世道日以偷薄见炎而趋遇泠而却之者皆是也虞众而日不暇给乃能存念故旧以无而有留人宿食虽古人情义不是过也儒衣冠而谄佞宁不愧死乎瓉
　　贺公雅吴语尝诵少陵诗逺孙有古风隠居淮水湄开牖望青山寻真歌紫芝镜湖似清淮烟涛春渺弥何当棹酒艇与尔相娯嬉永言以鼓瑟献酬斟酌之伊昔龙眠庄山水含清辉松桂蔚佳色田畴足芸耔结茆改松术忘言乐熈熈赠此以为好同心勿逺求【求叶稽】
　　江渚暮潮初落风林霜叶浑稀倚杖柴门閴寂怀人山色依防　至正癸卯秋九月朢日戯为胜伯征君写此并赋小诗倪瓉海云庵灯下记
　　瓉仲夏尝赋一诗奉寄兹重改以呈求教益也
　　吴淞江上宅青壁暎丹枫欲覔幽人去遥怜雅好同珍图藏顾陆莲社忆雷宗闻道秋风夜清琴写磵松天锡郭掾郎与余交最久死别忽忽二十余载余之怆怆如何可言锡山弓河上元道馆锡麓邱精舍其画壁最多今或为军旅之居或为狐兎之窟頽垣遗址风景亦异虽余之故乡乃若异乡矣因胜伯征君携此卷相示为之展玩感慨并叙述其畴昔相与之所以然者其中有不能自已也捉笔凄然久之至正二十三年嵗在癸卯十二月夜笠泽蜗牛庐中冩
　　郭髯吾所爱诗画总名家水际三义路毫端五色霞米颠船每泊陶令酒能赊犹忆相过处清吟夜煑茶
　　为耕云赋山居
　　乔木垂帷宻清池拭镜明虫书叶字古风织浪纹轻悄悄悲秋思悠悠惜别情古人虽已矣得失未须惊
　　过狮子兰若
　　竹宻鸟啼防池清云影闲茗雪炉烟袅松雨石苔斑心静境恒寂何必居在山穷途有行旅日暮不知还幻霞子倪瓉
　　何处问幽寻轩居湖上临竹隂堪坐钓苔迹响行吟昼日斜明耀残霞夕暝隂相看有隣叟应只论闲心
　　送王允刚归义兴倪瓉
　　桥西緑水斜春树隔烟霞隠处谁云浅千峯只一家
　　倪云林寄陈惟寅诗卷
　　戯为七言近体奉寄惟寅徴君贤伯仲聊以为久间之怀耳倪瓉顿首上
　　露下空堦秋气清一尊思为故人倾智囊自是包桓范艺圃深期访马卿城郭云迷紫骝迹江湖雨冷白鸥盟老兵得失初何损司马虚彛有逺情　人还希报数字以慰老怀十八日寄
　　八月五日陈惟寅秀才来访余南渚之上相与陈情道旧为留终日至暮叶舟絶湖而去一望云涛眇然不能无惘惘扵怀也明日赋此寄惟寅惟允贤昆季沧浪漫士倪瓉
　　陈寅兄弟皆好修访我逺来南浦头原宪长贫甘所素摩诘示疾今其瘳白鸥波上五湖棹丹桂人间八月秋政使清虚足赏勿随尘土逐悠悠　仆一时肆笔为此非雕虫篆刻比也吾佩韦先生见之精防要妙者必将唾视之耳瓉
　　倪云林诸絶句并扎
　　燕子低飞不动尘黄莺娇小未胜春东风緑尽门前草细雨寒烟愁杀人庚寅春日云林书
　　涧雨松风解宿酲虎头宅里坐忘形清歌击筑聊永日更倒君家双玉瓶题松泉画纸东海倪瓉
　　丁未十一月一日在泖渚南清晨对雨后赋诗以寄南荣尊者尝置之左右如与仆对也瓉记
　　服食清虚带瘦容菖蒲花发紫茸茸涤烦矶上营茆屋千仞岩悬一个松
　　早间觉喉吻痛甚恐是酒热大金花丸神芎丸各求一两服也烦聒得罪得罪瓉廿二日
　　枯肠嗜酒复畏醉既醉渇心真欲狂为解晓酲喉吻痛大金花剂性偏凉
　　昨日承蔬笋之供获清言永日也别后与元举叔阳携琴过普渡精舍盘礴林影水光中而令子来始知从者散步墅桥急遣介往则从者兴尽已返矣经宿不靣雷雨大作想动絜轻安昨见樽俎间韭芥莴菜之属秀色粲然今日得雨必苗芽怒长更佳也许送久伺不见至戏作小诗促之瓉顿首黙庵有道先生
　　韭芥抽苗铺翠玉晓经雷雨更敷腴莫笑措大眼孔小乞取先生一饷余
　　四月廿日过江渚茆屋杂兴四絶句録呈云浦明公以代对靣笑谑
　　百年风雨几兴亡睡起西山尚夕阳四月维舟向茅屋一庭春草独焚香
　　燕子低回掠地飞海鸥来去水侵扉中流云度它山影落日帆从何处归
　　燕雀生来喜近人家残屋破去踆踆可人唯有闲庭草蓬户朱门一様生
　　姑苏城郭草茫茫城外腥风旧战场花落空垣车马絶独余梁燕説兴亡
　　我自无心何漫勤爱憎加我亦从人青山不改如如体雪后阳生依旧春
　　五月隂风特地寒阖闾浦口怯衣单饥啼野哭浮村落我本无愁也废湌
　　虞赵虹光贯壁奎碧梧端合鳯来栖春泥滑滑江干永更着荒村呌竹鸡
　　眼底繁花一旦空寥寥南北马生风鸿飞不与人间事山自白云江自东
　　仆亦欲一往山中相见俟后遇便舟至彼矣灵岩寺山门上蔡氏题石一刻拓手尚便乞拓一二本见寄幸甚闻酿桑椹酒不异中原者余饮未尽寄尝一杯也友生瓉再
　　倪云林客居诗帖
　　客居北渚静窥临霜藻萧萧雪满簮玉石在山聊混璞金兰惟子久同心每怀往事悲今事莫弃分隂惜寸隂自笑蜗庐无长物前陶器与单衾　长至后十日盖十一月十日也获与徳机伯昂二髙尚公堇伯兖二贤良共咏斋有道先生见贻佳制絶叹敦厚优柔得唐人句法宋诸老性情也张髙尚命即次韵奉和纸尾所谓以狗尾续貂多见其不知量也恕之幸甚是嵗乙巳倪瓉再拜
　　倪云林赠徐耕渔诗卷
　　八月七日偕耕云叟访耕渔隠者风雨寂寥中为留三日日有图书笔砚之乐九日耕隠赋诗见赠辄次韵奉答瓉再拜耕云同一笑也
　　云卧雨声集庭树飒以秋身同孤飞鹤心若不繋舟挥杯瀹松菌濡毫临磵流兰芳日凋悴吾生行归休不作蝼蚁梦防神鳯麟洲青山淡相对白发忽满头仙去云冉冉凤鸣竹修修谅防伐木诗鸟嘤尚相求居吴二十载未及兹山防君才如鲍谢摛辞亦云优懽然敬爱客宁不为尔留桑土夙所彻户牖何绸缪地无尘嚣杂况此岩穴幽既晴引飞屩回望林间楼嵗癸丑中秋日写
　　题耕渔轩
　　溪水东西合人家髙下居琴书忘产业踪迹隠耕渔积雨客留宿新晴人趁墟厌喧来洗耳清泚绕前除　仆来轩中自七日至此凡四日矣风雨乍晴神情开朗而又与耕渔耕云咲言娱乐如行玉山中文采自足照暎人也喜而复赋此诗十日瓉
　　倪云林静寄轩诗帖
　　静寄轩三首
　　静寄轩中无垢氛研苔滋墨气如云匣藏数纽秦朝印白玉蟠螭小印文
　　独行应如鲁独居心同柳下孰云迂从教邻女衣沾湿试问髙人安穏无
　　身似梅花树下僧茶烟轻漾髩鬅鬙神清又似孤山鹤瘦骨伶仃絶爱憎　云林子
　　王叔明溪南醉归诗
　　青山如翠束清溪溪水流花春不知自从识得南溪叟夜夜溪南扶醉归溪深夜黒愁难度东风吹折溪邉树采山凿石架鱼梁醉归不知春夜长共坐溪边翫明月緑萝花飞散香雪酒醒月落正愁人那堪又与溪翁别醉眠草堂春日红山妻报我酒初冽万壑千岩红雨深还向溪南聴啼鴂　余旧时作溪南醉归诗实草堂在荆溪之南他日余与令兄度自溪北归小舟阻风实忽出此纸求书因书此王
　　张徳机论交诗帖
　　徳机顿首次韵答朱徳载将筑室邻村作诗见寄
　　论交州里自不恶更欲隣居亦大竒避俗如仇还好客知穷为祟却攻诗一邱风雨书声共十载冰霜鬓影知不用裹粮勤访逺开门忧患是吾师
　　红尘冠盖今无梦风雪相逢自一竒便欲倾家多酿酒不须结社苦吟诗名途有穽吾方悔拙味如饴子未知廛市山林竟谁是嵗寒农圃有余师
　　张度题画诗帖
　　题杂画四首度
　　离离江树暗芳洲江上西风几度秋别鹄未归天又晩不胜清怨忆丹邱
　　乱云飞雨昼漫漫水阁风林五月寒我忆越江江上苦扁舟今向画中看
　　我忆草堂临涧阿月明夜夜到松萝今朝见画怀归去收拾闲情托咏歌
　　水阔天低欲尽头柳花如雪暗归舟平生解识沧洲趣何处飞来双白鸥
　　胡悌呈徳机近作
　　明朝
　　明朝又上阖闾城江上春风一舸轻过眼落花应有恨傍人飞絮自多情本因世乱依刘表谁谓才多累祢衡试问厐公归隠计南阳何地可躬耕
　　赠张伯髙
　　共是多情惜嵗华故应美酒送生涯金虀细所秋风鲙玉髓新烹谷雨茶每爱芙蓉依北渚还思胡蝶过东家江南三月莺啼遍不信樱桃未着花
　　平生豪气慕西州莫怪眉攅万国愁商皓不知秦正朔荆人曽纪鲁春秋新丰酒美春三月剑阁诗多嵗一周中夜聴鸡真欲舞髙桓事业在营邱　近作写呈徳机兄求教胡悌再拜
　　沈仲说次叔方诗
　　次叔方先生见示诗韵右顿首上
　　城南陋巷居新僦緑竹移栽几个斜藂桂山中招旧隐读书堆里认君家蜀人漫诧文园赋吴市争看卫玠车断简味腴如噉蔗虎头痴絶至今夸
</div>
    <div class="pagination">
<a href="六艺之一录_page613.html">上一页</a><span>...</span><a href="六艺之一录_page609.html">609</a><a href="六艺之一录_page610.html">610</a><a href="六艺之一录_page611.html">611</a><a href="六艺之一录_page612.html">612</a><a href="六艺之一录_page613.html">613</a><span class="current-page">614</span><a href="六艺之一录_page615.html">615</a><a href="六艺之一录_page616.html">616</a><a href="六艺之一录_page617.html">617</a><a href="六艺之一录_page618.html">618</a><a href="六艺之一录_page619.html">619</a><span>...</span><a href="六艺之一录_page615.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
