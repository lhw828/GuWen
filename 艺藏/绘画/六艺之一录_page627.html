<!DOCTYPE html>
<html>
<head>
    <meta charset="UTF-8">
    <title>六艺之一录 - 第 627 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 627 页/共 664 页</h1>
    <div class="content">　　萧萧溪上竹湜湜溪中水何处访幽人只在溪水里曾涉清溪曲林深路转迷几时还载酒看竹到溪西桂洲夏言
　　杨用修石马泉亭诗帖
　　九月廿六日始防于石马泉亭二首
　　胜地荒芜久华亭结构新清泉分马頬白石动鱼鳞玉泻琴中韵花摇镜里春还将濯缨意拟问钓璜人苍霭环城下红云指海东登薠临逺水摇感回风归望微茫外生涯烂醉中故园千万里秋色可能同升庵杨慎
　　杨用修客途崇圣寺二诗帖【行草书】
　　奉次九日客途韵一首
　　两年九日客中行泛宅浮家水上萍鸿雁未传滇海信茱茰偏动蜀山情空庭露白羣鸦散古木霜黄独鹤惊樽酒相思摇落地江湖不隔梦归程
　　崇圣寺
　　尘刼非人境烟霞是佛都山开银色界海涌玉浮图追蠡形犹壮伽蓝迹已芜经函飘粉蠧画壁剥天呉零雨頽垣草惊飚废井梧禅心同夜寂旅望对秋孤逺目穷千里狂歌倒百壶凭防意无极感此嵗云徂升庵杨慎稿上时川先生词伯改教
　　陆俨山白雁诗巻【行书】
　　比日邑中文士并赋白雁之诗雁介禽也天序而一节予感焉因有斯作一以寄东石一以寄鹤津
　　秋传孤雁过潇湘人在南楼望故乡顔色总疑新变态羽毛错认旧随行关山雪后云无影禾黍风前夜有霜嬴得光辉照尘世久从灵沼近文王　一首感始遇也粉烟和月下三湘呌断天涯云水乡岂为苍蝇衣尽化徒懐白璧夜分行北书不到劳清梦南地初寒带蚤霜飞近巫山甘白首肯随行雨赋襄王　二首背时好也澄波照影度衡湘回雁峯髙近帝乡星阵望穷云半没雪翎风急字斜行萱花深处惊逢火木叶催时防晓霜南去北来秋色里大开三面忆先王　三首乐寛大也白雁是唐世相所蓄诸作祗雁耳再为之和用备斯义一为氷姿嵗浣湘不烦尺素寄江乡爱鹅池畔聊同浴放鹤亭前不作行老去西风闲落日啼来午夜报清霜主人恩重终堪恋燕子犹知旧谢王　四首懐故主也哀怨何须更吊湘翻翻来自白云乡新笼鹦鹉堪同伴旧日驾鹅不共行半亩水痕供睡月满身凉意衬啼霜凭将缟素明心事不作禽荒有圣王　五首美圣徳也絶云縁影堕清湘足有音书出异乡可是嵗深能变色只縁形化遂离行阶除印迹偏宜雪毛羽生寒本耐霜记得上林栖宿处却因彤矢识君王　六首识荣遇也来从星汉下潇湘妆防枫林入醉乡锦字传情通万里银筝移柱送斜行溶溶月色怜孤影归心滞晚霜堪笑雄头尽白重将羽猎责君王　七首悔末技也秋深池馆拗江湘白雁驯来即故乡留取碧波频照影蹔辞云路旧排行风光正好连宵雨月色浑疑满地霜敢向劬劳怨憔悴且将诗句颂宣王　八首颂中兴也嘉靖丁亥九月之吉俨山人陆深子渊父试东坡藏
　　研书于卅六峯之卷懐堂时年五十有一
　　陈继儒跋一则见前
　　陆俨山夜燕诗帖
　　七月十六夜燕澄懐阁次韵答时望文学
　　满天云月递亏明又送秋风过海城一上小楼无限好不须永夜十分晴江山自觉神为助竹树真疑画不成况近松陵多倡和更于何处覔同声四酉斋试笔俨山老人深拜稿
　　陆俨山望夫石乐府帖【行书】
　　过车驿赋望夫石
　　望夫处近青天天髙髙山连连妾身化为石夫归是何年　夫不归妾谁怜夫归石能前夫有父与母髙堂意双悬妾不能前谁炊爨烟　自唐人山头风雨之作而此题目盛有咏制予亦尝有拟作为补古乐府一篇要止于义理焉乗楫子俨翁己丑八月三日
　　徐伯臣五言律诗帖【行楷书】
　　善拳洞
　　玉洞踈仙宇丹光掩曙云山连大泽气石绣紫霞文束峡泉流细凭虚阁道分髙人留内景遥贶洞庭君
　　张公洞
　　洞壑开层嶂悬岩俯碧流惊泉飞雪涧灵石起霞楼玉笈千年閟丹光五色浮昔闻招隠去今见结庐幽
　　秋日阳羡舟中
　　秋序生江甸谿凉散午薰艶将莲采近清有竹声闻出字重峦接人文聨雁分寻常办水错鲜脍落波纹　长谷山人徐献忠书嘉靖丁未之子月
　　彭隆池诗帖
　　卜筑青溪馆新开弄水轩宵连明月漾晓爱落花旋鹤引携琴荐鸥盘拂酒船达人遵智养岂复羡临渊相近竹参差相过人不知幽花欹满树曲水细通池归客村非逺残樽席更移看君多道气从此数追随　右五言二律彭年
　　翻经累嵗游禾郡携锡重来住竹林贝叶如山留海藏花随地听潮音诗成苑外碧云合定入禅心片月沈惭愧当时社中客醉多犹自费招寻　禾僧林竹堂懐诗过访酬赠年
　　逺峯疑着雨髙树若含风水墨传神妙樗仙继石翁日斜踈树影秋净碧谿寒隔浦山千叠诗成马上看落日半山紫新霜踈树红诗人美秋兴携杖过桥东右题画三絶隆池
　　江南春色满晴郊紫燕初飞未定巢最爱名园新栁外一枝浓杏倚风梢　题杏
　　君家庭下有仙树还疑天上逺移将素枝映月裁昆璧幽韵因风散楚香　咏玉兰
　　粉合胭脂作晓妆富于顔色吝于香东风不肯全分付相对梅花各断肠　咏海棠
　　庾信风流赋小园碧山当戸绿池翻煮茶涤砚足幽事永日忘形与客言　彭年
　　徐子与【中行】送琅琊王氏昆季诗草
　　海内于今有大名自耕黄穄隠茅衡论诗未必推公干作赋还应过长卿万里白云知我癖十年青眼望君情故人西去多倾倒况复相逢愧此生
　　十年懐疏泪长枯兄弟伶俜滞海隅此度别离俱慷慨不知天地有﨑岖孤忠久抱千秋恨元恶方膺两观诛正是圣明新雨露恩波应已浃庐　凤洲兄弟赴阙上书赋此送之
　　圣主初纲法令齐万方欢喜报金鸡岂知禁劾理丹恳讵有防慈漏紫泥北折【阙】　清逺徼南驱日域静遗黎功多谁谓翻成谴汧督牙门死后题　闻赦后再贻凤洲兄弟献忠
　　珊瑚网云向譌此枝山书竹懒翁见之曰此天目先生笔也遂改入此　式古堂云向譌枝山改入子与而诗欵系献忠未详
　　袁履善咏梅诗帖【行书】
　　才过几朝浑拆徧只消一霎又吹空何曾学舞能回雪便不为台与避风
　　尺捶拟为千年用满树空留百口酸苦心乍可虀盐里粉骨那干鼎鼐间
　　自离京洛缁尘少一到齐梁绮语多老子七言虽澹泊何曾一字犯阴何
　　有花多处便凭栏挿在金瓶日日看百斛量珠真富贵两枝翦防太寒酸
　　赋繁台雪云将暮歌罢庭花月未残客至苑皆琼作树兵来井用玉为防
　　起来无赖晚风狂便恐飘零损嵗芳飞鷰不持身欲去绿裙虽坠魄犹香
　　江左风流属谢家诸郎如玉女尤佳如何雪里同联句不比梅花比栁花
　　晚作园丁身荷锄春风披拂到吾庐且须着意怜芳洁才问和羮俗了渠
　　生长荒山野水傍何曾倚市及窥墙幽妍丑杀施朱女髙耿贤如傅粉郎
　　汉魏裁诗韵已卑六朝人物更何为平生老子无蹊径不识虫儿并玉儿
　　浮休叹栁斫为薪子美怜梅傍战尘只愿玉关烽火息老身常作看花人
　　环子丽华今并去谪仙狎客两堪悲悬知千载难湔洗留得沈香结绮诗
　　百卉凋零特凛然谷风栗烈涧氷坚阴山餐雪髙臣节中野飞霜乞母怜
　　衰年鼻塞等薰莸髙摘浓薰各罢休奴斫长枝汲新水老夫胡用置香篝
　　看来灵种聚精英占断人间一味清唤作花王应不忝当时虚厠水仙兄
　　呕吐心肝撚断髭篱边沙际步移时撩奴窃笑翁迂濶敲斵残诗废午炊
　　锦囊玉笛喜追从度曲联篇雪月中老对此君无意味欠诗无笛少花翁【谓孙季蕃】
　　袁履善晓仙謡帖【行草书】
　　玉妃唤月归海宫月色澹白涵春空银河欲传星靥靥碧浪叠山埋早红宫花有露如新泪小苑丛丛入寒翠绮阁空传唱漏声网轩天降凌云子迢遥珠帐连湘烟鹤扇氷霜金骨仙碧天曲尽防霞动下视九州俱悄然秦王女骑红尾凤半空回首晨鸡弄雾盖狂尘亿兆家世人犹作牵情梦　余老懐逰仙因拟晓仙謡一篇以山人醴泉沈髙士不食烟火夜驻花寮晨兴北瞻天马云气霭若有所思而杨君达至欲乞写为写一通嵗舍乙未嘉月既望余西防阳居士袁福征
　　张澂书旧作诗帖【行书】
　　旧作数首録似春山老先生请教
　　次答濯川翁
　　菳井栽茶事已多方舟安可别烟萝空虚也仰文章美汲引深慙礼数过山斗自今苏逺梦蒿莱回首足清歌重霄顔色呉中夜月白澄江路几何
　　留鲍云壁宿山中
　　江草江花几夕醮燕山回首隔重云功名逺赴鹓鸿列野性长追麋鹿羣此日竹樽还共倒清宵藜榻愿平分松间细雨篝灯坐漫认昆吾剑上文
　　外以小作尘览而先生不赐一字之教得非走弗能因往知来之故耶用是不揣复书一首少见懐私末二句以意逆之可也
　　翦烛髙谈忆旧年别来消息两茫然通诗久负更风字旷饮无妨破俗緑入宦多君光郡国逃名我但足林泉元龙百尺江城里何夕床分上下眠嘉靖乙未季春望前二日侍生张澂顿首拜稿
　　黄淳父诗册【行草书】
　　兹山信灵气南望接苍梧海近罏峯暗天寒镜水枯翠微空玉帛丹壑隠金符犹仰宫在千秋片石孤　右题禹陵
　　共遣区中累来从物外游溪山胜不改呉越迹空留逺浦蒹葭晚阴崖薜荔秋寒花送归棹渔唱起江鸥　右石湖秋泛
　　春烟嫋嫋雨蒙蒙梁苑隋隄一梦中纎叶空怜半江水残丝犹怯五更风永丰园里情无限苏小门前曲未终寄语飞花好栖泊莫教飘荡恨西东　长干栁
　　浅白深红鬬合欢丝丝香雨昼难干防须一日三百盏无那春风十二防水上新传锦字艳楼头长怨玉箫寒可怜春色随花尽归兴还应带月看　息园赏牡丹蓬苑彯缨羡年少星装千里赴神臯王程草色催缇骑仙阙花香待锦袍侍从雍容恩最渥文章清秘价偏髙金昌杨栁还堪折绿酒红亭揖佩刀　姚禹门还朝北上
　　岭南才子迈华风早嵗声名动域中无用官嫌广文冷合知诗有拾遗工双鱼南北原非隔老骥雄心亦自同今夜思君淮海月清光解到五湖东　答欧仑山郡博岂因贫贱事干谒闭户著书无斗粮犹耻王孙一饭恵未忘侠烈五陵狂黄金散尽留顔色白发悲来歌慨慷相对秋风都市酒青天不语泣干将　赠金孝亷子坤空自时标千里驹与君同哭阮生途足离楚国方为玉泣下鲛人始是珠匕首风霜羞烈士马蹄花月忆名都各天南北应难见头白临岐酒一壶　右送卢山人次梗还濬县
　　鶵黄绿窻下芥羽含轻粉暖风堦草长呼羣入花影右题叔平画
　　黄山南麓石湖东山色湖光荡碧空十里横塘芳草路菱歌清唱月明中　姬水
　　丰南禺咏史并登瑞石山诗帖【行书乌丝防纸】
　　咏史二首
　　唐虞去我逺想像有遗书三苗赞敷徳丹朱儆无虞如何诽谤戮坐见指鹿愚岂不懐苍生防名旧天衢大厦非一支衡门聊可娯
　　殷宗坠妲己陈祀倾夏姬绿珠灭季伦碧玉戕知之造端察天地禽兽决几希王道由慎独长坐捐美姬草庐志宁静丑妇焉足嗤
　　登瑞石山
　　紫阳仙人今何在瑞石竒峯千古留积雪经年映红叶春云满郭萦朱楼日摇江影帆樯风起湖波箫鼓流笑索丁公鹤羽共君漫汗过瀛洲道生顿首上子和先生请正
　　陈白阳诗草
　　籓篱不设处吾道是吾家地僻寛行迹林深多落花兴防觉老至力倦畏途賖最爱茅檐月依依进复斜白阳山人道复
　　屋上春鸠鸣村边杏花白持斧伐逺荷锄观泉脉新燕识旧巢旧人看新厯临觞忽不怡惆怅逺行客戊戌春日道复书
　　绿萝百转露华轻紫翠重重绕帝城天上神宫金作屋云间仙乐玉为笙涧盘九渡三天净峯叠羣星一剑横此日分萸嗟鹤驭月明彷佛步虚声　九日登髙和作自愧迂踈常取咎更兼多病懒经营一生落落真如寄举世滔滔亦可惊身外事机争入梦眼前杯酒却关情茅斋此夜劳相问风雨明朝未许行　客过田舍奉赠城上新月白溪边新水深多因心迹倦不得往来吟陈淳道复
　　陈白阳有鹊诗帖【行草书】
　　有鹊巢南枝居然蔽风雨下上送好音成徳流芳羽行者皆喜闻坐者亦喜覩何当乌喙恶日来拆门户门户凋落时风乃旁午寄语同形人甚勿自相苦　近作书呈道济老弟一笑大兄羲斋留田舍累日不得同话言尝有小诗不惜教和廿二日淳顿首
　　方岳醉歌
　　劝君且尽一杯酒身外无穷莫开口近闻谁直白玉堂或传其佩黄金斗与君何干与我奚有不如话耕夫烟呼钓叟问竹活无看梅开否天下事自有防龙人山中居只堪麋鹿友乾坤荡荡呼不闻今古茫茫骨俱朽鸡催晨兔没酉春风来时又花栁不知栁今几青花几红但见吾人成老丑吾欲采薇西山播谷南亩吾牛虽健吾衰久只可茒柴火酒醉几觞村田乐诗吟防首不然空山寂寂白昼长闲杀一双无用手
　　冯咸甫微风诗帖【行书】
　　微风庭院日闲闲问字人归便掩关楼面四窻凭粉堞墙东一阙带青山着成书继先天后删得诗从大雅还禅诵罢时临古帖萧踈竹影研屏间冯大受
　　陆子传诗牋
　　人日立春前风光并作妍岭云鲜暎日湖水澹生烟乳燕娇花胜轻鸥送酒船韶华生乐事端不负诸贤　为明夫道丈书师道
　　山回水转渚宫开霸主楼船避暑来六月湖中天镜晓百花深处美人回鹿泉雉苑犹春色玉剑金钿又刼灰惟有溪边绿杨栁千丝还拂掌中杯　消夏湾作山顾渚雨前春纱防笼头掩竹扄禅榻风飘诗欲就瓶笙声转酒初醒何人可献惊雷荚有客曾为品水经待汝山园生紫笋还期千里汲中泠
　　春光满地百花枝乌防承尘半醉时莫放玉鞭催马急琼林还记宴归时
　　坐占溪亭松树阴红尘不染静中心髙山流水千年调此趣应知不在琴
　　霜叶垂垂落木秋江城细路逐山幽扁舟载渡者谁子溪上有人歌逺游
　　千山一白照人头蓑笠生涯此钓舟不识江湖风雪里岂能干得庙堂忧　子传陆师道书
　　钱功父诗帖【楷书乌丝防花笺】
</div>
    <div class="pagination">
<a href="六艺之一录_page626.html">上一页</a><span>...</span><a href="六艺之一录_page622.html">622</a><a href="六艺之一录_page623.html">623</a><a href="六艺之一录_page624.html">624</a><a href="六艺之一录_page625.html">625</a><a href="六艺之一录_page626.html">626</a><span class="current-page">627</span><a href="六艺之一录_page628.html">628</a><a href="六艺之一录_page629.html">629</a><a href="六艺之一录_page630.html">630</a><a href="六艺之一录_page631.html">631</a><a href="六艺之一录_page632.html">632</a><span>...</span><a href="六艺之一录_page628.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
