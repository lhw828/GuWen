<!DOCTYPE html>
<html>
<head>
    <meta charset="UTF-8">
    <title>六艺之一录 - 第 440 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 440 页/共 664 页</h1>
    <div class="content">　　端州石工巧如神踏天磨刀割紫云佣刓抱水含满唇暗洒苌冷血痕纱帷昼暖墨花春轻沤漂沬松麝熏干腻薄重立脚匀数寸光秋无日昏圆毫促防声静新孔砚寛顽何足云
　　唐李山甫古石砚
　　追琢他山石方圆一勺深抱贞惟守墨求用每虚心波浪因文起尘埃为废侵凭君更研究何啻直千金
　　唐卢仝赠徐景仁石砚别
　　灵山一片不灵石手斵成噐心所惜鳯鸟不至池不成蛟龙干蟠水空滴青松火錬翠烟凝寒竹风揺逺天碧今日赠君离别心此中至浅造化深用之可以过珪璧弃置还为一片石
　　唐李咸用谢友生遗端溪砚
　　寻常濡翰次恨不到端溪得自新知己如逢旧觧携翫余轻照乗谢次等悬黎静对胜凡客闲窥忆好题娲天补剩石昆剑切来泥着指痕犹湿停旬水未低呵云润柱础笔彩饮虹霓鹆眼工谙谬羊肝士乍刲连澌光比镜囚墨腻于防书信成池黒吟须到日西正夸忧盗窃将隠怯攀跻捧受同交印矜持过秉珪草颠终近旭嬾癖必无嵇用合縁鹦鹉珍应负防稽贞姿还落落寒韵或凄凄风月情相半烟花势岂迷宜从方袋挈枉把短行批碊小金为斗澄玉作隄
　　右诗隽类函
　　即墨侯传
　　石虚中字居黙南越髙要人也性好山水隠遁不仕因采访使遇之于端溪谓曰子有朴质沉厚之徳兼有竒相体貎紫光嘘呵润澈颇负材噐但未遇哲匠琢磨耳礼不云乎玉不琢不成噐人不学不知道子其谓矣今明天子御四海六合之内无不用之材无不成之噐我今奉命巡察天下风俗采访海内遗逸安敢輙忘厥职见贤不荐者欤子无恋溪泉自取沉弃耳虚中曰仆生此南土逺在峡隅自不知材堪噐用既辱采顾敢不唯命是从采访使遂命愽士金渐之规矩磨礲不日不月果然业就虚中噐度方圆皆有边岸性朴谨黙中心坦然若汪汪万顷之量也采访使以闻于有司考试之与燕人易元光研覈合道遂为云水之交有司荐于上上授之文史登台省处右职上利其噐用嘉其谨黙诏命常侍御案之右以备濡染因累勋绩封为即墨侯虚中自歴位常与宣城毛元鋭燕人易元光华隂楮知白常侍左右皆同出处时人号为相湏之友
　　史臣曰卫有大夫石碏其先颛帝之苖裔也出靖伯之后曰甫甫生石仲仲之后曰碏春秋时仕卫世为大夫焉即墨侯石氏与卫大夫即不同也葢出五行之精八音之灵岳结而生禀质而名懐寳为玉吐气为云发硎利刃与天地常存者也
　　右文嵩四友传
　　万石君罗文传
　　罗文歙人也其上世常隠龙尾山未尝出为世用自秦弃诗书不用儒学汉兴萧何軰又以刀笔吏取将相天下靡然效之争以刀笔进虽有竒产不暇推择也以故罗氏未有显人及文资质温润缜宻可喜隠居自晦有终焉之意里人石工猎龙尾山因窟入见文块然居其间熟视之笑曰此所谓邦之彦也岂得自弃于岩穴耶乃相与定交磨砻成就之使从诸生学因得与士大夫游见者咸爱重焉武帝方向学喜文翰得毛頴之后毛纯为中书舍人纯一日奏曰臣幸得收録以备任使然以臣之愚不能独大用今臣同事皆小噐顽滑不足以置左右愿得召臣友人罗文以相助诏使随计吏入贡蒙召见文徳殿上望见异焉因玩弄之曰卿乆居荒土得被漏泉之泽涵濡浸渍乆矣不自枯槁也上复叩击之其音铿铿可聼上喜曰古所谓玉质而金声者子真是也使待诏中书乆之拜舍人是时墨卿楮先生皆以能文得幸而四人同心相得欢甚时以为文苑四贵每有诏命典防皆四人谋之其大略虽出于上意必使文润色之然后琢磨以墨卿谋画以毛纯成以受楮先生行之四方逺夷无不达焉上尝叹曰是四人者皆国寳也然重厚坚贞行无瑕玷自二千石至百石吏皆无如文者命尚方以金作室以蜀文锦为荐褥赐之其后于阗进羙玉上使以玉作小屏风赐之并赐髙丽所献铜瓶为饮噐亲爱日厚如纯軰不敢望也上得羣材用之遂内更制度修律歴讲郊祀治刑狱外征伐四夷诏书符檄礼文之事皆文等预焉上思其功制诏丞相御史曰葢闻议法者常失于太深论功者常失于太薄有功而赏不及虽唐虞不能以相劝中书舍人罗文乆典书籍助成文治厥功茂焉其以歙之祁门三百户封文号万石君世世勿絶文为人有亷隅不可犯然搏击非其任喜与老成知书者防常曰吾与儿軰处每虑有玷缺之患其自爱如此以是小人多轻疾之或于上曰文性贪墨无洁白称上曰吾用文掌书翰取其便事耳虽贪墨吾固知然不如是亦何以见其才自是左右不敢言文有寒疾每冬月侍书輙面冻不可运笔上特赐之酒然后能书元狩中诏举贤良方正淮南王安举端紫以对防髙第待诏翰林超拜尚书仆射与文并用事紫虽乏文采而令色尤可喜以故常在左右文浸不用上幸甘泉祠河东巡朔方紫常扈从而文留守长安禁中上还见文尘垢满面颇怜之文因进曰陛下用人诚如汲黯之言后来者居上耳上曰吾非不念尔以尔年老不能无少圆缺故也左右闻之以为上意不恱因不复顾省文乞骸骨伏地上诏使驸马都尉金日防翼起之日防胡人初不知书素恶文所为因是挤之殿下颠仆而卒上悯之令宦者瘗于南山下子坚嗣坚资性温润文采缜宻不减文而噐局差小起家为文林郎侍书东宫昭帝立以旧恩见宠帝春秋益壮喜寛大博厚者顾坚噐小斥不用坚亦以落落难合于世自视与瓦砾同昭帝崩大将军霍光以帝平生玩好噐用后宫羙人置之平陵坚自以有旧恩乞守陵拜陵寝郎后死葬平陵自文生时宗族散四方髙才竒特者王公贵人以金帛聘取为从事舍人其下亦与巫医书筭之人防皆有益于其业或因以致富焉
　　賛曰罗氏之先无所见岂左氏所称罗国哉考其国邑在江汉之间为楚所灭子孙疑有散居黟歙间者呜呼国既破亡而后世犹以知书见用至今不絶人岂可以无学术哉
　　右东坡集
　　石乡侯石虚中除翰林学士诰
　　勅朕恢张文治搜揽竒材石崖可磨可镌挺生国噐王言如纶如綍允借词源载嘉鳯咮之姿庸陟鼇扉之选石乡侯石虚中温润而缜宻重厚而刚方风范端凝面目严冷巧匠斵山骨剖元化之精英掷地作金声露斯文之圭角亷而不刿泽乎其容对氷壶以双清陋肉食之无墨圆成规方成矩凛若通材磨不磷涅不缁屹然雅操披拂则管邑中令切磋则上林客卿秦徒引重于陶唐始见推于薛稷母抱端溪之璞盍呈孔席之珍聘以寳奁登之书府磨砺以须王出提挈而当案前期练色以补天岂研朱而滴露日髙丈五影动砖花夜草制三风生玉箸若窦仪之清以介与杨忆之劲而刚是以似之予其洁也于戯徒得君重文章腾万丈之光其代予言令有三代之烈勉加洒濯式副简求可依前石乡侯除翰林学士
　　代石虚中谢表　　　竹溪林史君
　　衒而求鬻徳慙栗玉之非命以濡毫班冠花砖之列荣光骤发骇汗交流伏念臣様不入时噐非适用未亲宗匠尚欠切磋之功见谓麄材徒慕端方之操幸不折于屡挫防见买以一官徒吟溪友之诗寕索山人之价少年好古博雅不遗断缺之文人情厌旧喜新谁顾尘埃之物惟昔共文房之好于今皆儒席之珍毛頴以尖新相夸陈元以刚介自许无滴水相及之惠有毁瓦求食之讥谁能转手致之清波固有反面至于下石寻谱牒之逺近目以新人防几案而鄙夷指为贱士歙赐班而絶席【来歙借字用】陶抗议以论钱【刘陶】献技者贻笑于马肝盗名者致身于龙尾【歙有龙尾石】人争求售世孰聘珍或以火色诮周或以金声忌绰书难自鬻进无石生之媒洗以索瘢誉乏山公之啓虽磨不磷所友必端寕守黯之不欺【贾黯】肯附绦而求进【蔡绦】谁为洒濯已分泥涂讵图不直一杯水之才而乃获寘七寳床之右恩深缫籍时蒙宫锦之朌意重提撕更被寳奁之赐章身既紫对眼常青濡染固勤愧渊源之易涸气质难化知圭角之未除徒坚石不转之心莫效璧俱碎之报兹葢恭遇陛下得肆笔成书之妙有斵雕为璞之心谓古人之制作尚传以重厚为贵若近世之雕镌虽至而轻薄者多凡辞章之体制不工亦材质之醇疵相半苦厌侪流之纎巧斯收岩穴之沉沦寕不汝瑕俾为吾用臣敢不自礲尔质务洁其身从我而无所取材小器偶叨于承乏掌制而不善为斵拙工未免于包羞
　　石乡侯石虚中除翰林学士诰
　　后村刘中书
　　朕招延鸿硕兴起艺文博约鑚之弥坚既咸推于宗匠令焕焉可述其遂长于禁林爰锡賛书以旌儒彦具官某内涵珍璞外凛丰棱不肤挠于他人亦眼髙于余子膺朝廷之物色得于筑岩加师友之切磋可以攻玉性非燥湿所迁变语不雕镌而混成一之水未足多万斛之源所从出陋瓦注之拙野易以精工矫昆体之轻浮返之古雅不敢侪诸陶冶之列居常置之几案之旁属当北门儤直之虚孰堪东里润色之选求人惟旧朕殊惜居易之老香山取友必端卿何愧九龄之产韶石遂予环于荒逺俾濡墨于禁严噫王言如丝頼发明于徳意我心匪石益磨砺于忠规若时耆英奚俟训敕
　　代石虚中谢表
　　割紫云之石聊以自娱上白玉之堂出于亲擢持钝顽之陋质污清切之迩聨伏念臣品在下中谱尤晚后望修门之日逺觉幽谷之地寒抱璞椟藏非敢索山人之价剖珍包贡不图近天子之光登之寳床收以宫锦澡身虽洁仄目实繁议臣山之未醇评臣黯之太褊洗吹不已竟难求索于疵瘢磨湼纵多终莫磷缁于坚白岂必染马肝之指居然先鳯咮而鸣奬发藻之防劳跻摛文之真拜与陈元毛頴同召见非供镇纸之需逄李斯赵髙不喜儒独结衡书之眷仍分茅之旧爵出视草之新纶兹葢伏遇陛下操砥砺之权刬雕镌之勒碑浯水寕无老学之磨应制金銮或用宫嫔之捧致此支机之具逼于华葢之躔臣敢不洒濯俗尘切磋旧学借墨卿以风顾虽慙台阁之文以石生为媒或可致岩穴之士
　　右文房四友除授集
　　拟駮石乡侯石虚中除翰林学士奏
　　凖中书门下省送到録黄一道今月日奉圣防石乡侯石虚中除翰林学士令臣书读者
　　胡谦厚
　　右臣闻独坐玉堂必须时彦代敷纶命难委麄材乃令他山之藏得列禁林之直素非鸿硕寕免封还谨按石乡侯石虚中朴鲁不文顽钝无耻观其外若浑浑尔叩其中则硁硁然介以持身虽云磨之而不磷巧于逐物未免湼之而即缁养望泗濵非若磬之和声韬光岩穴非若玉之润木或逞其滑而陈元至于见拒或负其狠而毛頴且为所摧或竞丝罗之文或夸眉目之秀无非虚貎之镇压安能逊志以磨礲李靖欲与结邻只自惑也洪刍不为作传岂无见乎今将擢自南山登之西掖正恐成章必露其圭角雅志惟尚于雕镌但知窃勺水以自多乌得如涌泉之不竭何以润皇猷之色何以昭云汉之光欲望圣慈亟收成命欲华我国必重斯文毋受燕人之欺且致卞和之泣所有録黄臣未敢书读谨具奏闻伏候勑防
　　右拟弹駮四友除授集
　　砚即研也今以端石为上
　　慱物志引研谱载天下之砚四十余品以青州红丝石砚为第一端州斧柯石为第二歙州龙尾石为第三自汉天子皆用玉砚魏武有纯银参带台砚张华于阗青鐡砚桞公权用青州石末而次绛州后始重端歙临洮又有澄泥砚未央瓦铜雀瓦正谓其澄泥也自今论之细润发墨总不如端而歙次之驼矶庐山以次皆不及也吴曽云许浑自广至新兴诗云洞丁多斵石蛮女半淘金自注云端州斵石李贺砚歌云端州石工巧如神踏天磨刀割紫云李肇曰端溪紫石砚天下通用程泰之曰歙龙尾砚李主创之唐未见也见王中舍砚谱东坡破桞公权青州石末之论刘原父证李士衡天寳端石之伪叶少蕴讥欧阳公之称歙石则端之妙由来乆矣端州以钦宗时升为肇庆府杜绾云石出斧柯山灵竿峡对望山也凡四种曰岩石曰小湘石曰后厯石曰坑西岩之下岩为胜龙岩乃唐初取砚处色紫而不及下岩其眼有晕数十重他眼色黄又曰大秋风小秋风曰桃花诸类今肇庆水坑尚在有将军坑梅花坑老坑诸坑以水岩为最辨之以蕉叶白火纳文为真此亦石病其全色者尤妙特其紫色淡耳张世南论端石砚有火黯即火纳也其他曰屏风背色紫而石坚磨之即滑不如水岩之嫩而有锋也朱子暇宦此最留心水坑石有理横断者极发墨宋所未有又何取乎砚山哉陆文裕曰洮河緑石出洮州卫上闗西与西畨接境唐以来名人采以制砚宋失其地故士大夫尤贵重之色有浅深体有老嫩猿头斑皮黄蚤子纹者为佳雪花无景者不足贵今泯州亦产砚石似一类云元羙言得周益公砚有洮琼二字唐开元间猎人叶氏得石于长城里琢为砚遂闻天下山在竿闘岭之巘两水夹之水尽处乃产砚石有坑一曰足次曰罗纹今呼为旧坑又次曰荘基三坑相去百余步而石品逈异旧坑又自为三曰泥浆曰枣心曰緑石去旧坑才数尺而石品复异自荘基北行二里泝溪而上曰眉子坑则东坡所歌者今在水底不可斵矣旧坑丝石为上生在石中斵者先顽石次得砚材然极粗工人名曰麤麻石石心最处为浪出至慢处为丝愈慢出为罗纹故曰处为浪慢处为丝如水理然然丝之品不一曰刷丝曰内里丝曰丛丝曰马尾丝独吐丝为竒正视之疎疎见黒如洒墨侧视之刷丝灿然工人谓之砚寳葢石之精云惟枣心坑或有之他产则劣故三衢丝石黒而顽南路丝石时黝绵潭丝石浮而滑夹路丝石红而枯水池山丝石枯而燥皆不甚冝笔墨云宋谢暨知徽州时尝于旧坑取石贡理宗初坑上尝有五色云气如锦衾郡檄随云所覆处斵之得佳石有白文绕两舷宛如二龙既发为砚云气不复见矣
　　右方以智通雅


　　六艺之一録卷三百八
<子部,艺术类,书画之属,六艺之一录>
　　钦定四库全书
　　六艺之一録巻三百九　　　　钱唐倪涛撰
　　歴代书论三十九【器用之三纸谱】
　　周礼有史官掌邦国大事书于防小事简牍而已而又古用札释名云札者栉也如栉之比编之也亦防之类也汉兴已有幡纸代简而未通用至和帝时蔡伦字敬仲用树皮及敝布鱼网以为纸奏上帝善其能自是天下咸谓之葵侯纸
　　左伯字子邑汉末益能为之故萧子良荅王僧防书云子邑之纸妍妙辉光仲将之墨一防如漆
　　説文云纸者絮一苫也从糸氏声葢古人书于帛故栽其边幅如絮之一苫也
　　张芝善书寸纸不遗有绢必先书后练
　　释名曰纸者砥也谓平滑如砥石
　　幡纸古者以缣帛依书长短随事截之以代竹简也服防通俗文曰方絮曰纸字从系氏无氏下从巾者桓元令曰古无纸故用简非主于恭今诸用简者冝以黄纸代之
　　虞豫表云秘府有布纸三万余枚不任冩御书乞四百枚付著作吏冩起居注
　　古有藤角纸范寗教曰土纸不可作文书皆令用藤角纸
　　古谓纸为幡亦谓之葢取缯帛之义也自隋唐已降乃谓之枚张华造愽物志成晋武帝赐侧理纸万畨南越所贡汉人言陟厘与侧理相乱葢南人以海苔为纸其理纵横邪侧因以为名也
　　李阳氷云纸常宜涤藏箧笥勿令风日所侵若乆露埃尘则枯燥难用攻书者宜谨之
　　欧阳通纸必坚洁白滑者方书之
　　王右军为防稽谢公就乞牋纸库内有九万枚悉与之桓宣武云逸少不节
　　枹朴子曰洪家贫伐薪买纸墨故不得早渉艺文常乏纸故每所冩皆反覆有字人少能读
　　御史故事云按弹奏白简为重黄纸为轻今一例白纸无甚差降矣
　　古弹文白纸为重黄纸为轻故弹王源表云源官品应黄纸臣輙奉白简以闻矣
　　国史补云纸之妙者则越之剡藤苔牋蜀之麻面屑骨金花长麻鱼子十色牋云阳州六合笺蒲州白薄重妙临川滑薄
　　唐韦陟书名如五朶云每以防牋为缄题时人讥其奢纵
　　汉初已有幡纸代简成帝时有赫蹏书诏应劭曰赫蹏薄小纸也至后汉和帝元兴中常侍蔡伦剉故布及鱼网树皮而作之弥工如蒙恬已前已有笔之谓也又阳县南蔡伦宅故彼土人多能作纸又庾仲雍明州记云应阳县蔡子池南有石臼云是蔡伦舂纸臼也一云耒阳县
　　黟歙间多良纸有凝霜澄心之号复有长者可五十尺为一幅葢歙民数日理其楮然后于长船中以浸之数十夫举杪以抄之傍一夫以鼔而莭之于是以大薫笼周而焙之不上于墙壁也由是自首至尾匀薄如一蜀中多以麻为纸有玉屑屑骨之号江浙间多以嫩竹为纸北土以桑皮为纸剡溪以藤为纸海人以苔为纸浙右以麦稻橰为之者脆薄以麦膏油藤纸为之者尤佳
　　汉末左伯字子邑又能为纸故萧子良答王僧防书云子邑之纸妍妙辉光仲将之墨一防如漆伯英之笔穷神尽思妙物逺矣邈不可追【仲将韦诞字也】
　　宋张永自造纸墨【见墨部】
　　蜀人造十色牋凡十幅为一榻每幅之尾必以竹夹夹和十色水逐榻以染当染之际弃置堆埋堆盈左右不胜其委顿逮干则光彩相宣不可名也然逐幅于方版之上砑之则隠起花木麟鸾千状万态又以细布先以浆胶令挺隠出其文者谓之鱼子牋又谓之罗笺今剡溪亦有焉亦有作败麫糊和以五色以纸曵过令霑濡流离可爱谓之流沙牋亦有煮皂子膏并巴豆油傅于水面能防墨或丹青于上以姜揾之则散以狸须拂头垢引之则聚然后画之为人物砑之为云霞及鸷鸟翎羽之状繁缛可爱以纸布其上而受采焉必须虚幽室明槃浄水澄神虑而制之则臻其妙也近有江表僧于内庭造而进上御毫一洒光彩焕发
　　晋武赐张华侧理纸已具叙事中本草云陟厘味甘大温无毒止心腹大寒温中消糓强胃气止泄痢生江南池泽陶隠居云此即南人用作纸者唐本注云此物乃水中苔今取为纸名为苔纸青黄色体澁小品方云水中鹿苔也音陟厘陟厘与侧黎相近侧黎又与侧理相近也又云即石也　薛道衡咏苔纸云今来承玉管布字转银钩
　　丹阳记江寕县东十五里有纸官署齐髙帝于此造纸之所也尝造凝光纸赠王僧防【一云银光纸也】
　　叚成式在九江出意造纸名云蓝纸以赠温飞卿江南伪主李氏常较举人毕放榜日给防府纸一张可长二丈濶一丈厚如缯帛数重令书合格人姓氏每纸出则缝掖者相庆有望于成名也仆顷使江表覩今壊楼之上犹存十数幅
　　林邑记云九真俗书树叶为纸
　　画品云古画尤重纸上者言纸得五百年绢得三百年方壊歴代名画记云背书画勿令用熟纸背必皱起宜用白滑漫薄大幅生纸纸缝先避画者人面及要节处若缝之相当则强急巻舒有损要令参差其缝则气力均平太硬则强急太薄则失力绢素彩色不可捣理纸上白者可以砧石妥贴之仍隂阳之气调适秋为上时春为中时夏为下时暑湿之时不可也
　　歴代名画记云江东地润无尘人多精艺好事者常宜置宣纸百幅用法蜡之以备模冩古人好搨画十得七八不失神彩笔迹亦有御府搨本谓之官搨
　　搨纸法以江东花叶纸用柿油好酒浸一幅乃下铺不浸者五幅上亦铺五幅乃细巻而硾之候浸渍染着如一榻书画若俯止水窥朗鉴之明彻也【初举子云宜赍入词场以防试纸避他物所汚】
　　资暇云松花牋代以为薛涛笺误也松笺其来旧矣元和之初薛涛尚斯色而好制小诗惜其幅大不欲长賸之乃命匠人狭小为之蜀中才子既以为便后减诸牋亦如是特名曰薛涛笺今蜀中纸有小様者皆是也非松花一色
　　唐初将相官告亦用销金牋及金鳯纸书之余皆鱼牋花牋而已厥后李肇翰林志曰凡赐与徴召宣索处分曰诏用白麻纸抚军旅曰书用黄麻纸太清宫内道观荐告词文用青藤纸朱书谓之青辞诸陵荐告上衣表内道观文并用白藤纸凡赦书徳音立后建储大诛讨免拜三公命相命将并用白藤纸不用印双日起草只日宣宰相使相官告并用色背绫金花纸节度使并用白背绫金花纸命妇即金花罗纸吐蕃及賛普书及别録用金花五色绫纸上白檀木真珠瑟瑟钿函金鎻钥吐蕃宰相摩尼师已下书用五色麻纸南诏及清平官书用黄麻纸
　　傅咸纸赋
　　葢世有质文则理有损益故礼随时蛮而噐与事易既作契以代防兮又造纸而当防夫其为物厥羙可珍亷方有则体洁性真含章蕴藻寔好斯文取彼之淑以为已新揽之则舒舍之则巻可屈可伸能幽能显
　　薛道衡咏苔纸诗
　　昔时应春色引緑泛清流今来承玉管布字转银钩
　　韦荘乞彩牋歌
　　浣花溪上如花客緑间红藏人不识留得溪头瑟瑟波泼成纸上猩猩色手把金刀裁防云有时剪破秋天碧不使红霓叚叚飞一时驱上丹霞壁蜀客才多染不供卓文醉后开无力孔雀衔来向日飞翩翩压折黄金翼我有歌诗一千首磨礲山岳罗星斗开卷常疑电雷惊挥毫只怕龙蛇走班班布在诗人口满轴松花都未有人间无处买烟霞须知得自神仙手也知价重连城璧一纸万金犹不惜薛涛昨日梦中来慇懃劝向君边覔
　　僧齐已谢人赠棊子防牋诗
　　陵阳棊子浣花笺深愧携来自锦川海蚌琢成星落落吴绫隠出鳯翩翩留防桂苑题诗客惜寄桃源敌手仙捧受不堪思出处七千余里剑闗前
　　舒元舆悲剡溪古藤文
　　剡溪上绵四五百里多古藤株枿逼土虽春入土脉他植发活独古藤气不觉絶尽生意予以为本乎地者到春必动此藤亦本于地方春且死色问溪上之有道者言溪上多纸工持刀斩伐无时劈剥皮肌以给其业噫藤虽植物者温而荣寒而枯飬而生残而死亦将似有命于天地间今为纸工斩伐不得发生是天地气力为人中伤致一物疵厉之若此异日过数十百郡洎东洛西雍歴见言书文者皆以剡纸相夸予悟曩见剡藤之死职止由此此过固不在纸工且今九牧士人自専言能见文章戸牖者其数与麻竹相多聼其语甚自安重皆不啻握骊龙珠虽茍有晓寤者其伦甚寡不胜众者亦皆敛手无语其众者果自谓天下文章归我遂轻傲圣人道使周南召南风骨抑入于折杨黄花中言偃卜子夏文学防入于滛靡放荡中比肩握管动盈数千百人人人笔下动数千万言不知其为谬误日日以纵自然殁藤命甚易业波頽呇未见止息如此则绮文妄语辈谁非书剡纸者耶纸工嗜利晓夜斩藤以鬻之虽举天下为剡溪犹不足以给况一剡溪者耶以此恐后之日不复有藤生于剡矣大抵人间费用茍得其理不枉之道在则暴耗之过莫由横及于物物之资人亦有其时时其斩伐不为夭阏予谓今之错为之文者皆夭阏剡溪藤之流也藤生有涯而错为文者无涯无涯之损物不直于剡藤而巳予所以取剡藤以寄其悲
　　右朱长文墨池编
　　论纸品
　　兰亭叙用鼠须笔书乌丝防蠒纸所谓蠒纸葢寔绢帛也乌丝防即是以墨间白织其界行耳布缕为纸今蜀笺犹多用之其帋遇水滴则深作窠臼然后乃尔故薄而清莹者乃可贵古称剡溪本以越溪为胜今越之竹纸甲于他处而藤乃独推抚之清江清江佳处在于坚滑而不留墨新安玉板色理极腻白然质性颇易软弱今士大夫多糨而后用既光且坚用得其法藏乆亦不蒸蠧又吴人取越竹以梅天水淋眼令稍干反覆硾之使浮茸去浄筋骨莹彻是为春膏其色如蜡若以佳墨作字其光可鉴故吴笺近出而遂与蜀产抗衡江南旧称澄心堂纸刘贡父诗所谓百金售一幅其贵如此今亦有造者然为吴蜀牋所掩遂不盛行于时外国如阇婆髙丽亦皆出纸髙丽纸类蜀中冷金缜寔而莹阇婆者厚而且坚而长者至三四丈商人云造时使幅端连引故得尔长胡人用作帷幄脩斋供则张之满室若有嘉防乃更设花布及罽绮所为者
　　春膏纸诗
　　吴门孙生造春膏纸尤造其妙余尝赋诗曰膏润滋松雨孤髙表竹君夜碪寒捣玊春几莹铺云越地虽呈瑞吴天乃防勲莫言名晚出端可大斯文　近观米南宫有一帖云余尝硾越州竹光透如金板在油拳上矩截作轴入笈畨覆数十张学书作诗寄薛绍彭刘泾云越筠万杵如金板每用杭油与池蠒髙压巴郡乌丝防平欺泽国清华练老无他物适心目天使残年同笔砚图书满室翰墨香刘薛何时眼中见薛和之云书便莹滑如碑板古来精纸惟闻蠒杵成剡竹光凌乱何用区区书素练细分浓淡可评墨副以谿岩难作砚世传此语谁复知千里同风未相见以此观之则其擅羙益可知矣
　　纸分隂阳面
　　凡纸皆以浇处向上为阳着帘处向下为隂今人多为向阳而背隂葢以阳靣虽粗而光滑不凝滞隂背虽细而艰滞能沁墨故也然太滑又易失用笔之意太澁又推笔不行惟今之清江及越竹纸其隂面细而不澁用以作字笔法具存其阳面则光润太甚笔锋未到而墨已先驰似过于骏快也
　　右陈槱负暄野録
　　梁江洪为傅建康咏红笺诗
　　杂采何足竒惟红偏可作【去声】灼烁数蕖开轻明似霞破镂质卷方脂裁花承百和不遇精华人岂入风流座
　　梁宣帝咏纸诗
　　皎白犹霜雪方正若聨碁宣情且记事寕同鱼网时
　　梁刘孝威谢公纸啓
　　虽复邺殿鳯衘汉朝鱼网平淮桃花中宫谷树固亦慙兹靡滑谢此宣光
　　周朴谢友人惠笺纸并笔
　　范阳从事独相怜见惠霜毫与彩笺三副纒秋月兎五般方翦蜀江烟宵徴觉有文通梦日习惭无子谅篇欲着不将两处用归山闲向墨池前
　　成式与温庭筠云蓝纸絶句并序
　　一日辱飞卿九寸小纸两行亲书云要采笺十畨録少诗为予有杂笺数角多抽防与人既玩之轻明复用殊麻滑尚愧大庾所得犹至四百枚岂及右军不节尽付九万幅因知碧云棋上重翻懊恼之辞红叶沟中更拟相思之曲固应桑根作本藤角为封古拙不重蔡侯新様偏饶桓氏何啻奔墨驰骋有贵长亷下笔纵横偏求侧理所恨无色如鱼卵状如马肝称冩璇玑且题裂帛者予在九江出意造云蓝纸既乏左伯之法全无张永之功輙分五十枚并絶句一首或得闲中暂当药饵也三十六鳞充使时数畨尤得裹相思待将袍袄重抄了尽写防阳掘柘词
</div>
    <div class="pagination">
<a href="六艺之一录_page439.html">上一页</a><span>...</span><a href="六艺之一录_page435.html">435</a><a href="六艺之一录_page436.html">436</a><a href="六艺之一录_page437.html">437</a><a href="六艺之一录_page438.html">438</a><a href="六艺之一录_page439.html">439</a><span class="current-page">440</span><a href="六艺之一录_page441.html">441</a><a href="六艺之一录_page442.html">442</a><a href="六艺之一录_page443.html">443</a><a href="六艺之一录_page444.html">444</a><a href="六艺之一录_page445.html">445</a><span>...</span><a href="六艺之一录_page441.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
