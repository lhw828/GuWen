<!DOCTYPE html>
<html>
<head>
    <meta charset="UTF-8">
    <title>六艺之一录 - 第 651 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 651 页/共 664 页</h1>
    <div class="content">　　友人吉安李梅公元鼎得山谷书杜诗巻字极佳与此相类赵松雪有跋语亦得意书先在予家余物色此巻经年不得闻在梅公处乃以赵跋归之竟成合璧
　　曹嘉禾溶有山谷小字墓志稿二合装一巻董宰大书四字于后曰山谷墨宝真墨宝也嘉禾与予好尚相若其应徴入京尽以所携巻册送余斋如米老巻君谟巻及此巻俱累累千百言世不多见之珍也又王长垣有山谷书隂长生诗亦正书不及松风阁
　　黄鲁直书诸上座
　　此巻乃涪翁草书末有数行正书字法竒宕如龙搏虎跃不可控御宇宙伟观也然纵横之极却笔笔不放古人所谓屋漏痕如折钗脚此其是矣世传东坡见山谷草书从傍称叹钱穆父谓惜未见懐素真迹后山谷见自叙帖书法顿异然山谷天分高学力足固非全取法于懐素也巻上有绍兴及内府书印曽入思陵御府者后又在贾似道家余见山谷草书当以此为第一
　　薛道祖诗卷
　　宋人书能存晋法者惟薛绍彭道祖盖彼时定武兰亭妙石在其家故所书诗稿五纸笔笔用右军法无论不肯带唐人格调即大令亦略不涉及此深于书学者也惜传世者少真如天吴紫鳯耳
　　巻旧在水村陆太宰家西涯题云右宋薛绍彭书五纸薛氏以三鳯名河东绍彭其后人也字道祖号翠防居士居长安符祐间以书名一世米芾书史防要所载是
　　水村陆公得此巻特爱重之间出示予为识数语于后后在王元美家题识累累文休承云薛道祖书予惟见晴和二像随事吟三帖松雪谓其脱略唐宋齐踪前古陆居仁谓其虽杂于六朝盛唐人书中当无愧后又见其所临兰亭盖定武石刻在其家故所临尤妙今获观其诗帖若上清连年实享清适帖及和刘巨济诗真能轩轾六朝追踪魏晋宜与元章抗行而当时谓之为米薛也
　　秦少游论书帖
　　少游书不多见端劲大约得之顔鲁公杨少师其论书云学书端正则窘于法度侧笔取妍徃徃丰左而病右故端书如右军霜寒表子敬乞解职防状张长史郎官防壁记皆不以法度病其精神至于行书则王家父子随意肥瘠皆有佳处近世惟顔鲁公杨少师特窥其妙其用笔能左右之无不好处惟王荆公书有古人气而不甚遒司马公正书不甚善而隶法极端观淮海所论书而其书可知矣淮海与黄豫章同为坡公门下士皆善书陆放翁言豫章晩自称许淮海则退避不敢以书自名故淮海之书传世者少益足重也
　　宋高宗皇帝御书毛诗马和之补图
　　宋思陵极重经学而尤留心于诗毎手写一章辄令马和之补图余所收者凡八章一为鲁颂駉一为有駜一为閟宫一为商颂那一为烈祖一为鸟一为长发一为殷武字皆端谨有致大约取法于鐡门限后补图亦工古人宴享祭祀之仪礼乐舆马之制悉备焉尤非他图所可及也和之以绍兴中登第官至工部侍郎余又于江右李梅公寓见鹿鸣十章朱子美寓见节彼南山十章山西张氏寓见关雎十章首有夫子及卜子夏小像高宗又曽手书九经刻石今临安文庙尚有存者彼时戎马倥偬而能神闲气定雅意表章跨有半壁百余年非幸也
　　宋宪圣皇后书养蚕图
　　蚕织图所绘自浴种至剪帛凡二十四事使阅者宛然置身田舍见妇子拮据不遑之景也毎段下题小字极其工致至元中郑足老题云为显仁皇后字后习高皇字高皇手书九经毎倦则后书续之人未易辨金华宋景濓云图出于潜令楼璹璹获召见以图上进上携至宫宪圣慈烈皇后逐段题之皇后姓吴配高宗其书絶相类谓非显仁韦后书余考之显仁韦后乃高宗母也从徽宗北辕老年始归宪圣慈烈吴后乃高宗继后史称其善翰墨则为吴后书无疑金华之言为确矣
　　宋赵乐易篆书
　　书家篆法不传近代擅工者寥寥此卷三段一为李监法书归去来一为欵识法书盘谷序一为小篆书红白莲词皆精工絶伦赵为宝庆间人乐易其号卷为求是先生书亦不知其名以俟博古者考定后观者图章累累皆宋元人也
　　黄伯思书黄内景经墨迹
　　黄长睿为南宋博雅第一其所着法帖刋误及秘阁古器説俱载东观余论中王顺伯厚之尝称之曰本朝始自欧阳公集古録千卷赵徳父金石録至二千卷考订甚工然犹未免差悮惟云林之书为尽美顺伯盖畱心古学者称许如此长睿有云林堂元人倪元镇袭之或重其人耳余求其书迹仅于陈山人家见北齐勘书图一跋正书精工之甚丁酉夏自山中回得此卷小字草书全用急就章法甚可珍也按索靖急就篇一千四百五十字阙七百五十九字在宋时犹存唐人硬黄临本叶石林梦得求之弗获仅得长睿双钩本谓气韵精彩尚有彷佛典刑乃刻之闽中盖长睿长于章草者故精妙如是也虞伯生云长睿书不逮言岂其然乎
　　陆放翁诗稿
　　陆务观先生自书所作诗八首后题嘉泰甲子歳正月甲午用郭端卿所赠猩猩毛笔时年八十矣书法劲逸老年不衰如此诗句冲澹全无烟火色相盖公以宝章阁待制脩实録完即致仕优游若耶溪乆领林泉之乐故其笔墨清胜如此昔公跋山谷卷谓此卷不应携在长安逆旅中亦非贵人席帽金络马传呼入省时所观他日幅巾笻杖渡青衣江相羊唤鱼潭瑞草桥清泉翠樾之间与山中人共小巢龙鹤菜饭扫石置风炉煮防顶紫茁然后出此共读乃称耳余于公书亦云然卷中嘉泰甲子乃嘉泰四年也越五年而公殁
　　鲜于伯机书杜诗
　　渔阳太常以书名一世余见其遗迹极多最佳者为杜诗秋风破屋歌风格遒逸有晋人遗法后自跋亦自负盖得意书也其子去矜亦善书见卷后世传伯机与赵吴兴齐名赵毎自书二纸易其一纸辄焚之不知果有此事否然寥寥宇宙得一人妬亦足矣吴兴乃知巳也此卷余官开封时张大理睡心所赠相随二十余年矣毎开阅辄作聚散存亡之感
　　元人书吴兴渔阳而外无可存者即巙巙康里名甚噪然其书稍俗康里尝问人赵承防日书防何或对曰万字康里曰吾日可书三万字此其所以俗也然承防书后人尚有评其稍熟者盖作画则欲熟中熟作字则欲熟中生董宰谓鲜于书胜赵承防亦正以鲜于书不熟不俗耳【按巙巙康里应改喀喇库库因题识故仍其旧】
　　赵子昂千文墨迹
　　子昂千文余旧有墨刻本上有晋府印意手迹必在晋府安得一寓目以快生平乙酉之秋偶于棋盘街下马牌侧见此卷倾囊得之子昂书初学鐡门限及宋思陵晚乃学兰亭及李北海此正是学定武时书风骨内含神采外溢书家倾国也后题皇庆三年五月朢日为戴架阁书后又有至正二年中丞张希孟等题名
　　赵子昂临絶交书
　　子昂于古帖无所不临亦无不宛合其临絶交书神韵俱足班之六朝中真无愧色最得意书也后自题余十年前尝为仲长书此不意失去后两幅今携至都下复为全之观者审定延祐六年八月十日后有黄文献一跋极详核跋云魏公书嵇中散絶交书自题云十年前尝为仲长书此因失去后二纸延祐六年再为补之按前十年至大元年也公以大徳元年知汾州三年除江淛儒学提举至大二年为泰州尹以题语考之正提举儒学时也延祐六年十一月谒告归吴兴而后二纸实补于将归时仲长叶裔字也裔与公同学厚善为济州经歴以忧解归延祐六年还朝与公邂逅书此予以延祐二年领荐上春官拜公于京邸时犹为侍读学士至顺二年见叶公于中丞马公座皆以文字相推爱今二公亡矣鄙陋无闻有加于旧友人王行成出此相示追感畴昔谨识于此此文献至治三年七月跋文献金华人名溍宋景濓之师也文集冲逺有法元时大著作皆出其手谓之玺口学士余见子昂小行草三四卷与絶交书相敌者惟西川李青眉所收书东坡杏花诗前画东坡小像方巾道服手持竹枝翛翛欲仙后书其杏花飞帘散余春七言古诗八十余字诗既流俊书复娟逸真双絶也后题至元二十六年三月既望吴兴赵孟頫写先生小像并书此诗先生有神当赏其意耳此卷在予斋数月李殊不知重予不欲掩取之仍封还李殁于州无嗣卷不知何存矣
　　赵子昂自书诗稿
　　诗稿二纸一书天冠山二十八咏一书洲十咏寄贞居先生贞居乃句曲外史张雨也字法仿黄庭乐毅论是其中年笔余有文敏大字条幅袁六完从淮上差回得此巻乃以相易易后有持条幅来售者书小陆何如大陆贤七言律一首字更遒逸可爱又得书唐絶句一幅余以赠山西卫邰孙
　　赵子昂书所临马和之毛诗图
　　子昂仿和之画毛诗七段而无诗自跋云马和之在画院中名冠一时论者谓其独得古雅之气于蹊径之外先思陵毎书三百篇辄虚其后以命和之补图后画与书皆散落人间好事者争购之逹奚王孙所藏独有画而无诗孟頫不揣遂欲追踪古人临写一过并想像其诗亦有不待言而知其篇名者如河上之台既泚既洒而国人经从其下望者动色抑首皆有不忍见其籧篨戚施之态而相顾腹诽者非新防乎城隅九雉而一见所爱踟蹰搔首于下则静女也涉危遂徃乘舟泛泛若无所薄而涯端父老望而伤思中心养养如见其状非二子乘舟其孰当之其君露次而诸臣之鞠躬以諌者其黎臣之赋式微乎前高后下者旄邱也其上蔓延相及者旄邱之葛也而叔伯羣居有褎如充耳之容则旄邱之所以责卫也倚树之女有深思焉而所临者毖然之流所与谋者娈然之姬也岂非卫女之赋泉水以思归乎城门之外树木丛蔚其背阳向隂之北门乎而羸马瘦仆萧然独出有仕不得志之意焉其卒篇盖北门也夫诗存而可名其图者非善之善也诗亡而可知其图者真能诗者也孟頫画不逮古图成而更为题出后之人其有不必按图而知诗者乎至大五年三月五日识字法右军极绵蜜与画可称双絶逹奚王孙巻后在上海顾氏家衡山犹见之余在京师刘元公家见和之一卷亦有图而无诗
　　赵子昂书陶诗小楷
　　子昂有秋林散步图上以小楷书陶渊明嬴氏乱天纪诗计一百六十字风格遒逸为子昂最得意书陈眉公题云松雪此图仿赵千里秋林散步图上系以陶柴桑诗书法风流精有黄庭东方朔赞风格的是吴兴双璧宜宰坐卧其下不忍去也
　　楷法至晋人而圣唐楷失之板宋人无楷即吴説以楷名亦多带行惟子昂独得晋人遗法盖其结搆精严丰神潇洒胡汲仲谓上下五百年纵横一万里无此书非过也余于江右李梅公寓见小楷书姜白石兰亭考又于香河袁六完家见小楷书九歌楷矣而不工乃其少年书惟所书圆觉经数万字后题奉为妻魏国夫人管氏道升懴除业障早证菩提与法界有情同成圆觉字法精工可与画上小楷敌然数万字长巻尤希世珍也此巻乃徐司冦石麒赠一大帅者大帅不知重畱余斋中经年还归之今已在秦中一士夫家矣
　　宋徽宗草书千文
　　徽宗千文书法学懐素而腕力弱甚后题宣和壬寅御书上用御书印佥押有云林子乆及黄琳袁栁庄诸收藏印余得之乱后今已赠人
　　唐韦庄借乐章帖
　　帖凡六十八字风骨似晋人前有泥金题签是金章宗御府物又有宣和政和绍兴诸印在严相家籍没入内故有南昌县号印余于李梅公寓见之按韦荘杜陵人唐昭宗进士副李洵使蜀时中原兵乱遂居于此朱温篡唐蜀王建亦僣号拜庄为散骑常侍判中书门下事以殁
　　黄山谷草书杜诗
　　黄自跋云欲作草要须解张颠笔法又当知屋漏折股笔及公主家担夫争道体势乃能用笔纵横可意耳元祐八年十一月丙子试郑友直笔余有赵松雪题此卷之跋后闻此卷在李梅公处送归之赵跋云黄太史所书杜少陵诗笔力雄健又论草书体势深得其要非善于书法者不知也至大三年三月题于车轿寓
　　苏东坡书前赤壁赋
　　赤壁赋为东坡得意之作故屡书之此本小字楷书尤有精采后自跋云轼去嵗作此赋未尝轻出以示人见者盖一二人而已钦之有使至求近文遂亲书以寄多难畏事钦之爱我必深藏之不出也又有后赤壁赋笔倦未能写当俟后信轼白卷首损壊文衡山补之笔法苍劲
　　赵子昂楷书姜白石兰亭考
　　此卷乃子昂蚤年书余同李梅公坐报国寺松下见此卷争购之子昂自题云白石先生兰亭考一卷予兄徳懋有此真迹野翁自江东抄得携来京师且以此纸要予作小楷余自少小爱作小字迩来官游无复有意兹事盖北方多风尘不宜笔研而客中又乏佳几此纸虽出高丽亦非良品偶今日雨后风尘少息拳曲土炕上据白木小卓聊复书此以应野翁之命孙过庭所谓乖作者也
　　朱文公墨迹
　　文公墨迹一卷前画文公小像后书独逰宝应寺诗又与程允夫帖又或问诚意章手稿小行书极精工后有元人朱公迁诸人跋此卷原在余家今在章邱张氏
　　黄山谷隂真君诗
　　此卷乃山谷正书极其端劲自题云忠州丰都山仙都观朝金殿西壁有天成四年人书隂真君诗三章余同年许少张以为真汉人文章也以予考之信然因试生笔偶得佳纸为钞此诗以与王泸州补之之季子观隂君所学守尸法耳犹须择师勤苦如是乃能得之何况千载之后尚友古人求知道徳之上宰者乎绍圣四年四月丙午黔中禅月楼中书此卷余借王长垣
　　黄山谷赠元师诗
　　此卷字法遒逸是涪翁得意书江西朱子美得之故内余曽借观后自跋云余旧得东坡所作醉翁操善本尝对元道之元欣然曰徃尝从成都通判陈君颀得其谱遂促琴弹之词与声相得也蜀人由是有醉翁操然词中之防指外之余韵俗指尘耳岂易得之建中靖国元年正月辛未江安水次偶住亭书





　　六艺之一录卷四百六
<子部,艺术类,书画之属,六艺之一录>
　　钦定四库全书
　　六艺之一録续编卷一　　　　钱唐倪涛撰
　　金器题防
　　朱彛尊竹垞曝书亭集
　　商祖丁爵铭跋
　　右爵一铭二字曰祖丁在右柱外薛绍彭曰祖丁者商十四君祖辛之子也内有文作弓形中包六字不可辨识山阳张弨曰此商之酒器盖射者必继以饮诗言发彼有的以祈尔爵是也爵今在弨家弨字力臣精六书贫而嗜古賔至绕席皆尊彛敦卣之属昔欧阳子撰集古録借刘仲原父杨南仲诸子释文自力臣殁后虽有竒字为余释其文者寡矣
　　商父已敦铭防
　　父己敦一上圜下方崇一尺五寸唇广四尺底二尺八寸腹受五升舟五尺四寸其文云靁其耳饕餮铭二字在腹盖商器也商人尚质作祭器以荐祖考犹以父称故鼎有父甲父乙父丁父巳父辛父癸尊有父乙父丁父巳父癸有父甲父乙父丙父丁父巳父辛父癸卣有父乙父丙父丁父巳父辛父癸爵有父乙父丁父戊父巳父庚父壬父癸觚有父乙父庚觯有父巳父辛斚有父丁甗有父乙父巳鬲有父巳盉有父丁父癸举有父巳父辛盘有父辛匜有父癸然则敦以父巳名固其宜巳不惟是也有以祖名者尊之祖丁祖戊卣之祖乙祖丁祖庚祖辛爵之祖丙祖丁觚之祖丁甗之祖巳匜之祖戊是也有以母名者卣与鬲之母乙是也他如世母辛兄丁兄癸妇庚子乙女乙孙巳名得通扵下铭辞不若周人之烦取足以纪行次而已嵗在上章执徐春观扵王公子士骏书斋椎拓而还装界扵册
　　宋拓钟鼎欵识跋
　　宋绍兴中秦相当国其子熺伯阳居赐第十九年日治书画碑刻是册殆其所集如楚公钟师旦鼎皆一徳格天阁中物也余或得之毕少董或得之朱希真或得之曽大中盖希真晩为伯阳客而少董时视盱眙塲因摹欵识十五种标以青笺末书良史拜呈以纳伯阳至今装池册内秦氏既败册归王厚之母欵钤以复斋珍玩厚之私印且复释文疏其藏弆之所后转入赵子昻家子昻复用大雅印钤兼书薛氏考证扵后扵时钱徳平柯敬仲王叔明陈惟寅均有赏鉴私印隆庆六年项子京获之寻归倦圃曹先生康熙戊申先生出示予予爱玩不忍释手先生属予跋之未果也辛酉冬予留呉下先生寓书及册复命予跋予仍不果改歳乃封完寄焉先生既逝所収书画多散失久之是册竟归扵余藏箧中十载宗人寒中嗜古见而爱玩之犹予之曩日也因以畀之每叹书画金石文铭心絶品恒纳诸炙手可热之人若秦防之贾师宪严惟中物之尤者悉归焉然千人所指其亡也可立而待曽不若山林寂寞之乡储藏可久则予托之寒中庶其守而勿失也夫册中所拓钟七鼎二十有一饮二爵六鬲四卣九敦四簠一甗二壶二刀一槃二镫一尺一汉器一中有荣次新手跋及书林羲叟公辅诸图记
　　周鼎铭跋
　　古周鼎铭一新城王吏部子厎见之焦山佛寺中俾程处士穆倩读之其文可辨识者七十有八字存其疑者八字不可识者七字吏部为长歌述之其弟礼部贻上和焉而摹其文授予三君者可谓好古之士矣昔欧阳永叔得古器铭必属杨南仲释其字南仲之言曰古文自汉世知者已希贾逵许慎辈多无其説而蔡君谟亦云古之篆字或多或省或移之左右上下惟其意之所欲甚哉辨识之难也鼎铭词曰惠敢对天子丕显敷休其人莫考曰王格于周曰司徒南仲殆周初器也其曰立中庭按毛伯敦铭文亦有之薛尚功释为立而杨氏谓古立位同字古文春秋书公即位为公即立则是铭曰立亦当作位穆倩定为立从薛氏读也古之勲在王室者既受之册归必铭其器论撰其祖父之徳善功烈以明示后世如申伯召虎韩侯文侯锡予之盛诗书所载仅千百之一二而铭诸器者无穷盖不特齍盉医敦卣为然举凡锋矛刀劒莫不有铭自秦销金咸阳厉禁所至为冶改煎殆不可胜数世徒惩秦燔诗书之祸不知销金为祸之益烈也呜呼三代之文自九经而外其得见之扵今者希矣顾神物显晦或有时复出惜乎又委之荒山梵宇中莫之寳惜徒令好古君子摩挱叹息之不已也鼎崇尺有三寸腹深八寸唇广一尺四寸其耳三寸礼部语予云
　　周司成颂寳尊壶铭跋
　　右周司成颂寳尊壶注以酒容一斛项腹均有铭按其文一百五十字可辨识者维三年五月既死魄甲戌王在周康邵宫旦王格太室即位宰右颂入门立中庭尹氏受王命书王呼史虢捧册命颂王曰颂命汝官司成赐汝衣舄带赤芾朱黄銮旂鋚勒用事颂拜稽首敢对天子丕显敷休用作朕皇考龚叔寳尊壶用追孝蕲吉康颂其万年眉夀愿臣天子令终子子孙孙寳用此其大略也考周辙未东王宫名著扵载纪者不闻有康邵宫惟敦载吕大临考古图有王在周邵宫之文薛尚功释邵作昭盖惑扵竹书纪年穆天子传西王母来賔昭宫之故吕氏定作邵今斯铭文甚显其爲邵无疑椒举曰康有酆宫之朝冠以康者或康王所筑未可定尔太室者明堂中央之室书言王入太室裸是已司成分职不载扵周官戴记文王世子篇大司成论説在东序侍立者逺近间三席北海郑氏以为即周官司徒之属师氏而新安王氏駮其非谓世子国子之徳业大司乐教之使成故名盖大司乐也二説均可通要之周官有是名矣铭称皇考龚叔敦称皇考龚伯二器疑出扵同时尊壶今藏钱塘王太仆【益朋】家识者比扵郜之大燕之重器
　　周延陵季子剑铭跋
　　康熙九年冬十有二月偕嘉兴李良年吴江潘耒上海蔡湘过退谷孙先生蛰室出延陵季子佩劒相示以周尺度之长三尺腊广二寸有半重九锊上士之制也腊有铭篆文字不可辨合之韦续五十六体书无一似其曰季子劒者先生审定之辞云尔先生命四人联句咏之诗成摹铭文扵前俾书聨句扵后装界为册藏之砚山书屋
　　南海庙二铜鼓图跋
　　广州波罗江上南海神庙铜鼓二大者唐岭南节度使郑絪出镇时髙州守林蔼得之峒户以献絪纳诸庙面阔五尺脐隐起罗布海鱼虾蟇等纹旁设两耳通体色防青杂以丹砂瘢其光可鉴小者杀大者五之一从浔州滩水涌出色纯緑杂以鹧鸪斑审视之隐隐若八卦画每嵗二月上壬土人击以乐神民间有疾祷扵庙亦击之考周官六鼔四金鼔人辨其声用籥章以土韗人以木革以冒之不闻范金也迨伏波将军平交阯诸葛丞相渡泸始铸铜为鼔流传三川百粤颇多岭南一道亷州有塘钦州有村愽白有潭万州灵山文昌有岭取以名其地传闻鼔初成悬扵广庭宰牲置酒子女緐防出金银钗叩之纳诸主者目曰都老有雠怨相攻则鸣鼔集众俄顷乌合蜀则凡鼔悉称孔明所遗其直易牛千头苖民得此雄视一方要其制无若南海庙中之大者至扵金錞和鼔亦名錞于掌之鼔人见扵春秋内外传先铜皷有之郑康成谓圆如碓头大上小下乃宋聂崇义绘三礼图误悬以龙牀状如杯盂而宣和博古图一十九器不绘绳索以龙马虎蜼龟鱼栖凤山花镇之仰若井口是皆以下为上矣南齐始兴王鉴镇益州什邡人祖获錞于以献史称髙三尺六寸六分围三尺四寸圆如筩色黒如漆甚薄上有铜马以绳悬马令去地尺余灌之以水又以器盛水扵下以芒茎当心跪注錞于以手振芒则声如雷其释器差详窃思作錞本以和鼔度其形亦略似苐鼔穹其腰而錞削其下鼔蒙两面而錞去其底铜鼔初铸必取二器折衷之蜀人所以名錞于鼔云尔鼔无铭乃俾画手缩为图书其后
　　汉尚方鉴铭跋
　　处士钟立获古镜扵新塍市之西以百钱购之田父土蚀其半命工刮摩之晶光澄彻处士出以相示挂诸壁若月之烛霄汉也騐其背铭辞曰尚方作镜真大好上有仙人不知老渴饮玉泉饥食枣镜省文作竟盖汉尚方鉴也汉宫阙有尚方掖门官制设尚方令丞待诏职属少府主作禁器物掌上手工作以宦者为之蔡伦之造纸及秘劒是巳自武帝好神仙宣帝亦信方士所制隋侯劒寳玉寳璧寳鼎皆尚方为之既而刘更生献淮南枕中鸿寳苑秘之方令尚方铸作事不验张敞上言请斥逺方士尚方待诏皆罢然则镜铭殆出方士作也宣和博古图载汉鉴一百有三尚方鉴居其四铭辞损益各殊古人制器不屑雷同若此处士曰有是哉既摹其铭遂装扵册
　　书汉镜铭
　　金有时而烁惟镜巨室小家均有之故自汉以来制器间有存者衎亝所藏是镜盖汉时物也其铭作韵语曰乐无事日有喜宜酒食岂非知止不殆之君子爲之乎
　　跋新莾钱范文
　　易龟背为泉布师尚父立其法退而行之齐周官则泉府掌之景王分小大二品权其子母为利矣然仲尼之徒无道其事者利固孔子所罕言也新莾闰位特重钱法钱凡六品刀凡二品布凡十品既而以刚卯金刀合刘氏文乃禁佩刚卯除刀钱以大钱小钱二品并行防民盗铸挟铜炭者入钟官其时鼔铸多故至今犹有存者若夫钱范窃疑排纂谱録图志诸家或未之见也嵗在丁亥夏观于衎亝上舍小葫芦山书屋范形正方中央轮廓四其二有文曰大泉五十徧体青緑诗家所云活碧庶几近之上舍得之石门吕编修葆中案头古铜器虽多常以此居第一矣
　　跋甘罗城小钱文
　　古钱薄而且小文止一字不可辨识下穿一小孔相传淮口有土阜土人目爲甘罗城淮流变迁遗迹莫考有掘得此钱者名之曰甘罗城殆鵞眼綖环榆荚荇叶之类此之谓么钱幼钱也
　　景云观钟铭跋
　　景云观在修业坊见宋次道长安志钟铭睿宗景云二年所撰并书字体与顺陵碑文略似犹有八分遗意间襍篆法姿态横出妙品也由唐以来歴年既久当时古迹髙台己倾曲池已平残碑断碣仅存千百之一而睿宗之书独留至今无恙钟簴不移亦事之希有者也
　　咸寜县唐冶金五佛像铭賛跋
　　唐自太宗崇奉释教凡索战之地轸念国殇破刘武周扵汾州立济寺破宋老生扵吕州立普济寺破宋金刚扵晋州立慈云寺破王世充扵印山立昭觉寺破窦建徳扵汜水立等慈寺破刘黒闼扵洺州立昭福寺征髙丽还扵幽州立悯忠寺犹曰悼兵士死战而爲之荐福不失发政施仁之一端迨武后窃位横征苛索増建佛寺匪一当是时勅春官尚书王攸寜充检校大像使扵白司马坂冶金为像都下向风炼金铜成佛身者益多矣今咸寜县尚存五躯皆长安中所铸躯必有铭有赞作铭者三人韦均李承嗣姚元景作赞者二人髙延贵萧元吾乡曹侍郎洁躬遣人椎拓合装界成一册惜未经跋尾像设本末不得其详惟姚元景铭乃为光宅坊光宅寺造像而作考唐防要仪凤二年望气者言此坊有异采掘石得舍利万粒因立为寺元景元之之弟也仕至潭州刺史见宰相世系表
　　呉大安寺铁香炉题名跋
　　曹生曰瑚好集金石文字从上元灯市购得铁香炉识十纸以示余文称吴太和五年嵗次癸巳七月己丑铸此香炉収买铁仄钱打造计重一万二千斤安大安寺大殿上爲国王吴主府尊令公十方万姓永充供养证因僧智铸炉匠邱师立所云国王吴主者唐亡十二年吴犹不改天祐年号至杨行宻次子隆演乃始建元第四子溥虽御文明殿即帝位国人犹称曰王而以主代帝也府尊令公者太和三年以中书令徐知诰为金陵尹也十国之主率多佞佛杨氏所有二十九州徃往铸金刋石若升之兴化院江之开福院安国寺均有钟钟有铭见扵王象之碑目若大安有寺金陵梵刹志不载然铭既有拓本则兹器尚存无疑题名百人中有金一娘二娘雷三娘魏四娘张五娘孙六娘金七娘戴十三娘邱六十娘杂之都勾当工人姓名中画字夭邪丁口无别夫为国以礼务使男女各正其位故授受不亲不杂坐不交爵不同巾栉椸枷言不出梱所以坊民闲其可逾乎窃国之主教民无术失礼制之防混冠衣扵巾帼而民不知耻君子以为国非其国矣
　　书钱武肃王造金涂塔事
　　寺塔之建吴越武肃王倍扵九国按咸淳临安志九厢四壁诸县境中一王所建已盈八十八所合一十四州悉数之且不能举其目矣当日尝扵宫中冶乌金为瓦绘梵夹故事涂之以金合以成塔鄱阳姜尧章得其一版乃如来舍身相阳谷周晋仙赋长歌纪其事有云钱王本自英雄人白莲花见国王身蛇乡虎落狗脚朕何如锦袍玉带称功臣考罗平僭号王遗董昌书曰与其闭门作天子九族涂炭不若开门作节度使终身富贵无忧晋仙即演其词使闻者足戒此诗人之善扵取材者已乡人蒋尔龄亦得一版作放下屠刀立地成佛相以施城东白莲寺僧吾友周青士所目撃曽以语予及予归田则尔龄青士皆已逝询之寺僧坚不肯承真迹不可复覩遂书其事附録晋仙诗冀此瓦未铄好古之君子或一遇焉
　　附録周文璞方泉集诗白石招我入书斋使我速礼金涂塔我疑此塔非世有白石云是钱王禁中物上作如来舍身相饥鹰饿虎纷相向拈起灵山受记时龙天帝释应惆怅形模逺自流沙至铸出今回更精致钱王纳土归京师流落都在西湖寺钱王本是英雄人白莲花见国王身蛇乡虎落狗脚朕何如锦袍玉带称功臣天封圻开即退听两浙不闻笳鼔竞归来佛子作防持太师尚父尚书令一枚传到白石生生今但有能诗声同袍方外铦师兄哦诗礼塔作佛事同吃地炉山芋羮何曽薰陆绮牀供但见相轮铜绿明哦诗礼塔犹未毕芦叶低飞山雨湿
　　溪州铜柱记跋
　　古铜柱记楚王马希范与溪州刺史彭士愁立誓范金爲柱命掌书记天策府学士李臯作记柱髙一丈二尺入地六尺重五千斤环以石莲花台在今辰州溪蛮境上去府治百余里以是罕有摹拓本流传扵世即好古如翟赵曾洪诸家亦未之着録也予年三十读欧阳子五代史爱其文辞及览观司马公通鉴编年叙事反详扵国史之纪传心窃未安因与钟秀才渊映约分注欧阳子书既而予从云中转客太原访沙陀北汉故迹残碑断碣靡不摩挲抄撮渊映亦多所攷证不幸客死扵燕遗槀尽失从此予无相助者兴转防散矣康熙戊午昆山叶徴士奕苞相聚京师语及金石文自言家有铜柱记拓本乃托其邮致具録记文审定楚世家之误臯止名曰臯彭士愁易以士然其子师杲易以师暠刘勍本静江军指挥使不书其官未免太略亦且失实斯当以记为正也
　　续题溪州铜柱记后
　　溪州铜柱记卷还叶氏求之三十年不得嵗在巳丑七月忽获之西吴书估舟中文字完好出扵意表检视曩时跋尾扵皋本末未之详乃命装潢手作册缀旧题扵前续书其末马希范之丧天策府都尉希广其同母弟武陵帅希蕚其庶兄臯立希广而大校张少敌忧之谓曰希蕚次长负气必不为都尉下且与九溪蛮通好若不得立势必引蛮军为乱幸熟思之臯不从少敌遂辞去希广立未几希蕚果以武陵反合九洞溪蛮分路齐进遂至长沙缢希广扵郊外而支解臯此事欧阳子亦略而不书溪州静边都向化立誓状具扵天福五年正月记撰扵是年五月柱铸扵七月字镌扵八月立扵十二月宋天禧元年十一月移竪今所
　　广州光孝庙寺铁塔记跋
　　呜呼僭窃之主未有愚扵刘鋹者也谓羣臣有家室顾子孙惟宦者可信不知其植党纳贿更甚焉铁塔建自大寳十年凡七层合相轮莲花座崇二丈有二尺观其列名皆宦者也当其时鋹又范铜为巳像并肖诸子列扵天庆观而今已亡之盖金石刻之传扵世金之用博故其铄也易以予所见自唐以来惟景云观法性寺二钟铭及是塔记而巳若晋祠铁人铸自宋建中靖国年则其文在胸突出难以模搨盖欵识不同变前人之旧矣
　　续书光孝寺铁塔铭后
　　嵗在壬申重防岭表改嵗正月南海陈元孝饭予光孝寺南汉之兴王寺也寺僧导主客诣刘鋹所铸铁塔所在见二塔并立一屋中脩短不齐一作记一题名始悟曩时拓本合二为一记之不详元孝语予南汉主刘防畨禺县治东二十里北亭明崇祯丙子秋九月穴中有鸡鸣土人发其墓隧道崇五尺深三尺有金像十二一冕而坐一笄而坐殆马后也夹侍十人疑是诸子又学士十八以白金镕铸其他珍异物甚伙有碑一具书翰林学士知制诰正议大夫尚书右丞上紫金袋臣卢应奉勅撰文曰维大有十五年嵗次壬寅四月甲寅朔念四日丁丑髙祖天皇大帝崩扵正寝越光天元年五月癸未朔十四日丙申迁神扵康陵礼也【云　云】予方注五代史衰年健忘遂牵连书扵前册亡友仁和吴志伊撰十国春秋卢应更作膺谓事防为工部侍郎大有中加太尉中宗时拜中书侍郎同平章事衔名不合惜其已逝未得此异闻也
</div>
    <div class="pagination">
<a href="六艺之一录_page650.html">上一页</a><span>...</span><a href="六艺之一录_page646.html">646</a><a href="六艺之一录_page647.html">647</a><a href="六艺之一录_page648.html">648</a><a href="六艺之一录_page649.html">649</a><a href="六艺之一录_page650.html">650</a><span class="current-page">651</span><a href="六艺之一录_page652.html">652</a><a href="六艺之一录_page653.html">653</a><a href="六艺之一录_page654.html">654</a><a href="六艺之一录_page655.html">655</a><a href="六艺之一录_page656.html">656</a><span>...</span><a href="六艺之一录_page652.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
