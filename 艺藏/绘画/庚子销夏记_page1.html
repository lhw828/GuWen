<!DOCTYPE html>
<html>
<head>
    <meta charset="UTF-8">
    <title>庚子销夏记 - 第 1 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庚子销夏记 - 第 1 页/共 12 页</h1>
    <div class="content">
　　子部八

　　庚子销夏记

　　艺术类一

　　书画之属

　　提要

　　（臣）等谨案庚子销夏记八卷国朝孙承泽撰承泽所著春明梦余録天府广记诸书俱已着録承泽晩年思以讲学自见论者多未之许独其于鉴赏书画则别有専长是编乃顺治十七年承泽退居后所作始自四月迄于六月故以销夏为名自一卷至三卷皆所藏晋唐至明书画真迹四卷至七卷皆古石刻每条先标其名而各加评隲于其下八卷为寓目记则皆他人所藏而曾为承泽所见者故别为一卷附之大抵议论之中间有考据如宋之钱时尝为秘阁校勘史馆检阅终于江东帅属本传所载甚明而承泽以为隠居不仕此类亦颇失于检点然其鉴裁精审叙次雅洁独有米芾黄长睿之遗风视董逌之文笔晦涩者实为胜之固考古者所宜取资也

　　乾隆四十三年五月恭校上

　　总纂官（臣）纪昀（臣）陆锡熊（臣）孙士毅

　　总校官（臣）陆费墀

　　●钦定四库全书

　　庚子销夏记卷一

　　吏部左侍郎孙承泽撰

　　庚子四月之朔天气渐炎晨起坐东篱书舍注易数行闭目少坐令此中湛然无一物再随意读陶韦李杜诗韩欧王曽诸家文及重订所著梦余録人物志诸书倦则取古柴窑小枕偃卧南窓下自烹所蓄茗连啜数小杯或入书阁整顿架上书或坐藤下抚摩双石或登小台望郊坛烟树倘佯少许复入书舍取法书名画一二种反复详玩尽领其致然后仍置原处闭扉屏息而坐家居已久人鲜过者然亦不欲晤人老人畏热或免蒸灼之苦矣退谷逸叟记

　　右军裹鲊帖
　　裹鲊帖十八字是唐人双钩古人草书以右军为第一神行官止备尽作草之法如大令之连绵已失家学矣米海岳书史载此帖为薛道祖所收今帖上有道祖自书名并宏文印又元章一印或在道祖家见之而用此印乎后米友仁手题字亦劲拔元人下临安得之于宋又有赵宋南廊库长条记沧桑后西川栁鳯占收得予借之上石后回扬州竟归余又于山西张氏寓见右军此事帖亦唐人双钩与裹鲊帖相类云是太仓王氏家物纸尾有贾氏悦生印曽入金元御府又有明昌诸印题签隶书呉匏庵云是金章宗手笔余尝言世无晋迹得唐人钩摹本足矣不然得米老临本亦足矣赵松雪自负赏鉴者如右军思想帖乃双钩本也大徳中子昻同霍肃周宻郭天锡张伯淳亷希贡马昫乔篑成杨肯堂王芝邓文原观于鲜于伯几池上子昻跋谓右军真迹有龙跳天门虎卧鳯阙之势观者咨嗟叹赏神物之难遇是不知为双钩本也又右军大道帖十字是米南宫所临至元中子昻跋为世间神物有能砻片石刻以传逺仆愿供摹搨之役是亦不知为临本也盖世断无晋人之迹华氏刻真赏斋帖谓荐季直表乃锺元常墨迹岂其然乎

　　王子敬地黄汤帖
　　子敬地黄汤帖一纸后有秋壑印文三桥跋谓其祖得之龙游士绅家衡山先生每以自随王雅宜见而健羡乃归之及雅宜殁复归文氏三桥称为唐钩之最佳者余细玩之笔意全是米老知为海岳临本又如右军东山帖乃米老书呉江村竟刻入王帖中墨迹在嘉禾曹秋岳处装入米卷余借之刻米帖中

　　陆柬之书陆机文赋
　　世传王右军有所书文赋不知海内尚有搨本否至柬之所书则精絶一世字字员秀脱胎于兰亭而带有其舅氏虞永兴之逸致遂觉机法双絶陆司议书世不多见元人李倜云在世者止兰亭诗兰若碑与此而三欧阳圭斋谓兰亭诗已毁于赭冦之乱是在世者益尠且累累千余字而纸色完好是海内第一竒迹也卷旧在元人李倜家倜字士宏号员峤真逸【按兰亭诗近海昌陈氏刻于渤海藏真帖中】
　　陆司议盖见兰亭墨迹者昔人称其用緑麻纸临兰亭押尾署陆司议书最为精工惜今不传矣所书文赋风骨内含神采外映真得兰亭之髓者不独皮貌相肖也赵子昻晩年书法大进人言其得力于定武兰亭而不知全摹司议此卷后有子昻一跋云唐陆柬之行书文赋真迹唐初善书者称欧虞禇薛若以书法论之岂在四子下耶然世罕有其迹故知之者希耳字法竟摹司议欧阳玄云近代米元章书矫亢跌宕世咸称其自创一法乃不知其全学柬之头陀寺碑耳元章閟而不言以陆书少传于世也若文赋累千百言当为方今陆帖第一又云柬之本虞世南甥书法得于渭阳而神俊过之掲傒斯云唐人书法结体遒劲有晋人风格者惟见此卷虽若隋僧智永犹恨妩媚太多齐整太过前人推尊之如此予所见唐迹最心折者惟书谱及此

　　孙过庭书谱墨迹
　　唐初诸人无一不摹右军然皆有蹊径可寻独孙虔礼之书谱天真潇洒掉臂独行无意求合而无不宛合此有唐第一妙腕余垂髫时见文氏停云馆帖中有此书爱之后见宋人刻本以为观止矣甲申忽覩此卷惊叹欲絶以市贾索价太昻不能收惜惋竟日卷上有宋髙宗徽宗双龙玺及宣和小玺卷中五乖也下少一百三十字汉末张伯英下少一百六十八字虞伯生临秘阁帖补之后越六年复见于西川士夫家以予爱之特甚乃许购得已将虞所补并后跋割去时一披阅觉宋人所刻尚在影响之间而停云馆不足言矣

　　宋秘阁续帖书谱
　　书谱石本以秘阁为胜视墨迹稍肥然神韵宛存非他刻所能及也予觅之经年始得此本惜首缺十余行

　　宋太清楼书谱
　　太清楼书谱视秘阁稍瘦其率意处无不与墨迹相合道君与蔡元长皆精于书法者故工致至此予觅之数年乃得此本

　　宋刻楷书书谱
　　孙虔礼书谱余所见墨迹及宋人刻本皆草书也然又有正书本字法劲秀大有锺王遗意前人所絶未语及也后有嘉定字岂彼时上石乎虔礼书有讹字皆从旁注之呉说一跋书亦工惜不全呉说字傅朋南渡后擅书名跋云若评法书当以锺王为初祖欲学王法当以过庭为指南此确论也

　　张长史旭草书墨迹
　　长史自言帖纸用唐大麻字法圆转而左规右矩深得山阴遗法予旧有其四时帖狂逸之甚殆伪书耳甲申后得此六十余字真鸿寳也上有多印灭没不可辨识惟天水双龙玺及内府圗书奉华寳藏诸印尚存奉华堂乃宋髙宗内侍刘夫人所居之室也髙宗所得珍秘悉令掌之用此印钤识然非极品不轻用也

　　禇河南遂良书孝经阎立本画
　　河南书法刚正类其人昔评者谓如婵娟不胜罗绮未然也所书孝经一卷阎立本画沧桑后得之故内签题云颜真卿书周昉画外有一朱函盛之则题云禇遂良书阎立本画盖题签者乃武英殿中书以为字类麻姑坛记故以为颜耳不知非颜也当以朱函刻字为正宋人范思正有河南所书灵寳度人经亦立本画字法与此无毫发异尤其佐证耳

　　唐王维伏生圗
　　摩诘妙画传世者人止知有江干雪霁图余曽一见之乃后人临本至人物之妙有非唐人所能及者伏生图一老儒生伏几而坐手持一卷乃授经圗也宋髙宗题签云王维冩济南伏生上用干卦小圆玺卷旧在金陵黄琳家顾遯园客座赘谭载都元敬尝在黄美之家见此圗惊叹不置不知何年入故内今复传出

　　徐季海浩书心经墨迹
　　徐季海心经一册书法隶中带有篆籀脱胎于石鼓文视世传所书嵩阳观碑殆为胜之予已上石矣帖上有天水双龙小玺乃黄山谷所藏亦有其印
　　唐人墨迹传世者甚少沧桑后如曹嘉禾溶所收林纬干帖李江右元鼎所收韦庄乐章李西蜀迎晙所收懐素小字千文东孝亷荫商所收颜鲁公送刘太冲序皆唐迹之佳者予借之砚山斋把玩弥日今书与人散杳如海外三山矣
　　东孝亷号云雏博学能诗计偕来京余时杜门谢客乃叩阍而请曰千里思晤幸以鲁公为介绍予竒其人乃进而与饮

　　朱元晦城南二十咏墨迹
　　朱夫子和敬夫先生城南二十咏字法俊逸大有晋人风致而诗之清逺亦非宋人所能及元尚书干文传得之于婺源以赠常熟钱伯广钱氏居于城南遂构城南斋刻诗其中而黄文献溍为之记至杨亷夫又録敬夫原诗于其后惜不得当日张宣公手书与文公书合成一卷耳余旧有先生或问手稿一卷前画先生小像惜为有力者攫去见此益为惘然
　　晦翁在浙东时侍御史谢廓然陈贯秘书郎赵彦仲首攻之后以提刑召对人恐其遂陟清要唆侍郎林栗极论之谓其为乱人之首及韩侂胄用事则御史林采施康年攻为伪学是时言官以晦翁为竒货御史胡纮尝谒晦翁山中饭以脱粟怒之与太常沈继祖共诋其十罪汪义端余嚞又请斩之以絶伪学京镗何澹辈谓其讲学山中弃母不养使其乞食亲党小人诬陷之惟恐不至方林栗上疏时其友人止之谓朱待制当今圣贤何仇而必欲痛诋林曰吾见其面貌可憎撃邪人非诋圣贤也友人曰昔人指孔子为丧家狗或亦见其面貌可憎耳林曰使孔子而在吾亦不辞为叔孙武叔况此么么嗟乎小人无忌惮一至于此未几晦翁举世仰之如山斗得其片楮只字寳如琬琰则当日小人殊足怜不足恶也故士君子立身行已有终身之忧无一朝之患阅先生遗墨谩记于此时庚子四月初九日

　　范文正仲淹与尹师鲁洙二帖
　　范文正书昔人谓得之乐毅论观与尹师鲁二帖清劲可见其人卷中有楼钥洪迈杨万里胡助栁贯黄溍郑僖呉寛王世贞诸跋
　　按景佑二年范公上论迁都事与吕文靖异议黜知饶州秘书丞集贤校理余靖言加罪言者非太平之政坐落职监筠州酒税而太子中允馆阁校勘尹洙又言范某义兼师友乞从降黜亦坐贬崇信军节度掌书记监郢州酒税其后公镇邓尹公再贬监筠州酒税舁疾来邓以存殁托公公急至尹所尹已瞑闻公至复开目向公拱手曰也无鬼神也无恐怖如此而已复瞑若二公者真千载以上人也况亲见其徃来手札何幸如之

　　欧阳文忠集古録跋尾墨迹
　　文忠集古録千卷皆手题之古今巨观也公精于书学所题一笔一画豪无懈意即此亦见公一班公没世未久録已漫散此四跋尾一为西岳华山碑一为汉杨君碑一为平泉山居草木记一为陆文学传崇寜中在赵明诚徳父家后有其手题徳父亦有金石録二千卷盖博雅君子也文忠公文章事业炳烨千古其手书又精工如是真希世珍后跋者有米元章韩元吉朱晦翁尤袤洪迈方从义胡俨李贤诸公亦他卷所未有也
　　自欧阳公为集古録后曽子固亦作金石録五百卷赵明诚作金石録二千卷叶石林取碑所载事与史不合者为金石类考五十卷洪文逹适集汉魏间碑为隶释凢四十八卷昭武李内类其所有夏后氏竟五代为博古圗亦千卷近代杨慎有金石古文十四卷然如汉尹宙碑曹全碑出自近日集中不载博物一事亦君子所不废也予见朱文公集云予少好古金石文字家贫不能有其书独时取欧阳子所集録观其叙跋辨证之辞以为乐遇适意时恍然若手摩挲其金石而目了其文义也既又怅然自恨身贫贱居处屏逺弗能尽致所欲得如公之为者或寝食不怡竟日来泉南又得东武赵氏金石録观之大畧如欧阳子书然铨序益条理考证益精博予心益好之于是始胠其囊得先君子时所藏与熹后所増益者凡数十种虽不多要皆竒古可玩悉皆标饰因其刻石大小施横轴县之壁间坐对循行卧起恒不去目前不待披筐箧卷舒把玩而后为适也盖汉魏以前刻石制度简朴或出竒诡皆有可观存之足以佐嗜古者良非小助其近世刻石本制小者或为横卷若书帙亦以意所便也盖欧阳子书一千卷赵氏书多倍之而予欲以此数十种者退而与之并则诚若不可冀然安知积之久则不若是其富也耶观朱文公之所好则政不必以玩物为丧志也【按此则集中所不载下疑有脱误博物下或另是一则今仍其旧】

　　苏米墨寳小册
　　坡公与质翁帖一纸计七十余字原在仇山村家后有其手跋又米襄阳帖二纸皆晩年书精妙之甚三帖原装一卷既于市佣得米小字一纸又左旦明赠连水陈生帖三段此三段已刻绍兴米帖内戊戌山中合装之
　　余少年学米帖不得其运笔结构之妙徒得离竒遂入倾欹一路后乃痛改之近年玩其墨迹始悟晋法宋思陵云近人书存晋法者惟米芾及薛绍彭耳信然
　　年来所见米迹如朱南昌徽之长卷魏泰酬和诗稿曹嘉禾溶之长卷叔晦帖淡墨秋山诗稿超逸絶伦未多有也余借之上石今卷与人杳寜无遐思

　　苏子瞻苦雨诗墨迹
　　苦雨五言古诗乃坡公元丰六年八月六日书字凡五百有余指顶行楷神韵备足坡公最属意之书也予于崇祯壬午得之吏部黄襄兵乱失之贾人仍持来售亦奇縁也
　　传世者米书多苏书少盖以当时党禁人不敢收苏氏文字存者多付之水火今之行世者皆烬余也坡公尝自评其书吾书骨撑肉肉没骨又曰吾书虽未工自出新意不浅又每书辄多留余纸曰以待五百年后人题跋然公书一至南渡已重如拱璧寜待五百年哉黄涪翁曰子瞻书为当代第一为其挟以文章忠义之气耳此真知公者也涪翁因公逺谪濒死不悔米元章初借公以成名既而背之号于人曰在苏黄之间自恃其才不入党与视涪翁有余愧矣

　　米元章小字天马赋墨迹
　　米元章好书天马赋如王子敬好书洛神赋人间合有数本此卷小行草瘦劲跌宕与王金沙家本相类余止见王氏刻本未见其墨迹或即此卷取入旧内今复传出乎余于乙酉得之次年王孟津觉斯见之称叹不已遂跋数语其后旧内画卷皆御用监内臣装裱此卷前装赵子昻马图将此卷装后作跋中书题签云子昻唐马米元章跋可笑也

　　米元章大字天马赋墨迹
　　元章所书天马赋以擘窠大字书于平海大师后园者为最得意之作雄浑流动起止横竖诸法俱备余尝见其多景楼诗亦大书逺不及此此卷不独在天马卷中称第一其生平书迹亦当以此为第一上有蔡姓珍藏印乃蔡京也又有贾似道小印及秋壑圗书在明又入严相家籍没入内如此名迹累辱于权奸之手良为可叹黄子久云展视之时有大星贯斗而坠其声如雷亦一竒也卷既入内将后跋皆割去今江南传一卷后有永乐甲辰浚仪张肯跋从徐有贞家传流者临本也

　　黄鲁直松风阁诗墨迹
　　予于甲申后见山谷数卷最爱松风阁卷其诗清脱妙不可言字乃正书劲秀全用栁公权法他书所不及也予晩年极喜栁书复得其一二秘本今见此卷益知世之学栁者一味硬直真钝汉也卷佳极矣而有可恨者嘉定间向姓者所题不称一也旧在贾似道家上有贾似道小印及恱生秋壑长字诸印辱于权奸之手二也元大长公主不择人而命题絶有可喷飰者三也项墨林收藏之印太多后又载所买价值俗甚四也
　　友人吉安李梅公元鼎得山谷书杜诗卷字极佳与此相类赵松雪有跋语亦得意书先在予家予物色此卷经年不得闻在梅公处乃以赵跋归之竟成合璧
　　曹嘉禾溶有山谷小字墓志稿二合装一卷董玄宰大书四字于后曰山谷墨寳真墨寳也嘉禾与余好尚相若其应征入京尽以所携卷册送予斋如米老卷君谟卷及此卷俱累累千百言世不多见之珍也又王长垣有山谷书阴长生诗亦正书不及松风阁

　　黄鲁直书诸上座
　　此卷乃涪翁草书末有数行正书字法竒宕如龙抟虎跃不可控御宇宙伟观也然横纵之极却笔笔不放古人所谓如屋漏痕折钗脚此其是矣世传东坡见山谷草书从旁称叹钱穆父谓惜未见懐素真迹后山谷见自叙帖书法顿异然山谷天分髙学力足固非全取法于懐素者也卷上有绍兴及内府书印曽入思陵御府者后又在贾似道家余见山谷草书当以此为第一

　　薛道祖诗卷
　　宋人书能存晋法者惟薛绍彭道祖盖彼时定武兰亭妙石在其家故所书诗稿五纸笔笔用右军法无论不肯带唐人格调即大令亦畧不渉及此深于书学者也惜传世者少真如天呉紫鳯耳卷旧在陆水村太宰家西涯题云右宋薛绍彭书五纸薛氏以三鳯名河东绍彭其后人也字道祖号翠微居士居长安符佑间以书名一世米芾书史会要所载是也水村陆公得此卷特爱重之间出示余为识数语于后后入王元美家题识累累文休承云薛道祖书予惟见晴和二像随事吟三帖松雪谓其脱畧唐宋齐踪前古陆居仁谓其虽杂于六朝盛唐人书中当无愧后又见其所临兰亭盖定武石刻在其家故所临尤妙今获观其诗帖若上清连年实享清适帖及和刘巨济诗真能轩轾六朝追踪魏晋宜与元章抗行而当时谓之为米薛也
</div>
    <div class="pagination">
<span class="current-page">1</span><a href="庚子销夏记_page2.html">2</a><a href="庚子销夏记_page3.html">3</a><a href="庚子销夏记_page4.html">4</a><a href="庚子销夏记_page5.html">5</a><a href="庚子销夏记_page6.html">6</a><span>...</span><a href="庚子销夏记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
