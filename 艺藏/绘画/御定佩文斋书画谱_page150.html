<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 150 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 150 页/共 578 页</h1>
    <div class="content">　　君谟眞行草皆优入妙品笃好博学冠卓一时少务刚劲有气势晩归于淳淡婉美然颇自惜重不轻爲书与人【墨池编】
　　苏子美兄弟后君谟书独歩当世笔有师法行书第一小楷第二草书第三就其所长求其所短大字爲少踈也【欧阳文忠公集】
　　君谟眞行草隶无不如意其遗力余意变爲飞白可爱而不可学近岁书以君谟爲第一而论者或不然殆未易与不知者言也【东坡集】
　　蔡君谟行书简札甚秀丽作草自云得苏才翁屋漏法【山谷集】
　　古人以散笔作隶书谓之散隶近岁蔡君谟又以散笔作草书谓之散草或曰飞草其法皆生于飞白亦自成一家【沈括梦溪笔谈】
　　君谟作飞草尽风云龙蛇之变【苏颂魏公集】
　　蔡忠惠公大字端重沉着宜爲夲朝法书第一洛阳桥记与吐谷浑词皆大书之冠冕也【平园集】
　　君谟始学周越书其变体出于顔平原【韵语阳秋】书学自汉蔡邕至唐崔纾皆亲相授受惟蔡襄毅然独起可谓间世豪杰之士【郑枃书法流传图】
　　蔡忠惠公书昼锦堂记每一字书数字择其合作者存之名爲百衲碑【容台集】
　　蔡懋
　　蔡懋字子坚襄子为防昌尉赠朝散大夫工字画论者谓其得君谟用笔之妙【闽书】
　　刘泽
　　刘泽闽人善大字尝书万安桥三字在海石上径三尺许有隼尾存筋之法时蔡襄造桥不自书泽书之【书史防要】
　　刘敞
　　刘敞字原父临江新喻人举庆厯进士廷试第一擢知制诰拜翰林院学士侍英宗讲读改集贤院学士学问渊博尝得先秦彞鼎铭识竒奥皆案而读之因以考知三代制度【宋史本传】
　　刘原父弡仲铭以隶写之【东观余论】
　　滕元发
　　滕元发初名甫改字爲名字达道东阳人举进士授大理评事通判湖州召试爲集贤校理修起居注英宗书其姓名藏禁中累官龙图阁直学士諡章敏【宋史本传】滕元发尺牍流便【墨池编】
　　元发擅豪翰其迹杂见羣玉堂法帖中【书史防要】
　　王广渊【书史防要作广防】
　　王广渊字才叔大名成安人庆歴中进士英宗时龙图阁直学士【宋史本传】
　　广防师宋绶作小字有法英宗尝令书钦明殿屏【书史防要】
　　王才叔兄弟皆喜作大字魁梧壅肿以笔力豪健爲主范中济中潜其季孟也当治平之元才叔字价千金蔡君谟书不直一钱【山谷集】
　　王才叔书以婉美称【墨池编】
　　王临
　　王临字大观广渊弟起进士签书雄州判官治平中累官宝文阁待制【宋史夲传】
　　临小字师宋绶大字法石延年【书史防要】
　　时君卿
　　时君卿郑州人与王广渊爲中表善笔札爲颍邸书史裕陵以其有士风每与之言时王荆公贤誉翕然君卿数称道于上前宸心由是注意【玊明清挥麈后録】
　　岑宗旦
　　岑宗旦字子文开封人庆歴初以父遗表通籍璧门年十七弃官游东南山水间至和中仁祖复官之元丰初又以寻医自请尝取古善书者自汉迄唐凡十有一人爲论以评其书作字尤善行书规模防画当是苏舜钦之亚字画一出得之者争相贾售治平中英宗遣使谕旨令书十扇以进宗旦即书自爲十篇上之英宗嘉赏【宣和书谱】
　　苏大雅
　　苏大雅【英宗时人】焦山苏大雅题名治平甲申石刻隶书【许国诚京口三山志】
　　王珪
　　王珪字禹玉成都华阳人徙舒弱歳奇警出语惊人举进士甲科爲翰林学士嘉祐中帝宴宝文阁作飞白书分侍臣命珪识歳月姓名【欧阳脩年谱云嘉祐七年上幸寳文阁亲飞白书分赐羣臣欧阳脩得防幅大书王珪夹题八字云嘉祐御札赐欧阳脩仍于绢尾书翰林学士臣王珪奉圣旨题】神宗时同中书门下平章事集贤殿大学士封岐国公諡曰文【宋史本传】
　　唐介
　　唐介字子方江陵人擢第爲殿中侍御史直声动天下熙宁元年参知政事諡质肃【宋史本传】
　　子方擅豪翰其迹杂见羣玉堂法帖中【书史防要】
　　宋敏求
　　宋敏求字次道宣献公绶子赐进士及第爲舘阁校勘王尧臣修唐书以敏求习唐事奏爲编脩官治平中知制诰神宗时加龙图阁直学士修两朝正史家藏书三万卷皆略诵习熟于朝廷典故士大夫疑议必就正焉【宋史本传】
　　公雅以善书称结字清劲得其家法奉诏书御制韩忠献公碑及当时公卿士人匄请题写被金石者多矣尝对延和上问宣献遗墨翌日奏七轴以献自公之亡未有继其书者【苏魏公集】
　　敏求书法温厚清峻凡当时巨卿名碣必得敏求字方以爲荣【书史防要】
　　赵抃
　　赵抃字阅道衢州西安人进士及第爲殿中侍御史加龙图阁学士知成都神宗立召知谏院拜资政殿大学士以太子少保致仕諡清献【宋史本传】
　　资政殿大学士太子少保赵公诗清新律切笔迹劲丽萧然如其爲人【滦城集】
　　赵清献擅豪翰其迹杂见羣玉堂法帖中【书史防要】
　　冯京
　　冯京字当世鄂州江夏人举进士自乡举礼部至廷试皆第一仁宗拜龙图阁待制神宗立爲翰林学士知枢密院哲宗改宣徽南院使太子少师諡文简【宋史本传】文氏停云馆第五卷有冯当世帖【弇州山人藁】
　　韩绛
　　韩绛字子华开封雍丘人【亿第三子】举进士甲科直集贤院仁宗时知制诰加端明殿大学士神宗立拜同中书门下平章事昭文舘大学士封康国公諡献肃【宋史本传】范文正公伯夷颂跋有韩绛书【铁网瑚】
　　韩维
　　韩维字持国【亿第五子】受防入官召试学士院欧阳修荐爲检讨英宗时知制诰神宗即位除龙图阁直学士熙宁二年迁翰林学士兼侍读加大学士元祐中拜门下侍郎【宋史本传】
　　绛维并擅豪翰其迹杂见羣玉堂法帖中【书史荟要】
　　韩缜
　　韩缜字玉汝【亿第六子】登进士第签书南京判官元丰中累迁同知枢密进知院事哲宗立拜尚书右仆射兼中书侍郎以太子太保致仕諡荘简【宋史本传】
　　范文正公伯夷颂跋有韩缜书【铁网瑚】
　　王安石
　　王安石字介甫抚州临川人擢进士上第签书淮南判官召试馆职知制诰神宗即位召为翰林学士熙宁三年同中书门下平章事加尚书左仆射封舒国公改封荆绍圣中諡曰文追封舒王【宋史本传】
　　荆公书得无法之法然不可学【东坡集】
　　王荆公书法竒古似晋宋间人笔墨【山谷集】
　　半山庄台上多文公书文公学杨凝式人少知之【海岳名言】荆公运笔如挿两翼凌轹于霜空雕鹗之后【李之仪姑溪集】
　　王荆公书清劲峭拔飘飘不凡世谓之横风疾雨黄鲁直谓学王蒙米元章谓学杨凝式以余观之乃天然如此【张邦基墨荘漫録】
　　荆公作行字率多淡墨疾书未尝经意【宣和书谱】荆公书风神闲逸韵度清美【黄溍文献公集】
　　安石学沈辽笔法得其清劲【陈善杭州志】
　　曽巩
　　曽巩字子固建昌南丰人中嘉祐二年进士第调太平州司法参军召编校史馆书籍迁馆阁校勘集贤校理出通判越州徙明亳沧三州过阙神宗召见劳问甚宠遂留判三班院拜中书舍人翰林学士爲文章斟酌于司马迁韩愈一时工作文词者鲜能过也【宋史本传】南丰遗墨简严静重如其爲文【朱子文集】
　　巩擅豪翰其迹杂见羣玉堂法帖中【书史防要】
　　曽肇
　　曽肇字子开巩幼弟举进士调黄岩簿擢国子监直讲同知太常礼院神宗嘉之迁国史编修官爲神宗实録检讨元祐初擢起居舍人拜龙图阁直学士諡文昭【宋史本传】
　　文昭公字尝于长乐僧舍见之【朱子文集】
　　文昭公书如玉环拥尰自是太平人物【王氏法书苑】
　　曽布
　　曽布字子宣南丰人年十三而孤学于兄巩同登第元丰末翰林学士迁户部尚书徽宗立拜右仆射諡文肃【宋史本传】
　　曽布学沈辽笔法得其眞楷【陈善杭州志】
　　文肃公书如髙丽使人抗浪甚有意气【王氏法书苑】
　　曽宰
　　曽宰抚州南丰人巩弟嘉祐六年进士湘潭主簿【南丰县志】
　　湘潭公书如吴兴小儿形虽未成而骨体甚隽【王氏法书苑】
　　邵亢
　　邵亢字兴宗丹阳人十歳日诵书五千言赋诗豪纵范仲淹举亢茂才异等熙宁中官枢密副使諡安简【宋史夲传】
　　范仲淹伯夷颂跋有邵亢书【铁网瑚】
　　沈括
　　沈括字存中擢进士第编校昭文书籍考礼沿革爲书曰南郊式神宗称善迁太子中允龙图阁待制加龙图阁直学士元祐初以光禄少卿分司居润着笔谈传于世【宋史本传】
　　括擅豪翰其迹杂见羣玉堂法帖中【书史防要】
　　沈辽
　　沈辽字叡达熙宁中以太常奉礼郎监杭州军资库徙池州筑室齐山上名曰云巢爲文雄竒峭丽尤长歌诗【宋史本传】
　　沈括云从弟辽喜学书尝曰书之神韵虽得于心然法度必资讲学【梦溪笔谈】
　　沈辽少时学其家传师晩自云学子敬【东坡集】
　　沈云巢妙于楷隶诸书备古今体寸墨尺纸落笔辄爲人争取【攻媿集】
　　蔡仲逺
　　蔡仲逺【与沈辽同时】朱长文云蔡仲逺沈叡达之徒皆彬彬可观【墨池编】
　　钱公辅
　　钱公辅字君倚常州武进人少从胡翼之学有名吴中第进士甲科累官天章阁待制【宋史本传】
　　苏轼跋钱君倚书遗敎经云钱公虽不学书然观其书知其挺然忠信礼义人也所书佛遗敎经刻石峭峙有不回之势【东坡集】
　　李大临
　　李大临字才元成都华阳人登进士第神宗擢知制诰天章阁待制【宋史本传】
　　成都李才元世以书鸣【画继】
　　陈襄
　　陈襄字述古福州侯官人举进士调浦城主簿神宗时知制诰以枢密直学士知通进银台司兼侍读判尚书都省赠给事中旣亡友人刘寻视其箧得手书累数十幅盈纸细书大抵皆民事也【宋史本传】
　　刘克庄跋陈述古帖云古灵公字不多见此帖姿媚如此可宝也【后村集】
</div>
    <div class="pagination">
<a href="御定佩文斋书画谱_page149.html">上一页</a><span>...</span><a href="御定佩文斋书画谱_page145.html">145</a><a href="御定佩文斋书画谱_page146.html">146</a><a href="御定佩文斋书画谱_page147.html">147</a><a href="御定佩文斋书画谱_page148.html">148</a><a href="御定佩文斋书画谱_page149.html">149</a><span class="current-page">150</span><a href="御定佩文斋书画谱_page151.html">151</a><a href="御定佩文斋书画谱_page152.html">152</a><a href="御定佩文斋书画谱_page153.html">153</a><a href="御定佩文斋书画谱_page154.html">154</a><a href="御定佩文斋书画谱_page155.html">155</a><span>...</span><a href="御定佩文斋书画谱_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
