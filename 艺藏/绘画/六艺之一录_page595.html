<!DOCTYPE html>
<html>
<head>
    <meta charset="UTF-8">
    <title>六艺之一录 - 第 595 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 595 页/共 664 页</h1>
    <div class="content">　　王右军书家谱
　　右在山隂县王氏家越州教授王涣之以书抵某具言有此书
　　虞世南书经
　　右同上在越州上虞
　　晋中令王献之已复此节帖
　　右在朝请大夫新昌石元之家闗景仁屡见之尝橅石某见两本字札精妙
　　虞世南书汝南公主铭起草
　　右在通直郎洛阳王防处见橅本给事中举元子云真迹在洛阳好事家有古跋
　　欧阳询四帖
　　右同上
　　顔鲁公书韵海
　　右闻大书朱字鲁公书小字他人作苏驹云在其父刑部尚书处
　　栁公权书栁尊师墓志
　　右真迹在钱塘唐坰处
　　张长史千文三帖
　　右同上摸石乃李师中也洛阳人
　　欧阳询鄱阳帖
　　右同上摸石在灵隐寺
　　褚遂良临王右军二帖
　　右同上并坰自云末肯轻出
　　老子西升经褚遂良书阎立本画
　　右在观文殿学士洛阳冯京处
　　晋王浑真草帖晋张翼帖宋阮研帖宋萧思话表文帝批答
　　右在驸马都尉李玮处某并见石本后见李云在髙桥杨氏未获见
　　顔真卿寒食帖
　　右绫纸书在中书舍人钱勰处世多石本
　　王右军玉润帖
　　右苏州教授闾邱吁云在承议郎建安王寔处有古跋令装书人背久不还及剪却半跋皆唐名公也付理不可得匠人愿陪四十千即知其窃真得金已多
　　兰亭橅本
　　右正议大夫章惇跋苏激所收兰亭云此与吾家所收同
　　褚遂良奉书宁帖
　　右在闗某见石本
　　晋葛飞白天台字
　　右见石本真迹闻在台州
　　唐东宫长史陆柬之书十八学士賛
　　右西京留台王瓘云在舍弟珪处
　　唐髙闲书令狐楚诗
　　右真迹在户部尚书康季常家某见其石本在湖州
　　欧阳询二帖
　　右在朝议大夫晁端彦处其本与苏州进士周沔
　　懐素书萧常侍日下三帖
　　右同上
　　宋羊欣宋翼二帖并褚令模兰亭
　　右见中书舍人苏轼云在故相王随之孙景昌处橅石在湖州墨妙亭屡见石本今在沈存中括家
　　栁公权紫丝靸兰亭诗二帖
　　右待制王广渊橅石跋云龙图大谏李公帅府暇日出请橅石李师中也洛阳人
　　张长史全本千文
　　右见临淮令曽孝蕴云在京师谢氏亦宝文分逺族也
　　顔鲁公帖一轴五幅
　　右见湖州巡检供奉官石裔驸马之孙云在其兄处
　　王子敬帖
　　右宣义王硕云其父所收未得将出
　　宋米芾书史【已见宝章待访録者不载】
　　金匮石室汗简杀青悉是传録河间古简为法书祖张彦逺志在多闻上列沮苍按史发论世咸不传徒欺后人有识所罪至于后愚妄作组织神鬼止可发笑余但以平生目歴区别无疑集曰书史所以指南识者不防俗目
　　余阅书白首无魏遗墨故防自西晋
　　太宗皇帝文徳化成靖无他好留意翰墨润色太平淳化中尝借王氏所收书集入阁帖十巻内郄愔两行二十四日帖乃此巻中者仍于谢安帖尾御书亲跋三字以还王氏其帖在李玮家余同王涣之饮于李氏园池阅书画竟日末出此帖余题曰李氏法书第一亦天下法书第一也
　　李玮有唐摹右军帖双钩蜡纸摹末后一帖是奉橘三百颗霜未降未可多得开皇十八年三月二十七日参军学士诸葛颖谘议参军开府学士栁述言释智果跋其尾
　　晋王献之十二月帖黄麻纸一印曰铎书是唐相王铎印后有君倩字前有绢小帖是褚遂良题元与快雪帖相连苏太简家物上有国老才翁子美题跋云僧守一所藏先令以命服得之子美子激字志东与余分藏以书画宝玩易之
　　王右军东方朔像賛糜破处欧阳询补之在丁讽学士家归宗室令峙刘泾以僧繇画梁武帝像易去
　　乐毅论智永跋梁世摹出天下珍之其间书误两字遂以雌黄治定然后用笔今世无此改误两字本流传余于杭州天竺僧处得一本上有改误两字又不阙唐讳是梁本也
　　濮州李丞相家多书画其孙直秘阁李孝广收右军黄麻纸十余帖一様连成卷字老而逸暮年书也后有先君名印下一印曰尊徳乐道今印见在余家先君尝官濮与李柬之少师以碁友善意其奕胜之余时未生此帖一卷世未见其比故是右军名札也又有欧阳询故事十余帖老笔相连其子通书评书一卷张颠绢帖一卷七八帖乃少时书并在李孝广处
　　中贵髙楼杨氏收数帖萧思话表一思话字有钟法此乃无而武帝批答四字君臣笔气一同纸古后破前完此是唐人所为然亦佳作今人不能为也又王珉书真草是真迹有钟张法张翼当是作宋翼魏人非真又阮研草帖竒古非伪又一帖如竹片书亦好事者为之并无古印跋可考
　　吕夏卿子通直君有欧阳询草书千文蔡防跋为智永通直出示余后跋答以必改评乃跋君欣然遂于古纸上跋正通直君失其名字
　　苏耆家兰亭三本一是参政苏易简题賛第二本在苏舜元房上有易简子耆天圣岁跋范文正王尧臣参政跋云才翁东斋书尝尽览焉苏治才翁子也与余友善以王维雪景六幅李王翎毛一幅徐熈梨花大折枝易得之毫髪备尽少长字世传众本皆不及长字其字二笔相近末后捺笔钩回笔锋直至起笔处懐字内折笔抹笔皆转侧褊而见锋蹔字内斤字足字转笔贼豪随之于斫笔处贼豪直出其中世之摹本未尝有也此定是冯承素汤普彻韩道政赵模诸葛贞之流搨赐王公者碾花真玉轴紫锦装背在苏氏舜元房题为褚遂良摹余跋曰乐毅论正书第一此乃行书第一也观其改误字多率意为之有褚体余皆尽妙此书下真迹一等非深知书者未易道也第三本唐粉蜡纸摹在舜钦房第二本所论数字精妙处此本咸不及然固在第一本上也是其族人沂摹盖第二本毫发不差世当有十余本一绢本在蒋长源处一纸本在其子之文处是舜钦本一本归余家一本在之友处
　　米姓秘玩天下兰亭法书第一唐太宗获此书命起居郎褚遂良检校冯承素韩道政赵模诸葛贞汤普彻之流摸赐王公贵人着于张彦逺法书要録此轴在苏氏题为禇模观其意易改误数字真是褚法皆率意落笔余字皆钩填清润有劲秀气转折豪铓备尽与真无异非深知书者所不能到世俗所收或肥或瘦乃是工人所作政当以此本为定壬午闰六月文江济川洲亭舣宝晋斋艎对紫金浮玉羣山迎快风销暑几日手装
　　宗室叔盎收兰亭遂不及吾家本在舜钦本上因重背易其后背纸遂乏精彩然在都门最为佳本王巩见求余家本曰此汤普彻所摹与赠王诜家本一同今甚思之欲得此以自解尔钱唐闗景仁收唐石本兰亭佳于定本不及余家板本也
　　泗州南山杜氏父为尚书郎家世杜陵人收唐刻本兰亭与吾家所收不差有锋势笔活余得之以其本刻板回视定本及近世妄刻之本异也此书不亡于后世者頼存此本遇好事者见求即与一本不可再得世谓之三米兰亭
　　朱巨川告顔书其孙灌园屡持入秀州崇徳邑中不用为廕余以金梭易之又一告类徐浩书在邑人王衷处亦巨川告也刘泾得余顔告背纸上有五分墨至今装为秘玩然如徐告粗有徐法耳王诜与余厚善爱之笃一日见语曰固愿得之遂以韩马易去寻于刘泾处易一石也此书至今在王诜处
　　顔书送刘太冲序碧牋书王钦臣故物后有王参政名印或谓宻为王诜购去
　　苏子才收碧牋文殊一幅鲁公妙迹又有与夫人帖一幅当是其防今在王诜家
　　懐素绢帖一轴杂论故事后人分剪为二十余处王诜累年遂求足元数又一云史陵者绢帖以六朝古贤一帧易与王诜
　　冯京家收懐素绢上诗一首张伯髙少时绢上草书两幅张书今归薛绍彭
　　薛绍彭有懐素一轴绢书肃宗行书绫纸千文购于钱景湛处又王仲至处褚书麻纸一幅杨凝式小字黄麻纸一幅余皆见之欧阳询孝经一卷薛临寄钱公未见真迹
　　张伯髙五帖黄经纸少时书在杨杰家杰父学草故收得逐语防处即剪作一轴黄油拳经纸与王仲至千文一同并无古印跋
　　苏子纯藏张颠草书又苏泌房所藏词云国士何日得至南中皆非伯髙真迹亦无古印跋
　　唐坰处黄楮纸伯髙千文两幅与刁约家一同是暮年真迹刁氏者后有李王徐铉跋为人伪刻建业文房之印印之连合缝印破字每见令人叹息
　　虞世南头药方双钩摸本在鲍思传家后为俗人添入羲之两字传入晋州法帖以为右军书聋瞆可笑
　　李錞收唐人欧行书兵箴刘冲之丞相家物
　　刘泾倅莫王贻永侍中孙为守得摹帖一卷乃胄曹参军李懐琳伪作七贤帖后人所撰也后余以画易于刘泾分前四帖与李錞皆正观阁一种伪好物
　　杨凝式书类顔鲁公争坐位帖秘阁校理苏澥家有三帖与薛绍彭家所藏正书相似余三次易得后以第一易于王诜第二易于刘泾
　　张直清家杨凝式数帖真行甚好
　　刘瑗收碧牋王帖上有勾徳元图书记保合太和印及题显徳岁尝爱吾家顾恺之浄名天女欲以画易吾答以若有子敬帖便可易伯玉答曰此犹披沙拣金此语甚妙
　　余收子敬范新妇唐摹帖获于苏激家后有倩仲跋余题诗黄庭坚和题于后蒋子竒和三首吕升卿和二首刘泾和两首余章和二首余后二首又再和者共成一轴林子虚借去未还
　　刘泾收许浑乌丝栏手写诗一百篇字法极不俗第一篇湘潭云尽暮烟出巴蜀雪消春水来盖是面覩西南世界一段物色自有识者知之剪前一幅易与杜介一幅在王诜处
　　刘泾在宿州平生初收白麻纸临顔书太冲序乃其秘笈第一物至润收封敖行李文饶太尉告许浑诗次得智永板本千文其后得余家十七帖日本书及日本告吴融司空图赠光歌张颠光亚栖等书韩马戴牛
　　刘泾于杨杰处得贞观御府内史官奴帖余以十七帖以下诸物易归余家先于唐坰处得右军尚书帖云得于僧清道亦有正观印印文遂复合仍带元截纸痕一条故一物也林希见余家此轴叹云秘府所有殆不过是尝见阁下一巻字印相去五寸许不相连若真印印则四枚理无平均若伪雕必只一钮用皆齐一也余闻之愠甚懒展阅愠极试取视之左右上下无一相当者疾呼林过与语所以公击节曰公此书愈妙也方是时刘泾不信世有晋帖后十五年始得子鸾字帖云是右军余云恐陈子鸾未经余目后薛绍彭亦云六朝书
　　薛绍彭以书画情好相同尝寄书云书画间久不见薛米余答以诗云世言米薛或薛米犹言弟兄与兄弟四海论年我不卑品定多知定如是刘泾过薛见书大呌书来云云余答以诗云唐满书奁晋不收却缘自不信双眸发狂为报豢龙子不怕人称米薛刘刘君旧不收晋帖云无真只收唐帖故有是句
　　余临大令法帖一巻在常州士人家不知何人取作废帖装背以与沈括一日林希会章惇张询及余于甘露寺浄名斋各出书画至此帖余大惊曰此芾书也沈勃然曰某家所收久矣岂是君书芾笑曰岂有变主不得认物耶
　　余居苏与葛藻近居每见余学临帖即收去遂装黏作二十余帖仿名画记所载印记作一轴装背一日出示不觉大笑葛与江都陈叟友善遂赠之君以为真余借不肯出今在黄材家
　　余临张直清家虞永兴汝南公主墓志浙中好事者以为真刻石右军帖尤多
　　右军唐摹四帖一帖有裹鲊字薛道祖所收命为裹鲊帖两幅是冷金硬黄一幅是楮薄纸摹右军暮年更妙帖也其一幅云欲与彦仁集界上平自可且何所谘人乃王道平平其平字音便又见晋人语气上有文印印在帖心面上不印缝四边亦有小开元字印御府帖也
　　宋子房收得唐开元摹右军帖末有李林甫等臣跋今归王诜翰林印皆在也内异热一帖归薛绍彭
　　王诜收勅一道是赐浙西节度旌节与顔鲁公前中书门下如今制后郭子仪书名
　　许彦先有南州刺史告真卿二字吏部尚书时字甚淳劲
　　苏耆书画记述与凤师赏阅数日内史与王述帖刻在江南十八家帖中本朝以碑本刻入十卷中较之不差毫发
　　又二帖云増慨安西是也上有笔精墨妙印苏耆题二字余得于王诜以文皇手诏易之文皇诏宋素臣尚书家物
　　晁端彦收懐素与皇少卿柬大纸一轴笔势简古吕昌道家有懐素两帖少年所书也今归钱勰家又王钦臣有懐素以诗代懐寄浩公碧緑地杂色缬上草书老笔特妙
　　吕穆仲侍郎收李阳氷白麻篆一卷细与缙云石刻相似
　　文勋有一轴黄麻篆阳氷少时书
　　苏台文收张从申墨迹一卷是唐坰言余未见唐度诸体诗粗有古意李玮家一様有两册闗景辉家刻石子敬帖节过触事云云甚竒妙云真迹在石元之大夫家今在其子县尉处
</div>
    <div class="pagination">
<a href="六艺之一录_page594.html">上一页</a><span>...</span><a href="六艺之一录_page590.html">590</a><a href="六艺之一录_page591.html">591</a><a href="六艺之一录_page592.html">592</a><a href="六艺之一录_page593.html">593</a><a href="六艺之一录_page594.html">594</a><span class="current-page">595</span><a href="六艺之一录_page596.html">596</a><a href="六艺之一录_page597.html">597</a><a href="六艺之一录_page598.html">598</a><a href="六艺之一录_page599.html">599</a><a href="六艺之一录_page600.html">600</a><span>...</span><a href="六艺之一录_page596.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
