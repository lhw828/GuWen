<!DOCTYPE html>
<html>
 <head>
  <meta charset="utf-8"/>
  <title>
   石渠宝笈 - 第 41 页/共 109 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   石渠宝笈 - 第 41 页/共 109 页
  </h1>
  <div class="content">
   明许邦本摹辋川图一卷










　　钦定四库全书
　　石渠宝笈卷十五
　　贮
　　养心殿六
　　明朝人
　　画卷上等
　　明王绂湖山书屋图一卷【上等藏一】
　　宋牋本墨画欵识云仲镛与仆有夙昔之好尝命仆作湖山书屋图久羁尘鞅未副其意兹复以此佳纸见遗乃促成之因写是图以归焉吁佳纸佳画斯为称矣顾仆拙笔安敢以此纸相辉光哉然仲镛知我者也必不以是为诮并书此以记其歳月云峕永乐庚寅仲秋望日毘陵王孟端识下有孟端防戯翰墨二印前有冰壶秋月一印卷前有天籁阁项子京家珍藏二印卷后有净因庵主项墨林父秘笈之印平生竒赏文彭印文征明印项元汴印诸印又衡字半印卷中押缝防戯翰墨墨林各五印拖尾文徴明跋云友石先生画品在能之上评者谓作家士气皆备然其人品特髙能不为艺事所役虽片楮尺缣茍非其人不可得也此湖山书舍图聮六纸而成脩凡三十尺耕渔出没村舍近逺烟云变灭种种臻妙非累月搆思不可成岂独今之所少哉子和藏此真希代之珍也正徳丙子三月既望衡山文徴明题前有子字山字之圃半印凡三又俞允文跋云毘陵王友石此图文公尝为第次其品今观其岩峦杳霭岞崿纷披参差出没于苍烟白浪之中以至溪桥林屋防峰抗馆农田渔艇畯父村樵幽淙往复恍若别在世外真可谓深诣湖山之致者矣读书于此必能絶冥离类殊使人遥想而存之谈太常思重性好博雅相示此图辄遂题其后云隆庆二年夏六月十有八日俞允文记前有若水轩墨林山人二印后有项子京家珍藏退密项墨林鉴赏章诸印卷髙八寸七分广二丈五尺七寸八分
　　御笔题籖籖上有御赏乾隆宸翰二玺
　　明夏防竹泉春雨图一卷【上等闰一】
　　素牋本墨画欵识云海虞周君季宏筑室西畴脩竹万竿环绕溪上予尝造焉爱其泉石清幽竹色苍润足以洗涤尘虑一日季宏命中子廷悦持素卷来求墨君子方纳凉松亭因想其胜为写竹泉春雨图以复之虽不能造古人阃奥抑亦仿佛乎西畴之胜概也耶季宏博雅君子见之岂无彼此相感之意焉时正统辛酉夏六月初吉东呉夏防仲照识下有夏氏仲昭印乙未进士玉堂清暇三印前有乐清轩二十八宿中人二印卷前自题竹泉春雨图五字有乐清轩一印又兰圃金敏字曼逊二印又汝南半印又一印漫漶存家藏图书印五字卷末一印同卷中幅押缝有唐字汝南印各十一拖尾苏正题云东风过雨淇园晓万玉参差淡烟绕积叶寒迷翡翠光新梢湿透琅玕小春前荡漾光不流皎如玉鉴含清秋万紫千红自开落羣山絶壑俱飕飗何如此君青不改春到风雷争变态锦防茁地破苍苔翠葆捎空动香霭一枝影落沧波浮鱼龙不敢潜来防一枝影拂碧云里仪鳯朝阳睡初起千竿万竿何茂哉满林栉立无纎埃扫月时看緑烟净隔花遥送清风来松风竹韵如琴调一派宫商来窈防洗尽红尘万古心谁识天声有真妙吾闻三十六琯吹鳯皇鸟兽率舞虞廷旁又闻六窍元气轩辕借尔穷隂阳箪之可以荐宗庙简之可以书文章重为告曰汝之材兮足可珍吾将截尔之长竿拂天池之六鼇钓北溟之长鲸掀然一笑海天碧万里沧浪恣濯缨景泰改元冬十二月望日海昌云壑道人苏正题又赵永言题识云考功夏君尚书郎云烟万壑胸中藏平生爱与竹写真须防满幅皆筼筜春云纠纠堆玉府苍雪纷纷堕朱户长鎗摩戛飐緑沈细甲勾连纽金锁昔剪诸吕夸绛侯正如此幅森戈矛一麾健儿齐袒左汉廷翛尔无旄头梅边数枝犹婀娜松下杂遝攒万笴寻常白晳莫能到只许羊裘坐其下夜来春雨黯江干谿头喷薄添流泉西畴沃土得润泽孙枝头角多崭然开卷丐我赋长句我句不工良可愧强书鄙俚塞尔求满林风雨寒飕飗此卷廷悦求题久矣余尝赋七言长律四十韵已脱稿廷悦跃然喜而懐之后遗失不知下庸人俗子之手今复来征非廷悦不能如此痴非予不能应其求复于枕上搆思塞之不可与前长律比也浚仪赵永言书于尊经阁下又袁铉题云竹下泉喷玉春来雨满林横斜连野润浅澑与溪深嶰谷凉生早淇园昼却隂半空飞湿翠万壑暗鸣琴石罅疑鳞动风梢悟鳯吟景犹湘岸曲清逼渭川浔邈矣懐前古翛然感自今流觞仍共酌击节更谁寻未遂镌诗句无因净客心倦逰山泽老凭此散尘襟防稽袁铉后有金敏字曼逊一印卷髙一尺二寸八分广四丈七尺三寸前隔水
　　御题诗云淙淙复淅淅竹泉邈寥寂春云暗逺天飞珠石厓滴飒沓动防籁琅玕韵相击不惟眼界清亦令心源涤乾隆庚申暮春御题下有乾隆宸翰几暇临池二玺引首
　　御题清聼二大字欵署乾隆御笔下有懋勤殿鉴定
　　章乾隆御赏之宝二玺
　　御笔题籖籖上有乾隆宸翰一玺
　　明沈周临钱选忠孝图一卷【上等余一】
　　宋笺本着色画葵花萱草二种欵识云成化甲辰夏日沈周临钱舜举忠孝图下有启南一印卷前有石田一印押缝有子孙保之印凡五卷髙九寸二分广一丈五尺七寸八分
　　明沈周春郊散犊图一卷【上等余二】
　　素笺本着色画欵题云春草平坡雨迹深徐行斜日入桃林童儿放手无拘束调牧于今己得心长州沈周下有石田一印前有有竹庄主人一印卷后有袁氏鉴赏章一印拖尾唐寅题云犁罢春郊小雨余长林大野饱青刍未逢炎暑休教喘丞相经过恐下车苏台唐寅又文彭书题云栁边一犊牛后出晴沙草暖春迟迟丹青何人画此景使我见之心独怡愿令四海息征伐此景即是桃林时三桥文彭又祝允明题云周武除残纣己擒驾牛亦使放桃林今看图画宛如昔笔笔都含太古心枝山老樵题又都睦题云问喘当年惟丙吉去官畱犊有时苗要知刍牧闗风化不意斯人竟寂寥南濠都睦卷高一尺一寸四分广三尺三分
　　明吕纪芦雁图一卷【上等成一】
　　素笺本着色画欵署吕纪下有四明吕纪一印卷高一尺四分广二丈七尺三寸
　　明赵汝殷风林羣虎图一卷【上等歳一】
　　素绢本着色画欵识云府推宫侯命予为淮庠司训古莒姚先生作风林羣虎图予喜识者且求之笃故不辞绘成以复就笔以识之时正统辛酉春正月望日也下有古汴世家赵汝殷印二印卷前有子孙世昌半印引首有篆书风林羣虎图五大字欵云翰林王叔安书拖尾姚子大跋云永嘉赵氏世善画虎逮汝殷尤精妙得名当代予尝求作风林羣虎图而未果宣徳甲寅予承乏淮郡庠后二年冬适庠之彦宫安士宁往倅是郡爰致礼币托以求焉士宁信人也不数月以虎图一卷走书复予启缄阅之但见风林潇森云山苍崒而斑斓羣然气势生动不啻见生者于林壑谁之敢编须也虎凡二十有八或调雏或顾偶或眠草或砺木饮泉者而磵响啸风者而木动转其首则有闻防其掌而欲发若潜伏若舒伸若坐若行若逐若戯虽变态不一莫不曲尽其妙然汝殷不宁工于是而其布置山水模写景物又皆段段不同烘染有法而笔绰不滞深入画之神品诚士大夫家珍玩而足传厥后焉是用识之藏诸箧笥公余一览则神逸豪奋之气未必不有以壮诗懐而雄文思也噫为吾后者知求之不易宝传永久则庶乎承吾之志也时正统六年春三月朔旦养性道人子大甫书于淮庠官寓卷髙一尺三分广二丈四尺七寸五分
　　明唐寅毅庵小照一卷【上等律一】
　　宋笺本着色画欵云呉门唐寅为毅庵作下有呉趋唐伯虎二印卷前有南京解元毅庵二印引首书毅庵二大字欵署长洲文征明拖尾卢襄赞云近仁者四毅居其次载采者九五曰扰毅半途弗画逺道可致健哉强哉弗怠以肆署之庵楣朝夕斯眎石湖卢襄为毅庵主人赞又王守题云大道邈无垠修途眇难即优防百年间柔弱靡所植秉志厉坚强前驱未遑息元仗日操持太素于此得卓哉古先风矫矫方努力王守又赵应宿题云此身寄林泉夙有逺大志垂老竟不休因之还自眎岂惟欲求仁而且能执义优优君子哉大道因可致应宿又王宠题云黄鹄一髙举脱此罗网患松栢有恒性岂不罹严寒曷观毅庵叟养晦遵林泉冲冲抱贞一过目徒纷然至老而不化劲气充两间雅宜子王宠书又袁褧题云庵前风月浩无边庵内主人清且贤笃志诗书吾念觉力行仁义此心坚春花散漫看尘幻秋水澄养性天运甓即同陶侃事作庵应亦取韦弦汝南袁褧前署奉题毅庵一首六字又文征明铭并序云秉忠朱先生仆三十年前笔研友也自少以驯行称而性特精敏尝作堂于所居之后名曰毅庵而因以自号特请子畏作图复命子铭之铭曰扰而能毅是为不偏臯陶陈谟前闻斯言矫矫先生垂情简编取毅名庵比之韦弦美矣庵居图书秩然于时探索于时盘旋岂徒采誉要以心传义当勇为疾如奔川茍不顺适百璧可捐终始有常吉哉无愆衡山文征明又陆南题云自强不息立规模欲使修为雄万夫一毅名庵犹猛省斯人何愧圣贤徒道逺何期用力坚知君掘井必求泉懦夫未可同年语曾氏常常在目前陆南后有毅庵一印又黄鲁曾题云近仁致果古有明文力行允蹈今有淑人圣贤为的果确在心奋然独往保此令名黄鲁曾又王金赞云贵不偏柔曰刚克有美斯庵义惟象徳矫矣君子是防是息笑傲宴嬉图史翰墨于昭令闻强忍正直壁立峩峩未可摧抑里生王金拜赞又袁衮题云强立本自我躬修法天行懦夫亮圮绩大贤乃遗明道存逺自致理悟物可轻考槃永寤歌素履忘组缨千章风雅合百拜礼饮成结茅依濠上启杂云英清旷暮山净逍遥秋水赏心聊内适寡欲罕外营袁衮卷髙九寸四分广三尺五寸
　　明唐寅溪山渔隐图一卷【上等律二】
　　素绢本着色画欵题云茶灶渔竿养野心水田漠漠树阴阴太平时节英雄懒湖海无边草泽深唐寅画下有南京解元伯虎二印前有子畏一印卷后有清森阁书画印一印拖尾王宠跋云六如此卷苍润密淋漓畅快时一展翫则心与理契情与趣防令日从事于车尘马足间者不无惭负于斯图耶嘉靖癸未春石湖精舍书王宠又程大伦题云溪亭四面山杨栁半溪湾蝉响螗螂急鱼深翡翠闲水寒留客醉月上与僧还犹恋萧萧竹西斋未掩闗暖枕眠溪栁僧斋昨夜期茶香秋梦后松韵晩吟时共戯鱼飜藻争栖鸟坠枝重阳应一醉载菊助东篱太仓程大伦又陆治跋云子畏先生此图画法苍古出入营邱晞古之间丹枫黄叶瀑布流泉叠渚回汀悠然暎带诗翁野老纵谈垂钓使观者防物外之髙踪豁心情之纡鬰天机流动泼泼眼底非先生灵腕之妙其能若是哉展卷披对能忘髙山景行之想包山陆治又顾徳育题云镜里南屏空翠流云中千树隔清秋长竿只博余年景不占人间特地愁波飜晴日乱鸥飞秋满滩头片石矶不是昼闲人迹少自无尘到白云扉闲理扁舟湖水头白云遮尽碧山秋临风一醉无余事欲采苹花不自由门栁阴隂湖水平扁舟来往短桡轻自炊菰米青精饭一饱蓑衣待月明顾徳育前署湖上即事四字又居节题云染青烘翠湿未收连山画出石湖秋船头仰面吹横篴明月满身如水流呉市行歌嬾负薪扁舟原是五湖人苎萝女子曾逰地到晩云山也效颦芙蓉楼在碧湖头髙卷湘帘见水鸥屈膝屛前峰数点三湘烟树九疑秋呉王行处锦江山赐剑人亡白日寒试上拜郊台上望满湖风雨一渔竿白石滩边双鹭鸶羽毛如雪立多时船头一缕青烟起正是天随茶熟时一卷渔经一钓竿年年江渚傍风湍酒酣月出披蓑卧雪满千山生夜寒牧豕生居节卷髙九寸一分广一丈九寸引首
　　御题渔隠二大字欵云乾隆御笔上钤乾隆宸翰一
　　玺
　　御笔题籖籖上有乾隆宸翰一玺
　　明唐寅事茗图一卷【上等律三】
　　素笺本着色画欵题云日长何所事茗椀自赍持料得南牕下清风满鬓丝呉趋唐寅下有唐居士一印前有呉趋唐伯虎二印卷前有珍秘宜尔子孙二印卷后有防侯之章耿防侯鉴定书画之章公字信公珍赏诸印引首书事茗二大字欵署征明前有也园索氏收藏书画一印后有九如清玩长白索氏珍藏图书印二印前隔水有丹诚千山耿信公书画之章耿防侯鉴定书画之章诸印押缝有半古轩书画印长字真赏友古轩东平诸印后隔水有耿嘉祚印耿湛恩章琴书堂都尉耿信公书画之章诸印押缝有友古轩半古轩书画印各二印又阿尔喜普之印乐庵信公鉴定珍藏防侯珍藏诸印拖尾陆粲书事茗辩云陈子事茗客曰陈子尚乎予曰否陈子溺欤曰曷溺哉陈子寓也天下莫不由之孰则知之陈子诚知之斯寓尔然则陈子曷事曰列具绮寮分江贮月然松明瀹蟹眼爰发幽抱乃集良友酬嘉风物于于然也若是几于溺矣曰【缺】征诸羽蒙哉夫诚深于茗恬于直遂于厄非溺耶陈子弗为也事必有道由事而知道有之矣陈子岂安于茗哉陈子操缦有雍门之遗一时学者颉颃未逮知其弗究于茗也弗究而事固寓也已曷弗于缦曰莫不饮食鲜能知味先民则之入道者迩焉陈子谓知茗也将渊其意于兹乎是益不可以究矣陈子平居抑抑不抗笃信质直介然有为故于事事亶乎其寓也客唯唯谢曰今而后知陈子事茗嘉靖乙未孟秋之吉平原陆粲着前署事茗辩三字有乐圣且衔杯御赐忠孝堂长白山索氏珍藏耿嘉祚印湛恩记耿嘉祚章诸印后有潄六主人印也园索氏收藏书画读画诸印押缝有友古轩印凡二又耿昭忠信公氏一字在良别号长白山长收藏书画印记半古轩书画印防侯之章诸印卷高九寸九分广三尺二寸九分
　　明仇英汉宫春晓图一卷【上等吕一】
　　宋笺本着色画未署欵卷后有十洲一印卷前有张静斋珍玩图书记一印前隔水押缝有神品一印拖尾顾秉钧书唐人宫词后识云自内景经以侧势纡回尽态极妍厥后褚河南仿之写西升经益多恣致书评谓如瑶台婵娟不胜罗绮因祖其笔法书唐人宫词如右葢不敢以朴老之笔唐突此图娇艶也嘉禾顾秉钧又髙兆跋云十洲真迹用烘染如大红青緑诸色皆防悟唐小李将军诸家秘法非近代画苑能师承每一展对绚烂人心目动羡慕之情此卷独以白描成之细于防丝劲于秋毫直证松雪境地审视者非具离朱之明不能辨晰端倪其中位置楼观器饰杂物具壹本宋人稿本无一笔简略揆其意以春晓系曰汉宫已备极纷华绮丽人间富贵之象使复増华从而观览不免弛张奢僣增益侈肆于是作为平淡示后素之意明尚质之本令开阅者生淡薄想恭敬想噫嘻圣贤绘事之防寓意毫素十洲岂画师也哉宜平洲方伯什袭斋馆珍赏于公余也丁丑九日侯官髙兆谨跋又杜首昌跋云十洲作画多以青緑金粉见长而此卷独以淡逺缥缈入妙谓之舍形而取影得画家之三昧者隐见有无几防变化间不容髪心思入之存其神于影中周其神于影外观者不求形于笔墨则庶乎得作者之苦心也延津剑遇张博望汉宫图遇静逺主人神物各有幸遇也世世珍之永以为宝淮南杜首昌敬题卷髙一尺五分广一丈七尺引首
　　御书汉宫春晓四大字欵云乾隆御笔下有乾隆宸翰耽书是宿縁二玺前有含毫邈然一玺
　　御笔题籖籖上有乾隆宸翰一玺
　　明仇英列女图一卷【上等吕二】
　　宣德笺本白描画欵云仇英实父制下有十洲仇英之印二印卷前有玉音赞美黄煇之印孙献之印痴庵道人诸印卷后有桂坡安国赏鉴广长庵主王穉登印捧之勿释诸印卷髙九寸三分广三丈二寸
　　明文征明画松一卷【上等调一】
　　素笺本墨画欵题云变化势难缚虬髯似防森征明下有文征明印衡山二印后有魏塘贵主魏塘钱氏赐半印二卷髙八寸五分广四尺三寸三分
　　明文征明真赏斋图一卷【上等调二】
　　宣德笺本着色画欵识云嘉靖乙酉秋征明为华君中甫写真赏斋图时年八十下有文征明印一印卷前有征仲父印停云馆二印卷后有宋荦审定项徳枌印辽西郡图书印诸印前隔水有纬萧草堂画记一印引首李东阳书真赏斋三大字欵署西涯别幅征明又书铭云真赏斋者吾友华中甫氏藏图书之室也中甫端靖喜学尤喜古法书图画古今石刻及鼎彝器物家本温裕菑畬所入足以裕欲而君于声色服用一不畱意而惟图史之癖精鉴博识得之心而寓于目每并金悬购故所蓄咸不下乙品自弱冠扺今垂四十年志不少怠坐是家稍落弗恤而弥勤余雅同所好歳辄过之室庐靓深庋阁精好防谈之余焚香设茗手发所藏玉轴锦幖烂然溢目卷舒品骘喜见眉睫法书之珍有钟太傅荐季直表王右军袁生帖唐虞永兴汝南公主墓铭起草王方庆通天进帖顔鲁公刘中使帖徐季海绢书道经皆魏晋唐贤剧迹宋元以下不论也金石有周穆王坛山古刻蔡中郎石经残本淳化帖初刻定武兰亭下至黄庭乐毅洛神东方朔赞诸刻则其次也图画器物抑又次焉然皆不下百数于戯富哉然今江南收藏之家岂无富于君者而真赝杂出精驳间存不过夸示文物取悦俗目耳此米海岳所谓资力有余假耳目于人意作标表者于戯是乌知所好哉若夫缇缃拾袭防惜如头目似知所好矣而赏则未也陈列抚摩扬防探竟知所赏矣而或不出于性真必如欧阳子之于金石米老之于图书斯无间然欧公云吾性颛而嗜古于世人之所贪者皆无欲于其间故得一其所好翫而老焉米云吾愿为螙书鱼逰金题玉躞而不为害此其好尚之笃赏识之真孰得而间哉中甫殆是类也系之铭曰有精斋庐翼翼渠渠爰宬用储左图右书牙籖斯悬锦标斯饰乃缇斯缃于燕以适适如之何维衎以逰金题玉躞瑄璧琳璆品斯骘斯允言博雅谁其尸之中甫氏华惟中甫君笃古嗜文隽永道腴志专靡纷防缣故楮山镌野刻探赜讨论手之弗释亶识之真亦臻厥奥岂无物珍弗易其好维昔欧公潜志金石亦有米颠图书是癖岂曰滞物寓意于斯乃中有得不以物移植志弗移寄情则朗弗滞弗移是曰真赏有贤中甫竒文是欣少也师古老而弥勤新斋翼翼图史祈祈后有考徳眎我铭诗嘉靖三十六年歳在丁已四月既望长洲文征明着并书时年八十有八下有文征明印衡山二印前署真赏斋铭有序六字又项徳枌印兰石主人二印又别幅楷书斋铭释文欵识云长洲文徴明着并书嘉靖丁巳三月既望时年八十有八下有文征明印悟言室印二印前有项徳枌印兰石主人二印拖尾酆道生真赏斋赋云夫人之所以防列两间优防没齿莫不应务彰性接物萌情适体求充委时感兴固有承风云以骋志附龙鳯以效能或载笔于鸿闱或假钺于虎阃又有华毂日击锦帐云连蛾眉拥于后先鹭羽忘其冬夏又有取谷出絮执籖钻李朽贯不忍虞躬满籯惟图裕后众之所趋区以别矣揆厥心赏何者为真锡山东沙华子贞孝之艺文之英俶傥倬荦之懐廓瓌玮之器等勲业于浮云视侈富如土苴爰构斋居惟贮图典六经之籍诸儒之论歴代之史百氏之言周秦汉魏之书晋唐宋元之绘固已盈几溢奁兼防压栋至于藻鉴所注神情所钟性命可轻头目同宝则有钟元常季直表贞观之所珍藏也王右军袁生帖祐陵之所眷题也顔鲁公刘中使帖【一曰嬴州帖】及朱巨川诰宣和之所谱藏也王方庆通天进帖【上有建隆新史馆印岳珂张雨跋】金轮之所搨玩也永兴汝南季海道徳楷法矜于海岳子山步虚康乐二赞草圣拟于季真【此卷东明九芝葢北阙临丹水二诗乃庾信步虚词后连谢灵运王子晋赞岩下一老翁四五少年赞有宣和钳缝诸印及内府图书之印世有石本末云谢灵运书书谱所载古诗帖是也然考南北二史灵运以晋孝武太元十三年宋文帝元嘉十年遇害庾信则生于梁武之世而卒于隋文开皇之初其距灵运之没将八十年岂有谢乃预写庾诗之理或疑唐太宗书亦非也按徐坚初学记载二诗连二赞与此卷正合其书则开元中坚暨韦述等奉诏撰述其去贞观又将百年岂有文皇豫録记中语乎但记中枣花帖作棘花上元应送酒来枉蔡经家帖作应逐上元酒同来访蔡家北阁临元水帖作北阙临丹水坐绛云作生绛云玉防石本同而帖作玉简天火练真文帖作大火练真文难以之百年帖作难之以万年登云天作上登天爱清净作复清旷冀见作既见缤翻作纷繙岩下一老翁五少年赞帖五上有四字以鍜语上拙较之帖为优葢木刻传写譌耳窃详是帖行笔如从空掷下俊逸流畅焕乎天光若非人力所为賸有庾稚恭王子敬之逸趣唐人如欧孙旭素皆不类此唯贺知章千文孝经及敬和上日等帖气势髣髴知章以草得名李白温庭筠诗皆称之其弃官入道又在天寳疑其见初学记而辄録之也然东沙子谓卷有神龙等印甚多今皆刮灭昔米老云古帖多前后无空纸乃是剪去官印以应募也今人收贞观印缝帖若是粘着字者不复再入开元御府葢贞观书武后时朝廷无纪纲驸马贵戚丐请得之开元购时剪印不去者不敢以出也开元经安氏之乱内府散荡乃敢不去开元印跋再入御府也其次贵公家或是赂入便须除灭前人印记所以前后纸悭也今书更无一轴贞观开元同用印者但有建中与开元大中文印同用者皆此意也米又云陈贤草帖竒逸如日本书亦有唐氏杂迹字印与此卷正同意其实六朝人书余按陈代庾信在周南北为敌未尝通也其石刻自子晋赞后截去十九行仅于谢灵运王而止因读王为书字又伪作沈传师跋于后传师以行草鸣于时岂不识王书二字耶又元章及黄长睿皆尝云秘阁所收唯务富博真赝相混然则书谱所纪可尽信欤抑以唐初诸印证之则余又未敢必其为贺书矣俟博雅者定之】右丞辋川图珍声万代【曽入秘府】恕先雪江卷宝着前朝【徽宗题字及李文正呉文定程篁敬张沧洲等长句】君谟畱精于数牍【详赋注】鲁直擅美于五书【山谷真行刘宾客经伏波神祠诗及冬日二士两柬草书诸上座帖及太白忆旧逰诗】高宗居九重而临写夺真【黄紫黄庭】忠穆挺大节而词札更雅【岳鹏举与奉使郎中劄子】米兵部潇湘景【元晖云山长卷】若就楚江阎次平积雪图顿忘三伏【上题淳熈辛丑阎次平昼寒岩积雪】松年九老院体一空【有呉匏庵邵二泉诗】马麟四梅家法咸具【晴雨雪月】赵承防临书入二王之室【临黄庭有邓善之贡仲章龚子敬等跋临洛神有虞伯生李鸣鳯袁仲长栁道传等跋】诸图鼓盛唐之风【溪山仙馆图漂毋图设色山水小图夜景画夹对题云翛然茅屋一青灯两岸蛙声彻夜鸣最是幽人眠不得扶笻起就月中行秋郊饮马图逸笔二羊图】邵庵蚊赋具体虞褚【虞雍公允文赋伯生行书】彦敬云山同趣襄阳【高房山绛色长卷赵子昻邓善之柯九思倪云林呉匏庵等题又一直幅倪云林为彦清题彦清中甫八世祖也】叔明青卞隠居小帧【为赵氏作】元镇恵山春霁等幅【恵山图云林自题并陈方子贞诗春霁图云林诗云开元道士来相访索写云林春霁图我别云林已二载为濯沧浪逰五湖满目波容蘸山黛撩人栁眼乱花须避喧正欲寻耕钓源上桃花无处无余与宗晋道兄别十有六年矣忽邂逅呉下杯酒陈情不能相舍老杜所谓夜阑更秉烛相对如梦寐者讽咏斯语相与怆然人生良防不易而况艰虞契濶若此者乎以十余载而仅一面则人生果能几防耶悲慨亦未有若此言也明日道兄将归钱塘余亦鼓柁烟波之外因写图赋诗以寓别后恋恋不尽之情云耳至正十四年二月十二日倪瓉葑门客楼书是日昔刺正卿陆季顾思恭同集叔明和云五株烟树空陂上便是云林春霁图仙老御风归洞府隠君鼓柁入江湖几回梦见清双眼十载相逢白尽须此日五陵溪上路桃花流出世间无仆与倪云林别已及二年云林弃田宅携妻子系舟汾湖之滨日与逰者皆烟波钓艇江海不覊之士回视乡里昔日之纷扰如脱敝屣真有见之士也至正十六年孟秋仆侍家叔元度于开元而宗晋宗兄持此见示风埃眯目展卷浩然因为和诗其上呉兴王题】飘萧溟涬之表铿锵倡和之音又若坛山大篆鸿都石经夏承娄夀汉碑乐毅东方晋刻黄绢换鵞古题具在子敬植赋全本仅存【王献之好写洛神赋世传惟十三行中甫独得其全且镌搨精妙竒宝也】淳化祖刻硃书见元祐之传【当时实用枣木板上有银锭榐痕又多木横裂文用李庭珪墨第六第七第八卷内有苏字硃书辨证每卷首有子昻赵字印及云房清玩印尾有钜鹿郡图书印】大清嗣摹墨彩乃大观之旧暨乎刘氏史通玉台新咏【上有建业文房之印】则南唐之初梓也聂崇义三礼图俞言等五经图説乃北宋之精帙也荀悦前汉纪袁宏后汉纪【绍兴间刻本汝阴王铚序】嘉史久遗许嵩建康録陆防南唐书载纪攸罕宋批周礼五采如新古注九经【俞石涧藏守溪跋】南雍多阙苏子容仪象法要亟称于朱子张彦逺名画记鉴收于子昻相台岳氏左传建安王善夫史记六臣注文选郭知达集注杜工部诗【共九家曾噩校】曽南丰序次李翰林集【三十卷】五百家注韩栁文【在朱子前齐中诸书文选韩栁尤精】刘宾客集【共四十卷内外集十卷】白氏长庆集【七十一卷】欧阳家藏集【刚繁补缺共八十卷最为真完】三苏全集王临川集【世所传止一百卷惟此本一百六十卷】管子韩非子三国志【大字本淳熈乙已刋于潼川转运司公帑】鲍防军集【十卷】花间集【纸墨精好】云溪友议【十二卷范摅】诗话总【一百卷阮阅编】经鉏堂杂志【八卷防川倪思】金石略【郑樵注笪氏藏】宝晋山林拾遗【八卷孙光宪刻】东观余论【楼攻媿等跋宋刻初搨纸墨独精卷帙甚备世所罕见】唐名画録【朱景元】五代名画谱【刘道醇纂】宋名画评兰亭考【十二卷桑世昌集】皆传自宋元逺有端绪牙籖锦笈以为藏天球河图而比重是以太师李文正公八分题匾曰真赏斋真则心目俱动赏则神境双融翰林文公为图为铭昭其趣也昔张彦逺弱年鸠集昼夜精勤或嗤其为无益之事则安能悦有涯之生货衣减粝笃好成癖以千乘为轻以一匏为倦米元章每得一书既穷其趣辄以良日手自背洗客拱而后示屡濯而后展谛观之际迅雷不闻与夫褚中令鉴定若视黒白黄长睿辨正不漏毫髪揆兹雅抱千载同符斯东沙子所以淹留歳时两忘忧乐眇万物而无累超四海而特行者乎华之先晋孝子国史有传【李延夀南史传云华寳父豪晋义熈末戍长安时宝八歳父临别谓之曰须吾还为汝上头及长安防父竟没戍所寳遂终身不冠婚以弟寛之子为后齐建元中表其庐】下逮有宋将仕公克振其家赵文敏表其墓【表云君讳铨字君选宋授将仕郎无锡县主簿自幼頴悟读书务达奥羲为郷文人】监税公以善化俗掲文安铭其墓【铭云君讳友闻字起滨铨之子也行省署监无锡税为人敎慤静固躬耕率众俗以和裕焉】徳珍处士坚辞总管黄文献等称之【黄溍碣铭云璞公之讳其字徳珍父曰友闻母曰袁氏沈静有质遇事有条总管三品卒辞不就孟穜遗事曰处士家居简素而周恤人乏万缗不吝焉】子举都事自奋功名文献复志之【黄志云君讳字子举璞之子也奋志功名为使司都事以卒年仅二十六妻陈氏誓不他适而保其遗孤诏表其门】厥配陈节妇堂有名公不一之书【干文传贞节堂记黄潜铭郑元祐后记李祁诗序危素赞曾坚贡师泰等诗俞真木撰墓志尤详】其孤栖碧翁轩有文儒相继之作【张翥春草轩记陈谦诗序郑元祐胡助杨维桢陈基天祐潘纯张世昌张雨髙明李孝光王逢杨铸宇文公谅贡师泰王余庆等诗俞真木为墓铭曰处士讳幼武字彦清号栖碧之子也母陈氏早寡鞠以成立处士尤笃孝敬为春草轩以奉之读书善吟有黄杨集】贞固翁辑行家礼着于友同之传【浦江赵友同传云翁讳宗韡字公恺号贞固元时家声稍替翁克振之酌冠婚丧祭之礼为虑得集】源长翁刲股活亲显于传芳之集【宗谱传云公讳宗常字源长贞固之孙伯谆之子母疾医弗效刲股疗之果愈】以烈妇名者翁室邹忠公之裔也【钱仲益传云源长年二十六而得死疾妻邹誓以不二夫以孤托毋顾而不及邹邹遂先期自尽以明其信郑叔赞王黻赵友同孔友谅张思安陈镒范景安等为诗胡防蒋用文殷序跋】以序思咏者翁子守徳孙廷元之孝也【詹事篁墩程公存思四咏序曰源长疾而妻邹先缢遗孤本常育于祖母顾氏比成而顾亦去世矣本常以早失怙恃而不克竟其祖母之养又不克显其母之节题其所居之堂曰存思感愤终身守徳子春求所以张之四咏者曰托孤抚舍生明志鸟鸟私情屺岵瞻慕西涯李文正公诗引云守徳痛其少孤既不能报大母平生之恩又不能彰母氏既死之节以为终身悲其子春以告为作诗曰报刘恩防极存赵祀终全骨肉存亡异乾坤覆载偏野行长岵屺遗泽尚桮棬有美江南俗他时海内传本常字守徳春字廷元尚书石城李公杰撰志云廷元孝友勤俭可谓特立之士配赵氏有贤徳进士杨文表其墓】南坡君逊业以成其义则乔太宰吕宗伯邹司成之言可考【白岩乔公序曰处士性至孝外和内刚不事矫饰宗族乡党有鳏寡者视力周之于同气尤厚乡人取以为法泾野吕侍郎诗云南坡真逸士八十尚童顔鸠杖时不策蝇书夜自删东郭邹祭酒序云财阜者易骄而翁持勤俭势盛者易争而翁以恵和居逸者易淫佚而娱之以文史维之以名士将其天常之厚能不背于君子之方乎文待诏志铭云君讳坦字汝平松岩子子也年十六代父理家母先亡诸弟孱弱哺训底成凡屋庐田业器物童奴惟弟所欲而自取弃余者寿九十有四见五世孙而终】钱硕人备徳以相其夫则王特进呉文端文衡山之笔有征【特进光禄大夫新建伯阳明王公序曰懿公之行柔嘉之徳母仪妇轨无所不具虽纪传所载亦无以加少保尚书白楼呉公碣铭曰钱出呉越忠献王之后累传至章靖府君卓荦多奇节乡人称为希翁先生生硕人归南坡翁时有题画小诗贻之后二泉邵公题云吾契文希翁先生文词追古人而行谊过今人逺甚此其季女归华君汝平而贻之者也于是季籛年七十有一矣而翁所寄诗片纸犹在奁凡间内徳之成于是乎在文待诏志云硕人仁明娟好慧而不烦值华中衰汝平方刻意振植日出应门户门内之事咸硕人特之卒起其家孝事舅姑尤严宾祭不喜佞佛而乐恤匮穷老而勤俭不怠阳明之称信矣】东沙子之先妣吕亦有衡翁之笔志矣【待诏志云吕氏出东莱先生之后硕人叔柔懿恭中外归贤焉待诏公慎许可而华南坡翁钱吕二硕人皆公为志亲书之于石】凡此髙文钜册照暎斋中则又华氏宝玉大弓子姓世守当传无穷以为衡鉴匪特玩好之供者猗嗟茂哉东沙子夏字曰仲甫【中甫乃南坡之孙而小山翁钦之长子幼鞠于祖母钱硕人钱卒终身慕之李文正公为篆题东沙逰王阳明乔白岩之门而海内名公若邵二泉吕泾野都南濠王南原陈石亭蔡林屋文衡山邹东郭髙公次林志道黄勉之尤相善】余交其人仅垂三纪知其志乎古不同乎今也爰作赋曰有清华公子谒乎素履山人曰葢闻九陔倚杵【广雅九天之外次日倚杵】十形冰【杨泉物理论地有十形冰尼京反若外反】跳丸往来编珠萦带二气运其良能五行储其灵粹山川通其窍液动植纷其恢佹固亦穹窿冥蒙磅礴碨礧【磅浦光反礴蒲莫反广博貌碨乌为反礧卢戾反髙低貌】煜爚【煜于六反爚移灼反日光】皦澈【月光】参差芒暳【防千林反差千池反暳呼桂反星宿光】壹防阖辟【壹于斤反防于云反元气运行之意】燠寒雨霁扶摇飂飍【飂利幽反飍香幽反风貌】屏翳荟蔚【屏上声荟乌桂反蔚于桂反云起貌】砰磕防磹【砰披并反磕可合反迅雷之声防子兼反磹徐金反电光也】雱沱浸渍【雨】迆迆屭屭【迆演里反平辽貌屭虚器反壮大貌】崺崺嶉嶉【崺演吏反山卑长貌嶉即委反林木崇积貌】泚泚濊濊【泚浅子反水清濊乌废反深广貌】壒壒畷畷【壒伊盖反尘埃貌畷朱卫反田畆相连貌】薱薱茷茷【薱徒对反茷蒲葢反皆草木盛多貌】韡韡【韡于委反华盛貌倪祭反木枝盛】斾斾馤馤【诗任菽斾斾馤于葢切香气】奰奰蹶蹶【奰平秘反省作奰兽壮也蹶姑卫反兽行急遽之貌】甡甡毳毳【甡防臻反诗甡甡其鹿毳充芮切兽多毛也】齮齮踶踶【齮语绮反齿齧貌踶文几反有力貌】翍翍翽翽【翍攀眉反张羽貌翽吁外反诗鳯皇于飞翽翽其羽】褷褷泄泄【褷所宜反羽生貌泄余世反浮沈貌】交交哕哕【诗交交黄鸟又哕哕鸾声】喓喓嘒嘒【诗喓喓草虫又鸣蜩嘒嘒】睢睢旴盱【睢宣追反盱匈于反皆喜悦貌】或羣或类于是乎人也禀至贵以含生超众灵以成性万色归乎善视万声摄乎善聴臭既别乎芳薉味亦甄乎邪正纷能言以能行乃时动而时静其所以役其心思充其口体者盖随感以有触或无涯以求骋于是巧闇相倾强弱相竞欲海浩洋靡所底定圣王有作以道裁成室庐以处衣服以章庖防以养车航以行有名位以严其限有亲爱以属其情劝之以爵赏董之以威刑鉏暴勘乱表忠逐良贤否以汰尊庳以疆民知向违咸乐其生嬴刘而降暨我皇明治忽迭易厯数几更神帝嘉靖厥升平农服于野商踵于涂工竭其巧兵寝于隅尘积穰穰流货膴膴士女相聚耆稚相餔姁姁雍雍靡靡孤毳服卉裳鸟言兽面龙伯鲛人之国雕题黑齿贯胸离耳三目四臂之徒大球南金犀贝明珠鹪鹏鹔鹴在子騊駼瑶笼防络盈篚充车奉表归命滂溢乎名都当是时也有志之士涵菁莪朴棫之仁荷劝驾释褐之宠莫不扼腕思奋弹冠望荣固有应六符法三光横玉麟饫黄封抚华夷燮隂阳哂萧魏而弗齿睨伊旦而与抗六卿分职厥属攸宗太史台谏实惟侍从有公卿文武以殿其内有藩臬守令以维其外棨防霞连英豪云萃筹策神经纶天地寰瀛以之咸又亿兆于焉永戴复有元勲世胄倚葭托肺丹书带砺乎河山金貂趋跄乎禁阙【叶屈贵反】貔貅林立乎白旄犬羊冰消乎紫塞珠玉随咳唾风霆逐呼噫【伊介反】日月假其辉宇宙同其大精忠简乎帝心勲名轰于万代其或猿臂数竒霜蹄时蹶不与其进则图其退尔乃在天时占星纪开阡陌制来耜耕耨以时又获必倍若千若亿为仓为积【子利反】或擅丹穴或储紫贝出陈易新买贱卖贵鸡鸣孳孳蝇头惴惴量畜以谷闭门成市沈脑涂墙文绣被地妻素娥弄玉飞琼之俦便娟巧丽颦眉睇目取怜乎左右【叶盈异反】戯鱼龙而舞柘枝咏明月而歌百歳钟鼗箜篌箫竽之音镗鞈乎昼夜喧阗乎闾里所以快耳目而娱心志者亦足以称豪于一时而不遂汶汶于斯世者也吾闻锡山有东沙子者防伟人也粤其上世义熈惟宝始居慧山华里称孝宋迁隆亭原泉则肇夷逃而华振业孔耀鵞津洋洋乔木杲杲节义之传诗礼之教簮绂蝉聨兰玉滋茂乃东沙子靡谐厥好萧然一斋自乐其道胡于斯际匪则匪效上之不闻出才智佐明时以芥拾乎青紫下之不闻友豪侠置声色以酣乐乎桑榆中又不屑广田宅殖货财以贻裕于胄其于世也若或丑之其于古也若或纠之自其幼壮至于艾矣頺然泊然不易厥守意其性尔殊乎抑无见乎声利之徼欤疑不释愿就正于有道素履山人黙然不应瞿然直视已乃哑然而笑曰咈哉噫嘻子葢未达乎真赏之趣也天地变化隂阳乘除曲成万物理一分殊或清或浊合适其趣情别淑慝性分哲愚方五其俗人十其区玉不火烬金不土渝栢不霜摧橘不淮逾貉汶而毙兰圃而枯荐嗜麋鹿带甘即且物则有然而况于人乎宜子于此心犹豫而口嗫嚅也且东沙子之赏真矣所得深矣请次第而宣之典午阳九豪没于戍子忆父言老不冠娶既悲防极亦伤国步终孝全忠克永厥誉弟嗣有传慧麓延绪南北屡迁逮乎炎渡君选友闻徳珍于举配陈贞节胜国表着栖碧奉母堂轩是署贞固燹避国初定处乃经故庄佳气鬰聚遗命克遵后昆斯裕翫易吟诗蝉脱鸿翥精诚动神明仪范昭士庶义烈维邹存思弗措南坡孝友期頥绳矩【即东沙□父南坡翁痛母赵硕人值业中衰翁克振起而母不逮养故义让于弟而自取其薄者】希翁之媳嫓徳二姥【即东沙祖母钱硕人阳明诸公称之谓其贤可继陈邹二姑也】是鞠中甫敏而稽古其始也岐嶷秀頴成童耿介志超万物之表心逰六艺之内谂雅颂之雍皥观国风之成败兼鲁韩之旁博贯毛郑之专治集欧王之新竒折朱吕之精粹细密义于茧丝振金石之清籁玩象辞于三圣诵典则于四代考礼乐于姬文审顾答于回赐明仁义于邹舆谈荒唐于庄恵伯阳尚其虚御冦逞其恣睢孙呉备其竒诈管商显其功利申韩忍于刻核屈宋陈其讽刺贾董敷其治策马扬呈其诡丽迁固拟于春秋潘陆方于江海燕许夸其手笔李杜称其防伟王孟咏其幽雅储韦味其清洌【叶音例】韩栁宗其典则曾苏羡其汪沛以至岐黄之济世昙摩之似是百家之殊途九流之异派靡不辨其瑕瑜导其肻綮饫其膏腴嘬其膋髓既填胸兮通理及援毫而吐思乍云蒸而霞缬或川流以山峙发朝芳之芬葩谢夕丛之腓瘁轩乎蟉腾而兽骇翩兮鹤舞而鸿跂明扬文武经纬之畧微阐天命性情之懿上敷帝王修治之范下述闾阎阽危之搜罗匪漏倾防无滞准古绳今规人矩世举而措之固将黼黻乎皇猷而康济乎品彚者也若乃缔金朋启兰室合志方营道术济唇齿染蓝赤交以淡成言以忘得二泉师友乎希翁乃忘年乎胶漆南濠耽乐于图书爰同趣乎米薛泾野忠直振时而健羡于夀席南原亷介絶俗而剧谈乎月夕衡山耆徳而文重于钧石东郭同门而追踪于淑寔瓦屋髙简而万里致防同之益媿吾英爽而旧京赏兰亭之迹石亭畱夜坐之图【陈太史鲁南有南雍夜坐图诗】林屋洒鸡鸣之墨【蔡九逵鸡鸣寺赠诗】资五岳之丽藻【黄勉之】契萝石之闲逸【海宁董澐】乐何王之雄俊【南贑何秦东广王一为】取月泉之空寂【禅僧法聚自勉之等五人皆同逰阳明公之门】相与切磨其功讲习其业文防辅仁威仪是摄犹以为未足也白岩先生敦厐植性希叔旦之硕肤侪孔明之水镜庶稚圭之无我齐君实之守正阳明夫子心学希圣超训诂于关闽晤存养于曾孟播直声于善感迈成功于李晟问气之所钟人望之所凝英才之所乐育曲木之所就正于焉鼓箧西行泛舟东竞抠衣必慎执经求证学究渊源道廓蹊径通乎常变达乎义命此其志岂效为我以自私曾无与乎天下之利病者哉嗟乎鼗鼓声微吐握人迈顔异遭三卞和刖再宁人事之弗臧将天命之有在是故百药恩深令伯情至元卿啮指曹休垂涕臧循仓惶以无寝司马徘徊而不对此东沙子之所以伤乎内也务光抱石鲁连蹈海文举樽空侯芭席敝子期赋于感音希范思乎絶艺此东沙子之所以感乎外也夫庶务前棼则清虚弗来七情中扰则衰白驯致易不云乎知进退存亡而不失其正也夫子亦云道之将行也与命也道之将废也与命也君子知命亦审其进退而胡物之竞矣尔乃辟故趾开三径建新斋閟幽境珉磩平柏杗挺朱牕明素壁净松闗防芝房迥青云滃行月耿悬李书原米名【去声西涯八分斋匾米元章有生平真赏印】梧隂垂砌荷香满庭【叶音定】太湖灵壁英山武康锦川之石霞涌浪积鸟栖兽踯蛟潜鱼跃菌秀英坼若醉若舞若戯若防嶜崟柴虒嵱嵷纡谲纷员兮庭实龙髯之松璎珞之柏弥勒之竹合欢之橘丹桂青桐玉兰木笔碧桃红梅海棠朱楔紫蕙黄薇末丽杜若荼防瑞香水仙天棘宜男午葵姚黄红药昌阳日精鹃花瞿麦或防修除或森闲隙欐【力尔反】佹【音诡】癹【歩葛反】骩【音靡】藰【音畱】莅【音利】呹【丑乙反】肸【希乙反】猗【伊以反】柅【尼已反】的【丁力反】皪【利力反】葰【音俊】楙【莫侯反】芬茀凝甘露兮扬清飔蔽炎晖兮延皓月巢鸾鹤兮逰文鱼噪寒蝉兮吟蟋蟀东沙子于是扫絶烦嚣独怡岑静巷无车马之音庭鲜襟裾之影置轩辕之棐几【斋中又有紫桑小几宝晋旧物下有芾字押】拭殷侯之金鼎【白金羊鼎乃商时诸侯所用之器】爇栴檀之珍香侑汝官之陶皿【汝窑瓶洗各一官窑彜炉一色莹如玉】涤端州之紫砚【小贲砚一旁有董草庭八分题字曰元与黙为汝则学以全令徳下上凡九眼似碧王青莹东沙子常为余言河南提学副使王公韦有子石砚重不满廿两色紫如嫩肝不假磨礲惟贮水处略加琢磨一眼径寸余圎极如太极有黄晕浅深八重中一重稍异间以白质青花呉淑砚赋所谓防滴青花是也正合李白集中上皇西巡南京歌第七首杨齐贤注云叶三藏自西域归过峩眉县大峩山宝砚溪见两石子鬬揽得其一今藏黑水寺石上有一日端正透底奚以此得名日照其石常五色光相王南原金陵人此石乃其先諌议辣齐公购于一僧云自蜀中得之岂即此欤东沙常借畱斋中后归丹阳孙氏】列苍之秀屛【叶上声其一春景晴峦云气吞吐内凡七十二峯其二秋岩积翠山青云白三逺毕其伏溪徐文晴物又小石屏二潇湘雨晴逺岫凝緑最胜者一面云峯石色浓淡悉分非笔墨所能髣髴一面春龙出蛰头角爪鬛悉备目睛炯然几欲飞动旧藏京口杨氏】佩不衰之汉熊【古玉小熊长不及寸腹下篆刻文曰能使人不衰细如米粒】握如脂之古印【白玉螭纽三印今改刻瓢印曰真赏方印一曰华夏一曰真赏斋印东汉杨彪文先四代相印朱文虎纽雕琢精工神韵生动旁皆碾花又一印曰三愧之裔通身古卧蚕朱文螭纽刻深而竒温润无比髙宗呉后二卬贤志堂印白文螭纽贤志主人覆斗卧蚕俱精絶】被朱衣之翩翩啓琼笈之缦缦【叶眉孟反】昔者周穆巡狩至乎坛山吉日癸巳亲题石间弩张剑拔虎跳龙盘通古卧车而心悟【李斯卧观五日得其法作小篆】中祐龛壁而跋存【宋李中祐凿石龛之防壁间】虽赞皇之未泯古意之邈然【今赵州所传葢经摹勒多矣】兹仅见乎斋中葢唐宋之所传【此独无跋义纸墨甚古乃宋以前搨本也】汉世隆儒六经是订邕立典赐八分称圣【蔡邕左立堂谿典杨赐等书石】武定迁邺而半沈【北魏髙欢迁石经河岸崩遂沈于水】贞观宝墨而独进【唐秘府不收石刻惟珍此经】矧蓬莱之摹本亦亡灭而莫问【吾子行曰防稽蓬莱间有石经遗字翻本破碎磨灭不异真古碑今亡矣】幸百许之遗文【尚书三十三字论语百字】谅虬骥之堪并【东观余论云石经传世止此若骐骥一毛虬龙片甲】铭石之楷魏首元常幽深絶世古雅无方怅敬仁之俱逝【王修爱宣示帖修卒取以入殉】讶宣和之搨藏【宣和书谱唯有克捷表欧阳永叔董逌皆以为非真】荐贤表乎季直纂要纪乎士行【叶音杭】焕贞淳之寳印遗照乘之夜光【季直表有页观淳化二小玺元张绅书学纂要记之李太仆应祯谓积笔成冢不能得其波拂真迹无疑诚旷代之至寳也】草书之极晋惟逸少智圣大成形神俱妙【孟子集大成者金声而玉振之也金声也者始条理也玉振之也者终条理也始条理者智之事也终条理者圣之事也玉皇心印经云形神俱妙与道合真】彼王着之摹刻徒肉胜之遗诮咨袁生之真墨征八玺之熀燿矧祐陵之金题覩孤凤之缥缈方庆臣瞾文献仍孙【王方庆乃晋丞相王导十一世孙也】廓填鉴影郢人运斤信得门而窥奥岂虎贲之旁尊始金轮之辱序终倦翁之见珍【翁跋云态备众妙摹逼天真非他帖可拟】况栖碧之手泽【帖复有贞节堂礼义传家之印春草轩审是记葢栖碧旧藏也】幸青氊之得人初学诗赞编聨庾谢防牋古色仙踪畴亚霓裳兮逍遥绚春林兮布濩【叶胡化反】想投迹于虚空殆争工乎造化【详窦泉述书赋注】阅神龙而流芳载书谱而增价伟哉鲁公忠诚川流【叶去声】止拟剑峰【书谱谓公正书如峰絶剑摧惊飞逸势】行超篆籒【海岳名言谓顔行书有篆籒气象】慰嬴磁之既平【帖云近闻刘中使至嬴州呉希光已降足慰海隅之心耳又闻磁州为卢子竒所围舍利将军擒获之吁足慰也】凛英风之发秀灿碧牋兮宜墨骇龙蛇兮奔骤【术史云碧牋宜墨神采艶发龙蛇生动覩之惊人此帖同之】歴七君之品题实诸帖之领袖【帖后王芝乔篑成鲜于枢张晏白珽田衍文征明】矫然季海楷法称雄怒猊渇骥【书谱许浩书如怒猊抉石渴骥奔泉】父王祖钟【董逌云季海守钟王旧法如禅家宗风相承各有主也】述老彭之元训【老耼即彭祖通鉴前编路史等书可考而辨道家相传之妄】准乐毅之竒踪【董逌谓浩书自乐毅论来】烂真之丹识【有青若笠緑蓑衣印葢真子张志和识】缛黄素兮金龙【唐绢精竒毎行织成龙鳯问以花仅如米大】延之譝其第一【尤袤谓唐人小楷徐季海第一】原功诧其难能【叶奴融反杜本跋非力挽千钧何能尔耶】乃若髙人摩诘前身画师家辋川之幽胜写诗景之瑰竒【孟城坳华子冈丈杏馆斤竹岭鹿柴木兰柴茱茰沜宫槐陌临湖亭南垞欹湖栁堤栾家濑金屑泉白石滩北垞竹里馆辛夷坞漆园椒园凡二十景各赋五言絶龙眠摹本作十二段此卷长七尺余总为一图而诸景咸备治间金陵黄休叔伯赐剖古漆墩得之即斯卷也】山盘纡兮挟雾林蹇产而藏晖水扬縠而雪簁粉以霏霏斯景元之攸録【见未景元唐朝名画録】乃天府之所诒狂僊忠恕尤妙书法【书谱忠恕妙于篆籒八分尤工小楷】委羁宦而肥遯【史忠恕谪江都一日遯去不知所在乃与陈抟同隐】状江行之霁雪景翳翳兮霾深波粼粼兮澌滑怆坎廪兮拥袂舟凌兢兮碍枻纷倡和之琳琅允夸诩之昭掲五季书亡君谟聿兴世方宗其楷法妙实在乎真行咏山堂之秀句陈子发之至情啓平事而端谨示新记兮峥嵘统二八之并美【山堂絶句并安道彦猷谢郎评事子发新记新弟郎中知郡通理公纬莱州长官公谨吕君共十六帖】标五子之题名【倪云林袁凯陈文东陈迪呉匏庵】元丰弥文豫章独步变行押于清臣【山谷行书本顔祭濠州蔡明逮等帖】习颠草于怀素【山谷见自叙草书遂大进】伏波称其神伟【称去声】诸座资其顿悟尺牍表其妍姿旧逰发其豪趣睨顔蔡而追随轶苏米而不顾思陵南渡继体道君当金戈之倥偬乃畱意乎斯文忽神逰兮太上遂手追乎右军皎翔鸾之舞镜邈羣鴈之凌云奉华拜乎嘉锡【卷有奉华堂印乃刘贵嫔堂名葢帝书以赐之】亨贞品其入神【邵亨贞跋为江南法书神品】元晖克肖播堂海岳行书赏于光尧戯墨贵于京洛思襄阳之旧逰顾潇湘之是貌【吐洛反】蔼晴雨之变幻纵天真之挥霍象内则晦翁屡题画表则子言斯度【音铎卷长文余朱文公题云建阳崇安之间有大山横出峰峦特秀予尝结茅于其巅小平处每当晴昼白云岔入牕牖间辄咫尺不可辨当题闲云无四时蔽漫此山谷幸乏霖雨姿何妨媚幽独下山累月每窃讽此诗木尝不怅然自失今观米公所画为左侯戯作横卷隠隠旧题诗处似已在第三四峯间也义得并览诸名胜旧题想像其人益深叹息钱子言跋云雨山晴山易此惟晴欲雨雨欲霁宿雾晓烟既冸复合景物昧昧时一出没于有无难状也此非墨妙天下意超物表者防不能到王宗常考云故兵部侍郎襄阳米友仁元晖所画潇湘图一卷其自题识凡两见南渡后诸名胜题语凡若干人文公朱夫子手泽又先后出也沈啓南云如朱夫子之题象内见画钱子言画表求象斯图之妙尽括于二作矣】次平画院髣髴李唐兼承直之家传【次年父阎仲绍兴承直郎】殆出蓝之擅长当阜陵之辛丑洒积雪于回冈风随盼而忽暝墨深黒而流光恍三伏之全失凛璢璃之对牕【晋满奋暑月坐武帝瑠璃牕下变色而栗】魏国王孙神仙玉倚洒翰齐乎王钟绘事超乎韩李【子昻画马取韩干山水兼法李思训】经赋宛其神传【临子敬洛神钟绍京黄庭】山水怡然天解【叶箕里反】塞翁让其三百【吴越罗塞翁隠之子也善画羊诗无羊三百为羣】暮江望其千里【柯敬仲云韦偃暮江五马图与子昻气韵相望】洗晩宋之衰苶为来世之模楷【叶溪已反】至于淳化祖刻则廷珪墨色之古银锭枣木之纹坡老硃书之辨赵公信印之文啓明向曙离剑还津【中甫先得六卷后得三卷益原是一帙分开今乃复合文休承以为剑入延平是也】较之师旦子明之刻次庄希白之临【叶力因及】乌镇福清之勒武光东库之分精粗迥别不可得而并论焉【论平声】小楷诸帖则毅论绅刻之真朔赞初镌之胜黄庭遗字之精洛神全赋之夐尺璧斯陈悬黎孤映与夫虞之破邪论序欧之白鹿心经【叶去声】褚之隂符度人栁之尊胜清净金生玉润咸可得而继称焉莫不重之逾琬琰宝之过头目被古锦之缥囊饰美玉之籖轴知臭味之俱无【白乐天太湖石记云无文无声无臭无味而公嗜之何也苟适吾意其用则多】何狗马之可辱【李易安金石録序云赵君爱书画出于声色狗马之上】葢防艺以依仁宁玩物而徇欲饮沆瀣兮吸朝霞沐咸池兮浴旸谷乘野马兮逰泰初班由夷兮谒荼俈量今古于一瞬【量平声】揽宇宙于圭窦【叶徒谷反】心澹澹兮坐忘行踽踽兮背俗聊栖迟以容与毎寓意而自足所谓皭然蝉蜕浮防尘之外离人而立于独者非耶言未既公子怃然而歗逡巡曰避山人曰焰焰斯风乃炎昆峨涓涓斯濬乃弥江河神明既启麄秽则那公子居矣吾将授子以皓天之歌歌曰皓天明明森成性兮迷亡徇物孰知正兮福轻乎羽举孰先兮衅重乎地避孰全兮息交絶逰闻斋中兮厥心冥冥若虚空兮左图右书烟云兮日月逝矣葆吾真兮公子闻之涣然颡泚下席而拜起而称曰鄙人颛溺乎荒俗之趋未闻大道之防者也幸夫子迪我若发矣愿卒业为弟子乃赓之以中邱之歌歌曰相彼中邱勃窣壤兮行潦横集又莽霜兮脂车结驷天贸贸兮日昃之离鉴鼓缶兮无累之人迥絶代兮弟子释疑真赏泰兮大夫能赋昭中甫兮琢珉龛斋俾无斁兮嘉靖二十八年屠维作噩月在鹑火之次日在参前进士天官尚书郎南禺外史丰道生人叔着前署真赏斋赋并序六字又项徳枌印兰石主人二印后有项徳枌印五一倩士宛委堂印檇李嬾道人赏鉴图书诸印押缝有徳枌印九卷髙一尺一寸一分广三尺三寸二分
　　按丰道生赋表忠遂贤良以汰贤字上疑脱一字又逡巡曰避曰字应是而字
　　明陈栝三友图一卷【上等阳一】
　　宣德笺本墨画欵识云嘉靖庚戌春暮作于黾勉斋沱江子陈栝下有沱江子朗吟楼二印卷前有致印宋氏穉佳书画库记聴雨堂印三印卷后有宋致穉佳收藏图书休宁朱之赤珍藏图书二印卷中幅押缝有择木亭一印卷髙九寸广七尺六寸
　　明宋旭沈俊山水合卷【上等云一】
　　凡三幅前二幅俱宋旭墨画第一幅宋笺本欵题云种梅花处几经年暎雪仍新屋一椽最是春思眠不得每逢花落益翛然甲申二月望宋旭识下有初阳一印第二幅素笺本欵识云西园寒夜浣笔写雪堂清叙图后有太原生一印第三幅素笺本沈俊着色画欵云戴雪轩图沈俊下有沈俊私印一印第一幅髙七寸六分广二尺九寸第二幅髙八寸八分广二尺七寸五分第三幅髙同前广二尺八寸五分
　　明许邦本摹辋川图一卷【上等腾一】
　　宣德笺本着色画每段小楷书原诗欵云湘江许邦本育生绘于真如斋下有邦本一印后小楷书名人跋语四则一邢侗云摩诘有韵之言遂为李唐一代冠冕要以胸次洒然胜耳其丹青逰戯则又迥出世俗之表今所传本名辋川图之肖者葢摩诘原自有图图分二十如所赋五言诗浓岚叠嶂苍藓碧巢曲尽巧心而呉人或病其太着以为其不似近世之态此可笑也夫意致欲虚笔致欲实此正北宋以前个中妙悟而呉人魔于胜国之技不能骤脱夏虫辽豕之喻岂虚哉呉中故家藏有当日粉本郭忠恕曾摹一防较祖迹不别毫髪庶借以存蓝田之旧亦使诵其诗者有所据以寻于缣素方丈间耳摩诘自谓宿世谬词客前身应画师可称实録云济南临邑邢侗手跋一来复云右丞之与辋川葢神情大半寄之者也辋川之缔构盛于一时绘而传之者至流布千古而鹿苑滋谷之旧迹浸沦没于狐兔莽荻之间而莫可寻覔往闗中曾有镌图拙陋不堪摩挲吊古访幽者对夕阳咨嗟已耳沈泽腴明府以博雅通儒试宰蓝田政搜其遗概清尊髙论若与右丞揖让已则索不佞家藏郭忠恕绘图邀晋人郭潄六氏摹临勒石精巧生动几集忠恕之神令人想肖右丞不可泯之风流也惟绘此图者合有多种而余家所藏以善莅兹土者也亦人代几更而至泽腴之身始成此段雅事名迹名绘名器名手集赏一旦岂偶然哉池阳来复阳伯甫一郝经云余览郭忠恕摹临辋川图恍惚苍茫怪竒伟丽不啻观涛广陵之曲江也玉出昆山珠产南海此天下之至重矣然而非希世罕见之宝何足比哉余阅此卷不得不赞词以同不朽为之志侍读学士充国信史陵州郝经一杨士竒云辋川图古今人品为画家最上乘商徳符长卷刘松年分景小幅余当时摹之大小方狭分聚总有粗细亦非二体摹者亦非一人后惟郭忠恕所摹极称妙絶而诸名公跋语皆甚典雅乃推重右丞之意云杨士竒后署晩学许邦本书下有邦本一印卷前有画禅花癖一印卷后有诚意斋珍藏一印押缝有诚意斋一印又二印不可识卷高九寸五分广一丈五尺九寸五分
　　御笔题籖籖上有乾隆宸翰一玺
　　按跋语四则皆题郭忠恕辋川图临本者而字句舛误颇多葢亦传冩失真耳













　　石渠宝笈卷十五
　　钦定四库全书
　　石渠宝笈卷十六目録
　　贮
　　养心殿
　　列朝人书画
　　画卷次等
　　五代周文矩牧羊图
　　宋徽宗秋塘山鸟图
　　宋董源夏山欲雨图
　　宋郭忠恕临王维辋川图
　　宋郭熙树色平逺图
　　宋李公麟画归去来词图
　　宋李公麟竹林七贤图
　　宋李公麟九歌图
　　宋陈居中苏李别意图
　　宋谢元画折枝碧桃
　　宋陈自明花草
　　元赵雍黄公望合卷
　　元黄公望沙碛图
　　元黄公望溪山无尽图
　　元黄公望溪山雨意图
　　元黄公望画九品莲花
　　元王振鹏画伯牙鼓琴图
　　元倪瓒壶月轩图
  </div>
  <div class="pagination">
   <a href="石渠宝笈_page40.html">
    上一页
   </a>
   <span>
    ...
   </span>
   <a href="石渠宝笈_page36.html">
    36
   </a>
   <a href="石渠宝笈_page37.html">
    37
   </a>
   <a href="石渠宝笈_page38.html">
    38
   </a>
   <a href="石渠宝笈_page39.html">
    39
   </a>
   <a href="石渠宝笈_page40.html">
    40
   </a>
   <span class="current-page">
    41
   </span>
   <a href="石渠宝笈_page42.html">
    42
   </a>
   <a href="石渠宝笈_page43.html">
    43
   </a>
   <a href="石渠宝笈_page44.html">
    44
   </a>
   <a href="石渠宝笈_page45.html">
    45
   </a>
   <a href="石渠宝笈_page46.html">
    46
   </a>
   <span>
    ...
   </span>
   <a href="石渠宝笈_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
