<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 160 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 160 页/共 231 页</h1>
    <div class="content">　　妮古録云皴法董源麻皮皴范寛雨皴【俗云芝麻皴】李将军小斧劈皴李唐大斧劈皴巨然短笔麻皴江贯道师巨然泥里拔钉皴夏圭师李唐米元晖拖泥带水皴先以水笔皴后却用墨笔
　　叔达夏山图
　　外録
　　画鉴云董源夏山图见在史崇文家天眞烂漫拍塞满轴不为虚歇烘鎻之意而幽深古润使人神情爽朗古人云山隂道上行应接不暇岂意数尺败素亦能若是耶
　　北苑龙宿郊民图
　　外録
　　容台集云余家有董源龙宿郊民图不知所取何义大都箪壶迎师之意盖宋艺祖下江南时所进御者画甚奇名则謟矣
　　书画舫云董源龙宿郊民图系进呈本乃是冩宋太祖登极事者大竒大奇
　　董叔达夏山林木图
　　外録
　　书画舫云董叔达夏山林木小直幅纸本水墨神品惜收藏未善不称神明焕然耳
　　北苑仙山楼阁图
　　外録
　　书画舫云河南俞氏藏董源仙山楼阁图一轴绢本浅绛色用笔最为疎逸不惟树石古雅人物生动而中间界画精妙不让衞贤郭忠恕辈余每展玩如从山隂道上行令人接应不暇始知汤垕评源夏山图者端非虚语乃沈括存中云北苑多冩江南眞山不为奇峭其用笔极草草近视之几不类物象逺观则景物粲然是未许其秀润也岂亦未覩其全邪
　　董北苑风雨出蛰图
　　外録
　　书画舫云董源绘事冠絶南唐不特山水入神兼工画龙郡城汤氏藏其风雨出蛰龙图宋秘府物尝入贾丞相家有悦生封字二印的系眞迹好事者谓为董羽笔非也
　　叔达江南山色图
　　外録
　　书画舫云闻叔达江南山色巨幅双軿绢本止存半帧原系沈啓南故物今藏董宰家品在画史所载庐山图上眞絶笔也
　　笔谈云江南中主时有北苑使董源善画尤工秋岚逺景多冩江南真山不为奇峭之笔其后建业僧巨然祖述源法皆臻妙理大体源及巨然画笔皆宜逺观其用笔甚草草近视之几不类物象逺观则景物粲然幽情逺思如覩异境源尝画落照图近视无工逺观村落杳然深逺悉是晚景逺峰之顶宛有返照之色此妙处也
　　画鉴云董源天眞烂漫平淡多奇唐无此品在毕宏之上此米元章议论唐画山水至宋始备如源又在诸公之上树石幽润峰峦清胜蚤年矾头颇多暮年一洗旧习余于秘府见春龙出蛰图孔子哭虞丘子图春山图溪岸图秋山图及窠石二帧于人间约见二十本皆其平生得意合作源之后有钟陵僧巨然及刘道士刘与巨然同时画亦同但刘画则以道士在左巨然则以僧在左以此为别耳要皆各得源之一体至米氏父子用其遗法别出新意自成一家然得源之正者巨然为最也
　　董叔达江山渔艇图【双绢大幅设色羣山左峙巨浸古涵梵刹云外林壑孤深中间亭阁掩映灌木沙溆渔舟三二舟并泊一人停桡回顾一人垂钓一舟半藏芦渚渟萧寂人间世似罕有此鱼乡】
　　董北苑潇湘图卷【绢本髙一尺六寸长四尺许用花青运墨淡着色画洞庭张乐地潇湘帝子游诗意笔在象外画中墨寳】
　　此卷余以丁酉六月得于长安卷有文三桥题董北苑字失其半不知何图也既展之即定为潇湘图盖宣和画谱所载而以选诗为境所谓洞庭张乐地潇湘帝子游者耳忆余丙申持节长沙行潇湘道中蒹葭渔网汀洲丛木茅庵樵径晴峦逺隄一一如此图令人不动歩而重作湘江之客昔人乃有以画为假山水而以山水为真画者何颠倒见也董源画世如星凤此卷尤奇古荒率僧巨然于此还丹梅道人尝其一脔者余何幸得卧游其间耶董其昌题己亥首夏三日【书蓝笺装图前】
　　舟行诸岩欲动云吞雨吐时霡霂微下未审有渰之声在檐石欤在绢素欤为石袁亲家亲家收藏如此至寳葵丘城堕家失有此数帧不宜郁宜快也王铎【书卷后隔水绫上】
　　余以丙申持节吉藩行潇湘道中越明年得此北苑潇湘图乃为重游湘江矣今年复以校士湖南秋日乗风积雨初霁因出此图印以眞境因知古人名不虚得予为三游湘江矣忽忽已是十年事良可兴感万厯乙巳九月前一日书于湘江舟中董其昌
　　万厯癸丑射阳湖舟中阅四月十七日【右二题纸本装圗后】
　　外録
　　襄阳画学云董源峰头不工絶涧危径幽壑荒迥多真意
　　又画史云余家董源雾景横披全幅山骨隠显林梢出没意趣高古
　　鲜于伯几题董北苑山水云爱山不得山中住长日空吟忆山句偶然见此虚堂间顿觉还我沧洲趣隂厓絶壑雷雨【阙】苍藤老木蛟龙怒岸石荦确溪涧濶知有人家入无路一重一掩深复深危桥古木依云林是中宜有避世者我欲径去投冠簪源也世本膏梁子胸中丘壑有如此后来仅见僧巨然笔墨虽工气难似想当解衣盘礴初意匠妙与造化俱官闲禄饱日无事吮墨含毫时自娯谁怜龌龊百僚底双鬂尘埃对此图
　　画谱拾遗云董源山水有二种一様水墨矾头疎林逺树平淡幽深山石作麻皮皴一様着色者皴纹甚少用色浓古人物多用青红面施粉素皆佳作也
　　妮古録云宰携示北苑一卷谛审之有二姝及鼔瑟吹笙者有渔人布网漉鱼者宰曰潇湘图也盖取洞庭张乐地潇湘帝子游二语为境耳卷长丈许神彩焕然又云余曽游潇湘道上山川奇秀大都如此图而是时方见伯时潇湘卷亦复效之作一小幅今见北苑乃知伯时虽名家所乏苍茫之气耳宋宣和谱有北苑潇湘图云
　　又云董宰云余家所藏北苑画有潇湘图秋山行旅图又二图不着其名【按图即宣和谱中夏山秋山二图】一从白下徐国公家购之一则金吾郑君与余余尝悬北苑于堂中兼以倪黄诸迹无复于北苑着眼者政自不知元人来处耳
　　书画舫云董宰太史酷好北苑画迹前后收得四本内惟潇湘图卷为最至以四源名其堂云按米氏画史曰董源平淡天成唐无此法在毕宏之上近世神品格髙无与比也峰峦出没云雾显晦不妆巧趣皆得天真岚色郁苍枝干劲挺咸有生意溪桥渔浦洲渚掩映一片江南也董源又有秋山图河伯娶妇图
　　又云董宰题叔达巨幅云魏府收藏董北苑画天下第一真极笔也此画与宰家藏潇湘图巨然秋山图二卷皆是无上神品
　　画鉴云山水之为物禀造化之灵秀隂阳晦防雨晴寒暑朝昏昼夜随形改歩有无穷之趣自非胸中丘壑汪洋如万顷波者未易摹冩如六朝至唐初画者虽多笔法位置深得古意自王维张璪毕宏郑防之徒出深造其理五代荆闗又别出新意一洗前习迨于宋朝董源李成寛范三家鼎立前无古人后无来者山水之法始备三家之下各有入室弟子两三人终不逮也
　　董北苑溪山行旅图【绢本水墨挂幅实半幅也长三尺四寸濶一尺六寸旧称江南有半幅董源眞迹指此】
　　余求董北苑画于江南不能得万厯癸巳春与友人饮顾仲方第因语及之仲方曰公入长安从张乐山金吾购之此有眞迹乃从吾郡马耆清和尚徃者先是余少时于清公观画犹厯歴在眼特不知为北苑耳比入都三日有徽人呉江邨持画数幅谒余余方肃客倦甚未及发其画首叩之曰君知有张金吾乐山否呉愕然曰其人已千古矣公何谓谒之亟也余曰吾家北苑画无恙否呉执图以上曰即此是余惊喜不自持展看之次如逢旧友亦有防数云辛丑五月廿六日记
　　此画为溪山行旅图沈石田家藏物石田有自临溪山行旅用书题欵亦妙手也宰【小楷书画绫两旁】
　　石　恪
　　石子専维摩图
　　外録
　　东坡集譔石恪画维摩颂云我观众工工一师人持一药疗一病风劳欲寒气欲暖肺肝肾胃更相克挟方储药如丘山卒无一药堪施用有大医王抚掌笑谢遣众工病随愈问大医王以何药还是众工所用者我观三十二菩萨各以意谈不二门而维摩诘黙无语三十二义一时堕我观此义亦不堕维摩初不离是説譬如油蜡作灯烛不以火终不明忽见黙然无语处三十二说皆光焰佛子若读维摩经当作是念为正念我观维摩方丈室能受九百万菩萨三万二千师子座皆悉容受不迫迮又能分布一鉢饭餍饱十方无量众断取妙喜佛世界如持鍼锋一枣叶云是菩萨不思议住大解脱神通力我观石子一处士麻鞋破防露两肋能使笔端出维摩神力又过维摩诘若云此画无实相毗耶城中亦非实佛子若见维摩相应作此观为正观
　　赵　干
　　赵干江行初雪图
　　江行初雪　画院学生赵干状
　　外録
　　书画舫云赵干江行初雪图是明昌秘府藏本眞迹神品上上皇元天厯二年十一月日进入御府中间有文宗御题玺记卷尾具奎章阁诸臣张景先柯九思虞集等十一人衔位虽南唐名手而具胜国气韵又一竒也通卷洒粉作雪轻盈飞舞足称前无古人后元王岱宗密雪图实祖述之不知者谓其法始于黄鹤山樵殆非也又干自题名云江行初雪画院学生赵干状凡十一字字体竒逸足称两絶云嘉靖间归分宜权相家引首闗防具存今在松陵呉仲庚所余尝再阅
　　王齐翰
　　王待诏挑耳图卷【一名勘书图】
　　外録
　　书画舫云王齐翰挑耳图卷前有徽庙宸翰曰勘书图又有睿思东阁大印御书葫芦印后有宸翰曰王齐翰妙笔又有御书方印建业文房之印秘府葫芦印所画屏障间细山水全仿王摩诘至人物衣纹宛然呉道子法也后有眉山两蘓及王晋卿防不能悉録今在锡山安氏妮古録云李伯时笔非也
　　燕文贵
　　燕文贵秋山萧寺图卷【绢本髙九寸余长九尺一寸余水墨浅设色林峦屋宇人物舟骑细且工矣傅色虽淡而苍然秀气入眼自尔殊观前后宋元人并项氏収藏诸印不録前有项氏编号小治字】
　　【欵书】燕文贵画【小楷书图尾】
　　浔阳江上山如绣挟策追游忆徃年柿叶霜黄秋满壑芙蓉波冷月临川钓舟个个来沙曲梵宇层层倚树颠白髪田园归计晚断肠西望夕阳边钟陵余复【八分书】
　　为爱前朝寺披图忆旧游醉骑支遁马闲覔海翁鸥落涧松林月悬崖瀑布秋媿无栖隠地吟咏到沧洲樗庵屠文
　　野棠花落过清明春事匆匆梦里惊倚棹幽吟沙际路半江烟雨暮潮生　己酉二月廿一日为清明日风雨凄然舟泊东林西浒歩过伯璇徴君高斋焚香瀹茗出示燕文贵秋山萧寺图展玩既乆因冩是日所赋絶句于上倪瓒
　　漫浪遨游五十年髙崕絶巘出云眼明恍识图中意江峡曾乗万里船天游生陆广
　　忽见燕侯画令人忆旧游千岩开太古万木耸高秋石路驱轻骑江风送逺舟人间无此景舒卷不能休曲江居士钱惟善
　　己酉歳仆客沈隠君伯璿家观燕文贵精妙入神画不敢缀辞沈君索诗书卷后勉赋四语后二载复观斯卷诸公沛然吟长篇沈君复索鄙诗故有是作
　　长风吹船过彭蠡缥缈云峦矗天际天柱峰回玉笋遥金掌芙蓉半空起汴宋先后多画师回斡天机谁比拟燕侯文贵世罕得染清妍才擅美斯图拂拭双眼明幽讨直须论万里箾槮络石亏云根鐡壁苍崖彻涧沚绀殿珠楼佛寺中丹台玉室仙境里水边沙际市桥通野店人家茅屋底令我忆旧游心迹追冥捜华星辉丹壑防杖凌洲安期羡门子招邀指蓬丘回视句呉山培塿一土坏载复观斯图慷慨兴歌讴天游生陆广
　　萧寺久寥落燕侯为发山横红树晚殿鎻碧云凉杖策情仍在乗舟意不忘独懐前代事抚景暗悲伤　右萧寺图乃燕侯文贵所作按梁武帝造佛寺令萧子云飞白大书萧寺二字故名今览此图不胜感慨漫赋是诗书识于后环中老人鲍恂野性乐山水防居违素心萧然困疲役胡能遂幽寻恒思惬所适胜概恣登临秋清景尤旷苍翠列遥岑霜余委蔓草孤秀爱云林畸人寡谐俗结宇丹崖隂浮念不烦遣寂寞契冲襟况复迩萧寺禅诵有遗音箪瓢足自老簪组知难任披图忆所厯阅歳兹已深景物匪殊昔但伤华髪侵何当脱尘躅归休期自今河南髙巽志题于秀水隠居秋山望不尽萧寺意无穷岩壑飞霜月楼台落水风待船茅屋近乗骑野桥通神防燕侯得当时孰与同前东塔住山若允
　　长江浩荡秋波碧待渡行人立沙侧望中烟树翠糢糊夹岸层峦几千尺禅宫梵刹山逺林林间曲迳归僧寻也知画史眞善幻一幅生绡至今吟啸生罗纮
　　六月闲居尘事寡故人相访衡门下示我秋山萧寺图云是燕侯之所冩燕侯画癖人共知苦心毫素鬓成丝江山楚越曾徧览援笔絶境移于斯千岩万壑气森爽木落天虚百泉响翠碧含风薜荔悬青林积雨莓苔长磵谷金银佛寺开五云楼殿影崔巍听经鹤绕多罗树卫法龙趋七宝台秋涛江上兼天涌浦溆联绵山纵幽人乗暇唤舟航逋客还寻蹑坡垅野骑防捜渡小桥水边林下逢渔樵烟岑猿啸清袅袅芦洲雁起轻飘飘乃知异境不可得汨没人间看遗墨布袜青鞋兴浩然尘容白首归犹惑依稀云气上衣襟动我登山临水心山中故人倘招隠结茅拟旁苍崕隂长沙萧规下舆酌清泉歩自山南陲跻攀得幽胜超摅遂忘疲依岩结净宇面海啓髙扉振衣虚台迥窥窦隂云迷佛镫昼荧荧翻经惟老缁竟日无啸语适闻林鸟啼谓非隔人世静趣寜若兹久思脱尘网负累势莫遗所遇惬遐思何能即幽栖射利念已絶狥名心更违终寻烟霞侣同赴沧洲期　八月十三日过顾子羽东溪小隠羽为伯璇求题萧寺图时予匆促理櫂不得思索遂冩题海云兰若诗于其右彭城刘堪识
　　回崖列岫郁相连兠率楼台际碧天飞鸟已还秋色里疎钟犹在夕阳边溪桥缓辔官人马野饭维梢客子船记得宦游逢此景披图不觉思茫然莆田黄守
　　燕文贵呉兴人初师河东郝恵徃来京师市画于天门道上待诏高益见而竒之闻于宋太宗命冩相国寺树石端拱中勅画臣面进纨扇上赏其精笔曾画舶船渡海像七夕夜市图工丽无比神庙时又有燕文季画院谓之燕家景终不及文贵此卷萧寺图也张无奇出示于白石山房客有谓其南宋者余故拈此题于卷后天啓二年十二月望日呵冻书陈继儒题
　　外録
　　书画舫云檇李项氏有燕文贵秋山萧寺短卷极精乃宋秘书省官画也今归张修羽家
　　燕文贵七夕夜市舶船渡海二图
　　外録
　　画系云燕文贵呉兴人善画山水精细之极尤为太宗所重文贵尝画七夕夜市图自安业界北头向东至潘楼竹木市井尽存状其浩穰之所至为精备又富商髙氏家有文贵画舶船渡海图其本大不盈尺舟如叶人如麦而樯帆篙橹指呼奋勇尽得态度至于风波浩荡岛屿相望蛟蜃杂出咫尺千里何其妙也二图详载圣朝名画评云
　　郭忠恕
　　郭恕先升龙图卷
　　建武神僊事渺茫西池王母惜刘郎赤龙一去无消息儿子东方御榻旁
　　万户千门筑汉宫巍峩井干与天通青禽当日衔书降从此瑶池碧树红冯子振奉皇姊大长公主命题
　　海上参差十二楼阆风圃防云浮神仙尚厌人间世故作乗龙汗漫游
　　建章宫阙漏沈沈翠辇春游接上林未识嫦娥天上乐广寒丹树五云深邓文原
　　云旗昼下觌仙姿汉殿隂隂碧潄池眼见赤龙腾踏去穆王八骏不能追赵岩
　　郭主簿越王宫殿图卷
　　外録
　　书画舫云越王宫殿图卷郭忠恕画曾入严分宜家其后籍没朱节庵国公以折俸得之流传至董宰处其长三丈有余皆没骨山也全图法度森严亦复清逸之极细检乃画钱镠王宫殿非于越也此卷系宋禙収藏如新予尝再阅
　　又云恕先界画原本尹继昭尝见继昭姑蘓台阁图行笔古雅渊源盖有自矣
　　画系云五代郭忠恕状貌奇伟卓荦不羣自柴世宗时以明经中第厯官周易博士入国朝太宗喜忠恕名节特授国子监主簿后坐事迁谪竟尸解焉忠恕工篆凌轹晋魏以来字学其画尤精宫室界画髙古置之康衢世目未必售也厯百歳方有知者至目之为逸品政如韩愈论文以谓似古人必大怪之时时作应俗文字示人则以为好矣古人难知如此予于忠恕画本亦云
　　郭主簿模摩诘本网川图卷
　　【欵书】河北郭忠恕奉命复本【书图后】
　　王右丞辋川图与予昔在杭苕故家见者一様前有集贤院御书印内合同印题摩诘本后书河北郭忠恕奉命复本则知为江南李后主时临本也虎贲中郎更无辨处郭亦妙笔矣右丞唐开元天宝朝士名维字摩诘工诗画辋川其所居自冩为图精密细润在小李将军着色山水右今如鲁宝玉大弓絶无仅有吾昂霄珍之重之携上天京名公相一见赏识鉴定价增十倍大徳戊戌冬至庐陵民八十叟李旺元晖防又诗
　　园图亲画早流传已是人间五百年凝碧池头秋句在当时几负此林泉
　　辋川图有二本此从矮本所临画格高絶观此犹有生意为赋短句袁桷
　　诗中传画意画里见诗余山色无还有云光见复舒前溪渔父宿旧宅梵王居千古风流在披图俨起予
　　摩诘尝与裴迪倡和廿絶纪辋川之胜至今读之如身游其间此本甚精致尚可想见其景与诗防之时也因追而和之
　　孟城坳
　　春风孟城坳年年自花柳当日倦游人何处谈空有
　　华子冈
　　蜿蜒浮逺空惨淡凝古色出云亦何心既雨返无极
　　文杏馆
　　种杏白云间因之葺茅宇莺声烟中曙虎迹夜来雨
　　斤竹岭
</div>
    <div class="pagination">
<a href="式古堂书画汇考_page159.html">上一页</a><span>...</span><a href="式古堂书画汇考_page155.html">155</a><a href="式古堂书画汇考_page156.html">156</a><a href="式古堂书画汇考_page157.html">157</a><a href="式古堂书画汇考_page158.html">158</a><a href="式古堂书画汇考_page159.html">159</a><span class="current-page">160</span><a href="式古堂书画汇考_page161.html">161</a><a href="式古堂书画汇考_page162.html">162</a><a href="式古堂书画汇考_page163.html">163</a><a href="式古堂书画汇考_page164.html">164</a><a href="式古堂书画汇考_page165.html">165</a><span>...</span><a href="式古堂书画汇考_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
