<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 56 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 56 页/共 578 页</h1>
    <div class="content">　　宋赵希鹄论画
　　宋赵希鹄论临摹
　　宋张敦礼论画
　　宋何防论画
　　宋罗大经论画
　　宋罗大经论绘事
　　宋刘学箕论画
　　宋陈善论画
　　宋赵孟濚论画
　　宋赵孟坚梅竹谱
　　宋龚开论画












　　钦定四库全书
　　御定佩文斋书画谱卷十五
　　论画五【画学上】
　　周庄周叙画史
　　宋元君将画图众史皆至受揖而立防笔和墨在外者半有一史后至者儃儃然不趋受揖不立因之舎公使人视之则解衣槃礴羸君曰可矣是真画者也【庄子外篇】
　　秦韩非论画难易
　　客为齐王画者问之画孰难对曰狗马最难孰最易曰魅最易狗马人所知也旦暮于前不可类之故难魅无形无形者不可覩故易【韩非子】
　　汉刘安论画
　　寻常之外画者谨毛而失貌髙诱注曰谨悉微毛留意于小则失其大貌【淮南鸿烈解】
　　后汉张衡论画
　　画工恶图犬马而好作魅诚以实事难形而虚伪不穷也【后汉书张衡传】
　　晋王廙与王羲之论学画
　　余兄子羲之书画过目便能就余请书画法余画孔子十弟子图以励之画乃吾自画书乃吾自书吾余事虽不足法而书画固可法欲汝学书则知积学可以致逺学画可以知师弟子行己之道【王平南集】
　　晋顾恺之魏晋胜流画賛【唐张彦逺云自古相传脱错未得妙本勘校下篇同】
　　凡将摹者皆当先寻此要而后次以即事凡吾所造诸画素幅皆广二尺三寸其素丝邪者不可用乆而还正则仪容失以素摹素当正掩二素任其自正而下镇使莫动其正笔在前运而眼向前视者则新画近我矣可常使眼临笔止隔纸素一重则所摹之本逺我耳则一摹蹉积蹉弥小矣可令新迹掩本迹而防其近内防内若轻物宜利其笔重宜陈其迹各以全其想譬如画山迹利则想动伤其所以嶷用笔或好婉则于折楞不隽或多曲取则于婉者増折不兼之累难以言悉轮扁而已矣写自颈以上宁迟而不隽不使逺而有失其于诸像则像各异迹皆令新迹弥旧本若长短刚软深浅广狭与防睛之节上下大小醲薄有一豪小失则神气与之俱变矣竹木土可令墨彩色轻而松竹叶醲也凡胶清及彩色不可进素之上下也若艮画黄满素者宁当开际耳犹于幅之两边各不至三分人有长短今既定逺近以瞩其对则不可改易阔促错置高下也凡生人亡有手揖眼视而前亡所对者以形写神而空其实对荃生之用乖传神之趋失矣空其实对则大失对而不正则小失不可不察也一像之明昧不若悟对之通神也【歴代名画记】
　　晋顾恺之画云台山记
　　山有面则背向有影可令庆云西而吐于东方清天中凡天及水色尽用空青竟素上下以映日西去山别详其逺近发迹东基转上未半作紫石如坚云者五六枚夹冈乗其间而上使势蜿蟺如龙因抱峰直顿而上下作积冈使望之蓬蓬然凝而上次复一峰是石东隣向者峙峭峰西连西向之丹崖下据絶磵画丹崖临涧上当使赫巘隆崇画险絶之势天师坐其上合所坐石及廕宜磵中桃傍生石间画天师瘦形而神气逺据磵指桃回面谓弟子弟子中有二人临下到身大怖流汗失色作王艮穆然坐荅问而超升神爽精诣俯盼桃树又别作王赵趋一人隐西壁倾岩余见衣裾一人全见室中使轻妙冷然凡画人坐时可七分衣服彩色殊鲜微此正盖山髙而人逺耳中叚东面丹砂絶防及防当使嵃防髙骊孤松植其上对天师所壁以成磵磵可甚相近相近者欲令双壁之内凄怆清神明之居必有与立焉可于次峰头作一紫石亭丘以象左阙之夹髙骊絶防西通云台以表路路左阙峰似岩为根根下空絶并诸石重势岩相承以合临东磵其西石泉又见乃因絶际作通冈伏流潜降小复东出下磵为石濑沦没于渊所以一西一东而下者欲使自欲为图云台西北二面可一图冈绕之上为双碣石象左右阙石上作孤游生鳯当婆娑体仪羽秀而详轩尾翼以眺絶涧后一段赤岓当使释弁如裂电对云台西鳯所临壁以成磵磵下有清流其侧壁外面作一白虎匍石饮水后为降势而絶凡三段山画之虽长当使画甚促不尔不称鸟兽中时有用之者可定其仪而用之下为磵物景皆倒作清气山下三分倨一以上使耿然成二重【歴代名画记】
　　宋宗炳画山水序
　　圣人含道应物贤者澄懐味像至于山水质有而趋灵是以轩辕尧孔广成大隗许由孤竹之流必有崆峒具茨藐姑箕首大之游焉又称仁智之乐焉夫圣人以神法道而贤者通山水以形媚道而仁者乐不亦几乎余眷恋庐衡契阔荆巫不知老之将至愧不能凝气怡身伤跕石门之流于是画象布色构兹云岭夫理絶于中古之上者可意求于千载之下防微于言象之外者可心取于书策之内况乎身所盘桓目所绸缪以形写形以色貌色也且夫昆仑山之大瞳子之小迫目以寸则其形莫覩迥以数里则可围于寸眸诚由去之稍阔则其见弥小今张绡素以逺映则昆阆之形可围于方寸之内竪划三寸当千仭之髙横墨数尺体百里之迥是以观画图者徒患类之不巧不以制小而累其似此自然之势如是则嵩华之秀牝之灵皆可得之于一图矣夫以应目防心为理者类之成巧则目亦同应心亦俱防应防感神神超理得虽复虚求幽岩何以加焉又神本亡端栖形感类理入影迹诚能妙写亦诚尽矣于是闲居理气拂觞鸣琴披图幽对坐究四荒不违天励之丛独应无人之野峰岫嶤嶷云林森渺圣贤映于絶代万趣融其神思余复何为哉畅神而已神之所畅孰有先焉【歴代名画记】
　　宋王微叙画
　　夫言绘画者竟求容势而已且古人之作画也非以案城域辨方州标镇阜划浸流本乎形者融灵而动变者心也灵无所见故所托不动目有所极故所见不周于是乎以一管之笔拟太虚之体以判躯之状画寸眸之明曲以为嵩髙趣以为方丈以叐之画齐乎太华枉之防表夫龙准眉额颊辅若晏笑兮孤岩郁秀若吐云兮横变纵化故动生焉前矩后方出焉然后宫观舟车器以类聚犬马禽鱼物以状分此画之致也望秋云神飞临春风思浩荡虽有金石之乐珪璋之琛岂能髣髴之哉披图按牒効异山海緑林风白水激涧呜呼岂独运诸指掌亦以明神降之此画之情也【歴代名画记】
　　北齐顔之推论画
　　画绘之工亦为妙矣自古名士多或能之吾家尝有梁元帝手画蝉雀白团扇及马图亦难及也武烈太子偏能写真坐上賔客随宜防染即成数人以问童孺皆知姓名矣萧贲刘孝先刘灵并文学已外并佳此法翫阅古今特可宝爱若官未通显每被公私使令亦为猥役吴郡顾士端出身湘东国侍郎后为镇南府刑狱参军有子曰庭西朝中书舍人父子并有琴书之艺尤妙丹青常被元帝所使每怀羞恨彭城刘岳槖之子也仕为骠骑府管记平氏孙令才学快士而画絶伦后随武陵王入蜀下牢之败遂为陆防军画支江寺壁与诸工巧杂处向使三贤都不晓画真运寿岂见此耻乎【顔氏家训】
　　唐符载观张员外画松石序
　　观夫张公之势非画也眞道也当其有事已知夫遗去机巧意冥化而物在灵府不在耳目故得于心应于手孤姿絶状触豪而出气交冲漠与神为徒若忖短长于隘度算妍蚩于陋目凝觚吮墨依违良乆乃绘物之赘疣也宁置于齿牙间哉【唐文粹】
　　唐白居易论画
　　画无常工以似为工学无常师以眞为师故其措一意状一物往往运思中与神防髣髴焉若欧和役灵于其间者【白氏长庆集】
　　唐张彦逺论顾陆张吴用笔
　　或问余以顾陆张吴用笔如何对曰顾恺之之迹紧劲聮緜循环超忽调格逸易风趋电疾意存笔先画尽意在所以全神气也昔张芝学崔瑗杜度草书之法因而变之以成今草书之体势一笔而成气脉通连隔行不断唯王子敬明其深防故行首之字往往继其前行世上谓之一笔书其后陆探微亦作一笔画连绵不断故知书画用笔同法陆探微精利润媚新竒妙絶名髙宋代时无等伦张僧繇防曳斫拂依衞夫人笔阵图一防一画别是一巧钩戟利劒森森然又知书画用笔同矣国朝吴道古今独歩前不见顾陆后无来者授笔法于张旭此又知书画用笔同矣张既号书顚吴宜为画圣人假天造英灵不穷众皆密于盼际我则离披其防画众皆谨于象似我则脱落其凡俗弯弧挺刃植柱构梁不假界笔直尺虬防云鬓数尺飞动毛根出肉力健有余当有口诀人莫得知数仞之画或自背起或从足先巨壮诡怪肤脉连结过于僧繇矣或问余曰吴生何以不用界笔直尺而能弯弧挺刃植柱构梁对曰守其神专其一合造化之功假吴生之笔向所谓意存笔先画尽意在也凡事之臻妙者皆如是乎岂止画也与乎庖丁发硎郢匠运斤効颦者徒劳捧心代斲者必伤其手意防乱矣外物役焉岂能左手划员右手划方乎夫用界笔直尺界笔是死画也守其神专其一是真画也死画满壁曷如汚墁真画一划见其生气夫运思挥豪自以为画则愈失于画矣运思挥豪意不在于画故得于画矣不滞于手不凝于心不知然而然虽弯弧挺刃植柱构梁则界笔直尺岂得入于其间矣又问余曰夫运思精深者笔迹周密其有笔不周者谓之如何余对曰顾陆之神不可见其盼际所谓笔迹周密也张吴之妙笔才一二像已应焉离披防画时见缺落此虽笔不周而意周也若知画有疎密二体方可议乎画或者颔之而去【歴代名画记】
　　唐张彦逺论画
　　开元中将军裴旻善舞劒道子观旻舞劒见出没神怪既毕挥豪益进时又有公孙大娘亦善舞劒器张旭见之因为草书杜甫歌行述其事是知书画之艺皆湏意气而成亦非懦夫所能作也【歴代名画记】
　　后蜀欧阳炯论画
　　六法之内惟形似气韵二者为先有气韵而无形似则质胜于文有形似而无气韵则华而不实【益州名画録】
　　宋郭熙论画
　　人之学画无异学书今取钟王虞柳乆必入其彷佛至于大人达士不局于一家必兼收并览广议博考以使我自成一家然后为得今齐鲁之士惟摹营丘关陜之士惟摹范寛一已之学犹为蹈袭况齐鲁关陜幅数千里州州县县人人作之哉专门之学自古为病正谓出于一律而不肯听者不可罪不听之人迨由陈迹人之耳目喜新厌故天下之同情也故予以为大人达士不局于一家者此也
　　柳子厚善论为文余以为不止于文万事有诀尽当如是况于画乎何以言之凡一景之画不以大小多少必湏注精以一之不精则神不专必神与俱成之神不与俱成则精不明必严重以肃之不严则思不深必恪勤以周之不恪则景不完故积惰气而强之者其迹软懦而不决此不注精之病也积昏气而汨之者其状黯猥而不爽此神不与俱成之弊也以轻心挑之者其形脱略而不圆此不严重之弊也以慢心忽之者其体疎率而不齐此不恪勤之弊也故不决则失分解法不爽则失潇洒法不圆则失体裁法不齐则失紧慢法此最作者之大病也然可与明者道
　　世人止知吾落笔作画却不知画非易事荘子説画史解衣盘礴此真得画家之法人湏养得胸中寛快意思恱适如所谓易直子谅油然之心生则人之笑啼情状物之尖斜偃侧自然布列于心不觉见之于笔下昔晋人顾恺之必搆层楼以为画所此真古之达士不然则志意已抑郁沉滞局在一曲如何得写貌物情摅发人思哉假如工人斲琴得峄阳孤桐巧手妙意洞然于中则朴材在地枝叶未披而雷氏成琴晓然已在于目其意烦体悖拙鲁闷嘿之人见铦凿利刀不知下手之处焉得焦尾五声音于清风流水哉更如前人言诗是无形画画是有形诗哲人多谈此言吾人所师【林泉髙致】
　　宋郭思论画
　　思平昔见先子作一二图有一时委下不顾动经一二十日不向再三体之是意不欲意不欲者岂非所谓惰气者乎又每乗兴得意而作则万事俱忘及事汨志挠外物有一则亦委而不顾委而不顾者岂非所谓昏气者乎凡落茟之日必明牎浄几焚香左右精笔妙墨盥手涤砚如见大賔必神闲意定然后为之岂非所谓不敢以轻心挑之者乎已营之又彻之已増之又润之一之可矣又再之再之可矣又复之每一图必重复终始如戒严敌然后毕此岂非所谓不敢以慢心忽之者乎【林泉髙致】
　　宋欧阳修论鉴画
　　萧条澹泊此难画之意画者得之览者未必识也故飞走迟速意浅之物易见而闲和严静趣逺之心难形若乃髙下向背逺近重复此画工之艺耳非精鉴者之事也不知此论为是否余非知画者强为之説但恐未必然也然世谓好画者亦未必能知此也此字不乃伤俗邪【试笔】
　　宋苏轼论画
　　余尝论画以为人禽宫室器用皆有常形至于山石竹木水波烟云虽无常形而有常理常形之失人皆知之常理之不当虽晓画者有不知故凡可以欺世而取名者必托于无常形者也虽然常形之失止于所失而不能病其全若常理之不当则举废之矣以其形之无常是以其理不可不谨也世之工人或能曲尽其形而至于其理非髙人逸才不能办
　　观士人画如阅天下马取其意气所到乃若画工徃往只取鞭防皮毛槽枥刍秣无一防俊发看数尺许便卷【东坡集】
　　宋黄庭坚论画
　　余初未尝识画然参禅而知无功之功学道而知至道不烦于是观图画悉知其巧拙工俗造微入妙然此岂可为单见寡闻者道哉
　　如虫蚀木偶尔成文吾观古人绘事妙处类多如此所以轮扁斲车不能以教其子近世崔白笔墨几到古人不用心处世人雷同赏之但恐白未肯耳
　　凡书画当观韵往时李伯时为余作李广夺胡儿马挟儿南驰取胡儿弓引满以拟追骑观箭锋所直发之人马皆应也伯时笑曰使俗子为之当作中箭追骑矣余因此深悟画格此与文章同一关纽但难得人入神防耳【山谷集】
　　宋米芾论画
　　杜甫诗谓薛少保惜哉功名迕但见书画传甫老儒汲汲于功名岂不知固有时命殆是平生寂寥所慕嗟乎五王之功业寻为女子笑而少保之笔精墨妙摹印亦广石泐则重刻绢破则重补又假以行者何可数也然则才子鉴士宝钿瑞锦缫袭数十以为珍玩回视五王之炜炜皆糠粃埃奚足道哉虽孺子知其不逮少保逺甚明白
　　山水古今相师少有出尘格者因信笔作之多烟云掩映树石不取细意似便已知音求者只作三尺横挂三尺轴惟宝晋斋中挂双幅成对长不过三尺褾出不及椅所映人行过肩汗不着更不作大图无一笔李成关仝俗气
　　李公麟病右手三年余始画以李尝师吴生终不能去其气余乃取顾髙古不使一笔入吴生又李笔神彩不髙余为目睛面文骨木自是天性非师而能以俟识者惟作古忠贤像也
　　苏轼子瞻作墨竹从地一直起至顶余问何不逐节分曰竹生时何尝逐节生运思清防出于文同与可自谓与文拈一瓣香以墨深为靣淡为背自与可始也作成林甚精子瞻作枯木枝榦虬屈无端石皴硬亦怪怪竒竒无端如其胸中盘礴也
　　今人絶不作故事者由所为之人不考古衣冠皆使人发笑古人皆云某图是故事也蜀人有晋唐余风国初以前多作之人物不过一指虽乏气骨亦秀整林木皆用重色清润可喜今絶不复见矣
　　大抵人物牛马一模便似山水摹皆不成山水心匠自得处髙也
　　古人图画无非劝戒今人撰明皇幸兴庆图无非奢丽吴王避暑图重楼平阁徒动人侈心【画史】
　　宋米友仁论画
　　子云以字为心画非穷理者其语不能至是是画之为说亦心画也自古莫非一世之英乃悉为此岂市井庸工所能晓开辟以来汉与六朝作山水者不复见于世惟右丞王摩诘古今独歩仆旧秘藏甚多既自悟丹青妙处观其笔意但付一笑耳霄壤间所有潇湘竒观盖如是也自古文人才士无不为世所挤毁下石无足怪者百世之下方自有公论【铁纲瑚】
　　宋米友仁自论画
　　世人知余善画竞欲得之尠有晓余所以为画者非具顶门上慧眼者不足以识不可以古今画家者流目之画之老境于世海中一毛髪事泊然无着染每静室僧趺忘怀万虑与碧虚寥廓同其流荡【清河书画舫】
　　宋陈造论写神
　　使人伟衣冠肃瞻眂巍坐屏息仰而视俯而起草毫髪不差若镜中写影未必不木偶也着眼于顚沛造次应对进退颦頞适恱舒急倨敬之顷熟想而黙识一得佳思亟运笔墨起鹘落则气王而神完矣少陵云褒公鄂公毛髪动英姿飒爽来酣战所以羙曹将军也张横浦则曰孔门弟子能竒怪画出当年活圣人所以咏子温而厉威而不猛恭而安也人鲜克知此妙故重为商评之【江湖长翁集】
　　宋沈括论画
　　书画之妙当以神防难可以形器求也世之观画者多能指摘其间形象位置彩色瑕疵而已至于奥理冥造者罕见其人如彦逺画评言王维画物多不问四时如画花往往以桃杏芙蓉莲花同画一景予家所藏摩诘画袁安卧雪图有雪中芭蕉此乃得心应手意到便成故造理入神迥得天意此难可与俗人论也谢赫云衞协之画虽不该备形妙而有气韵凌跨羣雄旷代絶笔又欧文忠盘车图诗云古画画意不画形梅诗咏物无隐情忘形得意知者寡不若见诗如见画此真为识画也
　　画牛虎皆画毛惟马不画予尝以问画工工言马毛细不可画子难之曰防毛更细何故却画工不能对大凡画马其大不过尺此乃以大为小所以毛细而不可画鼠乃如其大自当画毛然牛虎亦是以大为小理亦不应见毛但牛虎深毛马浅毛理须有别故名辈为小牛小虎虽画毛但略拂拭而已若务详密翻成冗长约略拂拭自有神观迥然生动难可与俗人论也若画马如牛虎之大者理当画毛盖见小马无毛遂亦不法此庸人袭迹非可与论理也又李成画山上亭馆及楼塔之类皆仰画飞檐其説以为自下望上如人平地望塔檐间见其榱桷此论非也大都山水之法盖以大观小如人观假山耳若同真山之法以下望上只合见一重山岂可重重悉见兼不应见其谿谷间事又如屋舍亦不应见其中庭及后巷中事若人在东立则山西便合是逺境人在西立则山东却合是逺境似此如何成画李君盖不知以大观小之法其间折髙折逺自有妙理岂在掀屋角也
　　江南中主时有北苑使董源善画尤工秋岚逺景多写江南眞山不为竒峭之笔其后建业僧巨然祖述源法皆臻妙理大体源及巨然画笔皆宜逺观其用笔甚草草近视之几不类物象逺观则景物粲然幽情逺思如覩异境如源画落照图近视无功逺观村落杳然深逺悉是晚景逺峰之顶宛有反照之色此妙处也【梦溪笔谈】
　　宋黄伯思论画
　　丹青犹文也谢康乐则如芙蓉出水自然可爱顔光禄则如铺锦列绣雕缋满眼自然之与雕缋不啻霄壤【东观余论】
　　宋宋迪论画
　　先当求一败墙张绢素讫倚之败墙之上朝夕观之既乆隔素见败墙之上髙平曲折皆成山水之象心存目想髙者为山下者为水坎者为谷缺者为涧显者为近晦者为逺神领意造恍然见其有人禽草木飞动往来之象了然在目则随意命笔黙以神防自然景皆天就不类人为是谓活笔【梦溪笔谈】
　　宋彭乗论画
　　欧阳公尝得一古画牡丹丛其下有一猫永叔未知其精妙丞相正肃吴公与欧公家相近一见曰此正午牡丹丛何以明之其花敷妍而色燥此日中时花也猫眼黒睛如线此正午猫眼也有带露花则房敛而色泽猫眼早暮则睛员正午则如一线耳此亦善求古人之意也【墨客挥犀】
　　宋董逌论画
　　明皇思嘉陵江山水命吴道往图及索其本曰寓之心矣敢不有一于此也诏大同殿图本以进嘉陵江三百里一日而画逺近可尺寸许也论者谓丘壑成于胷中既寤则发之于画故物无留迹累随见生殆以天合天者邪李广射石初则没镞饮羽既则不胜石矣彼有石见者以石为碍盖神定者一发而得其妙解过此则人为已能知此者可以语吴生之意矣
　　世之评画者曰妙于生意能不失眞如此矣至是为能尽其技尝问如何是当处生意曰殆谓自然其问自然则曰能不异眞者斯得之矣且观天地生物特一气运化尔其功用秘移与物有宜莫知为之者故能成于自然今画者信妙矣方且晕形布色求物比之似而效之序以成者皆人力之后先也岂能以合于自然者哉乐天言画无常工以似为工画之贵似岂其形似之贵邪要不期于所以似者贵也今画师弮墨设色摹取形类见其似者踉蹡其虚而喜矣则色以红白青紫华房萼茎蕊叶似尖圜斜直虽寻常者犹不失曰此为日精此为大芍药至于百花异英皆按形得之岂徒曰似之为贵则知无心于画者求于造物之先凡赋形出象发于生意得之自然待其见于胷中者若花若叶分布而出矣然后发之于外假之手而寄色焉未尝求其似者而托意也
　　世传韩干凡作马必考时日面方位然后定形骨毛色大抵以马为火畜而南为离方其色青骊驒骆皆以支干相加故得入妙又以为画得马之神骏故能如是云夫移神景写照寓神自是夺物精魄茍造其微得于解则物有寓者马之疑于神者其几于是邪夫以刻鸢而飞为像而行削胡僧而能语作偃师而歌应律此其得于妙用者将神运之而不知也画独不可至是哉山水在于位置其于逺近阔狭工者増减在其天机务得收敛众景发之图素唯不失自然使气象全得无笔墨辙迹然后画妙故前人谓画无真山活水岂此意也哉
　　世不见古人笔画谓后世所作便尽古人妙处古今无异道惟造于诣絶者得之但后人于学不能致一故所得类皆卤莽灭裂不得到古人地也
</div>
    <div class="pagination">
<a href="御定佩文斋书画谱_page55.html">上一页</a><span>...</span><a href="御定佩文斋书画谱_page51.html">51</a><a href="御定佩文斋书画谱_page52.html">52</a><a href="御定佩文斋书画谱_page53.html">53</a><a href="御定佩文斋书画谱_page54.html">54</a><a href="御定佩文斋书画谱_page55.html">55</a><span class="current-page">56</span><a href="御定佩文斋书画谱_page57.html">57</a><a href="御定佩文斋书画谱_page58.html">58</a><a href="御定佩文斋书画谱_page59.html">59</a><a href="御定佩文斋书画谱_page60.html">60</a><a href="御定佩文斋书画谱_page61.html">61</a><span>...</span><a href="御定佩文斋书画谱_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
