<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 254 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 254 页/共 578 页</h1>
    <div class="content">　　顾洪祝
　　顾洪祝不知何许人工画人物【画史防要】
　　王崇
　　王崇【与李成同时】李成看碑圗成画树石王崇画人物【周宻云烟过眼録】
　　钱昱
　　钱昱字就之吴越忠献王佐长子【见书家】聪敏覆棋工琴画【宋史吴越世家】
　　钱昆
　　钱昆字裕之吴越王俶之子归朝仕至秘书监自画寒芦沙鸟于纨扇人竞寳之【陈善杭州志】
　　钱仁熈
　　钱仁熙武肃诸孙颇读书善丹青尤工水牛多写于纨扇上归朝歴信泰光三州倅【陈善杭州志】
　　钱易
　　钱易字希白仕至翰林儤直【见书家】自画十六罗汉极古怪【陈善杭州志】
　　钱铧
　　钱铧字辅轩武肃第五子善丹青【陈善杭州志】
　　林逋
　　林逋字君复杭州钱塘人【见书家传】赐諡和靖处士【宋史本传】处士林逋居杭州西湖之孤山工书画善为诗【归田録】和靖亦善绘事【陈继儒妮古録】
　　徐崇嗣　徐崇勲
　　徐崇嗣崇勲者熙之孙也善画草虫时果花木蚕茧之类尤喜为连树及坠地枣备得形似无有及者士大夫谓二徐有祖之风【圣朝名画评】
　　崇嗣剏造新意不华不墨卷直叠色渍染号没骨花【梦溪笔谈】
　　徐崇矩
　　徐崇矩熙之孙也崇嗣崇勲其季孟焉熙画花木禽鱼蝉蝶蔬果之属极夺造化之妙一时从学者莫能窥其籓而崇矩兄弟遂能不坠作士女益工曲眉丰脸盖写花蝶之余思也【宣和画谱】
　　唐宿　唐忠祚
　　唐宿唐忠祚皆希雅之孙也善画翎毛花竹俱有格京师贵人家多有之【圣朝名画评】
　　燕文贵【圗画见闻志作燕贵画继作燕文季】
　　燕文贵吴兴人隶军中善画山水及人物初师河东郝惠太宗朝驾舟来京师多画山水人物货于天门之道待诏髙益见而惊之遂售数畨輙闻于上且曰臣奉诏写相国寺壁其间树石非文贵不成也上亦赏其精笔遂诏入圗画院端拱中勅画臣面进纨扇上览文贵者甚恱尝画七夕夜市圗状其浩穰之所至为精备富商髙氏家有文贵画舶船渡海像一本大不盈尺舟如叶人如麦而樯帆橰橹指呼奋跃尽得情状至于风波浩荡岛屿相望蛟蜃杂出咫尺千里何其妙也于山水不师古人自成一家而景物万变观者如真临焉画流至今称曰燕家景致【圣朝名画评】
　　髙文进
　　高文进从遇之子工画佛道曹吴兼备干德乙丑嵗蜀平至阙下太宗在潜邸多访求名艺文进徃依焉后授翰林待诏未几重修大相国寺命文进仿髙益旧本画行廊变相及太一宫寿宁观啓圣院暨开寳塔下诸功德墙壁率皆称防又勅令访求民间圗画继恩奬【图画见闻志】
　　国初髙益名大高待诏文进名小髙待诏今为翰林画工之宗小髙落笔髙妙名不虚得也【山谷集】
　　高懐节
　　髙怀节文进长子太宗朝为翰林待诏颇有父风尝与其父同画相国寺壁兼长屋木为人称爱也【图画见闻志】
　　髙怀寳
　　髙懐寳怀节之弟工画花竹翎毛草虫蔬果颇臻精妙与兄懐节同时入仕为图画院祗候【图画见闻志】
　　王道真
　　王道真字干叔新繁人善丹青太宗朝待诏高文进甚有声望上问谁如卿者文进曰新繁人王道真出臣上遂召入图画院为祗候与文进等传移相国寺髙益画壁及于大殿西偏门南面东壁画寳志化十二面观音相又与文进对画寺庭北门东面大神迁待诏及同文进计度玉清昭应宫壁当时称之【圣朝名画评】
　　道真亦善画鱼得杨辉之奥祥符中写金鱼一轴献丁朱崖甚见称赏亦画盘车尝为惠子五车书圗及挽粮济水圗皆为精备【同上】
　　道真工画佛道人物兼长屋木【圗画见闻志】
　　李用及　李象坤
　　李用及【名画评云京师人】李象坤并工画佛道人马尤精神尝与髙文进王道真同画相国寺壁并为良手【图画见闻志】
　　李用及画天廐马深得韩干笔法为病马尤有功古未有也画神体格雄赡筋力魁壮既无所羁束又不专诡怪独宗吴生之笔曽画相国寺壁至今称之【圣朝名画评】
　　孙知防
　　孙知防字太古彭山人一云眉阳人通论语老氏学尤善杂画师沙门令宗凡牧伯所至必与之相款髙谈剧辩皆出人意蜀中寺观多有亲笔画释老则徃山墅不茹荤经时方成晚居青城白侯坝之赵邨爱其水竹深茂以助逸兴【圣朝名画谱】
　　马公知节子元知成都酷嗜图画蜀有髙士孙知防以画得名然实非画师也公欲见之而不可得知防与寿宁院僧善一日于其阁上画惠逺送陆道士药山见李习之二壁僧宻以告公公径徃从之知防不得已掷笔而下不复终画公不一为忤礼之益厚知防亦愧其意作蜀江出山图俟其罢去追至劒门赠之【苏籀乐城遗言】
　　李廌云知防华阳真人有尊行寓意于画者也笔墨神妙度越众人乖崖公镇蜀雅闻其名欲一见之终不可致闻在僧舍饮亟损车骑却鸣驺徃诣之即投笔遁去及乖崖还朝道出劒关逢一村童持知防书负一箧迎道左曰公所喜者画也今以二图为献问知防所在则曰适一山人以书授我信去已逺矣张公益叹其髙【蜀中画苑】
　　蜀人重孙知防画笔东坡独曰工匠手耳【闻见后録】
　　赵云子
　　赵云子善画道像于青城文人观画诸仙竒絶孙太古尝隂使人问已画赵云孙画虽善而伤丰满乏清秀气孙由是感悟【图画见闻志】
　　赵云子画笔略到而意已具工者不然托于椎陋以戯侮来者此栁下惠之不恭东方朔之玩世滑稽之雄乎【东坡集】
　　童仁益
　　童仁益蜀中人工画人物尊像出自天资不由师授乃孙知防之亚尝画青城山丈人观诸仙淳化末以成都天庆观仙游阁下旧有石恪画左右龙虎君仁益遂抒思援豪于天庆观前亦画龙虎君两壁及画大慈寺中佛殿汉孝明帝摩腾竺法三藏保福院画首楞严二十五观笔力尤健颇有圗轴于辇下好事者徃徃误评为知防之笔也【图画见闻志】
　　牟谷
　　牟谷【名画评云字子冲】不知何许人工相术善传写太宗朝为图画院只候端拱初诏令随使者徃交趾写安南王黎桓并诸陪臣真像留止数年既还居阊阖门外久之真宗幸建隆观谷乃以所冩太宗正面御容张于户内上见之勅中使收赴行在诘其所由谷具以实对上命释之时太宗御容已令元霭写毕乃更令谷冩正面御容防授翰林待诏冩正面惟谷一人【图画见闻志】
　　李雄
　　李雄北海人略有艺文尤好丹青之学太宗时祗于图画院上一日徧诏籍在院中者出纨扇令各进所画雄曰臣之技不精于此所学者不过神虽三五十尺亦为之上怒索劒欲诛雄亦无屈意俄得释去后遁还乡曲【圣朝名画评】
　　陆文通
　　陆文通江南人画山水道释楼台得名于时山水学董元巨然画道释尤工【宣和画谱】
　　侯翼【名画评作侯翌】
　　侯翼【名画评云字子冲】安定人工画佛道人物夙振吴风穷乎奥防长安雒汭寺壁尤多兼有三敎圣像故事人物等传于世【图画见闻志】
　　陶裔
　　陶裔京兆鄠人幼警悟多巧思隶后苑造作所为匠者组织珠翠为副珈歩摇花奁璎珞之饰及结花钿为羽仙仪仗太宗嘉赏之且曰以此意移于丹青安知无后世名裔感上言潜志营学遂得祗于图画院精于写生召入画御座扆屏极其精神两嵗方毕又画大殿十二幅屏多作祝寿之意迁待诏裔笔法与黄筌相近故时人语曰西蜀黄筌东京陶裔【圣朝名画评】
　　蔡润
　　蔡润建康人善画舟船及江河水势随李煜赴朝籍为八作司赤白匠太宗尝览润舟车图因问画者名氏左右进曰八作匠人蔡润笔也上亦悟曰首江南归命者邪遽诏入圗画院为待诏勅画楚襄王游江圗尤为精备上嗟异久之【圣朝名画评】
　　孙白
　　孙白画水剏意作防浚原平波细流停为潋灎引为决泄尽出前人意外别为新规胜槩不假山石为激跃而自成迅流不借滩濑为湍溅而自成冲决使夫萦纡曲直随流荡漾自然长文细络有序不乱此真水也【广川画防】
　　丁谓
　　丁谓字谓之更字公言苏州长洲人淳化二年登进士甲科累官平章事封晋国公谓机敏过人文字累数千百言一览輙诵善谈笑尤喜为诗至于圗画博弈音律无不洞晓【宋史本传】
　　邢敦
　　邢敦字君雅家雍丘躭玩经史工绘画里中号邢夫子真宗幸亳诏敦许州助教敦让不受【宋史本】
　　杜衍
　　杜衍字世昌越州山隂人【见书家传】官至集贤殿大学士太子太傅封祁国公諡正献【宋史本传】
　　公自少好学工书画【欧阳文忠公集】
　　王曽
　　王曽字孝先青州益都人【见书家传】仁宗时为右仆射同门下侍郎平章事諡文正【宋史本传】
　　王文正书画皆合格【画史防要】
　　李端懿
　　李端懿字元伯开封人【见书家传】官镇潼军节度使喜为诗工书画【欧阳文忠公集】
　　屈鼎
　　屈鼎京师人仁宗朝为圗画院祗候工画山水得燕贵之髣髴【圗画见闻志】
　　泰人有屈鼎者乃许道宁之师善分布涧谷间见屈曲之状然有笔而无思致林木皆晻霭而已道宁气格似过之学不及也【东坡集】
　　许道宁
　　许道宁河间人学李成画山水林木初市药于端门前人有赎者必画树石兼与之无不称其精妙由此有声遂游公卿之门多见礼待相国张文懿公令道宁画其居壁及屏风等文懿深加赏爱作歌赠之道宁所长者三一林木二平逺三野水皆造其妙而又命意狂逸自成一家【圣朝名画评】
　　道宁学李光丞始尚矜谨老年唯以笔画简快为己任故峰峦峭拔林木劲硬别成一家体张文懿赠诗曰李成谢世范寛死唯有长安许道宁非过言也【圗画见闻志】
　　李宗成
　　李宗成鄜畤人工画山水寒林学李成破墨润媚取象幽竒林麓江臯尤为尽善【图画见闻志】
　　翟院深
　　翟院深营丘人名隶乐工善击鼓师乡人李成画山水喜为峰峦之景时人议得李成之画者三人许道宁得成之气李宗成得成之形院深得成之风后成孙宥为开封尹日购其祖画多误售院深之笔【圣朝名画评】翟院深营丘伶人师李成山水颇得其体一日府宴张乐院深击鼓为节忽停挝仰望鼓声不续左右惊愕太守召问之对曰适乐作次有孤云横飞淡行可爱意欲圗写凝思久之不知鼓声之失节也太守笑而释之【江少虞皇朝事实类苑】
　　武宗元
　　武宗元【图画见闻志云初名道宗】字总之河南白波人世业儒父道与丞相文惠公为布衣交将宗元诣之时方成童大被称赏文惠妻以外孙用其廕得太庙斋郎年十七文惠请画北邙山老子庙壁颇为精絶景德末章圣营玉清昭应宫募天下画流逾三千数中程者不减百人分为二部宗元为左部之长丁朱崖为宫使语僚佐曰适见靡旗乱辙者悉为宗元所逐矣中岳天封观置百金以求名手宗元乗兴挥冩无毫发遗恨洛中南宫三圣宫东壁画十太一皆丈余又于河南广福院写廻廊壁今并存焉宗元亦不常奋笔虽贵人名臣日走于门求之甚勤未尝肯诺京师富商髙生有画癖常刺拜于庭下迨十余年欲得水月观音一轴宗元许之又三年方成携诣髙生生已殂矣焚画垂泣而去丞相文懿张公生辰宗元献消灾菩萨二轴公张于千嵗堂甚秘重焉歴官至虞部贠外郎【圣朝名画评】
　　武宗元比部学吴道子画佛菩萨神得其髣髴【栾城集】
　　王兼济
　　王兼济西京洛阳人简傲嗜酒不修人事学吴生为画得其余趣武宗元长于大像当世称絶兼济尝与对手同于本京南三圣殿画太一兼济乃西壁焉中岳天封观西壁圣帝入队亦兼济笔【圣朝名画评】
　　王拙
　　王拙字守拙河东人大中祥符初营玉清昭应宫募天下画流拙为右部第一人与宗元为对时人多许之乃画本宫五百灵官众天女朝元等壁【圣朝名画评】
　　王居正
　　王居正拙之子也俗以其小字多呼为憨哥学丹青有父风师周昉士女略得其妙尝于苑圃寺观众游之处必据高隙以观士女格态凡欲命笔则澄秘思虑故于形似为得【圣朝名画评】
　　孙懐説
　　孙懐説安定灵台人任侠不事产业喜丹青学吴生略得其奥乗兴命笔徃徃称絶多为好事者取去故人间少见其本【圣朝名画评】
　　文同题孙懐説纸本乱石云孙老抱竒笔临纸恣挥洒从头埽乱石磥砢随墨下焦顽与圎润无一不精者谁信万钧重卷之不盈把【丹渊集】
　　高元亨
　　高元亨字彦德京师人一名怀寳端愿拘礼法尝褒衣大带引奚奴行人以儒者视之真庙时为圗画院祗尝画从驾两军角抵戏塲圗写其观者四合如堵坐立翘企攀扶俯仰及富贵贫贱老幼长少缁黄技术外夷之人莫不备具至有争怒解挽千变万状求真尽得古未有也【圣朝名画评】
　　元亨工画佛道人物兼长屋木【图画见闻志】
</div>
    <div class="pagination">
<a href="御定佩文斋书画谱_page253.html">上一页</a><span>...</span><a href="御定佩文斋书画谱_page249.html">249</a><a href="御定佩文斋书画谱_page250.html">250</a><a href="御定佩文斋书画谱_page251.html">251</a><a href="御定佩文斋书画谱_page252.html">252</a><a href="御定佩文斋书画谱_page253.html">253</a><span class="current-page">254</span><a href="御定佩文斋书画谱_page255.html">255</a><a href="御定佩文斋书画谱_page256.html">256</a><a href="御定佩文斋书画谱_page257.html">257</a><a href="御定佩文斋书画谱_page258.html">258</a><a href="御定佩文斋书画谱_page259.html">259</a><span>...</span><a href="御定佩文斋书画谱_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
