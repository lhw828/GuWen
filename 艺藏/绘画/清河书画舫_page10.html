<!DOCTYPE html>
<html>
<head>
    <meta charset="UTF-8">
    <title>清河书画舫 - 第 10 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清河书画舫 - 第 10 页/共 26 页</h1>
    <div class="content">　　【附　徐熙踯躅海棠图　杜陵浣花醉归图】
　　黄筌写生富艳生动旷古无对予尝见其临边鸾葵花一幅花心数蜂如活又云烟过眼录载其独钓图山峯刻峭前元时在张受益处筌山水师郑防知名孟蜀间真良史也同时伪翰林学士欧阳烱尝撰蜀八卦殿壁画奇异记见之益州名画录盖边鸾之后一人而已
　　东坡与钱济明云家有黄筌画龙防起两山间阴威凛然旧作郡时以祈雨有应今夕具香灯试祷之济明虽家居必不废闵雨意可来燔一炷香否【东坡集】
　　唐人花鸟边鸾最为驰誉大抵精于设色秾艳如生其他画者虽多具有得失歴五代而得黄筌资集诸家之善山水师李升鹤师薛稷龙水师孙位至于花竹翎毛超出众史筌之画可齐名者惟江南徐熙熙志趣髙尚画草木虫鱼妙夺造化非世之画工所可及也熙画花落墨颇重中畧施丹粉生意勃然黄之子居寳居寀熙之孙崇嗣崇矩各得家学熙之下有唐希雅亦佳多作颤笔棘针之类是效其主李重光书法后有长沙易元吉作花果禽畜尤长獐猿多游山林窥援狖禽鸟之乐图其天趣若赵昌惟以傅染为工求其骨法气韵稍劣也又如滕昌祐丘余庆葛守昌崔白艾宣丁贶之徒皆得其绪余以成一家要之花鸟一科唐之边鸾宋之徐黄为古今规式所谓前无古人后无来者是也【画鉴】黄筌画古木信笔涂抺画竹如斩钉截铁至京见二幅信天下奇笔也【画评】
　　黄筌善为没骨画凡花果多不落墨惟用五彩布成其花色如初开极有生意信妙絶也噫亦奇甚矣
　　国初江南布衣徐熙伪蜀翰林待诏黄筌皆以善画著名尤长于画花竹蜀平黄筌并子居宷居寳弟惟亮皆翰林图画院擅名一时其后江南平徐熙至京师送图画院品其画格诸黄画花妙在傅色用笔极精细殆不见墨迹但以轻色染成谓之写生徐熙以墨笔画之殊草草畧施丹粉而已神气逈出别有生动之意筌恶其轧已言其粗恶不入格罢之熙之子乃效诸黄之格更不用墨笔直以粉色图之谓之没骨图尤工与诸黄不相下筌等不复能瑕疵遂得齿院品然其气韵皆不及熙逺甚【笔谈】
　　画花赵昌意在似徐熙意不在似非髙于画者不能以似与不似苐其髙逺盖意不在似者太史公之于文杜工部之于诗是也【谈艺】
　　徐熙浣花醉归图旧在夏文振氏见图绘寳鉴可考花鸟以徐熙为神黄筌为妙【米氏画史云黄筌画不足收易摹徐熙画】
　　【不可摹】
　　宣和帝次之赵昌为品之下熙画世不多有余向见其踯躅海棠一轴宣和秘府故物足称神品追忆万厯乙巳冬日有客以祐陵梅花鸜鹆求售上有御题玺记笔法痛快神彩如生定在黄徐堂庑间也闗仝【仝一作穜】
　　仙游图　夏山欲雨图
　　张伯起自言少时颇有画癖购藏闗仝仙游图行卷甚奇米海岳故物也真赏等印具存【其先出丁相家亦见徳隅斋画品】笔法淳古渐近自然正如太羮酒不以饤饾为工者相传仝平生不善画人物多求胡翼为之【此后世画人合作之始】
　　闗仝人物俗木石出于毕宏有枝无干
　　苏舜钦子美家有毕宏一幅山水奇古题数行云笔势凶险是也
　　沈括收毕宏画两轴一幅上以大青和墨大笔直抹不皱作柱天髙半峯满八分一幅生向下作斜凿开曲栏约峻峰崕一瀑布落下两大石塞路头不作圆平生半腰云遮下迹石数块一童抱琴由曲栏转山去一古木卧倚石奇古沈贵秀日见之及居润问之云已易与人竟不再出至今常在梦寐【米氏画史】
　　仙游图唐闗仝所作故相国丁公印章在焉仝画山水入妙然于人物非工每有得意者必使胡翼主人物此图神仙翼所作也大石丛立矻然万仞色若精铁上无尘埃下无粪壤四面斩絶不通人迹而深岩委涧有楼观洞府鸾鹤花竹之胜杖履而遨游者皆羽毛飘飘若仰风而上征自非仙灵所居而何石之并者左右视之各见其圆鋭长短逺近之势石之坐卧者上下视之各见其方圜广狭薄厚之形笔墨畧到便能移人心目使人必求其意趣此又足以见其能也【徳隅斋画品】
　　关仝雾鎻山关图差嫩是蚤年真迹在京师人家【画鉴】长安关仝画师荆浩而源出毕宏晩负出蓝声价喜作秋山寒林渔市山驿使夫观者怳疑身在防桥风雪中闻猿三峡不复知有尘俗状葢一时之絶云仝之为画脱畧毫楮笔愈简而气愈壮景愈少而意愈长深造古淡如诗中渊明琴中贺若非碌碌画工所能及也【画系】关仝山水下笔辣甚锡山顾氏藏其夏山欲雨图小帧一名谿山林木上有天厯之寳苍古简淡云物粲然也又琅琊王冏伯亦尝购得山水一本树石极粗皴法疎逸不知果为关画否耳
　　关仝工于枯木笔粗李成妙于寒林笔细粗者竟当让细亦定论也向见仝画袁安卧雪短卷笔意简逺所谓不恨臣无二王法亦恨二王无臣法者
　　释贯休
　　大阿罗汉图　楷书心经
　　【附　王齐翰勘书图】
　　寒山寺僧世传释贯休大阿罗汉一卷原系贾师宪故物笔迹狂逸树石幽奇前有明昌题识后有乔氏印记周公谨鲜于伯防题名左方连亚栖草书赞文一篇则后人配上者非其故也【伪翰林学士欧阳炯有禅月大师应梦罗汉歌见益州名画录】
　　贯休自题十六罗汉象　信州懐玉山十六罗汉广明初于登髙安和送十身西岳贯休作以干宁初冬孟十三日于江宁再续前十本相去已十六年　峕景昭禅人自【阙】来见请当年将归懐玉【真迹】
　　与大觉禅师琏公　人至辱书伏承法候安裕倾向倾向昨奉闻欲舍禅月罗汉非有他也先君爱此画私心以为舍施莫如舍所甚爱而先君所与厚善者莫如公又此画颇似灵异累有所觉于梦寐不欲尽谈嫌涉怪尔以此益不欲与俗家收藏意只如此而来书乃见疑欲换金水罗汉开书不觉失笑近世士风薄恶动有可疑不谓世外之人犹复尔也请勿复谈此某比乏人可令赍去兵卒之类又不足分付告吾师差一谨干小师赍笼杖来迎取并古佛一轴亦同舍也钱塘景物乐之忘归舍弟今自陈州得替当受东南幕官冬初恐到此亦未甚的诗笔计益老健或借得数首一观良幸到此亦有拙恶百十首闲暇当录寄也【东坡全集】
　　似道留心书画家藏名迹多至千卷其宣和绍兴秘府故物往往乞请得之今徐烜赫名迹载悦生古迹记者不录苐录其稍隐者着于篇　法书　崔瑗临史游急就章　王廙仲春帖　王导省示帖　卫恒往来帖王徽之至节帖　王珣三月帖　张翼舅氏帖　王蒙余杭帖　张翰思乡帖　孔琳之日月帖　谢灵运古诗帖　梁武帝异趣帖　王筠至节帖　萧思话奏事帖　王僧防陈情帖　蔡景厯寂然帖　陆缮稽古帖唐代宗守岁诗　裴行俭千文　李阳冰篆书心经李白乘兴帖　徐峤之天童经　杜甫秋日防府咏
　　怀一百韵　白居易丰年帖　杜牧之张好好诗　张籍希深帖　李商隐正书月赋　陆希声赠光诗许浑乌丝栏诗稿　杜光庭诗帖　杨庭五蕴论　薛涛萱草诗　韩偓芝兰帖　苏灵芝达磨铭　王仁裕送王禹偁诗　钱镠贡枣帖　欧阳修赠苏子美诗石延年大字诗帖　陆经武林謡　陈景元岩栖赋张九成小字黄庭经　释法晖细书经塔　名画　卫协毛诗图　史道硕八骏图　梁元帝番客入朝图顾野王古贤像　郑法士读碑图　杨宁刘聪对戎图薛稷二鹤图　何长夀西域图　张諲春山游赏图杨升没骨山水　曹霸玉花骢图　江都王马图
　　孙位春龙起蛰图　张志和渔父词图　韦偃岁寒图范琼大悲观音像　李渐三马图　张南本文殊部
　　从图　张元十六罗汉图　赵公祐正坐佛　钟隐角鹰图　勾龙爽髙士图　支仲元佛会图　释贯休大阿罗汉图　杜子瓌寳檀菩萨像　滕昌祐满堂春张图紫微朝会图　罗塞翁画羊　王齐翰勘书图惠崇江南春图　张训礼出猎图　王居正纺车图杜霄吴王避暑图　武宗元朝元仙仗图　邓隐白描十二国图　石恪摩说法图　丘文播田家移居图王士元渔村暮雪图　侯翌问病维摩图　吴淮龙水图　燕文贵舶船渡海图　刘常杏林春色图　厉归真江隄放牧图　孙梦卿松石问禅图　李得柔南华真人像　唐希雅竹禽图　赵邈龊战沙虎　易元吉子母猿　刘宷落花游鱼　梁楷莲经变相　王谷洞庭晚照图　李时雍渭川晚晴图　晁补之莲溪图冯觐金风万籁图　童氏六隐图　李嵩龙宫海藏图僧梦休风竹图　艳艳春山图【悦生别录】　梁武帝真迹爱业愈深一念修怨永堕异趣君示【真迹】
　　右梁武帝异趣帖冷金纸上书全学王子敬家法自隋唐迄宋元流落民闲未知名我朝万厯初藏韩存良太史家得董元宰刻石戏鸿堂中而始显其后王肯堂王野改题为子敬真迹非也崇祯纪元元旦之又明日朝延世兄出以相示为之撃节叹赏漫成口号云异趣两行十四字气压千秋百万籖王家此事差前列平复曹娥堪并肩晋书一变兹其附庸时米庵张丑纂修书史作梁武载记卷第一【长元按梁武帝异趣帖有王肻堂防语详见真迹日录中】
　　李白不以书名乃乘兴一帖字画飘逸行笔不让古人展玩敬服其词曰乘兴踏月西入酒家不觉人物两忘身在世外【书系】
　　赵徳麟防太白帖云虽自九天分不与万李同林步处雷惊电绕空余翰墨窥寻此赵徳麟防防所藏李太白醉草后其实自谓也【春渚纪闻】
　　杜牧之行书张好好诗末简畧有残阙董元宰为摹刻戏鸿堂帖中娬媚而有古意真名迹也【书系】
　　永叔介甫俱文胜词词胜诗诗胜书子瞻书胜词词胜画画胜文文胜诗然文等耳余俱非子瞻敌也鲁直书胜词词胜诗诗胜文少游词胜书书胜文文胜诗【艺苑巵言】欧阳修寄苏子美诗真迹姚少师尝为僧洪武中住北平庆夀寺得此帖于戍卒家少师自有防藏于其孙廷用亦见寓意编也　陈仲醇言六一居士极好书然书不能工大都书有不可学处亦犹画家气韵必在生知禅家所谓无师智不可强也而东坡先生题防云欧阳文忠公用尖笔干墨作方濶字神采秀防膏润无穷使后人观之如见清眉丰颊进趋奕如也二家持论不同盖如此【书系】
　　释法晖政和二年天宁节以细书经塔来上作正书如半芝蔴粒写佛经十部曰妙法莲华经楞严经维摩经圆觉经金刚经普贤行法经大悲经佛顶尊胜经延夀经仁王防国经自塔顶起以至趺坐层级鳞次不差毫末恍然如郁罗萧台突兀碧落说者谓作此字时取窍宻室正当下笔处容光一明而不耀故至细可书然其字累数百万不容脱落而始终如一亦其诚心则有是耶【书系】
　　旧称周穆王八骏日驰三万里晋武帝时所得古本乃穆王时画黄素上为之腐败昏溃而骨气宛在逸状奇形盖亦龙之类也遂令史道硕模写之宋齐梁陈以为国寳隋文帝灭陈图书散逸此画为贺若弼所得齐王暕知而求之荅以骏马四十蹄美锦四十段后复进献炀帝至唐贞观中勅借魏王泰因而传模于世【图画见闻志此图赵子昻有摹本在王元美家奕奕有神】
　　曹霸画人马笔墨沉着神采生动余平生凡四见真迹一奚官试马图在申屠侍御家一调马图在李士宏家并宋髙宗题印其一下槽马图一黑一骝色圉人背立见须眉髣髴奇甚其一余所藏人马图红衣美髯奚官牵玉面骍绿衣阉官牵照夜白笔意神采与前三画同赵集贤子昻尝题云唐人善画马者甚众而曹韩为之最葢其命意髙古不求形似所以出众工之右耳此卷曹笔无疑圉人太仆自有一种气象非世俗所能知也集贤当代赏识岂欺我哉【画鉴】
　　忠宣旧藏一江都王马往年自庆赴阙李伯时自京前路延见求观忠宣云某非吝但道路难为检寻俟至阙未晚李日夕恳之甚力寻出李见之称叹失措借归累日用意模写竟不能下手复还之但以粉牌牓其上云神妙上上品江都王马云某看之累日不能下笔聊留数字以见归向之意时米元章作郎每到相府求观不与言惟绕屋狂呌而已不尽珍赏之意然绢地朽烂为数十片无能修之者李因荐一匠者酬庸值四十千就书室背之乃以画正凑于卓上畧无邪侧用油纸覆微洒水以物砑之着纸上豪厘不失然后用绢托其背遂为完物崇宁初归尚方矣【范公称过庭录】
　　蒋仲永收韦侯【名鶠】松一幅千枝万叶非经岁不成鳞文一一如真笔细圆润楳泽有张璪涧底松葛氏物余托购乃自取之【米氏画史　长元按花字号内韩干名下画系一条当入此】
　　赵忠简公家藏故韦偃画松絶妙上题韦偃岁寒图广政二年十月七日奉防将仕郎守将作监臣黄居寀识旁有小古印及得全堂诸印忠简在贬所尝失之其孙盛后于他书画得之至今藏其家云【研北杂志】
　　王齐翰挑耳图卷前有徽庙宸翰曰勘书图又有睿思东阁大印御书胡芦印后有宸翰曰王齐翰妙笔又有御书方印建业文房之印秘府胡芦印所画屏障闲细山水全仿王摩诘至人物衣纹宛然吴道子法也后有眉山两苏及王晋卿防不能悉录【今在锡山安氏妮古录云李伯时笔非也】
　　东坡譔石恪画维摩颂　我观众工工一师人持一药疗一病风劳欲寒气欲暖肺肝肾胃更相克挟方储药如丘山卒无一药堪施用有大医王抚掌笑谢遣众工病随愈问大医王以何药还是众工所用者我观三十二菩萨各以意谈不二门而维摩诘黙无语三十二义一时堕我观此义亦不堕维摩初不离是说譬如油蜡作灯烛不以火终不明忽见黙然无语处三十二说皆光熖佛子若读维摩经当作是念为正念我观维摩方丈室能受九百万菩萨三万二千师子座皆悉容受不迫迮又能分布一鉢饭餍饱十方无量众断取妙喜佛世界如持鍼锋一枣叶云是菩萨不思议住大解脱神通力我观石子一处士麻鞋破防露两肋能使笔端出维摩神力又过维摩诘若云此画无实相毗耶城中亦非实佛子若见维摩像应作此观为正观【东坡集】燕文贵吴兴人善画山水精细之极尤为太宗所重文贵尝画七夕夜市图自安业界北头向东至潘楼竹木市井尽存状其浩穰之所至为精备又富商髙氏家有文贵画舶船渡海图其本大不盈尺舟如叶人如麦而樯帆篙橹指呼奋勇尽得态度至于风波浩荡岛屿相望蛟蜃杂出咫尺千里何其妙也二图详载圣朝名画评云【画系】
　　晁补之字无咎济北人元祐中为吏部郎中绍圣末谪监信州税流落久之张天觉当国起知泗州不累月下世有自画山水留春堂大屏上题云胸中正可吞云梦盏里何妨对圣贤有意清秋入衡霍为君无尽写江天又题自画山水寄人云虎观他年青汗手白头田亩未能闲自嫌麦陇无佳思戏作南齐百里山陈无已独爱重其迹亦尝咏其画扇云前身阮始平今代王摩诘偃屈盖代气百万入咫尺无咎又尝增莲社图様自以意先为山石位置向背作粉本以授画史孟仲宁令传模之菩萨仿候翌天王仿吴道元云气松石仿闗仝堂殿草树仿周昉界画楼阁仿郭忠恕卧槎垂藤仿李成岩壁痩木仿许道宁湍流山岭仿董源骑从鞬服仿卫贤马似韩干虎似包鼎猿猴兎鹿似易元吉元鹤白鹇鸟鼠似崔白集彼众长共成胜事今人家往往临摹其本以传世者多矣【画继】
　　项氏藏李嵩服田图卷系宋御府池前后凡十二段每段有思陵楷书诗题识以绍兴小玺画上识以乾卦图书井井可玩【诗中凡云耘云等字皆缺其未详系某庙讳字当考】其卷通幅长绢以墨界断末有李嵩画三字题名按思陵虽系偏安之主而能留心农事亦可谓之贤矣严持泰携示唐子畏独乐园江山行旅二卷仙杏花开女几山风月何须遍五湖两幅杂仿李伯时刘松年李晞古家法并浅绛色可喜又张梦晋朝仙图卷后有唐子畏题咏沈启南太湖一览卷全师董巨钱鹤滩题云仿效玉黄鹤非也次出吴仲圭墨竹卷其前录李息斋画竹法而后方竹枝数段段各有题并奕奕有神次出李公麟华严变相长卷用麻笺铁线白描仅人物面部以浅色染成亦异制也后有宋庠虞集题防末出文征仲四体千文矮卷系蚤年笔陈道复防之甚详又祝希哲吴中胜景诗卷宋经笺上行书全学王大令又赵子昻临黄庭外景经白麻真迹按公自防盖盛年之笔为束季博作也持泰自云家有唐子畏五岳游图卷倪元镇江南春词卷前有征仲补图后有成闲名人和章极备张九成小字黄庭经全法逸少王叔明焚笛图卷画奇事又奇苏东坡墨竹卷楚颂帖并奇而楷书金刚经真迹全法顔平原尤为长公擅塲之作兼防尾复得松雪翁笔未及一一拜阅志此以志向往








　　清河书画舫卷五上
<子部,艺术类,书画之属,清河书画舫>
　　钦定四库全书
　　清河书画舫卷五下
　　明　张丑　撰
　　补遗
　　顔真卿【附李纲张浚吕颐浩赵鼎李光手札】
　　唐顔真卿小字麻姑坛记　右小字麻姑坛记顔真卿撰并书或疑非鲁公书鲁公喜书大字予家所藏顔氏碑最多未尝有小字者惟干禄字书注最为小字而其体法与此记不同盖干禄之注特舒和而不局蹙此记遒峻紧结尤为精悍此所以或者疑之也余初亦颇以为惑及把玩久之笔画巨细皆有法愈看愈佳然后知非鲁公不能书也故聊志之以释疑者治平元年二月六日书【集古录】
　　题顔书东方朔画赞　顔鲁公平生冩碑惟东方朔赞最为精雄字闲栉比而不失清逺其后见逸少本乃知鲁公字临此书虽大小相悬而义类良是非得于书未易论也【东坡题防】
　　防翟公巽所藏石刻　顔书东方曼倩画赞笔圆而劲肥痩得中但字身差长盖崔子玉字形如此前辈或随时用一人笔法耳【山谷题防】
　　朱巨川告顔书其孙灌园屡持入秀州崇徳邑中不用为防余以金梭易之又一告类徐浩书在邑人王衷处亦巨川告也刘泾得余顔告背纸上有五分墨至今装为秘玩然如徐告粗有徐法耳王诜与余厚善爱之笃一日见语曰固愿得之遂以韩马易去马寻于刘泾处换一石也此书至今在王诜处【朱氏书史】
　　董逌书鲁公祭侄文云峻防一角潜虚半股此于书法其体裁宜于此矣至于分若抵背合如并目以侧映斜以斜附曲然后成书而古人于此葢尽之也鲁公于书其过人处正在法度备存而端劲庄持望之知为盛徳君子也尝问懐素折钗股何如屋漏水曰老贼尽之矣前人于其隐处亦自矜持不以告人其造微者然后得之此二体又在八法六体之外乃知一技而其法之众至此公祭犹子文殆兼存此体者也【广川书防　此防多引用智果心成诵中语】
　　防古帖后　鲁公书殊不类纸乃烟薰周副之语尤俚俗罗绍威用罗氏世寳印犯唐讳益可疑防语诗句亦鄙甚也君谟岂至是哉唯钱希白字奇古可喜然非题帖乃剪他轴附卷后耳【渭南集】
　　小字麻姑坛记大字中兴颂碑并属大厯年间所书种种妙絶独东方先生画像赞并碑隂系天寳中书乃其少年作也至顔氏家庙碑最为老笔则在建中元年书之
　　五公手札　李忠定公真迹　纲再拜近被亲笔诏书以向条具边防利害特加褒谕上恩隆厚何以克当孤危之迹去国十年闲闗险阻无所不至拳拳孤忠今乃见察苐深感泣今录诏书并谢表劄子去恐欲知也纲里病日加不复堪为世用然使静而谋之则有暇矣近于所寓僧舍之侧葺小圃莳花种药为经行游息之地戏作上梁文及圃中十二咏輙以拜呈如得妙句为林下之光幸甚幸甚纲再拜　张忠献公真迹浚咨目顿首再拜即日小雨作寒伏惟机政之暇钧候起止万福区区已次丹阳张期以今日相会岳过太平数日之闲事可决也惟钱粮邈然无捱户帖州县皆不敢催督尚观望改易耳将如之何早夜思之任今日责者诚难内有轻举之谤外防聚敛之责终不若前时居庙堂偷安少悔之为愈也然则国家大计又将如何况吾侪被上厚恩且天下所责望乎凡有可致力者更冀黙于内切祝切祝常州许笔甚佳但毫极难得已令计置余千万为天下自爱不宣浚咨目顿首再拜元镇丞相老兄【钧座】　二十八日早谨空　浚再拜防贼陆梁出于州郡养成端倪渐以滋蔓左右谈笑措置招抚勦除惬当事会朝廷倚重巨镇一听规谋切望颐指早为之所庶民获安居为惠甚大僣率僣率浚再拜　吕忠穆公真迹　颐浩再拜台眷均福承奉郎权富阳县徐端义乃旧同官之弟前为富阳承诸司尝奉乞知本县荐诸使屡更易辟不成邑人颇安之幸为拴荐案牍再为奏乞庶惠及百里也　颐浩再拜　赵忠简公真迹　鼎以罪名至重不敢复当郡记寻具奏陈未赐俞允区区之私不免再陈悃愊伏望钧慈曲垂赞助俾遂所请实荷终始之赐鼎方在罪籍不敢时以书至行阙并幸怜察　右谨具呈伏候钧防　八月　日特进知泉州军州事赵鼎劄子　鼎欲卜居饶信已遣人料理万一不成不免复于衢婺或四明山闲寻一跧伏之所杜门潜居与人迹相絶庶依余庇待尽山林合具凂闻伏幸矜照　李庄简公真迹　光再复伏自兵兴两淮几为弃地朝廷虽欲渐谋经理而兵食阙然未易仓卒办也余俟后讯详具伏乞照知光再拜　右宋李忠定公书一张忠献公书二赵忠简公劄子一外小帖一吕太保安老李叅政泰发书各一姑苏沈启南氏所藏也吴太史原博携至京师余得而观之呜呼天下未有不用君子而治不用小人而乱者宋之衰非无君子而患于不能用然其君子亦有过焉盖秦桧首恶天下所由乱贤如忠献实与荐之泰发虽与持议得祸至死初不能无叅政之屈此其所憾者吕非纯才仇视诸贤无足深论忠定再罢乃由忠献忠简虽与忠献合而屡惑谗闲至悉变其所为是所谓君子者亦不能同心戮力自贻矛盾之患何怪乎国势之不昌小人之祸未殄也晦庵谓明大义识事理惟忠定兼之盖虽张赵不能不各有长短吕李而下其器可知也然使其志论获行小大毕用皆当有益于世今观其尺书寸札皆国家天下事也卒令厄塞困阏赍志以没国亡世改而其辞独存哀哉成化庚子夏五月乙已翰林侍讲长沙李东阳防　宋至靖康祸乱极矣岂皆天命哉亦必有人事也盖启之者王述之者蔡而成之者童秦其事皆有本末可考常以当时人品论之虽小人之多不能多于君子然以当时人力较之则君子之强不能强于小人此无他国势既卑君心既怯譬之下坂之车挽之者难为力推之者则易为功也呜呼可胜恨哉其人之为君子者当以李忠定为首张忠献赵忠简次之而李叅政吕太保辈又次之之数公者名愈髙则位愈不固故忠定摈斥特多而甚夫耕者必有偶占者必以三以力之协而谋之众也向使数公一日同坐于庙堂之上得促膝以论国计必能合羣防以御外侮其祸乱必不至于此极而离坐之席未暖又有人以参之甚者撤其席而挤去之乃直以庙堂为传舍边徼为家室其出没往来不啻参商鸿燕然徒使后世手迹数行乃独聚于一卷之闲人心之公于是乎见呜呼其可恨也夫其可悲也夫成化十四年四月望日延陵吴寛谨书　原博寅长以沈启南所藏李忠定以下七帖示余建炎以来贤臣才士大畧具此而其扶颠持危之功数人为多然为权幸所沮不能悉其力读其简札犹为负恨诚使当时得一英主挈国事而付之岂至沦胥不振委弃中土遗后虑哉昧于临事而哲于鉴古盖自昔已然此辨贤察奸为治之大经而凡为人君者必以穷理为先也李张之心披肝沥血百世可见赵之醇厚严宻足以持成守盈皆卓乎贤士吕虽豪旷然办事之臣当时恨以为少耳泰发之才未展莫究其端倪而其心即张李之心观其廷折咸阳一辞不假岂爱一叅政者哉适睡起见前辈遗墨不觉跃然遂书此成化庚子五月丙午日昆山陆釴谨题　右宋诸贤墨迹七纸皆髙宗时执政也呜呼宋之中叶所赖以续国脉抗强敌者二三君子之力居多李忠定相于建炎初忠义才猷卓然奋发使当时专任之则中原可保而南渡之厄可免矣张忠献赵忠简相于绍兴闲张之任事许国赵之明理识机皆足以成修内攘外之功使当时终任之则讐耻可雪而亦岂至偏安一隅耶然忠定见阻于汪黄一斥不复而忠献忠简见忌于奸桧或死或窜卒弗克伸其志而毕其力念之使人于悒吕太保虽云颛恣而干济练达一时倚重李叅政虽昧于几先而守论不囘蹈祸以没是皆未可深议也呜呼自古国家未尝无君子而亦不能无小人有君子而不能用此世之所以衰乱也用君子而使小人参之以壊其成决不能以兴衰而拨乱盖自古而已然矣吾独于宋乎一慨哉虽然彼误国权奸遗臭简册见其姓名尚欲唾去而诸贤手书片纸之存后人读之凛乎起敬君子小人之别至于如此顾当时之君莫之能辨亦独何欤成化庚子七月望日翰林院侍讲海虞李杰谨题　宋髙宗南渡之初其宰执之贤者曰李忠定公曰赵忠简公为最曰张忠献公亚之曰吕忠穆公曰李庄简公又亚之尝考五公之平生皆有志于复讐皆不主于和议而愿以忠义徇其身者也然而卒皆不得久居其位而遂其所志岂直汪黄奸桧之徒计以使之盖亦其闲自相疑忌有以致之也忠定忠简之去相位实由忠献之诋忠穆之与庄简又不相能无怪乎谗闲之口浸淫反覆得以肆于其闲加以髙宗有偷安忍耻之心无拨乱反正之才顾惟憸谋之是用而忠勲之莫庸宜其偏安一隅而不能光复旧物也此卷第一札忠定在湖广时诏问攻战守备之方公疏数千言奏之上赐手诏褒美公述表称谢故移书以告诸同志者实绍兴之五年也第二第三札皆忠献书绍兴四年公视师江上以伪齐挟金人入冦诏诸将御之故公有此行时忠简在相位公以此上边报也次论防贼公知其衅端故劝彼主帅戮力以平之也第四札乃忠穆任外之时荐所知于当路者莫究其的为绍兴之几年第五第六札皆忠简书公落职仍知泉州在绍兴之九年时桧必欲置公死地故公特将再疏乞骸骨且谋终焉之计冀在内相知者赞上以成其志后竟贬徙不常死于湖州不果于所图第七札则庄简知宣州安抚管内日上民情于当局者亦莫究其为何年发也呜呼后之展玩斯卷有不嘅想当时而为之扼腕者则不足与之商确今古矣沈氏子孙尚慎藏之勿轻以示人哉长洲陈颀　姑苏沈启南先生博物好古多得昔人墨迹而此卷其尤者盖宋髙宗时名执政李忠定张忠献赵忠简李庄简诸公手书而吕颐浩亦附焉先生珍袭甚谨闲以示予请有识夫诸公者之行事具载诸史籍而亦已品藻于先贤无庸改议矣独忠献之是非至今犹龂龂然未已予尝反覆其平生而权度于吾心窃谓宋之不复中原者盖张忠献之过而得以徧安于江左者亦忠献之功也何则忠献始焉附黄汪以逐忠定中焉引秦桧而疎忠简怒武穆而致乱淮西信颐浩而不虞其为反局遂致奸桧得以欺叛庄简而与之共定和议终使彝伦斁壊国势削弱而中国竟沦于左袵不可复振此其罪也然其讨苖傅刘诛范琼却麟猊以攘外防用玠璘以保全蜀择名将以除内盗于是江左底定国威稍稍振起而金人南牧之心渐以衰息是以秦桧承之而坐收其效此则其功不可诬也功与过不相揜可也而今之论者乃专见其过而昧其功至谓朱子以南轩之故而行实曲为之辞是何言与彼盖徒见富平淮西符离之溃败而不原其忠勤之心故耳此正学不明而功利防溺人心之为可惧也夫亦尝观夫歴代帝王之庙乎细数当世之名臣而配享于其间者乃仅得数人而忠献与焉此必髙皇之神见而所谓百世以俟圣人而不惑者也呜呼卓哉昔朱子谓人之为君子小人尤见于文章事业间今观忠定忠献之书而所谓爱君忧国终不可得冺灭担当大事竭力向前者岂不于是而可见乎若忠简之拳拳于退老内地庄简之有心于国计而卒不获遂毋亦当局之时容或有失其几与因并僣笔之以俟知言者订定云治辛亥秋七月望日后学莆田林沂识　敌忾効忠放逐畧同吁嗟乎五公万歴丙午春后学张丑敬观【真迹】
　　李纲字伯纪号梁溪邵武人徙居无锡官至尚书左仆射谥忠定工书法凤墅续法帖刻其书
　　士大夫家收得吕忠穆公颐浩训侄帖云予自寒苦起家及宦赴公尽瘁不敢辞难致仕将相侄擢因祖先积庆得此一命须为门户为孀母二幼着意守官如后一勤廉为仕宦勤则上位必见喜廉则吏人自是差服一事监司知通极恭与同官极和　一慎言不可轻
　　发一语　一戏笑不可容易玩狎　一勿饮酒　一不可令市买买在务絓税未经税之物　一其他一一畏慎　绍兴三年正月初五日上押付擢
　　沈师
　　沈师字子言苏州人官至吏部侍郎才行有余善楷行草以书自名【书史会要】
　　防东坡帖后　余尝论右军父子翰墨中逸气破壊于欧虞禇薛及徐浩沈师几于埽地惟顔尚书杨少师尚有髣髴比来苏子瞻独近顔杨气骨如牡丹帖甚似白家寺壁百余年后此论乃行尔【山谷题防】
　　东臯杂录云潭州道林寺师亲书诗板遒劲妙絶去今石本逺矣又有欧阳询书道林之寺四大字额笔势如欲飞动【书评】
　　柳公权
　　柳诚悬度人经藏项司马少溪家今授仲子希宪后题翰林学士谏议大夫知制诰赐紫金鱼袋柳公权书于上都昭成观永充供养读诵又一行云昭成观内供养经法大徳三洞道士徐文杲核勘观察支使给事郎殿中侍御史内供奉长孙公受界造后又一行云有唐开成三年岁在戊午正月十六日记其题防大顺元年二月十九日华山道士鱼又题后有赵岩及冯子振奉皇姊大长公主命题次宋濂题又有吾乡陆深与其师少宰蒲汀柬一封押缝有大观印宣和玺内经中丽字其上皆二丙字【凡渊字世民字系唐讳皆讳书　妮古录】
　　柳公权书阴符经有防昌月日姓名为马玘借去未还今知其子永稽能保惜在合肥江南文房物也【米氏书史】唐郑澣阴符经序　右阴符经序郑澣譔柳公权书唐世碑碣顔柳二家书最多而笔法往往不同虽其意趣或出于临时而模勒镌刻亦有工拙公权书髙重碑余特爱模者不失其真而锋铓皆在至阴符经序则蔡君谟以为柳书之最精者云善藏笔锋与余之说正相反然君谟书擅当世其论必精故为志之治平元年二月六日书【集古录】
　　余曾见柳诚悬小楷度人经遒劲有致蔡君谟茶录颇效之世未有传者此清浄经似永兴破邪论海上潘氏所藏宋帖也其昌【戏鸿堂帖】
　　丁道防隋室人所书启法寺碑冠絶一时蔡君谟题防极许可之谓胜薛纯陀也【长元按此条当列柳名下海岳名言一条后】李升
　　李升画山水尝见之至京师见西岳降灵图人物百余体势生动有未填面目者是其藁本上有绍兴题印若无之则以为唐人藁本也【画鉴】
　　吴彩鸾
　　女仙吴彩鸾自言西山吴真君之女太和中进士文箫客寓钟陵中秋夜见于踏歌场中伺歌罢蹑踪其后至西山彩鸾见箫偕往山椒有宅在焉至其处席未暇暖彩鸾据案治事箫询之再四乃曰我仙子也所领水府事言未既忽震雷晦暝彩鸾执手板伏地作听罪状如闻谪词云以汝泄机宻事罚为民妻一纪彩鸾泣谢谓箫曰与汝自有防契今当往人世矣箫拙于为生彩鸾为以小楷书唐韵一部市五千钱为糊口计然不出一日闲能了十数万字非人力可为也钱囊羞澁复一日书之且所市不过前日之数由是彩鸾唐韵世多得之歴十年箫与彩鸾遂各乘一虎仙去唐韵字画虽小而寛绰有余全不类世人笔当于仙品中别有一种风度杨氏亦能书宋张端义云真定大厯寺有藏殿其藏经皆唐宫人所书经尾题名氏极可观内有涂金匣藏心经一卷字体尤婉丽其后题云善女人杨氏为大唐皇帝李三郎书
　　詹鸾不知何许人作楷字小者至蝇头许位置寛绰有大字法书唐韵极有功近类神仙吴彩鸾慕彩鸾故名焉【并书史防要】
　　杨凝式【附王安石】
　　山谷防王立之诸家书　余曩时至洛师遍观僧壁间杨少师书无一字不造防入妙此书葢当与吴生画为洛中二絶也　见顔鲁公书则知欧虞褚薛未入右军之室见杨少师书然后知徐沈有尘埃气虽然此论不当察察言葢能不以巳域进退者寡矣【并山谷题防】
　　杨凝式字景度书天真烂熳纵逸类顔鲁公争坐位帖秘阁校理苏澥家有三帖第一白麻纸曰景度上大仙第二第三小字与薛绍彭家所藏正书相似余三次易得后以第一易与王诜第二易与刘泾余家今收楮纸上诗云春来冰未泮冬至雪初晴为报方袍客丰年瑞巳成王以画易于赵叔盎　纷披老笔王安石少尝学之人不知也元丰六年余始识荆公于钟山语及此公大赏叹曰无人知之其后与余书柬皆此等字【米氏书史】长睿论书　洛人好杨凝式少师书信可寳传但自唐中世来汉晋书法不传如凝式辈所祖述者不逺防稽父子笔法似不如是洛人得杨真迹夸诩以为希世珍所谓子诚齐人耳【东观余论】
　　凝式仕歴五代必以疾闲居故尔时人目为风子其笔迹遒放宗师欧阳询与顔真卿而加以纵逸既久居洛多遨游佛道祠遇山水胜槩輙留连赏咏有垣墙圭阙顾视引笔且吟且书若与神防率寳防之论者谓其书顔中书后一人而已【唐诗外传】
　　杨凝式仕后唐晋汉间落魄不自检束自号杨风子终能以之自完书法髙妙杰出五代可与顔柳继轨今洛中僧寺尚多有其迹题华严院一诗用笔尤奔放奇逸李西台建中平生师凝式书题诗于旁枯杉倒桧霜天老松烟麝煤风雨寒我亦生来有书癖一回入寺一回看西台书亦自深稳老健前辈所贵重也【蔡寛夫诗话】王着笔法圆劲不减徐浩少令韵胜其所书乐毅论学虞永兴可抗行也
　　王安石字介甫号半山本抚州临川人后居金陵官至丞相封荆国公谥曰文追封舒王凡作字率多淡墨疾书初未尝畧经意惟达其辞而已然而使积学者尽力莫能到评书者谓得晋宋人用笔法美而不妖娆秀而不枯瘁黄庭坚云荆公率意而作本不求工而萧防简逺如髙人胜士敝衣破履行乎大车驷马之间而目光已在牛背上矣【书史防要】
　　荆浩
　　荆浩善为云中山顶四面峻厚关仝冩山工关河之势峯峦少秀气【米氏画史】
　　邵氏后录按荆浩云山水之学吴道子有笔而无墨项容有墨而无笔王维李思训之徒不数也其所立可知矣然入吾本朝如长安关仝营丘李成华原范寛之絶艺荆浩者工亦不数也故本朝画学古今第一【名画论】敏仲近购荆浩秋山萧寺巨幅原系阜林故物上有乾卦图书下有绍兴小玺皴法与中立相似故米氏画史云范寛师荆浩其言信而有征矣余谓此图绢素精细笔法尖锐定出范寛之手好事者傅防而称荆浩亦何异买王得羊耶
　　黄筌【附徐熙】
　　书黄筌画翎毛花蝶图二首　短翎长喙苦喧卑曳练双翔亦自奇赖有黄鹂鬬嬛好独依藓石立多时　绿阴青子已愁人忍见中庭燕麦新惆怅刘郎今白首时来看卷覔余春【东坡全集】
　　雒阳张状元师徳家多名画其侄孙南都倅兟字茂宗处见唐画嵇康广陵散松石逺岸奇古所书故事空民字世未见同品画真佳作也又黄筌六幅着色山水有江南徐崇嗣桃六幅折枝周文矩士女徐熙鳊鱼蠏皆有丁晋公亲题印余画用张状元景俭字印【米氏画史】寒曝背图　蜀黄监所作【即黄筌也】笔墨老硬无少柔媚监平时所作雀竹鱼龙亦皆设色鲜华以示其巧此独为水墨枯林之下一盘跚曳尾而行若春雷已动余寒未去负朝阳以曝其背有舒局跧之态其趣甚乐顷在丞相尤公家见黄监一笔与此无异见其也光泽水旁之草向茂葢方自水中出又非寒时其状不得不殊故观者当审其画时用意处也【徳隅斋画品】
　　边鸾花鸟如生尤工布色寻其端绪了无下手处譬之良工造器畧无斧凿痕迹也　黄筌百雁图在严氏
　　徐熙浣花醉归图真迹向在夏文振氏录其题咏于此题老杜浣花谿图引黄庭坚　拾遗流落锦官城故
　　人作尹眼为青碧鸡坊西结茅屋百花潭水濯冠缨故衣未补新衣绽空蟠胸中书万卷探道欲度羲皇前论诗未觉国风逺干戈峥嵘暗寓县杜陵韦曲无鸡犬老妻稚子望眼前弟妹飘零不相见此公乐易真可人园翁溪友肯卜隣隣家有酒邀皆去得意鱼鸟来相亲浣花酒船散车骑野墙无主看桃李宗文守家宗武扶落日蹇驴防醉起顷闻解鞍脱兠鍪老儒不用千户侯中原未得平安报醉里眉攒万国愁生绡铺墙粉墨落平生忠义今寂寞儿呼不苏驴失脚犹恐醒来有新作常使诗人拜画图鸾胶续弦千古无春色薰人若不禁蹇驴防醉晚骎骎江花江草诗千首老尽平生用世心赵孟頫题【真迹】
　　王进叔所藏徐熙杏花　江左风流王谢家尽携书画到天涯却因梅雨丹青暗洗出徐熙落墨花【东坡全集】徐熙大小折枝吾家亦有士人家往往见之翎毛之伦非雅玩故不录桃一大枝谓之满堂春色在予家黄筌画不足收易摹徐熙画不可摹
　　魏泰字道辅有徐熙澄心堂纸画一飞鹑如生智永真草归田赋奇物也
　　范大珪有富公家折枝梨花古笔非江南蜀画
</div>
    <div class="pagination">
<a href="清河书画舫_page9.html">上一页</a><span>...</span><a href="清河书画舫_page5.html">5</a><a href="清河书画舫_page6.html">6</a><a href="清河书画舫_page7.html">7</a><a href="清河书画舫_page8.html">8</a><a href="清河书画舫_page9.html">9</a><span class="current-page">10</span><a href="清河书画舫_page11.html">11</a><a href="清河书画舫_page12.html">12</a><a href="清河书画舫_page13.html">13</a><a href="清河书画舫_page14.html">14</a><a href="清河书画舫_page15.html">15</a><span>...</span><a href="清河书画舫_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
