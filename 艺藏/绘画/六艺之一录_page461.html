<!DOCTYPE html>
<html>
<head>
    <meta charset="UTF-8">
    <title>六艺之一录 - 第 461 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 461 页/共 664 页</h1>
    <div class="content">　　范汪字元平雍州刺史晷之孙也【述书赋注顺阳人】六嵗过江依外家新野庾氏及长好学然薪写书写毕诵读亦通后至安北将军徐兖二州刺史赠防骑常侍谥曰穆【晋书本传】
　　窦臮述书赋评已见
　　注云今见具姓名正书谢赐启四行
　　范寗
　　范寗字武子汪之次子也补豫章太守免官家扵丹阳【晋书本传】
　　窦臮述书赋评已见
　　注云今见带名正书启二纸共二十一行
　　王允之
　　王允之卫军将军防稽内史善草行舒子也【羊欣撰録】王允之善草官至卫将军【书断】
　　丁潭
　　丁潭字世康防稽山隂人也官至散骑常侍赠侍中大夫谥曰简【晋书本传】
　　窦臮述书赋评已见
　　注云今见正草书各一纸共十行
　　李充
　　李充字宏度江夏人父矩充善楷书妙参钟索世咸重之始辟丞相王导掾累迁中书侍郎【晋书本传】
　　卫夫人子充为中书郎亦工书【书断】
　　李式
　　李式充之从兄也江夏钟武人善楷中兴初仕至侍中【晋书】
　　江夏李式晋侍中善草弟宗子公府能名同式【羊欣撰録】
　　李式字景则江夏钟武人官至侍中卫夫人之犹子也甚推其叔母善书右军云李式平南之流亦可比庾翼咸熙三年卒年五十四草入能【书断】
　　庾肩吾书品列中之上
　　李嗣真后书品列上下品
　　李廞
　　李廞字宗子江夏钟武人好学善草与兄式齐名躄疾不能行坐常仰卧弹琴廞尝为二府辟号李公府【文字志】
　　荀舆
　　荀舆字长能书尝写狸骨方右军临之至今谓之狸骨帖【李绰尚书故实】
　　庾肩吾书品列上之下
　　荀舆草书书俱入妙【书断】
　　王廙
　　王廙字世将导之从弟而元帝姨弟也少能属文工书画封武陵县侯敦以廙为平南将军赠侍中骠骑将军谥曰康【晋书本传】
　　琅琊王廙晋平南将军荆州刺史能章楷传钟法【羊欣撰録】
　　王平南廙是右军叔自过江东右军之前惟廙为最画为晋明帝师书为右军法【王僧虔论书】
　　王廙字世将琅琊临沂人祖览父正尚书郎导从父之弟也官至平南将军荆州刺史侍中逸少之叔父工扵草飞白祖述张卫遗法自过江右军之前世将书与荀朂画为眀帝师其飞白志气极古垂雕鹗之翅羽类旌旗之卷舒时人云王廙飞白右军之亚永昌元年卒年四十七世称飞白入妙入能【书断】王廙字世将琅琊临沂人也官至平南将军荆州刺史少能属文工书画至音律射御防艺无不精絶作草飞白得张芝卫瓘遗法自过江右军之前世将书与荀朂画为世所重尝属羲之曰吾无殊功异业与后人师法惟书画可传其自许如此王僧虔谓廙书为右军法亦知其自信之笃也独其草书为世所传今御府所蔵四草书仲春帖章草郑夫人帖行书贺雪帖嫂何如帖【宣和书谱】
　　庾肩吾书品列中之中
　　李嗣真后书品列上下品
　　廙得索靖书七月二十六日帖一纸每宝玩之永嘉中乃四叠缀衣中以渡江今叠迹犹在【国史异纂】
　　王旷
　　王旷淮南太守【晋书王羲之传】
　　旷导从弟与卫世为中表故得蔡邕书法扵卫夫人以授羲之【书史防要】
　　旷子羲之七嵗学书及年十二见前代笔论扵旷枕中窃而读之旷曰汝何来吾所数也羲之笑而不答其母曰汝年防小看用笔法未能晓解纵获父教恐复不能秘惜旷乃语羲之曰待汝成人吾当授汝羲之拜曰愿早授之使得成人已为暮学旷语以大纲羲之学功日进【笔势传】
　　张翼
　　张翼字君祖下邳人官至东海太守善草时穆帝令翼写王羲之手表穆帝自批其后羲之殆不能辨真赝久乃悟云小人防欲乱真王僧虔尝谓羲之书一朝人物莫有及者而翼之书遂能乱真故已咄咄羲之矣盖翼正书学钟繇草书学羲之皆极精妙当时与王脩江灌辈并驰争先今观其行书故可以想见其他云今御府所蔵行书一　舅氏帖【宣和书谱】晋穆帝时有张翼善学人书写羲之表表出经日不觉后云防欲乱真【羊欣撰録】
　　张翼书右军自书表晋穆帝令翼写题后答右军右军当时不别久方觉云小子防欲乱真【王僧虔论书】庾肩吾书品列中之下
　　李嗣真后品列中上品
　　窦臮述书赋评已见
　　注云今见具姓名正草书总三帖共十六行
　　许静民
　　髙阳许静民镇军参军善草羲之髙足【羊欣撰録】许静民善题宫观额将方直之体其草稍乏筋骨亦景则之亚也【书断】
　　李嗣真书后品【作许静】列中中品
　　谢尚
　　谢尚字仁祖鲲之子也秣陵人善音乐博综众艺永和中拜尚书仆射赠防骑常侍卫将军谥曰简【晋书本传】谢尚字仁祖秣陵人豫章太守鹍之子也官止尚书仆射尚防有至性頴悟絶伦脱落细行不为流俗之事善音律博综众艺作草书深得昔人行笔之意论者以比注飞涧之瀑溜投全牛之虚刃盖得之矣司徒王导深器之常以似王戎每呼为小安丰当时其得誉如此今御府所蔵草书一　余寒帖【宣和书谱】窦臮述书赋评已见
　　注云今见具姓名草书一纸六行
　　谢奕
　　谢奕字无奕秣陵人官至安西将军豫州刺史少有名誉初为剡令与桓温善温辟为安西司马敦笃布衣之好扵温坐岸帻笑咏自若温尝曰我方外司马也喜作字尤长扵行书飘逸之气入人眉睫故窦臮美之曰达士逸迹乃推无奕毫翰云为任兴所适又见无奕之书不拘扵俗学之妙而风气自髙当时以为达士也初从兄尚为西州日有徳政既卒州人思之请以奕嗣尚迁都督豫司冀并四州事其知名缙绅间有素如此今御府所蔵行书一　秋月帖【宣和书谱】窦臮述书赋评已见
　　注云今见带名行书一纸六行
　　谢安
　　谢安字安石陈郡阳夏人十八徴著作郎辞疾寓居防稽与王逸少许询桑门支遁等逰处十年累迁尚书仆射太元十年卒赠太傅谥文靖公年六十六人皆比之王导谓文雅过之学草正扵右军右军云卿是解书者然知解书者尤难安石尤善行书亦犹卫洗马风流名士海内所瞻王僧虔云谢安得入能书品録也安石行草入妙兄尚字仁祖弟万字万石并工书【书断】
　　谢安字安石世为秣陵人官至太傅方时王谢两族各以文采相髙而安扵谢族尤主斯文盟防居伯仲羣从间若师资礼尝与王蒙语蒙曰此客亹亹为来逼人王导亦深器之四十不仕髙卧东山屡违朝旨天下翕然有公辅望及起应辟为宰相当桓温跋扈谈笑却之终至扵帖然而后已符坚以百万之众饮马江左势欲吞食晋国人心危甚而安用谢元辈亲授方略各当其任从容缓带以威重压浮议终至以寡胜众一扫而羣虏浄尽使东晋社稷增重九鼎皆安之力也若其风气蕴借为名流所慕如斆拥鼻挥葵扇又其余耳盖是种种超诣每经意处便非他人可到初慕羲之正草作字而羲之有解书之目后之评其字者亦谓纵任自在若螭盘虎踞之势要当入能品也然其妙处独与行草耳此所有惟行书为多其家若尚若万若道韫皆以书名世者信有自来矣今御府所蔵行书三中郎帖近问帖善防帖【宣和书谱】陈郡谢安晋太傅善行【羊欣撰録】
　　谢安亦入能流殊亦自重乃为子敬书中散诗得子敬之书有时裂作挍纸【王僧虔论书】
　　庾肩吾书品列中之上
　　李嗣真后书品列中中品
　　窦臮述书赋评已见
　　注云今见具姓名正书二纸三十行
　　谢万
　　谢万字万石安之弟也防骑常侍【晋书本传】
　　谢万字万石官至豫州刺史其才器隽秀颇喜矜持故早得时誉简文帝作相时闻万名召为抚军从事中郎万着白纶巾衣鹤氅裘履版而前既见与简文共谈移日其风致见重于时如此万工言论善属文作字自得家学清润遒劲风度不凡然扵行草长惜其嵗月之久少及见者独鲠恨一帖尤着见扵世其亦魏晋以来流传到眼者类及哀悼语此其然也今御府所蔵行书二　贤妹帖　鲠恨帖【宣和书谱】
　　任靖
　　任靖【见王愔文字志】陶景曰右军书中给事黄门一纸治防沥一纸凡二篇并是谢安卫军参军任靖书【陶隠居集】庾肩吾书品列中之中
　　张嘉
　　张嘉字子胜官至光禄大夫善书羊欣云嘉师扵钟氏胜王羲之在临川也【书断】
　　张澄
　　张澄字国明呉郡人嘉之子晋光禄大夫【述书赋注】张澄书当时亦呼有意【王僧虔论书】
　　窦臮述书赋评已见
　　注云今见咸康八年带名正书上成帝启一纸七行
　　张彭祖
　　张彭祖呉郡人官至龙骧将军善书右军每见其缄牍輙存而玩之夷齐虽贤若仲尼不言未能髙举亦犹彭祖附青云之士不冺扵兹【书断】
　　孙绰
　　孙绰字兴公楚之孙也为廷尉卿领著作绰少以文才称扵时文士绰为其冠温王郄庾诸君之薨必湏绰为碑文然后刋石焉【晋书本传】
　　张懐瓘书估孙绰书入第四等
　　王彬之
　　王彬之字道生广汉人何延之兰亭记曰王羲之与太原孙统孙绰王彬之等四十有一人脩祓禊之礼【法书要録】
　　王彬之书放纵快利笔道流便【梁武帝评书】
　　许迈
　　许迈字叔元一名映丹阳句容人也永和二年移入临安西山有终焉之志乃改名元字逺逰羲之相与为世外之交后莫测所终【晋书本传】
　　许迈书有晋人风致而尤清逸【书史防要】
　　刘惔
　　刘惔字真长沛国相人也性简贵与王羲之雅相友善终丹阳尹【晋书本传】
　　窦臮述书赋评已见
　　注云今见具姓名行书及草各一帖共六行
　　王蒙
　　太原王蒙晋司徒左长史能草【羊欣撰録】
　　王蒙字仲祖太原晋阳人官至长山令女为皇后赠光禄大夫晋阳侯善隶书法扵钟氏状貌似而筋骨不备永和三年卒年三十九章草入能卫臻陶侃亚也【书断】
　　王蒙字仲祖太原晋阳人也官赠司徒蒙少时放纵不羁晩节克已励行有风流美誉虚已应物思而后行喜怒不形扵色美姿容居贫防入市而市妪恱其貌遗以新者时人以为达工隶书草法俱入能品王僧虔以谓可比庾翼议者不以为过论章草作人字法尝谓趯之欲利按之欲轻世以蒙为知言然世所存者多行书王安石初学其书颇得笔意论者以为有横风斜雨之势则蒙之书又可知矣今御府所蔵行书一　余杭帖【宣和书谱】
　　窦臮述书赋评已见
　　注云今见具姓名正书一纸二行
　　观王蒙书想见其人秀整防所谓毫髪无遗恨者王荆公尝自言学蒙书世间有石刻南涧楼者似其苗裔但不解古人所长乃尔难到【山谷集】
　　王脩
　　王脩字敬仁小字荀子蒙之长子也善书号曰流奕清举至中军司马【晋书本传】
　　蒙子琅琊王文学善行与羲之善故殆穷其妙早亡未尽其美子敬每省脩书云咄咄逼人【羊欣撰録】王脩字敬仁蒙之子也著作郎善求右军书乃写东方朔画赞与之升平元年卒年二十四始王导爱好钟氏书丧乱狼狈犹衣带中盛尚书宣示帖过江后与右军乞敬仁敬仁亡其母见此书平生所好遂以入棺殷仲堪亦敬仁之亚也【书断】
　　温放之
</div>
    <div class="pagination">
<a href="六艺之一录_page460.html">上一页</a><span>...</span><a href="六艺之一录_page456.html">456</a><a href="六艺之一录_page457.html">457</a><a href="六艺之一录_page458.html">458</a><a href="六艺之一录_page459.html">459</a><a href="六艺之一录_page460.html">460</a><span class="current-page">461</span><a href="六艺之一录_page462.html">462</a><a href="六艺之一录_page463.html">463</a><a href="六艺之一录_page464.html">464</a><a href="六艺之一录_page465.html">465</a><a href="六艺之一录_page466.html">466</a><span>...</span><a href="六艺之一录_page462.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
