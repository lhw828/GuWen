<!DOCTYPE html>
<html>
<head>
    <meta charset="UTF-8">
    <title>南宋院画录 - 第 8 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南宋院画录 - 第 8 页/共 12 页</h1>
    <div class="content">　　梁楷白描罗汉图纸画一卷纸墨如新人物衣褶皆为钉头鼠尾有一衣巾老人作迎送之意胯下拖出一尾是为龙王也【吴其贞书画记】
　　梁楷垂钓图绢画一大幅气色如新画一士人戴笠披蓑垂钓于大柳之下翩翩若神仙状【同上】
　　梁楷飞雪归溪图纸画一小幅一渔父担竹篮鱼网冐雪而行上有枯木垂下识二字曰梁楷【同上】
　　陈居中
　　陈居中嘉泰年待诏画院工人物蕃马布景着色可亚黄宗道【图绘寳鉴】
　　陈居中画蜷蜿丽媚如西昆诗法【萧云从太平山水画谱】
　　钩叶柳陈居中多画之【画传】
　　陈居中画之传世者落日照大旗图一【绘事备考】
　　嘉兴王庭槐藏陈居中蘓李泣别图【都穆寓意编】
　　南京人家藏陈居中蕃马图【同上】
　　吴江史明古藏陈居中五马图【同上】
　　陈居中胡笳十八拍图宋髙宗题防【南阳名画表】
　　陈居中较猎图大轴【严氏书画记】
　　陈居中冩志公像胡笳图二卷百马图【同上】
　　陈居中骑犊图小绢画一幅画一牧童骑犊手执一竹梢而行笔法精俊风韵动人有王叔明等图书观于溪南吴修逺家【吴其贞书画记】
　　陈居中胡孙图纸画斗方四张识曰臣陈居中画【吴其贞书画记】
　　仇寔父临赵伯驹光武渡河图衷于李伯时单骑见虏陈居中文姬归汉二图间【容台集】
　　陈居中絶塞嬉春图绢本　嘉泰画院待诏专工人物蕃马此又多山坡绿野【瑚网】
　　凌云翰陈居中进马图诗　明王愼德蛮夷賔尺天寸土皆王臣逺人重译贡龙马流沙万里来麒麟金丸声动拂郎国宝剑气接明河津不知何年离榆塞但见此日朝枫宸毛騧生来玉琢鼻浅骢簇起花攅鳞最后赭白信无敌如此丹青信有神腾骧欲飞使者喜控制不得奚奴嗔我闻陈闳善匠意无乃韩干为前身按之图中得所似惜哉世上遗其真骊黄牝牡不易索九方臯后知何人【柘轩集】
　　凌云翰题陈居中女猎图　猎事应难属女工院人名画说居中蛾眉狐媚唐家妇逐鹿何曾用角弓【同上】熊明遇题陈居中绿茵牧马图诗　为问春洲岸岸红桃花昨夜得春风扁舟未许渔郎渡短防遥知牧竖通芳陆喜防逰赤骥盐车愁杀困花骢马羣一自居中冩伯乐虽来野已空【绿雪楼集】
　　陈居中八骏图绢画一大幅丹墨鲜明气色如新画六人乗于马上一人将上踏凳一人立于马之旁内有垂红缨白马者上有一株梅花甚开有二株枯树冲霄而上有栖鸟其飞者十有九只下有一株夹叶小树山石地坡皆设青绿人物精工马匹神骏精彩逼人似唐画系临史道硕韩干軰为两宋人马图第一神品也观于嘉兴秋水庵张起生手【吴其贞书画记】
　　陈居中羗胡翦马图　陈居中嘉泰年供俸画院待诏善画人物又工蕃马设色精研布置清旷评者比之黄宗道吾恐宗道未易方驾也丹丘柯九思防【宝绘録】
　　髙嗣昌【无画迹可考】
　　髙嗣昌珣之从子师李唐作山水寒林枯木嘉定间画院待诏【图绘寳鉴】
　　蘓显祖
　　蘓显祖钱唐人工人物山水与马逺同时笔法亦相类嘉定年待诏俗呼其作为没兴马逺【图绘寳鉴】
　　蘓显祖防春图绢画一小页髙三寸余长七寸画平逺花隄逰春之景画法颇韵葢仿马逺未免单弱而谓之没兴马逺此则不然矣【吴其贞书画记】
　　蘓显祖山水图绢画斗方一页【同上】










　　南宋院画录卷五
　　钦定四库全书
　　南宋院画录卷六
　　钱唐厉鹗撰
　　夏珪【子森附见】
　　夏珪字禹玉宁宗朝待诏赐金带院人中山水自李唐以下无出其右子森亦善画【画史防要】
　　夏森字仲蔚珪之子运笔不及其父独林石差胜【绘事备攷】夏珪工人物山水醖酿墨色丽如染傅笔法苍老墨汁淋漓雪景学范寛【西湖志余】
　　夏珪师李唐米元晖拖泥带水皴先以水笔皴后却用墨笔【妮古録】
　　夏珪夹笔作树梢间有丁香枝树叶间有夹笔人物面目防凿为之衣褶栁梢间有断缺楼阁不用尺界只信手为之笔意精宻竒怪突兀气韵尤髙故当为一代名士【山水家法】
　　夏珪山水布置皴法与马逺同但其意尚苍古而简淡喜用秃笔树叶间有夹笔楼阁不用尺界画信手画成突兀竒怪气韵尤髙【格古要论】
　　夏珪画之传世者名山藏书图一灞浐微行图一南宫避风图一柏人宵征图一博陆问玺图一张陵叱剑图一秋风斜谷图一五月渡泸图一岘山观碑图一楼船济江图一明皇吹笛图一羯鼓催花图一灵武分兵图一剑阁题诗图一右军洗砚图一笼鹅道士图一王恭渉雪图一剡溪夜棹图一灞桥诗思图一溪桥暗雪图一千山暮雪图一雪夜归防图一雪景图五逺山图三小景十二【绘事备攷】
　　古人逺矣论画者当以耳目可考者为凖言山水则李成郭熙石濬夏珪戴进李在【余永麟北牕琐语】
　　夏珪溪山无尽图匹纸所画其长四丈有咫旧藏石田先生家后归陈道复氏复在金阊徐黙川家葢禹玉剧迹也又入严分宜家今藏于锡山顾氏【清河书画舫】
　　歙吴氏有夏珪江阁观潮图一册清劲可爱【同上】
　　夏珪江山清逺图绢本其长十丈【南阳名画表】
　　夏禹玉山水长卷卷髙二尺余其长五丈有竒绢本浅绛色收藏得地可喜卷前署曰江山平逺西湖春雨有晚翠轩蒋廷晖印廷晖笔也画前有许氏廷美圆印松臯清玩方印卷尾小楷云臣夏珪进书画皆属真笔无疑设色尤古所乏者士气耳【真迹日録】
　　夏珪仙槎图玩月夜景图二轴烟村归棹图丹霞访灵照图山水人物共二十轴【严氏书画记】
　　夏珪钟秀图江山无尽图山水竒观图草堂十二景图【同上】
　　夏珪春日田园居一小卷髙六寸长三尺【东图元览】
　　夏珪清溪园亭小景笔简而意殊逺又悬崖飞瀑一片秃笔山水【同上】
　　松江曹泾杨氏藏夏珪千岩竞秀图【都穆铁网瑚】
　　夏珪千岩万壑图在杨氏精细之极非残山剰水之比昔王履安道评马夏山水谓其粗也而不失于俗细也而不流于媚有清旷超凡之逺韵无猥闇尘之鄙格其推尊之也至矣【清河书画舫】
　　夏珪长江万里图长二丈四尺绢墨如新【续书画题跋记】夏珪烟江叠嶂图钱唐观潮图【瑚网】
　　夏珪江山平逺图山水图捕鱼图风雨图毛良舜臣书画楼藏【无声诗】
　　夏珪夜潮风景图团扇绢本淡色髙城杰阁有客凴阑观潮风树萧飒金涂圆月防灔喧豗中声色俱动　定知玉兎十分圆已作霜风九月寒寄语重门休上钥夜潮留向月中防赐赵佑　宋理宗对题御书之寳【珊瑚网】夏珪山雨欲来图团扇纸本　溪云初起日沉阁山雨欲来风满楼其景象尽于禹玉笔端矣西吴菰芦中人【瑚网】
　　夏禹玉潇湘晩渡图小斗方绢本　髙低蕴借笔冩出潇湘色竹浪晩山横归防不可忽【同上】
　　夏禹玉寒山行旅图绢本　禹玉笔法苍老而墨色如粉之色观此良然玉水【同上】
　　夏珪逺浦归防图三树掩映斐亹天际一防断岫明灭自足好致【弇州山人续稿】
　　夏珪雪江归棹卷于浦溆曲岸间作麂眼短篱丛竹茸雪屋数椽掩映林薄中极荒寒之趣【居易録】
　　程钜夫题夏珪山水诗　隐者多依泉石间结庐相对共幽闲谁知泉石更多事日夜鬭声来撼山【雪楼集】黄公望夏珪晴江归櫂图诗　漠漠江天吴楚分几重树色几重云客心已逐归防好谁道溪邉有隐君【大痴道人集】
　　夏珪烟江叠嶂图　大江来自岷山逺万里东流防深浅洪涛巨浪自舂撞一泒西随万山转万山峩峩翠黛浮大孤小孤当中流髙城逺出武昌树衰草微连鹦鹉洲茅屋人家住深岛鸡犬不闻人迹少几行鸿雁日邉来一幅征防天际小湘南雨歇秋风清落木黯惨哀猿声荆门月出夜潮长乆疑山碧秋云横我生自是优防者足迹何曽半天下长江万里欲神逰却喜今朝见图画图画再展未能休似有模糊寒具油只恐通仙忽飞去惊絶当年痴虎头康里巴哈【书画彚考】
　　金涓题夏珪江天霁雪图诗　小舟和雪载梅花水气吹寒拂髩华妙处人琴忘已乆不知乗兴到谁家【青邨遗稿】明太祖髙皇帝跋夏珪长江万里图　洪武十三年春正月奸臣胡维庸权奸发露令法司捕左右小人询情究源良乆人报左相赃贪淫乱甚非寡欲朕谓来者曰果何为实以验赃贪对曰前犯罪人某被迁将起其左相犹取本人山水图一轴名曰夏珪长江万里图朕犹未信试遣人取以验去不逾时而至吁微物尚然受赃必矣傍曰乃夏珪之亲笔也时左右内臣尽舒其轴朕的视之见皴山染水落笔有方陆有层峦叠嶂岩谷幽冥树生偃蹇藤挂龙蛇水有江湾屈曲其势动荡彷佛万里洪波又山意足而平川荡荡逺浦弥漫俄生培塿突旷野以垒垒观相生血气者则有寒雁穿云乔松立鹤水陆﨑岖僧俗半出云岩而似行似渉若此者非工夫一日以成其图也斯万里也造次不节逡巡不成若仁者体嵬山而耸拔知者效流水以守常不亦俊乎【御制文集】
　　僧来复题夏珪风雨行舟图诗　君逰南越我西秦尽日江头采白苹无限波涛起平陆顺风休笑逆防人【蒲庵集】张昱题夏珪孤舟风雨图诗　此船载得许多愁使我尊前感旧逰惆怅州十年梦满江风雨泊瓜洲【卢陵集】倪瓒题夏珪纨扇图诗　孰识琴中趣山峩水深深【阙】史妙于画无言防古音【清閟阁稿】
　　髙启题夏珪风雪归庄图诗　江云粘波晚模糊青山忽失如亡逋乾坤莹净氷作壶春意散入千林枯野桥古渡行人无清响瑟索鸣残芦江天万里一老夫短蓑如猬舟如鳬鱼寒入泥不上罛归来逺识渔村孤柴门夜叩闻犬呼径竹压折谁撑扶山妻自炊稚子沽不羡炙肉围红炉嗟予客逰岁屡徂诗随驴走髯奴长安何处覔酒徒飞花扑头貌不乌旅舍无梦逺江湖惭对风雪归庄图【青丘集】
　　陈川题夏珪溪山清逺图诗　我家东南丘壑好曲折云林防危杪涧沙流水春自香石楠碎叶秋如扫防柴野桥松雨凉鸣钟破寺茶烟杳山椒茅亭如笠大石脚渔舟似瓢小人家制度太古前鸡犬比隣往还少酒杯吹香小店门落日渔樵多醉倒六年不归长梦见白发忘情负鱼鸟晴窻见画自摩挲旧梦微茫今了了不知何处得此图觉我山居殊草草安得溪南冩石田便携妻子从兹老【明诗综】
　　王直题夏珪风雪江村图诗　江天漫漫云气黒江风萧萧雪花白荒村古道人迹稀惆怅津头逺行客黄芦低折沙草平遥望不见长安城蹇驴凌兢缩如猬鞭驱还欲西南征四山溟蒙日应晚辛苦羸僮未遑饭深林归鸟栖已定茅屋人家去犹逺吁嗟乎夏珪之笔凌范寛满堂凛凛生昼寒卷帘防罢重叹息岁晏髙歌行路难【抑庵集】
　　商辂题夏珪山水图诗二首　夹江山势如削玉夹岸人家结茅屋屋头挺挺多修竹屋外垂垂杨柳绿渔舟欵乃声相续得鱼沽酒聊自足就中髙人美如玉防骑时来访幽独　石壁当年天琢成石迳迢迢纵复横近山松柏如列屏逺山绀宇何峥嵘方壶蓬莱终杳冥未若此境堪贻情一见令人尘虑清乃知禹玉笔法精【商文毅公集】
　　夏禹玉长江万里图长二丈四尺绢墨如新　云山苍苍江漠漠绍兴年间夏珪作珍重须知应制难卷尾书臣字端恪却忆当时和议成偏安即视如升平惟开缉熙较画史两河沦弃无人争斯图似冩南朝土还有楼台在烟雨钓叟碁翁不可呼渔舟野店谁能数但觉层层境不同林泉到处生清风意逺笔精工莫比只许马逺齐称雄中原殷富百不冩良工岂是无心者恐将长物触君怀恰宜剰水残山也画终思效一得愚更把飞鸿添在图愿君更向飞鸿问五国城头信有无水村居士陆完书【续书画题跋记】
　　夏禹玉夏江泛棹小绢画一幅悬崖江上有白云古木藤萝下有一艇人皆仰望白云而去画法髙简景趣悠然识二字曰夏珪书在石壁上【呉其贞书画记】
　　夏禹玉雪冈楼阁图绢画镜面气色如新丘壑宻画在下段上则空之谚云马半邉夏一角言不缪也识二字夏珪　又秋山草桥图为前图对幅精细无异识二字亦然【同上】
　　夏禹玉洞庭秋月图绢画一幅画法髙简渺然达观上有宋髙宗题咏【同上】
　　夏禹玉竹牕读书图小纸画一幅冩竹数竿于坡上一人读书草屋内画法髙简识二字曰夏珪上有龙石元鼎题咏老友陈君一赠予【同上】
　　夏珪柳隂纳凉图绢画一幅画法清简识二字曰夏珪在金陵李升之家【同上】
　　夏禹玉隔船烟火图画法古雅逼似唐人【同上】
　　夏禹玉雪围图绢画镜面一页得于詹淡如手己卯三月七日【同上】
　　刘泰题夏珪山水图诗　夏珪丹青世无敌逺近浓淡归数笔天机所到入神妙此图尤为人爱惜青山峩峩树重重髙泉一派飞日虹云林烟谷互隐现羊肠细路东西通溪邉丈人清似玉倚牕悠然吟不足我役黄尘奔竞途劳生颇欠防山福春风几度蔷薇开旧时猿鹤相惊猜有田可耕书可读家在山中归去来【菊庄集】张宁题夏珪风雨图诗　长风吹折巓崖树江色愁云雨声暮苍茫野艇晩惊潮交揖横篙无住处何人倚岸泛虚舟风雨不动如安流酒酣袒侧蓬牕底忽忆瞿塘五月秋【方洲集】
　　前人题夏珪松涛怪石图诗二首　巨灵凿山翻地轴老龙槎枒奋空谷茫洋灏气溢不收一道奔腾鬼神哭吕梁洪上孤月明徂徕黛色参天横黄河一防防千里人道天潢东向倾　青阳使者肤如鐡元防老翁头似雪云根丈人势敌虎狭路相逢不相协六和墖下天风来孔明殿前云水开仰天俯地望不极却忆西山灔滪堆【同上】
　　田雯题夏珪画诗　髙下数家村路好落日鸣鸦盘木杪田背雨痕兆圻石床风过松花扫穿崖防屋酒旗斜犇濑曵船渔蓑杳土廧半塌红橘垂牧防横骑黑犊小港口柳隂樵唱来茅亭四面有飞鸟吾家逺在鬲津西纸上丘壑今了了万峯屼峍一水湾愿筑莵裘身将老【古懽堂集】
　　夏珪溪桥茅店图妙品淡色人物楼阁精细【画法年纪】宋夏禹玉山水卷绢本髙七寸七分长一丈六尺三寸末尾着细楷书臣夏珪画共十二景毎景题字皆理宗御笔有双龙小玺内府大玺前后钤缝宋印三方元印五方绢素精坚完好笔墨闲雅位置清旷为所见第一江臯玩逰　汀洲静钓　晴市炊烟　清江冩望茂林佳趣　梯空烟寺　灵岩对奕　竒峯孕秀遥山书雁　烟村归渡　渔笛清幽　烟堤晚泊禹玉居钱唐早岁专工人物次及山水笔意苍古墨气明润防染岚烟恍若欲雨树石浓淡遐迩分明葢画院中之首选也惟雪景更师范寛自李唐之后萟林可当独步矣在当时郑重况今代乎严陵邵亨贞识　【邵氏复儒青溪野史】　二印
　　右南宋夏珪禹玉画一卷禹玉钱唐人宁宗朝为待诏赐金带善画人物山水笔法苍老墨气淋漓髙低醖酿逺近浓淡不繁而意足更有不穷之趣院中画山水者自李唐以来无出其右真竒作也此卷乃经进之画其欵书臣其上各题皆有双龙小印当是理宗之笔可为妙品矣宜宝藏之嘉靖壬戌仲春之望王谷祥
　　夏珪师李唐更加简率如塑工所谓减塑其意欲尽去模拟蹊径而若灭若没寓二米墨于笔端他人破觚为圆此则琢圆为觚耳天啓丁卯六月董其昌题【江村销夏录】
　　倪瓒夏珪千岩竞秀图防　夏珪所作千岩竞秀图岩岫萦回层见叠出林木楼观深邃清逺亦非庸工俗史所能造也葢李唐者其源亦出于范荆之间夏珪马逺軰又法李唐故其形模若此便如马和之人物犬马未尝不知祖呉生而师龙眠耳钱唐詹仲华以端石一华邦宪墨半丸古玉璏一易此卷至正四年十二月二十四日倪瓒记【清閟阁集】
　　宋夏禹玉长江万里图卷绢本髙七寸许长三丈三尺水墨画欵在起首石上臣夏珪三小字前后有天厯玺印至元后六年立冬日柯九思观于复古斋【江村销夏録】宋宁宗朝画院待诏夏珪山水师李唐用墨如傅粉今观长江万里图往往泼墨纵笔浓淡醖酿出于自然真竒笔也夫大江发源于岷山而珪画泉流回互跳珠喷雪可骇可愕至于滥觞之后直下一防舟楫纵横旅店隐见渡口渔船林邉鸦防烟峦云树戍楼城郭无不极其精妙所谓李唐之下无出其右者非耶唐宋以来君臣俱逰心萟文皆具画院以延揽名士良工宋之南渡马夏称首若禹玉者其可多得哉【汪砢玉瑚网此下有云长幅如此卷又可多得哉】览阅旣毕为题其后【珊瑚网此下有云至于弧矢四方曾经风波江涛之险者又余所习见不觉其身之飘然于三峡间尔】成化三年仲春五日【珊瑚网作翰林承防无年月】太原王汝玉敬题【同上】
　　夏珪长江万里横卷乃分宜严相公物后归天府偿武臣俸朱太傅得之宝若琛贝近韩敬塘学士购归其水势欲溅壁石欲出云树欲含雾人物舟楫楼橹室庐种种悉具气韵但用水墨而神采灿烂如五色庄严可与李唐并驾争先马逺诸人皆当北面往时屡阅于朱公绿防亭上今复见之因诵旧时王谢堂前燕飞入防常百姓家唾壶几缺太原王穉登题【同上】
　　夏珪长江万里图长六丈四尺在绢上此卷长江万里图为今大参张夏山先生所藏予尝于京口见米元章澄心堂纸一卷笔势竒怪有意外象家居时呉人持至一卷夏珪墨气古劲可爱此卷则规模郭熙而平逺清润有不尽之趣宋室倚长江为汤池故当时画手多喜为之卒不能守而鐡骑飞渡矣乃相与为之浩叹夏山字用载家金华山下景物絶胜而宦半贮此物将所谓行住坐卧不离这个邪复相与为之大笑是岁嘉靖甲午八月吉观于江西布政使之防薇楼下遂书云间陆深【珊瑚网】
　　夏珪钱唐观潮图董其昌防　此幅画钱唐观潮图乍见之即定为阎次平及谛视始得细欵于柳梢则夏珪也又复展之于石角中亦注夏珪名意禹玉自爱不欲以姓名借客者与然次平之去夏珪乃不盈咫尺矣丁酉秋九月二十一日龙防舟中书元宰【同上】
　　张宁夏珪画卷防　画家长幅难于深逺褊幅难于深髙此卷上下互见前后相照髙低逺近深浅小大隐显纡直夷险静躁各得其宜类不失一而意趣之妙能使观者神逰真所谓竒作予平生近见二卷一近为海盐某家一故在温州致仕都阃陈彦章所意境皆不如此卷而笔墨似尤老烂但少观老忆不复亲切汝辉尚珍藏之【方洲集】
　　徐渭书夏珪山水卷后　观夏珪此画苍洁旷迥令人舍形而悦影但两接处墨与景俱不交似有遗矣惜哉云防蛟龙支股必间断亦在意防而已【徐文长集】
　　陈衎夏珪云泉清话图防　马夏同称然夏珪画视马逺为少见此尤竒絶其法从玉洽淘洗而出云气淋漓树影苍郁使人欲就防焉【大江艸堂集】
　　夏珪逺浦归防刘松年溪隐山田马逺观梅观瀑松下挥扇阎次平小景松溪别业李嵩内苑图采莲图松间醉卧霞岭扁舟风雨泊舟柳隂放棹刘阮天台髙阁燕思皆画册【瑚网】
　　平显次陈东之韵题夏珪溪山清逺卷诗　画家粉墨尤精好赏鉴谁能察豪杪良由天质发自然惨淡经营信挥扫珪森父子鸣赵季邱壑胸襟气深杳墨卷波涛苍海立笔缩烟云天地小防搜逺寄作此图绎思通灵古来少东南四万八千丈玉室璿台势倾倒共归贾客怀故鄕怅望清猿与幽鸟空悲白发岁年徂不得痴儿公事了神逰翠壁揽长萝梦濯灵溪借纎草金庭之防可些招应蹑元踪追二老【沧海遗珠】
　　马逵【画继补遗作逺弟】
</div>
    <div class="pagination">
<a href="南宋院画录_page7.html">上一页</a><span>...</span><a href="南宋院画录_page3.html">3</a><a href="南宋院画录_page4.html">4</a><a href="南宋院画录_page5.html">5</a><a href="南宋院画录_page6.html">6</a><a href="南宋院画录_page7.html">7</a><span class="current-page">8</span><a href="南宋院画录_page9.html">9</a><a href="南宋院画录_page10.html">10</a><a href="南宋院画录_page11.html">11</a><a href="南宋院画录_page12.html">12</a><a href="南宋院画录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
