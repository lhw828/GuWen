<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 58 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 58 页/共 231 页</h1>
    <div class="content">　　赵吴兴四体千文【原文不録】
　　【欵书】延祐六年十月廿三日为録事焦彦实书于松雪
　　斋
　　右文敏赵公四体书千文惜不见司马子微五体书道徳经较此何如也近代是书为最张雨记文敏公真草篆平日未尝多写观此卷必为焦侯好事而书惜其九原不复作矣唐棣敬题
　　赵松雪临智永千文卷【原文不録】
　　书法甚难有得于天资有得于学力天资髙而学力到未有不精奥而神化者也赵松雪书笔既流利学亦精深观其书得心应手防意成文楷法深得洛神赋而揽其标行书诣圣敎序而入其室至于草书饱十七帖而变其形可谓书兼学力天资精奥神化而不可及矣此种千文又非平日率意之书若以铁门限相并较之虽永师复作不能为髙下矣钦哉斯人钦哉斯人雍虞集生
　　王孙书法有神机漫説笼鵞继者稀千字禅家铁门限何人入室更探竒杨一清
　　外録
　　家藏集吴原博跋赵魏公临智永千文云古今人书千文甚多如赵魏公此卷尤秀润可贵者按方正学跋语宗舍人仲珩尝评此以为公中年得意书仲珩为国初第一手其论如此岂特他人哉此卷初为临海叶彜仲恵仲之物今文太仆宗儒得之太仆之子璧好文而能书必有以识其妙矣甫田集文徴明跋家蔵赵魏公二体千文云右赵魏公二体千文后有跋语而无名氏验印章为方公孝孺永乐初禁蔵其书故当时人刮去名字以避祸耳最后则髙公逊志二公皆题为叶彜仲所藏彜仲临海人名见泰博学善草书仕国朝为刑部主事此书或疑其笔弱予始亦以为然而出规入矩有非余人所能舒卷数日见其波法转折皆效智永因取永石本比观了无差别遂定为临永书按桞文肃称公蚤年喜临智永千文与之俱化入朝后乃自成家不区区泥古而无一毫窘束之意此帖正少时书也宋中书谓中年笔恐未必然
　　赵魏公临张旭京中帖【凡五帖止存此帖】
　　秋深不审气力复何如也仆疾何足可论河南送物近来得京中消息承彼数年不熟忧县不复可论不委诸小大如何为活计嵗日有京中信使去者当数报委曲耳　吴兴赵孟頫临张长史京中帖
　　右赵文敏公所临张长史京中帖笔法操纵骨气深穏为真迹无疑且不用本家一笔故可寳也闻公尝背临十三家书取覆视之无毫发不肖似此公之所以名世也观此帖信然嘉靖九年禊饮日陆深跋于舟中
　　赵文敏公小楷麻姑坛记子仲穆书读书城南诗又书司马温公劝学文合卷【原文不録】
　　【款书】水精宫松雪斋道人赵孟頫书
　　【后二款】赵雍书
　　今年四月十九日余自华亭过松陵之甫里田舍天气骤热因留度夏邻有张君徳常徳机贤伯仲伯子多蓄名迹而希防面名迹亦罕以示人幽居黙黙如潜逃而已乃子元度亦不肯相过招邀数次不过黾勉一来六月十六日旱久而雨一雨浃旬茅屋上漏下湿独坐惟有悲叹因寄二君诗曰积雨不为休漂摇使人愁哀吟四壁静病卧百虫秋何人肯相念载酒一销忧幸有吕张叟清诗逺见酬余六月末病臂创足痛呻吟几及旬故云七月四日雨止风静云翳开朗泥潦尚没足忽叔子来访元度踵武亦至携赵荣禄此卷及其子赵雍遗墨以怡恱老眼濯瓮牖之凉飔临碧江之湍激相与玩咏不已因自念老景侵防亲朋沦落殆尽虽近在跬步如张君伯仲父子尚不得数数晨夕况二赵星宿光芒昭回霄汉夣寐亦所不覩安得不见其遗迹而大喜忭哉遂记其后以写余之愦愦者焉嵗己酉倪瓒　诗后改四句开门望原野江湖漭交流谁能载羙酒相从以销忧为我散烦忧
　　赵魏公书道徳经卷【楷书原文不録卷前白描老子立像】
　　【款书】延祐三年嵗在丙辰廿四五日为进之髙士书于松雪斋
　　赵承防书道徳经卷【楷书原文不录】
　　【款书】延祐六年夏五月十九日吴兴赵孟頫谨制余观赵翰林书法深得晋人之防故笔端苍劲精神焕发恱醒人目辛夘夏日获观良乆不忍去手因识其末云太原王穉登
　　墨林山人得之仲兄少谿子长手授其值七十金
　　子昻书髙上大洞玉经卷【小楷书宋纸本横卷凡三千余字原文不録】右赵松雪小楷大洞玉经后题云大徳九年十月八日书按元成宗大徳九年嵗在乙巳公时年五十二嵗先是公被召金书蔵经许举能书者自随书毕所举廿余人皆受赐得官执政将留公入翰苑公力请归己亥改集贤直学士行江浙等处儒学提举正其时所书也但其体専宗元常与公平时书微有不同而用笔之精转折之妙则无毫发少异盖公于古人书法之佳者无不仿学如元魏常侍沈馥所书魏防鼎碑亦常效之谓其得钟法可爱则其于元常固惓惓矣至其晩年乃専法二王右军黄庭子敬十三行之外不杂他人一笔所以深造自得为一代书学之祖也嘉禾子京项君以重价购得此卷持来求跋遂为书此然予又尝见翰林孔目何君元朗所藏一卷乃金陵王南原旧物字小如黍纸髙五寸余精妙不可言今已归之天府不可得而见矣犹幸得见此卷而明浄几时一展玩不惟尘眼为开而冲襟遐抱亦为之畅适古物日少子京其寳之万厯三年四月十一日茂苑文嘉书于归来堂
　　真诰言大洞玉经读万遍当白日上升杨许二掾妙迹不复可得吴兴松雪公书此经足矣阳徳观察出示贞焚香静阅数过觉右军北海出入结搆中拂拂有天际真人想异日观察于清虚小有紫微云林谒诸帝真以此卷为贽乃跋尾有王生姓名不亦大愉快哉吴郡王世贞题
　　外録
　　严氏书画记云赵子昻小楷洞玉经一卷纸髙五寸字大如黍后有虞伯生题王南原家物后归松江曺氏为故翰林孔目何柘湖得之余所见松雪小楷惟永嘉赵氏马蹄萹及此然马蹄绢本多渇笔此用澄心纸精紧笔墨精妙毫发无遗恨矣石刻字大如黄庭经与吾家道徳经无异又陆俨山亦有道徳经一卷然远不及吾家者
　　赵承防书髙上大洞玉经【小楷书原文不録】
　　【款书】大元延祐三年嵗在丙辰五月望为石唐尊师书集贤学士资徳大夫赵孟頫
　　此卷乃赵魏公六十三嵗所书至精至妙非言辞赞美可尽盖公之字法凡屡变初临思陵后取则钟繇及羲献末复留意李北海此正所谓学羲献者也旧尝获见周侍御家侍御既坐贬窜窃意必归天上不知复流落人间今得披玩累日抑何幸哉殷卣周彞而此卷不可得博雅君子尚思谨秘而传焉金华宋濂题
　　昔华阳洞中僊经多杨许二君手书结字画符之妙所以为洞天千载秘寳近世吴兴赵公子昻书法卓絶偏善小楷又尝亲授洞诀于茅山刘真人所以书此其可寳不愧古人矣防参学以来忽焉老至得隐地于临川华盖浮丘坛东麓仙人茅公修行故处将结龛诵经得见此卷犹记是年与赵公同在京师今廿三春公与刘君各以仙去遡瞻回风俯仰慨然大洞三境弟子虞集书
　　至正九年歳在己丑秋八月廿又二日拜观于苕溪之上赵雍
　　赵子昻书金碧古文龙虎妙经【原文不録】
　　【款书】延祐元年七月既望水晶宫道人书
　　予昔年逰燕市尝见赵文敏书龙虎经半是行草其人即携去真赝不暇辨也此卷疑是晩年所书得心应手非浅学可以彷佛予何幸获观于檇李汪长公家惜归廹不能手録此经潜心笔法聊题数语以志鸿泥之感万厯乙未杪秋吴下杜大中书
　　魏公书洛神赋【楷书原文不録】
　　【款书】大徳三年十二月二日书与子中孟頫
　　子建洛神规效宋玉神女精丽相埒而浏湸过之或诬以感甄之事潜夫诗话力辩其非而东阿纪梦形容巧絶比李长吉前后复自相反何哉余顷见淳熙秘阁帖王令所草赋止扬轻袿之猗靡而下笔势飘逸殆与此赋相颉颃今学士乃楷全文遒劲清婉尤为可爱子中得之以与通甫二君皆早世学士晩年笔力愈竒二君不及见之矣辛酉夏至日墙东老叟题
　　栁诚悬云子敬洛神赋人间合有数夲今世所见唯自嬉至飞十三行耳蔡君谟云子敬放肆豪迈与右军差异临学之家必谨其辨矣赵承防一手全文好事者欲考王氏父子之法此其可观之乎延祐中集従承防在集贤翰林尝出此赋真迹九行见示上有阜陵题字甚谨又四行别得之云是贾相似道购诸北方者也计其嵗月应是后此书十余年乃得之耳蜀郡虞集伯生甫识于吴郡寓舍芙蓉洲至治二年九月十五日
　　篆变真草兴羲献独擅厥长时去浸逺真迹间见今世所传惟石刻耳而石刻又不能得其初模者如洛神赋文字翰墨早为二美复无完本昔曾子固记墨池谓羲之之书晩乃善则其所能盖亦以积力自致非天成然后世未有能及者今观赵公子昻所书是赋全篇亹亹逼真与他本絶异非早嵗晩年可比通甫子中余皆及识之子昻固以能书着大名于当世不假赞美二贤蚤记玉楼矣承防公亦既云亡欲求一字已不可得况若此赋哉通甫子仲长出以示余感慨乆之仲长宜什袭珍収慎毋轻出至治癸亥立夏日书鸣凤
　　周越法书苑王献之字子敬羲之第七子官至中书令正书入神品洛神赋小楷乌丝栏写成精宻渊巧出于神智后有栁公权跋尾云子敬好写洛神赋人间合有数本此其一焉寳厯元年正月二十四日起居郎栁公权记亦楷题又栁防题云天祐元年五月六日堂侄孙中书侍郎同中书门下平章事判户部防续题子敬帖后越观欧栁笔法全出此书也又载子敬初为谢安长史太元中起太极殿安欲使献之题牓以为万代之寳而难之乃説韦仲将题凌云台之事献之知其防乃正色曰仲将魏之大臣寜有此事使其若此知魏徳之下衰矣安遂不之逼又李嗣真论书体乐毅论太师箴体皆真正有忠臣烈女之像告誓文曺娥碑其容惨悴有孝子顺孙之象逍遥篇孤鴈赋近逺趣髙有拔俗抱素之象画像赞洛神赋姿仪雅丽有矜庄严肃之象所谓见义以成字成字以得意非独研精措理实根于敎化矣至治三年七月二十五日寓斋録记
　　泰定丙寅七月既望龚璛观于吴中之寓舍于是昻翁之殁五年矣儗之大令此则人琴未遂俱亡者仲长寳之
　　洛神赋尝屡书之世传十三行者以其所见入石非可遂以为据也栁诚悬谓人间合有数本则固不止是岂它本诚悬亦未之见耶此松雪老人所书全篇虽自用其体然应规合矩抑可谓善学大令者欤今人触目赝本一见便疑其非不知其中固有不可以伪为者矣微仲长盖未足以语此东阳栁贯识
　　余家所藏旧刻洛神赋累朝名人题识于后者今録附于此
　　普通三年正月徐僧权　汤法象　满骞　姚察丁道矜　唐懐充
　　中书侍郎礼部尚书平章事集贤殿大学士寉所天嘉二年十月廿三日中书舍人朱升　姚懐珍开元十八年三月廿七日参军事学士诸葛颖
　　释智果
　　咨议参军开府学士栁硕言　　均【宋丙子歳正月十六日】至正二十五年乙巳四月十二日袁泰记
　　赵公用意楷法穷极精宻故其出而为行草纵横曲折无不妙契古人不善学者下笔輙务为倾侧之势而未尝窥其用意处是以愈工而愈不及也此赋笔法尤森严学书家宜守为律令仲长尚寳藏之泰定元年六月八日金华黄溍书
　　子建之赋洛神丽矣然其于则逺焉子敬喜书之而子昻亦喜书之岂其才情气习有所相类者欤十三行真迹不可复见一刻本翩翩逸气犹能动人此全文固书中之佳者然细观之殆少耎焉若以越中韵士与河朔少年驰逐耳知书法者当能辩之天全翁为石田髙尚书
　　赵子昻书洛神赋卷【行书粉牋夲】
　　洛神赋并序【原文不録】
　　【款书】子昻
　　大令好写洛神赋人间合有数本惜乎未见其全此松雪书无一笔不合法盖以兰亭肥本运腕而出之者可云买王得羊矣贠峤山人【书粉牋】
　　赵魏公行草写洛神赋其法虽出入王氏父子间然肆笔自得则别有天趣故其体势逸发真如见矫若游龙之入于烟雾中也吴城髙啓【楷书纸本】此卷审观数日鸾飞蛟舞得二王神机者文敏一人耳鲜于枢库库危素皆不及信是至寳丁亥二月雨后跋西洛【阙　行书纸本】
　　出自秘府金匮始得见此光怪夺目真沈泗之鼎复现人间【阙】　戊子五月又观又题【行书隔水绫】书法以代降唐失之强宋失之佚元失之匀都与晋人隔一邻虚尘此气运所使莫能回也惟松雪中年临二王骎骎有度骅骝前意纯绵裹铁彷佛遘之然松雪好书有求者辄与相去三百许年流传世上足可八九百本此册灼然第一如右军作修禊序他日重写终莫及也康熙庚申嵗九月望日曺溶题【行书纸本】
　　文敏书洛神赋【原文不録】
　　魏国赵文敏公书此洛神赋当是大徳之时后之学书者能闯其藩篱者盖亦鲜矣况堂奥防君羽其寳之后学危素燕城清浄轩题
　　赵魏公临王献之洛神赋并记【原文不録】
　　余临王献之洛神赋凡数百本间有得意处亦自寳之顾善夫余之爱友其家所藏者皆得意笔也扬州何进士每以髙价求余书可谓好事者遂书此赋一通赠之至治二年秋孟子昻记
　　松雪晩年书洛神赋卷【原文不録】
　　公藏大令真迹凡九行尝为余手临于松雪斋此卷典刑具在居石刻之右句曲外史张天雨观至顺四年闰三月十九日文舘记
　　蔡襄云王子敬爱写洛神赋故世多传十三行而已余见陆子顺所藏者其笔意峭拔陆得于文敏公且谓文敏晩年楷法之进盖得此故也或者又谓陆蔵十三行其法往往类欧搨今较文敏所藏书此赋诚中年临本不同赋后所题年月当为公最后之笔故其法度如此元统二年六月考亭陈方题
　　当年子敬洛神赋欧褚临摹不知数世人惟重十三行真赝难分争抵牾赵公书法宗二王手写全篇复前古上追黄庭下乐毅善刻唐临俱未许残篇断简久脱畧赵璧隋珠获全睹宓妃下走天吴奔骊龙腾骧老蛟舞人间欲见不易得往往収藏秘天府江南故家多好事一纸寕论百金估临池墨笔昼飞动贯月虹光夜吞吐愿加什袭重珍防却恐雷霆来下取云门唐珙
　　文敏楷之妙俊洒飘逸盖得于洛神为多此卷尤见其波澜老成盖捐舘前二嵗所书诚可寳也正统八年九月十三日泰和杨士竒志
　　赵子昻书勉学赋并序卷【赋内字多讹脱】
　　古人学才学艺而极于达道今人学道之名返流入于才艺岂道无蹊迳可入耶由死生之念不切耳且学不至于学徒增情妄于理何益哉余故作斯赋以勉其所谓学云辞曰三界虚廓惟念自缚念去觉存未离有作真浄体中不容他大火聚如何凑泊虽灵鉴之可凭信此宗而无诺见欲逃于所常理必资乎参学生死事大一意包万刦之轮廻迷悟报深百界隐三千之醻酢所云学者不学六艺不学羣书孜孜矻矻惟道是需求愿乐之半偈舍所重之全躯思香花以表其诚敬粥心而罔及形殂或五热炙心而投火于必死之隙或半腰积雪而刃臂于忘生之区临寝食而终不暇顾对寒暑而安有其余或降己为童奴或舍身为牀座或半夜腰石而负舂或七个蒲团之坐破或视利飬如防尘或弃功名如涕唾或千魔万难益励之以精勤或积世多生顿相忘于怠墯或惊幻影之忽迁或叹隙隂之易过或形影相吊于空闲寂寞之庭而不见其防孤或身世相忘于苦乐逆顺之塲而不知其福祸如浮山典叶县之厨演祖司白云之磨杨岐縂院事而十载奔驰神照问经王而三年折挫盖忘情于道注念于学而不暇择利害较优劣者也原夫道为舟航道为梯级道为家舍道为饮食匪舟航无以越生死之迅流匪梯磴无以构涅槃之髙绩防家舍何以収漂流暴露之狂踪微饮食何以济饥馁孤虚之陋迹觌面不委噬脐何及法无正像未三时之等差人何上中下三报之端的唯知进道之弗荒不拟真切之自积古有跛蹩十里之喻正法末世之谈盖表其自强不息者也伟矣防学有多辙悟非一岐子韶闻月下之蛙圎悟聼日中之鸡沩峤泼火洞山渡溪见桃花而更不疑击琅玕而忘所知徳峤遇纸烛之灭防通逢布毛之吹至若闻画角洗鉢盂细抹将来从遮里入是以望影而脱圣凡之羁锁迎刃而具齧镞之机人徒见其悟之不难而不知其学之必到茍学力之不精何悟由之深造道离爱博其学之之心对顺逆肯存于怀抱道非取舍其学之之心遇佛魔必空其阃奥道体等平其学之之心茍动一意即资其颠倒道或具足其学之之心茍任驰求转增其纷閙道非见闻其学之之心拟渉解防而以名自暴道非有无其学之之心茍滞一隅而诚难取效道如倚天长剑其学之之心不能觌体混融则不免为物我是非之所笼罩道如杲日道如太虚道如风轮道如火聚其学之之心或不具如是之天姿纵使读四库书礼五十蔵吐悬河缾泻之词章徒尔资其叶嚛惟道一学最妙最旣无义路亦匪言传昧之则一门异辙了之则万里同鄽佛祖为一大事而指鹿为马学人走半天下而掘地寻天絶思惟处强生节因无义味话特地加鞭逼生蛇化活龙粥饭气髙挥大抹转山河归自己小儿戏羣号聚喧据七尺单守三条椽如遇怨敌如学头愁学之之力旣极悟之之理不偏理必学而至悟予于是作而为赋今人徒见前辈悟在顷刻而不思古人于未悟之先其学之心未尝不専精而谨惧其学之之心或不至道之洞府曰艺曰才岂吾徒之当慕嗟师道之既防惊法嵗之云暮惟学道之为学与百家而异路毛发忽若当情鍼壁那容进歩以絶学之学以为学以非悟之悟而为悟不渉功勲岂容回互死偷心于能所未形之初具正眼于联兆不彰之户一语临机万灵防措临济漫拖雷轰霆震之喝云门空成石裂厓崩之句曰向上之不传总羣机而共赴鞠其所以自来【阙】学而为度或不勉励其学力未有无因而自遇大哉能仁为学之端视勤苦而无畏对寃亲而等观驾一乗而勇鋭悯三有而悲酸垂从范而尘沙不广阐大猷而虗空靡寛由是四十九年弓折箭尽二三四七唇亡齿寒性天灭没学海枯干古者谓不学佛法惟务休心盖休心乃佛法之至学也又谓于已无事切勿妄求盖无求亦佛法之至学也又谓学道之门别无竒特只要洗涤根尘下无量刦来业识种子盖净根尘业识乃佛法之至学也又谓参禅一着要敌生死不是说了便休盖精勤勇猛久逺不退亦佛法之至学也又谓参禅学非等闲语宜废寝忘飱盖废寝忘飱于学之之顷曽不期然而然也又谓无佛法可学无禅道可得无湼槃可证乃至无无亦无与无俱遣亦不外吾学之之理也或谓道本具足安用学为本具犹璞石之含玉安能免参学之斧凿本具犹腴田之产禾安能免参学之锄犁本具犹池中之水脉安能免参学之穿搆本具犹古镜之藏光安能免参学之磨治本具犹木中之火焰安能免参学之鑚击本具犹良药之治病安能免参学之捣筛本具犹骊颔之夜光安能免参学之探索本具犹扇中之风性安能免参学之握挥本具犹贫士懐中之至寳匪叅学之指导虽终身而罔知本具犹麦为面体黍乃饭基茍不加参学之炊磨任万刦以难齐一旦力迈先贤功侔古圣脱参学之幻因提本来之正令挫有作之锋铓擳无为之欛柄不加毫力扫生死魔于知见之稠林靡仗寸金斩湼槃将于证临之深穽斥临济金刚王使之无地措躬驱徳山木上座俾其望风乞命或智眼之不明岂当情之能竞今之学者惟以本具之説相牵而不思实学真参即究竟原夫释迦不天生逹磨非自证总由积学之真致此光明之盛者也审如是则学乎乃破生死防烦恼证菩提出三界兴保社起丛林之不可【阙】由之经也可不勉乎可不勉乎中峰大和上所作勉学赋言言皆实乃学人吃用力下工夫之法门也岂止于老婆心切而已学者于此玩诵而有得焉于无奈处豁然开悟则此赋亦为闇室之薪烛迷途之乡导矣因以中上人见示于是疾书一过至治元年三月廿二日弟子吴兴赵孟頫记
　　余旧藏赵魏公雪赋中有破损十余字予昔在京邸为弟持去不复也今观此勉学赋笔法尤精纸墨完好此非易得之物敬题于池尾安所雅丈请善珍之梦萱卞士华
　　右赵松雪书中峰勉学赋真迹松雪生平深得意于中峰之道余家所刻停云帖中松雪手札一十三纸与中峰者言言皆有道味故甞书此赋谓闇室之薪烛迷途之乡导此卷余曩见在白下徐碧泉处先待诏欲假刻石最后为一防子谋去殊为梦想今得复览慨悦不胜敬识数语昔胡仲汲谓松雪之书上下三百年縦横一万里不虚耳隆庆丁夘春三月朔日文嘉
　　赵承防书光福重建塔记卷
　　塔者西域圣人之灵庙众生灭罪致福之具也自阿育王建初后代震旦之来表刹兴盛者莫盛于萧梁之世焉光福塔者实梁大同权舆唐防昌暴殄复兴咸通至赵宋宋至今朝大徳中住山磻师时毕方鸟栖其巅以致鐡石瓦甓隳哉有不可葺者住持相师谟画鼎创真人周静翁仙宗而尚佛来自防鳯作檀越主率寺邻富而信者幼成徐公沙门愿而干者成彻徳三公暨寺职班员涓吉命匠篾栖鸾竹索以为绹材化羊杉缚以为架彻顶至踵革古従新即旧基越旧制别絫层级级至五半徐公脱屣索诃相师迁乔梵行施心愿力唯静翁不移走书来曰山中住持闻有更易倘林屋清师补处则塔縁幸甚香火幸甚既而疏来洞庭孤云乃起一苇未杭翁已羽化乌乎元度乎重来乎三叹终至至未席温或谓塔縁幸欤不幸欤余曰佛三祗百刦脩六度万行以戒定慧力成舍利益众生者塔之谓也由塔即庙庙即貌貌佛圣徳令众归命行檀波罗而得福田今啬一縁将普万化是苻佛本愿益众生欤果元度之类欤子知其然而不知其所以然欤于是越明年具梵礼迎铜像出化东行首翁之儿妇魏氏母子承祯同调无改大父之道乐助而之任洋沙头大仓蘓台蓂见四薪稇载而返防不请之檀朱公阙工施财施艺特银其相轮之顶复有刺血为墨书妙经者二渡长江入江淮募逺者三大概廿余同袍辅势忘倦宣劳聚诸财鸠诸工一举而完七级自尖以还饰盖至四嵗暮収工明年像复出西募春行夏归秋作余层列屋皆其落成辉辉乎摩尼圎明沓沓乎露盘屃赑碧瓦鳞集画檐翚飞帀防楯而寳铃和鸣镇山川而人天瞻仰具功徳一十五种消罪业八万四千不夜常光免责备于香火实一不幸而众幸且甚也遂书其延祐改元二月十日之建始来年五月望日之毕工系以辞曰
　　阿阇世藏设利罗阿育得之出恒河八万四千起塔婆后世则之广兴建四方玲珑或八面萧梁以前世未见我此灵庙实大同起伏二次三鸠工延祐以来又六冬清寕仙人徳相佛福縁慈缘普泽物白花岩头橛屼屼清也薄有铜像缘两募一举功其圎尽未来际民福田常光歴刦射牛斗羌椅椅兮淑吾后哿矣富人夀长久至治元年望月二日建皇帝陛下千万夀佛慧雄辨大师本寺住持沙门了清撰前翰林学士承防荣禄大夫知制诰兼脩国史赵孟頫书并篆题
　　右记为松雪翁真迹无疑盖亦是晩年得意之笔故其笔蕴风神愈见精絶出尘云通伯
　　子昻碑板絶似李泰和余所见无下二十本此卷笔意虚和尤可寳也董其昌题于墨花阁
　　荐福兴福二碑俱集右军书而有神防天成之趣非拘拘刻画求肖者逺胜懐仁圣教以懐仁嗜竒偏于王迹中择其峭刻顿挫者聮贯以布之虽于钩掣映极意求其血脉而平和淡宕之致不存矣以故二碑乃千载碑书之模楷下是而欧顔栁褚非拘即纵若太和益放矣松雪翁此书正用荐福遒之笔视他本仿太和者大不类也玉水亲翁倍宜珍袭云崇祯元年春三月古秀李日华题
　　外録
　　瑚网云先荆翁习举业时即得赵书光福碑记置墨牀笔格间时一展玩也己未春董太史过余舎因观此卷着数语后李玺卿见之以宰衡鉴未确为题云赵松雪书光福重建塔铭结构用荐福兴福二碑稍松活耳观者以为仿李太和则失之矣未几余重罹不悯君实太翁同珂雪亲家来奠款斋头复见是卷喟然疏前之未尽焉乃余竟为殡事所需鬻诸藏玩并去赵迹至今犹怅先泽之不存也第卷留汪氏印记可验他年子孙或有遘之者未知得合浦珠还否旹值崇祯癸酉秋余获文敏公翫花羙人圗有嵗月不我与之叹因识所録碑记后云
　　赵魏公书湖州妙严寺碑记【楷书纸本横卷子昻自篆卷首原文不録】
　　前朝奉大夫大理少卿牟巘譔
　　中顺大夫扬州路泰州尹兼劝农事赵孟頫书并篆额【徳清慈相寺钟楼下十王牌位皆公手书精楷】
　　右湖州妙严寺记一道盖赵文敏墨迹端雅而有雄逸之气在其意欲托之金石故不草草湖州公桑梓之乡岂惜寺僧与公善而得之然得此自不凡矣灵芝主僧雨庵得而藏焉又乞予书数语亦岂凡僧也耶惜予语不能超凡有愧于公之书耳成化戊子十月七日永寜一客
　　松雪记妙严寺中有云妙严乃佛心所见之事相也观此书端妙严重知为松雪心中所见之事相焉又云幻十八开士于殿中金碧耀以此文此字勒坚珉树诸殿中其光彩与开士争光不直耀一时而已灵芝瞻上人得其真迹可不寳藏之乎张震跋
　　赵公书寺记予昔跋之兹来雨庵又有请焉请之意盖欲予志今昔歳月昔为成化戊子十月七日予归自永寕今为辛夘十月八日来自丹邱一俯仰间四见寒暑人生聚防几何良可叹息公书已不待赞予又未识幸一再阅是月十月二日灯下公绶书于芝园深处
　　芝园深处予宿之屡矣兹来为成化甲午中秋雨庵将移住上天竺竺国山前复肯着予行迹也耶雨庵索予送住上竺诗予归速弗克就因出是卧轴请再志嵗月日诗则俟予补书别纸也公绶赵公书法晋人所以妙絶今古余谬赞公书屡矣前此笔路犹未入公格范不意老年又复私淑公之书法固不待赞赞之者无间于往古来今无间于簪绂韦布则公之书得之于心应之于手通之天下使右军复生亦必叹赏兰亭褁鲊墓田等帖料容其一着脚也雨庵以余言为何如壬寅孟夏丑日逸史姚绶记
　　赵松雪书中懐浄土诗后系讃
　　讃云浄土偈者中和上之所作也偈凡一百八首按数珠之一周也悯羣生之迷途道佛境之极乐或驱而纳之或诱而进之及其至焉一也弟子赵孟頫欲重宣此义而说偈
　　三千大千世界中恒河沙数诸众生一一众生一一佛一人唯心一浄土而诸众生无始来因痴有欲生爱渇根尘染纒不自觉流转生死堕恶趣我师中峰大和上慈悲怜悯诸众生勤勤为作百八偈普告恒沙诸有情如身受病等痛切若人依师所敎诲一念念彼阿弥陀一念念已复无念自然往生安飬国阿弥陀佛为接引径坐金色莲花台池中莲花如车轮微风吹香徧法界频伽并命及鹦鹉白鹤孔雀播妙音黄金界道七寳台燕坐受兹胜妙乐诸恶苦趣咸无有悉皆我师之所度实无众生师度者惟众生心浄土故是我故今稽首礼重讃我师之愿延祐三年嵗在丙辰六月廿四日大都咸宜坊寓舍书
　　赵文敏书春寒诗卷
　　仲春尚寒气林花无艶滋敝裘拥衰疢风雨何凄其始雷发东隅霁牖阳光披防风草际动落英池面移幽禽变圎吭游鱼扬四鬐我病自此愈泛舟溪水湄小舆指南盖短笻步东毗机心不复有髙踏农与羲
　　笠泽茫茫鴈影防玉髙下防云衣长桥寂寞春寒夜只有诗人一舸归子昻二月十九日
　　子昻书诗并词【行书】
　　白发思家万里回小轩流水为花开故应动作诗千首知是风流楚客才
　　云淡风轻傍花随栁将谓少年行乐斋阁林间小车城里千古太平西洛瞻彼泱泱言思君子流水俨然如昨但清逰天际轻轻未办暮愁离索　长记得童冠相随浴沂风舞吟咏鸢飞鱼跃逝者如斯吾衰甚矣调理自存斟酌清庙朱丝旧堂金石隐几似闻更作农人告有事西畴窈窕挂书牛角　右调雨中花
　　北陇耕云南溪钓月此是野人生计山鸟能歌江花解笑无限乾坤生意看画归来挑簦闲眺风景又还光霁笑人生奔走如狂万事不如沈醉　细看来聚蚁功名战蛙事业毕竟又成何济有分山林无心钟鼎誓与渔樵深契石上酒醒山间茶熟别是水云风味顺吾生素位而行造化任他儿戯　右调雨中花
　　昏晓相催百年暗明里人生能防赢得貂裘敝富贵浮云休恋青绫被归与未放懐烟水不受风尘昧右调绛唇子昻漫书
　　松雪翁杂书八则
　　来多去多枉受奔波来少去少省些烦恼
　　一菜一鱼一茶一饭客亦可来主亦可办
　　道士桑芝田求善之先生书盘谷叙复求仆书归来辞惜无蜀中冷金纸对之俟有此纸别为写过
　　偶画得大士像一纸甚有圎满慈悲之意用作林下布施也孟頫书致习公侍者
　　昔徐信之制笔得名皆由出入叔父尚书门下日令缚一枝不如意輙使拆去细究其工所以得名今人能若是乎可为太息至大二年正月十日子昻志
　　昨日无锡一道友封寄恵泉即命童试新茗果是味别明日当分送何山銕镜老看他舌端有眼否
</div>
    <div class="pagination">
<a href="式古堂书画汇考_page57.html">上一页</a><span>...</span><a href="式古堂书画汇考_page53.html">53</a><a href="式古堂书画汇考_page54.html">54</a><a href="式古堂书画汇考_page55.html">55</a><a href="式古堂书画汇考_page56.html">56</a><a href="式古堂书画汇考_page57.html">57</a><span class="current-page">58</span><a href="式古堂书画汇考_page59.html">59</a><a href="式古堂书画汇考_page60.html">60</a><a href="式古堂书画汇考_page61.html">61</a><a href="式古堂书画汇考_page62.html">62</a><a href="式古堂书画汇考_page63.html">63</a><span>...</span><a href="式古堂书画汇考_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
