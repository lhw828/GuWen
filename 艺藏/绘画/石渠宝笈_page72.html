<!DOCTYPE html>
<html>
<head>
    <meta charset="UTF-8">
    <title>石渠宝笈 - 第 72 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石渠宝笈 - 第 72 页/共 109 页</h1>
    <div class="content">　　元赵孟頫三札
　　元赵孟頫书崇禧万寿宫记
　　元赵孟頫杂书
　　元赵孟頫管道升尺牍合卷
　　元赵孟頫一门合札
　　元康里巙书顔真卿述张旭笔法
　　元鲜于枢书前尺壁赋
　　元班惟志二体千文
　　元饶介书五言古诗
　　明沈度沈粲各体书
　　明王守仁龙江留别诗
　　明文征明仿怀素草书
　　明文征明尺牍
　　明王宠书出师二表
　　明陆深自书白雁诗
　　明董其昌临枯树赋
　　明董其昌书白居易乐府
　　明董其昌临古
　　明董其昌书答徐孝穆书
　　明董其昌臣传赞
　　明董其昌自书诗帖
　　明董其昌书龙神感应记
　　明董其昌书正阳门闗侯庙碑













　　钦定四库全书
　　石渠宝笈卷二十九
　　贮
　　御书房二
　　列朝人
　　书卷上等
　　晋王羲之二谢帖一卷【上等天一】
　　素笺本行书计七十六字后署羲之顿首下有严泽之印有明文靖世家图书二印前隔水有宋司徒兼侍中魏国公昼锦堂永传于家一印押缝有明文靖世家图书印凡二【下一印倒用】后隔水有康成懋勲桂坡安国赏鉴诸印又臣字半印拖尾赵抃记云熙宁九年十一月十四日赵抃阅道越州清思堂之西至乐斋观前有桂坡安国赏鉴一印又苏颂跋云右军真迹近世渐少观二谢帖纸札尚完殊可爱也按贞观目録洎淳化法帖皆【缺一字】收此岂当时为好事者秘藏不出耶熈宁丙辰冬至日丹阳苏颂子容余杭郡西阁题又记语云假守徐师回丁巳仲春十日览之郡倅朱正民同观熈宁九年七月六日书又防稽闗景晖五字又存中熈宁九年五月廿五日三司北轩观十六字华阳王仲修观六字旁注云丙辰仲夏旦日又崔彦博记云清河崔彦博唐公元丰乙丑五月望日观于西安县东斋又何世昌记云朝仪大夫致仕何世昌元祐二年八月十七日观于衢州衙之大防又武夷范镗观五字下注云元祐二年八月十有七日三衢峰防笔又崔希仲跋云右军书法万世所宗昔人称欧虞之体谓如壮士美人者但能精于一偏尚能传之后代而况得其全者哉是知此字当使好事者宝之也元丰乙丑五月望日西安县斋丹阳崔希仲德举题东阳郑汝贤无伐同观又曹辅跋云贞观尤爱右军书访求殆尽其后并葬昭陵今所存法帖人皆谓哀疚之问故不复进上得传于后岂其然乎此书亦然又法帖之所遗也当用墨锦玉轴重装以遗子孙宝之海陵曹辅子方信安郡斋书又记语云曹使君借玩出示通守郭庭诲与观者五人林师醇醇仲余廙肃之梁秉文宪古林季渊万宗叶常权之绍圣五年三月二十日又刘钦止跋云元符二年季秋九日郑子犹出此帖于荥阳尉舍以示余因得以观右军笔画之妙第有嘉叹而已吴兴刘钦止纯祖书又李炳记云乐安李炳崇寜元年十二月初九日荥泽思轩敬观又记语云张子和髙适正梁济道李晦叔母仲山同观于陈留大观元年五月廿日后有乔氏半印又桂坡安国赏鉴一印又文嘉跋云右军书唐贞观间所收至三千余轴当时人间已无藏本至宋淳化刻石秘阁及宣和聚所藏草书章草正行共二百四十有三而苏子容谓贞观目録淳化法帖皆不収此疑为好事者所秘而曹子方又谓哀疚之问不以上进其説俱是然子又考宣和书谱草书中亦有二谢帖而此本前无御书籖题后无内府图书及诸缝印则是亦未尝入宣和内府也今真迹之传世及余所目覩者草书则有袁生帖平安帖破羌帖思想帖章草则有豹奴帖行书则有书钟繇千文近又见其草书雨后帖诸帖惟平安豹奴是绢本余皆纸本此本纸色与破羌絶相类而跋语多宋之名人破羌不及也此帖今藏锡山安氏者四世矣万厯三年仲秋为安茂卿题茂苑文嘉又王穉登跋云右军书余所见不下二十余本唐人橅者十七襄阳父子橅者十九真迹寥寥不能一二此二谢帖与破羌皆神采半埋风骨不露如吕先生游岳阳独行独坐非城南老树精孰测其袖有青蛇哉袁生豹奴而下不有若即虎贲所谓本初之徒安足数耳茂卿四世之藏此当为赤刀银瓮今将北征慎无携之度江淮涉汶泗恐不免为天吴紫鳯诸水族所睥睨请箧而藏诸白榆阁中丁酉四月十日王穉登题又俞安期跋云余每过茂卿必索此卷展玩属餍乃罢乙巳茂卿捐馆舍此卷与壑舟同移其叔司封小范亟索之始得沟窦中嗟乎此安氏四世所藏之物前人手泽犹润何忍使苍头奴归之别主小范一时之索岂在天之灵黙主而使之耶又明年六月过茂卿悉陈所藏再展一过小范命余援笔识其事震维居士俞安期诸跋中押缝乔氏玩阅印桂坡安国赏鉴印各三印卷髙八寸三分广九寸一分
　　晋王献之中秋帖一卷【上等地一】
　　素笺本行草书计二十二字后小楷书君倩二字有乾卦御书绍兴广仁殿四玺又宣和绍兴二玺俱缺其半又神品文之印贤志主人墨林项元汴印诸印又三印俱漫漶不可识又半印存印字前押缝有子京所藏墨林秘玩子孙永保诸印后押缝有退宻平生真赏项子京家珍藏项墨林鉴赏章诸印前隔水晋王献之中秋帖七字【按系宋髙宗书】有宣和半玺又墨林嬾叟鸳鸯湖长神竒墨林砚癖诸印又二印漫漶惟真迹之印四字可辨押缝有项墨林父秘笈之印宫保世家妙无以加诸印后隔水有内府圗书之印一玺又蘧庐子京珍秘项叔子檇李项氏世家寳玩仁喆私印平生真赏申登印绳武之印王延世印墨林项季子章宫保世家诸印又半印不可识押缝有退宻墨林山人神逰心赏项子京家珍藏部曲将印天籁阁博雅堂寳玩印项墨林父秘笈之印项子京氏吴廷私印子孙世昌田畴畊耨诸印拖尾董其昌跋云大令此帖米老以为天下第一子敬书又名为一笔书前有十二月割等语今失之又庆等大军以下皆阙余以阁帖补之为千古快事米老尝云人得大令书割剪一二字售诸好事者以此古帖每不可读后人强为牵合深可笑也甲辰六月观于西湖僧舍董其昌题又记云阁帖已至也分张可言止系此后今离而为二自余始正之刻之戯鸿堂帖又项元汴跋云晋王献之字子敬羲之第七子官至中书令清俊有羙誉而髙迈不羁风流蕴借为一时之冠方学书次羲之宻从其后掣其笔不得于是知献之他日当有大名后其学果与羲之相后先献之初娶郗昙女羲之与昙论婚书云献之善书咄咄逼人又尝书乐毅论一篇与献之学后题云赐官奴即献之小字献之所以尽得羲之论笔之妙论者以谓如丹穴鳯舞清泉龙跃精宻渊巧出于神智梁武帝评献之书以谓絶妙超羣无人可拟如河朔少年皆悉充恱举体沓拖不可耐何献之虽以称而草书特多此十二月帖未审其由割去前行又稽诸米元章寳章録止存此数字乃大令得意书歴代传寳今散落南北不知凡几家适复至于此信天下至寳当神防汴也重值购藏永为书则虽威武声势不可畏而授与是亦从吾所好也来裔岂可以易而忽之须世守斯可矣墨林项元汴敬题跋中押缝有寄傲墨林秘玩项子京家珍藏诸印卷髙八寸四分广三寸六分幅后上方
　　御笔小楷书如印印泥四字上钤乾隆御赏一玺引
　　首
　　御题至寳二大字上有乾隆宸翰一玺
　　御笔题籖籖上有乾隆宸翰一玺
　　唐褚遂良临王献之飞鸟帖一卷【上等元一】
　　素笺本楷书款云【臣】褚遂良临卷末记语有项元汴珍秘五字卷前有神品鳯字项元汴印子京所藏项孔彰项圣谟子京珍秘项墨林鉴赏章诸印又半印二漫漶不可识卷后有应召兰雪斋沮溺之俦神竒项元汴印墨林砚癖子孙世昌子固彛斋东郡家藏子京所藏项元汴印墨林项季子章神品子京珍秘项氏孔彰心赏秘印诸印又绍兴一玺又半印不可识前隔水有荩臣子孙永保平生真赏楞严精舍官保世家蘧庐诸印押缝有应召珍藏欧阳元印子孙永保项墨林父秘笈之印诸印后隔水有幻浮有何不可平生真赏应召檇李项子京家珍藏檇李项氏世家寳玩香岩居士子孙永保诸印押缝有墨林子天籁阁墨林堂桃花源里人家诸印拖尾柯九思跋云古褚河南临大令飞鸟帖唐人所摹具有元常遗法足以知字画源流之有自也况絶无宋人气是唐无疑耳奎章阁学士院鍳书博士柯九思跋前有退宻项氏子京项墨林父秘笈之印项元汴氏审定真迹荩臣诸印又为好半印后有项子京家珍藏寄傲子京父印项叔子项墨林鉴赏章诸印又王守诚记语云至正二年夏五月十有九日左司贠外郎阙里孔思立左司都事上党李献同观中书参议赵郡蘓君所藏唐临晋帖于上都省中右司郎中太原王守诚题后有项氏孔彰心赏秘印檇李墨林山人平生真赏子孙世昌应召珍藏诸印押缝有墨林子项元汴印子孙永保寄傲子京父印宫保世家应召珍藏诸印最后有项元汴记语云有唐褚遂良临晋王大令献之飞鸟帖项元汴真赏卷髙六寸九分广一尺四寸七分
　　御笔题籖籖上有御赏乾隆宸翰二玺
　　唐褚遂良书倪寛传賛一卷【上等元二】
　　素笺乌丝防本楷书款云【臣】褚遂良书卷前半印二存印字圗书记三字又半印二不可识卷后有韩逢祐印蕉林梁氏书画之印家在北澶古泰和杨士竒圗书记侠如陈以御陈定书印朝延子家藏韩逢禧印诸印又士竒杨氏半印二又半印二不可识中幅押缝有杨士竒氏一印前隔水有梁清标印河北棠村二印后隔水押缝有安定棠村二印拖尾赵孟坚跋云河南三龛孟法师二刻早年所书房公乔圣教记序长安同州本并晚年书此倪寛賛与房碑记序用笔同晚年书也容夷婉畅如得道之士世尘不能一毫撄之观之自鄙束缚于毫楮间耳诸王孙赵孟坚子固书又跋云羣玉帖中帝京篇赝迹可笑盖枯且露矣河南晚年书虽痩实腴孟坚又云前有韩逢禧一印又之印家藏斋字半印三又半印不可识又邓文原跋云文原曩在史馆获覩褚河南书今见此帖恍若久别而复覩其风仪也泰定四年秋分日邓文原识又栁贯跋云褚河南汉倪寛賛正书三百四十字中刮去五字盖宋国讳也河南书岂待賛而显子固所谓容夷婉畅者殆得之矣至顺四年闰三月廿四日栁贯识又杨士竒跋云评者论河南书字里金生行间玉润法则温雅羙丽多方观此賛真不虚也吾求数嵗始得之谨珍袭之吾先世蓄河南书防颇蔺相如而下数十传节文终以优孟遭世兵乱家隳于宼此书散落人间虽或见之力不能复后亦莫知存否举家为憾平洲府君及刘子髙先生之文具着其事故覧此益重先世之感正统七年五月既望庐陵杨士竒谨识后有子孙世保蕉林鉴定二印又钱溥跋云唐文学馆学士褚遂良尝为文皇临羲之兰亭帖最多然喜作正书其磨厓孟师圣教等帖亦世着闻尝得见之独此倪寛賛未之见也婉丽清劲尤非诸帖所及庐陵杨文贞公之子叔简寳藏先爱乆矣展玩之顷敬书此归之成化乙未冬东吴钱溥谨题后有苍岩子蕉林秘玩观其大畧三印诸跋中押缝有杨士竒氏士竒之印苍岩子三印卷髙七寸七分广五尺二寸七分
　　唐陆柬之书文赋一卷【上等黄一】
　　素牋本行楷书【按通卷剥十四字】无款姓名见跋中卷首有孙氏珍玩真逸山房传家诸半印卷后有河东李倜士章员峤真逸拟晋山房忠信传家诸印又一印不可识卷中幅押缝员峤真逸河东李倜士章孙氏印各七引首李东阳篆书二陆文翰四大字款署西崖又沈度书陆机文赋陆柬之书八大字欵云华亭沈度古拖尾孙承泽跋云陆司谏所书文赋全摹禊帖而带有其舅氏虞永兴之员劲遂觉韵法双絶唐初诸公仿晋率涉板直如此妙腕未见其匹赵文敏晚年书法全从此得力人鲜见司谏书遂不知文敏所自来耳北平孙承泽记又赵孟頫跋云右唐陆柬之行书文赋真迹唐初善书者称欧虞褚薛以书法论之岂在四子下耶然世罕有其迹故知之者希耳大徳二年十二月六日吴兴赵孟頫跋后有北平孙氏砚山斋圗书一印又李倜跋云唐陆柬之书世不多见惟张綉江叅政家兰亭诗马徳昌左司家兰若碑与此文赋三卷而已其笔法皆自兰亭中来有全体而不变者识者知之耳大徳辛丑二月八日员峤真逸河东李倜士题又欧阳元跋云中书辨章良公成甫家所收藏唐陆柬之文赋帖真名墨也柬之本虞世南甥书法得于渭阳而神俊过之第传世极少故为艰得李圎峤所见张綉江家兰亭诗不知何自近年亦有一本转至吾家其诗不全盖后人拆散而出售者欤今经赭冦之乱焚荡不存方重惋惜因观此帖笔势翩翩相类令人神情惘然但李公谓其书变态不同此正东之妙处近代米元章书矫亢跌宕世咸称其自创一法乃不知其全学柬之头陀寺碑耳元章秘而不言以陆书少传于世也吾家兰亭诗后有头陀寺碑墨本数行昔人重其书随所得多寡而着存之若文赋累千百言当为方今陆帖第一至正丁酉闰月十八日庐陵欧阳元跋又揭徯斯跋云右陆柬之行书文赋一卷唐人书法结体遒劲有晋人风格者惟见此卷耳虽若隋僧智永犹恨妩媚太多齐整太过也独于此卷为之三叹至元四年嵗在戊寅三月十六日揭徯斯跋李倜又跋云近观绛帖有陆书得告廿五字笔法意韵与此书全不相类其他书又与此并防虽防画参差亦各有妙防故晋唐能书者防不如印板一一相似政要如浮云变化千态万状一时之书一时之妙也识者知余言之不妄大徳乙巳秋九月既望于夀春郡斋重题士又有曺氏寳藏一印又子孙保之一印又危素跋云素乆从平章公治农亊公薨之后获覩家藏陆氏文赋岂胜悲惋正卿其寳袭之至正廿一年五月壬戌临川危素书又宋濂跋云唐人之书论者以其临晋往往少之殊不察其变化之妙也柬之此笔神俊超诣尤非诸家所能及歴世既乆乃获覩之是犹拾骊珠于煨烬者也识者尚慎藏之洪武八年三月既望之五日金华宋濂书于玉堂之署又刘基跋云晋陆之词唐陆之书可谓二羙具矣抚卷三叹遂识之洪武八年春三月廿六日诚意伯刘基题又董琰跋云古今善书者法同而体异论者不此之察特以其偃仰屈伸方圎髙下之态而进退焉此正后世临书之病也晋唐来以书名家者多矣未尝一一相似由其法虽同而结体不同故也柬之此书精神遒劲赵文敏谓其不在欧虞褚薛下揭文安谓其有晋人风格者是已或者以为其学得于渭阳而笔势全不相类者盖知其然而不知其所以然也琰昔自巴蜀囘舟中见燕客所藏羲之乐毅遗燕恵王书墨迹爱其如金绳铁索瑚玉树而莫名其妙徒往来于懐者数年及闻海岱谢养民论书法思见前所见者不可复得矣今观柬之之笔则向者梦寐之想释然于中益信书法之有自矣惜乎知之者寡而好之者尤寡也是书流落滇南盖有年矣未见知而好之者金川【缺四字】购而得之不啻获重寳非好之深者能若是乎呜呼金玉之重富贵之乐田宅园池之胜孰不好之然未有歴千百年而能存者是书自唐迄今其间人事之变不知其几而犹获见之非可寳者欤继今为【缺二字】之后者尚珍袭之可也洪武三十一年嵗在着雍摄提格孟夏之月临川董琰书又谢观跋云同邑【缺三字】氏衘卷诣予曰此唐陆柬之所书士衡文赋近游滇南得之将袭而东归以为家玩幸防一言共传永乆予观书法多自兰亭中来真超逸神俊有非唐临晋帖者所可同然唐初以书名家则虞欧褚薛惜陆书世不多见故未得与四子并称以识者观之当无优劣其戈波之法虽得于虞秘书而变化不拘结搆自成一体殆有逼于永和遗迹者矣宜为相府珍藏诸名公题跋及歴考评以为陆帖第一【今缺二字】嗜书以其可法挟之歴万里畏途归至山房静中临玩毋拘防画形似求其潇洒风神异日临池有得必将如米防阳于头陀寺碑又岂徒秘玩而已哉玉笥谢观跋后有闲厓寳玩一印又曺仿跋云欧阳公作李晸笔说云唐所谓欧虞褚薛至于顔栁皆自名家以陆书少传于世及或以欧虞褚薛为疑又附柬之书学品第之详其子之亦深矣今观所书陆机文赋真有晋人风格较之兰亭临本果孰右耶子昻李士皆号善书者鍳定之余称许不已余于是益知柬之书法之妙但寳之勿失存乎其人为吾后者慎诸京口曺仿识跋中押缝有圎峤真逸河东李倜士章二印卷髙八寸广一丈一尺一寸
　　御笔题籖籖上有御赏乾隆宸翰二玺
　　唐孙礼防书谱一卷【上等宇一】
　　素牋本草书卷前款云吴郡孙过庭撰有半印三俱不可识卷末自识云垂拱元年写记上钤一印漫漶不可识后有苍岩一印又半印二俱不可识卷中幅押缝印俱残缺不可识前隔水籖书唐孙过庭书谱序七字【按系宋徽宗书】有双螭宣和二玺又苍岩子观其大畧二印又一印漫漶不可识又一印缺其半存氏珍藏书画印六字后隔水有政和宣和二玺押缝有北海孙氏珍藏书画印一印拖尾有梁清标印蕉林秘玩二印卷髙八寸五分广二丈八尺七分
　　御笔题籖籖上有乾隆宸翰一玺
　　唐孙防礼书景福殿赋一卷【上等宇二】
　　素笺本草书卷前署何平叔景福殿赋七字无欵姓名见跋中卷末项元汴记语云万歴癸未仲春望墨林山人项元汴手装于天籁阁永存珍赏下押字一又曽肇跋云书家评孙过庭章草用笔隽拔如丹崖絶壑笔势坚劲予不能无疑观此帖用笔稽古有汉魏之风终卷结字无防画差谬书赋云千纸一类一字万同盖知非虚谈也近见王内翰所书书谱真迹与此赋极相类又有墨本千文差不逮矣建中靖国元年春三月曽肇题于玉堂之西轩又张孝思记语云嵗在甲申孟春嬾逸张孝思藏卷前有神品项元汴印项墨林父秘笈之印项墨林鉴赏章墨林秘玩项子京家珍藏神竒诸印又半印漫漶不可识卷后项元汴印凡四又退宻张觐宸虚朗斋子京父各二印又项墨林鉴赏法书名画项子京家珍藏项墨林鉴赏章檇李项氏世家寳玩若水轩子孙世昌西畴耕耦嬾逸张则之蔬菊老人韩松书印子孙永保墨林子净因庵檇李墅处张孝思寄傲博雅堂寳玩印项叔子宜子孙世外法寳诸印又一印不可识卷中幅押缝莆刘筼谷圗书珍玩印张则之印各七印项氏子京子京珍秘各二印又张孝思有何不可嬾逸项叔子桃花源里人家子孙永保项元汴氏审定真迹项墨林父秘笈之印香岩居士楞严精舍墨林项氏季子章项子京珍藏诸印前隔水有中钦张觐宸二印押缝有退宻平生真赏项叔子诸印后隔水有天籁阁张孝思赏鉴印二拖尾项元汴楷书释文欵云大明万歴甲申嵗仲夏端阳后五日墨林山人项元汴録是赋于撄宁庵中前有檇李孝思张则之子京子孙永保墨林子鹿石走诸印后有退宻项元汴印子京父印项墨林父秘笈之印墨林山人则之嬾逸诸印卷髙九寸广二丈二尺三寸三分
　　御笔题籖籖上有乾隆宸翰几暇临池二玺
　　唐吴彩鸾书唐韵一卷【上等宙一】
　　素笺本楷书并注无款姓名见跋中凡二十四幅俱正背两面书第一幅只书一面幅前有文府寳传一印又吴俊仲杰一印末幅有明徳执中一玺又清真轩驸马都尉王府圗书吴俊仲杰诸印又押字一上钤河南书记一印又半印三漫漶不可识又宋濂跋云右吴彩鸾所书刋谬补缺切韵宋徽庙用泥金题籖而前后七印俱完装潢之精亦出于宣和内匠其为真迹无疑余旧于东观见二本纸墨与之正同第所多者栁公权之题识耳诚希世之珍哉翰林学士承防金华宋濂记前隔水有洪武叁拾壹年肆月初九日重装十三字又裱褙匠曺观五字押缝有文华之记一印后隔水押缝有政和玺二宣和一玺拖尾有内府圗书之印一玺又吴俊仲杰横河精舍三印幅髙八寸三分广一尺五寸二分
　　按宋濂跋所云宋徽宗泥金题籖今缺宣和七印亦只存其四顾嵗月既乆转属多人而廿四幅全韵犹宛然完璧岂世间至宝真有神物呵防耶
　　宋太宗书蔡行勅一巻【上等洪一】
　　八宝泥金笺本行书巻后署十四日三字又大书勅字又勅蔡行三字上钤御书之宝一玺卷前一玺同又饭字小号一又天籁阁神品退宻项叔子项子京家珍藏项墨林鉴赏章诸印卷后又子京印二又神逰心赏项墨林印墨林子京父帝陶唐之苖裔项墨林鉴赏章桃里平生真赏项墨林父秘笈之印诸印押缝御书之宝玺凡三又若水轩项元汴印墨林子子京所藏子孙永保墨林秘玩墨林主人子孙世昌项元汴印檇李项氏世家宝玩诸印前隔水有苍巗子蕉林居士二印押缝有平生真赏墨林秘玩二印又二印又半印三俱漫漶不可识后隔水押缝有墨林项氏子京神逰心赏【防缺】寄傲有何不可墨林子诸印又田畴耕耨印凡二拖尾记语有元祐三年五月廿六日给事郑穆拜观十五字前有子京墨林秘玩项子京家珍藏三印后有项翰墨印神品寄傲仁夀开国诸印又一印漫漶不可识又黄庭坚防云天生圣人与物自殊拜观是勅盖可见矣行公在当朝功绩大着宜膺是宠亦为不薄其徳望之盛子瞻已详述坚不暇及聊志嵗月云时元祐乙亥五月八日山谷黄庭坚前有项元汴印项墨林鉴赏章二印后有审定真迹子京子孙永保平生真赏项墨林父秘笈之印诸印又郑清之防云此卷乃【缺一字】宗皇帝御笔勅一道盖不允蔡行辞中书省事者觌兹字画飞动若虎踞龙腾风云庆防正以见圣天子生知不测逺异常流当时在廷之臣得之为至宝中书公非学问忠勤有素曷承宠锡若是哉诚金玉锦绣奚足比具宜乎蔡氏子孙当知其所重永永其藏用是书之以志景仰云淳祐丙午三月望日郑清之顿首书于养鱼庄前有檇李子孙世昌项墨林印三印后有考古正今子京父墨林秘玩项叔子诸印又苍巗子梁清标玉立氏印章观其大畧二印最后项元汴记语云宋太宗手勅蔡行中书省事明嘉靖四十一年秋八月得于鄞中范氏墨林项元汴家藏又饭字小号一诸跋中押缝有墨林博雅堂宝玩印元汴子京项元汴印苍巗项墨林鉴赏章墨林嬾叟宫保世家诸印卷髙一尺八分广六尺六寸三分
　　御笔题籖籖上有乾隆宸翰一玺
　　宋徽宗书七言律诗一巻【上等荒一】
　　素牋本行书大字无款有御书御书之宝二玺巻前有笃夀连印云烟过眼项子长父鉴定项徳枌印辽西郡图书印诸印卷后有项徳枌印五一倩士宛委堂印诸印卷中幅押缝有御书之宝凡五项字印五卷髙八寸四分广一丈三尺三寸八分
　　御笔题籖籖上有乾隆宸翰一玺
　　宋徽宗书千文一卷【上等荒一】
　　泥金云龙笺本草书款识云宣和壬寅御书下有押字一上钤御书一玺巻髙一尺九分广三丈六尺四寸六分
　　宋徽宗书千文一巻【上等荒三】
　　素笺朱丝防本楷书款识云崇宁甲申嵗宣和殿书赐童贯上钤御书之印一玺巻前有长乐未央雪堂二印卷后有长乐未央仙客卞永誉印式古堂书画雪堂诸印前隔水有古香书屋一印卷髙八寸八分广一丈一寸一分
　　宋髙宗勅张浚手书一卷【上等日一】
　　诰勅牋本行楷书凡二幅前幅署云皇帝特赐川陕京西湖南北路宣抚使张浚手书后识云建炎三年七月二十八日上钤御书之宝一玺后幅署云皇帝遣内侍黄保赐枢宻院使张浚鞍马手书又识云隆兴元年五月二十六日上钤一玺与前幅同前幅髙一尺四分广二尺二分后幅髙同广一尺八寸六分
　　御笔题籖籖上有乾隆宸翰一玺
　　宋髙宗书洛神赋一巻【上等日二】
　　素绢本行草书后识云徳夀殿书上钤徳夀殿御书宝一玺巻前有雪轩真澹二印又半印不可识卷后有皇姊图书一印又梁清标印蕉林鉴定张维节印诸印前隔水有巻字七十五号六字【俱作半字】后隔水押缝有苍巗冶溪渔隐二印又一印不可识引首有子孙世保蕉林玉立氏图书二印拖尾赵岩题云花石纲闲四海分钱塘日日雨如春孔明两表无人读徳夀宫中写洛神赵巗又宋献记语云崇祯癸酉九月廿五日宋献获观于俞光禄观玩轩后有苍巗子焦林秘玩观其大畧诸印最后有韩逢禧一印巻髙八寸六分广八尺六寸三分
　　宋髙宗赐岳飞手勅一卷【上等日三】
　　素牋本行楷书后署付岳飞三字上钤御府之宝一玺下有押字一卷后有髙承延印吴氏书画之印二印卷髙一尺一寸四分广一尺九寸二分
　　宋髙宗书养生论一巻【上等日四】
　　金粟笺朱丝防本真草二体相间书无款有徳夀御书一玺又御书一玺又坤卦一印卷前有宏谊姚叔子子子孙孙永宝之三印卷后有天厯之宝一玺又姚氏珍玩姚宏谊珍玩书印梁清标印诸印押缝有河北棠村印凡十前隔水有蕉林书屋一印后隔水有端本一印押缝有苍巗蕉林二印拖尾李东阳防云右稽康养生论一巻真草相间用智永千文体后有德夀御书印徳夀宋髙宗宫名作于绍兴十八年戊辰实中兴之二十二年也又九年丙子孝宗受禅始尊髙宗为太上皇退处徳夀又十四年年八十一而崩于是宫此书盖倦勤时笔计其年当过耳顺而楮墨精宻乃如此岂真有得于养生之説故与史称其博学强记继体守文而拨乱反正复讐雪耻为未足观于是书者其亦有所感矣吾友杨应宁都宪得此而藏之敬题其后正徳三年六月十三日长沙李东阳书又王世贞跋云右太史姚君继文藏宋思陵手书稽中散养生论一篇行楷真草相间后有徳夀御书印徳夀思陵为太上时所居宫也思陵初拟豫章在青氷之间晚始刻意山隂傍及铁门限此尢其得意笔正书时于督防露章法一二盖欲以拙救熟耳行草翩翩二王堂庑间而不能脱蹊迳然要当于六代人求之继文工八法无俟余赘余独叹中散之精于持论而身不能免也其防言奥防若遗丹之在藏数百千年尚能起痼离凡中所谓一怒足以侵性一哀足以伤身思陵深戒之故徳夀三十年不减玉清上真而五国之逰魂不返矣单豹食外彭为夭其思陵与中散之谓耶万厯纪元秋七月晦吴郡王世贞书于武昌南楼后有苍巗子梁清标玉立氏印章观其大略二印押缝有冶溪渔隐一印巻髙七寸七分广一丈八尺七寸八分
　　御笔题籖籖上有乾隆宸翰一玺
　　宋韩琦尺牍一卷【上等月一】
　　凡二幅前幅素笺本后幅粉笺本俱楷书前幅后识云琦再拜启有简静斋髙士竒图书记江村秘藏三印后幅未署名有士竒髙澹人竹牕三印押缝有竹牕一印又髙岱连印拖尾蔡景行防云忠献平生立朝大节勲业之盛炳炳照暎穹壤为一代伟人故不必赘陈矣至于天性清简一无所好惟家藏图籍数万巻毎卷尾必题曰传贤子孙信乎子孙之贤而后可传于永久也今观二帖银钩铁画出入于唐贤顔栁之间其端重刚劲类乎为人百世之下见者肃容瞻慕焉元帅萧侯珍藏既久闻公嫡孙诚之笃学好修克绍乃祖风烈遂不逺千里以奉之忠献在天之灵殆非偶然者诚之其贤子孙哉二帖之传当不坠先志檇李蔡景行拜手书又泰不华题云诚之广文出先世魏公所书二帖见示端谨遒劲得顔鲁公法为多垂绅正笏端居廊庙之气蔼然见于纸墨间噫鲁公为唐之忠【臣】魏公为宋之贤相故其书法之妙亦相彷佛若是也前辈谓魏公毎登朝堂视进止如有尺寸载观斯帖于是乎取证矣元统三年清明前一日泰不华题后有竹牕玉山程以魁审定真迹二印又杨敬惪跋云右魏公真迹也萧元帅北野相君藏【缺】矣未尝出以示人以诚之敦厚长者特还以合浦之珠克获旧物岂不为韩氏庆乎噫自古及今初不借才于异代人茍自朂求所以称元帅遗故家手书之意而勉于功名则我元岂无名臣哉古语有之公侯之子孙必复其始斯为元帅期待之盛心至顺癸酉六月四日石塘山人杨敬惪谨书又跋云诚之作饷为礼甚盛话及魏公真迹乃继祖四年前所遗诚之之物谈经道旧之余敬徳适在坐援笔识之举不忘其所亲明道先生之不欺也元帅公命书之不敢辞敬徳再拜谢不敏又祝蕃跋云魏公相业煌煌在简册间固不待翰墨而后传二帖笔意浑厚虽粉墨漫漶犹奕奕有生气流亡抚字数语蔼然仁义之心其克终令名宜矣万户萧君以韩广文为公裔孙而归之且勉其见手泽而发孝思盖期以绳祖武也广文气防魁然神采焕发充其所学讵可量哉他日当不愧此帖至顺改元冬十一月廿又四日上饶祝蕃谨题又班惟志题识云战六国臣防何独子房为韩报千百世下窅无所闻天复以韩忠国其于天道周复元始世昧于屈强岂能博通天人之道也予于忠献公有感焉天耶人耶感而遂通互相为黄钟之律尘世不可得而知也因缀数语四时行在天何语片云四海成霖雨将谓不能军近安无一人归来仪百揆骑虎寻常耳多少窅无闻千年兰玉孙恕斋班惟志漫书同坐郝时叔王景平赵季文后有苑西乐此斋之图书二印又李齐跋云流亡抚字宰相之所当用心也魏国公垂绅正笏不动声色而措天下如泰山之安因是一语而可以类推矣无徒以翰墨论也蒲隂李齐又张圣卿题云魏公立朝谋国之大节固不待缀辞也今其遗墨虽不多见寸金片玉谁不宝袭余独爱诚之以文献能敬其祖北野之与能成人之羙可谓两得之矣喜而为之书大瑰畸人张圣卿题后有江村髙詹事二印又李懋书防云晋唐诸名贤墨妙天下所共宝然其存者不数本茍或出售人争购之虽防百千缗在所不较外此则漫不加意慕名之习壹至于此天台萧侯説礼乐而敦诗书者也英贤札翰靡所不畜其仰止髙山之意深矣堂堂魏公亘古防见诵其遗言余论犹足使人感慕而兴起况夫手泽之华【缺半字】然者珍藏熟玩不犹愈于徒尊字画之工哉萧侯不惟宝藏之而已也又能推锡类之心割所爱以奉公之耳孙诚之诚之载拜登受憙而后可知也意者神物防持知诚之与侯善故假手于侯以归之耳不然何以得之有其道如此也二帖前后凡四十三字粉墨磨灭财可见者已十之三宝之宝之诚之又以萧侯手书并装于帖后以无忘所自得是亦宜书至顺辛未立春日中山李懋端肃谨跋又陈梁跋云韩夫子执政三朝相业端正青苖相公岂可同朝而立语云相字如相人此二札笔笔正峰有一些邪气否其藏锋锷于不见可以想其慎重持国陈梁拜观于小寒山后有抱瓮翁髙氏江村竹堂珍藏书画之印二印又王鸿绪跋云右宋韩魏公二帖第一帖公与欧阳公书谢其作昼锦堂记者公相州人仁宗至和中由武康军节度使求知相州英宗治平四年神宗初立公除镇安武胜军节度使司徒兼侍中判相州辞两镇但领淮南神宗熙宁元年复请相州以归六年还判相州公秉节以居相州者凡再四矣而此帖则公与欧公同在政府时所与或在嘉祐八年之秋冬或在治平元年之春盖公以英宗嗣位封卫国公其后太后还政即封魏国公英宗嗣位于八年四月有疾至七月始瘳明年夏五月太后即还政欧公记文云大丞相卫国公其末系衔尚书吏部侍郎叅知政事欧阳修记其私家堂圃而仕宦将相之荣不宜于危疑时诵述故决知为英宗疾瘳以后太后还政以前也公为昭文馆大学士监修国史故记文云大丞相堂以武康节度治相所作公追属欧公记之欧公方叅政晨夕政府帖中云信宿不奉仪色殆欧公偶休沐时耶记文不动声色而措天下于泰山之安指定防英宗调和两宫事帖中之褒假太过非愚不肖之所胜捧读慙惧而不能自安者谓此即答门人亲客臣子何与之意也第二帖某公旬日前得手书虽云近苦多病勉强亲笔而草遒劲虽少年所不能及未知某公何人所与书何人其某字磨灭右半防可辨盖土字以意度之则杜公也庐陵云杜公笔法为世楷模考亭云杜公以草书名家祁公本传云真书行草皆有法盖祁公书最为当时所重故公云少年不及也年月皆不可考中有前在并云云又跋中所云流亡抚字一段今已失按公拜武康军节度使知并州在庆厯皇祐间后求知相州未久召入此帖当在知相州或召入以后二帖端严谨重正合考亭金华所云与荆公之躁扰急迫倾欹偃仆相反者跋语中泰不华周仁荣弟子一称逹兼善其学由朱子六传得何文定基王文宪柏之绪元史周仁荣传云其所教弟子多为名人而泰不华实为进士第一李齐元史本传云字公平广平人工词章元统元年进士第一知髙邮府招降张士诚被拘不屈死论者记大科三魁若泰不华殁海上李黼殒九江洎齐之死皆不负所学二君子皆文章节义士附见巻中尤可贵也其余诸名人跋亦俱堪什袭江村先生得此巻命予识其尾因覼缕及之其永宝无斁康熙乙亥夏五月廿四日云间王鸿绪谨题又髙士竒跋云有宋故多名臣其间出入将相身系天下之安危而复能以文采照后世者则范文正韩忠献二人为称首是时西夏数用兵二公以帷幄重臣出总戎机日不暇给忠献定防两朝典政最久疑于翰墨之事不复留意今所流传笔札字画端谨结构精宻若燕居无事从容而出之者虽书法专家蔑以过焉因想见古大臣居心凝重亊无论巨细防有慢易欲速率意以为之者栁诚悬心正笔正之説殆不虚矣徃余得文正二札宝之箧笥甲戌十月防召再至京师复得忠献遗迹喜不自胜按吴郡朱存理铁网瑚书品载有忠献公二帖一为乞欧阳文忠记昼锦堂札一为记成谢文忠札今止后札存而另以一柬益之虽纸墨漫漶字法实出一手御史大夫王俨斋先生玩索偏傍断是与杜祁公尺牍先生精鉴博雅当非妄语又按书品后有晦翁跋语惜不可得所存九跋率元时钜公以文章节义传者但诸跋内有抚字流亡之语而二帖中无此岂更有一帖今失之耶自古能书者不少非其人品事业卓卓可纪祗一艺耳若二公者与日月争光可也忠献凡三领相州所与文忠书年月前后俨斋先生考据甚覈余故不复赘云康熙丁酉九月廿六日舟过仲家牐书于巻末江村髙士竒又跋云康熙乙亥六月作跋丁丑秋九月廿六日舟发任城过仲庙蓬无亊始得书之前二日已立冬水村晴霭与篱落畦蔬相映带自津门至此方见山色因口占云一行官栁染轻霜篱落寒蔬撷野香乍见遥山隔烟浦闻消晴日唤渔航并记一时兴防云髙竹窻前幅髙九寸六分广一尺一寸六分后幅髙同前广一尺六分有竒
　　御笔题籖籖上有乾隆宸翰一玺
　　宋范仲淹道服赞一卷【上等盈一】
　　素笺本楷书前署道服赞并序五字款见序中卷前有髙阳图书东汉太尉祭酒家学髙阳徳晖图书庚寅才子之裔髙阳之瑞十六世孙主奉右胜谨藏图书诸印又髙阳印二又鼎元半印卷后有东汉太尉祭酒家学仙系髙阳徳晖图书诸印又髙阳印二又髙阳半印卷中幅有夀国公图书一印后押缝有颐斋之印髙氏图书之印孔愉之印十六世孙主奉右胜谨藏图书诸印又髙阳半印前隔水有古香书屋一印拖尾有文同跋云希道比部借示文正辞笔观之若侍其人之左右令人既喜而且凛然也熈寜壬子孟夏丙寅陵阳守居平云阁题石室文同与可跋后一印不可辨又吴立礼书跋云获观文正公之词翰淳重清劲如其为人每展卷讽诵未尝不想见风采何名徳之重使人爱慕如此其深也富川吴立礼题又戴跋云观范文正道服赞文醇笔劲既美且箴以尽朋契之义有以见高阳公之徳矣传曰不知其人视其友谅哉熈寜壬子年十一月甲子吴兴戴正仲题后有懐州军资库记懐州考试院记监徳州盐务新朱记监徳州酒务印监徳州商税印诸印又懐州常平仓给纳之记懐州常平库给纳之记二印又一印不可识又栁贯跋云范文正公祥符八年进士也其为同年许比部作道服赞辞庄义舒懿乎有徳之言哉南北分合余二百年而幅贠疆理复混为一区公之孙曾嗣守先业不懈益恭得公书遗苏才翁韩文公伯夷颂真迹而宝蓄之且摹刻于石今年至正元年益都宗人复自北防此赞并公侍祠像来南而归之合浦之珠曲阜之履得于既失所以委重宗祊藩饰世绪者夫岂偶然之故有相之矣熈寜间文公与可题识云希道比部而不着其名宋登科记当自可考也卷中有东汉太尉祭酒家学印髙阳及仙系小印皆縁许氏则是赞之为许氏物盖已久矣不知何时而遂失之也耶作赞时许公为平海掌书记耳熈寜始转至比部其恬于进取如此于以见许公亦盛徳之士不然公岂肯轻以清其意洁其身者而许之哉昔公书伯夷颂以遗才翁今复见公为希道譔书此赞则希道亦才翁一等人哉宋三百年文运休明泰治熈洽自景徳祥符而始盛观公此赞则公与许公之聨芳科甲信人才与时升降者为不诬矣元年冬十有一月二十七日东阳栁贯书又黄庭坚跋云范文正公当时文武第一人至今文经武畧衣被诸儒譬如蓍龟而吉凶成败不可变更也故片纸只字士大夫家藏之世以为宝至其小楷笔精而瘦劲自得古法未易言也黄庭坚书又胡助题识云文正公为同年友许书记作道服赞言皆至理书特清劲至今观之悚然増敬所谓宠为辱主骄为祸府重此如师畏彼如虎是又羙不忘规益可玩味乃知异时丞相尧夫布衾铭实权舆于此欤然是赞不载文正集中则公之文之遗者有矣抑亦盛年之作而或失于编次也耶因缀廿字以寓景行之意云文正道服赞忠宣布衾铭家乗揆一徳名言符六经至正癸未春正月廿日金华胡助书又刘魁跋云黄山谷古今名书者犹推文正公小楷笔精而瘦劲自得古法世人可不知所重耶成化辛丑六月廿日髙唐刘魁拜题又戴仁赞并序云范文正公道服赞其书有法而词有气前人题跋尽之矣余复何言敢僭用公韵敬作遗墨赞欲范氏后裔益知所宝重云式观遗墨端严济楚栁骨顔筋防公孰与龟文龙鳞或翔或处烈士忠臣兼文兼武画见诸形曰心为主词发诸口曰学为府石抉怒猊章成绣虎百世珍藏弗替厥祖成化辛丑秋八月八日句曲戴仁题赞又司马垔跋云予尝谓士君子能为光明俊伟之事业必先有髙洁洒落之胸次为之地也范文正道服赞所见如此其心固若萧然在风埃之外者则其所立之卓越千古者有以哉成化甲辰鞠月兰亭司马垔题又吴寛跋云右范文正公为同年许书记作道服赞真迹道服之制不可考许公为此其意萧然物外必非不臧之服也不然文正公岂率易为人下笔者哉此赞今藏范氏义庄赞后又有文与可诸贤跋语亦不可得者也延陵吴寛谨题又庐濬跋云呜呼道服非儒也而文正有取焉其自清自洁之谓岂诬也耶然则纡青曳紫而自防不洁者诵此多芒刺矣治十年夏四月朔后二日刑部郎中赤城庐濬拜题于姑苏公馆又王世贞跋云范文正楷书道服赞遒劲中有真韵直可作散僧入圣评赞语亦古雅所谓宠为辱主骄为祸府是厯后得之非漫语也跋者皆名贤大夫而独文与可黄鲁直栁道传吴原博最着鲁直结法端雅了不作生平险侧而过妍媚极类元人笔如掲伯仿陈文东辈亦能办之恐鲁直真迹已亡佚为元人所补耳成化中御史戴仁赞书颇得吴兴意而名不琅琅故拈出之己夘王世贞识后有苍巗子焦林秘玩观其大畧吴舜升印康文氏书画记诸印诸跋中押缝有东汉太尉祭酒家学印三庚世印四十六世孙主奉右胜谨藏图书印五苍巗印三又文正书院主奉范元理印一印又清白传家髙氏图书之印葆光之印尹诚私印髙常利印髙常利监徳州盐务新朱记才子之裔颐斋珍玩东蜀文氏范原理氏适轩棠村审定诸印又元理半印又三印不可识卷髙一尺九分广一尺三寸三分
　　宋儒遗墨一巻【上等昃一】
　　凡六幅俱尺牍第三幅第四幅粉笺本余俱素笺本第一幅范仲淹行书后署仲淹顿首又正月十五日五字上钤一印漫漶不可识幅髙八寸八分广一尺三寸第二幅司马光楷书后署光惶恐再拜前有半印不可识幅髙九寸广一尺五寸九分第三幅杜衍草书后署衍拜手幅髙八寸七分广一尺二寸四分第四幅唐介楷书后署介再拜幅髙七寸八分广一尺一寸二分第五幅韩绛行楷书后署绛再拜幅髙八寸一分广八寸六分有竒第六幅韩维楷书后署维再拜幅髙七寸八分广一尺二分每幅俱有宋荦审定一印引首有陈纲篆书宋儒遗墨四大字欵云中宪大夫致太仆少卿前直文渊阁经筵国史官陈纲题拖尾丰熙跋云范文正公司马温公二帖林文安所藏传少司马仪部郎三世什袭犹新熙燥髪知慕二贤今获覩手墨如承顔色后学四明丰熙谨识又跋云杜唐张二韩书世罕见匏翁博古称藻鉴要为不诬予谓数公非以书擅名今去之五六百年而名家珍袭如此其可重固有在哉嘉靖庚寅蜡月既望四明丰熙识又宋荦跋云右宋儒遗墨一卷巻首篆书四字大迳五寸为明中宪大夫致太仆少卿前直文渊阁经筵国史官陈纲题纲成化朝进士篆法与程南云相伯仲第一范文正公与秀才仁弟札昔人评公书以为得乐毅论笔意清劲中有法度当时善书者如苏才翁子羙蔡君谟咸推重之曩从吴门范公祠见公楷书伯夷颂诚烜赫名迹其他多赝本此札正符清劲二字为真迹无疑第二司马温公启太师劄子世传公书若端正以其为人此劄旧刻文氏停云馆帖中仅存骐骥之骨今观真迹楮香墨彩浮动几案且文笔古致错落尤堪宝玩后跋云范文正司马温公二帖林文安所藏传少司马仪部郎三世什袭犹新熙燥髪知慕二贤今获覩手墨如承顔色后学四明丰熙识再为太师祁国正献杜公致留守龙图札祁公暮年学书与婿苏舜钦讨论笔法遂有草圣之目停云馆所刻一札其墨迹今在予处粉牋剥落不似此纸墨完好触目皆琬琰光也又唐介启侍讲待制晦叔一札介字子方江陵人擢第为殿中侍御史直声动天下后参知政事諡质肃其笔墨具劲直之气令人望而起敬韩绛字子华忠献公亿之子官司空检校太尉康国公諡献肃弟维字持国官翰林承防并以豪翰名此绛札致文通大尹维札启平章太师一以萧散胜一以浑厚胜皆宋贤剧迹也后跋云杜唐张二韩书世罕见匏翁博古称鉴要为不诬数公非以书擅名今去之五六百年而名家珍袭如此其可重固有在哉嘉靖庚寅蜡月既望四明丰熙识张札不知为谁吴文定当亦有跋今并逸去可惜按杜祁公书苏黄诸公咸所心折此云非以书名误矣林文安瀚闽县世族官南吏部尚书子廷防工部尚书諡康懿廷机工部尚书諡文僖孙燫礼部尚书諡文格烃工部尚书廷栉子仪部郎此卷为文安及廷防与三世秘藏丰跋称廷防为少司马盖未为尚书时即宝此也熙鄞县人治朝一甲进士官翰林学士其子南禺坊尤擅翰墨之长足为此卷増重明末归福清叶台山相国相国裔孙贫不能守为男致购得康熙辛夘二月致迁蜀藩便道来省以此卷为予夀摩抄一再过愿吾子孙亦如林氏累世宝异无为大力者负之而趋幸矣是年七月七日西陂七十八翁完庵荦志下注男筠代书四字
　　宋司马光通鉴藁一巻【上等辰一】
　　素笺本楷书后附答送物状稿一则姓名见跋中卷前有长字小号又神品项元汴印墨林项季子章子京珍秘子京父印项墨林鉴赏章明安国玩宝砚楼图字印瞻衮堂墨林外史桃庄戴叔能印岐国汝述明可图籍煮茶亭长赵汝赞印尚宝少卿袁氏忠彻印长病仙子京所藏贞白子后山珍玩诸印又退宻世家袁氏秘笈之印诸半印又半印不可识卷后有墨林山人项子京家珍藏子孙世昌赵汝赞印墨林子廷玉赵子昻氏玉比徳斋忠彻贞白子梁清标印无恙一鹤诸印卷中幅有考古正今忠彻蘧庐诸印押缝有墨林子忠孝世家墨林山人子京父印忠彻诸印前隔水有棠村审定蕉林玉立氏图书蕉林书屋三印后隔水押缝有冶溪渔隠河北棠村二印拖尾任希夷防云温公修通鉴起草于书牍间可见当日用意之勤至答送物状亦自为检前辈之不茍如此可师也已嘉定八年十二月十四日任希夷观于玉堂夜直前有明安国玩旡恙一鹤二印又蘧庐砚癖斋记半印三又明可跋云温公起通鉴草于范忠宣公尺牍其末又谢人恵物状草也副纸之间三絶具焉诚可宝哉岐国汝述明可识前有墨林项叔子二印后有玉比徳斋无恙一鹤桃里墨林主人子孙世昌诸印又记语云此属稿耳而字画无一欹倾惟公不欺之学何徃而不在哉葛洪程玖赵崇龢同观因相与叹仰如此前有蘧庐墨林堂项墨林鉴赏章诸印后有赤松仙史墨林项季子章危素私印程玠之印紫云谿翁无恙一鹤诸印又栁贯跋云四百五十三字无一笔作草则其忠信诚慤根于其中者可知己永昌元年其歳壬午晋元帝即位之五年也自正月王敦将作乱至十二月慕容皝入令支而还每事第书发端一二字或四五字其下则以云云摄之校今通鉴是年所书凡目时有异同此或初藁而后更删定之欤始公辟官置局前后汉则刘贡父自三国七朝而隋则刘道原唐迄五代则范淳父至于削繁举要必经公手乃定此永昌一年亊公不以属道原而手自起草何欤然则文正忠宣之手泽所存犹足企想元祐一时际防之盛岂固以翰墨争长为可传哉至顺二年嵗次辛未夏四月乙丑东阳栁贯题后有子京所藏恵泉山樵无恙一鹤三印又黄潜跋云温公于通鉴书晋永昌元年事视此尤为详备此特其初藁耳而作字方整不为纵逸之态其敬慎无所茍如此宜其十有九年始克成书欤今之文人类以敏防为髙贵轻而贱持重使温公复生未必能与之相追逐也展玩之余惟有掩巻太息而已至正元年夏四月二十三日后学黄潜书前有墨林主人一印又宇文公谅跋云张南轩跋荆公书谓丞相平生何得有许忙事此言深中其病今观温公此稿笔削颠倒讫无一字作草其谨重详审乃如此诚笃忠厚气象凛然见于心画之表彼浮躁急迫者安能如是耶后学宇文公谅书前有博雅堂宝玩一印后有项元汴一印又朱徳润跋云司马公通鉴编年一变班马旧史之习而国家兴衰生民休戚善可为法恶可为戒者备此书矣故以事系月以月系年而不以日或以年不以月者盖周嵗之中纪事之要总为一编而君臣父子是非得失之互见使人得便观览有春秋之义例焉此稿标题晋永昌元年事是年王敦还镇元帝崩此江左立国之一变故公不得不手书之范忠宣与公继居相位今获观二公手笔于一纸岂胜幸哉至正三年十月朔旦后学朱徳润书前有子京五公世家虚朗斋三印又郑元祐题云典午渡江后盗臣接迹起由其创业初所事不以理温公成通鉴善恶悉就纪心画既严正形见在藁纸藁盖人所忽敬慎不少弛固宜公之心天地同终始郑元祐前有墨林子京父印二印后有退宻项墨林鉴赏章檇李项氏世家宝玩明安国玩无恙一鹤项氏子京隐居放言诸印又苍巗子蕉林秘玩观其大略三印诸防中押缝有云中印三又考古正今忠孝传家袁忠彻印项墨林父秘笈之印诸印卷髙一尺零三分广三尺三寸
　　御笔题籖籖上有乾隆宸翰一玺
　　按明可跋云温公起通鉴草于范忠宣公尺牍则此卷幅前应尚有范札一则盖经后人重装逸去也
　　宋陈洎自书诗帖一卷【上等宿一】
　　素笺本行楷书七言律诗七首五言排律一首五言律一首七言絶句七首无款姓名见跋中卷前有项子京家珍藏一印卷后有项元汴印项墨林鉴赏章二印卷中幅有韩氏之印凡五师仲印四又项元汴印项墨林鉴赏章项子京家珍藏蕉林诸印又仲字山人半印二前隔水有蕉林书屋一印后隔水押缝有河北棠村冶溪渔隐二印引首有蕉林梁氏书画之印棠村审定二印拖尾顔复跋云陈公亚之三十丈复不逮承其教诲也事业在卿士大夫者以补国利民传复少于先子遗书中得公启问诗章读之徃徃意在栖退若送行阆中诗公时为审刑官朝中望誉始充大已有乞醉墦间之叹是知君子自重而不茍合者虞富贵以非道而至如盗窬禽暴焉则非道者恶得而及之然后践履无非义施张莫不仁事功可胜纪哉公忠言羙庸固易考清逺之趣疑多在文章常恨不得尽见之熙宁九年冬居彭城公孙师仲出杂诗稿一卷辞格秀古造句愈工则入淡泊愈深若借宅云四壁旧贫宁畏盗一枝虽小易容巢赠旡已师云他年逺公社若个是遗民兰溪闲适云露侵僧履兰三径秋入农歌雨一犁秋居云井臼贫虽乐溪山逺未归贻渔者云拟共停桡醉天幕缓歌缨足不回头闻之者孰不洒然而若醒超然而自爱复疑在文章者今一卷之稿已得如是之多固足为喜又得玩君子始终之尚笃吾所好顾何乐如之诗大小二十二篇阆中送行不与焉逸者可知已十一月三日曲阜顔复书前有韩氏之印一印后有檇李项氏世家宝玩项子京家珍藏项墨林鉴赏章诸印又郑穆跋云穆览诗缅想风迹而钦盐铁君趣尚逺矣后有韩氏之印一印又张徽题云破锦囊开玉振金舍人胸臆右丞心为时黼藻衣冠薮与国丹青翰墨林慷慨似谁双舞剑风流随处一歌琴燕贻苦志追先烈子夏何湏论浅深元丰二年三月廿三日前署书故三司副使陈公诗轴后陈留张徽十五字又天籁阁墨林山人子京父印项子京家珍藏诸印后有留侯裔孙项元汴印二印又孙觉跋云陈公固所尝闻然不及见也今公之孙以公诗为示读之亦足想见其风采矣元丰四年七月一日髙邮孙觉题前有韩氏之印一印又林希记语云元丰四年七月于禾兴始识公孙师仲师道遂得公之遗藁以观长乐林希又苏辙跋云辙顷在南都传道陈君以盐铁公诗草相示辙甚爱公诗之精且嘉君之孝恭不坠世徳后六年自歙州还京师见君于鄼阳复出此诗为示不可以再见而不之志也丙寅正月七月赵郡苏辙题前有韩氏之印墨林山人项叔子诸印后有墨林山人项子京家珍藏二印又徐积跋云故吏部彭城陈公在仁庙时以御史奉使关中积以故人子见公又见之于河内其后五十年见公孙于淮南于是获其诗稿伏而叹息盖不敢少有述焉也即幸而有如平日公以父党教之读诗可也如与之言诗则未可也已元祐六年春二月十三日山阳徐积谨书前有韩氏之印墨林山人项子京家珍藏诸印后有墨林秘玩项墨林鉴赏章二印又钱世雄跋云世雄窃服吏部陈公之贤与令徳之孙有以显荣其后皆见于名卿伟人之所论载防于成书矣世雄不复形容其略独念元丰壬戌年间初识传道于松陵获见此书又三年一邂逅无己于京师今廿有二年矣而二君皆以不遇卒崇宁癸未端午传道之子孝友复抱此书泣以相过抚巻悲怿益以知臧孙之有后窃意此书自是与陈氏之祖孙隠矣疑其可自致于斗牛间者金石所不能碍也南兰陵钱世雄谨书前有城南书院韩氏之印二印后有项元汴印一印又李跋云按陈公名洎彭城人国朝正史实録俱无传然尝以歳月考求公尝厯知懐州审刑院宝元间自屯田外郎为副端寻陞台端已而出漕京西淮南京东庆厯五年转吏部外郎加直史馆改使益梓路六年入为度支副使寻转盐铁后山集载公皇祐元【脱年字】以副使行河还卒今史亦失书信矣史之多放轶阙遗司马迁所谓灭功臣贤大夫之业不述非此之谓欤倘非因诗卷长留天地间曲阜长道顔公侯官宏中郑公而下诸大贤表而出之行事不得书于史册得见褒述于诸大贤辑成钜轴于百年之后又获归诸博雅君子之藏使当世士大夫玩绎叹咏之不足则其荣何必在彼一时之遇乎嘉定癸酉仲秋十七日眉山李题前有墨林山人神逰心赏二印后有墨林秘玩项叔子项墨林鉴赏章诸印又任希夷题云如彼泉流必有源陈家诗律自専门后山得法因盐铁不减唐朝杜审言嘉定丙子寒孟二十四日眉阳任希夷敬题后有墨林山人子京父印项墨林鉴赏章诸印又王穉登书文徴明所撰诸贤爵里姓氏记云陈公名洎字亚之彭城人其详具李季永跋但当时复有陈亚字亚之者咸平进士官司封郎中以药名诗知名虽与同时同字而实别一人也师仲字传道亚之之孙荣州资官县尉之子于后山为羣从兄弟与东坡友善集中倡和诗及简牍可考温公集亦有与陈法曹二书顔复字长道顔子四十八世孙以有道应荐赐进士知永康县元祐中官国中【子字讹】祭酒与其父太初皆居彭城故与陈通家太初字醇之有文学东坡为叙鳬绎先生集者也尝官阆中主簿故跋中云云郑穆字闳中侯官人官宝文阁待制国子祭酒徳学为时所称神宗尤重其人张徽字伯常陈留人寳元元年进士有诗名史虽无传而艺文志载诗集三卷瀛奎律髓谓张徴误矣孙觉字莘老髙邮人神宗时名臣官吏部侍郎龙图阁直学士林希字子中吏部尚书翰林院学士同知枢宻院事希实吴人而史称长乐从所始也苏文定公辙字子由即頴濵先生徐积字仲车山阳人治平四年进士以耳聩不仕终楚州教授有至行政和中赐諡节孝先生东坡称其文怪放类玉川子而此跋殊草草也钱世雄不详其履厯史亦无传惟元祐中郑雍攻宰相刘挚目世雄为挚党且与刘安世诸公并列而帖中自叙与后山友必佳士也李字季永眉山人文简公焘第四子以文行世其家由馆职为淞江制置副使入为礼部尚书资政殿学士卒諡文肃任希夷字伯起元祐名臣伯雨曽孙官端明殿学士签书枢宻院事权参知政事卒諡宣献少从朱子得正学之传周程诸公赠諡皆其所请希夷称眉山盖先世所居其实邵武人也穉登又跋云亚之先生诗草四十年前余尝见黄翁楙父家文太史疏诸跋者爵里姓名宛然在也是时余方弱冠已叹先生博雅为不可及去嵗见于曹重父斋头陈诗及诸公跋皆无恙独文翁此书已乌有后乃知鬻书者割以归他人重父购之不可得録其疏俾余缮写缀卷尾余书拙且恶岂堪代先生捉刀独谓先生疏诸公行事非贮宋史在腹中者不能五车三箧无以过此而犹欲俟博雅君子谦尊而光宁可及哉今世鲰生目覩邱坟未盈卷便沾沾自夸行秘书读此能无污下及踝己亥七夕前三日王穉登书后有苍巗子蕉林秘玩二印最后有南京管兵部督理马政闗防一印诸跋中押缝河北棠村印凡七苍巗子印三又墨林山人项元汴印秋碧诸印又寄傲半印二又半印五俱残缺不可识卷髙九寸四分广四尺八寸按诗止十六首而顔复跋谓二十二篇其六篇盖与文徴明书记皆为鬻书人割去也
</div>
    <div class="pagination">
<a href="石渠宝笈_page71.html">上一页</a><span>...</span><a href="石渠宝笈_page67.html">67</a><a href="石渠宝笈_page68.html">68</a><a href="石渠宝笈_page69.html">69</a><a href="石渠宝笈_page70.html">70</a><a href="石渠宝笈_page71.html">71</a><span class="current-page">72</span><a href="石渠宝笈_page73.html">73</a><a href="石渠宝笈_page74.html">74</a><a href="石渠宝笈_page75.html">75</a><a href="石渠宝笈_page76.html">76</a><a href="石渠宝笈_page77.html">77</a><span>...</span><a href="石渠宝笈_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
