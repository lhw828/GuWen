<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 433 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 433 页/共 578 页</h1>
    <div class="content">　　宋徽宗荷鹭惊鱼圗
　　宋徽宗画十八学士圗
　　金显宗墨竹卷
　　明宣宗九鸶芦鴈二圗
　　明宣宗墨兔圗
　　明宪宗山水小景



　　钦定四库全书
　　御定佩文斋书画谱卷六十九
　　歴代帝王画跋
　　晋明帝画穆天子燕瑶池圗
　　宋忠僖家画本以穆天子燕瑶池圗为第一神品上上系明帝眞笔乃眞朝官本即贞观公私画史所载也【清河书画舫】
　　梁元帝画职贡圗
　　梁元帝为荆州刺史日所画粉本鲁国而上三十有五国皆写其使者欲见胡越一家要荒种落共来王之职其状貌各不同如丁简公家凌烟功臣孔子七十门人小様亦唐朝粉本形性态度人人殊品画家盖以此为能事也此圗题字殊妙髙昌等国皆注云贞观某年所灭又落笔气韵阎立本所作职贡圗亦相若得非立本摹元帝旧本乎或以谓元帝所作传至贞观后人因事记于题下亦未可知然画笔神妙不必较其名氏或梁
　　元帝或阎立本皆数百年前第一品画也纸缝有褚长文审定印章长文鉴画有名于古定然知此不凡也【李廌画品】
　　梁元帝鎭荆州作职贡圗首卤而终蜑凡三十余国今才二十有二其一曰鲁国南史及通典太平御览皆无鲁国与丙丙国其下二十国则有之河南中天竺师子北天竺渴盘陀武兴蕃滑波斯百济兹倭因古柯呵防檀胡宻丹曰题末林邑婆利宕昌狼牙修皆朝贡于梁者武帝纪中又有扶南邓至于阗蠕蠕髙丽于陁利新罗盘盘丹丹九国岂圗之所遗邪亦不见所谓蜑者疑丙丙与苪苪相类即蠕蠕也【玉海】
　　南唐李后主江山摭胜圗
　　范庵李贞伯藏南唐李后主江山摭胜圗水墨短卷笔趣深长兰坡赵都丞故物也丑按后主画宣和殿収九本有杂迹而无山水故作谱者仅列之花鸟门亦何异井蛙之论欤【清河书画舫】
　　南唐李后主墨竹
　　昔之画墨竹者称苏学士文湖州二公之笔可谓妙矣予犹恨形似之拘也此幅余家旧物骤而阅之但见其老干霜皮烟梢露叶而离披偃蹇若古木然谛玩乆之始知其为竹也世之评画者谓后主墨竹清爽不凡别为一格殆得之矣【寓意编】
　　宋仁宗画马
　　仁宗皇帝天资頴悟圣艺神竒遇兴援毫超逾庻品若虚旧家藏御画御马一疋其毛赭白玉衔勒上有宸翰题云庆厯四年七月十四日御画兼有押字印寳后因伯父内藏借观不日赴杭钤之任既乆假而不归居无何伯父终于任所此寳遂归伯母表兄张湍少列今不复可见为终身之痛【圗画见闻志】
　　宋徽宗雪江归棹圗
　　臣伏观御制雪江归棹水逺无波天长一色羣山皎洁行客萧条鼓棹中流片帆天际雪江归棹之意尽矣天地四时之气不同万物生天地间随气所运炎凉晦明生息荣枯飞走蠢动变化无方莫之能穷皇帝陛下以丹青妙色备四时之景色究万物之情态于四圗之内盖神智与造化等也大观庚寅春朔太师楚国公致仕臣京谨记【郁逢庆书画题防记】
　　宣和主人花鸟鴈行黄易不以山水人物名世而此圗遂超丹青蹊迳直闯右丞堂奥下亦不让郭河中宋复古其同云逺水下上一色小艇戴白出没于淡烟平霭间若轻鸥数防水穷骤得积玉之岛古树槎蘖皆少室三花快哉观也度宸逰之迹不能过黄河艮岳一舍许何以得此景岂秘阁万轴一展玩间即晓本来面目邪后有蔡楚公元长防虽拖沓不成文而行笔极楚楚与余所藏题聼阮圗同结搆一时君臣于翰墨中作俊事乃尔令人思艺祖韩王椎朴状琅邪王世贞题【弇州山人藁】
　　朱太保絶重此卷以古锦为褾羊脂玉为籖两鱼胆青为轴宋刻丝龙衮为引首延吴人汤翰装池太保亡后诸古物多散失余往宦京师客有持此来售者遂鬻装购得之未几江陵张相尽収朱氏物索此卷甚急客有为余危者余以尤物贾罪殊自愧米顚之癖顾业已有之持赠贵人士节所系有死不能遂持归不数载江陵相败法书名画闻多付祝融而此卷幸保全余所乃知物之成败故自有数也宋君相流翫技艺已尽余兄防中乃太保江陵复抱沧桑之感而余亦几罹其衅乃为记顚末示儆惧令吾子孙毋复蹈而翁辙也吴郡王世懋敬羙甫识【王奉常集】
　　甞见雪江归棹长卷暨此圗皆大设色髣髴唐人其铺叙经营超轶画家矩度要非画流窥其堂奥也惜皆破如鱼鳞神彩犹在叹赏弥日子京【书画题防记】
　　宣和主人写生花鸟时出殿上捉刀虽着痩金小玺眞赝相错十不一眞至于山水惟见此卷观其行笔布置所谓云峰石色迥出天机笔意纵横参乎造化者是右丞本色宋时安得其匹也余妄意当时天府収贮维画尚伙或徽庙借名而楚公曲笔君臣间自相唱和而翰墨一段簸弄未可知耳王元羙兄弟藏为世寳虽权相迹之不得季白得之若过溪上呉氏出右丞雪霁长卷相质便知余言不谬二卷足称雌雄双剑瑞生莫生嗔妒否戊午夏五董其昌题【容台集】
　　王敬羙氏甞以百千购藏宋徽宗雪江归棹圗卷绢本细着色御题玺押全其布景用笔大有晋唐风韵当为宸翰中第一【清河书画舫】
　　宋徽宗摸卫协髙士圗
　　晋卫协所作世人莫能及故摸写其本然行笔用意不可得其万一数百年间未有继者伏蒙宣示圣作妙笔神智不见施为之迹协岂足尚哉臣京谨题【瑚网】徽庙画卷眞迹皆命蔡京防于卷末余所见非一二若雪江归棹圗其一也蔡书米海岳谓为得意笔未可赝作此卷眞迹无疑董其昌题【同上】
　　道君集古今名画一千五百件列为四门题曰宣和睿览喜写山水花鸟自谓于人物至此摸画追法晋唐即此时五岳观诸博士寳箓宫授题应制者皆不能其纎毫髣髴如临卫协此卷是也乙亥五月得观于顽仙庐眉道人陈继儒题【同上】
　　宋徽宗摹唐人明皇训子圗
　　宣和帝手摹唐明皇训子圗设色不甚深而人物古雅笔意精巧圗中隠几而坐者天顔肃穆目力注视奕奕有生气童子媚好静秀展卷畏笃一武将拱立丰下而谨若不敢肆者然可想其搴旗杀将之力余一侍童一介士皆各得其意风神态度可与顾陆争衡眞英笔也后防亦出手书所谓痩金体天骨遒羙逸趣蔼然细玩之信不在李重光下诚足珍矣元贞四年八月既望吴兴赵孟頫书【瑚网】
　　宋徽宗着色山水
　　画以人物花竹鸟兽禽虫为神妙宫室台榭园池器用为精巧独山水清雄竒富变态无穷为难九重之笔浑然天成粲然日新已离画工之度数而得诗人之清丽也绍兴九年五月二日襄阳米友仁书【瑚网】
　　宋徽宗竹禽卷
　　道君聪明天纵其于绘事尤极神妙动植之物无不曲尽其性殆若天地生成非人力所能及此卷不用描墨粉彩自然宜为世寳然蕞尔小禽蒙圣人所録抑何幸邪孟頫防防【瑚网】
　　徽宗万机之暇雅好书画兴学校艺如取士法丹青卷轴眞天纵之妙有晋唐逸韵尤善墨花丛宻处微露白道自家成趣不履袭古人轨辙极注思花鸟防睛每用墨黒漆隠然豆许髙出缣素间几欲飞动画中押字天水及宣和政和小玺或用瓢印虫鱼篆文汴也重购得此竹禽圗展玩不忍释手为其有生气也墨林主人项元汴谨题【书画题防记】
　　宋徽宗画瑶池马圗
　　黄之池其马歕沙黄之泽其马歕玉龙种之与世马不同如此仰惟陛下托于笔墨记其骨相具存太蒙之遗种不在探前趹后蹄间三寻此殆得于歴昆仑宴瑶池之上时邪非摹拟展子防曹霸軰以见巧也臣某幸得识之敢不谨书【广川画防】
　　宋徽宗画翎毛
　　圣人以神运化与天地同巧寓物赋形随意以得盖自元造中笔驱造化发于毫端万物各得全其生理是所寓而见宣和六年五月臣某【广川画防】
　　宋徽宗墨竹
　　论画者谓宋祐陵墨竹丛宻处露微白自成一家不遵古人轨辙今观此幅信然乌乎古人轨辙物理存焉小者且不可无而况大者乎祐陵于是乎缪矣【邵寳容春堂集】
　　宋徽宗红栏鸂鶒圗
　　宣和帝游后苑龙翔池见双鸂鶒翘足红栏之上因戏为此圗设色不甚深而目睛羽文骈栖自得之状描写都尽复作数百言叙其事书眞所谓痩金体乍看不得佳结法亦时时露疎稚而天骨遒羙逸趣蔼然于细玩得之信不在李重光下也按邓公寿画继称宣和五年赐宰臣以下燕琼林侍从皆预酒半遣中使持大杯宣劝因以此圗示羣臣靡不环立耸叹称服神妙然则当其时帝固自寳爱之若此而四百余年后乃入吾手为游目助不大幸邪【弇州山人藁】
　　宋徽宗三马圗
　　里人顾君出宣和帝三马圗示余或以行笔稍露蹊迳疑为临本顾其饮龁腾嘶之态溢出缣素间纵尔亦是隆凖公的裔耳似非邯郸子舆也当宣政时青赤狄千里之贡日至天廏万匹徃徃吾师而秘府所藏曹韩神品不下数千百轴宜其妙也【弇州山人藁】
　　宋徽宗画水圗
　　宋徽庙长于绘画圣艺天纵余甞见其所作花鸟无虑数十而山水则仅见溪山雪霁圗在故太傅朱公家叹其絶妙此卷画水全作平波无一笔溅瀑而汪溏漾瀚有咫尺千里之势信乎卓荦不羣竒之又竒者矣溪山卷有米南宫长歌此圗亦南宫防二卷可当太白残月皆生平快观者也卷首有奎章后有天厯二印盖元文宗好古置奎章阁以虞集为学士柯九思为博士鉴定书画一时所藏号称武库此卷出自尚方无疑天厯者文宗所纪年也万厯癸未秋仲十又一日太原王穉登敬书【书画题防记】
　　宋徽宗漫游化城圗
　　宋徽宗自画漫游化城圗人物如手小指数千人城郭宫室麾幢鼓乐仙賔眞宰云霞霄汉禽畜龙马凡天地间所有之物色色备具观之令人起神逰八极之想不复知有人间世眞竒物也今在嘉兴陈氏又见其临李琚蜀道圗旧在张受益家今闻在京师某人处画明皇骑三骏照夜白出栈道飞仙岭乍见小桥马惊不进逺地二里见人摘后有数骑渐至眞竒迹也【六研斋二笔】
　　宋徽宗双鹊圗
　　宋帝水墨双鹊栖山查枝上极生动之趣余向见项又新家后归呉友叔符举以易无尘墨余因得之竟为竹懒翁所有乃宣和初何文缜为中书舍人帝以御画双鹊赐之苍时为校书郎赋诗二章曰君王妙画出神机弱羽争巢并占时想见春风鳷鹊观一双飞上万年枝又舍人簪笔上蓬山辇路春风从驾还天上飞来两乌鹊为传喜色到人间【瑚网】
　　宋徽宗双蟹圗
　　道君善画花鸟尤善昆虫此圗写蟹腹背两面飘逸若神固不徒形肖已也刘须翁题亦佳卷内装池尚是宋手曽入晋藩邸印识可验足珍已项笃寿识【瑚网】
　　宋徽宗荷鹭惊鱼圗
　　徽庙荷鹭惊鱼圗有邓防全仿江南落墨写生遗法其百合竒石圗尤妙乃宣和年间紫宸殿御笔卷后有倪瓉张绅等防右圗运笔竒伟设色如生眞异制也【清河书画舫】
　　宋徽宗画十八学士圗
　　唐太宗得杜如晦房元龄等十八人佐命兴邦臣考其施为皆不能稽古立政然终致其君至太平者盖唐承大乱之后饥易为食渴易为饮故事半古人功已倍之也太宗甞曰秦汉不足袭三代损益如何房杜不能对遂命魏徴与龄等宿中书省讲议终不能定太宗曰礼废乐壊朕甚闵之有志不就古人攸悲对曰非陛下不能行乃臣等无素业何愧如之徴与龄如晦慙栗而出龄相谓曰有元首无股肱诚可叹也盖龄如晦学非尧舜三代其所操知秦汉蹇浅卑近使太宗无乡举里选制礼作乐之功后之学者未甞不掩卷太息今天下去唐又五百余嵗皇帝陛下睿圣生知追述三代于是乡举里选制礼作乐以幸天下足以跨唐越汉犹慨然缅想十八人圗其形寄意于诗什有廱泮育贤今日盛彚征无复隠蒿莱之句求贤养士可见于此则成人有徳小子有造当如圣志十八人不足道也大观庚寅季春望太师鲁国公臣京谨记【瑚网】
　　金显宗墨竹卷
　　显宗去东坡与可未逺自得汴后渐染文物典章之道所以金之初政济济可观君在汤氏偶见此卷欣然市之俾予书之后延祐丙辰春正月望日畴斋张仲寿【瑚网】
　　明宣宗九鸶芦鴈二圗
　　章皇帝圣能天纵一出自然若化工之于万物因物赋形不待矫揉而各遂生成也敬观二圗柳丝鸟毣细过于髪一种生动之致又居然写意家神逸品【瑚网】
　　明宣宗墨兔圗
　　墨兔圗宣皇帝御笔也圗以淡墨微围其旁似碧空满月上有丹桂花子垂垂下有瑞草作紫白色兎居中间意态安闲眞是神物万厯九年上御文华殿宣召入直史臣王家屏沈懋学张元忭刘元震邓以讃入见取圗示之令赋诗复命曰辅臣以下皆可赋亲书于轴并得自用圗记越三日诗成自大学士张居正而下三十有五人进御上览之甚喜常熟赵固圗其副勒之石眞熈朝之盛事也【涌幢小品】
　　明宪宗山水小景
　　宪庙御笔皆神像及金瓶金盘牡丹兰菊梅竹之类今观此山水小景潇洒出尘宛然胜国气韵盖圣能天纵自各极其妙也臣珂玉谨识【瑚网】





　　御定佩文斋书画谱卷六十九
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第七十卷
　　歴代名人书跋一
　　周史籀石鼓文
　　秦李斯峄山碑
　　秦李斯泰山刻石
　　秦李斯防稽刻石
　　秦程邈篆书
　　后汉张芝帖
　　后汉崔瑗张平子墓铭
　　后汉蔡邕石经
　　后汉蔡邕陈仲弓碑
　　后汉蔡邕陈仲弓碑隂
　　后汉蔡邕酸枣令刘熊碑
　　后汉蔡邕夏承碑
　　后汉蔡邕西岳华山庙碑
　　后汉蔡邕太尉刘寛碑
　　后汉蔡邕鲁峻碑
　　后汉蔡邕小黄门谯君碑
　　后汉蔡邕老子铭
　　后汉张昶华山祠堂碑
</div>
    <div class="pagination">
<a href="御定佩文斋书画谱_page432.html">上一页</a><span>...</span><a href="御定佩文斋书画谱_page428.html">428</a><a href="御定佩文斋书画谱_page429.html">429</a><a href="御定佩文斋书画谱_page430.html">430</a><a href="御定佩文斋书画谱_page431.html">431</a><a href="御定佩文斋书画谱_page432.html">432</a><span class="current-page">433</span><a href="御定佩文斋书画谱_page434.html">434</a><a href="御定佩文斋书画谱_page435.html">435</a><a href="御定佩文斋书画谱_page436.html">436</a><a href="御定佩文斋书画谱_page437.html">437</a><a href="御定佩文斋书画谱_page438.html">438</a><span>...</span><a href="御定佩文斋书画谱_page434.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
