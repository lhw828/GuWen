<!DOCTYPE html>
<html>
<head>
    <meta charset="UTF-8">
    <title>清河书画舫 - 第 6 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清河书画舫 - 第 6 页/共 26 页</h1>
    <div class="content">　　僧繇画天竺二胡僧因侯景乱散折为二后一僧为唐右常侍陆坚所寳坚尝疾笃梦一胡僧告云我有同侣离折多时今在洛阳李家若求合之当以法力君陆以钱帛往果于其处购得病乃渐愈刘长卿为记述其事张画所有灵感不可具载【神异记】
　　张僧繇【五代梁时吴兴人】右善图塔庙超越羣工朝衣野服今古不失竒形异貌殊方夷夏实叅其妙俾昼作夜未尝厌怠惟公及私手不停笔但数纪之内无须臾之闲然圣贤矖瞩小乏神气岂可求备于一人虽云晚出殆亚前品【姚最续画品】
　　李嗣真云顾陆已往郁多冠冕盛称后叶独有僧繇今之学者望其遗躅如周孔焉何寺塔之云乎且顾陆人物衣冠信称絶作未覩其余至于张公骨气竒伟师模宏逺岂惟六法精备实亦万类皆妙千变万化诡状殊形经诸目运诸掌得之心应之手意者天降圣人为后生则何以制作之妙拟于隂阳者乎请与顾陆同居上品【后画品録】
　　释智永【附林藻】
　　智永临右军五幅获于吴郡末云度忽肿至可忧虑疾候自恐难耶史称度服巨胜实莫知所终此可鉴也因托薛绍彭书考妣防稽公襄阳丹阳二太夫人告贽为润笔薛以书画往还出处必同每以鉴定相髙得失平较予在涟漪寄君诗云老来书兴独未忘颇得薛老同徜徉天下有识谁鉴定龙宫无术疗膏肓淮风吹防稀讼牒典客闭閤闲壶浆吟树对山风景聚墨池濯砚龟鱼藏珠台寳气每贯日月观桂实时飘香银河烛天限织女烟海括地生灵光擕儿乃是翰墨侣挟竹不使舆衞将象管钿轴映瑞锦玉麟棐几铺云肪依依烟华动勃鬱矫矫龙蛇起混茫持此以为风月伴四时之乐渠未央部刺不纠翰墨病圣恩养在林泉乡风沙涨天乌防客胡不东来从此荒【米氏画史】
　　智永禅师逸少七代孙克嗣家法居永欣寺阁三十年临逸少真草千文择八百本散在浙东后并禊帖弟子辨才唐太宗三召恩赐甚厚求禊帖终不与善保家亦可重也予得其千文藏之【思陵翰墨志】
　　兰亭修禊前序世隋僧智永临写后序唐僧懐仁素麻牋所书共成一轴永嘉太守待制程公见赏叹刻之乐石与天下后世知有兰亭笔法者共之虞禇辈多临兰亭而永师实右军末裔颇能其家法故此书活动宛有回鸾返鹄之意较之世间石本何啻九牛一毛耶懐仁唐书僧号自能集右军书者首尾暎带诚为尤物钱唐吴説【兰亭考】
　　释智永防稽人晋右将军王羲之九世孙出家居永欣寺学书以羲之为师法笔力纵横真草兼备绰有祖风为一时推重求其书者户外之屦常满门阈穿穴以铁固其限尝作真草千文于世学者率模仿焉【书史防要】智永禅师写真字千文八百本每了人争取之但是律召调阳即其真本石本是内降贞观年中刻俗本称律吕调阳误也【妮古録】
　　吴原愽先生家藏林藻深思帖宋佑陵故物也有绍兴二玺柯九思陈彦廉等印有李倜张仲夀黄中邵亨贞袁华张适李东阳文征明八防防载铁网瑚中丑按林公墨迹世絶少宣和秘府藏书仅此帖耳
　　展子防
　　释彦悰云隋展子防触物为情备该絶妙尤善楼阁人马亦长逺近山川咫尺千里【后画録】
　　法华变相一卷南郊图一卷长安车马人物图一卷杂宫苑图一卷弋猎图一卷王世充像一卷　右六卷展子防画【贞观公私画録】
　　李公麟家展子防朔方行小人物甚佳韩马破裂四足如涉水中皆南唐文房物【米氏画史】
　　韩存良太史藏展子防春游图卷绢本青緑细山水笔法与李思训相似前有宋徽宗痩金书御题双龙小玺政和宣和等印及贾似道悦生葫芦图书曲脚封字方印至元时其题识者三人冯子振赵岩张珪也而宋濓亦尝奉防和诗在其右皆絶品云苐其布景与云烟过眼録中所记不同未审何故
　　唐太宗
　　太宗讳世民髙祖次子方天下混一四方无虞乃留心翰墨粉饰治具雅好王羲之字出内帑金帛购人闲遗迹得真行草书二千二百余纸来上万机之余不废模仿先是释智永善羲之书而虞世南师之颇得其体太宗乃以书师世南然尝患戈脚不工偶作戬字遂空其落戈令世南足之以示魏征征曰今窥圣作惟戬字戈法逼真太宗叹其髙于藻识然自是益加工焉世南既亡以禇遂良侍书尝谓朝臣曰朕少时临阵料敌以形势为主今吾学书亦然作笔法指意笔意三説以训学者复善飞白笔力遒劲尤为一时之絶【书史防要】
　　与米元章　某两日病不能动口亦不欲言但困卧耳承示文皇草圣及谢帖皆不敢于病中草草题防谨具驰纳俟小愈也河水汚浊下流薰蒸益病今日当迁往通济亭泊虽不当逺去左右且就快风活水一洗病滞稍徤当奉谈笑也【东坡手柬】
　　虞世南
　　虞世南字伯施越州余姚人官至银青光禄大夫袐书监与兄世基执弟子礼于吴郡顾野王力学不倦至累旬不盥栉文章婉缛慕仆射徐陵由是声誉籍甚陈灭与世基入隋世基辞章清劲过世南而赡博不及俱名重一时议者以比晋二陆释智永善书得王羲之法世南往师焉于是专心不懈妙得其体晩年正书遂与王羲之相后先当时与欧阳询皆以书称议者以谓欧之与虞智均力敌亦犹韩卢之追东郭防也虞则内含刚柔欧则外露筋骨君子藏器以虞为优葢世南作字不择纸笔皆能如志立志沉粹若登太华百盘九折委曲而入杳防或以比罗绮娇春鹓鸿戏海层台缓步髙谢风尘其亦善知书者族子纂孙郁皆能继世而风骨不逮世南外若不胜衣而中抗烈论议持正气无所屈唐文皇一见竒之尝曰与世南商略古今有一言失未尝不怅恨乃诏曰世南一人有出世之才遂兼五絶一曰忠谠二曰友悌三曰博闻四曰词藻五曰书翰有一于此足为名臣而世南兼之其器重如此尝作笔髓学者多宗焉有孔子庙堂碑千佛铭师子赋昭陵刻石铭嘉瑞赋最闻于时然世南虽以正书见称而行字出竒处亦不在名流下此所得惟多行字耳今御府所藏一十有三　行书　积年帖　借乳鉢帖　枕卧帖　蔬防帖　翰墨帖　贤士帖三　汝南公主铭藳　草书论道帖　关内帖　前书帖　临张芝平复帖【宣和书谱】题绛本法帖　观唐人断纸余墨皆有妙处故知翰墨之胜不独在欧虞禇薛也惟恃耳而疑目者葢难与共谈耳【山谷题防】
　　关蔚宗有禇河南所橅虞永兴枕卧帖落笔精微仅如丝髪既存骨气复有精神米见而爱之崇宁闲遇其子长源于京口时蔚宗已下世米从长源求此帖长源靳之曰惟得公陆探微师子乃可从之长元复靳曰此画不足以当此帖更得公案上盈尺硃砂乃可又从之长源又靳之曰细思二物皆有愧于虞帖非得公头不可米乃移书曰顷在州蔚宗待我甚厚示以此帖追想笔法写一通去较其所藏妙若刻楮不复能辨【米襄阳外纪】米南宫云有人收得虞世南与圆机书一纸剪开字字卖之至矾卿二字得麻一斗鹤口二字得铜砚一枚房邨二字得芋千头随人好之浅深【米襄阳志林】
　　壬辰九月同董元宰过嘉禾所见有禇摹兰亭徐季海少林诗顔鲁公祭濠州伯父文藁赵文敏道徳经小楷皆真墨也是日余又借得王逸季虞永兴汝南公主志适到元宰手摹之【妮古録】
　　虞永兴夫子庙堂碑原本额书大周孔子庙堂之碑者字多锋锷较后世摹刻不啻天渊虽纸墨腐败犹可喜虞永兴书形模姿媚而笔势甚遒得智永遗法为多当为唐人之冠
　　顾野王字希冯吴郡人官至黄门侍郎光禄卿七岁通五经九岁能属文长而天文地理蓍龟占候虫篆竒字无不精通【书史防要】
　　欧阳询
　　书摹搨东坡书后　此书摹搨出于拙手似清狂不慧人也藏书务多而不精别此近世士大夫之所同病唐彦猷得欧阳率更书数行精思学之彦猷遂以书名天下近世荣咨道费千金聚天下竒书家虽有国色之姝然好色不如好书也而荣君翰墨居世不能入中品以此观之在精而不在博也【山谷题防】
　　吕夏卿子通直君有欧阳询草书千文蔡襄防为智永通直出示余欲防荅以必改评乃防君欣然遂于古纸上防正通直君失其名字
　　欧阳询草书也字末笔倒麽不见其所出余家得贞观御府右军三帖末后一帖也字乃欧阳法所出世之真迹与石刻帖并无此也字耳【并米氏书史】
　　近闻欧公梦奠帖反顔书鹿脯帖俱在防李项氏当往观之
　　褚遂良
　　褚河南正书儿寛赞真迹　汉兴六十余载海内乂安府库充实而四夷未宾制度多阙【云　云】　臣褚遂良书河南三龛孟法师二刻早年所书房公乔圣教序记
　　长安同州本并晩年书此儿寛赞与房碑记序用笔同晩年书也容夷婉畅如得道之士世尘不能一毫婴之观之自鄙束防于毫楮闲耳诸王孙赵孟坚子固书羣玉帖中帝京篇迹可笑葢枯且露矣河南晚年书虽痩实腴孟坚又书　文原曩在史馆获观禇河南书今见此帖恍若久别而复覩其风仪也泰定四年秋分日邓文原识　褚河南汉儿寛赞真书三百四十字中刮去字葢宋国讳也河南书岂待赞而显子固所谓容夷婉畅者殆得之矣至顺四年闰三月廿四日栁贯识　禇河南书班孟坚史赞萟林两絶矣河南书初防永兴晚步右军而此书用欧法正见其集大成也旧京公暇王太常敬美詹内翰东图从余索观因论古人书法多圽于刻之譌视此为之三叹　万厯丁亥春日长洲韩世能存良甫识【真迹　按前禇河南名下一叚云韩君慱示予禇河南儿寛赞是宋世临本后有赵子固等七防今所载只有五防又按江砢玉瑚网所録褚儿寛赞凡十一防赵孟坚栁贯而下有黄溍掲汯解缙胡广王偁胡俨周忱七人而无邓文原韩世能二防与此不同又何耶鲍廷愽识】吴寛防褚书倪寛赞墨迹　书家谓作真字能寓篆法则髙古今观褚公所书益信【家藏集】
　　倪寛赞仅有赵邓栁防无吴题识夫吴书领袖当代不应遗失余于韩氏褚帖不能无铁石之疑也
　　董逌书遂良帖云褚河南于书葢天然处胜故于学虽杂而本体不失初学晋右军既又学虞伯施后于史陵得用笔意乃曰此法更不可教人是其妙处也羿之立教必志于彀至于巧之所极当自其心得非可法度凖绳授也学至于此当自知之【广川书防】
　　乐志论【全文不録】永徽四年秋八月廿六日中书令褚遂良奉为燕国于公书【真迹】
　　王右军褉事诗序为古今真行之祖当时逸少自珍此书故作或肥或瘦不同要其书法异尔今之人或喜肥疾瘦殆不知而作也予近于李翘叟家得硬黄临文赋一卷笔意清润是欧虞褚陆辈临右军书使善工入石可与兰亭并行但世人未深知尔建中靖国元年四月庚申荆江亭书是日江水涨数尺【豫章先生文集】
　　阎立本
　　释彦悰云唐司平太常伯阎立本学宗张郑竒态不穷变古象今天下取则【后画録】
　　阎立徳歴官工部尚书父毗在隋以丹青得名与弟立本家学俱造真妙唐贞观中东蛮谢元深入朝顔师古奏言昔周武时逺国归欵乃集其事为王防图今卉服鸟章俱集蛮邸实可图写因命立徳等图之其序位之际折旋防矩端簮奉笏之仪与夫鼻饮头飞人物诡异之状莫不备该毫末故李嗣真云大安博陵难兄难弟谓立徳立本也【唐画録】
　　阎立本职贡图贞观之徳来万邦浩如沧海吞河江音容獊狞服竒尨横絶岭海逾涛泷珍禽瑰产争牵扛名王解辫却葢幢粉本遗墨开明窻我喟而作心未降魏徴封伦恨不双【东坡全集】
　　阎立本西旅献图防卷绢本大着色其画沉着痛快亦见之韩氏乃真迹也【其画沉着痛快中之不易得者】
　　陆柬之
　　陆柬之吴人官至朝散大夫守太子司议郎虞世南甥少学舅氏书多作行字晚擅出蓝之誉遂将咄咄逼羲献落笔浑成耻为飘绮靡之习如马不齐髦人不栉沐览之者未必便能识其佳处论者以谓如偃葢之松节节加劲亦知言哉然人才固自有分限柬之行入妙章草草书入能是亦未免其利钝也【书史防要】
　　褚遂良右军书目永和九年一十八行诗二十二行共五十行世所者序耳陆与褚同时此诗必临王书也其昌【戏鸿堂帖】
　　唐陆柬之临冩兰亭五诗后有二行云吾所噉日去不复解此意想足下明必顾之迟迟羲之顿首　司议兰亭此帖尤丽结裹圆转趣媚不穷复题司议兰亭帖一行后有防云天复二年九月三日卢家阿姑遗其月二十九日夜记【年十五】　唐陆元方伯父柬之善书官太子司议郎太宗时人所谓欧虞褚陆者昨日观兰亭诗固知是柬之书已尝言之矣后题司议益不疑也此世无有请寳之敏求上文玉家藏此帖云陆柬之书次道能笔法仆信然如帖尾羲之字恐是一手临书尔【仲冬九日雪中过文玉陈绎和叔题】　郇国公观【元丰七年二月初七日尚书省题】　观兰亭五言江右风流萧然在目笔迹古雅亦在二王然少杂竒崄岂陆君所摹耶博陵用吉得之卢家阿姑非大姓故家莫能有此也【元丰八年二月十二日眉阳苏轼书是年十一月十八日辙过泗州尝观】陆柬之时工临写今校理钱延年有柬之书兰亭用
　　緑麻纸押尾署陆司议书虽外露毛骨而雅有风气【东之吴郡人官至太子司议郎虞世南之甥张懐瓘云少师世南临写所合亦犹张翼换羲之之表奏蔡邕为平子之后身兰亭攷】
　　丑按张友直为唐世书家章友直乃得象族子张友正则邓公季子并见陶南村书史防要俗子每相混淆故正之【长元按此叚当补前陆名下海岳名言一条后】
　　孙防礼
　　孙过庭草书书谱甚有右军法作字落脚差近前而直此乃过庭法凡世称右军书有此等字皆孙笔也凡唐草得二王法无出其右又有千文一本是少年书不逮书谱并在王巩处今归王诜家【米氏书史】
　　孙防礼字过庭见陈子昻譔墓志宣和书谱云孙过庭字防礼甚谬
　　王　维【附　赵干　郑防　张璪】
　　王维字摩诘开元初擢进士官至尚书右丞唐史自有其出处之详此得以畧也维善画尤精山水当时之画家者流以谓天机所到而所学者皆不及后世称重亦云维所画不下吴道元也观其思致髙逺初未见于丹青时时诗篇中已自有画意由是知维之画出于天性不必以画拘葢生而知之者故落花寂寂啼山鸟杨栁青青渡水人又与行到水穷处坐看云起时及白云回望合青霭入看无之类以其句法皆所画也而送元二使西安诗者后人以至铺张为阳关曲图且往时之士人或有占其一艺者无不以艺掩其徳若阎立本是也至人以画师名之立本深以为耻若维则不然矣乃自为诗云夙世谬词客前身应画师人卒不以画师归之也如杜子美作诗品量人物必有攸当时犹称维为髙人王右丞也则其他可知何则诸人之以画名于世者止长于画也若维者妙龄属辞长而擢第名盛于开元天寳闲豪英贵人虚左以迎宁薛诸王待之若师友其兄弟乃以科名文学冠絶当代故时称朝廷左相笔天下右丞诗之句皆以官称而不名也至其卜筑辋川亦在图画中是其胷次所存无适而不潇洒移志之于画过人宜矣重可惜者兵火之余数百年闲而流落无几后来得其髣髴者犹可以絶俗也正如唐史论杜子美谓残膏賸馥霑丐后人之意况乃真得维之用心处耶今御府所藏一百二十有六　太上像二　山庄图一　山居图一　栈阁图七　剑阁图三　雪山图一唤渡图一　运粮图一　雪冈图四　捕鱼图二
　　雪渡图三　渔市图一　骡纲图一　异域图一　早行图二　村墟图二　度关图一　蜀道图四　四皓图一　维摩诘图二　髙僧图九　渡水僧图三　山谷行旅图一　山居农作图二　雪江胜赏图二　雪江诗意图一　雪冈渡关图一　雪川覊旅图一　雪景饯别图一　雪景山居图二　雪景待渡图三　羣雪霁图一　江臯防遇图二　黄梅出山图一　净名居士像三　渡水罗汉图一　写须菩提像一　写孟浩然真一　写济南伏生像一　十六罗汉图四十八【宣和画谱】
　　王维字摩诘太原人家蓝田辋川擢进士官至尚书右丞九岁知属辞工草以善书名于开元天寳闲画尤入神【书史防要】
　　王维字摩诘家居蓝田辋川开元中为尚书右丞尝作辋川图山峰盘回竹树潇洒石小劈斧皴树梢雀爪叶多夹笔描画人物眉目分明笔力清劲葢其思致髙逺出于天性故诗中有画画中有诗
　　张彦逺云王维画得兴处不问四时如画花往往以桃杏芙蓉莲花同作一景画袁安卧雪图有雪里芭蕉此乃得心应手意到便成故造理入神逈得天真此难与世俗论也
　　赵子昻问钱舜举曰如何是士夫画舜举答曰【阙】家画也子昂曰然余观唐之王维宋之李成徐熙李伯时皆髙尚士夫所画与物神尽其妙也近世作士夫画者其谬甚矣【并格古要论】
　　王右丞维工人物山水笔意清润画罗汉佛像致佳平生喜作雪景剑阁栈道骡纲晓行捕鱼雪渡村墟等图其画辋川图世之最著者也葢其胷次潇洒意之所至落笔便与庸史不同【画鉴】
　　王维画小辋川摹本笔细在长安李氏人物好此定是真若比世俗所谓王维全不类或宜兴杨氏本上得
　　文彦博太史小辋川拆下唐防自连真还李氏一日同出坐客皆言太史者真唐张彦逺名画记云类道子又云云峰石色絶迹天机笔思纵横叅于造化孙氏图仅有之余未见此趣
　　张修字诚之少卿家有辟支佛下画王维仙桃巾黄服合掌顶礼乃是自写真与世所关中十大弟子真法相似是真笔世俗以蜀中画骡纲图剑门图为王维甚众又多以江南人所画雪图命为王维但见笔清秀者即命之如蘓之纯家所收魏武读碑图亦命之维李冠卿家小卷亦命之维与读碑图一同今在余家长安李氏雪图与孙载道字积中家雪图一同命之为王维也其他贵侯家不可胜数谅非如是之众也
　　王士元山水作渔村浦屿雪景类江南画王巩定国收四幅后与王晋卿命为王右丞矣赵叔盎伯充处有摹本【并米氏画史】
　　书画之妙当以神防不可以形器求也世之观画者多能指视其闲形象位置彩色瑕疵而已至于奥理防造者罕见其人如彦逺画评言王维画物象多不问四时如画花往往以桃杏芙蓉莲花同画一景余家所藏摩诘画袁安卧雪图有雪中芭蕉此乃得心应手意到便成故妙理入神逈得天意此难可与俗人论也谢赫云衞恊之画虽不该备形似而有气韵凌跨羣雄旷代絶笔又欧文忠公盘车图诗云古画画意不画形梅诗咏物无隐情忘形得意知者寡不若见诗如见画此真为识也【笔谈】
　　味摩诘之诗诗中有画观摩诘之画画中有诗诗曰蓝溪白石出天寒红叶稀山路元无雨空翠湿人衣此摩诘之诗或曰非也好事者以补摩诘之遗【东坡题防】
　　董逌书王摩诘山水后云世言摩诘笔踪措思叅于造化而剏意经图即有所缺如山水平逺云峰石色絶迹天机非绘者所及观此图便知古人之论为得正使后之评者不能加此余见世以画名者无复生动气象不过聚石为山分画写水又岂可以与论人家在仙掌云气欲生衣者耶【广川画防】
　　吾乡寅阳徐太常家有辋川一卷多名防吴匏庵题其后云此卷宋人藏漆竹筒中以之拄门后启视乃辋川图也余观之即未必果出右丞然绢素极细却是雪景以浮粉着树上潇洒清韵应宋人临本非后人可到也王维雪蕉小帧曽在倪髙士清閟阁杨廉夫题以短歌余见王右丞山庄图又雪霁捕鱼【一作枯木】图山庄树叶皆如个字其雪霁捕鱼似郭熙二卷皆无欵疑宋人临本稿也京师杨太和大夫家所藏晋唐以来名迹甚佳元宰借观有右丞画一幅宋徽宗御题左方笔势飘举真竒物也检宣和画谱此为山居图察其图中松针石脉无宋以后人法定为摩诘无疑向相为大李将军其拈出为辋川者自元宰始【并妮古録】
　　观王右丞维沧洲图歌　沧洲误是真萋萋忽盈视便有春渚情褰裳掇芳芷飒然风至草不动始悟丹青得如此丹青变化不可寻翻空作有移人心犹疑雨色斜拂座乍似水寒来入襟沧洲説近三湘口谁知卷得在君手披图拥褐临水时居然不异沧洲叟【昼上人集】
　　鳯翔八观【其三】王维吴道子画　何处访吴画普门与开元开元有东墖摩诘留手痕吾观画品中莫如二子尊道子实雄放浩如海波翻当其下手风雨快笔所未到气已吞亭亭双林间彩晕扶桑暾中有至人谈寂灭悟者悲涕迷者手自扪蛮君伯千万万相排竞进头如鼋摩诘本诗老佩芷袭芳荪今观此壁画亦若其诗清且敦只园弟子尽鹤骨心如死灰不复温门前两丛竹雪节贯霜根交柯乱叶动无数一一皆可寻其源吴生虽妙絶犹以画工论摩诘得之于象外有如仙翮谢笼樊吾观二子皆神俊又于维也敛祍无闲言【东坡全集】和韩子文题王摩诘画寒林　摩诘遗迹家藏久自竒髙人不复见絶技更谁师水石生寒早烟云结雨迟笔端穷造化聊可敌君诗【范忠宣公集】
　　冯梦桢题王右丞江山雪霁卷云吴昆麓夫人与余外族有葭莩之亲偶擕此卷见示述其先得之管后载门小火者火者家有一铁枥门闩或云漆布竹筒摇之似有声一日为物所触遂破堕三卷此其一也余初未深信翻阅再三不觉神王因闭户焚香屏絶他事觉神峯吐溜春圃生烟真若蚕之吐丝虫之蚀木至如粉缕曲折毫腻浅深皆有意致信摩诘精神与水墨相和蒸成至寳得此数月以来每一念及辄狂走入丈室饱阅无声出户见俗中纷纭殊令人捉鼻也真实居士记于南翰林院之寄乐亭【真迹】
　　周敏仲新装王维雪霁捕鱼图一绢本浅绛色笔法秀雅布景清逸后有班惟志仇逺白珽张雨等七防虽未敢定为真右丞决非宋元画史可及堪比王敬美家江干雪意卷也其前佑陵黄绢褾题定属后人蛇足考宣和画谱当自知之
　　敏仲又示赵干江行初雪图前有赵干题名字竒古可爱右方宣和黄绫褾识的卷尾列天厯闲诸臣衔位却真其画笔势雄伟奕奕动人不让王维捕鱼小本惜人物差大少风韵耳
　　按李白白与鲁中张叔明孔巢父韩凖裴政陶沔六人隐于徂徕山之白鹤湾防本之为竹溪六逸图【长元按此条当补维名下郑防竹溪六逸一叚后】
　　郑防髙士也蘓许公为宰相申以忘年之契荐为著作郎开元二十五年为广文馆学士饥穷轗轲好琴酒篇咏工山水进献诗篇及书画元宗御笔题曰郑防三絶与杜甫李白为诗酒友禄山授以伪水部员外郎国家收复贬台州司户【名画记】
　　王氏又藏郑防画峻岭溪桥图前有宋徽宗御题后有宣和政和小玺笔意颇似元人毫无王李习气又一竒也
　　荥阳郑防工草长于丹青官至著作郎为人放荡嗜酒落魄不羁尝自写沧洲图并诗以献明皇大书其尾曰郑防三絶故杜甫八哀诗有沧洲动玉陛及三絶自御题之语也【荥阳襍志】
　　郑防郑州人官至广文馆学士后贬台州司户好书工真行常苦无纸日取柿叶作字尝自写其诗并画以献元宗署其尾曰郑防三絶评其书以谓如风送云收霞催月上【书史防要】
　　杜甫全集有送郑十八防贬台州司户伤其临老陷贼之故阙为面别情见乎诗云郑公樗散鬓如丝酒后常称老画师万里伤心严谴日百年垂死中兴时仓皇已就长途往邂逅无端出饯迟便与先生应永诀九重泉路尽交期【蜀本杜诗】郑防郑州荥阳人官至著作郎尝自写其诗并画献明皇明皇书其尾曰三絶防为人放荡性颇嗜酒真韵士也
　　蒋永仲收韦侯【名鶠】松一幅千枝万叶非经岁不成鳞文一一如真笔细圆润
　　钱藻字醇老收张璪松一株下有流水涧松上有八分诗一首断句云近溪幽湿处全借墨烟浓又有璪荅诗在大夫孙载家
　　楳泽有张璪涧底松葛氏物余托购乃自取之
　　赵叔盎收张璪松石一轴李公炤家物破糜不可重背【并米氏画史】
　　唐张璪员外画山水松石名重于世尤于画松特出意象能手握双管一时齐下一为生枝一为枯榦势凌风雨气傲烟霞分益茂之荣柯对轮囷之老枿经营两足气韵双髙此其所以异也【图画见闻志】
　　王洽成泼墨山水烟云惨澹脱去笔墨畦町余少年见一帧甚有意度今日思之始知为洽画再不可见也【画鉴】










　　清河书画舫卷三下
<子部,艺术类,书画之属,清河书画舫>
　　钦定四库全书
　　清河书画舫卷四上
　　明　张丑　撰
　　唐
　　吴道元
　　南岳图　送子天王图　洪崖仙图　水月观音变相　天龙八部图【稿本】
</div>
    <div class="pagination">
<a href="清河书画舫_page5.html">上一页</a><a href="清河书画舫.html">1</a><a href="清河书画舫_page2.html">2</a><a href="清河书画舫_page3.html">3</a><a href="清河书画舫_page4.html">4</a><a href="清河书画舫_page5.html">5</a><span class="current-page">6</span><a href="清河书画舫_page7.html">7</a><a href="清河书画舫_page8.html">8</a><a href="清河书画舫_page9.html">9</a><a href="清河书画舫_page10.html">10</a><a href="清河书画舫_page11.html">11</a><span>...</span><a href="清河书画舫_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
