<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 73 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 73 页/共 578 页</h1>
    <div class="content">　　文帝书自云可比王子敬时云天然胜羊欣功夫次于欣【王僧防论书】
　　文帝隶书入妙行草入能【书断】
　　孝武帝
　　世祖孝武皇帝讳骏字休龙小字道人【宋书作道民】文帝第三子也少机頴读书七行俱下才藻甚美长于骑射【南史本纪】
　　孝武帝今见正书啓十行又行书四纸【述书赋注】
　　明帝
　　太宗明皇帝讳彧字景休小字荣期文帝第十一子也帝好读书爱文义【南史本纪】
　　虞龢论书表云陛下爰凝睿思淹留草法拟效渐妍赏析弥妙字之美恶书之真伪剖判体趣穷微入神【法书要録】
　　南平穆王铄
　　南平穆王铄字休文帝第四子也少好学有文才未弱冠拟古三十余首时人以为迹亚陆机进司空赠司徒【南史本传】
　　南平笔力结搆老成【述书赋】
　　海陵王休茂
　　海陵王休茂文帝第十四子也为雍州刺史【南史宋文帝诸子传】
　　休茂长于用笔结字【述书赋】
　　齐
　　太祖
　　太祖髙皇帝讳道成字绍伯小字鬭将姓萧氏兰陵郡人髙祖整过江居晋陵武进县之东城里侨置本土加以南名为南兰陵人建元元年夏四月甲午即位帝博学善属文工草隶书奕棋第二品虽经夷险不废素业【南史本纪】
　　帝善草书祖述子敬尝与王僧防赌书曰谁为第一对曰臣书臣中第一陛下书帝中第一【书断】
　　武帝
　　世祖武皇帝讳赜字宣逺髙帝长子也小字龙儿【南史本纪】
　　武帝工行草尝覩落英茂木作瑞华书为辞纪之【书史防要】
　　废帝
　　废帝郁林王讳昭业字元尚小字法身文惠太子长子也帝少美容止好隶书武帝特所钟爱勅皇孙手书不得妄出以贵之【南史本纪】
　　临川献王映
　　临川献王映字宣光髙帝第三子也永明五年开府仪同三司映善骑射解声律工左右书左右射赠司空【南史齐髙帝诸子】
　　武陵昭王
　　武陵昭王晔字宣昭髙帝第五子也小字三昧髙帝虽为方伯而居处甚贫诸子学书无纸笔晔尝以指画空中及画掌上学字遂工法为卫将军开府仪同三司【南史齐髙帝诸子传】
　　始兴简王鉴
　　始兴简王鉴字宣彻髙帝第十子也性聦警年十四好学善属文为散骑常侍袐书监【南史齐髙帝诸子】始兴王鉴能书有兰陵帖宋髙宗尝跋之【书史防要】
　　萧钧
　　萧钧字宣礼髙帝第十一子出继衡阳元王常手自细书写五经部为一卷置巾箱中歴位秘书监【南史齐宗室】
　　江夏王锋
　　江夏王锋字宣頴髙帝第十二子也年四嵗好学书无纸札乃倚井防为书书满则洗之已复更书又晨兴不肯拂牕尘而先画尘上学为书字五嵗髙帝使学鳯尾诺一学即工髙帝大悦以玉骐驎赐之曰骐驎赏凤尾矣工书为当时蕃王所推南郡王昭业亦称工谓武帝曰臣书固应胜江夏王武帝荅阇黎第一法身第二阇黎锋小名也隆昌元年为侍中寻加秘书监【南史齐髙帝诸子传】
　　竟陵文宣王子良
　　竟陵文宣王子良字云英武帝第二子也进位太傅【南史齐武帝诸子传】
　　韩晋公【滉】获齐竟陵王子良龙爪书十五字置于招隐寺【李约飞白萧字賛】
　　萧子良着古今篆隶文体【玉海】
　　梁
　　武帝
　　髙祖武皇帝讳衍字叔达小字练儿南兰陵中都里人姓萧氏与齐同承淮隂令整天监元年夏四月即位帝生有异光舌文八字有文在右手曰武及长博学多通六艺备闲棊登逸品草隶尺牍骑射莫不称妙【南史梁本纪】
　　髙祖雅好虫篆【梁书刘孝绰传】
　　帝好草书状貌亦古【书断】
　　简文帝
　　太宗简文皇帝讳纲字世赞小字六通武帝第三子昭明太子母弟也幼而聪睿六嵗能属文读书十行俱下辞藻艳发时号宫体【南史梁本纪】
　　简文帝今见正书四纸并写禅师碑文及行书四行【述书赋注】
　　元帝
　　世祖孝元皇帝讳绎字世诚小字七符武帝第七子也始封湘东王帝聦悟俊朗博极羣书工书善画【南史梁本纪】
　　临川王宏子正信常执白团扇湘东王取题八字铭【南史梁宗室传】
　　梁元帝为湘东王时好学著书常纪忠臣义士及文章之美者笔有三品或以金银雕饰或用斑竹为管忠孝全者用金管书之徳行清粹者用银管书之文章赡丽者以斑竹管书之【计敏夫唐诗纪事】
　　武徳郄皇后
　　武徳郄皇后讳徽髙平金乡人也后幼明慧善隶书读史传【南史梁后妃】
　　昭明太子统
　　昭明太子统字徳施小字维摩武帝长子也生而聦叡五嵗徧读五经天监元年立为皇太子【南史本传】崇明寺晋咸熙中建梁昭明太子书额【江寜府志】
　　邵陵携王纶
　　邵陵携王纶字世调小字六真武帝第六子也少聦頴博学善属文尤工尺牍【南史梁武帝诸子传】
　　邵陵行草品下之上【韦续九品书人论】
　　陶景碑招隐寺刹下铭皆萧纶八分书【金石略】萧纶亦撰书评【述书赋注】
　　萧坚
　　萧坚字长白纶长子大同元年封汝南侯亦善草隶【南史梁武帝诸子传】
　　萧确
　　萧确字仲正坚弟少骁勇有文才尤工楷隶公家碑碣皆使书之除秘书丞武帝谓曰为汝能文所以特有此授大同二年封正阶侯寻徙封永福【南史梁武帝诸子传】
　　陈
　　武帝
　　髙祖武皇帝讳霸先字兴国小字法生呉兴长城下若里人姓陈氏永定元年冬十月乙亥即位【陈书本纪】帝渉猎史籍善书【书史防要】
　　文帝
　　世祖文皇帝讳蒨字子华始兴昭烈王之长子也【南史本纪】
　　帝留意经史号能书【书史防要】
　　后主
　　后主讳叔寳字元秀小字黄奴宣帝嫡长子也【南史本纪】
　　后主题孙玚铭后四十字遣左部尚书蔡徴就宅宣勅镌之【南史孙玚传】
　　后主今见行书一纸【述书赋注】
　　武宣章皇后
　　武宣章皇后讳要儿呉兴乌程人本姓钮父景明为章氏所养因改姓焉后少聦慧美容仪善书计能诵诗及楚词【南史陈后妃传】
　　后主沈皇后
　　后主沈皇后讳婺华呉兴武康人也后性端静聪明强记渉猎经史工书翰【南史陈后妃传】
　　始兴王伯茂
　　始兴王伯茂字郁之文帝第二子时军人于丹徒盗发晋郄昙墓大获王羲之书及诸名贤遗迹并没县官文帝以伯茂好古多以赐之由是伯茂大工草隶书甚得右军法废帝时进号中卫将军【南史陈文帝诸子传】
　　庐陵王伯仁
　　庐陵王伯仁字寿之文帝第八子领太子左庶子【南史陈文帝诸子传】
　　伯仁软慢尺牍近鄙【述书赋】
　　永阳王伯智
　　永阳王伯智字防之文帝第十二子少敦厚有器局博渉经史后为特进【南史陈文帝诸子传】
　　防之雅意翰墨作字劲举而行草尤工【宣和书谱】
　　桂阳王伯谋
　　桂阳王伯谋字深之文帝第十三子位散骑常侍【南史陈文帝诸子传】
　　伯谋髙疎壮浪【述书赋】
　　新蔡王叔齐
　　新蔡王叔齐字子肃宣帝第十一子也风采明赡博渉经史善属文位侍中【南史陈宣帝诸子传】
　　叔齐书体郁然【书史防要】
　　长沙王叔怀【黄伯思法帖刋误云据陈史长沙王叔坚而无叔懐其晜亦无此名观帖尾作名处疑是叔慎叔慎陈岳阳王也盖摹传之变】
　　长沙王叔懐书梅发帖【淳化阁法帖】
　　叔懐行书笔画贠整其论梅发一帖字妩媚而藏劲气【宣和书谱】
　　魏
　　太武皇帝
　　世祖太武皇帝讳焘【南齐书云字佛貍】太宗明元皇帝之长子也始光二年初造新字千余诏曰篆隶草楷并行于世然经歴久逺传习多失其真今制定文字颁下逺近永为楷式【魏书本纪】
　　文成文明皇后
　　文成文明皇后冯氏长乐信都人也后性聦达学书计作劝戒歌三伯余章又作皇诰十八章【北史魏后妃】
　　顺思王
　　顺思王【未详】教戒经后魏顺思王书【金石略】
　　隋
</div>
    <div class="pagination">
<a href="御定佩文斋书画谱_page72.html">上一页</a><span>...</span><a href="御定佩文斋书画谱_page68.html">68</a><a href="御定佩文斋书画谱_page69.html">69</a><a href="御定佩文斋书画谱_page70.html">70</a><a href="御定佩文斋书画谱_page71.html">71</a><a href="御定佩文斋书画谱_page72.html">72</a><span class="current-page">73</span><a href="御定佩文斋书画谱_page74.html">74</a><a href="御定佩文斋书画谱_page75.html">75</a><a href="御定佩文斋书画谱_page76.html">76</a><a href="御定佩文斋书画谱_page77.html">77</a><a href="御定佩文斋书画谱_page78.html">78</a><span>...</span><a href="御定佩文斋书画谱_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
