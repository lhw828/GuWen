<!DOCTYPE html>
<html>
<head>
    <meta charset="UTF-8">
    <title>书画题跋记 - 第 33 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书画题跋记 - 第 33 页/共 44 页</h1>
    <div class="content">


　　续书画题跋记卷五
<子部,艺术类,书画之属,书画题跋记__续题跋记>
　　钦定四库全书
　　续书画题防记卷六
　　明　郁逢庆　编
　　苏东坡书离骚九辩卷
　　自非哉秋之为气也萧瑟兮起止慿郁郁其何极凡五篇字大于折二钱纸墨精神详二防语　子京东坡先生中年爱用宣城诸葛丰鸡毛笔故字画稍加肥壮晩歳自儋州囘挟大海风涛之气作字如古槎怪石如怒龙喷浪竒搏人书家不可及也郭畀拜观于灵济寺
　　山谷云坡书中年圆劲而有韵大似徐防稽至于老大精神可与顔鲁公杨少师方驾观此帖者当有味其言云泰定丁卯端阳日髙邮龚璛子敬甫书于甫里书堂之西序
　　黄山谷草书释典法语
　　元祐九年四月戊申书赠髙城蒋叔震
　　山谷道人【此数字本色书】
　　余在翰林时暇日同曼硕掲公过看云堂呉大宗师以古铜鸭焚香尝新杏因出示黄太史真迹适松雪赵公亦至谓山谷公得张长史圆劲飞动之意今观此卷信不诬矣余以老病空山安得与诸公同一赏玩耶临风执笔益重懐贤之思云
　　青城山樵者虞集谨识
　　右山谷黄文节公书楞严经真迹一卷潜心兰亭进以钟张锋芒圆劲犹神龙之自试韵度飘逸如天马不可羁黄公行髙天下于一艺亦造古法观斯遗墨従可槩见宗得而敬爱之不啻已出其风裁之峻整又可知矣展玩数四为之叹服
　　洪武丙辰立秋金华宋濓书于玉堂之署
　　徐霖子仁据山谷与蒋叔震帖中语云是清公颂颇诋宋太史之失无所考未知然否
　　凡事至于入神之境则自不可多有盖其发之亦自不易非一时精神超然格度之外者不尔也山谷书如此卷则真所谓神品矣捕龙蛇搏虎豹乗风霆而上下太清谁得而袭其踪迹也汪宗道居留都繁丽之下博雅好古收蓄唐宋遗墨甚富此其尤秘重者间出相示赏叹弥日輙记歳月如此
　　治癸亥秋九月既望苏人祝允眀书
　　山谷真迹流世者余及见凡三种在李氏王氏华氏皆大草笔势牵连不絶人谓皆绍圣以后之笔盖公尝因钱穆父谓未见自序帖心有所未平绍圣二年谪黔获见之遂深契藏真之法而自入神矣此元祐九年四月戊申书者当是穆父初言时也山谷人品髙诣集诸家之成若虞道园宋潜溪谓其造钟王及张长史之域而未及藏真者亦见诸先辈不徒言也道园防漫言此卷未指其所书何段文字潜溪虽云楞严经而子仁辨之谓乃清公颂据山谷与叔震手劄云寄送清公颂颇见志愿不忘般若中也以颇见二字似美叔震之意疑乎清公颂叔震所作者后云手抄去观音賛论所抄当出其手书尚未知果否宗道好古之士宜更覈之可矣后学长洲沈周
　　余晚生多幸平生获观涪翁真迹巨卷不下数种如正书发愿文精妙入神字大于杯又大书发愿文文字不同书于匹纸上字几盈尺草书诸上座乃书法三昧也又草书太白秋浦歌十五篇于粉笺上又草书杜少陵秦州杂诗又正书伏波将军庙诗真得英雄矍铄之气以上皆书于纸上唯此乃绢书髙二尺许字及百行有竒凡千余言文多不录妙备诸题中也此卷今归于天籁阁元汴
　　薛绍彭临兰亭叙
　　右薛绍彭临兰亭叙一卷按兰亭叙石本佳者已难得临本尤难得宋苏易简所藏临本有三题曰有若象夫子尚兴阙里门虎贲类蔡邕犹旁文举尊昭陵自下闭真迹不复存余今获此本亦可比璵璠其一本有王尧臣防易简子耆与米南宫友善元章以王维雪景画六幅李氏翎毛一幅徐熈梨花大折枝易得之元章賛曰熠熠客星岂晋所得养气泉石留腴翰墨戏着清谈书存矜式郁郁昭陵玉盌已出戎温颠倒谁寳真物水月非虚移模夺质线鏁金鐍璚机锦綍猗与元章守之勿失其二在舜钦所昔之善临兰亭者有冯承素汤普彻韩道政赵谟诸葛正世罕得见故此三本亦皆莫详何人所临也至元二年歳在丙子予至都城与友人丰城揭君子舟寓舍同巷得见其所藏绍彭临本上有文之印又有古杭朱巽印月船小印若宋末在钱唐惟巽与贾似道家所蓄古书画甚富且精好绍彭父珦尝窃易取定武兰亭石宣和间朝廷遣使索之绍彭乃并日夜模每搨叠三枚纸重搨之民间所贵惟此而已后此石龛寘睿思殿东壁建炎初宗泽遣人防送至维金人下维裹以去金主怒弃之江中近世呉君璋副枢家及龙兴民家所得石号为佳者然视定武本逺矣则后之学书者欲见右军笔意不其难哉此山谷先生所以有欲换凡骨无金丹之叹也呜呼绍彭所搨本今亦无之况其所临乎宋之名书者有蔡君谟米南宫苏长公黄太史呉练塘最着然超越唐人独得二王笔意者莫绍彭若也今绍彭书亦絶少则见其所临尤盆盎之櫑洗也赵承旨尝曰时流易趋古意难复揭君之爱重此帖也冝也绍彭字道祖近见其晩憩监听所赋诗清丽沈着有魏晋人风所居有清閟阁详着楼氏攻媿集秋九月甲子在兴鲁坊聋子巷冩临川危素记
　　唐人模搨钩临最精今晋帖存者多唐本也宋人遽不能精相去逺甚惟薛米两家独擅其能宋南渡后言墨帖多米氏手笔而薛书尤雅正稧序帖临搨最多出其手必佳物然世亦鲜矣虞集伯生书
　　苏长公书王定国所藏王晋卿画烟江叠嶂图一首江上愁心千叠山浮空积翠如云烟山耶云耶逺莫知烟空云散山依然但见两崖苍苍暗絶谷中有百道飞来泉萦林络石隠复见下赴谷口为奔川川平山开林麓防小桥野店依山前行人稍度乔木外渔舟一叶江吞天使君何従得此本防缀毫末分清妍不知人间何处有此境径欲往买二顷田君不见武昌樊口幽絶处东坡先生留五年春风摇江天漠漠莫云卷雨山娟娟丹枫翻鸦伴水宿长松落雪惊醉眠桃花流水在人世武陵岂必皆神仙江山清空我尘土虽有去路寻无缘还君此画三叹息山中故人应有招我归来篇
　　次韵王晋卿送梅花一首
　　东坡先生未归时自种来禽与青李五年不踏江头路梦逐东风泛苹芷江梅山杏为谁容独笑依依临野水此间风物君未识花浪翻天雪相激眀年我复在江湖知君对花三叹息
　　仆去黄州五周歳矣饮食梦未尝忘之方请江湖一郡书此二诗寄王文父子辩兄弟亦请一示李乐道也
　　元祐四年三月十日【赵郡苏氏印】
　　行抑书四传而至逸少七百年后始得嫡孙中岂无人欧虞禇薛诸公顾得其韵度标格耳笔谏公虽知此妙颇觉强勉独东坡老人甚锐笔一防一画锋藏不露而右军神气骨力如合左契世不知入木之妙乆矣仆特妄言之又不审孰能妄聴之旃作噩九芝山道士书于云荘时二月八日辛亥【元通　天隠后人印阙】酉之星夕曝于交游风月堂西偏
　　黄文节公草书秋浦歌
　　绍圣三年五月乙未新开小轩闻幽鸟相语殊乐戏作草遂书彻李白秋浦歌十五篇时小雨清润十三日所移竹及田野中人致红蕉三十本皆已苏息唯自篱外移橙一株着篱里似无生意盖十三日竹醉而使橙亦醉失其性矣知命自黔江得一画眉云颇能作杜鹃语故携来然置之摩围阁中时时作百虫声独不复作杜鹃语而客谈此鸟云此岂羊公鹤之苗裔耶余少颇草书人多好之惟钱穆父以为俗初闻之不能不慊已而自观之诚如钱公语遂改度稍去俗气既而人多不好老来渐嬾慢无复堪事人或以旧时意来乞作草语之以今已不成书輙不聴信则为画满纸虽不复入俗亦不成书使钱公见之亦不知所以名之矣摩围阁老人题【山谷道人印】
　　字学至唐最胜虽经生亦可观其传者以人不以书也禇薛欧虞皆太宗之名臣鲁公之忠义公权之笔谏虽不能书若人如何哉豫章先生孝友文章师表一世咳唾之珠闻者兴起况其书又入神品宜其传宝百世恭闻徽宗皇帝评公之书谓如抱道足学之士坐髙车驷马之上横斜髙下无不如意圣人之言经也晚学小子尚安所云张安国防【字未详】
　　张安国厯阳人见书史防要乃非于湖于湖名孝祥字安国
　　豫章先生襟宇洞达意趣豪逸超然埃之表其书之妙当以九方皋相马法观之杨士竒敬题
　　尝见杨东山防王卢溪遗墨引山谷家书云摩围阁在黔州南寺阁正对摩围峰蜀人呼天为围屋极寛洁潇洒冬温夏凉风物似江西大抵先贤君子直道而行虽处忧患无所悔尤胸次眀浄无往不适也士竒又题
　　书法之变至宋极矣然君谟尚有晋唐余意苏黄及米始大变也学者必求之忠惠之上其庶几乎士竒三题
　　涪翁书太白诗十五首笔法颇不类故常或疑非真迹此不知书故也翁尝自评元祐间草书笔意痴钝用笔多不到晚入峡见长秊荡浆乃悟笔法又云绍圣甲戌在黄龙山中忽得草书三昧晚年之作固与少时异矣安得复以故我求之其间或因笔势猛气逸出常度然不害其神骏也鏊题
　　观公自叙因钱穆父之言而改度湔祓旧习且云摩围阁老人固知为晚年笔矣鏊又题
　　坡翁行书四诗
　　蟹眼已过鱼眼生飕飕欲作松风鸣茸出磨细珠落旋转绕瓯飞雪轻银缾防汤夸第二未识古人煎水意君不见昔时李生好客手自煎贵从活火发新泉又不见今时潞公煎茶学西蜀定州花甆琢红玉我今贫病长苦饥分无玉盌捧蛾【作峨】眉且学公家作茗饮甎罏石铫行相随不愿撑肠拄腹文字五千卷但愿一瓯长及
　　睡足日髙时　　　　　　煎茶
　　大弦春温和且平小弦亷折亮以清平生未识宫与角但闻牛鸣盎中雉登木门前剥琢谁扣门山僧未闲君勿嗔归家且覔千斛水净洗従前筝笛耳
　　聴贤师定慧琴
　　云何见祖师为识本来面亭亭塔中人问我何所见可怜眀上座万法了一电饮水能自知指月无复我本修行人三世积精练中间一念失受此百年谴抠衣礼真相感动泪雨霰借师缾锡泉洗我绮语研
　　过南华寺
　　我欲乗飞车东访赤松子蓬莱不可到弱水三万里不如金山去清风半帆耳中有妙髙防云峰自孤起仰观初无路谁信平如砥防中老比丘碧眼照窓几巉巉玉为骨凛凛霜入齿机锋不可触千偈如翻水何湏寻徳云即此比丘是长生未暇学请学长不死
　　妙髙防　子瞻
　　煑茗聴琴而神游于南华妙髙防之上真蓬莱瀛洲方丈谪仙人也就爇龙麝作婴香供已时夜将半月出房心闲风露浩然曲肱就睡梦与先生遇且赐余羲樽二廷珪墨一防须笔三雪蠒纸三十六曰汝往哉后二年五月当唤汝于集英龙池汝勿怖东嘉石楼后学徐龙友善大识
　　文天祥陈文龙同观拜手谨书【篆书】
　　戊辰三月初七二先生留名此卷二百余年流传之自其详已载张果老卷中【此文山先生书惜不识名并歳月】陈懋钦傅尭俞郑文实【阙】仲登同三山林天觉【阙】彦修拜观壬申冬至日谨志
　　东海宗斗以南宗鲁以礼宗文以道宗裕以仁同观于跳珠轩怡怡如也立春后一日谨志
　　熈寜五年壬子先生在杭八月监试进士试院煎茶七年甲寅先生同于潜毛令方尉游西菩提聴贤师琴元丰八年乙丑七月自常赴登题金山妙髙防绍圣元年甲戌冬十月抵南过南华寺合四诗而观相去二十三年事何缘一时并在纸上山谷云东坡极不惜书遇纸无精麄书遍乃已坡亦自言春蚓秋蛇随意画往往一时随意随冩又安知好事者宝藏为万古美观哉虽然此纸既录题南华诗却是过海后书有风涛汹涌之气　　龙友
　　苏文忠公文章字画妙天下防墨落人间例能褁去为荣仆游京师三十年乃独未之见兹非恨与甲戌暮春于蜀人王君见公惠州帖二越翼日又得见公四诗于石楼君家惠帖乃信笔书诗乃公作意书也流丽婀娜之态皆具顾思壮歳诵公之文景慕公平生大节愿为执鞭防而不可得一旦获覩翰墨遗芳于二百载之下世所谓洞心骇目之观有逾是耶始知连城白璧未足为宝后学耦耕子王梦髙敬附贱姓名于下方【弥卿朱文】
　　先生居海外尚以了论语书易谓是措大余业今【此疑有阙】后学辟世东海之滨虽食无肉病无药出无友冬无炭正先生所谓大率皆无尔然亦一意书册间以志先生之志者勿忘也丁丑良月朔书于容所黎蜑杂居无复人理置之不足道此先生鐡石处变之夙心也今夏外患孔殷腥羶泥潦亦污及于香翰先生以素患难之心处之又岂为之变色动容哉飞驭九霄度必有取于愚言戊寅冬至日书
　　后学　龙友谨识
　　右四诗毫采飞动真遇羽衣道士乃得孤鹤横江蹁跹之势后五百余年得获展玩累日是何多幸敬仰
　　敬仰　　　　　　　　墨林项元汴
　　涪翁黄文节公书
　　后汉人得道隂长生诗三篇
　　维予之先佐命唐虞爰逮汉世紫艾重纡予独好道而为匹夫髙尚素志不事王侯贪生得生亦又何求超迹苍霄乗飞驾浮青要乗翼与我为仇入火不灼蹈波不濡逍遥太极何虑何忧遨戏僊都顾闵羣愚年命之逝如彼波流淹忽未几泥土为俦驰走索死不肯暂休余之圣师体道之真升腾变化松乔为隣惟余同学一十二人寒苦求道厯二十年中多怠惰志放五经辟世自匿今廿余年名山之侧寒不遑衣饥不暇食思不敢归劳不敢息奉事圣师承顔恱色面垢足胝乃见哀识遂传要诀恩深不测妻子延年咸享无极
　　黄白已成货行不坚痛乎诸子命也自天天不妄授道必归贤勤加精研身投幽壤何时可还嗟尔将来勿为流俗富贵所牵神丹一成升彼九天夀同三光何但亿千
　　维予垂髪少好道徳弃家随师东西千亿役使神玉女侍侧予得度世神丹之力
　　忠州丰都山仙都观朝金殿西壁有天成四年人书隂真君诗三章余同年许少张以为真汉人文章也以余考之信然因试生笔偶得佳纸为钞此诗以与王泸州补之之季子观隂君所学守尸法耳犹湏择师勤苦如是乃能得之何况千载之后尚友古人求知道徳之上宰者乎
　　绍圣四年四月丙午黔中禅月楼中书
　　米南宫大行楷书天马赋
　　髙君素收唐画御马感今无此马故赋
　　方唐牧之至盛有天骨超俊勒四十万之数而随方以色分焉居其中以为镇目星角以电发蹄椀踣以风迅鬐龙颙而孤起耳凤耸以双峻翠华建而出步阊阖下而轻喷低驽羣而不嘶横秋风以独韵若夫跃溪舒急冒絮征叛直突而建徳项絷横驰而世充领防咸絶材以比徳敢伺蹶以致吝岂肯浪逐金粟之堆故当下视八方之骏髙标雄跨而狮子让狞逸气下衰而照夜矜稳于是风靡格颓色妙才骀入仗不动终日如坏乃得玉为衔饰绣作鞍儓防秣粟豢肉胀防挥盖不如偷卢噬盗防蹇胜柴铸黄蜗而吐水画白泽以除灾但觉驼垂就节鼠伏防猜妬心虽厉驯号期谐誓俛首以毕世未伏以兴懐所谓英风顿尽冗仗常排嗟乎若不市骏骨致龙媒如此马者一旦天子廵朔方升乔岳扫四裔之尘较岐阳之猎则飞黄腰防籋云追电何所从而遽来何所従而遽来
　　平海大师后园水丘公慧悟师看书襄阳米芾
　　海岳能书又能诗书品超迈入神诗称意格髙逺杰然自成一家尝冩诗投许冲元自言不袭古人生平未尝录一篇投豪贵遇知己则不辞元丰中至金陵识王介甫过黄州识苏子瞻皆不执弟子礼其髙誉道如此时论章伯益书如宫女挿花嫔嫱对镜自有一般态度能继者惟海岳耳或云海岳学罗让书盖其少时非得法于譲也此帖词翰兼美诚佳品也防澄宜寳藏之
　　永乐甲辰中秋前五日浚仪张肯识【继孟】
　　淮南老守米南宫笔法今评妙品中翰苑寥寥千古后不知谁复可相同　　天全有贞题
　　黄太史草书李太白忆旧游寄谯郡元参军
　　玩物丧志君子不取也余防而失学粗喜冩字虽未知行草之妙亦尝留心如苏东坡黄山谷米元章数家翰墨甚酷爱见每以真伪仅能别之余守长乐郡客有董君详者手携草书一幅自云沉埋尘中人鲜能辨今求敎而就赠君余拂拭展玩惊喜叹异谓君详曰此山谷真迹也居无何闽士李眀父来访出而示之眀父随曰李太白诗也前犹有文惜乎防简耳及观全帙乃知忆旧游寄谯郡元参军之作考其遗落凡八十字噫虽豫章之笔无以复加然谪仙之诗不可不补故足而记之深有望于珠还剑合之时它日果如吾言岂不为盛事也哉其辞曰忆昔洛阳董糟丘为余天津桥南造酒楼黄金白璧买歌笑一醉累月轻王侯海内贤豪青云客就中与君心莫逆回山转海不作难倾情倒意无所惜我向淮南攀桂枝君留洛北愁梦思不忍别还相随相随【下接】迢迢访仙城元贞乙未烈子野人张铎书于三山英达坊为已堂山谷书法晚年大得藏真三昧此笔力恍惚出神入谓之草圣冝焉尝记元祐中子瞻苏公穆父钱公同观公挥翰作草于寳梵僧舍子瞻赏叹再四穆父从旁曰君见自序真迹当更有得公一时心有所未平绍圣中谪黔始见石休自序帖纵观不已顿觉超异乃服穆父之言也观此信是绍圣后所书者几与藏真合作但篇后有阙文当时藏真自叙有二本一为石休所蓄是矣一蓄苏舜钦所苏本前亦有所遗后世以为惋惜今此卷之不全殆天亦欲冥契之也尚古宜宝藏之
　　正徳改元清眀日长洲沈周防
　　双井之学大抵韵胜文章诗乐书画皆然姑论其书积功固深所得固别要之得晋人之韵故虽形貌若悬而神爽防防欤此卷驰骤藏真殆有夺胎之妙非有若似孔子之类也其故乃是与素同得晋韵然耳今之师素者大率卤莽求诸其外动至狂妄又是优孟为叔敖抵掌变幻乱人只能惑楚竖子耳亦独何哉卷迹英气横发于其本书故是平生神品尚古光禄先生藏防过于至宝嘻老谷不死之神在华
　　氏矣　　　　　　　　呉郡祝允眀防
　　右一卷与蒋叔震书所谓清公颂同一笔意真绍圣后神化之书
　　蔡忠惠公二帖
　　襄泣血言逆恶深重扶防南归死亡无日不可循常礼不通诚意于左右今至富阳平安眀日登舟或雨水少増当舟行至三衢也襄素多病遭此荼毒就令不死足膝日甚气力日衰亦为废人岂复相见耶辱君知爱之心不殊兄弟一念哀痛哽塞何言哽塞何言在道程顿官员勾当齐整无一阙乏感惕感惕襄叩头子发郎中
　　足下　　　　　　　　　十二日
　　襄启逺承惠问厚意所存益有感着知日来体气佳胜殊为也近被命尹治日以穰剧居不得暇移书致谢不尽缕缕惟眠食自重不宣襄拜手长官足下
　　八月二十一日
　　东坡先生书九歌卷
　　东坡先生书楚辞乃黄州时书世人多称晚年书先生晚年字画老劲雄放元丰中作字华丽工妙后生不见前作往往便谓赝本先生昔与犹子书论作文敎其师法应制时文章且曰至于书字亦然也松年自蚤歳尊慕先生家藏先生之文甚富近年购先生之书尤多独此乃先生旧所书耳信可宝也宣和四年二月初八日刘沔书
　　先生毎论楚辞下风雅一等至鲜于子骏所作且叹称之况九歌九辩乎笔墨之咏歌之尚何疑
　　晋国张珗
　　渊于书不识真赝独识此书为先生真迹三叹三叹倪尝借观于永康得助堂二月中澣日倪书
　　右九歌与前九辩盖先生一时书也迭宕超轶殆若神骏翩翩不可控御惜亡去大司命东君河伯国殇招魂等五章字大于钱纸墨如新何縁遗逸不害为
　　墨宝也　　　　　　　元汴
　　薛道祖诗真迹
　　云顶山诗
　　山压众峰首寺占紫云顶西游金泉来登山缓归轸昨暮下三峡出谷已延颈山名髙剑外回首陋前岭跻攀困难到赖此昼亦永巍巍石城出步步松径引青霄屋万楹下俯二川境玉垒连金鴈西轩列阡畛青城与岷峨天际暮云隠少城白烟里水墨澹微影江流一练带不复辨渔艇东惭梓隘【阙】右喜锦川迥磐陀石不转枯枿弄芒颖四更月未出蕙帐天风客行弊帑垢到此凡虑屏暂时方外游聊惬素心静眀朝武江路拘窘逐炎景
　　建中靖国元年七月二十四日翠微居士题
　　上清连年实享清适絶尘物外皆自制亭名也录示诗句未见佳处想难逃老鉴也旧藁不存尚可记忆
　　雨不湿行迳云犹依故山看云醒醉眼乗月棹回澜水上三更月烟中一叶舟寒临重阁迥影带乱山流暮烟秦树暗落日渭川眀平林映日踈埜草经寒短霜干叶飘零日出水清浅官冷系懐非吏事地偏相访定闲人一马春风过微雨竹间归路浄无尘鸥鹭惊飞起秋风菱荇花一径入中渚坐来惟鸟啼水云生四面常恐世人迷緑迳无行路苍苔露未晞曾梦春塘题碧草偶来雾夕看红蕖无人云闭户深夜月为灯暁露凝芜迳斜阳满画桥不眠聴竹雨髙卧枕风湍桥横云壑连朝渡雨暗灯窓半夜棋微波拂凉吹澹烟生逺树天寒湘水秋雨暗苍梧暮乘月多忘归往往带霜露自然鸥鸟亲日与渔樵遇去意已轻千里陌深杯难醉九廻肠灞陵叶落秋风里忍对霜天数鴈行
　　已上虽记然全章皆忘之矣语固未佳要之恐平生经心一事老友必怜其散落便风早以为寄也
　　绍彭再拜
</div>
    <div class="pagination">
<a href="书画题跋记_page32.html">上一页</a><span>...</span><a href="书画题跋记_page28.html">28</a><a href="书画题跋记_page29.html">29</a><a href="书画题跋记_page30.html">30</a><a href="书画题跋记_page31.html">31</a><a href="书画题跋记_page32.html">32</a><span class="current-page">33</span><a href="书画题跋记_page34.html">34</a><a href="书画题跋记_page35.html">35</a><a href="书画题跋记_page36.html">36</a><a href="书画题跋记_page37.html">37</a><a href="书画题跋记_page38.html">38</a><span>...</span><a href="书画题跋记_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
