<!DOCTYPE html>
<html>
<head>
    <meta charset="UTF-8">
    <title>六艺之一录 - 第 469 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 469 页/共 664 页</h1>
    <div class="content">　　窦臮述书赋评己见
　　注云今见具姓名行草书三纸
　　蔡徴
　　蔡徴字希祥济阳考城人陈中书令陈亡入长安乆之除太常丞歴尚书户部仪曹郎转给事郎【南史本传】蔡征字希祥济阳考城人侍中景歴之子官至左民尚书后主器其才令十日一徃东宫征每见太子必陈说古今得失皆切时务迁中书令征羙风姿谈辨如倾河缙绅戚里朝廷宪章风俗户口山川土地问无不知然亦留心翰墨盖当时以书著名者甚鲜如萧干得子云之法征之父景歴亦以善书称于世及观征读经品草书笔力遒劲颇合规矩岂非箕裘之习欤今御府所藏草书一读经帖【宣和书谱】
　　窦臮述书赋评见
　　注云今见具姓名草书二纸
　　徐陵
　　徐陵字孝穆东海郯人也封建昌县侯后主即位迁左光禄大夫太子少傅赠特进【南史本传】
　　窦臮述书赋评已见
　　注云今见正书带名启一纸
　　周让
　　周让汝南安成人也性简素博学多通陈天嘉初以白衣领太常卿光禄大夫【南史本传】
　　让善书写蔡邕劝学篇及古诗以遗文育【南史周文育传】
　　窦臮述书赋评己见
　　注云今见草书七行有胡昻押尾
　　侯安都
　　侯安都字成师始兴曲江人也工书能鼓琴渉猎书传为五言诗兼善骑射封桂阳郡公除征南大将军江州刺史【南史】
　　赵知礼
　　赵知礼字齐旦天水陇西人也渉猎文史善书髙祖引为书记知礼为文赡速每占授军书下笔便就封始平县伯领前军将军赠侍中諡曰忠【陈书本传】
　　孙玚
　　孙玚字徳琏吴郡吴人也博渉经史尤便书翰仕梁累迁巴州刺史既而归陈为五兵尚书领左军将军諡曰桓【南史本传】
　　顾野王
　　顾野王字希冯吴郡吴人也幼好学长而徧观经史虫篆竒字无所不通为黄门侍郎光禄卿赠秘书监右军将军撰玉篇三十卷【南史本传】
　　窦臮述书赋评己见
　　注云今见具姓名草书二纸
　　谢嘏
　　谢嘏字含茂陈郡阳夏人也风神清雅颇善属文光大元年迁中书令赠侍中諡光子【陈书本传】
　　窦臮述书赋评己见
　　注云今见具姓名草书三纸
　　庾持
　　庾持字允徳颍川鄢陵人笃志好学尤善书记以才艺闻世祖为吴兴太守持掌书翰光大中领歩兵校尉赠光禄大夫持善字书属辞好为竒字【陈书本传】
　　张正见
　　张正见字见颐清河东武城人也幼好学有清才年十三献颂简文深赞赏之髙祖即位累迁通直散骑侍郎【陈书本传】
　　李嗣真后书品列下下品
　　萧干
　　萧干字思惕兰陵人也祖嶷齐豫章文献王干容止雅正性恬简善书得叔父子云之法世祖授五兵尚书諡静子【陈书】
　　萧引
　　萧引字叔休南兰陵人善书为当时所重髙宗常披奏事指引署名曰此字笔趣翩翩似鸟之欲飞引谢曰此乃陛下假其羽毛耳
　　陆缮
　　陆缮字士繻吴郡吴人也幼有志尚以雅正知名太建中迁左仆射赠特进諡安子【南史】
　　陆缮字士繻吴郡人也父倕在梁为御史中丞缮以世胄补官至中书侍郎陈有天下録用旧臣累迁至左仆射谥曰安缮仪表秀頴周旋中规歩趋可法当时东宫暨诸王咸取则焉其作字故亦象其为人之可喜也大抵人心不同书亦如之顔真卿之笔凛然如社稷臣虞世南之笔卓乎如廊庙之器以至王僧防之字若王谢家子弟是岂独由升入之学其性以成之也固有自矣观缮草字风度亦可以见其人物之飘逸云今御府所藏草书一稽古帖【宣和书谱】
　　袁宪
　　袁宪字徳章陈郡阳夏人幼聪敏后主时为尚书仆射入隋授昌州刺史諡曰简【陈书本传】
　　窦臮述书赋评己见
　　注云今见草书两行有胡昻印尾
　　沈君理
　　沈君理字仲伦吴兴人也宣帝以君理女为皇太子妃赐爵望蔡县侯位侍中尚书右仆射赠开府仪同三司諡贞宪【南史】
　　李嗣真书后品列下下品
　　窦臮述书赋评己见
　　注云今见具姓名草书一纸
　　沈君理行品中之下【韦续九品书人论】
　　毛喜
　　毛喜字伯武荥阳阳武人也少好学善草宣帝为骠骑将军喜领中记室府朝文翰皆喜辞也封东昌县侯至徳中为南安内史【南史本传】
　　毛喜字伯武官至侍中喜少好学师古雅为髙祖所知及镇京口命喜与髙宗俱往江陵仍勅髙宗曰汝至西朝可咨禀毛喜至髙宗初为骠骑将军仍以喜为府谘议叅军领中记室府中文翰皆喜词也喜于翰墨间尤得名善草落笔峻激略无滞思其奔放超絶处论者以比平郊逸骥晚景飞隼其亦善取况者也今御府所藏草书一从军帖【宣和书谱】
　　窦臮述书赋评己见
　　注云今见具姓名草行书共有四纸
　　江总
　　江总字总持济阳考城人也幼聪敏及长博学有词采祯明二年进号中权将军入隋为上开府【陈书本传】江总字緫持济阳考城人官至尚书令总七嵗而孤依外氏吴平光侯萧励家而励尤所钟爱尝谓总曰尔操行殊异神采英拔后之知名当出吾右及长果好学能属文作行草为时独歩以词翰兼妙得名有文集三十卷行于世焉今御府所藏行书一余姚帖【宣和书谱】
　　窦臮述书赋评己见
　　注云今见具姓名草书一纸三行
　　蔡凝
　　蔡凝字子居济阳考城人羙容止博渉经传有文辞尤工草陈后主嗣位为给事黄门侍郎寻迁信威晋熙王府长史【南史本传】
　　蔡凝字子居以名公子选尚髙宗女信义公主拜驸马都尉幼警悟闻见必晓而风仪俊迈容止详雅好儒学博渉经传喜为文辞善草而行书尤擅一时凝家世贵显又身为国壻既不为膏梁纨绮所移而字画秀润风致尚可以追歩晋人书法至陈故亦少变如凝刻意字学为时推许岂易得哉官至中书侍郎晋陵太守今御府所藏行书一明希帖【宣和书谱】
　　谢贞
　　谢贞字元正陈郡阳夏人晋太傅安之九世孙也幼聪敏年十三善左氏春秋工草虫篆再迁南平王友【南史本传】
　　郑防
　　郑防失其世系官至东宫洗马幼通经史尤善草字深慕钟王之法而得其防观其用笔俯仰屈折而筋力有余盖论书者以谓丰力多筋者圣无力无筋者病而防亦颇知其要处也又如防意喜用秃笔岂其锋藏韵古而至是耶抑又出其一时之意耶尝闻汉萧何用秃笔书为时所重王僧防用之而风韵不减是亦其得之于心者防固不择纸笔皆得如意也今御府所藏草书一民务帖【宣和书谱】
　　伏知道
　　伏知道昌平人陈镇北长史【述书赋注】
　　窦臮述书赋评己见
　　注云今见具姓名草书三纸　知道善草书【书小史】
　　贺朗
　　贺朗防稽人陈秘书监【述书赋注】
　　窦臮述书赋评巳见
　　注云今见具姓名行书三纸　朗善行书【书小史】
　　蔡圣
　　蔡圣陈人正及草行品中之下【韦续九品书人论】
　　韦霈
　　正徳丙子余以应试始至南畿若清凉牛首灵谷雨花台及聚寳门外诸胜处无不游而摄山则未一到嘉靖癸夘嵗得交于云浦盛君君雅有栖山之志寄余栖霞二大字围竟五尺许妙甚然无书者姓名或是蔡君谟笔甲子之嵗偶得栖霞寺碑乃陈韦霈书后为宋僧懐则翻刻字画全拟懐仁集右军书体而篆额题刻云僧有朋暇日雨牕因手制成册是嵗乙丑九月霜降后三日谢湖老嬾漫记于嘉趣堂【瑚网】
　　释智永
　　陈永兴寺僧智永防稽人师逺祖逸少歴纪専精摄齐升堂真草惟命夷途良辔大海安波防尚有道之风半得右军之肉兼能诸体于草最优气调下于欧虞精熟过于羊薄智永章草草书入妙入能【书断】释智永防稽人也晋右将军王羲之之裔学书以羲之为师法笔力纵横真草兼备绰有祖风初励志书札起楼于所居之侧因自誓曰书不成不下此楼后果大进为一时推重而求其书者缣素牋纸堆案盈凡先后积压尘为之生又户外之屦常满賔客造诣门阈穿穴以鐡固其限故人号曰鐡门限所用笔退即投大瓮中嵗久即贮数瓮自为铭以瘗之当是时诗人有以笔塜对墨池者尝作心成颂以示字法又作真草千文传于世学者率摹仿焉今御府所藏二十有三草书常侍帖叅军帖故旧帖至通法师帖春雨帖千文文临王羲之言防帖章草月仪献嵗帖千文文小字千文【宣和书谱】
　　智楷
　　智永兄智楷亦工草【书断】






　　六艺之一録卷三百二十二
<子部,艺术类,书画之属,六艺之一录>
　　钦定四库全书
　　六艺之一録卷三百二十三　　钱唐倪涛撰
　　歴朝书谱十三
　　魏
　　崔宏
　　崔宏字伯清河东武城人祖悦父潜并以才学称宏小有隽才号冀州神童仕慕容垂为髙阳内史明元时拜天官大人进爵白马公赠司空谥文贞【北史】宏祖悦与卢谌博艺齐名世不替业故魏初重崔卢之书宏自非朝廷文诰四方羽檄初不妄染故世无遗文尤善草为世模楷行狎特尽精巧而不见遗迹【北史崔浩传】
　　崔浩
　　崔浩字伯源宏子也博览经史明识天文好观星变常置金银铜铤于酢器中令青夜有所见即以铤画纸作字以纪官至司徒总百揆浩工书人多托写急就章从少至老初不惮劳所书盖以百数浩书体势及其先人而巧妙不如也世寳其迹多裁割缀连以为模楷【北史本传】
　　崔简
</div>
    <div class="pagination">
<a href="六艺之一录_page468.html">上一页</a><span>...</span><a href="六艺之一录_page464.html">464</a><a href="六艺之一录_page465.html">465</a><a href="六艺之一录_page466.html">466</a><a href="六艺之一录_page467.html">467</a><a href="六艺之一录_page468.html">468</a><span class="current-page">469</span><a href="六艺之一录_page470.html">470</a><a href="六艺之一录_page471.html">471</a><a href="六艺之一录_page472.html">472</a><a href="六艺之一录_page473.html">473</a><a href="六艺之一录_page474.html">474</a><span>...</span><a href="六艺之一录_page470.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
