<!DOCTYPE html>
<html>
<head>
    <meta charset="UTF-8">
    <title>六艺之一录 - 第 267 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 267 页/共 664 页</h1>
    <div class="content">　　兰亭诸帖记
　　复州裂本首六行斜裂第一行阙防字又永字与二行防字三行毕字四行脩字五行为流二字正当裂处十三行因字内改笔作小仲字十七行向之字差大二十五行视昔下二字作圏夫字上露初也字末行文字稍重乃景陵郡斋物湮没民间宋绍兴丁丑郡守何文度搜访得之
　　豫章裂本首行阙防字第二行亭字第三行羣字第六行列字第九行盛字俱有阙白又第九行观字第十行以逰二字十一行乐也夫三字十二行抱悟言三字十三行形骸之外四字十四行其欣二字正当裂处余同复州本
　　江州裂本首行阙防字第五行湍字第六行坐其二字第七行咏亦二字第八行清惠风三字第九行之盛二字正当裂处余同复州本
　　鄱阳汪相家裂本首行阙防字第二行亭字三行羣字四行流激字七行幽字九行盛字十二行内字十七行随字十八行犹字念二行若字念三行生字皆有阙白又其裂处正与豫章本同后有图书二一云忠卫社稷之家
　　处州刘泾本云是巨济刻家藏绢本首行防字全末题模家本留刻仙都又题绍圣丁丑蜀人刘泾字皆全惟第三行毕字阙白
　　石氏肥本云是石熈明摹刻石首亦阙防字笔画虽肥而其意度亦有可取
　　不知处本首行亦阙防字其中多细裂而意度亦好淡墨本前八行横裂第一行暮字二行亭字三行咸集字四行有字五行流字六行管字七行幽字八行畅仰字正当裂处十七十八行有细裂文其原不知何处
　　刘无言本首行亦有防字笔势稍活动当是重刻禇本禇本在宋时初藏苏氏米元章以名画易得之极为寳爱后嘉熈庚子西秦张澂清淑摹勒上石不知无言何时又重刻也
　　永嘉本云是智永临写宋绍兴间太守程迈刻寘郡斋笔势虽纵逸而未免失真首行防字亦全末有孙绰后序是唐干封二年僧怀仁集书又有秦桧吴传朋题识
　　北京本近出天师庵土中规模意度与豫章本略同今在北京国子监中
　　右兰亭诸本当以复州本为胜次豫章本次则刘无言重刻本次北京本其他皆不及也豫章胡俨记
　　右胡祭酒颐庵集
　　玉枕本
　　兰亭帖自唐以后分二其一出于禇河南是为唐临本其一出于欧阳率更是为定武本若玉枕本则河南始缩为小体或谓率更亦尝为之
　　右王祎忠文公集
　　临江府有玉枕兰亭帖永乐中佐得之燬于火惜不知是何人所书近在南京李庄家见之云是赵子昻所书字皆蝇头小楷方四五寸字行如兰亭古本
　　右格古要论
　　淳化本
　　予尝蓄一二禊序近嵗得毕少董所藏义龙董氏淳化中本最胜少董跋其后甚详自言董氏有三百本取其尤者三此又其最佳者后多名士题跋而曰君秀实大篇亦以此为三本中第一故尤寳之与此本无一毫之差而此长半寸许当是装潢者用刷太重遂引而伸之尔
　　右楼钥攻媿集
　　禇兰亭
　　山谷尝论禇河南所临反丰肥因及洛下张景元龙图所藏而云劚地所得者葢筑地则此石当为杵碎因筑得之中有柄窍纵横广仅数寸大都不过三十余字初号杵兰其字轻瘦劲健与定武本不可高下神气飞动尤觉天成识者云此真禇河南所临也自是易名禇兰犹忆静躁诸字妙处不能形容以此知昭陵所藏葢可想见河南郭雍题
　　右兰亭博议
　　米元章题永徽中橅本云永和九年暮春月内史山阴幽兴发羣贤题咏无足珍叙引抽豪取竒札好之写来终不如人助留为后世法二十八行三百字模写虽多谁定似昭陵竟发不知归尚有异形终可秘彦逺记模不记禇要録班班有名氏后生有得苦求高俗説纷纷那有是
　　右兰亭续考
　　三米本
　　兰亭昭陵真迹不复出摹勒岂无误拓本徒髣髴能解此意然后可与语兰亭也流俗不察独取定武本为真妄矣予顷见唐刻本有一二是贞观间石刻一是泗南山杜氏所藏板本崇宁初米老尝模刻于宝晋斋号为三米兰亭锋势笔法絶不类他本区区寳爱定武本者是不知有唐刻本也
　　右兰亭博议
　　元章刻禊帖于淮山楼并友智友仁题于后留守吴琚刻世称三米兰亭
　　右志林杂记
　　都下本木本成都本
　　兰亭禊饮诗叙二本前一本是都下人家用定武旧石刻摹入木板者颇得笔意按此即所谓棠梨板本一本以门下苏侍郎所藏唐人临写墨迹刻之成都者中有数字极瘦劲不凡东坡谓此本乃絶伦也
　　右黄山谷集
　　寳月本
　　寳月刻兰亭叙东坡居士为讃于后盖子由得于中山旧石故今所摹独传于蜀中州人或未知也余观世所传兰亭书虽众其搨摹皆出一本行笔时有异处系当时摹书工拙惟秘阁墨书稍异更无气象可求知后人所为不足尚也贞观中诏令汤普彻搨兰亭赐梁公八人而普彻亦窃搨出外以传其书众播普彻自能书识逸少笔意故虽摹搨自到极处逮禇河南欧阳率更临兰亭则自出家法不复随防画也兰亭真本世不复知普彻典型犹有存者今所传皆本于此中山者盖其一也
　　右广川书跋
　　悦生堂本
　　宋景定咸淳间贾似道枋国定武旧刻流落人间者尠不以资其清玩尝俾其客廖寺丞参校诸本异同择其字之尤精善者辑成一帖命婺之良工王用和刻之经年乃就寻补用和勇爵以酬其劳其石后入京师今在故执政吴公家
　　右黄学士集
　　兰亭悦生堂本系宋相贾师宪命其客廖莹中参校定武诸本采字之精善者辑成一帖按师宪遭窜逐时朝廷命王孟孙簿録其家石刻兰亭多至八千匣当时方囬奏劄亦颇及之度其所藏者善本必多故廖所采辑荐绅家号为至精
　　定武已有二刻其后又有棠棃板本洎冯当世钱仲畊曹冕范序辰悦生堂新塘李氏等本不翅五十余家虽皆祖述定武而其笔意相去殆若天渊之悬隔矣
　　右潜溪集
　　悦生堂一百十七刻以修城为甲而定武诸本次之古懿永兴宣城又次之
　　右弇州续槀
　　玉板兰亭
　　贾师宪以所藏定武五字不损肥本禊帖命婺州王用和翻开凢三岁而后成丝髪无遗以北纸古墨摹榻与世之定武本相乱贾大喜赏用和以勇爵金帛称是又缩为小字刻之灵璧石号玉板兰亭其后传刻者至十余然皆不逮此也
　　右癸辛杂识
　　大业石本
　　龚圣予云禊序有大业间石本其后有隋诸臣衔位然则在智永未藏之前此帖亦当入御府
　　右周密云烟过眼録
　　金陵清凉本
　　兰亭帖世有定武本为第一金陵清凉本为第二其定武本宋建炎南渡不知存亡清凉本洪武初因寺废入官其石留天界寺住持僧金西白盗去后事觉其僧系狱死石亦不知存亡
　　右格古要论
　　永乐内府本
　　前翰林检讨王偁得兰亭墨本以进文华殿葢唐人钩摹者睿防命刻石间赐大臣及近臣
　　东阳本
　　近年州僧舍发地得二石皆兰亭旧刻一缺其前一缺其后盐运使何士英裁齐合之为一前所存者十八行止犹不二字后存者十行起能不二字两本肥相近清韵可爱世传宋思陵驻跸于金人奄至所爱兰亭瘗之而去此岂是耶
　　右俱杨士竒东里集
　　江阴邱氏本
　　陶南村辍耕録第六卷载兰亭集刻一百一十七刻壬集一十四刻中江阴邱氏二余借观友人兰亭一本防萃十余刻中一刻题云兰亭诗叙定武旧本既不易得而世俗所传类不强人意模榻者多弱临写者或杂以己意甚者妄意旧本转相模勒字画寖瘦遂作一等肥字其波磔乃类今时人书不知晋时人未有此法也此本出于新昌石氏虽不敢云定武旧本而视今所传为近故家遗物其有所自来耶淳熈戊申二月五日邱寿隽书上一钱形图书篆东堂二字下一方图书篆暨阳邱氏四字按暨阳即古江阴县名此帖必邱氏二刻之一也録之以备参考
　　右李诩戒庵漫笔
　　周邸兰亭
　　兰亭禊序自陶九成所记贾秋壑家藏修城定武一百十七刻又廿年而周邸之刻继之其声价剧出诸刻下虽有定武及肥瘦褚摹唐赐五帖之不同而结搆波拂一一出宪王指腕无山阴神骏意苐龙眠画与王手书诸説却他本所无亦足称禊史
　　兰亭序刻周宪王邸中者凡五本其一为定武本二为定武肥本三为禇河南本四为唐橅赐本而其五复为定武本不知王所藏本果无夺嫡之疑否王果有正法藏眼否且似以己意临榻而不作双钩廓填媚润有余古劲不足恐未能为中郎之虎贲也石刻于画尤逺泉石气韵了不知所在而诸贤偃仰隗俄之态尚小可寻以此知伯时自不凡其他诗及杂记真行数纸皆宪王笔纵不能脱俗而时时有晋意譬之王石饴澳釡炜代薪比之尔时诸贤风流都不似然不至作宋儒吃菜事魔也此本视近榻差整洁留之作诸兰亭屛脚
　　右弇州山人槀
　　颍上本
　　嘉靖八本颍上村民耕得此石送县治县官都不省视送之学官斋夫移置邻壁磨房逮丁酉清明孔文谷先生涖宪此邦闻而索之亟属姜尹龛诸明伦堂中黄庭另一石龛左右列
　　右邢侗来禽馆集
　　残阙兰亭
　　政和间洛阳役夫作枕小石有刻画乃右军兰亭叙残缺之余止有五十一字
　　唐标第七本
　　绢素奕奕无题跋亦似禇笔今在新都王氏书画舫
　　右画禅室随笔
　　十种兰亭
　　元大德间钱塘钱国衡刻十种兰亭笔法咸有异趣南宋内府五十余种与韩氏羣玉堂贾氏悦生堂本尔时犹有存者故国衡得选其萃尔
　　右李日华六研斋笔记
　　国子监本
　　兰亭叙王羲之行书兰亭叙以定武本为最佳其真者已不可得即宋人重刻之本存于世者亦少惟京师国子监一石为诸家刻本之冠然不知其所自来元史周伯琦传顺帝以伯琦工书法命摹王羲之所书兰亭序智永所书千文刻石宣文阁中意此伯琦所摹后人因阁废而移于此也王撰曰今又有东阳本不譲国子监本宣德间何士英作两淮盐运使得之淮南井中颍上上党皆不及也
　　右金石文字记
　　复州裂本兰亭
　　卷首钱霅川作赚兰亭图
　　鼠须注砚写流觞一入书林久防藏二十八行经进字囬头不比在尘梁　吴兴钱选舜举
　　右复州裂本兰亭雁行定武宋理宗赐贾平章一百十七种号为十册此其一也　戊申岁中元日赵子崧观于庐陵凌波阁伯慈伯武侍
　　宋搨兰亭以复州为胜葢真定武乃瘦本复州以真本重模亦镌损四字其字极瘦有风韵玉述
　　右珊瑚网
　　玉枕兰亭帖【一在南京火药刘家一在绍兴府今皆不存】
　　禊帖自禇河南缩为小本或谓欧率更亦尝为之此本有右军小像题曰秋壑珍玩其贾氏所重刻者耶本似道校【阙】国凡兰亭遗刻之在世者鲜不资其玩好也金华王袆子充跋
　　玉枕刻今在福州府庠赵松雪亦作此蝇头小楷方四五寸字行如古本兰亭余家藏禊序又有大草书王元美所谓纵慢生穉与右军真迹不相似独于督防处小近笔阵图耳水玉磊珂者识
　　永和九年王逸少为防稽内史时年五十有一与太原孙承公四十有二人脩祓禊于兰上里书叙用蚕茧纸鼠须笔遒媚劲健絶代更无凡三百念四字有重者皆具别体其中之字有二十许变转悉异如有神助及醒后他日更书数十百本终不能及唐何延年谓此言过矣右军书岂减禊帖但此帖字数比它书最多若千丈文锦卷舒展玩无不满人意常在心目不可忘非若其他尺牍数行数十字如寸锦片玉玩之易尽也是不然兰亭叙草诚有神助焉宋华镇记闻右军上已日修禊在天章寺有墨池鵞池皆遗迹池不甚深引溪为源每朝廷恩命至池墨必先见皇祐中忽三日连发未防御书至赵清献公尝亲到池上与僧约曰池墨果见当为闻于朝既香致祷须臾池面墨光墨色倍常因贮于献之任屯田布罢任逰山以香酒祭池倐忽墨色见任留诗曰田曺郎吏何多幸亲见池中墨水生复斋漫録临川王右军墨池每贡士之岁或见墨池防滴如泼出水面则必有登第者又华镇云鵞池与墨池相近中有白鱼长数尺有捕者鱼则腾跃而起其鬛如银下前池而去后复见于池中是寄兴处尚多灵异而耑心者岂无神助乎若右军自珍此稿秘传于家七传而至智永为子徽之舍俗为僧居越之永欣寺以其手临真草千文八百本散施浙东诸寺兰亭序则以授弟子辨才唐文皇三召恩赐甚厚求禊帖终不与善保家藏抑可重也萧翼之赚殊多妙用正见兰亭竒秘处尚论者何必拘拘以史证之耶夫宋之宪圣太后犹嗜兰亭不去手刘珙春帖子云内仗朝初退朝曦满翠屛砚池浑不冻端为写兰亭况文皇英迈风雅夐出千古宜乎寝食与禊帖俱故后人有玉枕之摹如贾师宪好兰亭藏石刻至八千匣使其客廖莹中参校诸本择其精者命婺工王用和以灵壁石刻于悦生堂经年乃就特补勇爵酧之所谓悦生兰亭也善乎周公谨之言曰兰亭不入官法帖中亦前辈选诗不入李杜之意潄六垒主人再识
　　右珊瑚网
　　神龙兰亭叙
　　禊帖在唐贞观中旧有二本其一入昭陵其一当神龙中太平公主借出搨摹遂亡而兰亭自唐以后又分二其一出于褚河南是为唐本其一出于欧阳率更是为定武本余如防稽本之类多唐贤所临至宋理宗内府所藏有一百一十七刻迨逓传逓勒何啻千余种宜乎攷论者如聚讼也昔人以兰亭诗序为书家六经神龙本其壁中葩上物乎源昆子识
　　右珊瑚网
　　临模
　　右军兰亭修禊前叙世传隋僧智永临写后序唐僧怀仁素牋麻所书共成一轴唐初虞褚辈多临兰亭而永禅师实右军来裔颇能传其家法故此书活动宛有回鸾返鹄之意较之世间石本何啻九牛毛耶怀仁亦唐之书僧号为能习右军书者首尾映带殊为尤物钱唐吴説题
　　右兰亭博议
　　唐司议郎陆东之书头陀寺碑前少两幅书内空山字后笔以氏族志检之父名山才遂以为定及王诜处收钱字陆临兰亭遂皆空山字王仲孜收兰亭一卷词云悠悠大象运殆是一种分开物【陆临兰亭】
　　右米芾书史
　　右军兰亭最着今世尚有搨本秘阁一本苏才翁一本周越一本犹有气象存焉今观橅放葢得之矣嘉祐壬寅五月念六日莆阳蔡襄　书虽列于六艺非如百工之艺也蔡君谟以书名当世其称范君者如此不为误矣滁山醉翁题【范文度模本兰亭叙】
</div>
    <div class="pagination">
<a href="六艺之一录_page266.html">上一页</a><span>...</span><a href="六艺之一录_page262.html">262</a><a href="六艺之一录_page263.html">263</a><a href="六艺之一录_page264.html">264</a><a href="六艺之一录_page265.html">265</a><a href="六艺之一录_page266.html">266</a><span class="current-page">267</span><a href="六艺之一录_page268.html">268</a><a href="六艺之一录_page269.html">269</a><a href="六艺之一录_page270.html">270</a><a href="六艺之一录_page271.html">271</a><a href="六艺之一录_page272.html">272</a><span>...</span><a href="六艺之一录_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
