<!DOCTYPE html>
<html>
<head>
    <meta charset="UTF-8">
    <title>珊瑚网 - 第 53 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 53 页/共 85 页</h1>
    <div class="content">　　王叔明萝壁山房图【小卷在纸上】
　　绿萝蔓苍壁花香散春云松房孤定囘袈裟留夕薰山髙萝月白独立霜满巾回风振层巅崕雪洒余芬昔在净名室雨花不露身心空诸观寂漏尽本无因孰与幽境防赏竟无纎尘心期后来者矫首空嶙峋　余在龙河济津持此卷求余画萝壁图并赋此诗老全室一见颔之而微笑是夜余闭户熟睡夜深扣户甚急起观之乃全室也口诵前诗数回相与唫笑至五鼓方去及旦遂题于卷首　香光居士王防叔明识
　　石壁挂青萝禅房在其下松枝裁作扉茆覆不用瓦若人百念忘襟怀自潇洒行看坞云生坐听岩泉防怡然朝复曛在境无取舍于中亦不存何有空与假一从入山来见山不见野寒拾千载人谁是同流者　壬戌秋全室叟宗泐识　【季澶】
　　开士栖禅萝壁下茒舍才堪庇风雨堦前咫尺生白云檐底寻常卧驯虎一念情忘万境融印心不用楞伽句饥有松华渴有泉屋破自牵萝薜补愧我移居山不深又着袈裟联鹭序圣恩念老赐还山濯足灵源访支许防稽具庵如玘【太休白文】
　　青山多绿萝绵绵挂石壁秀色无春冬佳气连朝夕中有坐禅房巗扉窅而寂日出芝草香烟消琪树碧心空境亦忘居安身自适不学解空人天花绕其席　洪武十七年四月一日南屏山人同庵夷简记
　　悬崖薜荔接云长正爱幽居在上方凉月纷纷秋弄景晴隂冉冉昼生香故依青壁置兰若差胜翠防开竹房况是千巗摇落后盘空秀色更苍苍　中呉道【存翁白文】萝壁非常玩髙僧独爱之苍松同寿色老石借春姿引蔓斜连屋垂花直下池茶筵賔客散坐到月来时　钱唐沙门徳祥
　　青萝壁下一僧房长日惟烧一炷香风在竹栏人在定鸟啣红柿落柴牀　余侍先师于南屏时见题此卷意不尽复述一絶迨今四十八年矣西宗意藏史出示故书于后　前中峯守彛书
　　萝壁山房记
　　山房以萝壁名者乃昔济上人禅息之所也上人字津性纯粹清雅以解吟工书鸣于禅林当时名公多重之者王君叔明为绘山房图题诗识之全室存翁具庵同庵止庵诸老师皆声诗咏美津既没余五十年诗卷今为西宗意藏主所有予来南屏一日西宗出卷示予且曰意生也晚志慕古人当宗门全盛时诸老宿以道学相倾意以是时不得身侍巾舄于其间为歉巗居谷处草座麻衣世虑澹如独慕古之心时往来于怀也忽交与有好事者以萝壁山房诗卷见遗展玩欣然如亲接对古老顔色因自喜以所居山房就名萝壁其图与诗如予素有而复归于予者也夫道目击耳闻无乎不在顾力行何如耳岂不闻灵云师之于桃花孚上座之于画角闻击竹声见弄师子皆足以发明向上一着子慕古人志在古道盍以灵云軰自任岂求于彼而不察乎此必俟得古道于古人耶子其朂诸若乃山房名寔今昔不二诸老师所赋诗见之矣是为记　宣徳五年秋九月初吉净慈住山天台沙门释正需书
　　苍珉逗纎根翠蔓郁盘结叶密珠璎悬枝断钗股折悠悠鑪篆销寂寂啼鸟歇味禅坐深更虬髯弄明月　前普福住山大振
　　叔明灵石草堂图【在纸上水墨挂幅】
　　草堂之灵钟山下灵石山中有草堂堂前森列皆石友具服再拜庸何妨晴岚入凝研席暖芸吹香扑书帙客来无物欵清谈旋束荆薪煮灵石　梦庵
　　坐深残醉醒帘卷草堂开拥座千峯出横空一鹤来晚风松落子时雨石生苔却忆山中客披图日几回　彭城刘
　　山中灵石碧嵯峨髙士茒堂住涧阿几树松隂当戸密四时岚气入帘多依依猿鹤常相近寂寂亲朋远不过遥望西岩泉落处临风时咏考槃歌　呉人钱绅芝兰室图并记【前书寳石泉壑四字后欵云王防画俱篆字】
　　苾蒭香草也西土以名僧言其芳芗远被薫袭羣草气变形随亦由僧之化俗使其改恶从善也楚骚以蕙荃比君子萧艾喻小人举世皆爱荃蕙而恶萧艾古今人情之所同固无间于遐迩也薫莸不可以错糅言君子小人不可以同处也灵均辞微而防远至如采三秀于山间纫秋兰以为佩言善人君子终身亲近不可远也古谚有之与善人交如入芝兰之室久而与之俱化夫芝瑞草也一茎五色三秀九岐菌生嵩华丹屋之上食之者千载不老兰香草也绿叶紫茎丹葩玉菡越山楚泽幽芳袭人此二物草中之瑞而香者也集而为室坛壁楣撩无非芝兰虽以菉葹之滋蔓荼莸之苦臭淹渍既久安得不渐其瑞而染其香哉今以刚愎之资柔佞之质得与圣贤久处服其衣冠听其言辞周旋礼乐左右规矩恶得不与之均化哉远而西土近而中国圣贤之教人每取喻于草木盖此之易晓而乐于从善也钱唐有大苾蒭曰古林昌公幼祝发于寳石山律戒精严智慧明了金函秘典日诵万言于是分净慈之半席主法防之首座暮年筑室于城之东偏绘塑大觉金身圆通素像歌呗讃颂不舍昼夜乃辟西清离立奇石移植紫藟树列兰荪倚槛则清心濯目凭轩则衣芳佩馨光沦日月香动彻飚古林于时宴坐室中招诸徒立庑下语其法嗣善福田树以芝兰所以集善友也芝兰名室所以成就于已也从香起观因义了心推一义而穷万义穷万法而归一法理事既除法尘俱净此觉皇之教也汝能因芝兰之香瑞纚类寻源当为优鉢罗芬陀利乃天人爱见之奇华无尽根刚陀罗树为救世清凉之妙药苟能如是返观从起实因芝兰之室有以启之也弟子再拜曰唯予闻而叹曰是苾蒭者可谓善教人者矣因香草之洒流也而知芝兰可以化质复驯致乎悦世救人及其至也则此心之芳香不假外物无复形秽将普薫一切世界矣奚止事一室哉王防于是乎记俞和书
　　不着维摩狮子床芝兰为友产清香商岩采到连茎瑞楚畹传来奕叶光春雨苾蒭还并秀晓风薝卜每同芳也知臭味通化物我冥现与世忘　豫章蒲庵来复筑室古城曲树此兰与芝异芳间奇石宛有山林姿芝兰日长茂离披满前墀绿叶朝露五色含晴晖道人方宴坐境寂神不驰色香了无取眼鼻忽若遗嗟予老京客无地结茒茨浩歌望江水白云有余思　临川危素
　　不以芝疗饥岂用兰为佩芝秀兰自馨植此一室内道人结习尽与物了无碍白昼敞禅扉羣峰远相对　南屏山人夷简
　　草中惟有芝兰好不数宜男指佞贤近喜亦从萧寺种谁云独许谢庭专寻常道气留君子窕风姿媚佛天何用栴檀林下住只将潇洒度年年　始丰徐一防芝兰百本绕阶墀璚英间玉蕤楚畹光风摇绿叶汉廷春雨长铜池香飘衣袂堪纫佩味入斋一厨足疗饥谢氏芳华归寳石封胡羯末宛同时　白云峯如兰禅扃闭幽寂石室生清芬奇葩杂芳树蔼然只园春如何寻丈间迥与人寰分声闻已知妄色相元非真浣以甘露枝净洒浊世尘余芳倘可即相从问正因　钱唐白
　　紫芝采为食幽兰纫作佩聊复助熏脩庶几堪傲世一室静生香诸尘自融防蒲团禅燕余经卷了空外防然吾我忘谁云有三际　京兆宇文公谅
　　隐居结莲社地僻无人声瑶草穿堦绿幽兰入梦清吟诗怜楚泽分坐忆南屏色应千花偈香同九畹英何当风月下相对说无生　金华宋璲
　　泉石闲斋图【挂幅】
　　冲怀澹如水万境犹虚空忽闻还山诏喜入衰顔红山中何所有手种石上松茅屋閴无人恒有云气封清灯照佛龛罏烟袅松风砯崖喷飞泉赴壑如撞钟羣响自起灭闻心本无穷尘销诸念寂梦觉非有踪九旬谈一妙正尔开盲聋孰持去来影观作真实同去随流水远归与云相从无心任化泊然齐始终秋风动江汉波浪皆朝宗云帆挂海月渺渺五湖东　黄鹤山中樵者王防书并题
　　天竺日章法师得防还山王侯叔明作泉石闲斋图予乃题诗并为赠行
　　奉诏还故山江船复东下独帆如蜚鸿秋日照平野王侯赠新图山水俨幽雅石崖天际髙茒屋长松下清香散佛龛妙观了空假白云席上生碧溜阶前防神清境自闲所适无取舍佳趣正在兹健笔老能冩乃知遗世情独有还山者安得添我身斋居共潇洒　洪武乙夘秋龙河宗泐书【古】
　　三年京国住奉诏得还山猨鹤惊犹识云松故自闲铜缾蜕绿笋坐豹遗斑莫爇龙香鉢留将在世间　东臯妙声书
　　王叔明坦斋图【图下冇愼独清赏四字　向为余家鉴藏】
　　老来自觉笔头迂冩画如同冩书老鹤一声山馆静道人正是午餐余　坦斋老师出宋罗文纸命作泉石老年自觉不同作此应命不记月黄鹤山人书于坦斋仙馆
　　叔明阜斋图【与太平清话所载者异】
　　此图彷佛竹里馆茒茨翛然傍川水倚床张册白日长复有孤桐置髹几　沈周
　　叔明听雨楼图【在纸上卷首篆书听雨楼三字欵云玉雪坡下周伯温白文印】
　　至正卄五年四月卄七日黄鹤山人王叔明于卢生听雨楼中画生名恒字士恒时东海云林生同在此楼雨中市井迷烟雾楼底雨声无着处不知雨到耳根来还是耳根随雨去好将此语问风幡闻见何时得蹔闲钟动鸡鸣雨还作依然布被拥春寒　樵人张雨为卢山甫题至正八年二月十一日
　　河濶楼低雨如洗只疑身宿孤蓬底清晨倚槛看新晴依旧山光青满几听雨怜君隐市中我忧徭役苦为农田间那得风波险朝朝愁雨又愁风　荆蛮民倪瓉虚牖蒙蒙含宿雾瀑流磵响来何处江湖近向枕边鸣林风又送檐前去挟水随云自往还根尘不染性安闲多情一种娇儿女泪滴天明翠被寒　至正卄五年嵗在己巳卢士恒携至緑绮轩见示辄走笔次韵贞居外史诸韵以寄意云陶蓬寄亭中人暨诸名胜当不黙然也后十又八年四月九日瓉记
　　拟张外史倪隐居听雨楼诗韵
　　缃帘蹙浪萦香雾幽人髙卧云深处月明丛桂小山空疎烟白鸟沧江去浮沉里社乐萧闲大隐何妨市井间抛却喧啾清洗耳草楼六月雨声寒【易五六韵语前后乃协】尘生两耳何由洗喜听雨声茅屋底洒然心地自清凉静对炉薫时隐几乾坤纳纳悬壶中书田霑润称书农也胜江湖风浪恶客舟飘泊怨秋风　石磵老樵苏大年【古】
　　城市不着耳江湖留此心楼髙人更静唯有夜怀深醉翁
　　倪隐居索和张外史听雨楼诗走笔二首答之
　　海气杂岚雾听雨宜髙处风雨无时无倐来复倐去摇摇心悬旛胡为不自闲老人曽听雨无被不知寒　头面都不洗听雨重屋底两耳任喧聒坐隐乌皮几笔畊墨畦中自适如老农二仙隔今古神文在阆风　坚白老人书于素行精舍
　　一榻春深雨满楼杏梢微湿五更头东风更緑江南防卖剑家家尽买牛　荷气香飘竹外楼雨声滴碎采菱舟南风一夜生新涨鱼鸟还知此乐不　积雨生凉转蓐收碧梧初霣满城秋邻家不识余心乐也爱书声在小楼　天地严凝万壑氷不堪寒雨洒孤灯一楼清气犹宜雪纸帐生春睡未能　曲江钱惟善
　　春云霭江郭鸠鸣朝梦余楼中雨飒至烦抱澹云除厯厯树声乱萧萧牕影虚如何门外客泥潦后行车　渤海髙啓题
　　山牕听春雨冷气袭病肤铺床闭斋阁衣被薫香炉风灯苦屡挑夜茗亦再呼烦嚣悉屏逐妙理在跏趺忆子草楼底兹情还有无　齐郡张绅
　　承平时贞居张道师与云林倪征君并以翰墨风致齐名呉中二人者亦雅相引重先君子与贞居游最蚤余时以童子侍坐隅尚能计其丰采今先君久已弃诸孤贞居亦化去天下多故而余始得从云林君游至正乙巳季夏之九日余谒君于卢士恒氏之听雨楼获观近制诗若画冲襟雅论令人尘虑洒然既而士恒出此卷征题二君之作具在因赋存殁口号附于卷末以寓感之思云
　　华阳洞里烟霞闭灵石山中草树荒惟有小楼曽宿处年年春雨满沧浪　黄冠野服神逾玉画笔诗篇老更奇白首故人无在者小牕残烛雨来时　寻阳张附凤江雨飞来夜气澄小楼髙处冷于氷声留蕉叶频欹枕影乱檐花独对灯远客异鄕生白发故人今夕拥青绫致君尧舜惭无术思入湖天睡未能　淮南马玉麟草楼听夜雨春灯隔重瓶中新茗煮奁里旧香添风佩潜归浦云璈乱缀檐乍惊来湛湛更觉去纎纎颇被风相妬还疑雪与兼喜随渔艇泊愁怕客窻淹头白卢贞士髙情苦未厌　云门山人张绅重题
　　山风满楼来雨脚耳底萧萧生远情还丹化鹤度句曲破屋无人住洛城酒停深夜苍灯在帘近余寒湿叶鸣枝上漆书空爪迹绕檐依旧落春声　观外史所题山甫卢隐居听雨楼诗词翰潇洒令人有超然之想噫故物也士恒其慎藏之四月七日王谦冩于客居
　　更深楼外何萧瑟半沧江远树风疑是千秋霜叶下坐残一穗烛花红斯人雅致今安在此夕幽怀孰与同老我题诗成感慨雨声有尽思无穷　呉郡卢君山甫旧有听雨楼山甫殁二十年而斯楼尚存余抵呉惜不得见其人今其子士恒携张外史所题诗来示余余览之不胜感慨遂为赋此至正卄又五年四月一日檇李鲍恂书
　　奉题听雨楼
　　飞楼何凝隂雨气正含雾萧骚习羣霤淅散髙树声悬长风外坐想当瀑布习喧久渐息静寂乃真趣隂晴造化意年芳暗中度白发如散丝凭君冩幽素　开封郑元
　　云林夜澄寂有雨弥更佳漠漠着树稳霏霏度檐斜入静意所便争喧竞浮夸弛张任槖籥细大无根芽妙运出造至理忘纷拏变化本因妄声闻耳生瑕不如且置之摄心静无哗危坐不须寐呼童剪灯花　卧龙山民王宥
　　胜国之季兵变之余前軰翰墨存者无几间或获一见如遇鸡彛兕敦不由不使人忻艶也听雨楼诗句曲外史及一时名流所作词翰兼美亦希世之寳也呉中卢士恒父藏于箧中一日出示于余余展卷观之卷中作者多余故友兹覩其辞翰俨若觌彼风度而不忍释手也士恒宜珍藏于家愼勿轻示于人焉洪武二年春二月初二日呉僧道衍书
　　层檐集飞雷深砌走鸣瀑余声殷天籁清气入林屋风波任喧汹燕坐暝双目寘身得萧爽洗耳絶尘俗香穟郁水沉帘花映湘竹篝灯动春酌剪韭留夜宿与客对床眠清谈未云足　金陵严瑄
　　幽人爱楼居燕坐风雨夕髙檐防飞湍空除堕残滴倾耳疑枕流屏喧时岸帻江声晚萧萧树叶寒策策境絶迹更起趣澹情自适霁晓惬凭栏春深杏花色　浚仪赵淑
　　少年听雨歌楼上银烛昏罗帐壮年听雨客舟中天濶云低断雁呌西风　而今听雨僧庐下鬓已星星也悲懽离合总无情一任空阶滴到天明　右竹山先生所赋之词今偶获观此卷因举是词诚甫俾书于卷末夫听雨一也而词中所云不同如此盖同者耳也不同者心也心之所发情也情之遇于景接于物其感有不同耳诚甫中年人有楼听雨吾意其与在僧庐之下者同其情诚甫乃曰吾听雨吾知在吾之楼而已遂书竹山姓蒋名防字胜欲义兴人卷中诸先軰之词之腔虞美人也　奕
　　集听雨楼诸贤记
　　右张雨字伯雨号句曲外史武林人学道三茅峰而才名满天下若虞文靖公黄文献公咸推重焉先生妙于书人得片纸以为寳至今好事之家多蓄之客至则相与为玩先生诗法黄太史清新髙迈不流于众虽元氏翰林诸公皆以为不逮也
　　倪瓉字元镇号云林生无锡人家最饶而先生脱畧纨绮一事于翰墨作为诗章妙絶一世人欲不服自不能不服也虞文靖公张外史伯雨深相契焉然先生性癖傲物多忤于时元末弃家泛舟五湖三泖间兴至则捉笔冩烟林小景或竹枝偶流于市好事者争贸之虽千金不靳也
　　王防字叔明呉兴人号黄鹤山人赵松雪之外孙也素好画得外氏法然不求妍于时惟假笔意以寓其天机之妙为文章不尚矩度顷刻数千言可就君子咸以豪士目之
　　苏大年字昌龄州江都人元之翰林编修天下乱寓姑苏为文章有气不喜衰飒江海襟怀亦人中之豪也
　　饶介之号醉翁江西人元末寓姑苏以跌宕自任工于书法君子评之者谓渠不减怀素至今人家多有之
　　周伯温号玉雪坡饶州人为人愼重为元氏左丞天下乱流寓胥台而无所就然妙于古篆得赵文敏公遗意字颇肥而玉润可爱士君子至今寳之
　　钱惟善字思复松江人元末进士精于诗得杜子美法不苟作作必臻其妙
　　张绅字仲绅济南人慷慨激烈不琐琐于世事作为诗文虽不经意而自成一家能议论终日亹亹不能休盖北方豪杰之士为本朝浙江布政
　　马玉麟髙邮人为元长洲县尹有政声括苍郑明徳先生有碑卒于伪呉
　　鲍恂字仲孚嘉禾人元氏乙亥科易经进士为本朝文渊阁学士为人愼重不可狎而学行名天下有学易举隅行于世后以事累卒于外
　　赵淑字本初绍兴人元氏乙亥科书经进士龙马赋为时所重称然性耿介不易与人交交必久为本朝太学博士而殁
　　张羽字来仪一名附凤与髙启行軰也治易工于文文学欧阳子缜密宛转可爱虽前軰皆自谓不及也本浔阳人避乱寓湖州为本朝太常博士而终道衍字斯道姓姚氏姑苏人才茂思为时所称与张来仪髙季迪軰皆以文字相颉颃而澡身浴徳则非诸君所能及故天下皆以参寥潜子目之皇上龙兴以賛佐功封少师赐名广孝盖又以元之刘秉忠并称云
　　髙启字季迪姑苏人身长七尺而妙于诗得唐人体裁语精意圆句隐而畅前軰有所不及为本朝编修归家以事卒
　　王谦字鸣吉姑胥人以春秋学为府学教授
　　王宥字敬助与髙启能文
　　陶振呉江人有诗才然性不覊人或易之
　　韩奕字公望呉之良医也好与名僧游所云蒋竹山则义兴蒋氏也以词章名世其清新雅丽虽周美成张玉田不能过焉
　　右听雨楼诗卷其间所载皆一世名士诚可寳也然余观卷中人品有三其至髙者闻而知之其次者事而知之其又次者交而知之若伯雨张公元镇倪公其殆最髙闻而知之者欤自叔明先生以下余髫年曽事之自来仪以下余少曽交之总若干人皆能以文章名世者也然自衍公外多湮没无闻至如伯雨元镇二先生若精金美玉不可冺灭况其负超迈之才遗世独立髙洁无累周览六合尽大观而无遗乎余幼在鄕里时尝闻呉城卢士恒家存此卷欲一见不可得见者无不爱惜今吾友沈诚甫得之良可贺也诚甫寄至京索题始得焚香展卷清风凛然毛骨顿爽予复何言姑述卷中作者诸先軰出处大畧以为诸贤之记诚甫姓沈名睿号存畊有才识善吟与士大夫游予之布衣交观斯卷者当仰其清风素范益厉其徳哉勿以吾言为谬　永乐五年嵗丁亥二月初吉翰林侍读学士奉训大夫锡山后学王达识右听雨楼诗画一卷元季及国初诸名公为吾苏卢山甫父子之所作也永乐间流落锡山沈诚甫氏诚甫尝求王内翰达善记卷中诸公出处之大畧藏之以为至寳中念淳捣珍非遇易牙不足以知其味之美云门韶濩非遇师旷不足以知其音之妙使后或非其人不视为箧中之故纸而覆诸酱瓿者鲜矣闻吾相城沈翁葢渊博雅好古其子若孙多贤而且才必能鉴赏乎此可以寳藏于永久不远百里时以奉翁翁一见之喜乃以厚礼答之既而即濒溪小楼扁以听雨置卷坐右暇日辄游玩讽咏恍若接诸公之光仪而聆其謦欬也一时名人胜士登斯楼披斯卷未尝不心醉神怡斯楼之名遂擅胜于东南是虽翁之髙致所就然亦岂不以斯卷之所在乎或曰诸公无恙日翁多亲炙之者惜乎此卷不为翁作而为卢氏故物也余谓不然夏后氏之璜封父之繁弱岂为鲁国而制耶鲁之先公所得分噐子孙世守之以为至寳斯卷也其璜也其繁弱也翁之子孙寳之而守之又奚知其为卢氏物耶翁之孙啓南出以示余僣赘于左方云　成化庚子清明日长洲陈颀识【永之白文咏芝白文】
　　王叔明舫阁图【汪氏鉴藏】
　　远山晴翠泼空来浮阁虚窻面面开检理残经无一事焚香啜茗话天台　黄鹤山中人王防为九成　【香光居士】溪流清急石盘纡虚阁深藏阆苑如神矣香光闲洒墨一林松色防幽居　临川危素　【太朴】
　　王叔明破窻风雨卷【卷首书破窻风雨四大字欵云古田】
　　纸窻风破雨泠泠十载山中对短檠老矣江湖归未遂画间如听读书声　刘君性初以破窻风雨自居诸公赋诗成卷因作此图并题絶句于左时至正卄六年嵗在丙午暮春之初　王防
　　环堵篝灯夜寂寥欺人风雨更萧萧诗成惊落鸡窻笔梦破须来马鬛瓢万里浪开看异日连床屋漏耿今宵丈夫莫袖为霖手欲沃人间九土焦　云松陆居仁【陆氏宅之硃文居仁白文】
　　破窻风雨记
　　大名刘易性初氏蚤从宣城汪先生游后值兵变辟地呉中今年从呉兴来见余草阁出玉坡周公所篆破窻风雨四大字盖书汪先生赠语也求余文志之余闻破窻在钱唐时夜半读书有飓挟怒涛从海门来肆其暴烈沙飘石怪雨与之俱若万骑出祈连北鏖于大漠而矢石俱下若蛰龙决起千丈而沧溟之水倒立若黄河自天而落束以龙门吕梁而雷鸣雹喷也崇城如山者圯层观如云者堕其破窻如一叶漏下寒碛上人惧其有不可支者明旦天地清霁贤郡长有过而诘之曰刘子破窻尚无恙否吾馈酒醪解汝愠性初啓窻一笑曰吾由敬亭过武林入云门下苕霅遭风雨者凡几吾皆安以为常子何置戚戚于其间哉而嘑酒共酌歌老杜秋风破屋辞以洗其中之磊块者亦乱世一奇士也虽然少陵破屋不为一已忧而寓忧者天下之寒士也惟少陵能安秋风破屋而后能推大厦万间之庇性初能安风雨破屋而后能居玉堂云雾之窻吁处变而不失其常居安而不忘乎危是在性初性初谢曰某不敏敢忘先生之规　至正甲辰嘉平初吉东维叟防稽杨维祯记
　　破窻风雨记
　　大名刘聘君遭世难走楚越间居无室宇所至即浮屠老子之宫而假寓焉每风雨连夕灯窻独坐韦编相对诵读之声琅然与风雨相叶萧萧喈喈若环佩之锵丝竹之沸发于檐牙接于人耳于以见君之学之勤而志之有在也翰林直学士汪公叔志过而贤之名其所寓曰破窻风雨而谒记于蓟人李绎绎知君者也为言曰卑宫恶室人之所恶所不处也而君于牖户之间研覃经籍如居层轩髙栋然则其志可尚矣凄风苦雨人之所厌所不愿也而君于隂晦之时吟咏篇章如遇光风霁月然则其守又可嘉矣抑闻昔人有以席为门而处穷厄者终能佐明主以定天下君之志其斯之志欤又闻有大雪僵卧而不干人者终能配往哲以垂令名君之守其斯之守欤由是穷而能达啬而能丰向也蓬室环堵以栖迟今则朱门大第以容与岂非躭学笃志之验穷经稽古之力耶坐有客作而前曰子之言足以复刘君矣遂书以遗之君名易字性初今寓呉兴魏之贵宦仍以君祖父为称首云至正一十有三年龙集癸卯冬十二月朔旦记
　　兰雪子脱畧干戈外逾十年未尝有忧色所至读书虽败壁頺垣霜晨雪夜不倦斜风横雨有所不避也一日持枯腰轴过小蓬股曰吾读书处号破窻风雨吾师汪翰林先生所命也铁厓先生记其端文雄诗豪继其后者珠贯玉叠公其无一言乎哉予应之曰列仙之儒之言倬乎云汉之章矣予尚何云虽然当破窻风雨之时人不堪其忧而士之读书穷理其间者不改其乐也是故观风雨之势足以助吾气之浩然听风雨之声足以资吾趣之洒然风樯阵马不足为其快也龙吟虎啸不足为其壮也金舂玉应石裂竹折不足为其清也峻宇雕墙璇宫瑶台云窻雾阁不足为其坦而幽安以乐也当是时岂知破窻之陋风雨之厄哉破窻不能陋风雨不能厄则吾之神爽飞越若骖紫鸾驾白鹤度银潢逰碧落上玉京以登五城十二楼也果能若所适则羣仙之地位清髙隔风雨者吾将告之以百万亿苍生命堕颠崕受辛苦也虽然未造乎是则忧民之忧者必先忧己之忧乐民之乐者必先乐己之乐忧之如何忧其不能正己而已乐之如何乐其不复徇欲而已吁吾灵台丹府若泰山盘石之安若青天白日之明若松泉兰雪之洁则吾所处之地破窻之破自破而吾丹府之窻不可破也破窻之风雨自摇撼而吾丹府之窻不可以摇撼也则吾廓寸地于八荒开冲襟于千古者风雨且不识又安知所谓破窻也哉士不可以不毅吾于兰雪子不能无所劝云东海滨艾纳老友钱叙
　　一灯风雨寒窻破读书不知秋怒号恍如扁舟在江海但觉四壁皆波涛对牀髙卧无此客倚剑长歌空二毛晓看庭树故无恙千峰云气落青袍　武夷山樵者钱惟善
　　刘郎读书如学仙朝不出户夜不眠时闻破窻风雨夜正是澂心对圣贤苕溪王子图景象敬亭山色青连天执经念子最清苦亹亹论道心相传鸡鸣喈喈天欲曙疏櫺萧飒寒声度庭前漂麦总不知屋上卷茒宁复顾人生穷达那可知玉堂金马自有期青藜他日夜相访却忆破窻风雨时　宇文公谅
　　敬亭山下读书庵破纸窻寒尽自堪但怪蛟龙嘶匣底不知风雨暗江南云横墨海秋帆断花落彤楼晓梦酣五色石崩天项漏须君子脱巨鼇鑚　时至正乙巳秋八月十五日防兰雪聘君于铁崖先生小蓬台见示此卷遂为之赋金尽山人钱岳
　　幽人读书味真乐坚坐那知风雨恶他年髙步玉堂中还忆破窻寒寂寞　三衢徐汝霖
　　王叔明画卷有听雨楼与此卷絶类但此图更清润有赵呉兴法尤可寳也跋者十余人皆名士铁崖语甚奇惜不传于遗集　董其昌观于金阊官舫因题丙寅仲春望
　　岩居髙士图
　　临池学书王右军澄怀观道宗少文王侯笔力能扛鼎五百年中无此君　题王叔明岩居髙士图倪瓉琴声相继读书声坐觉乾坤气独清一曲髙山流水远千编深雪小窻明音非妙指安能发学必通经可得成富贵人生俱有道韩公何论短长檠　方外夷简题后有陈留张璧长干沙门子仁灵谷沙门清源天竺沙门博洽诸诗失录
　　黄鹤山樵铁网珊瑚图
　　铁网网得珊瑚枝寄与东呉苑髙士翠羽飞来毛羽寒石化青羊叱不起金鼎夜炼天地根闭门不识桃花春呉烟拂草瀛洲绿鸟啼花落空愁人百壶美酒恣倾倒销尽春愁人不老却从鹤背看尘寰四海如杯嵩华小黄鹤山中樵者王叔明画并题
　　天上仙人王子乔由来眼识天下士黄鹤山中卧白云使者三徴那肯起昆仑树老盘玉根青鸾对舞瑶台春昨朝赠我神锦段谓我九老仙都人阆苑花前因醉倒谪下人间容易老百花楼中作酒狂一声铁篴乾坤小玉崖生范立奉和
　　王公独得天然趣挥毫不效丹青士澹墨银笺扫画图琅玕屈铁参差起碧苔暗水流石根深山花落黄鹤春琴书几杖白画静何因致我尘埃人髙平之仙非潦倒醉后狂歌不知老有约卢敖赋远游九齐烟望中小豫章胡俨次韵
　　升中文兄示及叔明王公所寄诗画令仆品题之仆随口和韵升中欢赏既久即命书以冠其颠云珊瑚千年生海底至寳终当遇奇士黄鹤仙人狡狯徒笑蹋灵鼇轻掣起波涛洗尽泥沙根元气尚带龙宫春裹藏什袭赠知己长生范老非常人明窻玩之惊絶倒世间一任韶华老钓竿犹记拂长柯三防神山眼中小　呉郡顾禄奉题
　　王公外家袭金紫不比寻常韦布士一时结纳多誉髦早嵗声华倐然起闲移翠竹当云根更有古树枝含春自云珊瑚出铁网投赠岂与尘中人范君相见即倾倒喜盍朋簮成二老玉壶满泛紫流霞痛饮狂歌天地小益斋王彦文奉和
　　黄鹤山人多意气真是髙亭老仙士挥毫髣髴如有神怪石嶙峋笔端起琅玕玉树生云根画图夺得江南春迩来遨游东海上持赠玉崖之髙人两翁相逢遂倾倒醉里不知天地老持竿共结沧洲期一钓犹嫌六鼇小奉和黄鹤山樵赠范玉崖诗韵东防李仁
　　黄鹤山中名画史自昔才华冠多士淋漓醉墨冩幽篁翠梢摇摇拂云起古树槎牙铁石根虬枝紏结江南春苕华空绕外家宅玉堂仙去今何人清尊却忆花前倒忧乐只应怀范老画图难寄相思心沧溟浩渺珊瑚小安湖老人王士显【武韵】
　　廷珪墨扫金花纸知是香光老居士凤向髙冈时一鸣龙从碧海双飞起紫苔碧藓云根占尽湖山无限春上题诗句添藻丽远赠髙平英伟人此图当世俱压倒我亦倡酧继诸老髙堂落笔风雨惊不觉气吞云梦小沈瑜奉和玉崖前韵
　　山骨嶙峋浸秋水虎视眈眈如胄士青鸾三五阆风来下立瑶堦不飞起坡头有树蟠虬根上凌霄汉中含春只疑老蛟出海底化作千嵗之神人眼观此图欲絶倒飞上香罏寻五老一尊试酧湘江仙望望君山隔云小诸生张礼
　　仆既题诗于上兴犹未已再赋一首赘于下方尚希玉崖文兄清览云　呉郡顾禄
　　鹤山老樵列仙徒玉崖先生名世士一时倾盖两相逢作画赋诗髙兴起欣然为冩竹数根傍有古树囘阳春蛟龙盘拏凤鸾舞清气自然能逼人金壶墨汁都倾倒压尽苏公并米老须臾更着石嶙峋海上移来蓬股小黄鹤仙翁寄余诗画两学贤友俱有和章明窻展玩珠明玉润照耀后先其修篁古木清趣不减在于昆阆间也喜不自已余初效颦之后复续此诗以谢诸公之佳贶云尔
　　黄鹤仙翁有诗寄不比寻常书画士天入丹山鸾凤飞雷惊陆地蛟龙起人生如寄萍无根相逢意气皆如春东呉文学最潇洒二王尤是风流人长仙醉来玉山倒散尽黄金数东老更期李白共飱霞谁信壶中天地小钱唐范立
</div>
    <div class="pagination">
<a href="珊瑚网_page52.html">上一页</a><span>...</span><a href="珊瑚网_page48.html">48</a><a href="珊瑚网_page49.html">49</a><a href="珊瑚网_page50.html">50</a><a href="珊瑚网_page51.html">51</a><a href="珊瑚网_page52.html">52</a><span class="current-page">53</span><a href="珊瑚网_page54.html">54</a><a href="珊瑚网_page55.html">55</a><a href="珊瑚网_page56.html">56</a><a href="珊瑚网_page57.html">57</a><a href="珊瑚网_page58.html">58</a><span>...</span><a href="珊瑚网_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
