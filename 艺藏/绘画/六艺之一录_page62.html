<!DOCTYPE html>
<html>
 <head>
  <meta charset="utf-8"/>
  <title>
   六艺之一录 - 第 62 页/共 664 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六艺之一录 - 第 62 页/共 664 页
  </h1>
  <div class="content">
   宋褧送汪编修出知余姚州赋得石鼓作　翳昔中兴王振武岐阳搜臣工作歌诗纪绩用阐幽琢石制为鼓深刻将垂休泽坚不少磷文字粲以周古拙出史籀蟠错分蛟蚪氊驼防转徙逮阅三千秋天朝尤寳惜移置宫墙陬栖息得所托珍秘价莫酬使者瑚琏器出守趋东瓯敦朴且贵重华采殆罕俦旌麾暂补外廊庙行见收亦若此鼓然置之昆仑丘【燕石集】马臻文庙石鼓诗　猎碣镌功事惘然摩娑壊石卧寒烟昌黎已道文残缺又后昌黎五百年【霞外集】吴师道赋得石鼓送达兼善出守绍兴作　石刻三代遗独数岐阳搜剥落卧榛菅奇寳谁见收金源亦好事駞载来蓟丘岂知桥门镇天为兴邦留吾老幸摩娑老古思西周使君精篆法声华振皇州足追史籀制惜值车攻休騑騑五马来东向防稽逰防稽岂无碑颂述徒夸浮愿言宣仁化树绩垂千秌【吴礼部集】吴莱荅陈彦理遗石经寄诗索石鼓文作　横山先生多古玩太学石经分我半魏公世藏资州本金石録中还散乱当时爱奇巧收拾笔画昭回映云汉流传到我真不逺虬甲鳯毛真可惋自从得此未有报岐右石鼓天下观昔则敲火今防臼骆驼载归石尽烂仓沮以后即史籀先代遗寳列圭瓒中郎变篆生八分二者不敌何足算先生嗜书出法帖青铜垩壁手脱掔漆书科斗不通俗蛇蚓蟠结强涂窜先生博学抱圣经焚膏继晷目耽玩韦编铁擿只纸传邹鲁精髓合淹贯国子门开尘没城蓬莱阁废草堆岸春秋徒闻璧可假道徳讵信鵞能换古今所重在周典周史面目极圣心不死不在石日月行天旦复旦吾家故纸本不惜骊颔有珠吾欲锻向来见辱亦云然焦尾之余争免爨先生安坐幸勿躁嵗晩相逢笑拍案屏除许事不须説好与吾儒峙桢榦【吴渊颖集】顾文昭石鼓诗　古文不可见籀也遗芬芳去今二千载字画犹端庄缺落虽不完间亦存数行如逢冠剑士济济逰岩廊想见当时盛防朝坐明堂僎隶皆正人从知史臣良况在文武日【阙】　寜少忘西旅贡厥召公逺为防周宣中兴主羽猎思外攘【阙】哉词语间未及【阙】　荒赵君博雅士好古能收藏起我
　　题诗増慨慷【铁网珊瑚】
　　卢元质诗　羲皇妙心画人文始昭宣后圣更有作载籍日粲然成周逮中叶宣王振其颠宏纲用勿坠厥徳未为愆伟哉岐阳猎伐石工磨镌方前固云迈揆后信犹贤嬴秦一何愚尽防古简编翻刻李斯文乃欲垂万年岂谓不旋踵扫迹如云烟孔壁遂啓藏【阙】　亦偶全于今二千载【阙】　盛流传要知文字行白日丽中天【阙】　荡无存人心复【阙】先贤圣去我逺鲁鱼失真铨安得周召徒为倡麟趾篇【铁网瑚】
　　唐之淳石鼓诗　郡学旧辟雍中有岐阳鼓古今所闻十左右各惟五离离大星陨兀兀坏云补累累营灶减落落陈沙聚质若切元玉制若覆冷釡气若镕五金文若断钗股孤峯割秋瘦千蘤耀春妩森严列戈矛尔雅冠章甫檐冰浄溜悬海暖浪掀舞摧舟半折轴败舫或遗艣小龙彭蠡归大鹏扶摇举防苔明碎锦古墨渍润础思昔委秦郊雷电惊草莽来牛砺其角凿臼加以杵幸今依黉宫星日照廊庑圭璧逊其仪俎豆与之伍脱非天意怜或是神明祜深檐白昼永老屋祥鸾翥晴连画防隂冷湿宫墙雨诸生获讲觧髦士资训诂啓钥烦防阍搨本利商贾韦词表姫周韩语懐李杜雄章迭铿鍧遗恨寄酸楚纷纭梅苏作诘屈吾郑谱称评虽靡定彷像讵非古鲰生千载下匏系三江浒神徒驰周南足不出城府适从僚碣役遂出幽燕侣平生慕奇闻一日获佳覩初临色逾庄欲狎气斯沮如亲至京都揖譲申与甫如亲与田猎搏攫兕与虎如虚藜苋腹烹太牢肥羜如洗蜩蝉耳聆笙磬祝敔羇愁破昏懵喜气浃眉宇时维躔夀星嵗甲在疆圉天寒号鸱枭城荒茂禾黍宗周本予懐览古亦天与摩娑重图训防蹜愧庠序聊陈曹郐风式继韩韦武【萍居藁】
　　程敏政石鼔诗　岐阳埋没草离离汴省燕都石屡移一代文章存鸟迹百年风雨蚀鼍皮摩娑尚识宗周器题跋谁镌古辞却爱胜防黄叔度孔庭懐古立多时【篁墩文集】
　　李东阳石鼓歌　昔闻石鼓在太学鼔形穹嶐石荦嶨髫年释褐随班行未识研覃与扬防始官翰林嵗分献晚以代祀观尤数我思古人不可见健笔雄词称超卓宣王谟烈继成康况有文章存古朴是时风俗盖浑灏其臣拜诵俱坚确勒功太庙告中兴讲武岐阳犹猎较于时旋凯奏铙歌于时飏言播声乐灵祗地不爱图书列石天然谢雕琢垂垂股折屋漏痕隠隠昏星露芒角初如淮徐振师旅壮士当场鸣剑槊又如申甫端冠绅摈相聨阶舞干箾年深嵗长世运改谁向鸿荒究緜邈嬴刘以后无此文直与混沌分清浊骤看笔势寻风骨细剔苔痕认班驳原抛野掷堕榛菅冬经雪霜夏氷雹疑隳大鼎存铭识似毁明堂露榱桷当时十鼔一为臼犹幸农家事舂防爱惜应劳神防呵搜寻不厌山硗确暗中摸索亦可知辨口尚烦泣楚璞圣朝天子方好儒森列防门防重幄闻之兴慕见兴敬以手摩娑防击扑我生学篆希前踪下视俗书羞龊龊家藏旧本出梨枣楮墨轻虚不【阙】　行年七十始硏求老臂支撑目昏眊拾残补缺能防何以一涓埃禆海岳太原宋生生好奇铁笔为予亲刻划吁嗟徃者不复还庶免方来尽漫剥请从祭酒告诸生诵此衣冠日薫濯【懐麓堂集】
　　何景明石鼔歌　我来太学谒孔庙下观防门石鼔陈之罘诅楚已埋没此石照耀垂千春苔昏藓湿读难下虫雕鸟剥细不分古画诘曲蛟龙隠石气惨淡烟雾纷周王功勲史籀笔敉石细落岐阳滨中兴气象岂复覩大篆意格谁曾闻先秦文字稍近古两汉摹搨多失真六朝以来尚靡丽钟王徃徃称通神唐愈宋轼逓歌叹长歌险韵何悲辛大观之间入汴国君王好艺崇斯文髙驼巨舰逺载至金填玉篏传相珍靖康乗舆忽播荡保和玩物随烟尘神驱鬼守散复聚至寳岂得空沈沦文皇北来定燕鼎不置太庙留成均博士无烦上书请书生颇得亲讲询虚廊素壁安置稳大厦长檐覆葢新不随钟鼎怨磨防已与琬琰争嶙峋平生博览爱古迹世上墨本徒纷纭此虽残缺嵗已乆尚觉只字轻千缗璧池日月动华衮奎阁星斗罗贞珉呜呼孔庙在万世此石与庙长无湮【大复集】
　　王家屏太学石鼔歌　我闻周宣狩岐阳其时中兴王业昌作诗刻字传永乆辞髙二雅文三仓遗碣累累至今在鬼防神呵更显晦自岐徙汴复入燕幸遭珍重休明代鸿都石经今已讹此鼓完好曽不颇文庙之中防门畔防回剔藓为摩娑固知至寳非容易合令安顿森严地今皇文治迈成周讲求自是词臣事谁人得比韩孟才榦旋风云天汉来惟有岣嵝一片石千秋万古共崔嵬【复宿山房集】
　　朱国祚石鼓歌　桥门左右猎碣十形如古础相排连洼中或与虀臼似抱质可敌瑶琨坚传闻书自太史籀比与大篆尤瑰姸其辞典奥俪二雅彷佛吉日车攻篇周京遗制众所信疑义莫定文成宣纷纶虽滋翟郑议审视终异秦斤权下逮宇文岂能尔荠堂所见毋乃偏呜呼神物不易覩三代旧迹稀流传巫咸告辞熊相诅裕陵寳惜今弃捐比干铭折卫州壤穆满书徙坛山巅防稽窆石字茫昧岣嵝笔迹文紏纒掎摭非乏好奇士千搜万索无真诠讵若石鼓离复合陈仓入汴还留燕氊包席褁槖驼背尘露濯牛涎置诸太学始皇庆于今又歴二百年深檐五丈密葢防不受长阑风颠我来摩娑辄终日证以郭薛施潘笺凝思斵桐来自蜀叩之定有声渊渊文残非因硬黄搨划缺反撼钧金填长廊无人起题壁回视落景棠梨悬【介石斋集】
　　郭天中石鼔诗　鼔非石霣者星文非鼓勒者铭焚外书删外经经雅颂书典刑隶秦汉经睒庭篆笼鸟蓝溲青臼谢杵舂防停嵌辞金波画零我拜手神之听【明诗综】






　　六艺之一録卷二十七
　　钦定四库全书
　　六艺之一録卷二十八　　　　钱唐倪涛撰
　　石刻文字四
　　石鼓文
　　籀文者周太史籀之所作也与古文大篆小异七畧曰史籀者周时史官教学童书也与孔氏壁中古文异体甄丰定六书二曰竒字是也其迹有石鼓文传焉葢讽先王畋猎之所作今在陈仓李斯小篆兼采其意【法书要録】
　　石鼓文开阖古文畅其戚鋭但折直劲迅有如铁鍼而端委旁逸又婉润焉若取于诗人则雅颂之作也亦所谓楷曾高字书渊薮使放小学者渔猎其中【张懐瓘书防】
　　史籀周宣王史官着大篆教学童岐州雍城南有周宣王时猎碣十枚并作鼓形上有篆文今见打本吏部侍郎苏朂叙记卷首云世咸言笔迹存者李斯最古不知史籀之迹近在闗中即其文也【述书赋注】
　　石鼓文在天兴县南二十里许石形如鼔其数有十葢纪周宣王田猎之事其文即史籀之迹唐贞观中吏部侍郎苏勗纪其事云虞禇欧阳共称古妙虽嵗乆譌阙然遗迹尚有可观而歴代纪地理志者不存纪録尤可叹惜【元和郡县志】
　　石鼓文谓之周宣王猎碣共有十鼓其文则史籀大篆也年代斯逺字多讹阙旧存岐山石鼓村今移置鳯翔府夫子庙【周氏法书苑】
　　石鼓文初不见称于前世至唐人始盛称之而韦应物以为文王之鼔至宣王刻诗韩退之直以为宣王之鼔在今鳯翔孔子庙中鼓有十先时散弃于野郑余庆置于庙而亡其一皇祐四年向师求于民间得之十鼔乃足其文可见者四百六十五磨防不可识者过半予所集録文之古者莫先于此然其可疑者三今世所有汉桓灵时碑徃徃尚在距今未及千嵗大书深刻而磨防者十犹八九此鼔按太史公年表自宣王共和元年至今嘉祐八年实千有九百一十四年鼓文细而刻浅理岂得存此其可疑者一也其字古而有法其言与雅颂同文而诗书所传之外三代文章真迹在者惟此而已然自汉以来博古好奇之士皆畧而不道此其可疑者二也隋时藏书最多其志所録秦始皇刻石婆罗门外国书皆有而独无石鼔遗近録逺不宜如此其可疑者三也前世传记所载古逺奇怪之事类多虚诞而难信况传记不载不知韦韩二君何据而知为文宣之鼓也隋唐古今书籍粗备岂当时犹有所见而今不见之耶然退之好古不妄者余姑取以为信尔至于字画亦非史籀不能作也【集古録】
　　观石鼔文爱其古迹物象形势有遗思焉及得原父鼎器铭又知古之篆字或多或省或移之左右上下惟意所欲然亦有工拙秦汉以来裁归一体故古文所见者止此【蔡襄石鼔文跋】
　　石鼓文笔法如圭璋特逹非后人所能赝作【山谷题跋】岐阳十鼓周宣王太史籀所书嵗月深逺剥泐殆尽前人尝以其可辨者刻之于石以甲乙第其次虽不成文然典型尚在　按岐阳十鼔乃周宣王内修外攘明堂受朝岐邑讲搜海宇廓清之日勒骏功于十鼔以永镇于岐周者也其曰我马既同车攻之徂东也其曰佳鱼鲂鱮吉日之宴语也其文高字古虽龙腾蛟跃鸾下鳯翥亦不能拟其万一诚杨修不能妙其语子云不能识其奇者矣摩挲徙倚之余虽字体不知伊谁之笔作诵者必当时之吉甫也峄山之碑原庙之彛孰有过于斯焉【钟鼎欵识】
　　右石鼔文世传周宣王刻石史籀书欧阳文忠公谓今世所有汉桓灵时碑徃徃而在距今未及千载大书深刻而磨防者十有八九此鼓自宣王时至今实千有九百余年鼓文细而刻浅理岂得存以此为可疑余观秦以前碑刻如此鼔及诅楚文泰山秦篆皆麄石如今世以为碓臼者性既坚顽而难壊又不堪他用故能存至今汉以后碑碣石虽精好然亦易剥缺又徃徃为人取作柱础之类葢古人用意深逺事事有理类如此况此文字画奇古决非周以后所能到文忠公亦以为非史籀不能作此论是也【金石録】古之石刻存于今者惟石鼔也本露处于野司马池待制知鳯翔日辇置于府学之门庑下外以木櫺防之其石质坚顽类今人为碓硙者古篆刻缺可辨者防希【墨客挥犀】
　　石鼓文旧在岐阳孔子庙世传周宣王刻石史籀书大观中自鳯翔迁入辟雍后入保和殿【诸道石刻録】欧阳集古所録其文可见者四百六十有三磨防不可识者过半今资古所録其文可见者四百七十有四磨防不可识者十二三葢余先世所藏本犹在集古之前也国朝崇宁中蔡京作辟雍取十鼓置讲堂后予尝见之辟雍废徙置禁中而岐下有摹本殊失古意并録之以见三代书踪非后世摹写所能及也【资古绍志録】
　　石鼔周宣王时物在孔子庙东坡先生诗云忆昔周宣歌鸿雁当时籀史变蝌蚪则石鼓之字葢蝌蚪之变韩愈有蝌蚪书后记云李阳冰之子服之授予以其家蝌蚪孝经汉卫宏官书两部合一卷且曰古书得其依据葢可读如是则退之宜识蝌蚪书者而石鼓歌乃云辞严义密读难晓字体不类隶与蝌先生今诗乃能通其六句则先生为精于字学矣欧阳集古防尾葢谓韦应物以为文王之鼓韩退之好古不妄者为可信然未尝载其文至子由和先生诗乃云形虽不具意可知有云杨栁贯鲂鱮先生诗注其文云维鲂维鲤而子由云鲂鱮岂各以所辨之字言之乎宣王在位四十六年史册无载石鼓之事宣王之诗其见于经所作者有曰仍叔有曰尹吉甫今石鼓上无名氏故又云欲寻年嵗无甲乙岂有名字记谁某也【赵彦林东坡诗注】
　　世传岐山周篆昔谓猎碣以形制考之鼓也三代之制文徳书于彛鼎武事刻于钲鼓征伐之勲□于兵钺其制度可考后世不知先王之典礼犹有存者凿山刻石自是昭一时功绩唐世诸儒以石鼓为无所据至谓田猎之碣葢未知古自有制也欧阳永叔疑此书不见于古唐乃得于韩愈韦应物以其文为雅颂亦恨不得在六经使学者肄业及之其惊潜动蛰金绳铁索特以其书传尔顾未暇掎摭其文列之部类中后世得考详方唐之时其文隠显未尽缺落徴词索事或可得之而愈应物徒知校猎受朝宣畅威灵憺詟夷夏故愈谓此为宣王时应物以其本出岐周故为文王鼓当时文已不辨故论各异出也尝攷于书田猎虽嵗行之至于天子大搜徴防诸侯施大命令则非常事也故四王三公后世以为絶典然则宣王搜于岐山不得无所书或史失之其在诸侯国各有记矣不遂使后世无传此其可疑也当汉之时见号奇字如甄丰辈定作史籀书窦以为宣王猎碣而曰我车既攻我马既同张懐瓘以此本车攻诗固考合前説且曰讽田猎之所作也愈应物其书借之则有据矣然为讽为美其知不得全于文义见也传曰成有岐阳之搜杜预谓还归自奄乃大搜于岐阳然则此当岐周则成王时矣方楚合诸侯求大搜礼者不知宣王尝狩于岐山以合诸侯况小雅所美其地本东都又选车徒无大号令则不得为盛节古者诗书不嫌同文其据以此便谓宣王未可信也吕氏纪曰苍颉造大篆后世知有蝌蚪书则谓篆为籀汉制八书有大篆又有籀书张懐瓘以柱下史始变古文或同或异谓之为篆而籀文葢以其名自着宣王世史所作也如此论者是大篆又与籀异则不得以定为史籀所书叔向曰昔成王盟诸侯于岐阳楚为荆蛮置茅蕝当时以为重礼故后世不得冺没宣王搜岐阳世遂无闻哉方成康与穆赋颂钟鼎之铭皆番吾之迹然则岐阳惟成王大防诸侯则此为番吾可知书言成汤狩于亳故后世有亳亭宣王狩于敖其在地记则着敖亭诗曰选徒于敖其事可以考矣周书记年于搜狩之大皆书则合诸侯而朌大命亦一见于成王此其可信也昔人尝怪自汉以徃好奇者不道此书乃不得秦文若者犹得人入録藏之当汉号史书以刻划奇崛葢亦不得尽其文则其不见道固宜独怪愈于唐中世得之乃谓勒勲以告万世又恨圣人于诗不得见之石鼓之譌自杜甫尚叹不知愈何以知其意谓编诗有遗也或曰此成王时诗则颂声所存圣人不去之果有岂不知耶曰辔之柔矣作洛皇门此周公作也诗书不得尽见将一时所训非理乱所系不足施后世者不得着也其因后代亡之亦未可知也曰子信为成王颂何前世未有考者则其説使人尽得信乎曰搜于岐阳书传再见而车攻之猎诗以为敖此可谓无所据乎此余攷于古而知之世亦安得异我説者知考古而索其事自当有所得尔不待此以传也【广川书跋】
　　周宣王石鼓欧阳文忠公以为有可疑者三惟唐以来韦应物韩退之尝盛称赞予谓不特二公老杜固尝有李潮八分小篆歌云陈仓石鼓文已讹况苏勗载记亦言石鼓文谓之猎碣共十鼔其文则史籀大篆则知石鼓称为周宣王所创者在昔不止三公也【能改斋漫録】
　　石鼓文唐张彦逺法书録载处士张懐瓘书防叙籀文周太史史籀作其迹有石鼓文存焉又古迹记云史籀石鼓文不知徐浩何所据也韦左司应物歌云周宣大猎岐之阳刻石表功炜煌煌石如鼓形数止十风缺剥苔藓涩飞喘委蛇相糺错乃是宣王之臣史籀作韩退之又从而作歌云周纲凌迟四海沸宣王愤起挥天戈镌功勒成告万世凿石作鼓隳嵯峨辞严义密读难晓如此至寳存岂多岂亦以浩为证乎欧阳公云言与雅颂同字古而有法非史籀不能作言固同矣但篆画行笔当行于所当行止于所当止今位置窘涩促长引短务欲取称如栁帛君庻字是也意已尽而笔尚存如以可字是也十鼔畧相类姑举一隅识者当自神悟以器欵维字叅鼓刻惟何惟鲤之惟则晓然可见矣葢字画无三代醇古之气吾是以云前辈尚疑系辞非夫子所作仆于此书直谓非史籀迹也【翟耆年籀史】
　　元和志曰石鼓文在翔府天兴县南二十里石形如鼓其数盈十葢纪周宣田猎之事即史籀之迹也贞观中吏部侍郎苏勉纪其事云虞禇欧阳共称古妙虽嵗乆讹缺遗迹尚有可观纪地理者不存纪録尤为可惜按志此言则世人知有岐鼓者自唐而始苏勉欧阳虞禇四子实为之先隋以前未闻也故欧文忠虽甚重其笔画谓非史籀不能为而深疑其奇古如此自周至隋数千百载何以无人采録耶开元以后张懐瓘韦物韩退之直云宣王之鼓也然详考其语实皆臆度以言无有明着其説得诸何书传诸何人者宜乎欧公之不信也若夫窦臮张懐瓘所着则特详矣臮之言曰岐州雍城南有周宣猎碣十枚并作鼔形上有篆文今见打本石寻毁失懐瓘书防曰甄丰定六书二曰奇字即史籀体与古文小异其迹有石鼔文存焉葢讽宣王畋猎之作也不知二子此语亦皆臆度之言耶或其尝有所本也欧文忠曰十鼔之文可见者四百六十五字不可识者过半即韩歌所谓牧童敲火牛砺角年深岂免有阙讹者也就其文之可晓者言之有曰我车既攻我马既同者车攻语也有曰其鱼维何维鲂及鲤何以摽之惟杨及栁则兼记田渔也凡此数语之可读者又苏文忠所谓众星错落仅名斗者也夫其语既与车攻诗合而其所记田渔又与车攻相似且其字体又为大篆而籀又宣王之史也合此数者若皆可以归诸宣王则无怪乎説者云然也然古字有可叅例者五子之歌即大禹贻后之训伊尹之三风十愆又皆成汤之本语也此乃世臣子孙举扬先训以明祖述之自尔则古语偶同车攻安得便云宣诗也惟其字正作籀体似为可证而大篆未必创于史籀古载又有可考也舍此二説则无所执据以名宣鼔矣如予所见则谓此鼔不为宣鼓而当为成王之鼓也左氏昭四年椒举言于楚子曰成有岐阳之搜杜预曰成王归自奄大搜于岐山之阳杜预之为若言也虽不曰搜岐之有遗鼓而谓成搜之在岐阳者即石鼓所奠之地也然则鼓记田渔其殆成王之田之渔也与宣王固尝出镐而东猎矣其地自属东都故曰四牡厐厐驾言徂东徂东云者以方言之则自镐出洛也岐在丰西三百余里安得便云徂东也则鼓辞不为车攻之辞亦已明矣鼓辞不为车攻之辞则何所据而云宣王之鼓也今去古逺事之出于传疑者不敢不存其旧等之其为可疑焉且从一据之明者而主之犹愈于泛漫臆度也故予惟椒举之言既能明记岐搜为成王之搜则其不能明记此搜之有鼓虽为不备若较之唐语絶无的据而专用籀体定为宣王之物者其説差有本祖也古田猎与后世不同名为从田其实阅武其事则登兽数获其意则致众而耀武故武王初集大统因伐兽而陈天命以镇抚在位之诸侯已遂识之于防者所以扬威传逺使来今共见焉尔也此古人讲武识事之深意也然则岐阳之记搜也以鼓武成之记事也以防以防以鼓其物虽异而托物传逺则一意也【程大昌雍集】
　　古今常言刻石起于秦世泰山邹峄是其事矣然方秦皇之议刻山也其羣臣上议已曰古之帝者犹刻金石以日为纪则刻石之与刻金其所自来皆在秦前矣若夫伐石为鼔不可考击而遂刻文其上则三代之前无有非诚无也世逺故也古之刻金者如汤盘栒鼎即其最著者矣而盘之与鼎皆铸金为之则遂可盛可烹皆适于用见者但玩其辞不骇其异也今其此鼓则石为之质既已不可考击而专著其辞故人莫明其用且惊且疑也然而武城识政于防防之为物岂其可为用器也与葢古人托物见意不主乎物而主乎所勒之辞故在盘在鼎在防皆无间也今其伐石为鼓则意又可料矣田渔必用众致众必以鼓因其鼓之入用而斵石象之因以记事焉是其托物为乆正与铸金刻金共一意也故秦臣之言铭刻者遂兼举金石也古来托物记事决不止于盘鼎三物矣而此三物偶传于后焉耳后汉桥之庙石钲石钺以及石鼔而蔡邕与为铭辞则曰是用镂石作兹钲钺军鼓陈之东阶以勒公文武之勲焉邕之谓勲者葢桥当尅平鲜卑也钲钺鼔三者皆军旅间用器而三器同为一辞则古来识事于石岂必专为鼓形顾岐阳田渔其用在鼓而因用以着辞焉耳而他器自可类推也汉距三代未逺古制犹有存者邕最知古故能模肖古制与桥勲为明而石鼓源流赖之以存也诗于典刑老成配对而言邕其兼之可尚也矣【同上】
　　世传大篆起于史籀是谓宣王之前未有此体故唐世诸人因其体之为籀也而遂指之为宣鼓其亦近似而实有可疑也安知成王之世籀体不已有萌而史籀亦其承述此体者与葢艺文志记史籀两学曰史籀十五篇苍颉一篇顔师古之于释籀则曰史籀周宣王太史作大篆十五篇也于释苍颉篇则曰上七章李斯作爰歴六章赵髙所作也晋人卫常曰斯髙皆取史籀大篆或颇省改名为小篆则小篆固出于大篆矣至其对鸟迹立论则遂通指篆籀以为古文子孙矣不曰史籀别为一种也常之説曰宣王时史籀自着大篆或与古同或与古异则知史籀之体名为大篆者亦取古文而斟酌用之非籀自创也王莽时甄丰考定六书自不立籀书一体其一曰古文则古孔氏壁中书也二曰奇字即古文而异者也三曰篆书即秦篆也秦篆即小篆也是甄丰六书元无籀体而丰也亦不能即古文体中别白何者之为籀体也则谓籀体剏始于籀者未必确也又如汲冡遗书字体最古而自易经以至魏之安厘字体数四其变世但见其体为数体而无能言何体之始于何世也则世人岂可闻大篆之为籀体而即谓鼓字之为籀书籀书之为宣王时物也此予所以不安于唐人之论而详此审是也【同上】
　　鼓之数十先时散弃于鳯翔之野郑余庆取寘夫子庙中尚亡其一国朝皇祐四年向传师求诸民间得之而后十鼓乃足当张懐瓘之为书防也其登载能书人姓名至卢藏用而止考其时则元宗以后人也其曰石鼓文即奇字之存者矣则此时鼓石尚在也至窦臮但见墨本而曰石寻毁失则在郑余庆未尝寘庙之前矣至韩退之则曰十鼓只载数骆驼则是因余庆收徙而其石得存也【余庆与韩同仕宪宗朝】绍兴壬子福唐郑昻得洪庆善所遗石鼓墨本即用退之石鼓诗韵次和谢之其自跋曰昻贡辟雍时常徘徊鼓下以旧本校之字又差讹矣冦难以来不知何在莆田郑樵着石鼔考其文多至数百千言谓鼓入辟雍及保和殿皆与昻同或得之于昻也樵之博固可重而语多不审予尝论辨正之文多不録【同上】
　　韩退之但得墨本而诗之其曰张生手持石鼔文劝我试作石鼓歌是也及东坡苏氏则亲见石鼓矣其诗曰冬十二月嵗辛丑我初从政在鲁叟旧闻石鼓今见之文字郁律龙蛟走强寻偏旁推防画时得一二遗八九是也东坡初仕鳯翔府推官石鼔在焉故得而亲见之也予之取古辞而叙辨石鼓也非独不曾见石鼔亦复不见墨本独因郑樵模冩其字之可晓者而遂用其见以为之辨南剑州州学以郑本锓木予既得版本遂随事而为之辨绍兴辛亥有以墨本见示者建康秦丞相家藏本也防画糢糊皆不可读而其觕可晓觧者曰我车既攻我马既同此即东坡所谓众星错落仅名斗者也郑樵南剑本其成字而粗可读者比东坡又多特不知郑本所传奚自耳东坡自记其所览曰其词云我车既攻我马既同其鱼维何维鱮维鲤何以贯之维杨及栁此六句可读余多不可通此二十四字葢东坡仕岐而于鼓上见之其曰何以贯之维杨及栁而郑本乃作标葢疑郑本不真也又有异者古传鼓有十中失其一皇祐间向传师得之而十鼓复足秦丞相家本有传师自跋乃云其第十鼔最小其文亦不相类寻访得之形半壊而书体足遂易去小鼓而寘其所得之鼓又不知何世何年好事者怅其不足而剏为一鼓以补足之也【同上】
　　石鼓十篇大抵为防狩而作甲言防乙丙丁戊己庚辛壬癸言狩乙癸言除道皆言为畋狩而除道戊言防命诸臣已言亯社而皆有事于畋狩也辛言防狩而归也十篇而次成十目者后人之次也石鼓不见称于前代至唐始出于岐阳先时散弃于野郑余庆取置于鳯翔之夫子庙中堂而亡其一皇祐四年向传师求于民间而得之十鼓于是乎足信知神异之物终自合耳大观中置之辟雍后复取入保和殿经靖康之变未知其迁徙否世言石鼓者周宣王之所作葢本韩退之之歌也韦应物又谓文王之鼓至宣王而刻诗不知二公之言何所据见然前代皆患其文难读樵今所得除漫防之外字字可觧但其文不备故有得而成辞者有不得而成辞者焉然篆书之始大槩有三皇颉之后始用古文史籀之后始用大篆秦人之后始用小篆樵自续汗简攷古尚书纂分音之韵作象类之书其于古今文字粗识变更观此十篇皆是秦篆秦篆者小篆也简近而易晓其间有可疑者若以也为殹以丞为防之类是也及考之铭器殹见于秦斤防见于秦权正如作越语者岂不知其人生于越作秦篆者岂不知其人生于秦乎秦篆本于籀籀本于古文石鼔之书间用古文者以篆书之所本也秦人虽剏小篆实因古文籀书加减之取成类耳其不得而加减者用旧文也或曰石鼔固秦文也知为何代文乎曰秦自惠文称王始皇称帝今其文有曰嗣王有曰天子天子可谓帝亦可谓王故知此则惠文之后始皇之前所作也或曰文则尔也石鼔何义乎曰古人制器犹作字也必有取象若尊若彛若爵之类是也皆是作鸟兽形而自其口注其受大者则取诸畜兽其受小者则取诸禽鸟先儒不达理于尊彞则妄造不适用之器而画以鸟兽形爵虽象而不适用宣和间得地中之器为多放于古而铸祭器因以赐大臣其制作不类于常祀之器应知先儒之説多虚文也近陆氏所作礼象庶防于古乎其于礼图固有间矣欵识之用则亦如是而取诸器物商人之识多以盘周人之识多以鼎盘鼎虽适用之器然为铭识之盘鼎不必适于用也但象其器之形耳石鼓之作殆此类也呜呼鼎鬲逺矣世变风移石鼓者其立碑之渐欤然观今中原人所得地中之物多是盘鼎钟鬲南粤人所得地中之物多是铜鼓其间有有文字者有无文字者然皆作鼓形此由其风俗之所用也南粤多铜锡故其鼓以铜岐周多美石故其鼓以石此又由其土地之所出也或言楚蜀之地中间亦得石鼓者南粤与楚蜀北连岐雍岂其所习尚者多同欤【郑樵石鼓考序】
　　石鼓文考三卷郑樵撰其説以为石鼓出于秦其文有与秦斤秦权合者【书录觧题】
　　石鼓文周宣王之猎碣也唐自贞观以来苏勗李嗣真张懐瓘窦臮窦徐浩咸以为史籀笔迹虞世南欧阳询禇遂良皆有墨妙之称杜甫八分小篆歌叙歴代书亦厠之苍颉李斯之间其后韦应物韩愈称述为尤详至本朝欧阳修作集古録始设三疑以韦韩之説为无所考据后人因其疑而増广之南渡之后有郑樵者作释音且为之序乃摘防殹二字以为见于秦斤秦权而指以为秦鼔伪刘词臣马定国以宇文泰尝搜岐阳而指以为后周物呜呼二子固不足为石鼔重轻然近人稍有惑其説者故予不得不辨集古之一疑曰汉桓灵碑大书深刻磨防十八九自宣王至今为尤逺鼓文细而刻浅理岂得存予谓碑刻之存亡系石质之美恶摹拓之多寡水火风雨之及与不及不可以年祀乆近论也且如诅楚文刻于秦惠王时去宣王为未逺而文细刻浅过于石鼓逺甚由始出于近嵗戕害所不及至无一字磨防者顔真卿干禄字刻于大厯九年显暴于世工人以为衣食业摹拓为多至开成四年才六十六载而遽已讹阙由是言之年祀乆近不足推其存亡无可疑者二疑以谓自汉以来博古之士畧而不道三疑以谓隋世藏书最多独无此刻予谓金石遗文溷于瓦砾歴代湮没而后世始显者为多三代彞器或得于近嵗其制度精妙有马融郑元所不知者又诅楚文笔迹髙妙世人无复异论而歴秦汉以来数千百年湮沈泉壌近世始出于人间不可谓不称于前人不録于隋氏而指为近世伪物也予意此鼓之刻虽载于传记而经歴乱离散落草莽至唐之初文物稍盛好事者始加采録乃复显于世及观苏勗叙记尤喜予言之为得也则夫隋世之不録又无足疑者况唐之文籍视今为甚备而学者不敢为臆説自贞观以来诸公之説若出一人固不特起于韦韩也而韦应物又以为文王时鼓宣王时刻言之如是之详当时无一人非之传记必有可考者矣小篆之作本于大篆防殹二字见于秦器固无害况防字从山取高山奉防之义着在説文字体宜然非始于秦也唐初去宇文周为甚近事语尚在于长老耳使文帝镌功勒成以告万世岂细事哉宜时人共知之况苏勗之祖邳公绰用事于周文物号令悉出其手岂得其贤子孙乃不知其祖之所作者乎呜呼三代石刻存于世者坛山吉日癸巳刻与此耳而吉日癸巳无所考据独此鼓昔人称説如是之详其字画奇古足以追想三代遗风而学者因可以知篆之所自出好异者又附防异説而诋訾之亦已甚矣其鼔有十因其石之自然粗具鼓形字刻于其旁石质坚顽类今人为碓硙者其初散在陈仓野中韩吏部为博士时请于祭酒欲以数槖驼舆致太学不从郑余庆始迁之鳯翔孔子庙经五代之乱又复散失本朝司马池知鳯翔复辇至于府学之门庑下而亡其一皇祐四年向传师搜访而足之大观中归于京师诏以金填其文以示贵重且絶摹拓之患初致之辟雍后移入保和殿靖康之末保和珍异北去或须济河遇大风重不可致者皆弃之中流今其存亡特未可知则拓本留于世者宜与法书并藏讵可轻议也哉绍兴己卯嵗予得此本于上庠喜而不寐手自装治成帙因取薛尚功郑樵二音叅校异同并考覈字书而是正之书于帙之后其不知者姑两存之以俟博洽君子而质焉【王厚之复斋碑録】
　　石鼔诅楚音皆直寳文阁临川王顺伯所为书也公稽古成癖至忘渴饥石鼓考辨尤为精诣葢自南渡以还故家之藏絶不多见况摹有精粗故亦艰得徃本叅校同异宿乗传海濵賔朋罕至时寻翰墨拂洗吏尘以先后得于北方及石林叶氏本订其笔意粗得一二乃畧仿古人入行足成是书如诅楚文山谷先生浮休张公皆尝有释王氏寻访未获比嵗里居得石林三文音释颇备又传从互市得朝那碑隂有毕造记徙置宋城县治是嵗葢绍兴八年也先一嵗为丁巳金人既废刘豫至己未正月尝归我河南陜西地碑云嵗在敦牂则戊午嵗也其意亦不肯用彼年号故为此间嵗月皆并録之异时寰宇太平犹可按图问此石之在否也呜呼自周至战国遗文见于金石者不过三数祐陵悉萃之保和寳防甚至至用金填鼔文以絶摹拓一旦四海横流冺焉无复遗踪良可哀叹此书之刻使好古者相与读之犹足想絶学于千载穆王吉日癸巳诸家所记皆言在赵州州廨石林跋乃以政和五年归内府矣其説为信因附末卷庶广异闻苐石林诸跋其间亦有譌舛而无别本可证不容臆决姑竢知者正之嘉定六年重五日吴兴施宿书【石鼓音】
　　岐阳搜狩实肇中兴之美勒石纪功词章浑厚足以补诗雅之遗佚【古文苑序】
　　周宣王狩于岐阳所序石鼓文十篇近世薛尚功郑樵各为之音释王厚之考正而集録之施宿又叅以诸家之本订以石鼓籀文真刻夀梓于淮东仓司其辨证训释葢亦详备按此编孙巨源得于僧寺佛书龛中以为唐人所録审尔则又在薛郑之前二三百年矣详考其文字画音训多与郑本合岂郑为音释时尝得其本叅校耶惟甲乙之次与薛郑本俱不同今合诸家之説并摘经传语可为证者载于下【古文苑注】欧阳氏有石鼓三疑终则曰观其字画髙妙非史籀不能作眉山苏氏石鼓诗则曰勋劳至大不矜伐文武未逺犹忠厚又曰自从周襄更七国竟使秦人有九有登山刻石颂功烈后者无继前无偶皆云皇帝廵四国烹防强暴救黔首合二公之词观之则石鼓为宣王时物不必多辨矣【同上】
　　石鼓有説成王时又有説宣王时然其辞有似车攻甫田诗辞恐是宣王时未可知【朱子诗传遗説】
　　岐阳石鼓之十章实雅颂之遗文残阙磨防或者得之千载之后而有周之全文尚可考葢因搜狩讲武之作也【羣书考索】
　　左传云周成王搜于岐阳而韩退之石鼔歌则曰宣王所谓宣王愤起挥天戈搜于岐阳逞雄俊是也韦应物石鼓歌则曰文王所谓周文大猎岐之阳刻石表功何炜煌是也唐苏氏载纪云石鼓文谓周宣王猎碣共十鼓东坡石鼓诗亦云忆昔周宣歌鸿雁方召聫翩赐圭卣不知韦诗云周文安所据乎欧阳永叔云前世所传古逺奇怪之事类多虚谈而难信况传纪不载不知韦韩二君何据而有此説也梅圣俞亦有诗云传至我朝一鼔亡九鼓缺剥文失行兵人偶见安碓牀云鼔作臼刳中央心喜遗篆犹在傍以臼易臼庸何伤神物防合居一方此与延平寳剑何异哉【韵语阳秋】
　　岐阳石鼓文前世未传至唐始盛称韦应物韩退之皆为歌诗以咏之欧阳永叔疑其唐以前不传又疑汉魏以后凡碑大书深刻多已磨灭而此又逺数百年文细刻浅岂得尚存然以余论之古物埋没不见于世者多矣陵谷迁变此鼓或埋于土中或沦于水濵或隠蔽于幽僻之地至唐始见于世物虽古风日雨雪所侵未乆摸打者亦未多故缺譌尚寡不可知也【庚谿诗话】
　　大都国子监文庙石鼓十枚其一已无字其一但存数字今渐磨灭其一不知何代人凿为臼而字却稍完此鼓据传闻徽宗时自京兆移至汴梁贵重之以黄金实其字金人得汴梁奇玩悉辇至燕京移者初不以此鼓为何物但见其以金涂字必贵物也亦在北徙之列置之王宣抚家后为大兴府学大徳之末集为大都敎授得此鼓于泥土草莱之中洗刷扶植足十枚之数后助教成均言于时宰得兵部差大车十乗载之于今国子学大成门内左右壁下各五枚为砖坛以承之又为疏櫺而扃鐍之使可观而不可近然三十年来摹搨者多字画比当时已多漫防者然移来时已不能如薛尚功钟鼎欵文所载者多矣大抵石方刓而高畧似鼓耳不尽如鼔也【道园学古録】史籀石鼔文薛尚功法帖所载字完于真本多故不更具真本在燕都旧城文庙郑樵音不可信【学古编】石鼓文前人音辨多矣然皆以防文连属曲取意义其字有不可识者亦强为之辞质诸真刻或前后相逺十余字何其陋耶余旧藏甲秀堂小谱图画鼓形随缺补字以意想像则我车既攻维杨及栁之句不止乎此因取真刻置几上列钱为文以求章句叅以薛氏欵识及古文苑等书隠度成章因影得表其阙文不敢以已意填补依穆天子传例补以围方其有重文亦注于右不可识者阙音惟郑樵音训最为乖诞因削去不用昔淳熈间杨文昺以诅楚石鼓泰山峄山碑作周秦刻石释音其琅琊之碑不类秦文亦与收入似未尽善今皆删定止存泰山峄山刻字并二世诏文正诅楚绊【缝】遝【遂】二字共成一卷仍以周秦刻石为题号云至大戊申十二月鲁郡吾衍序【周秦刻石释音序】












　　六艺之一録卷二十八
　　钦定四库全书
　　六艺之一録卷二十九　　　　钱唐倪涛撰
　　石刻文字五
　　石鼓文
　　温彦威使三京得伪刘词臣马定国文云石鼓非周宣王时事乃后周文帝猎于岐阳所作也史大统十一年猎于白水遂西狩岐阳【姚氏残语】
　　石鼓自唐以来无定论茌平马子卿以字画考之云是字宇文周时所造作辨万余言出入传记引据甚明学者以比蔡正甫燕王墓辨子卿姓马氏名定国茌平人【中州集】
　　石鼓自韦韩过于称许适滋羣疑翟氏评周官遗迹亟称吉日碑而疑鼓刻于维字疑其不类古欵于以可疑其意不逮笔于栁帛君庶等字疑其促长引短以取称夹漈疑秦篆茌平马氏疑宇文周所为【弇州山人稿】
　　石鼓文始不见称于前代自唐韦应物韩昌黎以为周宣王时史籀作后人因之遂纷然附防以资博古殊无证据余谓宣王中兴田狩选徒备见于车攻吉日之诗当时刻石宜不舍此而他取也昌黎云孔子西行不到秦掎摭星宿遗羲娥岂吉日车攻乃星宿而石鼔文反比羲娥乎况书取秦誓诗録驷铁车邻等篇使秦地有石鼓文孔子何乃删去而遗之乎设若诚为宣王故物距今二千余年秦汉碑碣徃徃磨防殆尽岂石鼓露立野处肤刻细文而独不尽冺乎欧阳文忠公固疑其非宣王时事而郑夹漈博考字学以为先秦之书温彦威使三京又知其为西魏文帝大统十一年西狩岐阳所作则非史籀书文明矣不然乃好事者蹈袭雅诗模仿籀文以欺后世如张霸伪古文书张天觉作三坟皆此类也天台熊仁本识【石鼓论】岐阳石鼓唐韦应物韩退之谓为宣王之鼓宋程泰之以为成王鼓赵明诚谓决非周以后人所能及独欧阳永叔以为可疑其谓今世所有汉桓灵时碑徃徃尚在距今未千嵗大书深刻而磨防者十犹八九此鼓至今千九百余年鼓文细而刻浅理难独存赵明诚谓秦以前碑如此鼓及诅楚文泰山秦篆皆粗石性坚顽难壊殊未然也至金人马子卿以字画考之谓是宇文周所作作辨万余言出入传记引据甚明其全文今不可见据北史苏绰传云周文帝为相欲革文章浮华之因魏帝祭庙羣臣毕至乃命绰为大诰奏行之是后文章皆依其体而魏文帝十一年十月尝西狩岐阳其子武帝保定元年十一月丁巳狩于岐阳五年二月行幸岐州由此言之则石鼓文为宇文周所造无疑文既仿书则诗体仿诗亦无疑观武帝太和元年正月考路寝命羣臣赋古诗亦其一证也况考古博古二图集古金石二録凡篆文出三代者皆钟鼎器物欵识无刻石者惟赞皇山吉日癸巳四字以为周穆王时书诅楚文以为春秋时书世传比干吴季子墓碑虽皆刻石前哲已辨其伪汉书郊祀志起少昊颛顼歴三代直至秦始皇始有立石颂徳之文故隋志所收有始皇刻石前此未闻则石刻当断自始皇为始始皇所以刻石者亦传国玺有以先之耳韩韦臆度之语要不足据【焦竑笔乘】
　　金人马定国尝考石鼓字画以为宇文周时所造作辨万余言余按元魏景明三年帝躬承弧矢射逺及一百五十歩羣臣勒铭射所此北史宣武本纪所载今世尚有碑刻其词有云慨岐阳之未训又有彼岐阳由此观之石决非宇文周之物也【陆友仁砚北杂志】
　　古篆之见于世者石鼓也非独其笔画之古雅规制之浑厚三代遗风宛然可挹或以为宇文周时所作者妄无疑也【金薤琳琅】
　　郑渔仲谓石鼔有秦权文亦周时先有此文而秦权用之耳金马子卿谓是宇文时造焦弱侯以苏绰传魏文十一年狩岐阳考武保定元年又狩岐阳命绰仿大诰则诗体仿诗可知然当时何以不刻年月岂故为此迋后世耶【通雅】
　　草本隶隶本篆篆出于籀石鼓旧画蔚有奇秀学者不可不厌观焉或问石鼔显于李唐韩退之韦应物以为周文王宣王时欧阳永叔苏子瞻谓非史籀不能作而夹漈以为秦文信乎曰以漆文知之【衍极】右石鼓文十其辞类风雅然多磨灭不可辨世传周宣王猎碣初在陈仓野中唐郑余庆始迁之翔宋大观中徙开封至圣文宣王庙门之左右岂物之显晦自有时耶鼔之所自先儒辨证已详固不敢妄议然其文曰天子永宁则为臣下所祝之辞无疑又曰公谓天子则似是畿内诸侯从王于狩臣述其君语天子之言吁鼓之时世虽不可必但其字画高古非秦汉以下所及而习篆籀者不可不知也迪自为诸生徃来鼔傍毎抚玩弗忍去距今三十余年昔之所存者今又已磨灭数字不知后今千百年所存又何如也好古者可不为之爱防哉间取郑氏樵施氏宿薛氏尚功王氏厚之等数子之説考订其音训刻诸石俾习篆籀者有所稽云至元己夘五月甲申奉训大夫国子司业潘迪书【石鼓文音训】
　　乌乎三代之文字存于今者惟禹治水文穆王吉日癸巳史籀石鼓夫子比干盘铭延陵墓碣及法帖所载皇颉文二十八字间见商周鼎彞欵识而已夫苍夏之文漫不可考吉日癸巳延陵墓碣数字而已比干盘铭世复罕用商周欵识又不多得法帖所载翻摹失真然严正婉润端姿旁逸铦利钩杀自然而无涯生动而神冯机发秀出惟石鼓文焉耳矣窦臮所谓逺则虹伸结络迩则琼树离披防哉言也惜其嵗乆剥落至唐始显遂至纷纷疑议欧阳文忠谓其书非史籀不能作但疑其自宣王至今实千有九百余年理岂得存是不然也夫石刻之易漫者以其摹搨者多故也今石鼓委置草莱泥土之中兀然不动至唐始出以故完美如初况其石之质顽性坚若世为碓硙者哉此不足疑一也郑渔仲谓是秦篆因其以殹为也见于秦斤以防为丞见于秦权其文有曰嗣王有曰天子天子可为帝亦可为王秦自恵文称王始皇称帝以为惠文之后始皇之前所作也余按易书经文无也字则知古转用殹防字正当从山取奉防高意六月宣王之诗也曰王于出征以佐天子吉日宣王田猎之诗也曰天子之所曰以燕天子祈父刺宣王之诗也曰予王之爪牙此不足疑二也温彦威使三京以为后周文帝猎于岐阳所作葢因史大统十一年西狩岐阳之语而云也尤为谬妄夫自秦汉晋宋隋唐以来茍能书者如斯氷瑗邕诸人皆名后世岂后周时有能书若此而不名乎况其诗词严古尤非南北朝时所能到者且苏勗韦韩诸公去后周未逺不应谬称如是此不足疑三也故今防然以为宣王田狩之诗而史籀之书也葢宣王田狩岐阳之时从臣赞美刻词出于一时若车攻吉日则田猎东都时所作者其词多与石鼓同如我车既攻我马既同修备之词一也麀鹿麌麌麀鹿趍趍兽多之词同也车攻曰四牡厐厐四牡奕奕吉日亦曰四牡孔阜葢即石鼓六马四马其冩之谓也它如驾言徂东驾行言狩即我其用道之谓也曰之子于苖即君子之求之谓也曰选徒嚣嚣徒御不惊即徒孔庻从既之谓也曰逮旐设旄悠悠斾旌即其斿鼎斿之谓也其曰赤芾金舄即华勅填填之谓也曰防同有绎即来乐天子之谓也曰决拾既佽弓矢既调即秀弓孔硕肜矢□□之谓也曰两骖不倚不失其驰即左骖旛旛右骖騝騝之谓也曰助我举柴即我鹿允异之谓也曰大庖不盈即我公谓大害不余及之谓也曰允矣君子展也大成以燕天子即君子乃乐天子永宁之谓也曰吉日维戊吉日庚午即日维丙申之谓也曰田车既好即田车既安我车既好之谓也曰从其羣丑瞻彼中原其祁孔有即我以隮于原我戎止射其来大有其来防防之谓也曰儦儦俟俟即防田若反之谓也曰既张我弓既挟我矢即秀弓时射射之族族之谓也曰漆沮之从即于水一方之谓也曰殪此大兕即我敺其特之谓也又况石鼔漫灭者其文繁而不杀不若车攻二诗严肃简洁足该十篇之意故偶见删削也古诗三千余篇夫子定为三百十一篇此类是也若以不见收録而遂疑之则论语所引素以为绚兮偏其反而之句皆逸诗也岂可以是而尽疑论语乎前人音辨者多皆有得失或前后相逺者有之或多寡不同者有之欧阳集古所録可见者四百六十有五胡世将资古所録虽后出可见者四百七十有四吾衍氏比资古又加三字余得宋时搨本虽不能如集古资古吾氏所载然比今世所有者极为精好因装潢成轴毎鼓后以释文补之其阙文依吾氏潘迪补以围方末书杜甫以下诸贤诗文时一观焉则俨如对古人矣时洪武乙丑夏五月朔后学赵古则书【铁网瑚】
　　石鼓文隋唐以前未见纪録自苏勗而下名公闻人称述者始众或以为周宣王时太史籀所书或以为秦人之篆或比为西魏后周之制作评论纷更莫之适从虽欧阳文忠公之愽古犹未免以其文细刻浅歴年深乆而不漫灭为疑焉余友赵君防谦独能脱略旧闻辨正浮议定为籀文而不惑其髙见逺识可谓度越前人什百矣然前人皆以十鼔为十篇余则以为一诗而十章不知防谦以为然否嗟乎自周宣王时逮今二千余年石鼓之显晦毎有闗于世运之兴衰今自变故以来其存殁未可知而氊包辇运金填櫺防固不可复得乃得吾防谦订正而发挥之其亦籀文之幸也与吴但跋【同上】
　　岐阳石鼓文周史籀所作昔人以为宣王时物铦利钩杀为大篆之祖自后别为十有三源分衍沓见错出若李斯崔骃蔡邕李阳冰诸前烈以篆名家者率本于此昌黎韩公眉山苏公咏歌深致重焉舜江赵先生防谦得古刻完本装潢成轴躬为音注参考互订用车攻吉日诗比类而同之至谓周雅偶删削葢昔人所未发之防所书篆隶浑厚高古如见史籀于千载之上观人文以化天下者舍防谦其谁哉时洪武二十二年八月初五日郷贡进士将仕佐郎广信府儒学教授四明郑真识【同上】
　　石鼓凡十相传为周宣王时史籀小篆嵗乆刻浅字多不可识非秦汉以来之人所能为也【格古要论】
　　宣王时石鼔文字形多如小篆恐当时与古文科斗书兼行【潜溪集】
　　右石鼓文十元国子司业潘迪考订音训刋附于后在今北京国子监此刻郑夹漈定为秦篆欧阳公集古録疑此文自宣王共和至宋嘉祐千九百年且文细刻浅理不得存又疑其自汉以来博古好奇之士皆畧而不道余谓石鼔文决非秦汉以下之人所能为谓文细刻浅者安知当时不深刻歴世乆逺则磨灭如此而今文字之存者计裁三之一耳其中不可辨识者又三之一则亦乆逺之騐也三代钟鼎卣彛之属前未尝见称于世而后来田夫牧子徃徃出之荒野埋没之中者代有之矣何独致疑于石鼓哉【东里集】
　　石鼓文并音训在今北京国子监先圣庙门内始余欲求之而未知鼔之所在永乐七年来北京乃见之于此欲摹拓其文未暇及而归后四年扈从再至又明年始摹得之深加爱惜乃令工人装潢成巻并録韦韩苏之诗欧阳公王顺伯跋尾于后以藏于家葢自宣王至今二千二百六十余年矣而犹存此刻信物之奇古莫有先于此者然考其文之所存则其漫灭剥落已十之八九当欧阳公为集古録时尚存四百五十六字后二百二十八年当元后至元己夘国子司业潘迪为音训时所存犹三百三十九字当时已惜其剥落之甚又后有七十有六年至今永乐十二年甲午则仅余二百七十八字矣就二百七十八字中昏缺难辨字或存半体证以音训而后可识者又九十八字葢其嵗月益深则摹灭益甚加以摹拓椎击之多其不能无损缺亦理势然也昔王顺伯居宋南渡后不获见此鼓而甚贵其文以为难得况至于今又二百余年其可寳贵当何如也故并述其年嵗之乆近其文之多寡使后乎今者得以此参考【素斋集】
　　右石鼓文宋代搨本洪武中藏于余姚儒者赵古则后归予家石鼓昔人论之详矣赵氏防谓温彦威使三秦以石鼔为后周文帝猎于岐阳所作而防其缪妄予按姚氏残语云彦威使三秦此得之伪刘词臣马定国然亦非也金元好问编中州诗定国小传云仕金翰林学士考石鼓字画定为宇文周时所造作文辨之万有余言元天台刘仁本为石鼓论本之定国而防其非史籀之书二子缪妄固不俟言跋复谓苏勗韦韩诸公去后周未逺不应缪称如是而以其言为可信予观应物退之其去后周似为辽濶勗贞观时仕吏部侍郎视后周则诚未逺又按李嗣真书后品张懐瓘书防亦皆以石鼓为史籀书嗣真髙宗时人而懐瓘老于开元则称石鼔为籀书者始于苏氏继于李张而退之直据之耳古则字防谦宋宗室之后读书慱古尤精字学所着有六书本义声音文字通二书尝仕广东璚山教谕卒于官【金薤琳琅】
　　郑夹漈谓石鼓至唐始出于岐阳郑余庆取置鳯翔孔庙而亡其一皇祐四年向传师求于民间得之十鼓遂足王顺伯谓五代之乱鼔复散失司马池复辇致府学其一鼓已亡向传师搜访足之二説皆同予近见传师跋谓数内第十鼔较之文亦不类访于闾里果获一鼓字虽半缺验之书体真得其迹遂易而置之其数方备乃知第十鼓其先葢尝有伪为者至传师而真鼔始复此皆王郑之所未及岂其未尝见向跋耶郑复谓大观中鼓置之辟雍复取入保和殿经靖康之变未知其迁徙与否王则谓大观中鼓归京师诏以金填其文靖康之末保和珍异北去或传济河遇风弃之中流而存亡未知后王子充题此谓金人入汴剔取其金而弃取之至元乃辇至京师置于国学庙门之下予按胡世将资古録云崇宁中蔡京作辟雍取十鼓置讲堂后辟雍废徙置禁中则置之辟雍者蔡氏而所谓禁中即保和殿也若王郑之未知其迁徙存亡葢当是时北方非中国所有而二公又皆南人故云然也及观之虞伯生云金人得汴梁鼓亦北徙留王宣抚宅宅后为大兴府学伯生助教成均言于时宰得置之国学大成门内则沦入济河与夫金人弃之之説皆不足信不知二王何从而得此也鼓今在北京国子监即元之旧地予官礼部时尝命工搨之字多漫灭较之宋本仅十之二三而已【仝上】
　　石鼓诗在太学潘迪有音训凡四百九十四字予得唐人拓本于李文正先生凡七百二字葢全文也尝刻之木以传矣然都元敬金薤琳琅刘梅国广文选所收仍是残阙四百九十四字本葢亦未见此也【丹铅録】
　　石鼓文韦应物以为周宣王臣史籀作韩退之苏子瞻皆以为然而后或以为后周宇文时所刻则疑之卑之甚矣予按宣王之世去古未逺所用皆蝌蚪籀文今观説文所载籀文与今石鼓文不同石鼓乃类小篆可疑一也观孔子篆比干墓及吴季札墓尚是科斗则宣王时岂有小篆乎又按南史襄阳人伐古塜得玉镜竹简古书江淹以蝌蚪字推之知为宣王时物则宣王时用科斗书可知矣巩丰云岐本周地平王东迁以赐秦襄公矣自此岐地属秦秦人好田猎是诗之作其在献公之前襄公之后乎地秦地也字秦字也其为秦物可知此説有理予窃信之书以俟知者【同上】
　　石鼓今在太学其文为章十縂六百五十七言可模索者仅三十余字鼓旁刻元潘迪氏音训一碑二百年前物也惜夫遗坠字无虑近百载考唐人古文苑此文特轧卷首裒録年歴逺在音训之先然迪所遗坠者此仍缺如也薛尚功郑樵二家各有音释与古文苑所载大抵相出入文无补缀义鲜发明三家之外见其文者或寡矣好古者以为深慊又迪所训释君子员员邋邋员斿二句牵合纰缪重堪鄙原古人书字下句之首承上句之末文同者但作二防更不复书此易见耳迪既误读君子员员邋邋员斿遂复臆释云员员众多貌邋邋旌旗摇动貌此岂特文法太戾书例亦大昧矣君子员员成何训诂邋邋员斿成何语言不知妄作乃所谓郢书燕説也一隅若此余奚取哉慎昔受业于李文正先生暇日语慎曰尔为石鼔文矣乎则举潘薛郑三家者对先生曰否我犹及见东坡之本也篆籀特全音释兼具诸家斯下矣然本只字存将恐乆而遂失之也当为继絶表微手书上石又作歌一首葢丹书未竟而先生已弃后学矣去今又将六年追维耳言未坠手迹莫续天固爱寳奈斯文何敢以先生旧本属善书者録为一卷音释一卷今文一卷韦应物韩退之苏子瞻歌三首唐愚士古诗一首先生歌一首附之卷末藏之斋阁以无忘先生之教云【杨升庵集】
　　慎得石鼔文拓本于先师李文正公窦臮所云石虽贞而云泐纸可夀而保传胡世将所云岐下有摹即此是也元至元丁未唐愚士翻刻于太学作歌纪之今本存焉据古文苑所载及王顺伯郑渔仲二公石鼔音皆言其文可见者四百七十有四梅圣俞赠逸老以石鼓文见遗诗云四百六十飞鳯凰以兹本所载六百五十七字完好无讹斯文所在真有神物防持耶得之不啻寳玉大弓矣欧阳公独言汉桓灵世碑刻未及千载磨灭者十之八九自宣王至今千有九百余年岂得独存又疑此文初不见称于前代又谓隋氏藏书最多其所志所録自始皇刻石婆罗门外国书皆具而独无石鼔遗大録细不宜如此呜呼欧阳公所见谬矣隋艺文志所收固博矣寜无絓万而漏一乎试引前代名士之言所及欧阳公虽复生亦必心服焉后周吏部侍郎苏勗云世咸言笔迹存者李斯最古不知史籀之迹近在闗中此可证一也唐章懐太子贤注汉书邓隲传遭元二之灾引岐阳石鼓文凡重言者皆为二字此可证二也高宗时李嗣真书后品云仓颉造书鬼哭凛凛史籀湮没陈仓籍甚此可证三也开元中张懐瓘书防云籀文者周太史史籀之所作也其迹有石鼓文存焉今在陈仓县李斯小篆兼采其意此可证四也徐浩古迹记云史籀石鼓李斯峄山会稽碑崔子玉篆蔡邕并为旷絶此可证五也杜工部赠李潮八分小篆歌云陈仓石鼓乆已讹此可证六也韦应物石鼔歌云周宣大猎兮岐之阳刻石表功兮炜煌煌喘息逶迤相札错乃是宣王之臣史籀作此可证七也至徳中窦臮述书赋云篆则周史籀秦李斯汉有蔡邕后代师之籀之状也若生动而神慿通自然而无涯逺则虹伸结络迩则琼树离披又云周秦汉之三贤今日验之所先石虽贞而云泐纸可夀而保传其弟注云史籀周宣王史官岐州雍城南有周宣王猎碣十枚上篆文今见打本此可证八也至昌黎之歌一出则表章称赞至矣欧阳公尊信韩公而不从此其意云何合八公纪述及韩而九九徴至而不肖得矣欧九果不读书耶此公葢师心独见至谓十翼非孔子所作河圗洛书不足信何有于石鼔乎东坡之歌继韩而作先后如出一口岂阿私所好者耶他若周越法书苑乐史寰宇记赵明诚金石録王深甫故迹遗文张师正倦游録胡世将资古绍志録所云云不暇缕缕可覆视也宋司马池待制知鳯翔府日辇致于府学之门庑防以一木櫺郑樵石鼓音云鼓亡其一皇祐四年十月间向传师求于民间得之十鼓于是乎足梅圣俞赠雷逸老仿石鼓文见遗因呈吴祭酒长诗略云我欲效韩非痴狂至寳宜列孔子堂其后徽宗大观中始移置之辟雍复取入保和殿元人移之太学刻潘迪释文今以毕先师之志遂详述其説以印正于海内大方家云【同上】
　　石鼔文字画竒古皆云史籀书不知何时徙置北太学门庑下字磨漫过半矣升庵得唐人拓本于李文正所凡七百二字葢全文于潘迪音训间有同异然无从复考【金石古文】
　　苏公石鼓歌乃鳯翔八观诗之一公为鳯翔推官因览古遗迹赋诗非若昌黎见纸本而作也故其诗曰旧闻石鼓今见之而杨用修谓从李賔之所见东坡之本篆籀特全音释兼具升庵集中称六百七十五字完好无譌丹铅録又云得唐人拓本凡七百二字葢全文不觉自相矛盾夫石鼓宋初已亡其一止有九枚皇祐间向传师始求得之欧阳永叔云其文可见者四百六十有五梅圣俞诗亦云四百六十飞鳯凰东坡官鳯翔日又在永叔圣俞之后即有手拓本亦不过四百六十余字而已岂得全文具备乎然则用修特欺人罔世之辞尔既易以今文传之秦人无识遂以杨本载入陜西志又从而刻石临朐冯汝言编古诗纪亦用其文学者所当驳正也【黑蝶斋小牍】
　　石鼓诗辞与三百篇同文者惟我车既攻我马既同二句尔杨用修増益之于是六辔沃若我来自东防同有绎或羣或友悉率左右雷同者不一又窜入尚书归格艺祖之文自来诸家释石鼓未尝有是文也【鸿雪録】
　　石鼓诗先儒辨论至多葢风雅之遗鼓今在北监予为国子司业时虑其日泐也欲扃钥之而不果别有树碑一元司业潘迪以今文冩之仍其旧阙潘仕大徳间虞文靖公集助教成均时尝谓石鼓其一已无字其一惟存数字潘虞相去不逺其言如此今去之又将二百年石可知矣诗之存者颇赖诸家文字集録以传石顾足恃哉博洽之儒如王顺伯郑渔仲搜访训释靡余力矣咸存防阙焉欧阳公集古所録才四百六十有五字胡世将资古所録仅多九字乃称先世藏本在集古録之前孙巨源于佛龛中得唐人所録古文乃有四百九十七字视资古又前矣又前之则韩文公所见纸本已谓毫髪备尽复有年深阙画之叹韦应物亦谓风雨阙讹而杜工部直云陈仓石鼓乆已讹其上下世数如此近世吾衍子行尤号博雅自谓以甲秀堂谱图随鼔形补闗字列钱为文以求章句又叅以薛尚功欵识诸作斯亦勤矣亦仅得四百三十余字毎鼓列行裁分为十而章句次第又与诸家不同子行介士未尝入燕止于画中见鼔尔不知近日何縁得此十诗完好乃尔耶此诗出于修撰杨用修慎若所从来果有的据岂非千古之一快哉如以补缀为奇固不若阙疑之为愈也【金台纪闻】石鼓文辞既深典出入雅颂而书法淳质是史籀迹其为宣王田猎之语可据欧阳公独以臆见疑之为书家诸学士贬击殆无地可容若以夫子之所不应删则非也诗固有夫子之所未尽见者此石今犹在太学而人不知防持岂亦所谓舍周鼎而寳康瓠者耶【弇州山人稿】
　　史籀取仓颉形意损益古文或同或异转相配合加之铦利钩杀为大篆以其名显故谓之籀书以其官名故谓之史书以别小篆故谓之大篆今之石鼓文是也【防鹤堂墨薮】
　　石鼓文宋东都时尝铸金填其刻文置保和殿金人入汴剔取其金而弃之靖康分裂之后拓本絶不可得至元国子司业潘迪考订音训刋附于后置北京国学于是搨本日以广而字画之存者仅三之一耳且中不可辨识者又三之一则亦乆逺之一騐也若今之转摹者则谬甚矣【同上】
　　岐阳石鼔文有谓周宣王猎碣者惟董程二氏以左传成有岐阳之搜证之凿凿有据其略曰考之书天子大搜防诸侯施命令非常事也史不得无书若宣王搜岐即周史失之列国不得并逸胡后世无闻焉则为成王信矣其言真如岳峙不可复撼苐广川有其学有其识有其辨而无其笔故不胜藤葛纠纒确论反晦耳郑樵谓为秦惠文后及欧阳三疑皆瞽説迷谬不足与辨韦应物谓为文王之鼓宣王刻诗真如少君古强之徒曽目覩其事也何物又有马子卿者以为宇文周时作一似无目者益大可笑樵又谓石鼓者立碑之渐千载名言至谓以石为鼓繇其土地之所出则非也古人制作尚象不为虚器岂止以地之所出茍且不法耶观九州贡物攻玉制器无一不穷极奥以石为鼓何所取则乎今石鼓在太学圣庙防门左右寳防无人冬辄篝火抚搨燬剥日甚余曾手摩其文与鼓形了不似其坚类玉故能乆存就石形之自然少加雕琢旋转刻文行字或六或七少华山前石之坚润者与此无异想当时因有佳石即刻置搜所而已第文无不典字无不雅民休王游自加寳爱此三代有道之长也非以后世竭力徴石造天无极刻龙绣螭筑籓置守妄意垂逺然不一转盼旋离野火能得鬼神呵防至今哉悲夫余既装潢成而题曰周岐阳石古文断以成王时物而不以鼓名足刋古今之谬【金石史】
　　鼓文出入雅颂书法淳质出周宣王史籀笔无疑都元敬杨用修王元美诸人辨之已详余借得一本虽磨泐特甚真三代物也古人有以为秦物者已非又有以为宇文周物者尤可笑欧阳公最号博雅乃亦疑之遂令后人讥驳无地自容矣今石犹在太学门内余从李典籍又覔得此本漫灭视余借本尤甚而防持无人惜哉【石墨镌华】
　　岐阳石鼓宋东都时尝铸金填其文移置宣和殿金人入汴剔取其金而弃去之故自靖康土宇分裂之后搨本絶不易得好事者以银一锭购其十纸【书画史】东坡有手钩石鼔文篆籀全音释备逺胜潘迪等所録【紫桃轩杂缀】
　　按古文苑所载石鼓文称孙巨源得于佛书龛中葢唐人所録仅四百九十七言耳章樵为之考正集释又薛尚功郑樵潘迪诸家咸有音训然有阙文靡所増益杨用修自言受业于李文正公得苏文忠旧本葢七百余字易以今文传之陜西志亦载此文其文悉与杨本同而字画训释颇异【古诗纪注】
　　都城东北艮隅瞻其坊曰崇敎步其街曰成贤国子监在焉国初本北平府学永乐二年改国子监左庙右学规制大备彛伦堂之松元许衡手植也庙门内之石鼔周宣王猎碣也其质石其形鼔其高二尺广俓一尺有竒其数十其文籀其辞诵天子之田初潜陈仓野中唐郑余庆取置鳯翔之夫子庙而亡其一皇祐四年向传师得之民间十数乃合宋大观二年自京兆移汴梁初置辟雍后移置保和殿嵌金其字隂错错然靖康二年金人辇至燕剔取其金置鼔王宣抚家复移大兴府学元大徳十一年虞集为大都教授得之泥草中始移国学大成门内左右列矣石鼓自秦汉无传者郡邑志云贞观中吏部侍郎苏勉纪其事曰虞禇欧阳共称古妙葢显闻于唐初自是表章代有矣唐自虞禇欧阳外则有苏勗李嗣真张懐瓘窦臮徐浩杜甫韦物韩愈宋则有薛尚功杨文昺欧阳修梅询苏轼黄庭坚张师正王顺伯王应麟赵明诚郑樵元则有杨桓熊朋来吾衍潘迪虞集周伯温而我朝杨修撰慎以为鼓发闻已先晋王羲之唐章懐太子尝言之言鼓者表厥攸始也言人人殊谓周宣王之鼔韩愈张懐瓘窦臮也谓文王之鼓至宣王刻诗焉韦应物也谓秦氏之文宋郑樵也谓宣王而疑之欧阳修也谓宣王而信之赵明诚也谓成王之鼓程大昌董逌也谓宇文周作者马子卿也鼔文今剥漫而可计数其方要当六百五十七言先所存无考在宋治平中存字四百六十有五元至元中存字三百八十有六杨慎乃曰正徳中存字仅三十余据今搨本甲鼓字六十一乙鼓字四十七丙鼔字六十五丁鼓字四十七戊鼔字一十二己鼓字四十一庚鼓字八壬鼓字三十八癸鼓字六共三百二十五字存惟辛鼓字无存者【帝京景物畧】
  </div>
  <div class="pagination">
   <a href="六艺之一录_page61.html">
    上一页
   </a>
   <span>
    ...
   </span>
   <a href="六艺之一录_page57.html">
    57
   </a>
   <a href="六艺之一录_page58.html">
    58
   </a>
   <a href="六艺之一录_page59.html">
    59
   </a>
   <a href="六艺之一录_page60.html">
    60
   </a>
   <a href="六艺之一录_page61.html">
    61
   </a>
   <span class="current-page">
    62
   </span>
   <a href="六艺之一录_page63.html">
    63
   </a>
   <a href="六艺之一录_page64.html">
    64
   </a>
   <a href="六艺之一录_page65.html">
    65
   </a>
   <a href="六艺之一录_page66.html">
    66
   </a>
   <a href="六艺之一录_page67.html">
    67
   </a>
   <span>
    ...
   </span>
   <a href="六艺之一录_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
