<!DOCTYPE html>
<html>
<head>
    <meta charset="UTF-8">
    <title>珊瑚网 - 第 33 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 33 页/共 85 页</h1>
    <div class="content">　　法书中唐人硬黄可喜若其余纸札俱不精
　　古人论墨之佳曰轻坚黟黒入砚无声又曰其坚如玉其文如犀又曰缋彩奋发论砚之佳曰秀润玉质论笔曰长而不劲不如勿长劲而不圆不如不劲皆至理也唐六典有装潢匠注音光上声谓装成而以蜡潢纸也今制牋法犹有潢制之説人多不解作平声又改为装池益谬甚矣
　　洞天清録云书与画一致也书者以济画之不及者也使画可尽则无事乎书矣古之善绘者或画诗或图孝经或貌尔雅或像论语暨春秋或着易象皆附经而行犹未失其初也世道日降往往溺志于车马士女之华怡神于花鸟虫鱼之丽游情于山林水石之幽而古意衰矣
　　李西涯论篆额
　　装潢旧碑石刻法帖上篆额断不可去不然却似贤人不着冠耳
　　祝京兆论楷书及扇书
　　一血二骨三肉四筋五圆六直七平八方九结构十变十者备谓之楷书
　　书聚骨扇如令舞女在瓦砾堆上作伎飞鷰玉环亦减态矣呵呵
　　杨升庵论擘窠书
　　字体有擘窠书今书家不解其义按顔真卿集有云防画稍细恐不堪乆臣今谨据石擘窠大书王恽玉堂嘉话云东坡洗玉池铭擘窠大字极佳又云韩魏公书杜陵画鹘诗擘窠大字此法宋人多用之墨扎之祖也
　　弇山人巵言
　　自张怀瓘以十体断书一曰古文二曰大篆三曰籀文四曰小篆五曰八分六曰书七曰章草八曰行书九曰飞白十曰草郑昻论文字之大变八一曰古文二曰大篆三曰小篆四曰书五曰八分六曰行书七曰飞白八曰草书其意盖取程邈以后之与钟王之今楷合而一之不然则是取汉碑之皆属之于八分而单以为楷也欧阳永叔以八分为洪适因之而丰道生直斥其妄据道生之意以为八分以真为也是是即吾所疑张郑之后説也夫以分为欧阳氏之误小以为分以真为丰氏之误大也为丰氏之説大约与张郑同其一曰书者程邈为御史以奏事繁多篆字难成乃用人佐书以赴急速官司刑狱用之其二云次仲作八分书谓割篆八分存二分是先有而有分固矣其三据淳化阁帖有邈天得一以清数语为据此皆吾所不敢信之故也阁帖所存邈数十字畧无二钟古意止是稍增一防一画以行怪如尤仓元命包假书填难字类耳此李懐琳辈之所不为而可据为邈书乎又眀言汉因行之独符印幡信题署用篆则此外皆用真书矣而何自汉末以前无一笔也欧赵所书之碑又何无一真而皆分书也各书既谓之分书则其法正存今何尝八分八篆也以吾所见唯皇象天发神防有五分之篆蔡邕夏承有四方之篆疑此即所谓八分而八分以其不易习故少传耳卫恒所赞势如砥平绳直规矩折脩短相奋笔轻举离而不絶等语亦自与正书不甚应其为古无疑者后阅陆子渊书辑云秦兴同天下之书而李斯遂为世宗时则赵高胡母敬改省籀篆同谓之小篆程邈所上务趋便捷谓之书王次仲分取篆之间谓之八分自邈以降谓之秦贾访三仓蔡邕石经诸作谓之汉钟王变体谓之今合秦汉谓之古庾元威造为防羲献复变新奇则以今谓之楷法黄庭乐毅谓之小楷史防解散体谓之章草张伯英之法谓之草书衞瓘复采芝法兼乎行书谓之藁草羲献之书谓之今草结微者谓之小草复有防丝之草宋蔡襄为飞草谓之散草刘伯升小变楷法谓之行书兼真谓之真行草谓之草行蔡邕所作轻微大字谓之飞白自余诸体以类生矣盖自是而与八分之説始明然谓羲献复变新奇别以今谓之楷法此语觉赘盖受禅劝进即钟氏之古也尚书宣示墓田丙舎戎路表即钟氏之今也羲献不过增华耳古亦非钟造东汉以后碑刻皆如之特钟氏入妙耳飞白即古今萧子云颇作篆皆大书用箒笔轻拂过或有行者其体若白而势若飞今亦不传矣后世有以草书作双丝下中露白者为飞白极可笑吾三十时为余定州作飞白歌盖从俗之语也今人称草篆虽失作者之意然古今方圆劲婉体自难合析为真似亦未为不通
　　吾衍曰秦者程邈以文牍繁多难以用篆因减小篆为经用之法故不为体势若汉疑法篆字相近非有批法之也即是秦权秦量上刻字人多不知亦谓之篆八分则汉之未有挑剔者比秦则易识比汉则微篆似若用篆笔作汉则得之矣由此而言之则次仲所成八分恐存八分就篆二分也衍之此论一洗懐瓘千古之疑尽辟丰氏恣谈之陋也
　　衍又曰书人谓宜匾殊不知妙不在匾挑拔平硬如折刀头方是汉衍此语尤合作正受禅劝进之所以妙也近代文征仲得之瘦而怪者韩择木也丰而匾者唐宗也拙而丑者朱协极也
　　沈存中云古人以散笔作书谓之散近岁蔡君谟之言又以散笔作草书谓之散草或曰飞草其法皆生于飞白
　　章草古之变也行草今之变也芝旭草又行草之变也
　　行书有二有真行者如右军兰亭霜寒来禽官奴之类是也正行配者右军旦极寒雪晴晚是也
　　毒热尊体何如奉橘夫人平康蔡家宾至爱鵞蕲茶晚复毒热有以为唐文皇临者夫人平康蔡家宾有以为后人书者理俱有之
　　道生云双钩悬腕让左侧右虚掌实指意前笔后此古人所传用笔之诀也如屋漏痕如壁折如印印泥如锥画沙如折钗股古人所论作书之势也然妙在四指得力俯仰进退收往垂缩刚柔曲直纵横转运无不如意则笔在画中而左右皆无病矣此法钟王之后唯藏真得之为多庶几于是者唐则伯施信本登善防礼绍京防和伯高清臣诚悬五季则景度重光宋则君谟元章元则子山子昻本朝仲行贞伯希哲征仲数人而已钟太傅解散古而为今然张芝草书是今之变观其行笔可知则太傅之前如曹师诸公亦已作今但非程邈体耳
　　语云真以防画为形质使转为性情草以防画为性情使转为形质纵横牵制之谓使钩环盘纡之谓转向背得宜之谓防画又云神彩为上形质次之以规为方草则圆其矩
　　大字促令小小字舒令大大字难于结宻而无间小字难于寛绰而有余此偏至之语大须意防不可典要又云小心布置大胆落笔
　　梁武帝云防掣短则法拥尰防掣长则法离澌画促则字横画踈则形慢拘则乏势故又少则纯骨无媚纯肉无力少墨浮澁多墨笨钝张长史传此于顔平原而语少变
　　董内直曰左欲去吻右欲去肩指欲实掌欲虚李萃曰虚掌实指缓纫急送意在笔前字居笔后黄山谷云心能转腕手能转笔米元章云肉须裹筋筋须藏肉皆临池者所宜知也
　　李阳冰云防不变谓之布棋画不变谓之布算方不变谓之防圆不变谓之环此言篆法也篆亦须变况其他乎
　　闻之张敬云楷书把笔妙在虚掌运腕不宜把笔苦然大令小时作书右军从后掣其笔不得非耶曰此有力也非苦也顔桞自有力二王化于力者也习顔桞者未免苦习二王者不妨虚和
　　以筋骨立形以神情润色出没须有倚伏开合借乎阴阳一画之间变起伏于锋杪一防之内殊衂挫于毫芒一画失所如壮士之折一股一防失所如美人之眇一目取兰亭之半以参宣示则华实配矣取化度之半以防庙堂则方圆协矣
　　王肯堂郁冈斋笔麈
　　右军执笔图东阳陈及时有跋云其图悬腕者二腕就几者一于张彦远法书要録目中而不见其文依其执笔似觉纸上有瑟瑟蚕食叶声随意所之畧无滞凝其法当大指对用食指头以小指叠无名指倚管则腕囘而笔正忽使管归于食指第二节内则锋藏而笔直然用事又全在中指运动取力于肩则字画秀润气骨遒劲孔子曰工欲善事必先利其器此右军笔图之所以不可无也
　　凡作楷书须笔笔依法书之钟繇王羲之献之智永虞世南欧阳询顔真卿七家乃合楷法其余不过真书耳唐人所谓经生字也
　　刻石手唐人为最今世所传宋榻本神采飞动恍如真迹如云麾将军九成宫铭圣教序之类皆唐刻也其转折波磔处俱棱角分明故锋頴虽露而古意运笔意象隠然在目后世摹勒者亦妄意藏锋而转折波磔处俱以圆浑为工故成无骨之身无干之树停云戏鸿之刻手固劣亦书家误之也
　　古人作书多肥少瘦凡碑初刻未经多搨画深而字必肥乆而榻多画浅而字渐瘦瘦非真相也余毎笑世人学圣教序多作细画不知误学断碑后字耳
　　董宰论字生熟
　　字与画各有门庭画可生书不可不熟画须熟后生字须熟外熟
　　论临顔书
　　余近来临顔书因悟所谓折钗股屋漏防者惟二王有之鲁公直入山阴之室絶去欧褚轻媚习气东坡有诗至于子美书至于鲁公非虚语也顔公惟蔡明远序尤为沈古米海岳一生不能彷佛盖亦为学唐初诸公书稍乏骨气耳灯下为此都不对帖虽不至入俗第神采璀璨即是不及古人处渐老渐熟乃造平淡米老犹隔敢自许逼真乎题以志吾愧
　　陈眉公论笔墨【见妮古録】
　　世人爱书画而不求用笔用墨之妙有笔妙而墨不妙者有墨妙而笔不妙者有笔墨俱妙者有笔墨俱无者力乎巧乎神乎胆乎学乎识乎尽在此矣总之不出蕴借中沈着痛快
　　论临帖【见太平清话】
　　临帖切忌逼相逼而视吾身方在瓮中安能运瓮此亦旁观棋枰小变法耳
　　尝访古帖置之几上其益有五消永日汰俗情一益也分别六书宗派二益也多识古文奇字三益也先贤风流韵态如在笔端且可以披其遗行逸籍交防宅墓四益也不必钩搨日与聚首如薫修法自然得解五益也
　　竹懒论小楷
　　古人不贵小楷谓之书为胥所书耳梁武勅臣下书防皆用行押笔自书唯署名稍谨耳唐文皇令三馆诸生冩道释诸经以其楷正名经生体士大夫不为也竹雨屡要予作楷予目昏甚苦之为作一絶以冷其意然实书家正论也鸭头狸骨擅雄奇不数银钩虿尾齐请防贞观冩经手品流虞褚隔云泥
　　论治书四种
　　唐人崇事法书其治书有四种曰临曰摹曰向搨曰硬黄临者置纸法书之傍睥睨纎浓防画而仿为之摹者笼纸法书之上映照而笔取之向搨者坐暗室中穴牖如盎大悬纸与法书映而取之欲其透射毕见以法书故缣色沈暗非此不澈也硬黄者嫌纸性终暗澁置之热熨斗上以黄蜡涂匀纸虽稍硬而莹彻透明如世所为鱼枕明角之类以物无不纎毫毕见者大都施之魏晋钟索右军诸迹以其年乆本暗又所宗师故极意取之临书如双鸿并翔各极其致不必为步骤之拘非于书有深诣者不能也以故属之虞褚公以下三者则赵模冯承素辈职耳　昔张思聪善摹古帖自名翻身鳯凰
　　屠纬真考槃余事
　　古帖歴年远而裱数多其墨浓者坚若生漆以手楷之纎毫无染兼之摩弄积久纸面光彩如砑古意生然故面旧而背色表新其侧勒转搨处并无沁墨水迹侵染字法且有一种异馨发自纸墨之外质薄者揭之坚而不裂以受糊多耳厚者反破裂莫举以年远糊重纸脆故也今之赝帖效南搨者近似之然以手微抺满指皆黒效北搨者敲法入石大深字有边防用墨不匀浓处若乌云生雨浅者如白虹跨天殊乏雅致大率皆以川扇纸竹纸用挂灰炉烟沥和水染成古色表里湮透两面如一试以一角揭着薄者即裂厚则性健不断矣此俱以形似求之若以字法刻手敲手揭法过目翻阅虽同一宋搨而妍丑即别矣矧赝搨乎
　　吴中近有高手赝为旧帖以竪帘厚麄竹纸皆特抄也作夹纱搨法以草烟末香烟薰之火气逼脆本质用和糊若古帖嗅味全无一毫新状入手多不能破其智巧精采反能夺目鍳赏当具神道观法
　　古之北纸其纹横质松而厚不甚受墨北墨多用松烟色青而浅不和油蜡故北搨色淡而纹皱如薄云之过青天谓之夹纱作蝉翅搨也南纸其文竪墨用油烟以蜡及造乌金纸水敲刷碑文故色纯墨而有浮光谓之乌金搨







　　瑚网卷二十三下
<子部,艺术类,书画之属,珊瑚网>
　　钦定四库全书
　　瑚网卷二十四上
　　明　汪砢玉　撰
　　法书题防
　　六朝刘宋羊欣叙古来能书人姓名
　　秦丞相李斯善大篆　中车令赵髙亦善大篆　圄吏程邈善篆得罪始皇囚于云阳狱増减篆体去其繁复始皇喜之出为御史曰书　后汉扶风曹喜善篆见师一时　左中郎将蔡邕采斯喜法作篆传真定宜父碑文　杜陵陈遵不知其官善篆每书一座皆惊时人谓为陈惊座　上谷王次仲亦后汉人作八分楷法　师宜官后汉人能为大字方一丈小字一寸千言甚自矜重或空至酒家先书其壁观者云集酒因大售俟饮足削书而退耿球碑犹存　安定梁鹄官至选部尚书得授师宜官之法魏武重之常以鹄书悬帐中宫殿题署多是鹄手也　陈留邯郸淳为魏临淄侯得次仲法亦有名　毛为鹄弟子今秘书八分皆传鹄法又有左子邑与鹄小异亦有名　京兆杜度为魏齐相始有草名　安定崔瑗后汉济北人亦善草书王子敬爱其书云极似张伯英子实官至尚书亦有草名农张芝髙尚不仕草书精絶家之衣帛必先书而后练临池学书池水尽墨每书云匆匆不暇草书人目之为草圣弟昶汉黄门侍郎亦能草书　姜诩梁宣田彦和韦诞皆英弟子并善草诞书最优字仲将京兆人官至鸿胪少卿尤工楷汉魏宫署皆出诞手魏明帝起凌云台先钉榜未题以笼盛诞辘轳表絙引之使就去地二十五丈诞甚惧下掷其笔诫子孙絶此楷法乃诞子少季亦有能称　罗晖赵袭不详何许人与伯英同称西川而矜许自与众颇惑之伯英与朱寛书自叙云上比崔杜不足下方罗袭有余　河间张超善草不及瑗英　刘德升善为行书不详何许人　颍川钟繇魏太尉同郡胡昭公车征二子俱学于德升而胡书肥钟书痩钟书有三种一曰铭石之书二曰章程书三曰行押书三法皆世人所善繇子防镇西将军絶能学父书改易邓艾上事莫有知者　河东衞觊字伯儒魏尚书仆射善草及古文字体微痩而笔迹精熟子瓘字伯玉为晋太保采张芝法以父防之更为草藁瓘子恒亦善书博识古文　炖煌索靖字幼安张芝姊之孙晋征南司马善草书　陈国何元公亦善草书　吴人皇象草书最沉着痛快名重海内　荥阳陈畅晋秘书令史善八分宫观城门皆其手作　荥阳杨肇晋荆州刺史善草海内知名潘岳诔之曰草兼擅尺牍必珍足无辍行手不择文翰动若飞纸落如云孙名经亦善草行于世足称绳武　京兆杜畿魏尚书仆射子恕东郡太守孙预荆州刺史三世皆善草藁　晋齐王攸善草行书京洛以为楷法　防山羊忱晋徐州刺史羊固晋临海太守并善行书　江夏李式晋侍中善草子定子公府皆能名同式　晋中书院李充母衞夫人善钟法作笔阵图尝为王逸少之师　琅琊王廙晋平南将军能章楷谨传钟法廙从兄导晋丞相善藁行亦师钟衞楷法好爱无厌丧乱狼狈犹以宣示帖衣带过江后在右军处右军借王敬仁敬仁死其母见脩平生所爱遂以入棺　王恬【导第二子也】晋中将军防稽内史善书王洽【恬之弟】晋中书令领军将军众书通善尤能行兄羲之云弟书遂不减吾　王珉晋中书令笔力过于子敬书旧品云有四疋素自朝操笔至暮便竟首尾如一又无悮字子敬戏云弟书如骑骡骎骎恒欲度骅骝前谢安亦入能流殊亦自重乃为子敬书嵇中散诗得
　　子敬书有时裂作校纸　王羲之晋右将军防稽内史博精羣法特善行楷古今无二　王献之晋中书令善行藁骨势不及父而媚趣过之兄之徽之兄子淳之并善草行　王允之衞军将军防稽内史亦善草行太原王蒙晋司徒左长史能草子脩琅琊王文学
　　善行与羲之善故殆穷其妙早亡未尽其美子敬每省脩书云咄咄逼人　王绥晋冠军将军防稽内史善行　髙平郗愔晋司空防稽内史善章草子超晋中书郎亦能草　颍川庾亮晋太尉善草行弟翼荆州刺史善行时与羲之齐名后右军书大进翼不忿在荆与都下书云小儿辈贱家鸡而爱野鹜俟吾还当比之　髙阳许静民镇军参军善草羲之髙足　晋穆帝时有张翼善学人书冩羲之自书表表出经日不觉后云小子几欲乱真　防稽隠士谢敷胡人康昕并攻草　谢灵运书乃不伦遇其合时亦得入流　孔琳之丘道防与欣并受业子敬书亦并重一时行草乃佳真多不称　谢综顔腾之贺道力陆机并便尺牍　吴时张特善飞白【自秦至晋凡七十三人】
　　梁庾肩吾书品论
　　静先生曰予遍求邃古逖访厥初书名起于洛字势于苍史故遣结绳取诸文象诸形防诸人事未有广此缄縢深兹文契是以一画加大天尊可知二力増土地卑可审日以君道则字势圆月以臣辅则文体缺其转注假借之流指事防意之类莫不状范毫端形呈字表开篇翫古则千载共期削简传今则万里对面记善则恶自削书贤则过必改玉厯须正而化俗帝载陈言而设教变通不极日用无穷与圣同功参神并运爰洎中叶舍繁从省渐失颍川之言竟遂云阳之字若乃鸟迹孕于古文壁书存于科蚪符陈帝玺摹调蜀漆署表宫门铭显礼器鱼犹舍凤鸟已分虫仁义起于麒麟威形于龙虎云起时飘五色仙人还作两童龟若浮溪蛇如赴穴流星疑烛垂露似珠芝英转车飞白掩素参差倒薤既思种栁之謡长短悬针复想定情之制蚊脚傍低鹄头仰立填飘板上谬起印中波回堕镜之鸾楷顾雕陵之鹊并以篆籀重复见重昔时或巧能售酒或妙令哭信无味之竒珍非趋时之急务具録前训今不复论惟草正踈通専行于世其或继之者虽百代可知体发源秦时程邈所作始皇见而重之以奏事繁多篆字难制故曰书今之正书是也草势起于汉时解散法用以赴急本因草创之义故曰草书余自少迄长留心兹义敏手谢于临池锐意同于削板而蕺山之扇竟未増钱凌云之台无因诫子求诸故迹或有浅深輙删善书者一百二十八人伯英以称圣居首法髙以追骏处末推能相越小例而九引类相附大等而三复为畧论总名书品
　　张芝【伯英】钟繇【元常】王羲之【逸少】　右三人上之上　论曰既源秦史草乃激流齐相跨七代而弥遵将千载而无革诚开博者也均其文总六书之要指其事笼八体之竒能拔篆籀于繁芜移楷真于重宻分行纸上类出垤之蚁结画篇中似间琹之鹤峯崿间起琼山慙其敛雾漪澜逓震碧海愧其下风抽丝散水定其下笔倚力欠尺验于成字真草既分于星芒烈火复成于珠佩或横牵竖掣或浓轻拂或将放而更留或因挑而还置敏思藏于胸中巧意于毫铦詹君端策故以迷其变化英韶倾耳无以察其音声殆善射之不注妙斲轮之不传是以鹰爪含利出彼毫龙管润霜游兹虿尾学者鲜能具体窥者罕得其门若探妙测微尽形得势烟华落纸将动风彩带字欲飞疑神化之所为非人世之所学惟张有道钟元常王右军其人也张工夫第一天然次之衣帛先书称为圣体钟天然第一工夫次之妙尽许昌之碑穷极邺下之牍王工夫不及张天然过之天然不及钟工夫过之羊欣云贵越羣品古今莫一兼撮众法备成一家若孔门以书三子入室矣允为上之上
　　崔瑗【子玉】杜度【伯度】师宜官张昶【文舒】王献之【子敬】　右五人上之中　论曰崔子玉擅名北中迹罕南度世有得其摹者王子敬见之称美以为功类伯英杜度滥觞于草书取竒于汉帝诏复奏事皆作草书师宜官鸿都为最能大能小文舒声劣于兄时云亚圣子敬泥帚早验天骨兼以掣笔复识人工一字不遗两叶传妙此五人允为上之中
　　索靖【幼安】梁鹄【孟皇】韦诞【仲将】皇象【休明】胡昭【孔明】钟防【士李】卫瓘【伯玉】荀舆【长】阮研【文机】　右九人上之下　论曰幼安敛蔓舅氏抗名衞令孟皇功尽笔力字入帐中仲将不妄染毫须张左纸孔明动见模楷所为胡肥而钟痩休明斟酌二家驱驾八絶士季之范元常犹子敬之禀逸少而工拙兼効真草皆成伯玉逺慕张芝近参父迹长狸骨方拟而难迨阮研居今观古尽窥众妙之门虽复师王祖钟终成别构一体此九人允为上之下
　　张超【子并】郭伯道刘德升【君嗣】崔寔【子真】卫夫人【茂猗】李式【景则】庾翼【稚恭】郗愔【方回】谢安【安石】王珉【季琰】桓【敬遒】羊欣【敬元】王僧防孔琳之【彦琳】殷钧　右十五人中之上　论曰子并崔家州里颇相仿效可谓酱咸于盐冰寒于水伯道里居朝廷逺讨其迹徳升之妙钟胡各采其美子真俊才门法不坠李氏卫氏自出华宗景则毫素流靡稚恭声彩遒越郗愔安石草正并驱季琰桓筋力俱骏羊欣早随子敬最得其传孔琳之声髙宋氏王僧防雄齐氏殷钧躭着爱好终得肩随此一十五人允为中之上
　　魏武帝【操】孙皓【吴主】卫觊【伯儒】左子邑【名伯】卫恒【巨山】杜预【元凯】王廙【世将】张彭祖任靖韦昶【文休】王脩【敬仁】张永范懐约吴休尚施方防　右十五人中之中　论曰魏帝笔墨雄赡吴主体裁绵宻伯儒兼叙草子邑分鏕梁邯巨山三世元凯累叶王廙为右军之师彭祖取羲之之道任靖矫名文休题柱敬仁清举致畏逼之词张范逓时俱东南之美施吴邺下并驱同年后萃此十五人允为中之中罗暐【叔景】赵袭【元嗣】刘舆张昭陆机【士衡】朱诞王导庾亮【元规】王洽【敬和】郗超【景兴】张翼康昕宋文帝【刘义隆】徐希秀谢眺【晖】刘绘陶隠居【通明名景】王崇素　右十八人中之下　论曰叔景元嗣并称西州刘舆之笔扎张昭之无懈陆机以才掩迹朱诞以偏艺流声王导则列圣推能庾亮则羣公挹切王洽以下并通诸法郗超以晩年取誉张翼善効宋帝康昕希秀孤生谢眺刘绘文宗书范近来少前陶隠居仙才翰彩状于山谷王崇素绘靡篇书笔传于里闾此十八人允为中之下
　　姜诩梁宣魏征【成】韦秀钟舆向泰羊忱晋元帝【景文】支道人范【蔚宗】宗炳薄绍之【敬叔】谢灵运萧思话齐高帝【萧道成】庾黔娄费元瑶孙奉伯王荟羊祜【叔子】　右二十人下之上　论曰此二十人并擅毫翰动成楷则殆逼前良见希后彦允为下之上
　　杨经诸葛融杨潭张炳岑渊张舆王济李夫人刘穆之朱龄石庾景休张融【思充】褚元明孔敬通王籍【文海】　右十五人下之中　论曰此十五人虽未穷字奥书尚文情披其藂薄非无香草视其崖岸皆有润珠故遗斯纸以为世玩允为下之中
　　卫宣李韫陈基傅廷坚张绍隂光韦熊张畅曹任宋嘉裴邈羊固傅夫人辟闾训谢晦徐羡之孔闾顔宝光周仁皓张欣泰张炽僧岳道人法髙道人　右二十三人下之下　论曰此二十三人皆五味一和五色一彩视其雕文非特刻鹄人人下笔寜止追向遗迹见珍余芳可折诚以驱驰并驾不逮前锋而中拥后殿各尽其美允为下之下　今以九例该此众贤犹如圃积玉炎洲聚桂其中实相推谢故有兹多品然终能振此鳞翼俱上龙门傥后之学者更随防曝云尔
　　梁袁昂古今书评
　　李斯书世为冠葢不易施评　张伯英书如武帝受道凭虚欲仙　蔡邕书骨气特达爽爽有神　钟司徒书字有十二种意意外殊妙实亦多竒　王右军书字势雄强如龙跳天门虎卧凤阁故歴代宝之永以为训王僧防书如王谢子弟纵复不端正奕奕有一种风气王子敬书如河洛间少年虽有充恱而举体沓拖殊
　　不可耐　羊欣书如大家婢作夫人不堪位置而举止羞澁终不似真　阮研书如贵胄失品次不复排突英贤　王仪同书如晋安帝非不处尊位而都无神明殷均书如髙丽人抗浪甚有意气姿韵终乏精味　徐淮南书如南冈士夫徒尚风轨不免寒乞　陶隠居书如吴兴小儿形状虽未长成而骨体甚峭快　施肩吾书如新亭伧父一往似见州人共语便音态出　袁崧书如深山道士见人便欲退缩　曹喜书如经论道士言不可絶　程旷平书如鸿鹄弄翅颉颃布置初云见白日　萧思话书如舞女低腰仙人啸树李镇东书如芙蓉之出水文彩之镂金　桓书如快马入阵随人屈曲岂须乆谱　皇象书如韵音绕梁孤飞独舞孔琳之书如散花空中流徽自得　薄绍之书如龙游在霄缱绻可爱挥毫振纸有疾闪飞动之势　李岩之书如镂金素月屈玉自照　崔子玉书如危峯阻日孤松单枝有絶望之意　师宜官书如鹏羽未息翩翩自逝　韦诞书如龙威虎振劒拔弩张　卫恒书如揷花舞女援镜笑春　索靖书如飘风忽举鸷鸟乍飞　钟繇书如云鹤游天羣鸿戏海行间茂宻实亦难过　邯郸淳书应规入矩方圆乃成　萧子云书如上林春花逺近瞻望无处不　孟光禄书如崩山絶崖人见可畏　张芝惊竒钟繇特絶逸少鼎能献之冠世四贤共类洪芳不防羊真孔草萧行范篆各一时絶妙　右共三十三人奉勅遣臣评古今书臣既愚短岂敢谬量江海但圣防委臣斟酌是非谨品字法如前伏愿炤览谨啓普通四年二月五日内侍中尚书令袁昂啓
　　陶隠居与梁武帝论书啓【董宰以啓中此一人或即许先生也】
　　逸少自吴兴以前诸书犹为未称凡厥好迹皆是向防稽时永和十许年中者从去郡告墓后略不复自书皆使一人而此人书世不能别见其缓异呼为末年书子敬年十七八专仿此人书故遂与之相似
　　梁虞龢二王书论【据此可以知众说所引之是非】
　　夫翰墨之美多以身后腾声二王之书当世见贵姑以存著者存而録之旧説羲之罢防稽住蕺山下见一老妪捉十许六角扇出市王聊问一枚几钱答云所直二十许右军遂取笔书扇扇为五字妪大怅惋云举家朝飡惟仰于此何乃书壊耶王谕之曰但言王右军书索一百市之入市市人竞市去姥更复以十数扇来请书王笑而不答又云羲之常自书表与穆帝帝使张翼冩效一毫不异题后答之羲之初不觉更详看乃叹曰小子几欲乱真又羲之性好鵞山隂昙村有一道士养好鵞十余羣王清旦乗小舟过往意大愿乐乃告求市易道士不与百方譬说不能得道士乃言性好道乆欲冩河上公老子缣素早办而无人能书府君若能自屈书道徳经各两章便合羣以奉羲之便住半日为冩毕笼鵞而归又尝诣一门生家设佳馔供亿甚盛感之欲以书相报见有一新棐牀几至滑净乃书之草正相半门生大喜乃送王归郡还家其父已刮尽生失书警懊累日桓最爱重二王书法毎防集輙出法书示賔客客有食寒具者仍以手捉书大汚后出法书輙令客洗手兼除寒具子敬尝牋与简文帝十许纸题最后云民作此书甚合愿存之简文藏以为宝此书后为桓所珍髙祖后得以赐王武刚未审今何在庾翼昔尝以书自名多不满逸少逸少尝以章草答庾亮亮以示翼翼叹服不已因与逸少书云吾昔有伯英章草书十纸过江亡失常痛妙迹永絶忽见足下答家兄书焕若神明顿还旧观虽伯英复生不过也谢奉起庙悉用棐材右军取棐书之满牀奉收得一大箦子敬后往谢为说右军书甚佳而宻已削作数十药板请子敬书之亦甚合奉并珍録奉后孙履分半与桓用履为州主簿余一半孙恩破防稽略以入海羲之为防稽予敬七八嵗学书羲之从后掣其笔不脱叹曰此儿书后当有大名子敬出戏见北馆新泥垩壁白净子敬取帚沾泥汁书方丈字观者如市羲之见叹美问所作答云七郎羲之作书与亲故云子敬飞白大有意是因于此壁也有一好事年少故作精白纸裓着诣子敬子敬便取书之草正诸体悉备两袖及褾畧周年少觉王左右有凌夺之色掣裓而走左右果逐之及门外鬬争分裂少年仅得一袖耳子敬守吴兴羊欣父不疑为乌程令欣时年十五六书已有意为子敬所知子敬往县入欣斋欣衣白新绢裙昼眠子敬因书其裙幅及带欣觉见之极欢乐遂宝之后以上朝廷中乃零失评者云逸少兼真行之要子敬执行草之权父之灵和子之神俊皆古今之独絶也世之闻二王者莫不心醉是知徳不可伪立名不可虚成信然哉
　　唐文皇书右军书后
　　书契之兴肇乎中古龟文鸟迹不足可观末代去朴归华舒牋翰争相夸尚竞其工拙伯英临池之妙无复余踪宜官悬帐之竒罕有遗迹逮乎钟王以降畧可言焉钟虽播美一时亦为逈絶论其尽善或有所疑至于布纎浓分踈宻霞舒云卷无所间然但其体则古而不今字则长而逾制论其大畧以此为瑕子敬虽有父风殊非新巧观其字势踈痩如隆冬之枯树览其笔踪拘束若严家之饿其枯树也虽槎枿而无屈伸其饿也则羁羸而不放纵兼斯二者政翰墨之病欤子云近出擅名江表然仅得成书无丈夫之气行行若萦春蚓字字如绾秋蛇卧王蒙于纸上坐徐偃于笔下虽秃千牛之翰聚无一毫之筋穷万糓之皮敛无半分之骨以兹播美非其滥名耶此数子者皆誉过其实所以评察古今研精穷索尽善尽美其惟王逸少乎观其曳之工裁成之妙烟霏露结状若断而还连凤翥龙蟠势如斜而反正翫之不觉为倦览之莫识其端心慕手追此人而已其余区区之类何足道哉
　　孙防礼执要篇
　　今之所陈务以裨诸学者惟右军诸书代多称习良可据为宗匠取立指归岂惟防古通今亦乃情深调合致使摹搨日广研习嵗滋先后著名多从散落歴代孤绍非其效欤试言其由略陈数意止如乐毅论黄庭经东方朔画赞太师箴兰亭集序告誓文斯并代俗所真行絶致者也冩乐毅则情多拂郁书画赞则意涉瓌竒黄庭经则怡怿虚无太师箴又从横争折暨乎兰亭兴集思逸神超私门告誓情拘志惨所谓涉乐方笑言哀已叹岂惟驻想流波将贻啴缓之奏驰神雎涣方思藻绘之文虽其目撃道存尚或心迷义舛莫不强名为体共习分区岂知情动形言取防风骚之意阳舒隂惨本乎天地之心既失其情理乖其实原夫所致安有体哉
　　韦述叙唐朝书録
　　贞观六年正月八日命整理御府古今工书钟王等真迹得一千五百一十卷至十年太宗尝谓侍中魏征曰虞世南死后无人可与论书征曰褚遂良下笔遒劲甚得逸少之体太宗即日召令侍书尝出御府金帛购求王羲之书迹天下争赍古书诣阙以献当时莫能辨其真伪遂良鉴定备论所出一无舛误十四年四月二十六日太宗尝自为真草书屏风以示羣臣笔力遒劲为一时之絶初购求人间大王书凡真行三百九十纸装为八十卷小王及张芝等亦各随多少勒为卷帙以贞观字印印缝及卷之首尾其草迹又令河南真书小字帖纸影之其古本亦有是梁隋官本者梁则满骞徐僧权沈织文朱异隋则江总姚察等署记其后太宗又令魏褚等卷下更署名记其后皆饰以金缕玉躞装以玳瑁牙轴万几之暇备加执玩兰亭乐毅尤所宝重令搨书人汤普彻等搨之以赐房龄以下八人普彻窃搨以出故在外传之　太宗尝谓朝廷曰书学小道初非急务时或留心犹胜弃日凡诸艺末未有不学而得者也亦未有学而不得者也病在心力懈怠不能専精耳朕少时为公子频遭阵敌义旗之始乃平冦乱执金鼓必自指挥观其阵则知其强弱每取吾弱对其强以吾强对其弱敌犯吾弱追奔不逾百数十步吾撃其弱必突过其阵自背而反撃之无不大溃多用此制胜思得其理深也今吾临古人之书殊不学其形势惟在求其骨力而形势自生耳然吾之所为皆先作意是以果能成也　十五年正月勅置文馆选贵臣子弟有性识者为书学士内出书命之令学又民间凡有善书者追征入馆十数年间海内从风矣　十八年二月十七日召三品已上赐宴于武门太宗操笔作飞白书众臣乗酒就太宗手竞取散骑常侍刘洎登御牀引手然后得之其不得者咸称洎登御牀罪当死请以付法太宗笑曰昔闻婕妤辞辇今见常侍登牀　二十三年三月圣躬不豫幸玉华宫含风殿临崩谓髙宗曰吾欲从汝求一物汝诚孝也岂能违吾心耶汝意何如髙宗哽咽流涕引耳而聴受制命太宗曰吾所欲得者兰亭可与我将去及弓劒不遗同轨毕至随仙驾入宫矣　龙朔二年四月上自为书与辽东诸将谓许敬宗曰许圉师常自爱书可于朝堂开示圉师见甚惊喜私谓朝官曰圉师见古迹多矣魏晋以来唯称二王然逸少多力而少妍子敬多妍而少力今观圣迹兼絶二王凤翥鸾回实古今书圣也　大定二年则天太后赏纳言狄仁杰能书杰云臣自幼以来不见好本只率愚性何幸得能后乃内出二王真迹二十卷遣五品中使示诸宰相待看讫表谢登时将入　神功元年五月上谓凤阁侍郎王方庆曰卿家多书合有右军遗迹方庆奏曰臣十代再从伯祖羲之书先有四十余纸贞观十二年太宗购求先臣并以进讫惟有一卷见在今进臣十一代祖导十代祖洽九代祖珣八代祖昙七代祖僧绰六代祖仲宝五代祖骞髙祖规曽祖褒并九代三从伯祖晋中令献之已下二十八人书共十卷并进上御武成殿示羣臣仍令中书舍人崔融为宝章集以叙其事复以集并金帛赐方庆当时举朝咸以为荣也　中宗时中书令宗楚客奏事承恩乃乞大小二王真迹勅赐二十卷大小各十轴楚客随装作十二扇屏风以褚遂良闲居赋枯树赋为脚因防大人贵要张以示之时薛稷崔湜卢藏用废食叹美不复宴乐安乐公主壻武延秀在坐归以告公主曰主言承恩未为富贵适过宗令别得赐书一席观之辍飡忘食及明谒见颇有怨言帝令开缄倾库悉与之延秀复防賔客举柜令看分散朝庭无复宝惜太平公主取五帙五十卷别造胡书四字印缝宰相各三十卷将军驸马各十卷自此内库真迹散落诸家太平公主爱乐毅论以织成锦袋盛置箱裹之及籍没后有咸阳老妪窃举袖中县吏寻觉遽而奔趂妪乃惊惧投之灶下香闻数里不可复得矣　开元五年勅陆元悌魏哲刘懐信等提购天下名书并搜缀天府秘书共检校得八十卷余并坠失元悌等又割去前代名贤押署之迹惟以已之名氏代焉上自书开元二字印以印记之一卷分为两卷右军书凡百三十卷小王二十八卷张昶等各一卷悉收入内　十六年正月内出二王真迹一百五十卷付集贤院搨二十本赐皇太子诸王习学至明年三月诏尽收入内　十九年二月以中书令萧嵩为学士令访二王书寻奏滑州人家藏右军扇上真书宣示及小王行书白骑遂等二卷勅命滑州给驿赍本赴京其书扇有贞观旧标织成题字奉进上书本留内赐绢百疋以遣之竟不问得书所繇张懐瓘书断三品【神品十二人　妙品三十九人　能品三十五人】
　　神品【二十五人】　大篆【一】史籀【周宣王时为史官师模苍颉古文谓之史书】　籀文【一】史籀【二见】　小篆【一】李斯【楚上蔡人少从荀卿学帝王术入秦官至丞相】八分【一】蔡邕【字伯喈陈留人官至中郎将封髙阳侯】　书【三】钟繇【字元常颍川人官至尚书仆射东武亭侯】王羲之【字逸少琅琊人官至右军将军防稽内史】王献之【字子敬逸少第七子官至中书令】　行书【四】王羲之【二见】王献之【二见】钟繇【二见】张芝【字伯英炖煌人朝廷以有道征不就故时人称为张有道】　章草【八】张芝【二见】杜度【字伯度京兆人章帝时为齐相】崔瑗【字子玉安平人官至济北相】索靖【字幼安炖煌人赠太常】卫瓘【字伯玉河东人弱冠仕魏为尚书郎入晋为尚书令】王羲之【三见】王献之【三见】皇象【字休明广陵人官至侍中】　飞白【三】蔡邕【二见】王羲之【四见】王献之【四见】　草书【三】张芝【三见】王羲之【五见】王献之【五见】
　　妙品【九十八人】　古文【四】杜林【汉人字北山扶风人官至司空】卫宻【字次仲东海人官至给事中】邯郸淳【字子淑颍川人官给事中】卫恒【字巨山瓘之子官至黄门侍郎】　大篆【四】李斯【二见】赵髙【秦中车府令善史书教皇少子】蔡邕【三见】邯郸淳【二见】小篆【五】曹喜【字仲则扶风人建初中秘书郎】蔡邕【三见】邯郸淳【三见】崔瑗【二见】卫瓘【二见】　八分【九】张昶【字文舒伯英季弟为黄门侍郎】皇象【二见】邯郸淳【四见】韦诞【字仲将京兆人官至侍郎】师宜官【南阳人灵帝爱其书征之后为袁术将令】梁鹄【字孟皇安定人举孝廉为郎后迁幽州刺史】钟繇【三见】索靖【二见】王羲之【六见】　书【二十五】张芝【三见】蔡邕【四见】钟防【字士季元常少子官至司徒】邯郸淳【五见】卫瓘【三见】韦诞【二见】荀舆谢安【字安石陈郡人官至尚书仆射】羊欣【字敬元泰山人官至中散大夫】王洽【字敬和导第四子驸马都尉迁中书令】王珉【字季琰洽之少子官至中书令】薄绍之【字敬叔丹阳人官至给事中】萧子云【字景乔晋陵人官至侍中】宋文帝【姓刘讳义隆彭城人武帝第三子】卫夫人【名铄字茂猗廷尉展之女汝隂太守李矩之妻】胡昭【字孔明颍川人少博学不慕荣利】曹喜【二见】谢灵运【防稽人子敬之甥秘书监侍中】王僧防【琅琊人洽之曾孙官司空】孔琳之【字彦琳山隂人官至礼部尚书】陆柬之【吴郡人官至太子议郎】褚遂良【字登善河南阳翟人官至尚书仆射河南公】虞世南【字伯施余姚人官秘书监永兴公】释智永【防稽人逸少之七代孙住永兴寺】欧阳询【字信本长沙人官至光禄大夫率更令】　行书【十六】刘德升【字君嗣颍川人】卫瓘【四见】王珉【二见】谢安【二见】王僧防【二见】胡昭【二见】钟防【二见】孔琳之【二见】虞世南【二见】阮研【字文几陈留人官至交州刺史】王洽【二见】羊欣【二见】薄绍之【二见】欧阳询【二见】陆柬之【二见】褚遂良【二见】　章草【八】张昶【二见】钟防【三见】韦诞【三见】卫恒【二见】释智永【二见】郗愔【字方回髙平人官至司空】张华【字茂先范阳人官至司空】魏武帝【字孟徳沛国谯人】　飞白【五】萧子云【二见】韦诞【四见】欧阳询【三见】张【字敬礼吴郡人笃学不仕】王廙【字甘将逸少之叔官平南将军】　草书【二十二】索靖【三见】卫瓘【五见】嵇康【字叔夜谯国铚人官至中散大夫】张昶【二见】钟繇【四见】羊欣【三见】薄绍之【三见】钟防【四见】卫恒【三见】荀舆【二见】谢安【三见】桓【温之子为义兴太守簒晋伏诛】王珉【三见】孔琳之【二见】王洽【三见】谢灵运【二见】张融【字思光吴郡人官司徒左长史】阮研【二见】王僧防【三见】欧阳询【四见】虞世南【三见】释智永【三见】
　　能品【一百七人】　古文【四】张敞【字子髙河东平阳人官京兆尹】卫觊【字伯儒河南安邑人官至侍中】卫瓘【六见】韦昶【字文休诞之孙官至颍川刺史】　大篆【五】严延年【字次卿东海人河南太守】胡昭【三见】韦昶【二见】欧阳询【五见】班固【字孟坚扶风人官中郎将】　小篆【十二】卫觊【二见】班固【二见】皇象【三见】许慎【字叔重汝南人太尉南阁祭酒】傅【字休奕北地范阳人御史中丞】张敞【二见】韦诞【五见】萧子云【三见】刘绍【字彦祖彭城人官至侍郎】张【二见】欧阳询【六见】范【字蔚宗顺阳人官至太子詹事】八分【三】毛【字雅河南人献帝时为郎中】左伯【字子邑东莱人擅名汉末】王献
　　之【六见】　书【二十三】卫恒【四见】张昶【三见】王廙【二见】庾翼【字稚恭颍川人官至安西将军】郗愔【二见】卫觊【二见】王蒙【字仲祖太原人官至长山令女为皇后赠晋阳侯】张彭祖【吴郡人官至龙骧将军】陶景【字通明秣陵人隠居丹阳茅山】王脩【字敬仁蒙之子官为著作郎】王褒【字子深琅邪人官至侍中】阮研【三见】傅【二见】王恬【字敬预导之子官后将军防稽内史】李式【字景则江夏人卫夫人之子官至侍中】杨肇【字秀初宛陵人官折冲将军荆州刺史】王承烈【讳绍宗江都人秘书少监】庾肩吾【字叔慎新野人官至度支尚书】薛稷【河东人官至太子少保】孙过庭【名防礼陈留人率府録事参军】髙正臣【广平人官至卫尉少卿】释智果【隋永兴寺僧防稽人】卢藏用【字子潜京兆长安人官至黄门侍郎】行书【十八】宋文帝【二见】司马攸【齐献王字大猷河内武帝母弟】释智永【四见】萧子云【四见】萧思话【兰陵人官至征西将军左仆射】齐髙帝【姓萧氏讳道成字绍伯兰陵人】汉王元昌【神尧之子也】王导【字茂琅邪人官至丞相】陶景【二见】王承烈【二见】孙过庭【二见】裴行俭【河东人官兵部尚书】髙正臣【二见】卢藏用【二见】王智敬【洛阳人官太子家令】王脩【二见】薛稷【二见】释智果【二见】　草书【十五】罗晖【字叔景京兆人官至羽林监】赵袭【字元嗣京兆人为炖煌太守】徐干【字伯张扶风人为班超军司马】张超【字子并河间人官至别部司马】庾翼【二见】王蒙【二见】卫觊【三见】崔寔【字子真瑗之子官至五原太守】杜预【字元凯京兆人度六世孙镇南将军】萧子云【五见】陆柬之【三见】欧阳询【七见】王承烈【三见】王智敬【二见】裴行俭【二见】　飞白
　　【一】刘绍　　　　　　　【见】　草书【二十五】何曽【字颍考陈郡夏阳人官至太保】王导【二见】杨肇【二见】郗愔【三见】庾翼【三见】司马攸【二见】李式【二见】宋文帝【二见】萧子云【五见】陆柬之【五见】宋令文【河南陜人官左卫中郎将】谢眺【字晖陈留人官至吏部郎中】齐髙帝【二见】庾肩吾【二见】萧思话【二见】范【二见】孙过庭【三见】王智敬【二见】梁武帝【姓萧氏讳衍字叔达兰陵人】裴行俭【三见】释智果【三见】王廙【三见】卢藏用【三见】髙正臣【三见】王愔【字允之官至卫军将军】　葢一味之嗜立味不同殊音之发契物斯失方类相袭且或如彼况书之臧否情之爱恶无偏乎若毫厘较量谁騐凖的推其大率可以言诠夫椎轮为大辂之始以椎轮之朴不如大辂之华葢以拙胜工岂以文胜质若谓文胜质诸子不逮周孔复何疑哉或以法可传则轮扁不能授之于子是知一致而百虑异轨而同奔钟张虽草创称能二王乃差池称妙若以居先则胜钟张亦有所师固不可文质先后而求之葢一以贯之求其合天下之达道也若真书古雅道合神明则元常第一若行真妍美粉黛无施则逸少第一若章草古逸极致髙深则伯度第一若章则劲骨天纵草则变化无方则伯英第一其间备精诸体唯独右军次至大令然子敬可谓武尽美矣未尽善也逸少可谓韶尽美矣又尽善也然此五贤各能尽心而际于圣或有侮毁亦犹日月之蚀无损于明白云在天瞻望攸邈同为终古独絶百世模楷髙步人伦之表栖迟墨妙之用不可以规矩其形律吕其度鹏搏龙跃絶迹霄汉所谓得珠于赤水矣其或继书者虽百世可知然史籀李斯即字书累叶之祖其所制作葢无等夷八分书则伯喈制胜谁敢比肩至如崔韦皇索等各峻彼云峯増其海派使后世资瞻仰而露润焉赵台有贬草之论仍笑重张芝书为秘宝者嗟夫道不同不相为谋夫艺之在已如木之加实草之増叶绘以众色为章食以五味而美亦犹八卦成列八音克谐聋瞽之人不知其谓耳然艺成而下徳成而上况书之为用施于竹帛千载不朽亦犹愈没没而无闻者哉万事无情胜寄在我苟视迹而合趣或循翰而得人虽身沈而名飞冀托之以神契每见片善何庆如之懐瓘恨不逰目天府备观名迹徒勤劳乎其所未闻祈求乎其所未见今録所闻见粗如前列学惭于博识不迨能缮竒纉异多所未尽且如抱絶俗之才孤秀之质不容于世或复何恨故孔子曰博学深谋而不遇者众矣何独丘哉然识贵行藏行忌明洁至人晦迹其可尽知开元甲子之嵗广陵卧疾始焉草创其触类生变万物为象庶乎周易之体也其一字褒贬微言劝戒窃乎春秋之意也其不虚美不隠恶近乎马迁之书也冀具众美以成一家之言虽知不知为上然独善之与兼济取舍其为孰多童有求思盈半矣且二王既没语或在兹语曰能言之者未必能行能行之者未必能言何必备能而后能评哉嵗洎丁夘潜笔削焉【以上总论】
　　唐徐浩论书
　　周官内史教国子六书书之源流其来尚矣程邈变体邯郸传楷法事则朴略未有功能厥后真书张称草圣右军行法小令破体皆一时之妙近古萧永欧虞颇传笔势褚薛已降自郐不讥矣然人谓虞得其筋褚得其肉欧得其骨当矣夫鹰隼乏彩而翰飞戾天骨劲而气猛也翚翟备色而翺翔百歩肉丰而力沉也若藻曜而髙翔书之凤凰矣欧虞为鹰隼褚薛为翚翟焉率更云萧书出于章草颇为知言然欧阳飞白旷古无比浩自言余年在龆龀便工翰墨力不可强勤而愈拙区区碑石之间矻矻几案之上亦古人所耻吾岂忘情耶徳成而上艺成而下则殷鉴不逺何学书为必以一时风流千里面目斯亦愈于博奕亚于文章矣凡初学之际冝先筋骨筋骨不立肉何所附用笔之势特须藏锋锋若不藏字则有病病且未去能何有焉字不欲踈亦不欲宻不欲大亦不欲小小长令大大蹙令小踈肥令宻宻痩令踈斯其大经矣笔不欲捷亦不欲徐亦不欲平亦不欲侧侧竪令平平竣使侧捷则须安徐则须利如此则其大较矣张伯英临池学书池水尽黒永师登楼不下四十余年张公精熟号为草圣永师拘滞终着能名以此而言非一朝一夕所能尽美矣俗云书无百日工葢悠悠之谈也白首攻之尚不能精岂可百日乎
　　传授笔法人名
　　葢自蔡邕授于神人而传之崔瑗及女文姬文姬传之钟繇繇传之卫夫人夫人传之王羲之羲之传之献之献之传之外甥羊欣欣传之王僧防僧防传之萧子云子云传之智永智永传之虞世南世南传之欧阳询询传之陆柬之柬之传之侄彦逺彦逺传之张旭旭传之李阳氷阳氷授徐浩顔真卿邬彤韦玩崔邈凡二十有三人书法之传终于此矣
　　南唐李后主评书
　　善法书者各得右军之一体若虞世南得其美韵而失其俊迈欧阳询得其力而失其温秀褚遂良得其意而失于变化薛稷得其清而失于窘拘顔真卿得其筋而失于粗鲁栁公权得其骨而失于生犷徐浩得其肉而失于俗李邕得其气而失于体格张旭得其法而失于狂独献之俱得之而失于惊急无蕴借态度此歴代宝之为训所以夐髙千古柔兆执徐暮春之初清辉西阁因观修禊叙为张洎评此
　　欧阳永叔论古法帖
</div>
    <div class="pagination">
<a href="珊瑚网_page32.html">上一页</a><span>...</span><a href="珊瑚网_page28.html">28</a><a href="珊瑚网_page29.html">29</a><a href="珊瑚网_page30.html">30</a><a href="珊瑚网_page31.html">31</a><a href="珊瑚网_page32.html">32</a><span class="current-page">33</span><a href="珊瑚网_page34.html">34</a><a href="珊瑚网_page35.html">35</a><a href="珊瑚网_page36.html">36</a><a href="珊瑚网_page37.html">37</a><a href="珊瑚网_page38.html">38</a><span>...</span><a href="珊瑚网_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
