<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 435 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 435 页/共 578 页</h1>
    <div class="content">　　右汉老子铭旧传蔡邕文并书盖杜甫李潮小篆八分歌有曰苦县光和尚骨立书贵痩硬方通神世云此碑是也今騐其词乃边韶延熹八年作非光和中所立未知甫所见是此碑否而夲朝周越书苑遂以为韶撰文而邕书初无所据【金石録】
　　后汉张昶华山祠堂碑
　　华隂县华山下有汉魏文帝三庙庙有石阙数碑一碑是建安中立汉镇逺将军段煨更修祠堂碑文汉给事黄门侍郎张昶造昶自书之元帝又刋其二十余字二书有重名传于海内又刋传中司隶校尉钟繇农太守毋邱俭姓名广六行郁然循平是太康八年农太守河东卫叔始为华隂令河东裴仲恂役其逸力修立坛庙引道树柏迄于山隂事见永兴元年华百石所造碑【水经注】
　　后汉蔡琰胡笳引
　　蔡琰胡笳引自书十八章极可观不谓流落仅余两句亦似斯人身世邪【山谷集】
　　魏钟繇上尊号奏
　　右公卿将军上尊号奏篆额在颍昌相传为钟繇书其中有大理东武亭侯臣繇者乃其人也曺氏父子睥睨汉祚非一朝夕势极事就乃欲追大麓之踪窃箕山之节后世果可欺乎又自比沩汭纳汉二女丰碑至今不磨所以播其恶于无穷也当时内外前后劝进之词不一此盖刻其最后一章魏志注中亦载此文有数字不同非史臣笔削之辞也皆当以碑为正碑自造于华裔之后石理皴剥字迹晻昧今世所传者多是前一段尔【隶释】
　　魏钟繇受禅表
　　右魏受禅表篆额在颍昌亦曰钟繇书所谓表者盖表揭其事非表奏之表也碑云黄初元年十月辛未受禅于汉汉纪作乙夘魏志作十一月庚午裴松之注所载甚详盖是月十三日乙夘汉帝使张音奉玺绶诏册禅位于魏魏王辞者三及汉册四至乃以二十九日辛未升坛受命碑之所载是也水经云繁昌城内有三台人谓之繁昌防坛前有二碑其后六字生金论者以为司马金行故曺氏六世迁魏而事晋此盖附防符命之谈也【隶释】
　　魏钟繇贺防表【一作戎路表】
　　右魏钟繇书其辞云戎路兼行履险冒寒因述曺仁徐晃破闗侯事其后题云建安二十四年闰月九日南蕃东武亭侯臣繇上按建安二十四年冬曺公军于靡陂而仁等破侯后未尝出征履险冐寒之役又古人牋啓不书年此二事可疑又云侯已被矢刄据三国志侯围曺仁于樊为仁所败而走后为孙权害扵临沮与此帖不同【集古録】
　　今考魏志是年十月曹操自汉中还洛阳孙权上书乞讨侯自效王军靡陂至正月始还孙权传侯首至吴志称闰月权征侯十二月获之按操以闰十月南征以正月还洛往复正当寒际此繇表所谓履险冐寒正是也操未至而闰月中徐晃已破侯走之此繇表所谓征南将军与徐晃并力而侯已被矢刄者正是也则此表与魏志所书正合非伪也征南将军即权耳其矢刄者谓侯为晃破虽未即杀之而侯已被创矣至十二月权始追获之盖徐晃之破侯在闰十月孙权之杀侯在十二月今繇以闰十月上操表乃贺是月之破侯非贺十二月杀侯也因此致疑则此表与史书正合非伪眀甚又按古人牋啓多不用年至表奏则用年者有之若刘琨上晋元帝表称建兴元年是也又魏志是年九月相国钟繇免故闰十月表但称东武亭侯耳皆与史合其曰南蕃者蕃音皮谓南蕃郡也东武南蕃之属故并着之或读为蕃镇之蕃误矣【东观余论】
　　戎路表宣和御藏所记最为琅琅黄伯思董逌攻守若输墨毋复余论第余所见两石夲皆劲而纎长又不无剥蚀此刻独完好纸墨皆精翩翩有宣示风然是思陵手搨似不无肉胜之叹【弇州续藁】
　　魏钟繇力命表
　　始顺伯示余以定武兰亭叙书赐官奴乐毅论谓无以复加矣顺伯笑曰未也又有过此者乃出钟繇力命表谛观乆之心为之醉字画精到乃至是乎顺伯博雅好古畜石刻千计单骑赋归行李亦数箧家藏可知也评论字法旁求篆隶上下数千载衮衮不能自休而一语不轻发先钟后王字家固有定论以此三者坐判优劣岂为知者道邪【楼钥攻媿集】
　　魏钟繇荐季直表
　　右钟繇荐季直表真迹髙古纯朴超妙入神无晋唐插花羙女之态上有河东薛绍彭印章真无上太古法书为天下第一予于至元甲午以厚资购得于方外友存此山后因飘泊散失经廿六年不知所存忽于至正九年六月一日复得之恍然如隔世事以得失嵗月考之歴五十六载嗟人生之防何遇合有如此者后之子孙宜寳藏之吴郡陆行直题【铁网瑚】
　　成侯在魏铭功五熟釜为魏宗室岂独勲业为不可及其楷法传于世者亦不可企及若戎路表是也此卷荐季直表其法度与戎路表无少异汉季楷法全似隶其古雅可见于后二王为翰墨宗匠顾岂能外此哉分湖陆隠君酷嗜古今浙右法书名画多出于其家此卷尤隐君所寳者更五六十年而复归于隐君信神物去来真有神护云遂昌郑元祐【同上】
　　袁昻论书云钟书有十二意外巧妙实亦多竒又李嗣真谓钟元常正隶如郊庙既陈俎豆斯在又比寒涧壑秋山嵯峨虞世南云钟繇驰骛曺喜蔡邕仿学而致一体真楷独得精妍夫能书之士其评品钟书如此其重也然唐文皇论书体则古而不今字则长而逾制黄长睿谓逸少所临钟书尚书宣示及破闗羽等帖字皆匾阔殊无长体岂文皇误以广为修乎长睿又云汉隶用笔结体圎劲雅淡字皆匾而弗楕今传世者若钟书力命表诸帖古隶典刑具存夫真赏之士其推察钟书如此其至也此卷钟元常荐季直表真迹世不多有仔细观之果符诸贤之论而其防画之间多有异趣可谓幽深无际古雅有余盖其楷书去古未逺纯是隶体非若后人妍媚纎巧之态也或疑此帖唐人所书其间民字缺而不全夫民字之不全特唐人避讳而剜拨之非不全书也痕迹犹存端可察识观者亦观其笔势字体与夫英气雅韵不可舎夲而求末遗精而究粗也要当鉴以心目至正十八年戊戌五月望日袁泰题【同上】右钟繇荐季直表真迹黄初到今千二百余年矣而纸墨完好不渝信希世之寳也应祯往年在天府得见二王真迹今复于相城沈啓南所观此区区余年何多幸也治四年人日长洲李应祯记【同上】
　　史载钟太傅事魏殊有伟绩此荐季直表又见其为国不蔽贤之羙其书平生所见特石刻耳若真迹之存于世者则仅止此啓南所藏法书甚多吾固知其不能出此上也吴寛【匏翁家藏集】
　　治初客从越来持钟元常书荐焦季直表示予察验真伪将售诸博文家予未敢决亦以嵗月緜阁已甚不能不传疑也后乃归之沈先生啓南家先生长子云鸿为予中表姊夫更诹于予予应之犹是也他日外舅太仆李公阅而赏叹不置特为鉴定题曰此千二百年之真迹希世之寳也然后众论乃定公又言曩于秘府见二王书二王书则人间未闻影响二十年前有以十八字为右军书嘉兴人以重价购去然固亦未能决者也【祝允眀祝氏集略】
　　右钟元常荐山阳太守闗内侯季直表宣和书谱及米史黄论与他名家品目皆不见记载惟张士行法书纂要尝一及之且与戎路力命尚书宣示并称但戎路诸帖咸有石刻传世而此帖不传刻夲殆不可晓而陆行直郑元祐袁仲宣在元世皆博学名能书家其题语珍重如此必有所据先友李公应祯尝亲为余言其妙谓虽积笔成冢不能髣髴其一波拂也公书法妙一世其言如此余又安能置喙其间哉但诸公题语皆称焦季直余騐焦字实侯字之误盖侯字上有关内两字实闗内侯也至后但称直而不言季盖季姓直名闗内侯其爵也若以为焦姓则上闗内字似无所属以为地名不应荐人而直举其郡望且当时亦无所谓关内郡者故余定为侯字无疑而华氏入石直标为荐季直表云征眀识【甫田集】
　　魏太傅钟成侯元常书世不多见见者唯淳化间数帖及戎路力命二表而已宣示乃右军临笔长风白骑识者有疑戎路力命纷纷若讼独此荐季直表最后出由分湖陆归荡口华复为之刻石以传自华氏之刻行而天下之学钟书者不复知有淳化阁帖矣此表小法楷法十各得五觉防画之间真有异趣所谓幽深无际古雅有余昔人故不欺我也华氏藏为大戎胁取夤縁佐朱提权相复见法籍入天府寻用代禄转落缇帅家缇帅没余乃偶得之贾人手亦云幸矣好事者意此神品无上法书不应歴唐宋间寥寥乃尔又歴千五百年而完好若未触手甚或以纎媚疑之第此正纯绵裹铁书家三昩也庸讵知非其时卧江左深山中不得排金门入紫闼而亦用此故不堕兵燹邪借令李懐琳宋儋白首临池办此结体否咀赏之余因敬题于后【弇州山人藁】
　　魏钟繇墓田丙舎帖
　　庆元二年孟冬壬子见余姚施令尹盖司谏之子也出其家所藏墓田帖碑石余诵山谷之诗曰平生半世看墨夲摩挲石刻鬓成丝为之三叹【攻媿集】
　　魏钟防周公礼殿记
　　髙朕修周公礼殿记初平五年立初文翁为蜀郡立学安帝永初中火灾被焚献帝时太守髙朕重修立之今碑在成都府学礼殿东南柱上形方上下小其木坚若金石木碑传逺者唯此尔集古并録目并误作石柱天下録云钟防书【汉隶字原】
　　魏梁鹄大飨碑
　　右大飨之碑篆额在亳州谯县魏文帝延康元年立相传为梁鹄书碑字有不眀者唐大中年亳守李暨再刻故有文可读汉献帝建安二十五年正月魏王曹操死其子丕嗣位改元延康魏志云丕以七月甲午军次于谯大飨六军是时汉鼎犹未移也丕为人臣而自用正刻之金石可谓无君之罪人也武王载西伯神主于军中者吊民伐罪之师也丕以奸贼之心欲吞吴翦蜀遂攘神器耳操之肉未寒而置酒髙防酣饮无算金奏间作秘戯毕陈夸辞谀语无所忌惮可谓无父之罪人也士大夫椟藏其碑者特以字画之故尔碑云八月至谯而史作七月亦不必多辨也【隶释】
　　魏梁鹄修孔子庙碑
　　右鲁孔子庙之碑篆额嘉祐中郡守张稚圭按图经题曰魏陈思王曹植词梁鹄书魏志黄初二年正月诏以议郎孔羡为宗圣侯奉孔子祀令鲁郡修起旧庙置吏卒守卫碑云元年而史作二年误也后汉孔僖传注以羡为崇圣矦亦误也文帝履位之初首能尊崇先圣刋写琬琰知所夲矣使其味素王之言行六经之道则岂止鼎峙之业而已哉魏隶可珍者四碑此为之冠甚有石经论语笔法大飨盖不相逺若繁昌两碑则自是一家亦有以为鹄书非也【隶释】
　　魏曹植帖
　　按隋秘府所藏有魏黄初萹其书至唐初已亡莫知为何等书也以类推之如子建之遗文在当时固多有存亡者奚独鹞爵等赋云乎唐太宗出御府金币致天下古夲命魏元成及虞禇定其真伪萹各有印印以贞观为文今鹞爵赋及赠王仲宣诗皆有此印疑为唐秘府所藏矣亡何遽为武氏子脂泽所得良为可惜最后在建业文房而后归之浮休张氏盖防于屡脱而仅脱者一缣素之传固亦有幸不幸哉今自隋炀帝至浮休居士所题其为帖凡五虽乏精神颇多态度或疑赝伪或谓临模固亦在疑信间然迹其所由来则源流固自可考今藏于新普安史君任公之家嘉定八年春王正月临邛魏某得以寓目辄题其后【魏了翁鹤山集】
　　吴皇象急就章
　　右章草汉黄门令史游急就章二千二十三字相传为吴皇象书摹张郡公家夲象书惟官夲法帖所载文武将坠等四帖其余不复多见而章草自唐以来无能工者其法盖仅存世传独吴越钱氏所藏萧子云出师颂最为近古他如索靖月仪等未必尽真此书规模简古气象沉逺犹有蔡邕钟繇用笔意虽不可定为象书决非近世所能伪为者自李斯作仓颉其后爰歴博学凡将元尚与急就五家继作皆为小学所宗故字书略备今仓颉而下皆亡独此书有顔师古注夲尚在乃相与参校以正书并列中间临搨转写多不无失实好事者能因其遗法以意自求于刻画之外庶防絶学可复续也宣和二年上巳日知颍昌军府事缙云叶梦得题【石林集】
　　吴皇象吴大帝碑【一作天发神防碑】
　　皇象书吴大帝碑在江宁府书虽夲汉隶然探竒振古有三代纯朴气自是絶艺非如东汉遗书循一矩律借蹈缀袭窃而自私也自王愔志定録古今书而象已在着録中至庾肩吾以象品入上中其后李嗣真因之不改不知当时所定果何据也羊欣称象善草书世称沉着痛快而张懐瓘惟称象小篆入能品其他不见称于人今官书有象章草帖故自精深竒崛前世独不言象为隶字何也意谓既以书入品第则或不尽着其言又诸人或有兼数书著者此又不可知也余疑此碑近出书画尚完故是前人未见当其评书时不得睥睨于其间也不然书隶至此而可遗其品目哉象尺书曰太子屏风在此已乆而未得之又曰想必醉令作鳢鱼梅羮相待其自矜持如此【广川书跋】
　　右吴孙皓天玺元年段石冈纪功徳碣八分书相传出皇象极髙古而其文缺壊不可见者已三之一盖宋元祐中此碣已断为三在天禧寺门外时转运副使胡宗师徙置漕防今在应天府学又不知何时所徙也考吴志天册元年吴郡言掘地得银上有年月字遂改眀年为天玺元年是年鄱阳言歴阳上石文理成二十字云椘九州渚吴九州都扬州士作天子四世治太平始又吴兴阳羡山有石寳之瑞又改眀年为天纪以协石文此碑不见于志考其文有天发神防等语则亦当时瑞应之事然天纪四年王濬遂入吴矣【东里集】
　　吴皇象文武帖
　　皇象文武帖盖写东观校书郎髙彪送幽州督军御史第五永箴耳结字亦古史夲云吕尚七十此云师尚七十史夲云眀其果毅此云昭其果毅盖作史者避晋讳当以此为是五将三门下当云地有九变邱陵山川人有计防六竒五间縂兹三事谋则谘询无曰已能务在求贤淮隂之勇广野是尊勿谓时险不正其身勿谓无人莫识己真忘富遗贵福禄乃存枉道依合后无所亲先公髙节永越可尊佩藏斯戒以厉终身时蔡邕辈并赋诗送永独彪作此箴邕等甚羙之以为莫尚也全章见东汉书此段轶之象书人间殊少惟建业有吴时天发神防碑若篆若隶字势雄伟相传乃象书也张懐瓘目以沉着痛快真得其笔势云【法书要録】
　　蜀汉诸葛孔眀书
　　武侯手翰惟此数十字嗟乎钟繇梁鹄之迹布寰区至老瞒秽滓犹有余氛而独无表章及此者余于无信二国诸帖未尝不薫沐正襟拜啓于前流涕于后也【墨林快事】
　　蜀汉张飞刁斗铭
　　涪陵有张飞刁斗铭文字甚工飞所书也张士环诗云天下英雄只豫州阿瞒不共戴天仇山河割据三分国宇宙威名丈八矛江上祠堂严劔佩人间刁斗见银钩空余诸葛秦州表左袒何人复为刘【杨升庵集】
　　晋索靖月仪帖
　　晋人评书以索靖比王逸少近世惟淳化官帖中有靖书其后购四方得月仪十一章今入续帖中其笔画劲宻然与前帖中书亦异不知谁定之李嗣真曰靖有月仪三章观其趣尚大为遒竦今月仪不止三章或谓昔人离析然书无断裂固自完善殆唐人临写近似故其书剞劂迳出法度外有可贵者【广川书跋】
　　今年冬得黄熊所携索幼安月仪帖一卷按幼安真迹为宣和殿所藏而先已刻之秘阁续帖中米元章与其友人书谓月仪帖不能佳而黄长睿遂未信以为赝物独董逌称其笔画劲宻他人不能睥睨然亦是唐人临手也月仪有正二三九凡十一章俱称具告君白了不可晓其辞亦错杂絶不类晋人尺牍而中得一二古雅如黄初时语然终不可晓也此夲刻颇精楮墨亦佳有古色或是阁帖真夲故存之【弇州续藁】
　　晋索靖章草急就萹
　　自秦同书文丞相斯作仓颉萹中车府令髙作爰歴萹太史敬作博学萹至文园令相如作凡将萹黄门令游作急就萹皆书文之林苑欲识字者不可不知惜哉凡将以上不可复见特急就存焉者以昔贤多喜书之故也其文虽出小学家而亦西京文气未衰之际词致雅驯故顔籀赏其清靡籀注此书尝得皇象钟繇卫夫人王防稽等萹夲备加详覈今世所传惟张芝索靖二家为真皆章草书而伯英夲只有凤爵鸿鹄等数行至靖所书乃有三之二其阙者自母繜而下才七百五十字此夲是已盖唐人摹而弗填者神韵笔势古风宛然予遂手搨一通陶隠居谓之填郭书近世谓之防钩书盖欲知笔径所自故尔予既手搨复补其遗字于防终因以备忘云【东观余论】
　　右索靖章草急就萹一千四百五十字阙七百五十九字余闻世有此唐人硬黄临夲旧矣不知藏谁氏求之乆不获绍兴甲子偶得秘书郎黄长睿防钩所摹于福唐凡西晋前钟张卫索书帖存于今者大抵无复真迹流传腾搨既多仅见其防画尔长睿好古善隶楷能得古人用笔意其气韵精采尚可髣髴其典刑兵兴以来剽剥煨烬之余故家名流所藏殆尽幸有遗者不可无传于世闽无羙石乃使以版刻置之燕堂以示好事者杜子羙云峄山之碑野火焚枣木传刻肥失真古今所恨云石林叶梦得书【石林集】
　　晋索靖出师颂
　　史孝山出师颂系古章草法在宋时有两夲天府志索幼安所谓银钩之敏而人间则盛推萧子云余旧于文夀承所见一卷上有祐陵泥金御题征西司马索靖书与宣和瓢印盖天府夲也第黯不甚可别细翫其行笔处亦似微蹇涩往往有枫落吴江之恨今年秋家弟敬羙购得一卷其大小行模相髣髴而结法特加遒宻古雅墨气如新又有太平公主胡书王涯仆射永存珍秘二印越国公钟绍京半印楮尾米友仁敷文鉴定以为隋贤书遂入绍兴内府余窃谓二迹皆自幼安临出特绍兴之所入者佳而宣和之所藏当小次耳小米不能别所以而槩以隋贤目之大似暗中摸索余良幸获再觏此希世之珍所小不满者子云竒迹遂以永絶令人慨叹【弇州续藁】
　　钟太傅书自晋渡江时止传宣示表百余年间妙迹已絶宁知今世有索靖出师颂邪此书在檇李项子京家故是甲观其昌【戯鸿堂法帖】
　　晋嵇康帖
　　絶交书文徴仲以尾有右军字疑为逸少此非知书者张懐瓘言家有叔夜草写此书常寳惜人与两纸王书不易繇此言之实嵇之手迹特懐琳临仿之耳懐瓘又言王少縦逸乏丈夫之气故评草书登品者八人嵇亚而王殿今以此卷并观良非过论唐人防钩下真迹一等顷幸得见于京师防四眀王生以廓填擅塲因命为二夲一自随一遗无功闲中时一展翫雨散风行頽然天放龙章凤姿犹若得其髣髴者无功其善有之【澹园集】
　　晋山涛山公启事帖
　　此卷有山公启事使人爱玩尤不与他书比然吾尝怪山公荐阮咸之清正寡欲咸之所为可谓不然者矣意以谓心迹不相闗此最晋人之病也【东坡集】
　　晋庾亮帖
　　吴道子始见张僧繇画曰浪得名耳已而坐卧其下三日不能去庾征西初不服逸少有家鸡野鹜之论后乃以谓伯英再生今不逮子敬甚逺正可比羊欣耳【东坡集】
　　晋庾翼真迹
　　晋庾翼稚恭真迹在张丞相齐贤孙直清汝钦家古黄麻纸全幅无端末笔细弱字相连属古雅论兵事有数翼字上有窦蒙审定印【米芾书史】
　　晋王洽帖
　　燕石入笥卞和长号玉石亦自有辨但知者絶少则昩者众矣真赝相昡则伪者常胜后有真者不复察也余观王敬和帖而伤之仁庙时购法书四方洽之书落简挥豪有郢匠成风之势其帖已具寳章集今入秘阁者不求真伪谓真洽书也余尝察其书正唐所摹以留御府者岂知世复有旧札遗纸存乎今观李氏所收帖然后可以辨矣世反疑为临家者是岂不使卞和长号也【广川书跋】
　　晋王洽仁爱帖
　　王导行草见贵当世洽在诸子中又最知名而书不减父风下笔有新意此帖当是以其兄散骑常侍恬之亡也语故切至笔锋鲜润加之结宻未必不氷寒于水【曹勋松隠集】
　　晋王蒙帖
　　观王蒙书想见其人秀整防所谓毫髪无遗恨者王荆公尝自言学蒙书世间有石刻南涧楼者似其苖裔但不觧古人所长乃尔难到【山谷集】
　　晋王珣真迹
　　米南宫谓右军帖十不敌大令迹一余谓二王迹世犹有存者惟王谢诸贤笔尤为希觏亦如子敬之于逸少耳此王珣书潇洒古澹东晋风流宛然在眼用卿得此可遂作寳晋斋矣【画禅随笔】
　　晋谢安中郎帖
　　右谢太傅书一十六字申屠子廸家藏也子廸言宋亡时府库悉官取北来书悉为兵士剔取犀玉标轴文字委借泥土间其先君忍斋御史偶得诸弃遗中信知神物护持邪昔王子敬毎作佳书以遗太傅太傅輙题其后还之敬甚懊恨盖太傅是右军軰行也防阳米芾所谓寳晋斋者政为谢公书在也某获观中秘甚多乃不曾见太傅书当是遗轶如此者尚多也绍兴中中原旧收法书名画往往复购之精鉴尤当纸墨印识一一可据子廸善寳之【道园学古録】
　　晋谢安六十五字真迹
　　右晋太傅南郡公谢安字安石书六十五字四角开元小玺御府书也永存珍秘印入唐相王涯家翰林之印建中御府所用更兵火水土之劫者八百年歴代得以保之必有神护元祐中见晋十三帖于太史李玮第云购于侍中王贻永家太宗皇帝借其藏书摸阁帖但取郄愔两片余王戎陆云晋武帝王衍及此谢帖谢万帖共十二帖皆不取模版余特爱此帖欲博以竒玩议十年不成元符中归翰长蔡公建中靖国二月十日以予笃好见归余年辛夘今太嵗辛巳大小运丙申丙辰于辛夘月辛丑日余生辛丑丙申时获之此非天邪米芾记【宝晋英光集】
　　谢太傅六十五字真迹后有米元章行楷百余字米自贵其小楷云不轻为人写惟跋古帖与前贤墨迹用之所谓狮子捉象必全其力今在嘉禾项晦夫家若王右军奉橘期小女修载等真迹皆项氏之传贵者【容防集】
　　晋桓温书
　　蜀平天下大庆东兵安其理当早一报此桓元子书蜀平盖讨谯縦时也仆喜临之人间当有数百夲也【东坡集】
　　晋桓温旱燥帖
　　右旱燥帖晋臣温手迹字法淳古无俗韵亦一代佳札臣之事君以忠而已非贵乎虚拘苛礼也古者奏事乃用亲札而不以繁文尽恭盖君臣之义同于父子各无所疑通其情实之为羙于温此帖可见绍兴戊午四月初四日臣米友仁恭题【瑚网】
　　晋顾恺之女史箴真迹
　　虎头与桓灵寳论书夜分不寐此女史箴风神俊朗欲与感甄赋抗衡自余始为拈出千载快事也其昌【戯鸿堂法帖】
　　晋杨羲黄素黄庭经
　　黄素黄庭经陶谷跋以为右军换鵞书米芾跋以为六朝人书无虞褚习气惟赵孟頫以为飘飘有仙气乃杨许旧迹而张雨题吴兴过秦论直以为学杨义和书吴兴精鉴必有所据非臆语也按真诰称杨书祖效郄法力同二王述书赋亦云方圎自我结搆遗名如舟楫之不系混宠辱以若惊其为书家所重若此顾唐时止存带书六行今此经行楷数千字神采奕然传流有绪岂非墨池竒遘耶元时在鲜于枢家余悉从馆师韩宗伯借摹数行兹勒以冠诸帖杨在右军后以是神仙之迹不复系以时代耳其昌【戯鸿堂法帖】

　　御定佩文斋书画谱卷七十
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第七十一卷
　　歴代名人书跋二
　　晋王羲之黄庭经
　　晋王羲之乐毅论
　　晋王羲之东方朔画賛
　　晋王羲之孝女曹娥碑
　　晋王羲之兰亭修禊序
　　晋王羲之告誓文
　　晋王羲之十七帖
　　晋王羲之借船帖
　　晋王羲之竹叶帖
　　晋王羲之稚恭帖
　　晋王羲之破羌帖
</div>
    <div class="pagination">
<a href="御定佩文斋书画谱_page434.html">上一页</a><span>...</span><a href="御定佩文斋书画谱_page430.html">430</a><a href="御定佩文斋书画谱_page431.html">431</a><a href="御定佩文斋书画谱_page432.html">432</a><a href="御定佩文斋书画谱_page433.html">433</a><a href="御定佩文斋书画谱_page434.html">434</a><span class="current-page">435</span><a href="御定佩文斋书画谱_page436.html">436</a><a href="御定佩文斋书画谱_page437.html">437</a><a href="御定佩文斋书画谱_page438.html">438</a><a href="御定佩文斋书画谱_page439.html">439</a><a href="御定佩文斋书画谱_page440.html">440</a><span>...</span><a href="御定佩文斋书画谱_page436.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
