<!DOCTYPE html>
<html>
<head>
    <meta charset="UTF-8">
    <title>六艺之一录 - 第 641 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 641 页/共 664 页</h1>
    <div class="content">　　徐子先自笑札【小行书乌丝阑笺】
　　窃尝自笑且自恨世间之阘茸未有过于弟者也而年来尤甚应酬之书堆案盈几必使人敦迫至再至三即黾勉作答稍无人来剥啄即日复一日乃至迁延嵗月耳迁延既乆愧负既积更难伸纸如书生赖学愈久愈怖也即如老亲家濒行雅爱超逾常格入都已来再承手翰申以重贶然自张年兄使者却还尔时一失便日延一日以至于今所以然者嵇叔夜只是一懒而弟又益之病与冗焉夙昔多疾疢至今始衰更非畴昔昨嵗偶以多言之故谬用厯法见推初意亦知其难苐此事三百年来无人讲究如偶有所见而复尔推委似非古人进不隠贤之义是故有相谘问者不敢不竭尽底里自后又不得不向此中一研究而精力未及又无佐史可分益令万事都废自惟欲遂以此毕力并应酬文墨一切迸除矣何者今世作文集至百千万言者非乏而为我所为者无一有厯虽无切于用未必更无用于今之诗文也况弟辈所为厯筭之学渐次推广更有百千有用之学出焉如今嵗偶尔讲求数种用水之法试一为之颇觉于民事为便今为二三相知所迫已付梓人尚未及卒业请教耳小儿处有一稿亦略晓其法尚未能全谙也此等事非老亲家夙昔同志岂敢发此狂僭之言乎万惟秘之弟年来百端俱废者大半为此事所夺然此事毕竟浩非有同志同业数辈益以书佐未易得了弟姑为所得为以竢其人如老亲家暨三太翁则所日夜冀望北来者也料今秋必奋图南之翮秋冬之交可得握手道故矣
　　薛明益与少室札
　　疏先生搜罗丘索吴人士罔不仰之区区岳事必且一网无遗者一半云云方以为先生非秘即谦言耳乃复固让如此耶苐言之恐无信者蒙扇头细楷精絶目力如童令人叹服尚有所求总容怀报承发桯史虽不详岳事然不可不卒业今日为武司农见召明日塾师到馆皆不能对案计望左右可归赵矣弟既蒙雅爱尚须沐浴愿封谈岳祗以鲁钝善忘必求不惮烦劳再检祠録一览不啻以金鎞济蒙叟也功德岂可量哉敢此申恳幸惟慨诺不具教下薛明益顿首大宗工少室先生足下　纲鉴恐未悉故琐琐如此伏冀原亮
　　口正志片言期许帖【行书朱丝阑纸本】
　　足下猥以好者之口信一不识面目之人片言期许遂欲定为白首之交俯仰今古良足矜诧然亦以不得见足下为憾固知造物者忌之要自有合并时耳弟庐栖三载塞兑守雌自分名不挂通人之籍矣顷荷主恩移擢理官疏肠褊性动与世忤岂若婆娑山岩优游载籍可借以无咎无誉而二三君子谕以大义督之就道勉欲于此月中旬渡江泛彭蠡矣此行倘挹九华匡庐之胜其恨不得与足下同游更当何如声逺寓荆溪未有合者独谬辱奬借时时把臂论心此推足下爱不浅宗逺境与行合亦不多得识足下在吴生之先尤其竒遘也海公别去即世外人无儿女子态亦有依依不忍舍者然弟不久当作还山计与二三知己结社以老耳匆冗中草率据案布候扇头一律聊伸积懐殊不足以酬珠玉也诸惟神照不尽瞻驰弟正志九顿首　左乏
　　黄铜山【道周】与蒋八公札四则
　　八公阁下知垂念之至凡可以开天心起月骨者阁下必念之熟矣秦弦以黄绢解辜嘉留以索菓脱网周肉非黄羊命随野鹿防阁下谁复生我者叔向有言能救我者唯祁大夫耳纶扉天上谁传羊舌之言生平孤挺枝叶无隂死生区区己委之命必使圣主不失其仁贞士不伤其身亦君子之所厪闵也六月二十日南昌字已坠黒海不问慈航然犹白日清昼也乃云某以三百金买涂某又云某受石帆百金如此鬼梦谁为受者即如一仆柴敬十月始来而坐送润山书拟徒悠悠苍天此何人乎欲岀一疏到底不敢诗云匪言不能胡斯畏忌正如昔人所云不过使后人惜之耳徐蓼老傥晤亦幸商之讲学结社业已自认罪过至如送礼求荐餽金求救人类中宁有此理昔子瞻不辩苏朱晦翁不辩祠魔正叔亦唯唯受罪今即不敢辩今宁无有心眸人相痛惜者东翁撰文蚤晩面阁亦幸及蚤商之迟爰书成无及矣草草仰付一笑
　　防绎时习不愠之诲切实受用然去住未定下手跕脚了无是处前为易象正完之已久而同人借钞逾月未毕未有以请教者狱市中卖朝冠亦徒为人骇叹耳更十日当追还以乞鉴定近见报才知禁旅事动圣念此均在戊寅四月叩头力争者也惜天听之逺耳大司寇此又请告则疏未得上虽求极边安可得乎写孝经已过五十部意亦稍倦别欲起草又苦无书每想一事瞠目长叹而已尊翁资如何可受今借孝经二本导还之【阙】　事都不复知如督抚俱在则尚可收拾终是抛弃不得自武陵议弃义州来宁锦已不能独存惜前疏之躭阁也从祀疏岀年阁手中亦是圣贤灵慧然非罪人所当闻耳红毫笔号调元者再给二枝则事济矣余惟谢谢不悉
　　井底望星辰率率书今文六十五本意倦甚乃取少时定本书之又二十五本如铁皂荚之破香气也此事红疏甚详不宜更定然自唐人而下异论间兴先儒亦疑其阙误近防稽虞本及中州吕本吾乡子刻皆依国学所颁石台耳此中无书不复记忆骤书定本恐滋唇舌有乖艰贞之义今已不书矣愿台翁为掩其疵也今文皆散去唯定本在一二吾辈处想省诸烦喙得教甚感感也诸听苍穹不敢复云赐炭已领悉前蛋粟幸都拜惠但岀入未便多间二日鸣谢为迟悉覆盖之有左传幸覔一部查对数日也闻亨老异信未审果否竟寂寂亦异事也
　　周廷鑨张寿孙二跋见前
　　释彞简佳偈帖【行书】
　　彞简再拜报恩仆至承佳偈和章见寄读之其于髙妙处深知径山家法得不寂寥甚慰甚慰然龙河热铁轮若非老汉也难当此一笑一笑但老病之躯致贤弟有寒暑之念衣衾逺及不胜愧感鹤林青鞵报恩茶壶卧褥等物同至一日之间得整旧仪何以当此相见时就出此简致谢幸甚天禧方丈亦为助喜嘱笔申意不一一彞简再拜复甘露堂上和尚法弟五月十六日







　　六艺之一録巻三百九十九
<子部,艺术类,书画之属,六艺之一录>
　　钦定四库全书
　　六艺之一録巻四百　　　　　钱唐倪涛撰
　　厯朝书谱九十
　　名人题画诗词墨迹　　郁逢庆书画题跋记
　　倪元鎭松亭山色图
　　阿翁好读闲居赋桃李春风满庭戸时与华阳道士行还隣甫里先生住寳净僧居共斋粥已防富贵如风雾我来三宿夜连床行路荆榛嵗将暮
　　沈周题云云林先生戱墨在江东人家以有无为清俗今此笔为华阳赵文美所得持来求防因次先生韵华屋不能留此图秀色今来照书戸夸父空将碧嶂移羽人仍在丹邱住非人玩物物玩人老墨重披眼迷雾门前桃李换春风只有青松自迟暮
　　惠山图【前人】
　　至正五年三月八日素先生来林下瓒乃赋诗曰呉淞江水春映江浪波沄沄霞影红畊田凿井居其左令我长懐甫里翁梦见维舟江畔栁剥啄敲门散杯酒整冠起接平生欢石径兰芳重携手　雨后共行林下正见山先生命瓒冩之画记因书
　　王叔明华溪渔隠图
　　原题御儿西畔霅溪头两岸桃花緑水流东老共酣千日酒西施同泛五湖舟少年豪侠知谁在白发烟波得自由万古荣华如一梦笑将青眼对沙鸥
　　唐曹覇玉花骢图
　　雍虞集云髙秋风起玉闗西浴鐡新来十万蹄貌得当时第一匹昭陵风雨夜闻嘶
　　梅道人墨竹
　　竿竿有参差叶叶无量限不根而自生换却诸天眼仲圭原题吴郎生平真不俗千畆琅玕在渠腹有时冩出与人防叶叶枝枝动寒緑之子爱之如千金袖中戞戞鸣玉音莫教风雨化龙去明日葛坡何防寻雪山文信
　　曹云西山水
　　旭日耀苍巘毕岚生嫩寒幽人诗梦醒清响得松端会稽王元章
　　笔底江山不露锋茅茨十尺倚长松采芝空谷归何地知在晴云第几重郑明徳
　　晴旭流辉耀翠防萝烟开处啓荆扉涧桥两两提筐子疑在深林采药归武林顾易
　　倪云林林堂诗思图
　　林堂竹树蔼交隂求友嘤鸣亦好音诵诸生时列坐邑中宓子但鸣琴七月廿三日冩林堂诗思图并诗以遗又新茂才瓒
　　宋杨补之无咎画梅四帖
　　渐近新春试寻红瓃经年踈隔小立风前恍然初见情如相识　为伊只欲颠狂犹自把芳心爱惜传语东君乞怜愁寂不湏要勒【右未开】
　　嫩蕊商量无穷幽思如对新妆粉面微红檀唇羞唘忍笑含香　休将春色包藏抵死地教人断肠莫待开残却随明月走上囬廊【右欲开】
　　粉墙斜搭被伊勾引不忘时霎一夜幽香恼人无寐可堪开匝　晓来起防芳丛只怕伊危稍欲压折向胆瓶移归芝阁休薰金鸭【右盛开】
　　目断南枝几囬吟绕长怨开迟雨浥风欺霜侵雪妬却恨披　欲调商鼎如期可奈向骚人自悲頼有毫端司成氷影长似芳时【右将残】　范端伯奕世勋臣之家了无膏梁气味而胸次洒落笔端敏防视其好尚如许不问可知其人也要须再作四篇共附此画庶衰朽之人托以俱不冺耳乾道元年七夕前一日癸丑丁丑人杨无咎补之书扵预宁俗舍
　　元柯九思和　懊恨春初飘零月下轻离轻隔重醖梨云乍舒椒眼羞人曽识　已堪索笑寻檐早准备怜怜惜惜莫是溪桥才先开却试驰金勒【右未开】姑射论量渐消氷雪重试新妆欲吐芳心还羞素脸犹吝清香　此情到底难藏悄黙黙相思寸肠月转更深凌寒等待更倚西廊【右欲开】
　　翠苔轻搭南枝逗暖乍收渐霎乱挿繁花快张华宴绕衣千匝　玉堂无限风流但只欠些儿雪压任选一枝折归相伴綉屛花鸭【右盛开】
　　璚散残枝欵欵度竹迟迟欲诉芳情曲中曽聴畵里重披　春移别树相期渐老去何须苦悲人日酣春脸霞清晓复记当时【右将残】　补之词翰称妙一代此巻尤佳其栁梢青四词可以想像当年风致勉强续貂以贻好事丹邱柯九思书扵云客阁至正元年冬十有一月日南至也
　　赵氏三马巻　第一帧赵文敏公北骑御青骊图第二帧赵总管仲穆奚官玉花骢图第三帧赵知州彦徴奚官御赤骝图为雪庭作
　　僧房曽见冩麒麟人已云亡纸墨新寂寞九原无吊处至今仍羡执鞭人　骥子生来相竒满沟汗血落胭肢空门纵有防经日得佀牵过向玉墀庐陵张昱为雪庭禅师题
　　松雪当年称独歩子孙今日踪遗风香凝淡墨连钱碧色染秋毫汗血红济济奚官顔似玉昻昻龙种气如虹春风满辔初牵出对立长鸣兾北空燕山哈珊沙【按哈沙应改哈斯实喇因题畵手迹故仍其旧】
　　云林惠麓图
　　秋声吹碎江南树正是潇湘肠断处一片古今愁荒碕水乱流　披图惊嵗月旧梦何堪説追忆漫多情人间无此清
　　右调菩萨蛮筠庵王国器
　　八月梁谿新雨霁溪南溪北水交流徴君涤砚临池后貌得碕湾几树秋王
　　石硙清泉急晴山緑树多云林山下风景近如何袁飬福
　　王叔明坦斋图
　　老来自觉笔头迂冩畵如同冩书黄鹤一声山馆静道人正是午参余
　　陈植号慎独痴叟常冩江浦树石苍莽踈宕有子久气韵上书一絶云无多茅屋沧波逺一半青山竹树遮宛似吾乡荒寂地直疑割我白鸥沙
　　钱舜举金碧山水巻
　　烟云出没有无间半在空虚半在山我亦闲中消日月幽林深处聼潺湲　自题
　　云林古木竹石
　　篝灯共聼萧萧雨已是催花二月过翠竹乔柯浑漫兴砚山忽觉藓文多　自题
　　清诗萧散肥仍瘦淡墨淋漓密更疎三絶真能入三昧令人相对忆倪迂每见云林小幅未尝不佳此纸尤其得意之笔也非得荆闗肯綮者能之乎　右章宪题
　　吴仲圭松石图
　　研池漠漠吐墨汁苍髯呼风山鬼泣涛声破梦鐡骨冷露影濡空翠毛湿徂徕千老云烟湖山九里甘萧瑟何当阅此明下长对诗人弄寒碧至正四年夏四月雨梅道人戱笔
　　赵松雪落花逰鱼图
　　溶溶緑水浓如粲风送落花春几多头白归来旧池馆闲防鱼泳白沤波　原题
　　王叔明丹山瀛海巻
　　人生不富贵何如学神仙神仙之居隔海水楼阁缥渺栖云烟居中有人白玉佩从之必受隂符篇我年十五颇好道生脱筒无宿縁龙驰虎走髪欲白忍能坐受凡火煎只今四十转多病安得灌溉筋骨坚业风动地海波立且复握荒山颠通道士知姓全前朝外家籍蝉聮目击不待以口传髙冠岌岌衣翩翩子当箕厯星斗旋有文秘在璚山邉鬼神当受子所鞭鸿蒙一气根先天尔必防持勿弃捐人间大药长绵绵采之以时性要风霆出没皆自然琅函玉笈陈真篇子今归买苕上船我亦理棹沙舟前遥知登堂拜家庆挑灯笑语夜不眠王祥氷鱼晓入馔闵损芦花寒独贤男见名莭多爱惜玉皇香案在寸田水晶宫中不受暑菱叶参差渡南浦胶山九月望君来石坛夜扫黄花雨　陈方子直题
　　马逺四皓奕棋图
　　商山魏魏上有紫芝采芝可疗饥何独西山薇西伯养老去古逺而独夫杀士吾将畴依夘金之子海内威罗络龄龁将奚为平生不识下邳儿肯随汉邸同儿戱甪里绮里无人知抱道老人防稽杨维桢在云间草阁书
　　已剖巴陵橘犹歌商岭芝避秦非避汉一出系安危曲江钱惟善
　　白髪商山老清风扇入垠能安汉基业頼此秦遗民好爵非爱慕长松相主宾亦有种桃者武陵溪水滨倪瓒
　　宋燕穆之山居图
　　溪路迢迢绕碧峯白云迷却旧行踪买舟归去山中住终日茅亭坐聼松山邨仇逺
　　竒峯如畵翠娟娟茅屋溪桥埜连日暮归舟何处去满江风月兴悠然玉几约翁题
　　半间茅屋垂杨外一个归舟浅水邉三老不知尘世换青鞋竹杖聼潺湲释慧云
　　江山万里真如畵曽向钱塘江上防今日接图成旧梦半风雨杂奔湍吴僧汝奭题
　　依稀庐岳髙僧舍彷佛商山隠者家我亦抱琴酬素约白云深处拾松花胶东生冷谦
　　题心上人得拙无为所藏燕侍郎畵山水图歌　山木惨淡云茫茫画师何人燕侍郎侍郎笔迹世罕得此幅乃是拙公之所藏拙公平生好竒古拾畵收书用心苦白头老死峩山下散落人间弃如土上人何从得此图年来纸墨将糢糊层崖叠嶂失向背茅屋松门疑有无洞庭天寒风景暮窅窅沧波隔烟雾归来不自辨东西但记前冈两松树过桥三人立者谁就中似有逺法师披图感叹尘满眼我欲匡庐寻紫芝至正九年六月书扵碧山吴释宗衍道原
　　穆之材艺动仁宗宠渥时时下九重怪底风云连海岱溪藤未朽墨花浓至正二十五年乙巳九月望后五日吴郡万金题
　　温日观蒲萄
　　眀月清风宗炳社夕阳秋色庾公楼脩心未到无心地万种千般逐水流日观
　　浓淡累累半幅披却疑月架影参差慿君闲取乗槎使还似宛西旧折枝蜀益州张梦应敬题
　　吴绡蜀茧笔底墨云飞一片秋腴收得骊龙颔下珠　兴来一扫惜处有时悭似寳雾叶烟条几度西风吹不凋
　　减字木兰花山隂曽寅孙奉题
　　昔年添竹延秋蔓露叶离披马乳寒今日天涯忽开巻还如架底夜凉防　一片秋云江上影老禅收拾入蒲萄小剰有诗为伴不博凉州意自高鄱阳仲舆叶衡题
　　老僧墨妙遍中州好事携将万里逰要识色空同不朽龙须马乳等浮沤明瑞顿首
　　晋顾恺之畵洛神赋图　宋髙宗绢上行草书洛神赋后欵云徳夀殿书
　　花石纲开四海分西湖日日雨芳春孔明二表无人读徳夀宫中冩洛神　赵岩
　　钱舜举孤山图　仿赵千里金碧山水巻首有霅溪诗畵四大篆字鄞郑沂后图长三尺霅溪自题云
　　一童一鹤两相随闲歩梅邉赋小诗踈影暗香真絶句至今谁复继新词吴兴钱孟举
　　钱舜举竹林七贤图
　　昔人好沉酣人事不复理但进杯中物应世聊尔尔悠悠天地间媮乐本无愧诸贤各有心流俗无轻议　原题
　　门巷寡辙迹静对溪南竹溪水净堪染竹色与溪緑有时淡相向襍抱如莹玉安得万篬筤遍植青溪曲岂无嵇阮辈遁世遵徃躅浩歌日酣燕达生亦云足徃嵗居建康青溪第一曲与篬筤谷相对忆竹林
　　众君子故有此作今观图书后
</div>
    <div class="pagination">
<a href="六艺之一录_page640.html">上一页</a><span>...</span><a href="六艺之一录_page636.html">636</a><a href="六艺之一录_page637.html">637</a><a href="六艺之一录_page638.html">638</a><a href="六艺之一录_page639.html">639</a><a href="六艺之一录_page640.html">640</a><span class="current-page">641</span><a href="六艺之一录_page642.html">642</a><a href="六艺之一录_page643.html">643</a><a href="六艺之一录_page644.html">644</a><a href="六艺之一录_page645.html">645</a><a href="六艺之一录_page646.html">646</a><span>...</span><a href="六艺之一录_page642.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
