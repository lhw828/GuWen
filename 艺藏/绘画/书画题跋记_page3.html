<!DOCTYPE html>
<html>
<head>
    <meta charset="UTF-8">
    <title>书画题跋记 - 第 3 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书画题跋记 - 第 3 页/共 44 页</h1>
    <div class="content">　　延祐五年九月既望画于大都寓舎　　　子昂
　　第二帧赵总管奚官御玉花骢图【后题云】
　　至正十九年嵗己亥秋九月画于龙华宝阁
　　仲穆
　　第三帧赵知州奚官御赤骥图【后题云】
　　至正庚子十月初吉为雪庭作于钱唐之龙华宝阁
　　彦征
　　僧房曾见冩骐驎人已云亡纸墨新寂漠九原无吊处至今犹羡执鞭人
　　骥子生来骨相奇满沟汗血落胭脂空门纵有防经日得似牵过白玉墀
　　庐陵张昱为雪庭禅师题
　　右湖州路总管赵公仲穆与其子莒州知州赵彦征所画二马气韵精神各得其妙总管笔法得曹将军为多知州笔法得韩干为重独文敏公兼曹韩而获其神妙此所以名重千古无愧前人雪庭禅师与总管公为心交父子之间同为知已王在文敏公为外祖总管为母舅知州为表弟岂敢品题哉实识悲
　　感耳　　　　　　　　王谨书
　　松雪当年称独步子孙今日继遗风香凝淡墨连钱碧色染秋毫汗血红济济奚官顔似玉昂昂龙种气如虹春风满辔初牵出对立长鸣冀北空
　　燕山哈沙【下用朱文子山二字图书】
　　吴兴妙笔传家世搃画天闲汗血驹万里归来秋露晓圉人牵去牧龙蒭
　　太守旧图如璞玉拾遗新画抵南金玉骢已向天闲老赤骥犹怀万里心　太食哲马
　　郭祐之题赵文敏画马云世人但説李龙眠那知已出曹韩上文敏见之谓曹韩固不敢当使龙眠在固当与抗衡也其自许如此锡山安君尝得其子集贤与诸孙彦征画马聨轴王叔明题其后并论其父子笔法所出而尤盛称文敏得曹韩之妙顾卷中无文敏之笔非阙典欤安君乃别购文敏一马标诸手简遂成合璧持来示余俾题其后于戏曹韩龙眠盛矣然其后皆无所闻岂若赵氏祖子孙三世且于一轴之中并臻其妙殆古今一见耳岂曹韩诸人所得而拟耶若安君者其亦知所尚哉【安君名图字民泰号桂坡锡山人】嘉靖壬辰二月既望文征明题
　　云林惠麓图
　　元镇冩赠仲明辛卯十一月二十日　廿二日复从仲明许假此以赠陆信甫云林生记好画能官黑仲明长松磵下濯冠缨当年小笔今重展囬首兰陵梦亦惊仲明高昌名族也尝为宜兴嘉定二州同知甚有惠政余至兰陵郡每馆于其家偶冩此图赠仲明而陆信甫适至复取以遗信甫虽片纸亦可观也
　　至正廿三年八月二日偶过志学乡友书斋中忽以相示转瞬十有二年矣世殊事异为之慨然志学时寓笠泽施氏馆中瓒题
　　八月梁谿新雨霁溪南溪北水交流征君涤砚临池后貌得湾碕防树秋　　　王
　　秋声吹碎江南树政是潇湘断肠处一片古今愁荒碕水乱流　披图惊嵗月旧梦何堪説追忆谩多情人间无此清　右调菩萨蛮筠庵王国器
　　天末远峰生掩冉石间流磵络寒清因君写出三株树忽起孤云野鹤情　　　虞堪
　　葛翁井上久不住一日披图生远思记得山中有书报白云长绕嵗寒枝　　　殷防
　　云林画法学王维气韵风流或过之犹记昔年清閟阁春风吹满鳯凰枝　　　西郊唐元
　　石清泉急晴山緑树多云林惠山下风景近如何
　　袁养福
　　晓色凄凄凉雨过也应草木渐飘零水边石畔无人到惟有长松满意青　　　张纬
　　王叔明坦斋图【下有慎独清赏四字】
　　老来自觉笔头迂写画如同写隶书黄寉一声山馆静道人正是午防余　坦斋老师出宋罗文纸命作泉石老年自是不同作此应命不记嵗月黄寉山人书于坦斋仙馆
　　陈植号慎独痴叟尝写江浦树石苍莽踈宕有子久气韵上书一絶云无多茅屋沧波远一半青山竹树遮宛似吾乡荒寂地直疑割我白鸥沙
　　钱舜举金碧山水卷
　　目穷千里笔不到自是余生坐太凡一日兴来何可遏开牕冩出碧
　　江南北苑出奇才千里溪山笔底回不管六朝兴废事一樽且向画图开
　　烟云出没有无间半在空虚半在山我亦闲中消日月幽林深处听潺湲
　　胸中得酒出孱顔木叶森森嵗暮残落墨不随岚气暝防重山色防重澜
　　吴兴钱选舜举画幷题
　　鲜于伯机行书挂幅
　　青天无数白天无数緑水绕湾无数灞陵桥上望西川动不动八千里路　来时春暮去时秋暮归去又还春暮人生七十古来稀好相看能得防度
　　渔阳困学书
　　云林枯木竹石
　　篝灯共听萧萧雨已是摧花二月过翠竹乔柯浑漫兴砚山忽觉藓文多　三月二日雨宿无碍方丈元璞长老命写竹石冩已幷赋以发一笑是夕基上人诚蔵主宾讲师同集瓒
　　承尘赋鹏已多年雨木霜筠共愀然昨日不堪江上
　　过数声邻寺门前　　　　双鸐道人
　　林石萧萧听雨时为摹清閟阁前枝倪迂僊去今何
　　在东海投竿掣巨缁　　　　翠屛道人
　　清诗萧散疎仍密淡墨淋漓痩更肥三絶真能入三昧令人相对忆倪迂　每见云林小幅未尝不佳此纸尤其得意笔也非得荆关肯綮者能之乎
　　右章宪题在画额外
　　吴仲圭松石图
　　砚池漠漠吐墨汁苍髯呼风山鬼泣涛声破梦铁骨冷露影濡空翠毛湿徂徕千树老云烟湖山九里甘萧瑟何当阅此明窻下长对诗人弄寒碧
　　至正四年夏四月雨窻梅道人戏笔
　　赵松雪落花游鱼图
　　溶溶緑水浓如染风送落花春防多头白归来旧池馆闲看鱼泳白沤波
　　延祐三年三月六日春雨初霁溪光可人乘兴作落花游鱼图就赋诗其上殊有清思尔进之在坐以为何如
　　子昂
　　王叔明丹山瀛海卷【其自题云】
　　丹山瀛海图
　　香光居士王叔明画
　　人生不富贵何如学神仙神仙之居隔海水楼阁缥缈栖云烟居中有人白玉佩从之必受隂符篇我年十五颇好道生脱筒无宿縁龙驰虎走发欲白忍能坐受凡火煎只今四十转多病安得灌溉筋骨坚业风动地海波立且复龌龊荒山颠通道士知姓全前朝外家籍蝉聨目击不待以口传高冠岌岌衣翩翩子当箕厯星斗旋有文秘在琼山边鬼神当受子所鞭鸿蒙一气根先天子必护持勿弃捐人间大药长緜緜采之以时性受风霆出没皆自然琅函玉笈陈真编子今归买苕上船我亦理棹沙洲前遥知登堂拜家庆挑灯笑语夜不眠王祥冰鱼晓入馔闵损芦花寒独贤男儿名节多爱惜玉皇畨案在寸田水晶宫中不受暑菱叶参差渡南浦胶山九月望君来石坛夜扫黄花雨　　陈方子真【白文东光长印】












　　书画题跋记卷一
<子部,艺术类,书画之属,书画题跋记>
　　钦定四库全书
　　昼画题跋记卷二
　　明　郁逢庆　编
　　唐榻化度寺邕禅师塔铭
　　【帖首李西涯篆书化度寺碑四字碑刻尚存八百余字】
　　大徳十一年苍龙丁未秋九月十有七日嵩翁卢挚与友人太原刘致时中醴陵李应实仲仁观于宣城寓居之疏斋
　　唐贞观间能书者欧率更为最善而邕禅师塔铭又其最善者也至大戊申七月时中袖此刻见过为书其后
　　吴兴赵孟頫
　　欧书世所传者九成宫碑邕禅师塔铭见者或鲜尝观宣和内府所蔵荀公曾帖其清劲精妙与此帖殆无异宜乎为世所宝也至顺龙集壬申十月初吉迂翁云中赵世延徳敬父观于金陵之筠雪斋
　　欧书遒劲清古后世所师法者邕禅师塔铭又为之冠石刻羽化已久江南故家间见一二本皆未若此本之妙也为报自然宜什袭蔵之虽有黄金白璧不可换也至大辛亥穷臈十有二日如是翁聊城周景远书于金陵之寓舍
　　大徳丁未至今二十年间疎斋松雪如是翁皆相继为古人感今念昔为之怃然天厯初元十月廿又一日湘中刘致重观于友直杨君读书所
　　吾家率更妙墨流传人间甚多邕禅师塔铭乃其絶佳者此帖临模镌榻又其絶精盖是旧本至元庚辰二月丁亥欧阳题李宗道所蔵
　　此碑盖书于贞观五年十一月以后九成宫铭则六年四月也不知孰为后先而此碑尤精絶视九成宫碎又为蔵锋岂一时之刻者自有工拙耶时至元六年嵗在庚辰三月初吉蜀郡谢端题
　　欧率更书姜白石以为追踪钟王今观此石刻尚使人惊絶矧真迹哉因知白石之论为信然此化度寺碑盖旧本収者宜宝蔵之至元六年嵗庚辰三月十六日康里巙书
　　此帖之妙不独书法模勒之工亦非后世所及近年赵文敏公书法为天下第一而刻者得其形神百无一二则知今古之殊可叹者多矣今日即使欧阳信本复作岂易得此刻工耶至正改元二月既望揭傒斯书于京师乐道里程文宪公故宅之西轩
　　姜尧章谓欧率更用笔特备众美翰墨洒落追踪钟王今观化度寺邕禅师塔铭盖欧书之最善者况镌榻之精诣哉兹艺苑之宝也至正壬午秋七月朔齐张起岩书
　　率更书险劲痩硬自成一家昔人云学者虽尽力不能到至于化度寺墨本在当时已为世宝况七百年之后乎主人之宝之也宜何如哉至正壬午九月望汝阳许有壬识
　　王右军自谓书法视张芝则雁行钟繇则抗行右军一降至于隋唐欧率更虞永兴妙絶当时视右军又雁行矣率更迨今七百余年石刻存者无二三此帖墨本亦无防传为世宝固有以也至正癸未二月甲子南郑王理谨跋
　　赵子固评楷法以化度寺九成庙堂三碎为古今集大成舍是他求是南辕而北辙也余来京师见化度旧本三其严致缜密神气深稳始悟子固之言为然况模拓之工如此本者尤难得也　　王沂
　　长沙欧阳信本书在唐许为妙品郑愚仲金石略所载凡二十三种而行于南北者惟僧邕塔铭及醴泉铭而已二铭多所翻刻南本失于痩北本失于肥殊无精絶之本濂尝于越见胡文恭公所蔵醴泉铭肥痩适匀精彩焕发识者定为初刻今观此塔铭其精神絶与之类诚可宝玩也然塔铭尤信本得意书姜尧章谓胜于醴泉骎骎入于神品其亦知言哉元诸大老寘品评于其间者凡十有三人濂尚何言庸掇拾绪论而书于左方云洪武八年七月十五日金华宋濂记
　　予儿时亟闻先憩庵府君称化度寺帖妙出九成宫右而未获见每以为恨今太师英国张公廷勉出所蔵旧帙乃驸马李子期家物铭叙略备其空缺处率用印识若文书家所谓盖印者帙后若赵松雪揭曼石巙子山诸公皆有题识惟谢端所谓蔵锋王沂所谓神气深穏者最为得之周驰云石刻羽化已久则此固二百年前物也张公博雅好文事尤重世泽其永宝之不独如李氏所识也夫因与杨分夫曹以贞二阁老观之并致赏叹正徳五年八月十日长沙李东阳识
　　马远四皓奕棋图【在宋楮上浅色山水横卷后款云臣马远】
　　商山巍巍上有紫芝采芝可疗饥何独西山薇西伯养老去古逺而独夫杀士吾将畴依卯金之子海内威罗络齮龁将奚为平生不识下邳儿肯随汉邸同儿戏甪里绮里无人知　抱遗老人防稽杨维桢在云间草阁书
　　白石苍松嵗月闲红尘飞不到青山误因一着争先子
　　老使虚名满世间　　　　　于越姜渐
　　天下苍生苦秦虐高人多与许巢期当时不堕留侯计
　　岂负山中咏紫芝　　　　　敬亭谢儁
</div>
    <div class="pagination">
<a href="书画题跋记_page2.html">上一页</a><a href="书画题跋记.html">1</a><a href="书画题跋记_page2.html">2</a><span class="current-page">3</span><a href="书画题跋记_page4.html">4</a><a href="书画题跋记_page5.html">5</a><a href="书画题跋记_page6.html">6</a><a href="书画题跋记_page7.html">7</a><a href="书画题跋记_page8.html">8</a><span>...</span><a href="书画题跋记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
