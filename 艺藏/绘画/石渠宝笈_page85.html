<!DOCTYPE html>
<html>
<head>
    <meta charset="UTF-8">
    <title>石渠宝笈 - 第 85 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石渠宝笈 - 第 85 页/共 109 页</h1>
    <div class="content">





　　石渠宝笈卷三十四
　　钦定四库全书
　　石渠寳笈卷三十五目録
　　贮
　　御书房八
　　无名氏
　　画卷上等
　　唐人洛神赋全图
　　五代人雪霁捕鱼图
　　宋人耆英防图
　　宋人胡笳十八拍图
　　宋人蚕织图
　　宋人摹顾凯之斵琴图
　　宋人画九歌图
　　宋人西园雅集图
　　宋人锦江图
　　元人青山白云图
　　元人雪江渔艇图
　　刻丝画卷上等附
　　赵昌花卉翎毛
　　庆寿图并米芾书
　　画卷次等
　　唐人画女孝经图
　　五代人别苑春山图
　　宋延祐画院卤簿图
　　宋院夲景德四图
　　元人画竹
　　元人夺锦标图
　　元人癅女图
　　明人百花图
　　国朝人
　　画卷上等
　　吴歴云白山青图
　　王翚层峦晓色图
　　王原祁层峦茂树图
　　王原祁富春山图
　　画卷次等
　　邵弥载鹤图
　　王铎花卉
　　王原祁秋山书屋图
　　沈宗敬溪山深秀图
　　王敬铭仿赵孟頫云峤长春图
　　赫奕烟树山亭图
　　郎世寜百骏图
　　唐岱秋山不老图
　　李鱓四季花卉



　　钦定四库全书
　　石渠宝笈卷三十五
　　贮
　　御书房
　　无名氏
　　画卷上等
　　唐人洛神赋全图一卷【上等天一】
　　素绢本着色画每段节书洛神赋本文卷前署洛神赋三字卷髙一尺五寸九分广三丈六尺五代人雪霁捕鱼图一卷【上等地一】
　　素牋本着色画卷前有宣和一玺又桂坡安国赏鉴一印又半印不可识卷后有政和内府图书之印二玺又柯氏敬仲一印拖尾有晦翁大雅堂图书记二印又内府图书之印一玺卷髙八寸九分广七尺八分
　　宋人英会图一卷【上等元一】
　　素绢本着色画卷前半印二存体仁堂书画记六字又半印漫漶不可识卷后有端明殿学士章春山私印梁清标印蕉林秘玩呉廷书画之印来古轩江表黄琳诸印又半印二漫漶不可识卷中幅有春山春山私印二印又一印漫漶不可识后别幅司马光书洛阳耆英会序云昔白乐天在洛与髙年者八人游时人慕之为九老图传于世宋兴洛中诸公继而为之者再矣皆图形普明僧舎乃【缺二字】之故第也元丰中潞国文公留【缺二字】都韩国富公纳政在里第自余士【缺】夫以老自逸于洛者于时为多潞公谓韩公曰凡所为慕于乐天者以其志趣髙逸也奚必与地之袭焉一日悉集士大夫老而贤者于韩公之第置酒相乐宾主凡十有一人既而图形妙觉僧舎仍各赋诗时人谓之洛阳耆英会孔子曰好贤如缁衣取其敝又改为乐善无厌也二公寅亮三朝为国元老入赞万几出绥四方上则固社稷尊宗庙下则熙百工和万民为天子腹心股肱耳目天下所取安所取平其勲业闳大显融岂乐天所能庻几然犹慕效乐天所为汲汲如恐不及岂非乐善无厌者与又洛中旧俗燕私相聚尚齿不尚官自乐天之会已然是日复行之斯乃风化之本可颂也宣徽王公方留守北都闻之以书请于潞公曰拱辰亦家洛位与年不居客之后顾以官守不得执巵酒在坐席良以为恨愿寓名其间幸无我遗其为诸公嘉羡如此光未七十用狄监卢尹故事亦预于会潞公命光叙其事光不敢辞时元丰五年正月壬辰司马光序下有司马光印独乐园二印前署洛阳耆英会序六字下有涑水氏一印又署诸贤爵齿姓名云武宁军节度使守司徒开府仪同三司致仕韩国公富弼彦国年七十九河东节度使守太尉开府仪同二司判河南府潞国公文彦博寛夫年七十七尚书司封郎中致仕席汝言君从年七十七朝议大夫致仕王尚防安之年七十六太常少卿致仕赵丙南正年七十五秘书监致仕上柱国刘几伯寿年七十五卫州防御使致仕冯行已肃之年七十五大中大夫充天章阁侍制提举崇福宫楚建中正叔年七十三朝议大夫致仕王慎言不疑年七十二宣徽南院使检校太尉判大名府兼北京留守司本路安抚使王拱辰君贶年七十一大中大夫提举崇福宫张问昌言年七十龙图阁直学士通议大夫提举崇福宫张焘景元年七十端明殿学士兼翰林侍读学士大中大夫提举崇福宫司马光君实年六十四后又録文彦博诗并小序云元丰五年正月十日文寛夫与诸公赴司徒相公之第为年之会谨成拙诗一篇上司徒相公兼在席诸公幸赐一览下署彦博九老唐贤行绘事元丰今胜会昌春垂肩素髪皆时彦挥麈清谈尽席珍染翰不停诗思健飞觞无算酒行频兰亭雅集夸脩禊洛社【旁注沚字】英游贵序宾自愧空疎陪几杖更容款奉簪绅当筵尚齿尤多幸十二人中第二人又録富弼诗并小序云弼伏承留守相公就弊居为耆年之会承命赋诗谨録上呈伏惟采览西洛古帝都衣冠走集地岂意名利塲骤为徳防大尹吾旧相旷怀轻富贵日与退老游台阁并省寺予惭最衰耋亦许豫其次遂欲肖容仪烂然形绘事闽峤访精笔鲛绡布絶艺今复崇宴术聊以示慈惠幽居近铜驼荒弊仍湫底塞路移君庖盈车载春醴献酬互相趣欢不知止商岭有四翁晋林惟七子校我集诸贤盛衰何逺迩兹事实可矜传之千百祀又诗并识云弼窃览嘉篇断章有十二人中第二人之句又赋一絶上呈顾我年龄虽第一在公勲徳自无双不惟行业终难敌富贵康宁亦可降又书文彦博诗并识云彦博伏覩公诗有第一无双之句辄成廿八字上呈洛下衣冠今最盛当筵尚齿礼容优惟公福寿并勲徳合是人间第一流又録席汝言诗云系国安危唐上宰功成身退汉留侯二公闲暇开髙宴九老雍容奉胜游共接雅欢恩意洽不矜富贵礼容优赏心乐事人间盛岂独今稀古莫俦壮岁尘埃禄仕牵老归重到旧林泉曾无勲业书青史偶向康宁养耄年自分杜门居陋巷敢期序齿豫髙筵更慙形秽才凉薄不称图真接巨贤又録王尚防诗云元勋旧徳两台臣珪组叅差又十人八百髙年余总数一千熙运际良辰席间韵语皆非俗图上形容幸夺真幸会主盟开府盛误容衰薄混清尘服许便衣更野逸坐从列齿似天伦二公笑语增和气夜久盘花旋发春又録赵丙诗云新春鼎洛燕英耄主礼雍容下庶寮二相比肩官一品十人华髪仕三朝星阶并列占台曜尊酒时行挹斗杓东颍庸夫最无状也将顔面趂嘉招又録刘几诗云司徒硕徳今无比太尉殊勲世絶伦偶以暮年陪盛宴喜将白髪照青春八公祗有山空着四皓当衰志麄伸元老相望疎迹在不应此防愧前人又诗云制举省元推二相龙头昔日属宣猷人间盛事并遐算一席几盈九百筹【下注云十二老共八百九十二嵗】又録冯行已诗云书称五福寿为先有徳人方得寿延自愧栎樗非逺器谁应齿髪亦遐年立身官未三公贵推老名陪二相贤喜抱衰容模梵宇慙无纎效勒燕然当时遭遇承陶冶今日光荣豫防筵从此洛城增胜概又新重作画图传又録楚建中诗云自顾頺龄七十余久慙顽钝费洪罏归逢大老耆年防衰朽形骸愧画图二相谋猷烂史编诸公才业过前贤好图仪像传来世何事疎顽亦比肩又録王慎言诗云相印貂蝉冠六符华颠髙会侍臣俱不将官职夸乡里惟尚年龄入画图道清欢追故事竚瞻阴徳见訏谟叨陪几杖真荣观珪璧丛中见碔砆又録王拱辰诗云西都山水天下竒神嵩景室环清伊甫申间气秀不絶生贤会圣昌明时衣冠占数盛文雅台符卿月光离离魏京雄壮压幽朔游宫御府严天威膏田千里翳桑柘犀甲万旅驯熊罴公尝缓带各三镇愚亦继轸承保厘追维契旧最深笃加复雍孟交旌麾仁皇一再龙虎榜桂堂先后攀髙枝宦游出处五十载鸾台骥路俱腾夷三公极位固辽隔五年以长犹肩随公今复主鳯门钥仆亦再抚铜台圻二京相望阻河广三迳不克陪游嬉忽闻干歩踵门至投我十二耆英诗整冠肃貎讽章句若坐宝肆罗珠玑为言白傅有高躅九君结社真可师欲令千载着风迹亟就僧馆图神姿词宗端殿序篇目滂洒大笔何淋漓眷言履道靡充诎菟裘近邑将营归报云绘事得精笔愿列霜壁如唐规退居旧相国元老十年还政之涯康宁贵寿备五福灵宝盛气如虹霓昔年大对继晁董登科赐第同一期紫垣歩武既通接金莎里闬还隣比探禅论道剧酬对摩轧太古穷天机二相勲业冠朝省爵齿宦学谁依稀今将肖貎表来世讵可下客联缨緌既月品定人物不敢循避违风期【缺】承开閤厚宾客富有景物佳园池铜驼坊西福善宅修竹万个笼清漪天光台髙未百尺下眺林岭如屏帷花王千品尽殊胜风光绣画三春晖六相街中潞公第碧瓦翠木烟叅差左隅庙室本经礼右阁宸翰尊星奎婆娑青凤舞松栢焕烂素锦薰酴醿石渠飞溜潄寒玉昼夜竽瑟鸣阶墀伊予陋巷治穷僻姑喜地广为环溪名楼多景可矌望台号风月延清辉四时花蘤不外假拏舟傲帻嬉怡怀归抚事若饥渴恨无羽翼西南飞人生交旧贵伦軰情亲意接心相知岂无晩秀负才缊髙谈大笑拘礼仪洛中故事重名义燕毛第以年相推濯冠登仕荷天宠尊君报国当百为既嗟大耄盍知止纳禄谢事皆所宜顾方北道倚烦剧未许解绂披荷衣长篇不令负花约【旁注云公贻莫负花前约之句】为指风什歌式微如羮甘露爽心骨佀柄玉麈亲顔眉兰樷虽未长罗宅菊英亦自思陶篱子山已着小园赋彦伦有愧钟山移摅短引谢招隠肯使损鹤常惊啼又録张问诗云槐庭二老乐尧仁盛集髙年洛水滨华衮具瞻虽礼絶白头序齿见情亲清闲几席同禅悦山野巾裘似隠伦尊酒椒香才过节池塘草色已催春白公酣畅吟哦内卫武康强笑语频岂独丹青传不朽潜欣风俗欲还淳芝田鹤戏调神健莲叶游纳息匀商皓寂寥拘小隠汉疎局蹙止家人莫因气貎疑丹灶自有光阴寄大椿复得兼谟为重客【旁注云司马光未七十】恐遗文爽在编民神仙可学今方信道术相忘久益真满座交欢祝眉寿羣生五福托鸿钧又録张焘诗云洛城今昔衣冠盛韩国园林景物全功在三朝尊二相数逾九老翠羣贤当时乡社为髙会此日居留许欵延多幸不才陪履舄更慙七十是新年又自録诗云洛下衣冠爱惜春相从小饮任天真随家所有自可乐为具更防谁笑贫不待珍羞方下筯只将佳景便娯宾庾公此兴知非浅藜藿终难作主人【自席汝言至司马光诗前俱题同前二字下署名】又録文彦博诗前识云彦博代简上君贶宣猷勿爱大名名遂忘西洛乐铜驼本自佳金凤亦不恶二月三月春融融千花万花红灼灼公乎早归来莫负花前约同赏状元【缺二字】对刘师阁【下注云花虽旧房其艳惟新】又録真率会诗并小序云作真率会伯康与君从七十八嵗安之七十七嵗正叔七十四嵗不疑七十三嵗叔达七十嵗光六十五嵗合五百一十嵗口号成诗用安之前韵下署司马光三字七人五百有余嵗同醉花前今古稀走马鬬鸡非我事纻衣丝发且相辉经春无事连翩醉彼此往来能几家切莫辞斟十分酒尽从他笑满头花又録条约云序齿不序官为具务简素朝夕食各不过五味菜果脯醢之类共不过二十器酒巡无算深浅自斟饮之必尽主人不劝客亦不辞逐巡无下酒时作菜不禁召客共用一简客注可否于字下会日早赴不待速右有违约者毎事罚一巨觥后有司马光印君实端明殿学士之章诸印后记语云延祐二年三月二日子昻观又裔孙垔拜手阅六字幅前有新安呉廷用卿苍岩诸印又半印二存体仁堂书画记六字幅中押缝有河北棠村印二武陵世家印二春山一印安定一印前隔水有苍岩子梁清标玊立氏印章蕉林鉴定蕉林书屋诸印中隔水押缝有蕉林安定二印后隔水押缝有冶溪渔隠秋碧二印拖尾文彭跋云右洛阳耆英会诗序乃温国手笔固足为百朋之重矣但耆英十三人而画者止此岂取诗序中所援八人耶要是画舫中第一流物不必屑屑较也三桥文彭识又文嘉跋云洛阳耆英一代盛事当时名家往往传冩此卷不惟笔意遒逸而神气古雅想皆肖诸贤而为之者其序并诗又出司马公手书尤不易得赏鉴家当以楚珩赵璧视之可也茂苑文嘉后有苍岩子蕉林观其大畧诸印诸跋中押缝有冶溪渔隠一印卷髙一尺七分广八尺六分
　　按刘几诗志麄伸句疑有误
　　宋人胡笳十八拍图一卷【上等黄一】
　　素绢本着色画分段书十八拍词毎段前后沭璘廷章印共三十四耿会侯鉴定书画之章印共十四又宜尔子孙琴书堂会侯珍蔵各二印又汉水耿会侯书画之章耿会侯记勤僖公后人诸印卷后半印存斋字可辨前隔水押缝有元赏珍秘宜尔子孙会侯珍蔵丹诚汉水耿会侯书画之章长字诸印后隔水有素轩清玩珍宝雪舫中人琴书堂汉水耿会侯书画之章诸印押缝有黔宁王子子孙孙永保之沐璘廷章元赏珍秘宜尔子孙诸印又钱氏合缝鼎印凡二拖尾有邵姓珍玩宝古中秘耿会侯记诸印卷髙八寸八分广三丈七尺二寸四分原第一拍缺三十五字
　　御笔补书于前隔水上款云乾隆壬戌菊月御笔补
　　书阙文上钤乾隆宸翰一玺
　　宋人蚕织图一卷【上等宇一】
　　素绢本着色画凡二十四段毎段下小楷録画目卷前一印漫漶不可识卷后有蕉林梁氏书画之印一印又平定半印卷中幅押缝有棠村印一前隔水有长宜子孙孙承泽印二印押缝有蕉林书屋清河私印二印又一印不可识后隔水有蕉林鉴定北海孙氏珍藏书画印二印押缝有棠村蕉林居士二印又二印漫漶惟平公章三字可辨拖尾郑足老跋云耕织图起于髙皇时此织图也乃当日翰林院画曲尽蚕家态度亦尝模而锓板矣足老曩在杭见之而未覩其真兹获接识小谷先生出示新得此轴宛如春夏间游村落中竒哉竒哉下题小字实显仁皇后笔后习髙皇字而微有不同处髙皇手书九经笔每倦则后书续之人未易辨也此本或以为髙皇书足老于不同处知之小谷闻斯言大以为然命足老识其末云东阳郑足老书时至元丁亥下元日又鲜子枢跋云此图得古人鉴戒遗意大与寻常人物花鸟不同大徳二年冬十一月廿八日困学斋水轩书鲜于枢记又宋濓跋云宋髙宗既即位江南乃下劝农之诏郡国翕然思有以承上意四明楼璹字寿玊时为杭之于潜令乃绘作耕织图农事自浸种至登廪凡二十又一蚕事自浴种至剪帛凡二十有四且各系五言八句诗于左未几璹获召见遂以图上进云今观此卷葢所谓织图也逐段之下有宪圣慈烈皇后题字皇后姓呉配髙宗其书絶相类岂璹进图之后或命翰林侍诏重摹而后遂题之耶卷常蔵小谷余先生家其后有双岩郑子有困学鲜于伯几所跋二公当时名流翰墨皆可宝玩有谓题字为显仁韦后所书则恐未然也呜乎古昔盛王未尝不以农事为急豳风之图不见久矣有若此卷者其尚可忽之耶金华宋濓题又观音实礼四言诗并序云子昻作耕织图蔵之宣文此延祐盛平之日故闻经术之论翰墨玩览之物亦不敢使之荡逸情性是后皆莫覩其斯防此图则与前説同意欲为龙眠笔迹此人物太娇媚然画至于此亦难论也况其意哉谨拟子昻作豳风之诗之义其诗三章敬哉后妃躬桑于室为帝之裳告祀惟吉穆穆威仪辟公是式慎哉夫人弗怠弗逸春日在桑鸠鸣于阳念我农夫为父母裳帝同上天俯临万邦何私于汝汝笥汝筐春日在牗燕我春酒我桑在我田在畆同我父母招我隣友子孙之庆愿帝之寿观音实礼谨拜又刘崧跋云画人物花鸟易画士女难画园夫红女尤难葢非有以通农圃室家之情悉倥偬拮据之态而极忧勤俭质之意者不能尔也今观呉氏所蔵故宋楼氏蚕织图自浴种至收帛总二十有四事妇女四十有五戏婴孩者二人抱哺者一人纫者一人立而旁观者三人翁若丁男二十有七扇且帻而踞桑下者一人髽而背坐牕间见其顶项者一人且祀且拜者男女各二人自余翁媪长防皆趋跄执事无闲散者此外若树木户牗几席之次筐筥釡盎簇箔机籰之具与凡人事物色无不曲尽形态亦可谓画之能品者矣然其间有不可知者二夫男子力田而妇人力桑职也今是图采桑皆画翁男軰而女妇不与焉此不可知一也自黄帝娶西陵氏为妃始事蚕作故世祀之谓之先蚕而后世所祀又有所谓蜀女化为蚕头娘者固皆妇女也而此图所画乃戴席帽被緑而驰骑此不可知者二也要之画者自必有意特未之知耳至论其始绘图以献宋髙宗本于潜令四明楼璹而又辨其下所题字为呉后而非显仁后者则今承防宋太史之序跋备矣予特叙论作者之工因并摭所疑者而质之庻或从观考者有闻焉洪武九年七月既望庐陵刘崧书又金邕隶书题云圣王贵耕织务本国乃昌丈夫必躬耕妇女仍躬桑二月东作兴三月蚕事忙清明视蚕具复此修蚕房浴种既有时体餧亦有常一眠谷雨初两眠春载阳三眠春向暮仓庚舌如簧相将大眠起翁媪俱不遑浑家竭筋力少艾尚弗妆蚕饥在勤饲风火救丝膓桑间叶恐尽采采不盈筐拾巧上山早蠒丝端可望三盆起缫车轧轧鸣村庄岁计幸足收报神神孔享纺绩催杼轴辛苦惟蚕娘输税仍给役所愿万斯箱筐篚首入贡昭事元与黄周公居辅相注意豳风章遂令后代人图成训为邦感兹蚕织图实起宋髙皇邑令始承诏持之献明光中宫手亲题字字金玊相廼知君后意独在农夫庆宋镏今词臣品藻何其详披玩当再拜民事吾敢忘愿言绘防壁永覩斯民康呉郡金邕又陈廸题云元夕先蚕拜紫姑至今遗俗効东呉家居织纴经人别愁絶燕山看画图云间陈廸后有苍岩子蕉林秘玩观其大畧三印又孙承泽跋云右蚕织图自浴种至剪帛写其中情事厯厯如见真名手也所题小字郑足老谓为显仁皇后书至金华宋太史乃谓为宪圣慈烈皇后书余考之显仁韦后髙宗母也从徽宗北辕至老始返奚暇优游翰墨宪圣呉后为髙宗继配史称其博习经史善于书翰则当为呉后书金华之言为确矣余初得此图未几又得赵松雪耕图遂成合璧因并记之退谷逸叟诸跋中押缝有棠村印三又蕉林居士冶溪渔隠各二印卷髙八寸九分广一丈六尺一寸
　　宋人摹顾凯之斵琴图一卷【上等宙一】
　　素绢本淡着色画卷前有宣和中秘一玺卷后有柯氏敬仲孙承泽印二印前隔水有王氏永光孙承泽印思仁三印后隔水有陈留侯章一印引首有王鹏冲篆书斵琴图三大字款云墨浪斋题卷髙九寸一分广四尺四分
　　宋人画九歌图一卷【上等洪一】
　　素笺本墨画毎段楷书九歌本文并署篇名卷中幅有君谟墨印凡六卷前半印二卷后半印三俱不可识前隔水有天籁阁子孙世昌二印又半印存项墨二字卷髙一尺三分广二丈三尺二寸六分
　　宋人西园雅集图一卷【上等荒一】
　　素牋本白描画卷前有神品文靖世家王斋赏鉴过物桂坡安国鉴赏诸印卷后有大明锡山安国珍蔵王斋赏鉴过物文靖世家逵字忠武世家庐陵王山甫诸印卷中幅押缝神品文靖世家各三印拖尾贾似道书西园雅集序后署秋壑书三字下有贾似道一印王斋赏鉴过物一印前半印存壑字后半印三俱漫漶不可识卷髙八寸七分广一丈三寸五分
　　按似道书序与米芾本文字句多有互异处宋人锦江图一卷【上等日一】
　　素牋本墨画卷前有子树曾为闾山胡氏收蔵二印卷髙八寸九分广一丈三尺二寸九分元人青山白云图一卷【上等月一】
　　素牋本着色画拖尾有蕉林鉴定观其大畧二印卷髙一尺五寸二分广三尺三寸二分元人雪江渔艇图一卷【上等盈一】
　　素牋本墨画卷后有姚氏彦卿一印又一印微缺存胸中邱三字卷髙七寸五分广二尺五寸五分
　　附刻丝画卷上等
　　赵昌花卉翎毛一卷【上等天一】
　　宋本五色织款织赵昌制三字下织赵昌玉川二印卷髙一尺三寸四分广七尺六寸二分庆寿图并米芾书一卷【上等地一】
　　宋本五色织后织米芾书唐诗一首欵云绍圣乙亥春三月书唐杨巨源圣寿无疆词米芾下织米芾元章印一印前卷有王俊华氏一印卷后有商山呉氏收蔵书画图书一印引首有墨林子神品项子京家珍蔵诸印又子京项墨林父秘笈之印檇李项氏世家宝玩诸印卷髙九寸八分广七尺二寸
　　画卷次等
　　唐人画女孝经图一卷【次等天一】
　　素绢本着色画凡九段毎段书本文一则五代人别苑春山图一卷【次等地一】
　　素绢本着色画拖尾有赵岩题句一
　　宋延祐画院卤簿图一卷【次等元一】
　　素绢本着色画卷首署大驾卤簿图书六字下注中道二字毎段书车服品制名目于上前别幅録名数目前署大驾卤簿中道官吏人物名数篇十三字后款识云延祐五年八月日翰林国史院编修官臣曾巽申纂进后别幅録品制目前署大驾卤簿中道官吏人物品制详目十四字俱小楷书拖尾有宋克陆深许国诸跋又跋一款署松鹤主人
　　宋院本景徳四图一卷【次等黄一】
　　素绢本着色画凡四段毎段楷书标目第一段契丹使朝聘第二段北塞宴射第三段舆驾观汴涨第四段太清观书毎段书事实于后元人画竹一卷【次等宇一】
　　素牋本墨画
　　元人夺锦标图一卷【次等宙一】
　　素绢本墨画
　　元人瘤女图一卷【次等洪一】
　　素绢本着色画
</div>
    <div class="pagination">
<a href="石渠宝笈_page84.html">上一页</a><span>...</span><a href="石渠宝笈_page80.html">80</a><a href="石渠宝笈_page81.html">81</a><a href="石渠宝笈_page82.html">82</a><a href="石渠宝笈_page83.html">83</a><a href="石渠宝笈_page84.html">84</a><span class="current-page">85</span><a href="石渠宝笈_page86.html">86</a><a href="石渠宝笈_page87.html">87</a><a href="石渠宝笈_page88.html">88</a><a href="石渠宝笈_page89.html">89</a><a href="石渠宝笈_page90.html">90</a><span>...</span><a href="石渠宝笈_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
