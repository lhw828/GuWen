<!DOCTYPE html>
<html>
<head>
    <meta charset="UTF-8">
    <title>六艺之一录 - 第 525 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 525 页/共 664 页</h1>
    <div class="content">　　陈孔硕
　　陈孔硕【陈韚父官尚书郎】福州侯官人为朱熹吕祖谦门人【宋史陈韚传】
　　北山先生陈公词章翰墨为近世第一笔势遒美尝作贑州三桥诗自书而篆之【西山集】
　　刘克庄曰余少欲为书堂复斋陈公为书金凤池三字北山陈公为书后邨精舎四字楷篆极妙【后村集】
　　陈宓
　　陈宓字师复丞相俊卿之子少尝及登朱熹之门长从黄干游以父任厯知安溪县嘉定七年入监进奏院出知南康军寳应二年直秘阁主管崇禧观赠直龙图阁【宋史】
　　陈师复字森严清劲见者如端人正士在前凛然起敬【西山集】
　　自蔡公仙去里中书学遂絶近嵗二陈出焉崇清宜大字愈大愈竒复斋字可至二三尺而小楷行草端劲秀丽在崇清上寸纸流落人争寳藏至今后生辈结字运笔十人中九作复斋体【后村集】
　　卓景福
　　刘克庄跋卓景福临淳化集帖云陈复斋谓余曰少时实师九成宫记今五六十年矣当向上作工夫岂必尚寄率更篱下邪所跋卓君临淳化集帖凡一百十有五字老气森严殆欲埽去欧虞禇薛而自为一家者卓君葢其中表亲授笔法今亦以能书名闻之奕家子弟必高师一着岂惟奕哉逸少卫夫人弟子也突过其师大令逸少子也与父齐名卓君勉旃复斋可作必有咄咄逼人之叹矣【后村集】
　　余伯咎
　　余伯咎善小篆北山陈公曰伯咎笔法极高【后村集】
　　张汝永
　　张汝永字瑞袤世居金坛之上为文雅赡作字有古法而行书尤胜嘉定甲戌廷对中选授含山主簿调溧阳丞【刘宰漫塘集】
　　曽槃
　　曽槃号乐道雅望甚伟善笔札【王柏鲁斋集】
　　林师防
　　林师防字咏道临海人自号竹村居士性嗜书传近购逺求藏数千卷至遇古帖秘文断刻坠简积之亦千余卷篆尤留心以张谦中虞仲房为法【林逄吉赤城集】
　　罗士友
　　罗士友字熹善一字晋卿自号融斋生而頴发嗜书忘寝食学书入楷得蔡氏风度【文山集】
　　魏了翁
　　魏了翁字华父卭州蒲江人庆元五年登进士第嘉熙中资政殿大学士谥文靖赠秦国公【宋史】
　　方岳图书扁所诗云独惭鹤山翁健笔照衡宇【秋崖集】鹤山先生善篆不规规然绳尺中而有自然之势尝以篆法寓诸最为近古【书史防要】
　　宋人能篆者颇多于唐蜀魏文靖公至今为人所称【全蜀艺文志】
　　魏鹤山遗陈深父子帖
　　昔萧頴士有老臧事之十年不去頴士性惨刻笞楚不少贷或劝臧他之臧曰非不能爱其才尔夫頴士以操觚弄翰尚足以懐其奴而不忍舎今陈深父子之事鹤山也服役劳苦于寂寞之滨趋走辛廑于风波之险七年之久俨如一日此非其主有以懐而信之畴能尔邪及主人自靖归蜀始以念母翻然告归且愿还而尽此身以事主夫于事主既能尽忠则于事亲必能尽孝视萧氏奴殆有过焉余曩偕鹤山外舅久处渠阳始终目击其事今观鹤山所书慨然有感因笔以赠之绍定五年冬十月书于心逺堂虞兟
　　魏鹤山与杜范李心传手札
　　了翁在理宗朝与真徳秀齐名皆深于理学以直道不为时宰所容杜李二公亦皆一时名臣则其手札为世所重非但以其字画之工以其贤也按理宗嘉熙二年以李心传为秘书少监史馆修撰心传有史才通故实弟道传尤明河洛之学性传位至同知枢宻院事淳熙五年以杜范为右丞相兼枢宻使范抗言时政无有所隠初为殿中侍御史劾奏郑清之李鸣复其后不肯与鸣复共政避位去其为人如此【震泽集】
　　魏克愚
　　魏克愚字明已号静斋了翁子亦工篆【书史会要】
　　李从周
　　李从周字肩吾彭山人博见彊志书名之学世亦鲜及之渠阳山中为余从子令宪书乡党篇余获与观焉【鹤山集】
　　李肩吾字子我魏文靖公门人能书取隶楷之合于六书者作字通行于世【书史防要】
　　李心传
　　李心传字防之宗正寺簿舜臣之子也庆元元年荐于乡晩下第絶意不复应举晩因崔与之许奕魏了翁等合前后二十三人之荐为史馆校勘赐进士出身端平三年为工部侍郎【宋史】
　　南渡诸公如魏鹤山李心传书往往相似苏黄笔法至是又一变云【震泽集】
　　真徳秀
　　真徳秀字景元后更为景希建之蒲城人登庆元五年进士第授南剑州判官继试中博学宏词科为太学正绍定中拜参知政事进资政殿学士提举万夀观谥文忠【宋史】
　　真西山与周卿手简
　　周卿讳徳文吾乡王氏之先也仕宋虽不甚显然其学实出于其曽伯祖信伯先生帖中所谓先著作是也故西山真先生也特与之游他如魏参政了翁游丞相似杜丞相范王待制遂亦尝举荐陵阳李侍郎心传因谓其所交皆天下正人然则此帖岂非其一左证也哉惟颙其善藏之吴寛谨题【式古堂书画彚考】西山先生书似草草作谛观乃非草草者虽不全用晋人之笔法而亦不出于法之外岂胸次高故落笔自不同邪【震泽集】
　　洪咨防
　　洪咨防字舜俞号平斋于潜人嘉定二年进士官至刑部尚书端明殿学士赠两官
　　洪圣俞道场诗并札
　　法舟昨枉国史中书直院判部侍郎顷载登山佳什敬雪手圭复诚负暗投之愧窃谓苏文忠公昔游有诗以赠华老学士夀之坚珉山倚诗重法舟蕞尔寒缁兹亦何幸获此宠遗得与云鬟争翠谨砻石山中作云峰苏洪帖云端平乙未维夏住山传法法舟书【式古堂书画彚考】
　　平斋先生洪公宋南渡后大手笔也孟頫弱冠以爱读文集恨生晩不得拜下风先生五世孙为僧于天目师子寺名智俊过溪上出此示仆三复之余既叹诗律之深及观所与安抚书又见公于国事用心如此抚卷起敬辄书其后孟頫【同上】
　　天目洪忠文公游道场何山诗与眉山苏文忠诸作先后相映真若所谓山倚诗重者矣忠文此诗当时已摹勒入石自端平甲午迨今已一百二十二年而真迹宛然犹在诚可寳也至正十五年乙未五月十日金华黄溍观于中天竺因书其后识嵗月【同上】右侍郎洪公奉其亲少师公游道场何山遗住山舟公别浦禅师诗也今归之即中常上人常往年侍其师竺逺源禅师住吴山时见其六世孙大拙用公以是遗墨献于禅师常因珍袭而寳爱之兹来归源兰若焚香敬观惜不得见所与安抚书耳然山中旧石刻荐更兵燹不复存矣故翰林承防赵公学士黄公跋语在前惟善何敢着笔辄缀数语于后以识俯仰今昔文物陵替山林雕谢无复旧观之感慨云至正二十六年嵗丙午佛诞日曲江居士钱惟善谨书【同上】平斋洪公在宋季赵山台真西山魏鹤山皆参大政位貎徳业相表里而严重过之舟别浦主瑶席轩公奉八十慈亲漫游两山题诗纪胜句法追蹑欧【疑有脱字】自蘓玉局题惟公诗出色刻诸琬琰何愧然神物显晦有时防当三刻兹山墨迹三献即中其善藏之时龙蹑丹虺瞻依元菟林屋山樵人法膺择中跋【同上】
　　郑清之
　　郑清之字徳源庆元之鄞人初名燮字文叔嘉泰十年登进士第嘉熙七年拜太傅右丞相兼枢宻使进封齐国公追封魏郡王谥忠定【宋史】
　　清之工笔札其迹见鳯墅续法帖中【书史防要】
　　史弥逺
　　史弥逺字同叔淳熙十四年举进士寳庆六年拜太师右丞相兼枢宻使鲁国公追封魏王谥忠献【宋史】弥逺工笔札其迹见凤墅续法帖中【书史会要】
　　杜杲
　　杜杲字子昕邵武人淳祐中为敷文阁学士兼吏部尚书淹贯多能为文丽宻清严善行草急就章【宋史】
　　杨简
　　杨简字敬仲慈溪人乾道五年举进士授富阳主簿常平使者朱熹荐之绍熙五年为国子博士嘉定元年授秘书郎寳庆元年转朝议大夫慈溪县男寻以寳谟阁直学士致仕咸淳间制置使刘黻即其居作慈湖书院【宋史】
　　慈湖字画端严清劲使人望之凛然亦足以见其所存不惰而随寓有则【杜范清献公集】
　　杨慈湖手书孔壁孝经
　　司马文正公平生未尝草书虽造次颠沛间一防一画必如法度观其书者即知公之为人慈湖先生杨公道徳学问追嫓前修而于翰墨尤极严谨嘉定初获侍公于着廷见其酬答四方书问无一字作行狎体葢其斋庄中正表里惟一故形于心画亦絶类文正公而清劲过之傅君侹所藏孔壁孝经又其得意书也呜呼先生不可作矣学者即此而观之犹足以窥大贤气象而知立徳之本云【西山集】
　　薛季宣
　　薛季宣字士龙永嘉人年十七起从荆南帅辟召为大理寺主簿大理正出知湖州改常州【宋史】
　　薛士龙抄书动千百卷未尝有一字行草【止斋集】薛寺正于书无不读耽玩钟鼎古文搜竒抉怪凡易识者多不用古文所无间以小篆补其阙真好古哉【攻媿集】
　　陈傅良
　　陈傅良字君举温州瑞安人研精经史贯穿百氏以斯文为己任官至寳谟阁待制赠通议大夫【宋史云谥文节】风度高逺动辄过人诗律之精深字画之遒媚登览高致吟讽低昻亲之则使人意消王谢韵度尚可想也【攻媿集】
　　林希逸
　　林希逸官考功员外郎能书【书史要会】
　　林希逸字肃翁号竹溪又号鬳斋福清人乙未榜由上庠登第凡三试皆第四是嵗真西山知举【癸辛杂识】
　　林泳
　　林泳希逸子亦能篆【书史会要】
　　姜防
　　姜防字尧章番阳布衣也自号为白石生好学无所不通请于朝欲政颂台乐律以议不合而罢有大乐议琴瑟考铙歌等书传于世运笔遒劲波澜老成著续书谱一卷议论精到用志刻苦笔法入能品【谢采续书谱序】
　　赵子固目姜尧章为书家申韩【研北杂志】
　　姜白石书法迥脱脂粉一洗尘俗【书史会要】
　　张即之
　　张即之字温夫厯阳人参知政事孝伯子中进士举厯司农寺丞授直秘阁以能书闻天下金人尤寳其翰墨【宋史】
　　张温夫秘阁喜作擘窠大字不一诗辄尽一幅绢金人极爱重之好书少陵古柏行【弇州山人藁】
　　张温夫书老柏行
　　温夫特善大书扁额字如作小楷不烦布置而清劲絶人余屡见所书楞严道徳经虽甚纎小皆得笔兴此卷老柏行规格絶类但此卷中策掠进止转折间殊不自遂岂温夫书时因笔墨未惬自加补缉哉【方洲集】
　　张温夫大字
　　即之作大字如写小楷而笔意兼行转折作止之态如老生作礼虽骨格强硬而意度调熟见之者自当叹重此卷三字尤为卓絶非常所见【方洲集】
　　张即之墨迹
　　昔人谓八音与政通而文章以时高下岂惟文章哉字画亦然故因时可以知书因书可以騐时有不可逃者张即之生宋南渡后书名在当时甚盛此所书杜诗已不完开化徐敦夫得以示余葢书之变至此已极当时所以重之则世变亦可知矣夫即之欲自成家故其书法如此若以虞道园之説断之则亦太甚矣乎【匏翁家藏集】
　　张温夫书进学解
　　右宋张即之书韩文公进学解即之字温夫别号樗寮叅政孝伯之子仕终太子太傅直秘阁厯阳县开国男其书当时所重完顔有国时毎重购其迹史称即之博学有义行而袁文清师友渊源録亦言即之修洁喜校书经史皆手定善本语乾道淳熙事先后不异史官书蔽其名按皇宋书録即之安国之后甚能传其家学安国名孝祥仕终显谟阁学士所谓于湖先生孝伯之兄即之之伯父也其书师顔鲁公尝为高宗所称即之稍变而刻急遂自名家然安国仅年三十有八而即之八十余嵗咸淳间犹存故世知有樗寮书而于湖鲜称之者此书无嵗月可考而老笔健劲大类安国所书卢坦河南尉碑岂所谓传其家学者耶周诰商盘下缺一字实徽宗御名韩文商本作殷岂亦以讳避就耶故浙江叅政昆山张公敬之旧藏此册公卒无子图书散失从孙比部员外允清以重直购之允清所谓惓惓于此岂直字画之妙而已后之子孙尚知所寳哉【甫田集】
　　张樗寮正书金刚经
　　昔吴闗外门有驻节字大可二尺许古雅遒劲极得大书之体余少时见而爱之先主事都水公曰此张即之笔也复于一统志和州下载即之特善大书以是知先君葢有所见云若细书则未之闻也兹偶见此经大不过指尤俊健不凡乃知樗寮不独善大书已也书史会要记樗寮厯阳人厯阳隶和州即今含山明隆庆庚午春三月呉陈鎏识【书画题跋记】
　　张樗寮书莲华经
　　四明有宋刻张即之妙法莲华经一袠其木今不识为何材中虽有蛀孔字皆坚致如石似有物诃禁之者厯世灵显不可一二举余宦四明得廿余袠往嵗佛屋灾像经皆灰余惊痛不已火后拨燎烬乃得二三袠完者周縁焦糜字幸无损岂北地天龙未习瓌寳既取诸有余而又不忍尽邪乃为装褙成帖以存数百年之遗樗寮昔人斥为恶札今详其笔意亦非有心为怪惟象其胸懐元与俗情相违逆不知有匀圆之可喜峭挺之可骇耳自开天以来千竒万异日新不已何独字法不得任情哉【墨林快事】
　　陈谠
　　陈谠字正仲兴化人官至尚书与张即之同时并以书名【书史会要】
　　张即之陈谠之书一时籍甚丰碑巨刻散流江左【衍极】
　　杨镇
　　杨镇字子仁号中斋严陵人尚理宗女周汉国公主官至左领军卫将军驸马都尉谥端孝喜观图史书学张即之【书史会要】
　　单炜
　　单炜字炳文号定斋居士沅陵人博学能文考订法书尤精字画遒劲得二王法度【书史会要】
　　徐玑
　　徐玑字文渊任建安主簿移武当令改长泰令工唐诗得魏人单炜教书法心悟所以然无一食顷去纸笔暮年书近兰亭【叶适水心集】
　　刘克庄
　　刘克庄字潜夫号后村兴化人官至尚书谥文定书迹亦佳【书史会要】
　　王埜
　　王埜字子文婺州金华人登嘉定十二年进士第寳祐二年拜端明殿学士签书枢宻院事封吴郡侯工于诗书法祖欧阳询署书尤清劲【宋史】
</div>
    <div class="pagination">
<a href="六艺之一录_page524.html">上一页</a><span>...</span><a href="六艺之一录_page520.html">520</a><a href="六艺之一录_page521.html">521</a><a href="六艺之一录_page522.html">522</a><a href="六艺之一录_page523.html">523</a><a href="六艺之一录_page524.html">524</a><span class="current-page">525</span><a href="六艺之一录_page526.html">526</a><a href="六艺之一录_page527.html">527</a><a href="六艺之一录_page528.html">528</a><a href="六艺之一录_page529.html">529</a><a href="六艺之一录_page530.html">530</a><span>...</span><a href="六艺之一录_page526.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
