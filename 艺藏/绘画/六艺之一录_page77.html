<!DOCTYPE html>
<html>
<head>
    <meta charset="UTF-8">
    <title>六艺之一录 - 第 77 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 77 页/共 664 页</h1>
    <div class="content">　　右汉北海淳于长夏君碑篆额元祐中洺州治河堤始得之夏君名承仕郡为主簿督邮至冀州从事四府举辟除淳于长灵帝建宁三年卒此碑字体颇竒怪唐人盖所祖述汉字有八分有其学中絶不可分别梁庾元威作书论载有十余种曰芝英花草幡信钟鼎龙虎凤鱼麒麟仙人科斗云虫龟鸾此碑盖其间之一体郭仲竒碑云有山甫之纵又云徽纵显鲁峻碑云比纵豹产赵圉令碑云羡其纵髙外黄碑云莫与比纵此碑云绍纵先轨皆以纵为踪萧何传发纵指示兽处顔师古注云书本皆不为踪字读者乃为踪迹之踪非也据此数碑则汉人固多借用顔氏之注殆未然也【释】
　　碑以薫为勲淹为奄咳为孩□为戚党为傥□即防字□即退字恋即辔字【同上】
　　右淳于长夏承碑云君讳承字仲兖东莱府君之孙太尉掾之中子右中郎将弟也累叶牧守印绂典据十有余人皆徳任其位名丰其爵是故宠禄传于厯世防勲着于王室君钟其美受性渊懿含和履仁治诗尚书兼览羣蓻靡不寻畅州郡更请屈己匡君为主簿督邮五官掾功曹上计掾守令冀州从事又云察孝不行太傅胡公歆其徳美旌招俯就羔羊在公四府归髙除淳于长又云年五十有六建宁三年六月癸巳淹疾卒官碑今在洛州元祐间因治河隄得于土壤中建宁灵帝时年号也距今千嵗矣而刻画完好如新余家所蔵汉碑二百余卷独此碑最完【金石録】
　　蔡邕书夏承碑如夏金铸鼎形模怪谲虽蛇神牛鬼厖杂百出而衣冠礼乐己胚胎乎其中所谓气陵百代笔阵堂堂者乎予由是始知为中郎之迹碑在今广平府学【王恽秋涧集】
　　予承乏广平见府治后堂有碑仆地阅之乃汉北海淳于长夏承碑建宁三年蔡邕伯喈所书八分体按古者天子诸侯士葬必斵木树丰碑凿孔贯绳繂以悬棺而下圹秦汉以下始易石臣子因书君父之功扵其上今碑额有孔政古制也及考文字自苍颉鸟迹之后变化不一由大小篆至八分书若秦丞相李斯汉议郎蔡邕皆足以师古传后下此不闻矣然则邕之书胡可易得哉于光和苦邑之刻予固未及见之今观此书风神骨立想亦逼真矣计自东汉灵帝建宁三年至今凡一千三百五十有五嵗而此刻尚存岂非神物守防之至耶因与诸同寅谋复树扵堂之东隅创一小轩以覆之扁曰爱古志书法也若承之功徳与墓之所在及碑之所从来固不暇考论但碑之下截凡一百一十字年久藓蚀系后人摸刻览者当自择之成化己亥春三月望日南舒秦民恱跋扵碑隂【广平志】
　　右汉淳于长夏承碑金石録云元祐中洺州因治河得之于土壤中刻画完好如新释云此碑字体竒怪唐人盖所祖述又引梁庾元威论书载有十余种此乃其间之一体宋郑侨书衡云汉石经诸刻乃体八分夏承碑乃篆体八分然三家皆不言为何人书也元王文定公恽跋此碑云蔡邕书夏承碑如夏金铸鼎形模怪谲蛇神牛鬼厖杂百出而衣冠礼乐己胚胎乎其中所谓气凌百代笔阵堂堂者乎予由是始知为中郎之迹碑在今广平府学后刻尚书蔡邕伯喈及永乐七年等字乃庸妄人所加然心窃疑之杨文贞公集中亦有此跋谓近嵗广平府民因治河得此盖广平古洺地也所谓近嵗恐即永乐七年予向官京师时广平通判山西宋孟清为予言府学复有一碑字与此类予益疑焉江隂徐子扩好竒士也尝得旧刻双钩其字近以恵予与此絶异此云勤绍旧刻作勤约且其字之阙者四十有五而此刻独完好则其伪不俟乎言而予昔日之疑始释然矣【金薤琳琅】
　　杨公跋又谓中书舍人陈登以碑为蔡伯喈书盖不考王氏文集之故后公撰登墓志言永乐间以篆书名者登之外有吴中滕用亨及四明王尹实予观三家之篆用亨第一登不能逮若尹实则惟用燥笔又
　　在登之下登门人有程南云者以篆书得至显官其用笔虽熟然殊乏古法观此亦可以知其师矣【同上】按赵明诚金石録云此碑元祐间治河隄得扵土壤中刻画完好如新又云家所蔵汉碑二百卷独此碑最完然则欧阳公以前当不及见矣碑尾今有蔡邕伯喈书字乃后人妄益然内称夏君扵建宁三年六月卒官而是时伯喈繇桥司徒府出长河平入为郎中又其法时时有篆籀笔与钟梁诸公小异而骨气洞达精彩飞动疑非中郎不能也但蔡集不载而他书亦无可考姑阙以俟知者【弇州山人藁】
　　汉淳于长夏承碑都元敬引证极博大略以此碑自元王文定公恽定为蔡邕书谓其气凌百代笔阵堂堂洪丞相释谓其字体竒怪郑侨书衡谓其兼篆体八分合数说而疑碑非真迹又云江隂徐扩有旧刻阙字四十有五此独完好则其伪始信余亦覔得一纸非汉刻似不待辨而杨用修谓为汉刻之仅存者王元美亦云其法时时有篆籀笔骨气洞逹精彩飞动非中郎不能岂所见别一碑耶【石墨镌华】
　　此碑金石録谓元祐中洺州治河得之士中近杨文贞公亦谓广平府治河得此曩曾记宋郑侨以此为篆体八分而元王文定公谓为蔡中郎书至比之夏金铸鼎形模谲怪以今观之盖竒之过者尔【元牍记】淳于长夏承碑八分书建宁三年六月旧在广平府学都太仆金薤琳琅谓江隂徐公扩尝得旧刻双钩其字以恵予与此絶异旧刻阙字四十五而此独完好又积行勤约今作勤绍俱为可疑谓是后人伪作今此碑又亡而嘉靖二十四年知府唐曜重刻者在漳州书院弥失真矣【金石文字记】
　　郎中马江碑
　　君讳江字元海者济隂乗氏人【阙】　　之长孙汤官丞之元子其先帝颛顼翳嬴之后世在赵国以功封赵赐号马服因遂氏焉暨于君身干灵特挺岐防有度元然清妙长有令称通韩诗经赞业圣典左书右琴明于光上之术显于君臣之道郡将平原髙君深昭其徳以和平元年举孝亷除郎中谦虚接下冠名三署昊天不吊遭离【阙】疠卒世元嘉三年正【阙】
　　失贞干仕丧仪宗扵是盟轨辽丑缟素来赴惨痛号咷者不可胜数矣夫人寃句曹氏终温淑咸曰女师年五十五建宁三年十二月卒君中弟字文绪位主簿督邮志行【阙】期落落自有大节年卅二早世短折故茔迫
　　芒兆告斯士先君之庚地【阙】处还敞【阙】　　　　神东看祖祢西旧庐皇神仿佛爰【阙】　居乃【阙】　碑铭勒厥勲其辞曰
　　铄鸿徳赫含光【阙】天爵卫紫【阙】声着于周京榱桷存其
　　人亡【阙】　　　　蔵顾几筵凄褱伤嗟诗云感凯风叹寒泉惟梓桑【阙】灵【阙】期【阙】　　　裔永克昌殁不朽久弥章
　　右汉故郎中马君之碑篆额马君名江威宗和平元年为郡将髙君所荐入补执防之列元嘉三年卒郎位无可纪之事惟载其同寮丑类缟素逺来之众尔此碑字体古拙而行间疎密不等其间载建宁三年夫人曹氏卒盖相去十七年矣又载其弟文绪年三十二早世当是因夫人卜兆以马君共茔又同时改厝其季故作碑并言之石有断缺不能详考其云东看祖祢西睠旧庐可见其瘗以昭穆也【释】
　　碑中仕丧仪宗仕读为士辽丑读为寮丑仿佛读为髣髴
　　右郎中马君碑文字残阙所可见者字元海而已又云其先赐号马服因遂氏焉又云以和平元年举孝廉除郎中谦虚接下冠名三署又云年世元嘉三年正月卒又云夫人年五十五建宁三年十二月卒其他不可考究矣【金石録】
　　慎令刘脩碑
　　君讳脩字伯麟从事君【阙】
　　履和而至少罹囏苦身服田畮动乎俭中从
　　【阙】　　　　　　　弟克谐□于乡党逊逊如也卑谦
　　博爱恕己接人【阙】　　　　　政事君则安上竭节不求声誉故为五福所归神明所【阙】　　时兄弟并典干城子孙盈门克昌堂构非至徳淳粹其孰能与于斯举孝廉除郎中□将事去官辟从事司徒掾典掌边事迁慎令行无为之政崇澹泊防恵利素苦风痹到官朞月见臣吏勑儿子人命嘑吸不欲烦扰吏民欲生见旧土归终扵家百姓追逐扣马攀轮遂不复还年六十七建宁四年五月甲戌卒二弟龙纯挛哀孔懐孤生协郃长号恩慕立此碑铭以表景行其辞曰
　　于惟君徳忠孝正直至行通洞髙明柔克鬼神富谦受兹□福知命不延引舆旋归忽然轻举□皦抜葵人皆有亡贵终誉兮殁而不朽垂名著兮
　　右汉故慎令刘君墓碑额在应天府下邑县刘君名脩以孝防为郎终于宰邑灵帝建宁之四年也刘君不欲以后事烦扰吏民且欲生见旧土遂解印去官可谓知命履道者矣汉碑多门生故吏为之此则其二弟三子所立古之经籍未有雕刻之本学者各习其师故其文不一左氏春秋小戴礼荀孟诸子班马二史所引诗书多与今文不同汉末有私行金货定兰台黍书经字以合其私文者故灵帝诏诸儒正定羣经刋扵石碑使天下取则焉所存遗刻复与今之经传文异而句别此碑云乡党逊逊如也祝穆碑则云乡党逡逡皆与论语异而二者又自不一盖其师说然也此碑又有动乎俭中鬼神富谦亦与今之易不类【释】
　　□即淳字□即介字【同上】
　　右汉慎令刘君墓碑在今南京下邑其名已磨灭其字伯麟少罹艰苦身服田亩举孝廉除郎中辟从事司徒掾迁慎令卒年六十有二其铭曰于惟君徳忠孝正直至行通洞髙明柔克鬼神富谦受兹介福知命不延引舆旋归忽然轻举志激拔葵人皆有亡贵终誉兮殁而不朽垂名著兮余家汉碑常患其铭多缺灭而斯铭偶完故録之【集古録】
　　右书不著书撰人名氏刘君名氏缺有其字曰伯麟仕至慎令弃官终扵家其卒葬之年月缺灭不明而隐隐可见疑为建宁四年也碑在南京下邑县【集古録目】
　　建宁四年五月立【金石録目】
　　汉慎令刘君碑在谷熟县门外夫子庙中【天下碑録】
　　北军中侯郭仲竒碑
　　君讳【阙】字仲竒元城君之第四子其先盖周之胄绪虞邴建国享土受胙政衰道失晋克其邦遭嬴项之际髙祖初起运天苻命秦擿楚遂定汉基枝叶云布列扵国郡或颍川冯翊公卿校尉将相州郡令问休贵自东郡卫国家乎河内彼亦世载徳以臻于君君恵兄竹邑侯相次尚书侍郎次济北相顺弟临沂长次徐州刺史次中山相次雒阳令咸以孝防公府茂选贞亮曒白翼翼瑛彦配周之八为国桢干君防有岐嶷天然之资长有明肃宏雅之操刚毅多略有山甫之纵沈懿防笃为万夫之望【阙】为郡五官掾功曹司中都官从事虎视眈眈鹰侍电贵□肃承莫不畏惮三辟将军府徴书祭祭贞亮直方謇謇衎衎忠信可结义然后谏举防比阳长五教加仁施扵恵康焉于之武以抑扵彊改邑移风遗爱不忘闻兄疾病率尔逝将衮职有阙赖君【阙】匡复辟司徒拜军中当授【阙】城万里膺扬念妨弟路逊位崌荣脩黄老之术谦守足之让禄有不究命有短长【阙】临孔明残陨贞良卒被氛气奄忽徂亡年六十有六建宁四年九月丙子卒五年三【阙】　　　孝孤忉乎悲剥裂行路泣血辟踊伤絶凡百君子靡不哀恻丧国之镇朝失模式【阙】奂乎位未副徳刋石甄表以昭极其辞曰
　　铄明徳□郭君外忠絜内资亲烈桓桓焕有文所临【阙】风崇和睦垂以仁赫斯防威若神动防柜礼义遵
　　纵徽显功加民感兄疾电捐官妙【阙】　　海闻亮矣清寡匹伦爵不副命乖分土【士字】歔□惜增叹孝流涕虑伤肝魂灵饬号有荣【阙】　　　永存勒金石示后昆右汉故北军中郭君碑篆额郭君字仲竒尝为司中都官从事辟将军府宰比阳建宁四年卒碑书其官无北字郭究碑但称为军中若与额殊按祝睦尝为北军中而其后碑书云北军军中则知此亦省文尔郭君闻兄之疾则捐官恐妨其弟而辞位故有恵兄顺弟之目而厯载之棣华盖可想也【释】碑以纵为踪掩为奄陆为睦□即戚字借作戚□即嬴字云即云字即恸字柜即矩字□即欷字【同上】
　　右汉北军中郭君碑其名字磨灭云元城君第四子也其先盖周之胄绪枝叶云布列扵州郡自东郡卫国家扵河内汲兄竹邑侯相次尚书侍郎次济北相顺弟临沂长次徐州刺史次中山相次雒阳令君为五官掾功曹司中都官从事三辟将军府举廉比阳长复辟司徒拜北军中年六十有六建宁四年九月丙子卒扵其兄竹邑侯相上一字缺灭不完疑是恵字其下又云顺弟莫晓其义岂汉人谓兄弟为此语耶故阙其疑以俟知者【集古録】
　　右书不著书撰人名氏中名巳磨灭不可见而字有其下一字曰竒河内汲人仕至北军中碑以建宁五年立在河阳【集古録目】
　　建宁四年九月【金石録目】
　　汉故北军中候郭君碑篆额郭君字仲竒尝为司中都官从事辟将军府宰比阳建宁四年九月卒五年三月葬【复斋碑録】
　　建宁五年立在孟州济源县释云汉之神品【汉字原】
　　故民呉仲山碑
　　熹平元年十二月上旬呉公仲山少立名迹约身□巳节□无只不贪仕进隐匿□间府县请名未曾□城守鲜贫苦不豫煇荣兄弟三人居其中央事长接防出入□详元少不幸□世早亡干□盖载八十有长年夀未□而遭祸央子孙饮□呼招不□还与□□尒奈□□惟公徳美布恵州里逺近□求不言无有春秋□□【贷字】给与无已不逆人意率□化理市□□渠□□□襜遗孤皆置门□先亡为防弱娶妇□恩者无不□悲嗟□【效字】□社里其恩□施岂谁照矣公□有三息遗□二庄无分少徳父有余□东西南北不□起□高□□观□色宗诸邂逅连有不得兼官□□象不大孤慙亡父□夙夜如有空□□□蘗盖□零有□水徂挺□焉焉矣矣子孙万□
　　右汉故民呉公碑额宣和中知鄢陵县穆延年得之扵民间碑无其名仲山其字也灵帝熹平元年立汉之仕者没有遗爱其州县之民为之采石镵铭则自称曰故民吴公匿迹韬光不荅聘召作碑者体其谦晦之操故以民称之所谓故民者物故之民也其字画谲怪兼有篆笔□者人知其为忧□者若弥非弥若疆非疆盖其甚异者【释】
　　碑以祸央为祸殁河为何防为赡零为灵闚即闚字□即弃字□即祸字叱即以字□即庭字【同上】
　　右吴公碑其额题汉故民吴公之碑碑云熹平元年十二月上旬吴公仲山其他刻画完好如新文词颇拙陋书亦怪而不工然汉时石刻存者渐少而此碑特完故録之以资博览【金石録】
　　廷尉仲定碑
　　右廷尉仲定碑在今濮州雷泽其额题汉故廷尉仲君之碑碑载官阀甚详虽残缺然尚可次第其略云君讳定圣汉龙兴家于成阳父张掖广汉太守以父勲拜琅琊太守南阳隂府君察孝不行南郡胡公除济隂复举孝廉拜尚书左丞除郎中迁彭城吕长征试博士太傅下邳赵公举君髙行迁豫州刺史将军从事符节令豫章太守征议郎拜大尚书逊位复征拜将军长史迁城门校尉执金吾拜大中大夫迁廷尉卿托病乞归脩尧灵台黄屋卅余上听拜大中大夫台成事讫上以君先帝旧臣防请令州郡以礼特遣熹平元年孟秋上旬君遘疾不瘳扵是门生养徒故吏乡党刋石勒铭树碑表道焉两汉迁拜次第史既不能详载而石刻类皆摩灭难考今此碑所载详悉故尽着之所谓南郡胡公者广也太傅下邳赵公者峻也按定汉史无传惟风俗通元和姓纂具载姓名官爵云【金石録】


　　六艺之一録卷四十四
　　钦定四库全书
　　六艺之一録卷四十五　　　　　钱塘倪涛撰
　　石刻文字二十一
　　汉武都太守李翕西狭颂【金石録作武都太守李翕碑】汉武都太守汉阳阿阳李君讳翕字伯都天姿明敏敦诗悦礼膺禄美厚继世廊吏而宿卫弱冠典城有阿郑之化是防三苻守□黄龙嘉禾木连甘露之瑞动顺经古先之防博爱陈之防徳义示之防好恵不肃而成不严而治朝中惟静威仪抑抑督邮部职不出府门政约令行强不暴寡知不诈愚属县趍教无对防之事儌外来庭面缚二千余人年谷屡登仓库惟亿百姓有蓄粟麦五钱郡西狭中道危难阻峻縁崖俾阁两山壁立隆崇造云下有不测之谿阨芒促迫□【则字】容车骑进不能济息不得驻数有颠覆霣隧之周过者创防惴惴其栗君践其险若涉渊水【水字】叹曰诗所谓如集于木如临于谷斯其殆哉困其事则为设备今不圗之为患无已衡官有秩李瑾掾仇审因常□道徒鐉烧破祈刻臽磪嵬减高就埤平夷正曲柙□土石坚固广火可以夜涉四方□雍行人懽悀民歌徳惠穆如清风乃刋斯石曰赫赫明后柔嘉惟则克长克君牧守三国三国清平咏歌懿徳□降丰稔民以货稙威恩竝隆逺人賔服鐉山□渎路防安直继禹之迹亦世赖福
　　建宁四年六月十三日王寅造时府【阙】
　　丞右扶风陈仓吕国字文宝【阙】
　　故府掾【阙】　　　孟字【阙】
　　右武都太守李翕西狭颂在成州今之阶成兴凤皆汉武都郡也李君治武都桥道前后三处磨崖栈险架桥则郙阁凿崖治路则西狭天井此碑灵帝建宁四年刻彼两碑皆次年刻者欧得其一赵得其二天井一碑是时未出南丰曾子固跋此碑云翕与功曹史李旻定防勑衡官掾仇审治东坂有秩李瑾治西阪鐉烧火石人得夷涂作颂刻石其文有二所识一也其一刻扵四年六月十三日壬寅其一是年六月三十日刻今集古之家惟有壬寅一碑李旻定防碑中不见天井吏属却有李旻姓名始知南丰非轻信异闻必是西狭第二碑所载近嵗武都樵人斩艾藤蔓始见石上有天井刻字倚崖缚架椎拓甚艰寺僧或以恶木蔽晦日后碑恐有此患【释】
　　碑以为剖苲为窄隧为坠悀为踊稙为殖□即恶字【同上】
　　汉武都太守汉阳阿阳李翕西狭颂武都太守汉阳阿阳李翕字伯都以郡之西狭阁道通梁益縁壁立之山临不测溪危难阻峻数有颠覆霣坠之害乃与功曹史李旻定策敕衡官掾仇审治东坂有秩李瑾治西坂鐉烧大石改髙即平正曲广□既成人得夷涂可以夜渉乃相与作颂刻石其颂有二其所识一也其一立扵建宁四年六月十三日壬寅其一是年六月三十日立也又称翕尝令渑池治崤嵚之道有黄龙白鹿之瑞其后治武都又有嘉禾甘露木连理之祥皆图画其像刻石在侧盖嘉祐之间晁约仲质夫为兴州还京师得郙阁颂以遗余称析里桥郙阁汉武都太守阿阳李翕字伯都之所建以去沉没之患而翕字残缺不可辨得欧阳永叔集古録目跋尾以为李防余亦意其然及熈宁十年马瑊中玉为转运判官扵江西出成州所得此颂以示余始知其为李翕也永叔扵学博矣其扵是正文字尤审然一以其意质之遂不能无失则古之人所以阙疑其可忽欤近世士大夫喜蔵画自晋以来名能画者其笔迹有存扵尺帛幅纸莫知其真伪往往皆传而贵之而汉画则未有能得之者及得此图所画龙鹿承露人嘉禾连理之木然后汉画始见扵人又皆出扵石刻可知其非伪也汉武帝元鼎六年以汧陇西南接于巴蜀为武都郡其后始分而为兴州为成州成州则武都之上流也郙阁立扵建宁五年翕治崤嵚西狭郙阁之道有益扵人而史不传则颂之作所以备史之阙是则传之亦不可以不广也【元丰题跋】
　　右武都太守李翕碑文字首尾完好云汉武都太守汉阳阿阳李君讳翕字伯都其后歴叙在郡治迹云郡西硖中道艰难阻峻縁崖俾阁两山壁立隆崇造云下有不测之谿阨苲促迫财容车骑进不能济息不得驻数有颠覆陨坠之害君勅衡官有秩李瑾掾仇审因常繇道徒鐉烧破析刻臽崔嵬灭髙就埤柙致土石坚固广大可以夜渉四方无雍行人懽悀民歌徳恵穆如清风乃刋斯石其后有颂诗后题建宁四年六月十三日壬寅造云【金石録】
　　李翕黾池五瑞碑
　　黄龙　白鹿　木连理　甘露降　承露人
　　君昔在黾池脩崤嵚之道徳治精通□黄龙白鹿之瑞故图画其像
　　右李翕黾池五瑞碑李君昔治黾池臻此瑞物及西狭磨崖因刻扵前非碑隂也黾池有二殽属洪农郡【释】
　　汉李翕碑在成州崖石上字皆完好有甘露白鹿黄龙连理木四物图记李翕之政治也【天下碑録】
　　李翕析里桥郙阁颂
　　惟斯析里□汉之右源漂疾横柱于道渉秋霖漉盆溢【阙】□涛波滂沛激扬絶道汉水逆让稽滞商旅路当二州经用防沮□县士民或给州府休谒往还恒失日晷行理咨嗟郡县所苦斯谿既然郙阁尤甚縁崖凿石□隐定柱临深长渊三百余丈接木相连号为万柱过者栗栗载弃为【阙】常车迎布嵗数千两遭遇隤纳人物俱□沈没洪渊酷烈为祸自古迄今莫不创楚扵是太守汉阳阿阳李君讳翕字伯都以建宁三年二月辛巳到官思惟恵利有以绥济闻此为难其日久矣嘉念髙帝之开石门元功不朽乃俾衡官掾下拜仇审改解危殆即便求隐析里大桥扵今乃造校□□坚【阙】　工巧虽昔鲁斑亦莫儗象又醳关之嶃漯从朝阳之平减西【阙】　髙阁就安宁之石道禹□江河以靖四海经记□续□康万里臣【阙】　　勒石示后乃作颂曰【阙】　　　降兹恵君克明俊徳允武允文躬俭尚约化流若神□氓如【阙】　　平均精通晧穹三纳苻银所厯
　　垂勲香风有隣仍致瑞应丰稔【阙】　　　　乐行人夷欣慕君靡巳乃咏新诗【阙】　　　兮川兊之间髙山崔防兮水流荡荡地既□确兮与寇为隣【阙】
　　以析分或失绪业兮至于困贫危危累卵兮圣朝闵怜
　　□□究【阙】兮【阙】　　　　救倾兮全育【阙】遗劬劳日稷兮惟恵勤勤黄邵朱龚兮盖不【阙】　　　充赢兮百姓欢欣佥曰大平兮文翁复存
　　建宁五【阙】　月十八日癸【阙】
　　时衡官【阙】　　仇审字孔信
　　从史位【阙】　　　字汉徳为此颂
　　故吏下□　　　子长书此颂
　　时石南【阙】　　　威明【阙】
　　右析里桥郙阁颂额今在兴州灵帝建宁五年立后西狭碑一嵗别有数行刻书撰人及石师姓名欧公谓遭遇隤纳及醳散闗之嶃【欧误作】漯徙朝阳之平刻画完而莫详其义或是用字假借案碑言阁道危殆车乗往还人物俱堕则隤纳谓坠渊也即燥字醳与释同太史公书皆然杨着碑醳荣投黻景君碑农夫醳耒之类是也其云劬劳日稷盖用谷梁子日下稷之文灵台费凤碑亦有之【释】
　　碑以横柱为横注盆溢为湓溢行理为行李厥续为厥绩崔防为崔嵬□即祸字【同上】
　　右汉析里桥郙阁颂建宁五年立云惟斯析里处汉之右溪源漂疾横注扵道涉秋淋漉稽滞商旅休谒往还常失日晷行理咨嗟郡县所苦斯溪既然郙阁尤甚临深长渊三百余丈接木相连号为万柱遭遇隤纳人物俱隋沈没洪渊酷烈为祸扵是太守阿阳李君讳翕字伯都以建宁三年二月辛巳到官思惟恵利有以绥济闻此为难其日久矣乃俾府掾仇审改解危殆即便求隐析里大桥于尔乃造又醳散关之漯徙朝阳之平灭西髙阁就安宁之石道禹导江河以靖四海经纪厥绩艾康万里乃作颂曰颂后又有诗皆磨灭不完其云遭遇隤纳又云醳散闗之漯徙朝阳之平刻画适完非其讹谬而莫详其义疑当时人语与今异又疑汉人用字简畧假借不同尔故録之以俟博识君子【集古録】
　　右不着撰人名氏汉仇绋书据碑所载析里郙阁皆地名也其地有溪水漂溢为患太守阿阳李翕使衡官掾仇审作大桥扵析里以建宁五年立此颂在兴元【集古録目】
　　建宁五年二月立【金石録目】
　　汉郙阁当析里桥建宁五年李君讳翕字伯都析里大桥扵今乃造其言斯溪既然郙阁尤甚临深长渊三百余丈接木相连号为万柱碑今所见如此考其
　　地当【阙】而郙阁无存迹昔欧阳文忠公尝疑醳散闗之潮漯徙朝阳之平按防古文显字漯川汉作湿读谓川在卑湿书学至今同文古字湿作□又作漯故汉人湿又作□然则漯当作湿燥古文作盖喿与参同体其言醳则与易同卜用醳亦易也至谓遭遇隤纳则以倾隤地坏自纳扵渊汉人文陋无足道然用字亦本古也【广川书跋】
　　建宁五年李翕造汉州【金石略】
　　欧阳集古録析里桥碑跋云醳散闗之漯从朝阳之平刻画适完非其讹谬而莫详其义故録之以俟博识君子慎按醳古与释通史记张仪传杖而醳之韩信传醳兵北首燕路洪氏释醳载汉碑文有云农夫醳耒又云辞荣醳黻漯本济漯之漯汉人或冩漯借作湿字用漯即潮湿也与燥同分小异如操亦作掺之例平谓干燥言去湿而就燥也以此训之可通【升庵外集】
　　此碑在略阳相传为蔡邕书马伯循信之固未的然碑文醳散闗之漯徙朝阳之平欧阳公以为疑董逌书跋云防古文显字漯川汉作显读谓川在卑湿书学古文至今同古文字湿作□又作漯故汉人湿又作□然则漯当作湿喿与参同体故古文燥作其言醳与易同卜用醳亦易也杨用修谓醳古与释通漯借作湿与燥同解作去湿就燥之义盖本董说但碑文磨泐欧阳谓二句适完好今亦损过半矣又碑中太守李君讳翕字伯都今板本皆作李防或传冩之误唯郑樵畧曰李翕与碑合【石墨镌华】
　　李翕析里桥郙阁铭八分书今重刻在畧阳县其文有曰醳散闗之漯者杨用修以醳为释为潮漯为湿是也欧阳永叔集古録曰后汉熊君碑其书显字皆为□按说文显从防声而转为累其失逺矣莫晓其义也愚按累字从日从系乃防字之省而后人冩作田者误也古人以湿为漯者不一说文湿水出东郡东武阳入海从水防声他合切汉书王子侯表湿成侯忠师古曰湿音他合反功臣表驷望侯冷广以湿沃公士师古曰湿音他合反功臣表有湿隂定侯昆邪霍去病传王莽传并作漯隂地里志平原有漯隂县而水经湿余水亦漯字之异文惟其以日为田此永叔之所以疑也【金石文字记】
　　桂阳太守周憬功勲铭
　　桂阳太守周府君者徐州下邳人也讳憬字君光体性敦仁天姿笃厚行兴闺门名【阙】州里举孝廉拜尚书侍郎□汝南固始相遂拜桂阳乃宣鲁卫之政□二南之泽政以徳绥化犹风腾抚集烝细【阙】绥有方进则贞直退则错枉崇举济济吉土【士字】充朝招训【阙】蒙开诱六蔽君子道长小人道消信感神只灵瑞苻【阙】嘉谷生扵□竒草像萐莆异根之树超然连理扵此【阙】时邦域惟宁郡又□【与字】南海接比商旅所臻自瀑亭至□曲红壹由此水其水源也出扵王偊之山山盖隆【阙】　　于天泉肇沸踊发射其巅分防离散为十二川弥陵□阻□阜错连隅陬壅蔼末由骋焉尔□贯山钻石经【阙】
　　扬争怒浮沈濳伏虵龙蛣屈澧隆郁浥千渠万浍合聚谿涧下迄安□六泷作难湍濑□□沄潺湲虽诗称百川沸腾髙岸为谷深谷为陵盖莫若斯天轨所经恶得已改其下注也若奔车失辔狂牛无縻【阙】勿防忽胪睦不相知及其上也则羣辈相随檀柁提【阙】唱号慷慨沈深不前其成败也非徒丧寳玩陨珍竒防珠贝防象犀也往古来今变甚终矣扵是府君乃思夏后之遗训【阙】应龙之画伤行旅之悲穷哀□人困戹感蜀守冰殄絶犂魋嘉夫昧渊永用夷易乃命良吏□壮夫排穨□石投之寥【阙】　髙填下凿截回曲□水之邪性顺导其经脉断硍□之□波弱阳侯之汹涌由是小徯乃平直大道允通利抱布贸丝交易而至升渉周旋功万扵前除昔【阙】　树□扵兹虽非龙门之鸿【鸿字】绩亦人君之徳宗故□【舩字】人叹扵水渚行旅语扵涂陆孔子曰禹不决江疏河吾其鱼矣扵是熹平三年嵗在□提仲冬之月曲红长零陵重安区祉字景贤遵承典宪宣扬徳训帅礼不越钦仰髙山乃与邑子故吏龚台郭苍龚雒等命工击石建碑于泷上勒铭公功传之万世垂示无穷其辞曰
　　干□剖兮建两仪刚分兮有险夷咨中岳兮穆崔嵬叹衡林兮独倾亏增□陗兮甚防陭鮌莫渉兮禹不规仰王偊兮又崜峗俯泷渊兮怛以悲岸参天兮无路徯石纵横兮防洄洄波隆隆兮声若雷或抱货兮以从利或追恩兮有赴义汜自楫兮有不避【阙】躬躯兮扵元池委性命兮扵芒憯寒栗兮不皇计忽随防兮殆忘归懿贤后兮发□【圣字】荚闬不通兮治斯谿蹷巨石兮以湮填开切□兮导曲机摧六泷兮弱【阙】　　　兮散其波威恕定兮混防防息聊啾兮逝【阙】　　　兮蛟龙臧□老唱兮胪人歌名冠世兮【阙】超逾伦今称【阙】兮燿防沙功斐斐兮镜海裔君乎君夀不訾
　　右神汉桂阳太守周府君功勲之纪铭额周君名憬自固始相为桂阳守碑云熹平三年嵗在摄提仲冬之月曲红长区祉与邑子故吏建碑扵泷上盖灵帝甲寅年也兹水发源王禽山千渠万浍下凑六泷舟楫过之若奔车失辔狂牛无縻丧寳玩流象犀积有日矣周君思夏后龙门之绩感李冰离堆之事排治湍梗人得利渉故纪其功勲铭辞全逼骚雅有瓠子歌遗意韩退之诗云南下乐昌泷险恶不可状者即谓此也乐史寰宇记云泷上有太守周昕庙今碑在韶州张九龄庙中其名尚隐隐可辨盖憬字也予尝侍亲度岭留英州其郡东亦有泷问之云彼处壤沃宜稻而山甚髙峭仅有鸟道负担者不可下土人斩竹为簰以器贮米寘其上俟雨至间通随飞瀑鱼贯而下注于深潭入水底始再出碎扵石者什五六谓之泷如此【释】
　　碑以壅蔼为壅遏犂魋为离堆小后徯路徯皆为蹊【同上】
　　后汉桂阳太守周府君纪功铭　此君检汉书无之今碑石缺不见其名惜乎遂不见扵世也南人纪其所脩泷水即韩文公所谓昌乐泷者是也至今以为利祠宇甚严云【集古録】
　　右汉桂阳周府君碑按韶州图经云后汉桂阳太守周府君碑按庙在乐昌县西一百一十八里武溪上武溪惊湍激石流数百里昔马援南征其门人辕寄生善吹笛援为作歌和之名曰武溪深其辞曰滔滔武溪一何深鸟飞不渡兽不能临嗟哉武溪何毒淫周使君开此溪下合真水桂阳人便之为立庙刻石又云碑在庙中郭苍文今碑文磨灭云府君字君光而名已讹缺不可辨图经但言周使君亦不着其名后汉书又无传遂不知为何人也按武水源出郴州临武县鸬鷀石南流三百里入桂阳而桂阳真水卢溪曹溪诸水皆与武水合流其俗谓水湍峻为泷韩退之诗云南下昌乐泷即此水也碑首题曰神汉者如唐人云圣唐尔盖当时已为此语而史传他书无之独见扵此碑也【集古録】
　　桂阳周府君碑后本　余初得前本恨其名遂磨灭后有国子监直讲刘仲章者因出其碑而为余言前为乐昌令因道府君事云名憬问其何以见之云碑刻虽阙尚可识也乃以此碑并隂遗余盖前本特模者不工尔又余初以韩集云昌乐泷疑其误乃改从乐昌仲章曰不然县名乐昌而泷名昌乐其旧俗所传如是韩集不悮也乃知古人传疑而慎扵更改者以此【同上】
　　右汉不著书撰人名氏韶州图经云郭苍撰初桂阳有泷水人患其险太守下邳周憬字君光頽山凿石以通之延熹三年故吏区祉刻石以纪功并祉等故吏题名者二十二人右韶州乐昌县昌乐泷上周君庙中【集古録目】
　　桂阳周府君碑并碑隂熈宁八年余从知韶州王之材求得此本之材又以书来曰按曲江县图经周府君名昕字君光则永叔云图经不着其名者盖考之未详也又有碑隂列故吏及工师官号州里姓名之材并摹以来永叔盖未之得也其碑隂曲江字皆作曲红而苍江字江夏字亦作红盖古字通用不可不知此学者所以贵乎博览也永叔又记刘原父所得商洛之鼎铭云惟十有亖月旁死魄君谟问十四月者何谓原父不能言也以予考之古字如亦作人作□之类皆重出如此者甚众则此文作亖者特二字耳永叔原父君谟皆博识而亦有所未达学者又不可不知故并见之扵此也【元丰题跋】
　　右桂阳太守周府君颂欧阳公集古録云府君字君光而名已讹缺不可辨图经但言周使君而亦不着其名后汉书又无传遂不知为何人而曽子固言尝得此碑扵知韶州王之才之才以书来言曲江县图经周府君名昕字君光则永叔云图经不载其名者盖考之未详也今此本虽讹缺然究其画殊不类昕字二公所说既不同而韶州图经余家偶无有皆未可知也　余后见市中印本欧阳公庐陵集别有一跋尾云周君名憬憬字颇近之【金石録】
　　桂阳太守周府君勲徳碑熹平三年桂阳监【金石略】汉周府君碑六一先生凡三四跋最后方辨其名璟蒋頴叔作武溪深乃谓名煜且押之韵盖石古剥落以其形似求合于君光之字故云尔曾南丰集顾云从知韶州王之材得此碑书来曰按曲江县图经名昕则并与其名字而不辨何至遽信而以六一为未详考邪【芦浦笔记】
</div>
    <div class="pagination">
<a href="六艺之一录_page76.html">上一页</a><span>...</span><a href="六艺之一录_page72.html">72</a><a href="六艺之一录_page73.html">73</a><a href="六艺之一录_page74.html">74</a><a href="六艺之一录_page75.html">75</a><a href="六艺之一录_page76.html">76</a><span class="current-page">77</span><a href="六艺之一录_page78.html">78</a><a href="六艺之一录_page79.html">79</a><a href="六艺之一录_page80.html">80</a><a href="六艺之一录_page81.html">81</a><a href="六艺之一录_page82.html">82</a><span>...</span><a href="六艺之一录_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
