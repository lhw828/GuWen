<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 88 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 88 页/共 231 页</h1>
    <div class="content">　　卢　熊
　　卢公武敖游阳羡帖【行草书纸本内项氏诸印不录】
　　熊端肃奉书方厓长老禅席自经涉患难遂不相见近知敖游阳羡山中法清胜吴中董惟冥先生仆之故交与公路乃同年友也携古本褉帖访旧就谒坐下万望以平昔好义之心凡百汲引而吹嘘之实至幸也义谿老师虽未识面尤冀引忱申意善权通公向曽一防想住山如旧欲蹑屩去看囤碑未有縁在如有墨本或钞本见敎至妙悤悤不尽鄙懐尚祈葆练不备熊端肃奉书　端肃奉书方厓长老禅席卢熊谨封
　　顾　禄
　　顾谨中陈君相见诗卷
　　陈君相见虞山陲惊诧潜夫麋鹿姿髪白毎怜欺我老酒红聊尔寄顔衰好谀俗子休论相久别故人欣说诗明日归舟风迅顺为传消息慰痴儿畅月廿又七日书海虞赵氏书楼友弟顾禄
　　沈　贯
　　沈希曽赠王古用帖【楷书纸本】
　　使汝出于书契未形之前则太朴【下有未字防去】以淳法度以简人民以治汝笔何所用哉使汝出于书契既形之后则易礼以明诗书以正春秋以脩汝笔之用大矣笔乎笔乎其正尔心直尔锋毋当载以迷毋舞文以欺则吾将望于汝笔矣汝其当为古人用之洪武十二年五月二十三日沈贯书
　　徐　逺
　　徐文穆与雪窝诗简【楷书洒金纸本】
　　逺自获交以来几三十载中间多承眷爱之情楮毫难罄奈何日薄西山又承厚贶何以克当兹因良便谨赋拙句以谢于万一云幸垂顾盼是所望也忝友徐逺载拜雪窝翰相先生契家台席
　　故人天上分天禄白灿珠玑重贝金老病苏时湌一饭不堪秋日挂西岑七月二十日贡
　　桂　衡
　　桂孟平剪灯新话歌
　　山阳才人畴与侣开口为今阖为古春以桃花染性情秋将桂子薰言语感离抚遇心怦怦道是无凭还有凭沈沈帐里昼吹笛煦煦窓前宵剪灯倐而晴兮忽而雨悲欲啼兮喜欲舞玉萧倚月吹凤凰金栅和烟锁鹦鹉造化有迹尸者谁一念才萌方寸移善善恶恶茍无失怪怪竒竒将有之丈夫未达虎为狗濯足沧浪泥数斗气寒骨耸铮有声脱帻目光如电走道人青蛇天动摇不斩寻常花月妖茫茫尘海沤万防落落云松酒半瓢世间万事幻泡尔往往有情能不死十二巫山谁道深云母屏风薄如纸莺莺宅前芳草凄燕燕楼中明月低从来松柏有孤操不独鸳鸯能竝栖久在钱塘江上住厌见潮来又潮去燕子啣春几度囘断梦残红落何处还君此编长啸歌便当酌以金叵罗醉来高枕睡一觉高车驷马游南柯
　　俞贞木
　　俞有立睎顔燕坐诸诗帖【行书纸本】
　　睎顔燕坐事心斋悟道圎融际涯松桂雪霜存节操鸎花云月寄情懐栖迟自得衡门乐隠约谁如蔗境佳水泽游观尽舟楫十年几见换芒鞋
　　峩冠缝掖老儒林卓尔高风识见深白雪阳春传雅致【原迹致旁调字涂去】冰壶秋月见冲襟酒杯揖譲长辞醉诗句推敲不厌吟几见杖藜归较晩牵裾稚子足欢心
　　柳花飞雪夕阳中逝水韶光似转蓬客况惯曽聴夜雨愁懐况复感春风芳林茂树寒云合断岸平田野水通谷雨已过秧未绿时时着屐访田翁
　　家贫薪水孰携持几歳逐贫贫转随辟谷有方期采药卖文无益谩吟诗苍蝇敢慕冥鸿举跛鼈难追逸骥驰自笑无能更多病年来筋力觉全衰　昨以鄙句呈竹园先生先生再用次韵示敎精金美玉愈出愈竒于是复用前韵以谢不敏朽生俞贞木书
　　解　缙
　　解大绅寄胡端方古诗【草书纸本小挂幅】
　　井上梧桐雨防亭卷秋风故人适战胜匹马归山东问君今年三十几能使香名满人耳君不见双峰直上几千仞见君文章亦如此如君兄弟天下稀雄词健笔皆若飞将军金印亸紫绶御史铁冠重绣衣乔生作尉别来久因君为问平安否魏侯校理复何如前日人来不得书陆潭山水佳可赏蓬阁闲时日应【下有长字防去】往自料青云未有期明知白髪偏能长楼头青丝白玉瓶别时相顾酒如倾摇鞭举袂忽不见千树万树空蝉鸣　缙绅书寄端方以寓久别之意云
　　胡端方端祯昆仲为国初伟人子孙凋落余言之石楼徐公彰表其门公赴内召其四世孙胡汝升徳公不置乃出解学士春雨所书寄其先者纳公行李二公为学士门人居室相望是书藏之已久徐氏子孙当知所重矣端方先生旧按浙安知精神不来往兰阳之间乎吏部员外郎同邑后学邹元标敬书【行楷书本身纸后】
　　解春雨书学传授谱【朱丝纸本真行书按王佐云此文后有春雨二字盖先生下锦衣狱时为指挥使纪纲书详见书评】
　　解大绅解祯期合卷
　　大绅书前后赤壁赋【行楷书乌丝阑纸本高六寸长三尺】
　　前赤壁赋【原文不录】
　　后赤壁赋【原文不录】
　　祯期临兰亭叙【小行书乌丝防纸本合前为一卷】
　　永和九年【至】有感于斯文
　　【款书】正统壬戌秋七月十有四日六十一翁解祯期临于金陵石头城之公舘
　　解学士文章翰墨独步一世今观所写赤壁二赋笔法精丽深有晋人风致东里少师谓其小楷第一信然若祯期所书比之王谢家子弟风流似有间耳成化辛丑正月甲午后学吴下李应祯谨识【行楷书】
　　是卷翰墨廼贞襄公所珍爱而时用所宝藏者出以示余把玩不能释手因附姓名嵗月于末治戊申夏五防稽魏瀚拜书【行书】
　　吾吴中前軰人物推范庵李少卿为第一其翰墨珍重于海内犹夫解学士之在江右也其品题数语约而尽予复何言展卷庄诵如覩羮墙耳矣嘉靖丙辰后学张寰识【行书右三防一纸】
　　解祯期
　　解评事临兰亭叙【己见解大绅合卷】
　　罗汝敬
　　罗寅庵书云山诗帖【楷书纸本】
　　云山苍苍烟水浩浩芙蓉九叠沚清泠黛色波光浄如扫水边曲径山下村胜境髣髴桃花源幽居无尘来客少唯有乔林青到门南州公子乌台客十年作官归未得朝囘住笏对新图应念山中旧游迹旧游陈迹安在哉【阙】里金华仙掌开凭谁更向中流置一叶笑指【阙】瀛归去来吉水罗汝敬
　　曽　棨
　　曽子启苏武慢词帖【行书洒金蓝笺本】
　　二十四桥繁华消尽惟有月明如故囘首长安旧都犹在何事独留南土玉树清歌翠娥娇艳缥缈绿窓朱户到如今杨柳春风还似细腰轻舞　曽记得绣幕低垂珠帘半卷对酒缓歌金缕萤火飞残暮鸦惊散肠断缘芜归路鸐背风高龙舟波冷空隔海天云雾待何年来看琼花坐对碧霄凉露　永乐癸巳春二月舟次维祭酒胡公作苏武慢词以寓懐古之意因用其韵赋此云翰林侍讲庐陵曽棨书于北京之卷雨轩
　　曽襄敏赏菊诗序帖【楷书乌丝阑纸本】
　　赏菊诗序
　　予与二王君时彦行俭周君崇述四三人者俱以侍从之职留寓北京其出入必偕志同而气合值休沐之暇必相与出游以需一饷之适率以为常廼洪熙乙巳秋检讨许彬道中言其邻曹敬方乔彦深园多佳菊因相期携酒往观乃九月朔旦丁酉天宇开朗风日清煦朝既退辄联骑而出至则羣花盛发红黄紫白众色间错烂然若云锦之相辉粲乎如霞绮之交暎也因布席花下酌酒尽欢乃相与摘韦应物诗中时菊独妍华之句析而为韵各赋五首诗既成众皆谓予宜为序惟士之既仕必有职任之责奔走之劳思欲为一赏之乐何可得哉今予軰幸际圣明熙洽之世列官禁垣廼获优游休暇以觞咏于秋香老圃之间欢然各极其趣此何其幸也嗟夫昔濓溪周先生谓菊之爱陶后鲜有闻今予軰固皆酷好而二人者他无所嗜独种菊多至数百本其志岂不可尚欤且昔人以四美二难为不能以兼备今兹之防抑庶几其备已乎相与播之歌咏亦宜矣众皆曰然遂录此以为之引左春坊大学士兼翰林院侍读学士兼修国史庐陵曽棨书
　　杨　荣
　　杨文敏久雨喜晴诗帖【行草书纸本】
　　久雨喜晴鄙作录奉吴太史年兄大人和敎
　　侨居正感卢生梦屹坐转伤风雨懐水宿鸡豚迷旧栅土封蚯蚓上危阶疎才敢谓身名晩懒性翻疑俗尚乖犹幸明良修五事依然灵曜退隂霾荣拜稿
　　杨太师郊祀诗二首【行书洒金笺本】
　　郊祀恭侍大驾宿斋宫有作奉呈学士苖先生
　　六合尘清化日熙南郊有事致斋时暖囘玉殿春光早漏转铜壶夜景迟五色云霞依凤辇九天星斗暎龙旂侍臣肃穆惟瞻仰满袖天香近紫防
　　又
　　虎旅龙骧列两阶翠华今夕驻篷莱圣心亹亹祈天眷星象森森拱上台已喜祥光调玉烛更看和气蔼春台礼成明日同称庆歌颂无能愧谫才建安杨荣拜手杨士竒
　　杨文贞山图记帖【行楷书纸本】
　　山旧业图记
　　山旧业图者监察御史徐君原大识其旧隠之地也君子之道岂以世之用舍而变其所守盖有道为之本而世之用不用末事也立志于本者既确乎其不可变则于末之所得者又奚足以变之故世不见用虽穷而在下何损焉世之见用虽达而在上何加焉顔子一箪食一瓢饮在陋巷人不堪其忧使当时用之则必展王佐之才以辅治固不以用而变其未用之志盖原大之所守终始一致而有不可变以之用则可以佐致治立大功不用亦不失其所乐非以道自守而不少变者乌足以言此原大早嵗耕读双之下身虽处于山林畎畆而心独志于用世既而游学庠校卒业胄监事太宗皇帝为监察御史歴官几十年职司风纪位要而任重自世情观之则少时家居山林畎畆岂芥蔕于念虑也哉然此不可以论原大原大忠厚正直恂恂雅澹原其立心盖惟忠君报国于亷洁者之污浊者激之原大之乐也矧今圣天子在位方用贤图治原大益宜尽忠补过以弼亮皇图安能慕彼山林畎畆而违于此哉而不忘少时耕读之所犹命工图之求名以题咏之朝夕披阅于以其心非沈酣爵禄而足以亷贪激薄盖于士类有警【阙】予与原大有一面之雅原大因吾乡友王君时彦求予文以记之予重其可有警劝故为之书永乐二十年嵗次壬寅春三月吉荣禄大夫柱国少师兵部尚书兼谨身殿大学士国史总裁庐陵杨士竒书王　钰
　　王佥事发龙泉诗简【行书纸本】
　　别后至九月尽到任旋即上临江浮吉水经龙泉上犹南抵梅岭东折而径长河安逺瑞金石城宁都兴国上下贑滩入永丰乐安临川建昌南丰广昌望闽闗而囘日日山行数月未已陟危峰缘絶涧入深林穷深极幽无地不到幸承云庇坠处不险险处不坠故得延喘至今此后又未知复能作书问起居否也因发龙泉偶兴故人之思辄成二律录成呈吟席以发一笑俚歌颇多其景趣不过如此不敢一一奉达也旧识王钰拜手冬至至后发龙泉毒雾漫空山际天方讶吹尘暗河县更疑叱马上秦川千峰合处防通鸟万壑分时蹔着鞭遥想掖垣今夜月几人陪直对金莲
　　路入南康山渐低肩舆差可问茅蹊清心暂对千年树侧足惊临百尺溪野水崩沙余虎迹天风动竹见猿啼老懐无那登临兴廻首前村日已西三月廿八日谨书列位师保先生学士先生洎旧寅兄前不敢奉问临
　　楮伥伥而已防间幸叱名致敬钰再拜
　　杨　溥
　　杨文定游正阳门诗帖【行楷书纸本】
　　游正阳门诗录呈学士苗先生
　　列圣经营式廓同幸逢当宁底成功九天日月层楼表万国江山一望中丰水岂徒懐禹绩冀都今喜复尧封清游况值开新霁栁拂金河跨玉虹　右一
　　登楼直上最高层下瞰中原万里平水出西湖环紫禁山连东岱拱瑶京累朝都邑于今盛先帝经营此日成自古臣劳君道逸兔罝千载咏干城　右二南郡杨溥张　益
　　张士谦义训堂记帖【楷书乌丝阑纸本】
　　义训堂记
　　甚矣为人父祖者之爱其子孙也爱之而必训之训之而必以义是则善爱其子孙者欤刑部郎中高公克容苏之练川人也有子焉曰安居于其乡年几三旬有孙焉曰用亦既成童公以其皆不得朝夕聆诲言于左右廼为书以遗之曰惟吾高氏自有厥家以来亦惟诗礼是敦稼穑是务徳善是积吾得有以绍之夙夜恒虑弗称致辱于先故于持身守官罔敢自忽今吾年日加劭汝为吾子要当持立志行而于先世之所敦所务所积者亦恒虑其坠失勉行善道凡乡之老者尊之长者敬之少者弟之与为友者信之贤者亲之不贤者逺之孤贫患难者赒之恤之言非礼者勿出诸口行非礼者勿有于身人以非礼而加汝者则逊谢之人以善道而诏汝者则拜受之邻里用和宗戚用睦读书治农用勤诸御卑下用惠又当宏大其量于物有容充硕其才于时有取吾言如此汝能聴之是吾有后矣吾虽不汝面见心无所忧有若汝之在吾前也汝不吾聴虽日侍侧目将有不眎矣汝子虽幼亦以吾言告之使其长知所向汝其念哉公又曰吾书至时其构堂以义训名之掲吾书于屋壁晨夕瞻【下有诵字防去】视以诵以思以达于行庶几不负吾之深意安既得书拜受即事近奉书以复公曰堂已成愿有文以记之公遂来请予惟父祖之爱其子孙天性也然世之爱者徒欲多置田庐积金玉遗之知训以义盖鲜今观公所训者谆谆之言一本于义人人诵之皆足感起矧于其所亲出者哉谓公善爱其子孙者讵不信乎抑闻孔子有云其身正不令而行其身不正虽令不从岂惟施于政者为然家亦莫不然也公直而能敬亷而有为久治刑狱用法平当名称在人可谓能正其身者矣子孙观是亦足以法尚何待口语哉而公必为言以训之者既使其得于耳目又欲使其熟于口而防诸心也安与其子吾知日就善人之归矣乎故乐为之记云宣徳九年嵗次甲寅夏五月端阳日文林郎大理寺左评事同郡张益撰
　　王　英
　　王泉坡奉秉彝札【行书纸本】
　　王英端肃书奉秉彝侍郎学士先生阁下蔡御史还京尝草草奉状申谢并致意阁中内翰诸老而仆之私心犹未能顷刻而忘南行承赠以言与内相曹先生逺饯城东笃于斯文朋友之谊过厚如此况逺别千里不接言论不觌顔色如之何不惓惓于左右也仆居此碌碌庸庸凡百尚赖示敎去年秋及冬此地少雪祷于神腊月初大雪二日今年正月十二十三至十五日连得大雪土壤沃润宿麦滋长米价不穹人皆和恱此先生所喜闻者敢以报及春暄惟起处清防恩宠加厚深慰下懐无由参侍专奉此申悃简率不恭伏冀亮察不具英端肃正月二十日
　　王时彦幽栖诗帖【行书纸本】
　　絶好幽栖地沈沈万木隂高崖宿雨润古屋暮云深草色含芳意溪光澄素心偏宜宪府客相对日长吟临川王英
　　李时勉
　　李文毅与苗学士诗简【楷书纸本】
　　旧岁残腊承枉顾桥门是夕又至朝房以慰岑寂非爱厚何以至此谩成絶句二首专录奉呈改敎幸甚学士苖先生友兄
　　雪积空庭未扫除病来自觉故交疎不缘知己情偏厚肯冒寒威到敝庐
　　独坐髙楼对烛明忽闻窓外马蹄声从容款语过深夜别是交游一段情老友李时勉拜手
　　李祭酒呈都帅诗简【行书纸本】
　　承示阻雨佳作奉诵再四辞意兼至深用敬叹荒寂中情思不舒辱爱厚不敢以黙聊用和答专录奉呈改敎幸甚都帅汤大人阁下
　　将军志高才且俊好贤乐道多风韵在镇三年一事无阅武廵兵到乡郡山城十日雨不收水满长河泥没胫黄鹂翅湿未迁乔翠竹丛低自遮径独宿村居厌寂寥逺传剡曲乗高兴且将尊酒接欢娱不管长涂有泥泞醉来兴尽忽复归鸟啼花落江村暝相望孤城云不开相思逺水心犹竞忽枉云笺佳句传惊喜逾时未能定开府清新世已闻杜陵雄杰人难竝我惭潦倒无所为隂雨愁来苦多病直待新晴出送君漫写离懐继高咏辱知李时勉拜手
　　李古廉青山诗帖【楷书纸本】
　　青山迢逓带长林山下柴扉野树隂路转清溪多暑气天空凉吹落泉音石牀雨后云犹湿竹径人希草自【下有隂字防去】深我欲与君同寄傲未知何日解朝簪吉水李时勉
　　于　谦
　　于忠肃书落花吟
　　昨日花开树梢红今日花落树头空花开花落寻常事未必皆因一夜风人生行乐须少年老去看花亦可怜典衣沾酒花前饮醉扫落花铺地眠风吹花落依芳草翠防胭脂顔色好韶光有限蝶空忙岁月无情人自老眼看春尽为花愁可惜朱顔变白头莫遣花飞江上去残红易逐水东流
　　陈敬宗
　　陈祭酒古婺诗帖【行楷书纸本】
　　古婺多名山羣峰天际出林宻夕景迟溪静波光溢宛若桃源乡灵岩可潜迹夀命匪松乔披图慨今昔安得与子游防杖招隠逸慈溪陈敬宗
　　徐有贞
　　徐元玉罔极诗帖【行草书纸本】
　　亲有罔极恩子有罔极思思亲莫能报徒抱终天悲吾人同所感景廹桑榆时悠悠风木心永言以相诒惟当崇令徳显良可期天全翁
　　许　彬
　　许道中朝退诗帖【行书乌丝阑纸本】
　　昨承学士高先生有朝退邂逅之作捧诵再四感慰益深因两和其韵发乎情者不能已也谨录奉学士苖先生目入幸幸
　　诗书庆泽绍华簪直道匡时徳量深爱主日边多启沃忧民海内少呻吟金莲照夜论思退红日移砖劒佩临最是同年知素履氷壷秋月絶尘侵
</div>
    <div class="pagination">
<a href="式古堂书画汇考_page87.html">上一页</a><span>...</span><a href="式古堂书画汇考_page83.html">83</a><a href="式古堂书画汇考_page84.html">84</a><a href="式古堂书画汇考_page85.html">85</a><a href="式古堂书画汇考_page86.html">86</a><a href="式古堂书画汇考_page87.html">87</a><span class="current-page">88</span><a href="式古堂书画汇考_page89.html">89</a><a href="式古堂书画汇考_page90.html">90</a><a href="式古堂书画汇考_page91.html">91</a><a href="式古堂书画汇考_page92.html">92</a><a href="式古堂书画汇考_page93.html">93</a><span>...</span><a href="式古堂书画汇考_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
