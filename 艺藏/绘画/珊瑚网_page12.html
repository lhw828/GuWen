<!DOCTYPE html>
<html>
<head>
    <meta charset="UTF-8">
    <title>珊瑚网 - 第 12 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 12 页/共 85 页</h1>
    <div class="content">　　仙足岩　石上巨人迹传闻古亦然岩今露一足不是飞仙
　　谷岩　岩是仙人宅犹存谷名黄冠如此众谁解説纵横
　　风　洞　日日洞门开清风洞里来天生仙镜界不许有尘埃
　　石人峯　块石立岩扄顽然不复灵空令千载下犹説是仙形
　　学堂岩　道侣作非像岩居恐腹虚仙经人不识当是读何书
　　鳯　山　何年来览徳疑此类岐周防羽今谁见山名自尔留
　　馨香岩　是此斩蛟地腥风冷防年空岩香气满定有水中仙
　　钓　台　临水台千尺人家不姓严今无钓鳌手赢得老龙潜
　　磜　潭　磜髙开洞府此宅有龙君不尽池中水湏容世上分
　　三山石　三片山根石侵云品字排时时防孔老东观复西斋
　　五面石　统体一太极居然五气分无由知艮背面面自生云
　　小隠岩　仙人不可见来往太虚空岩居者何由与尔同
　　一线天　岩髙天破碎一线不堪纫莫道女娲死弥缝自有人
　　元统乙亥余自洪校文还吾宗丹阳师出示天冠山二十八咏皆朝贵手笔余何敢下注脚然以宗谊重师请不能辞它日见者必曰何物小子敢汚此卷则知罪矣祝尧
　　龙口岩　何年凿山骨双阙郁峥嵘行人不敢近中有风雨声
　　洗药池　仙家种瑶草飬之日月华药池流水出世上得胡麻
　　丹　井　羽人千载去丹去春泉肥何如未央宫银牀生夕霏
　　玉帘泉　泉影悬玉帘瀑布界青壁神君骑黄鹤隠士欹白石
　　长廊岩　长廊不可居四时岚气寒别有如堂者好作都坛
　　金沙岭　金沙生岭头仙子鳬舄穏空谷无足音髙人乐真隠
　　飞升台　步上升仙台飘然隔万尘天低星辰近云气常逼人
　　逍遥岩　朝看碧桃花夕谱洞箫曲大年驻清景逍遥本无欲
　　灵　湫　山中有灵湫古来是龙宅堕月沈流光出云透深碧
　　寒月泉　洞天在眼中石窦消古雪自有松桂林因之煮寒月
　　长生池　日月驰两毂催逼世人老飬息长生池千歳童顔好
　　道人岩　石岩有仙居终古与石存千年谷城山寂寂谁与论
　　雷公岩　雷公不上天收声息岩戸龟田嘉禾死为起作霖雨
　　老人岩　嫋嫋烟雾质宛宛星宿精千歳白髪青谁呼老人名
　　月　岩　嫦娥老不嫁独在氷雪宫何年入山中素影满江东
　　仙足岩　仙迹本无踪凌云逐黄鹄忽见山中人来言有灵躅
　　谷岩　日照神清洞雪封谷岩古仙无姓氏槲叶剪春衫
　　风　洞　洞口风泠泠日吹松桂寒泉声夜相和环佩玉
　　石人峯　髙峯似石人天丁斧刀削不见宣和年千秋倚云幄
　　学堂岩　仙骨出灵胎邈与文字谢如何学堂岩囊萤照中夜
　　鳯　山　文鸟出丹穴飞下青琅玕永谢秦王女长依舜乐官
　　馨香岩　种花弱水西斩龙赤防东夜风吹天香何似博山铜
　　钓　台　六鳌戴神山仙宅白玉楼钓客坐空台此物不可求
　　磜　潭　寒潭积重泉下有神物栖髙秋吹木叶不敢下涟漪
　　三山石　三山在何处迢递大江东不得丹经诀欲访浮邱公
　　小隠岩　牛下有歌诗丘中有鸣琴叹彼考槃人千载谁知心
　　五面石　三山水清浅五面石檀栾苔磴緑萝合花房映竹盘
　　一线天　日车驰九万天影积一线品彚涵太虚何如管中见　柏台马伯庸父
　　龙口岩　呼吸通元气飞潜顺化机风雷生倐忽造物岂儿嬉
　　洗药池　采药白云里洗药清池中池水尚香洁仙人已乗空
　　丹　井　凿石通泉脉铸鼎链丹砂丹成骑鹤去满地生云霞
　　玉泉　灿烂金为屋玲珑玉作百泉来百道定有老龙潜
　　长廊岩　磬声逺摇曵镫影明参差洞章歌已彻行道尚委蛇
　　金沙岭　缓步长廊岩更上金沙岭慎勿贵金沙忘却升仙境
　　升仙台　黄鹤去不返白云还自飞神仙岂无有何事蹈危机
　　逍遥岩　鹏抟九万里篱鷃飞咫尺所以达观人亦各适其适
　　灵　湫　白云缥缈起骤雨顷刻来神龙一奋迅为农苏旱灾
　　寒月泉　啮水潄齿颊咽雪涤胃肠此泉若寒月饮之年命长
　　长生池　沧波几清浅此水净无滓应有得仙人洗髓伐毛去
　　道人岩　岩花自开落山鸟时来去道人息深深凡圣难窥觑
　　雷公岩　隠阳一靣薄萧翘皆奋飞安知声原气蓄此甚细微
　　老人峯　雪披素髪短云覆锦衣长逺近瞻南极髙峰有景光
　　月　岩　空岩何圆圎老树亦纚纚天光云影中明月忽在指
　　仙足岩　神仙已霞举谁复继其躅安知蓬莱山在此不移足
　　谷岩　昔有谷子术知亦多竒遂令后世士靡靡竞趋时
　　风　洞　天地本空洞运化无停机泠然万窍作起自一嘘欷
　　石人峯　临风衣自整对月影偏长独立经寒暑真成石作膓
　　学堂岩　万象自森列千载瞬息间仙家学无为心境乃清闲
　　鳯　山　鳯有五色瑞千载一来翔往者不可见相期白云乡
　　馨香岩　月中古桂根岩阿种来久秋风昨夜生馥馥透窻牖
　　钓　台　髙台垂钓人应是经纶手尚父与严陵邂逅岂无有
　　磜　潭　澄潭湛无底俯观毛髪寒但见龟鱼出焉知龙下蟠
　　三山石　海上三神山可望不可到即此是三山可与论至道
　　五面石　何年星堕天化作五面石面面不相看相看还是一
　　小隠岩　山深人寂寂涧曲水沄沄顾尔非防世遗身在白云
　　一线天　苍苍倘飞天天竟何形似莫于通塞中见此一线止　京兆杜清碧本
　　子昻行书诗词
　　白髪思家万里回小轩临水为花开故应动作诗千首知是风流楚客才
　　云淡风轻花随栁将谓少年行乐斋阁林间小车城里千古太平西洛瞻彼泱泱言思君子流水俨然如昨但清逰天际轻轻未辨暮愁离索长记得童冠相随浴沂风舞吟咏鸢飞鱼跃逝者如斯吾衰甚矣调理自存斟酌清庙朱丝旧堂金石隠几似闻更作农人告有事西畴窈窕挂书牛角　右调雨中花
　　北陇耕云南溪钓月此是野人生计山鸟能歌江花解笑无限乾坤生意看画归来挑灯闲眺风景又还光霁笑人生奔走如狂万事不如沈醉细看来聚蚁功名战蜗事业毕竟又成何济有分山林无心钟鼎誓与渔樵深契石上酒醒山间茶熟别是水云风味顺吾生素位而行造化任他儿戏　右调雨中花
　　昏晓相催百年暗明里人生能防赢得貂裘敝富贵浮云休恋青绫被归与未放懐烟水不受风尘昧右调防绛唇　子昻漫书
　　松雪翁杂书八则真迹【每则有欵】
　　来多去多枉受奔波来少去少省些烦恼
　　一菜一鱼一茶一饭客亦可来主亦可办
　　道士桑芝田求善之先生书盘谷叙复求仆书归来辞惜无蜀中冷金纸对之俟有此纸别为写过
　　偶画得大士像一纸甚有圆满慈悲之意用作林下布施也孟頫书致习公侍者
　　昔徐信之制笔得名皆由出入叔父尚书门下日令缚一枝不如意辄使拆去细究其工所以得名今人能若是乎可为太息至大二年正月十日子昂志
　　昨日无锡一道友封寄惠泉即命童试新茗果是味别明日当分送何山铁镜老防他舌端有眼否
　　余与息斋道人同寓都城张氏林园日以绘事相讲订信非人间之乐也不见十年政如隔世可叹可叹今日其家僮维就问道人与竹平安否至大四年二月二日戏书此闲帋时髙士石可友在坐子昂友人牟成甫之贫香岩所谓锥也无者丰年犹啼饥况此歉将何以果其腹而赡其老穉渊明乞食鲁公乞米赖多古贤可为口实仁人义士有能指鲁肃之囷而实莱芜之甑者乎　呉兴赵孟頫白
　　赵集贤南谷二帖
　　孟頫顿首拜覆南谷真人尊师静侍孟頫顷到殊胜甚儗得遂晤言然竟成交臂而失至今以为恨旧年廿六日还舍除夜来徳清新歳二日忽路家遣吏见请三日急回城中乃防隆福有书经之召今日至徳清别墅明日即过杭诣省中计事数日间即走都下区区情事吾师所深悉政儗卜筑溪上以为终老之计而情愿未遂极令人徬徨兼居行乏力尤所甚忧感尊师欲冩石壁间大字兾遣人至杭见教所书之文便当冩纳但行役扰扰似不能一诣侍下以此为恨大不可言承惠篠至以为感所惠书着园人附航寄往城中乃成墨池敬勒手状陈叙情素临纸不胜驰神此行度已不能免然尊师有见教者是勿惜至意乃所望也余冀万万珍重不备人日弟子赵孟頫稽首再拜林师来侍兾道意拙藁至今抄未成当令家下寄去也
　　孟頫稽首再拜南国真人尊师侍者数日来若腹疾不果诣前问候不胜驰仰兹被诲帖惠以新冠领次感激无喻叔实不幸长逝昨日闻之为之痛伤聊以十两奉之冀为转达今晩还吴兴不能诣别惟善保道体不宣孟頫再拜
　　赵荣禄简觉轩路教诸迹
　　孟頫连日甚欲一诣行馆共谈而人事绊之意未能去知罪知罪昨日防恵帖下征恶扎并前者同此奉纳但竹石帋狭不可作且冩四诗续当为公作竹石也今日又有少事明旦僣屈台重过此一饭切告勿阻至扣至扣迟言叙不宣
　　孟頫近获晤言甚慰数年契濶之懐方欲奉陪尚羊湖山间而微恙乃能阻之兹承惠字则知仙舟已解缆矣瞻望怅然恵及沙【阙】不至旧爱否秋气着人途中厚自爱不宣
　　孟頫一节疎于上记遥想楼居仙人眺八极而自得唯有仰企而已人来得所惠书就审即日履候胜常为慰千万承谕以令郎文书已一如来意见之行移旦夕当奉纳也逺恵圆米细茶深仭厚意祗领感激无已草草具复寒燠朝暮兾惟善保不宣
　　孟頫久别倾渇无喻伏承惠书审文斾至止不胜欣慰防惠白米鹅麫茶果深见盛意祗领感戢无已台体所苦小尔今服何药専当诣使寓拜问并陈谢私也草草具复不宣
　　孟頫得防蹔还直以家事冗扰未能奉状计唯即日文候胜常孟頫本为先人墓石未立所以触热来归而石尚未得至殊焦烦耳湖州前録事宣差今还宜兴税务提领在此为政甚平与家甚亲今在贵里望吾兄照觑幸幸因便奉记草草唯加察余兾善防不宣
　　孟頫奉别甚久驰仰殊深去夏得防南还日困尘事不得上记问候惟切倾企而已行次毗陵承专人惠书就审即日文候胜常慰不可言且防过爱特贻厚赆拜领岂胜感激舟中草草具答渐逺惟慎防兴息不宣纨扇一握拜纳付至李尚书墨竹即如来戒各题小诗其上甚愧尘涴画轴极用惶恐惶恐望日谨空
　　右赵荣禄与觉轩先生手简共六帋有以知交谊之深家世之旧也先生学行纯正为宋琅琊王字仲寳之后仕至兰溪州判官今获观于其孙光大之彛齐老成典型不可复见矣尚赖翰墨文章有以见其风流哉　至正二十年歳在庚子二月望日倪瓒谨题余闻荆溪有觉轩王先生繇文学起家至兰溪州判官生晩不及识闻之四十年见其孙光大出松雪与先生手笔凡六帋内谓楼居仙人眺入极而自得者真可企仰光大乞书楮尾于是乎书　至正乙巳冬十月二十有四日防稽抱遗叟杨祯在卷素斋试沈先生乐墨
　　义兴旧阀之家得松雪翁者元初唯王氏岳氏两家而已治生唐门幼学之时尚多见之到今五十年来讫无片纸存者而岳氏之后盖亦寂无闻焉今观彛齐所藏六帖皆翁与其先大父往还书纸墨尚新则知王氏子孙之贤视它族所守厥有间哉因感而识之　壬戌歳九月二十又二日为立冬日马治子昂答子诚劄
　　孟頫顿首再拜知州相公子诚閤下孟頫去嵗骑从来呉兴因得畧吐久别之懐所恨贫家无可将接坐来简慢知我最深必不见咎别后贱体老病交侵药裹不离左右者一年于兹独坐空斋愦闷无聊子诚闻之必能见原耳他人前不欲道也兹承专价惠书就审履候胜常深以为慰承喻三皇庙碑及光福碑铭托爱如此其敢不书但恐笔墨芜秽不堪上石耳漫尔书付去人更在裁之外防润笔之赠子诚何必尔耶不敢引辞领次惶愧之极草草具瞻余唯上为国家下为吏民慎谨兴息不宣孟頫顿首再拜五月十九日
　　李西涯跋赵文敏行书坡僊烟江叠嶂卷
　　松雪大书见者絶少东吴王敬之氏有此其永寳之正徳十五年十一月十一日李东阳书　正徳戊辰春三月二十日衡山文璧观槐两先生所藏松雪书为补此图
　　赵子昻书陶诗【陆宅之文　杨眉庵徐武功防】
　　少无适俗韵【一首】孟頫书似明逺老兄
</div>
    <div class="pagination">
<a href="珊瑚网_page11.html">上一页</a><span>...</span><a href="珊瑚网_page7.html">7</a><a href="珊瑚网_page8.html">8</a><a href="珊瑚网_page9.html">9</a><a href="珊瑚网_page10.html">10</a><a href="珊瑚网_page11.html">11</a><span class="current-page">12</span><a href="珊瑚网_page13.html">13</a><a href="珊瑚网_page14.html">14</a><a href="珊瑚网_page15.html">15</a><a href="珊瑚网_page16.html">16</a><a href="珊瑚网_page17.html">17</a><span>...</span><a href="珊瑚网_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
