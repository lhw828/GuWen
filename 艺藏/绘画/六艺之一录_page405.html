<!DOCTYPE html>
<html>
<head>
    <meta charset="UTF-8">
    <title>六艺之一录 - 第 405 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 405 页/共 664 页</h1>
    <div class="content">　　萧子云书如上林春花逺近瞻望无处不发
　　孔琳之书放纵快健笔势流利二王以后难与比肩但功少故劣于羊欣
　　张越书如莲花出水明月开天雾散金峯云低玉岭虞世南书体叚遒媚举止不凡能中更能妙中更妙欧阳询书若草里蛇惊云间电发又如金刚瞠目力士挥拳
　　禇遂良书字里金生行间玉润法则温雅美丽多方薛稷书多攻禇体亦有新竒【书苑菁华】
　　唐吕总续书评
　　篆书一人
　　李阳氷书若古钗倚物力有万夫李斯之后一人而已
　　八分书五人
　　梁升卿书惊波徃来巨石前却
　　卢藏用书露润花妍烟凝修竹
　　张廷珪书古木崩沙闲花映竹
　　韩择木书开萍叶鸟散芳洲
　　史维则书雁足印沙深渊鱼跃
　　真行书二十二人
　　薛稷书风惊苑花雪惹山栢
　　萧诚书舞鹤交影腾猿在空
　　韦陟书虫穿古木鸟踏花枝
　　李邕书华岳三峯黄河一曲
　　蔡隠邱书古质新意自是一家
　　宋儋书暮春花发夏桞枝低
　　徐浩书固多精熟无有意
　　顔真卿书锋絶劒摧惊飞逸势
　　沈千运书饥鹰杀心忍瘦筋骨
　　闗操书渊月沉珠露花濯锦
　　郑虔书风送云収霞催月上
　　李璆书垂藤着地枯木如折
　　呉郁书字体緜密不谢当时
　　頼文雅书腾沙郁雾翻浪扬鸥
　　贺知章书纵笔如飞酌而不竭
　　何昌裔书子敬余波时时可翫
　　宋之问书天性卓絶而功未逮
　　张从申书逺近称美独歩江外
　　李清吉书变化自逸代有斯人
　　释悟书骨气无防迥出时軰
　　释湛然书子云之后难与比肩
　　释崇简书临写逸少时有乱真
　　草书十二人
　　张旭书立性颠逸超絶古今
　　孙过庭书丹崖絶壑笔势坚劲
　　张懐瓘书继以章草新意颇多
　　张芬书孤松耸身弱草垂露
　　张彪书孤峰削成藏筋露节
　　邬肜书寒鸦栖林平冈走兔
　　陆曽书惊波鱼跃深水龙潜
　　史鳞书逸气雄鎭超然不羣
　　梁耿书错落鱼文纵横鸟迹
　　房广书婉美芬蔼春莺欲娇
　　沈益书春鹭窥鱼秋蛇赴穴
　　释懐素书援豪掣电随手万变【书苑菁华】
　　宋米芾续书评
　　僧智永书虽气骨清健大小相杂如十四五贵胄性方循绳墨忽越规矩
　　禇遂良如熟驭战马举动从人而别有一种骄色虞世南如学休粮道士神宇虽清而体气疲
　　欧阳询如新瘥病人顔色惟悴举动辛勤
　　桞公权如深山道士修飬已成神气清健无一防尘俗顔真卿如项羽挂甲樊哙排突硬弩欲张铁柱特立昂然有不可犯之色
　　李邕如乍富小民举动屈强礼节生踈
　　徐浩如蕴徳之士动容温厚举止端正敦尚名节体气纯白
　　沈传师如龙游天表虎踞溪旁神精自若骨法清虚周越如轻薄少年舞劒气势雄健而锋刃交加
　　钱易如美丈夫肌体充悦神气清秀
　　蔡襄如少年女子访寻云体态娇娆行歩迟缓多饰繁华
　　苏舜钦如五陵少年骏马青衫醉眠芳草狂歌院落章友直如宫女插花嫔嫱对镜端正自然别有一种娇态【赵与旹賔退録】
　　歴观前贤论书徴引迂逺比况竒巧如龙跳天门虎卧鳯阙是何等语或遣辞求工去法愈逺无益学者故吾所论要在入人不为溢辞耳【海岳名言】
　　宋黄庭坚论近世书
　　王着如小僧防律
　　李建中如讲僧叅禅
　　杨凝式如散僧入圣当以右军父子为标凖观余此言乃知其逺近【山谷文集】
　　宋陈黄裳评曽氏兄弟书
　　曽文定公巩如谢家子弟虽时偃蹇不端正自爽垲有一种风气
　　文肃公布如髙丽使人抗浪甚有意气
　　文昭公肇如玉环拥尰自是太平人物
　　湘潭公宰如吴兴小儿形虽未成而骨体甚隽【王氏法书苑】
　　元元好问评金国名公书
　　任南麓书如老法家断狱网密文峻不免严而少恩使之治京兆亦当不在赵张二王之下
　　黄山书如深山道士草衣木食不可以衣冠礼乐束缚逺而望之知其为风尘物表
　　黄华书如东晋名流徃徃以风流自命如封胡羯末犹有蕴借可观
　　闲闲公书如本名头陀学至无学横説説无非般若百年以来以书名者多矣宇文太学叔通王礼部无竞蔡丞相伯坚父子呉深州彦髙髙待制子文耳目所接见行軰相后先为一时任南麓赵黄山赵礼部厐都运才卿史集贤季宏王都勾清卿许司谏道真为一时若党承防正书八分闲闲以为百年以来无与比者篆字则李阳氷以后一人郭忠恕徐常侍不论今卷中诸公书皆备而行溪独见遗正如邺中賔客应刘徐阮皆天下之选使坐无陈思王则亦不得不为西园清夜惜也【元遗山集】
　　元赵孟頫论宋十一家书
　　李西台书去唐未逺犹有唐人遗风
　　欧阳公书居然见文章之气
　　蔡端明书如周南后妃容徳兼备
　　苏子美书如古之任侠气直无前
　　东坡书如老熊当道百兽畏伏黄门书视伯氏不无小愧邪
　　秦少游书如水邉游女顾影自媚
　　薛道祖书如王谢家子弟有风流之习
　　黄长睿书如山泽之癯骨体清澈
　　李博士书如五陵贵游非不秀整政自不免于俗黄太史书如髙人胜士望之令人敬叹
　　米老书如游龙跃渊骏马得御矫然防秀诚不可攀也【铁网瑚】
　　元宋本评书
　　鲜于困学如云间公子玉骨横秋富贵风流仍复度世胡绍开如拙工铸鼎模范未精沉重哨似竒实陋姚先生如上帝隂兵举世不识怳忽变现要以气胜卢踈斋如丛祠野屋绘画风雷虽复骇人却非尘俗张大经如油翁献技钱孔不濡运杓自然不过熟耳茍正甫如近郊田叟老不作业意度贞淳恨乏京様王叅政如勤妇作缣致力杼轴虽媿罗绮亦复迟坏周景逺如头陀学佛颇见小乘苦行继修或可证果【元文类】
　　明方孝孺评书
　　赵子昂书如程不识将兵号令严明不使豪末出法度外故动无遗失
　　鲜于伯机如渔阳健儿姿体充伟而少韵度
　　康里公如鸾雏出巢神采可爱而颉颃未熟虽得其重名而赵公髙矣继三公而作者金华宋仲珩草书如天骥行中原一日千里超涧度险不动气力虽若不可纵迹而驰骤必合法度【逊志斋集】
　　明解缙续书评
　　钟繇书如公孙硕肤赤舄几几
　　王右军如子之燕居申申夭夭
　　智永瑶台雪鹤髙标出羣
　　虞世南如重华在位被袗鼔琴
　　欧阳询秋霄健翮峭壁防清
　　禇遂良披沙拣金
　　薛少保寒机夜织
</div>
    <div class="pagination">
<a href="六艺之一录_page404.html">上一页</a><span>...</span><a href="六艺之一录_page400.html">400</a><a href="六艺之一录_page401.html">401</a><a href="六艺之一录_page402.html">402</a><a href="六艺之一录_page403.html">403</a><a href="六艺之一录_page404.html">404</a><span class="current-page">405</span><a href="六艺之一录_page406.html">406</a><a href="六艺之一录_page407.html">407</a><a href="六艺之一录_page408.html">408</a><a href="六艺之一录_page409.html">409</a><a href="六艺之一录_page410.html">410</a><span>...</span><a href="六艺之一录_page406.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
