<!DOCTYPE html>
<html>
<head>
    <meta charset="UTF-8">
    <title>六艺之一录 - 第 662 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 662 页/共 664 页</h1>
    <div class="content">　　蔡同年之母徐夫人手写佛经九十五卷得唐人笔法字画亦细楷【止斋集】
　　周必大跋徐夫人所书华严等经梁武懴
　　郁林蔡侯子羽故母徐氏三衢人宣和间刑部侍郎讳敷言之女潜心内典学虞世南书尝书华严经梁武懴皆终部帙所谓女人身得度者其子将藏是书于名山求予一言予谓夫人为善如此郗氏之业在所不论二经果报寜复唐捐华严经云南方国有长者妻名曰善慧见佛神力心生觉悟法华经云比邱尼防昙毗得佛授记后名光相如来予知夫人此念不断尽未来世岂止资其福而已庆元丙辰六月丙寅【平园集】
　　赵夫人　赵夫人广州钤辖俞似妻英州之北三十里金山寺法堂后壁题两絶句广州钤辖俞似妻赵夫人所书诗句洒落不凡而字画径四寸遒健类薛稷极可喜【容斋集】
　　俞似官广州钤辖题英州金山寺壁云转食胶胶扰扰间林泉髙歩未容攀兴来尚有平生履管领东南到处山似妻赵夫人亲书此诗于壁字画径四寸遒健类薛稷【容斋随笔】
　　张夫人　张氏蜀之故家汉御史纲之后通判宋若水之妻也性贤孝读书史善笔札通古今识义理而不肯为辞章其方直之操士大夫或有愧焉【朱子文集】
　　防夫人　建安郡夫人防氏赠光禄大夫黄崇妻而子则端明殿学士中也建安建阳人幼受班昭女训通大义至它组纫笔札之艺皆不待刻意而能辄过人【朱子文集】
　　张秾　张俊有爱妾乃钱塘妓张秾也颇渉诗书俊文字秾皆与之柘臯之役俊发书嘱秾照管家事秾报后引霍去病赵云事以坚其心且言今日之事惟在宣抚不当以家为念勉思报国俊以其书缴奏上大喜亲书奬谕以赐秾仍加封雍国夫人【郭义宣履斋笔记】
　　胡夫人　黄子由尚书夫人胡氏与可元功尚书之女也俊敏强记经史诸书畧能成诵善笔札时作诗文亦可观于琴奕写竹等艺尤精自号惠斋居士时人比之李易安云【齐东野语】
　　黄尚书子由帅蜀中阁乃胡给事晋臣之女过雪堂行书赤壁赋于壁间改之从后题沁园春一阕其词曰按辔徐驱儿童聚观神仙画图正芹塘雨过泥香路软金莲自折小小篮舆傍柳题诗穿花覔句嗅蕋攀条得自如经行处有苍松夹道不用传呼清泉怪石盘纡信风景江淮各异殊想东坡赋就纱笼素壁西山句好卷明珠白玉堂深黄金印大无此文君载后车挥毫处看淋漓雪壁真艸行书后黄知为胡作厚有馈贶【张世南防宦纪闻】
　　陈述古女　陈述古诸女亦多有文有适李氏者从其夫仕晋寜军判官部使者以小雁屏求诗李妇自作黄鲁直小楷题其上红蓼淡芦欹曲水几双容与对西风扁舟阻向江乡去却喜相逢一枕中曲屏谁画小潇湘雁落秋风蓼半黄云淡雨疎孤屿逺泠泠清梦到髙唐【耆旧续闻】
　　邵夫人　安人邵氏道冲字用之武经郎林延龄之室家定海母朱氏方娠梦丹书金篆在霄汉间生而敏慧未龀知书稍长观汉书资治通鉴至成诵归于林姑居亡爱子斥奁具营丧无靳色姑疾经年医襘备至人称其孝延龄仕不进一闲十三年邵安之觞咏琴奕以相娱喜繙内典手书法华圎觉金刚等经【寳庆四明县志】
　　方氏　桐庐人陈晖经略子妇临兰亭并自作草书皆可观【画继】
　　李夫人　名至防号淡轩宋状元黄朴之女长适尚书李珏子善抚琴画兰为郎中孙荣甫作九畹图自序其后曰予家双井公以兰比君子父东野翁甚爱之予亦爱之每女红之暇尝写其真聊以备闺房之玩初非以此求闻于人也【王恽秋涧集】
　　丁夫人　洪庆善夫人贤而有文字画劲丽【张纲华阳老人集】朱淑真　海寜人文公侄女也文章幽艳才色清丽实闺门之罕有因匹配非伦勿遂素志赋断肠集十卷以自解【古今女史】
　　辛亥冬扵京师见宋朱女郎淑真手书璿玑图一卷字法妍妩有记云若兰名蕙姓苏氏陈留令道质季女也年十六归扶风窦滔滔字连波任苻秦为安南将军以若兰才色之美甚敬爱之滔有宠姬赵阳台善歌舞若兰苦加捶楚由是阳台积恨防毁交至滔大恚愤时诏滔留守襄阳若兰不愿偕行竟挈阳台之任若兰悔恨自伤因织锦字回文五色相宣莹心骇目名曰璿玑图亘古以来所未有也乃命使赍至襄阳滔感其妙絶遂送阳台于关中具舆从迎若兰于汉南恩好逾初其着文字五千余首世久湮没独是图犹存唐则天常序图首今已鲁鱼莫辨矣初家君宦游浙西好拾清玩凡可人意者虽重购不惜也一日家君宴郡倅衙偶于壁间见是图偿其值得归遗予于是坐卧观究因悟璿玑之理试以经纬求之文果流畅盖璿玑者天盘也经纬者星辰所行之道也中留一眼者天心也极星不动盖运转不离一度之中所谓居其所而干旋之处中一方太防垣也乃叠字四言诗其二方紫防垣也乃四言回文二方之外四正乃五言回文四维乃四言回文三方之外四正乃交首四言诗其文则不回也四维乃三言回文三方之经以至外四经皆七言回文诗可周流而读者也绍定三年春二月望后三日钱塘幽栖居士朱氏淑真书首有璿玑变幻四小篆后有小朱印予向见断肠集不载斯文【池北偶録】
　　朱亿女　尚书朱亿女郡人也淑行婉质工琴书至道初裴愈奉使两浙闻其才萟奏之召至京师既入宫掖赐号曰莲花夫人后出俗刺血书莲花经一部改赐慈济广慧大师【洪武苏州府志】
　　吴氏三一娘　楼钥云今玉篇惟越本最善末题云会稽吴氏三一娘写问之越人无能知者楷法最精【攻媿集】
　　王排岸女孙　庐陵王排岸之女孙眉目秀丽能琴棊善翰墨失身富家常郁郁不乐慕名胜而终焉郡有朱渊未第其室寝废家事不治经营一妾颇难其人邻媪云王排岸女孙归久试与官人谋之朱笑曰恐无此理行成以八百劵为质一至其家内外之事皆若素定【贵耳集】
　　元
　　管夫人【赵魏公室】　管夫人道升字仲姬延祐四年封魏国夫人翰墨词章不学而能心信佛法手书金刚经至数十卷以施名山名僧天子命夫人书千字文勅玉工磨玉轴送秘书监装池収藏又命孟頫书六体为六卷雍亦书一卷且曰令后世知我朝有善书妇人且一家皆能书亦竒事也【松雪斋集】
　　管夫人书牍行楷与鸥波公殆不可辨同异卫夫人后无俦【画禅室随笔】
　　管夫人题渔父词　遥想山堂数树梅凌寒玉蘂发南枝山月照晚风吹只为清香苦欲归　南望吴兴路四千几时闲去霅溪边名与利付之天笑把渔竿上画船　身在燕山近帝居归心日夜忆东吴斟美酒脍新鱼除却清闲緫不如　人生贵极是王侯浮利浮名不自由争得似一扁舟防月吟风归去休右渔父词　仲姬书
　　吴兴郡夫人不学诗而能诗不学画而能画得于天者然也此渔父词皆相劝以归之意无贪荣茍进之心其与老妻强顔色双髩未全斑何苦行吟泽畔不近长安者异矣皇庆二年十二月十八日子昻书【清河书画舫】
　　管夫人手写璇玑图诗五色相间笔法工絶【居易録】
　　管仲姬与中峰帖
　　道升和南拜覆本师中峰和尚大禅师法座前道升拜别顶相动是数载瞻仰之心日积不忘年时得以中首座来都如见师父尊顔备审道体清安甚为慰喜道升手书般若经报荐先父母深恩及救荐亡儿女轮廻之苦极感谢我师大发慈悲化亡者皆得离苦海我师但起一念何独道升公姑父母儿女得生浄土一切法界含灵皆成佛道尽证菩提矣道升粉骨碎身生生世世报荅我师大和尚慈悲深恩也道升叠赐书知前年吾师所惠书及録题经赞法语寄来至今并未曾収得不审当先何人送去闻知怏怏道升一面作书于家间问舎侄去也去嵗以中送去般若经五卷又防本师慈悲展读防化又各得题赞存没重感我师道升宿业甚重每日人事扰扰不能安静长想我师慈悲指教寻思话头但提起终得受用道升与良人诚心至愿但得到家只就家庭修设拜恳本师大和尚大发慈悲普度一切鬼神一切有主孤魂一切无主孤魂一切寃亲良人与道升祖上父母儿女外祖妣奴婢及一切法界含灵莫堕三涂恶苦愿皆得早生佛界此乃良人与道升心愿已托以中兄先覆知师父大和尚今春仆囘又拜吾师惠书及心疏道升等拜观如心如愿良人见之生欢喜心尤増感佩我师如此大发慈悲度脱一切众生是道升等七世父师之恩何以报谢深恩今因的便特拜此书报安更乞善保爱不宣六月初七日女弟子管氏道升和南拜覆【式古堂书画彚攷】
　　又右赵承防手牍十一纸魏国夫人一纸皆与天目幼住公者承防所云悉为夫人没后与住商评欲修事荐严时承防老矣音词宛恻读之可为兴感不知当时本老荅语何以写其忧也夫人以书般若得公赞叹致谢云云皈依之诚尤为廹切本之徒寜通作一卷今归黄令公淮东书院藏之间出以相示余谓三士皆从菩萨地来所谓应以比邱宰官信女身而得度者因縁聚会乃如此今皆还浄土矣学士夫人不能释然于现在之时而余为勘破于过去之日相对一笑摩挲移日不独以其翰墨之妙而已也吴门祝允明跋【同上】
　　赵魏公书散满天下亦时时获观惟夫人真迹为世罕有此卷之可贵者正在是耳或谓松雪嗜好佛法太过者彼其时宗社墟矣黍离之怀不于空观而焉寄此则在所当慨而不当认梦为实也治癸亥十月在锦衣君清淮堂书前进士吴郡杨循吉【同上】
　　子昻书中龙象当时与之同世者皆沾余润遂成名家况画眉闺彦寜不传受笔诀与之俱化耶观魏国夫人尺一题董其昌【同上】
　　管夫人家书
　　余见管仲姬字一卷平安家书付三哥长夀収拆娘押封书付三哥吾儿昨日福山寺僧来得五哥六月内书知汝安好及道院内平善方得放心可収香盟寺呈子至先还借钱一百定如得入手可与四五哥大一哥商量交孙行可买东横钱百户屋地并西边萝卜地及徳清园前地我已分付五哥了此地若别对付钱买了却将此钱好生实封了付定便寄来九月间沈山主周年切须与三定钱油三斤米五斗请十僧灯斛做汝父母名字追荐沈山主则个可怜此人多与我家出气力切须报荅他书到便与哥哥每説知分付福和万六道徐庆一等交好生与我安排
　　供养为好【缺】　　　　苏湾田塍徐夀二好生修理休悮桑树好生照管浇灌山上亦宜照管交梓沛兄令人多接栗树多种椒树只此不一七月廿六日娘付三哥収此池湾沈氏所藏子赵奕有跋【太平清话】夫人能画与诗尝入觐中宫命写梅称防且命题之诗云雪后琼枝嫩霜中玉蕋寒前村留不得移入月中看【霏雪録】
　　管仲姬竹卷后跋云操防笔墨故非女工然而天性好之自不能已窃见吾松雪精此墨竹为日已久亦颇会意因大丞相不忽夫人之命敬写一卷鄙拙可愧耳此卷藏豫章杨寨云家【按不忽应改布□因题识故存其旧后仿此】李瓒贻管夫人画竹卷长丈余离披错落姿态百出与怪石奔峭相间气韵生动真竒作也后自题二句云竹势撒崩云触石应是潇湘夜雨集皇庆三年秋日作道升下有管氏道升仲姬二印【随艸续编】
　　夫人画竹风格胜子昻此帧凡三竿极其苍秀自题一诗云春晴今日又逄晴间与儿曹竹下行春意近来浓几许森森稚子石边生字法似子昻有友人见而爱之携去【庚子销夏记】
　　祁县戴枫仲藏管夫人道升小画一帧有细书小字云山廻新绮阁竹揜旧朱门【池北偶谈】
　　王夫人　夫人字圭卿号春温工书画曹文贞公尝题其书画卷苐所云漕府叅军时见益者不知指何人也【霏雪録】
　　曹伯启题王夫人书画卷后云画传当代功尤妙字学前贤体更多【溟泉漫藁】
　　八逹太夫人　忽都虎郡王太夫人也长清县灵巗山寺中碑至治元年八逹氏有诗二句云岩前松桧时时緑殿上君王嵗嵗春大字刻之不类妇人笔【金石文字志】
　　赵夫人　夫人讳鸾字应善雍古部氏中书平章世延女中书叅政许有壬室朗惠慈静能琴书善笔札【书史会要】
　　防夫人　雷机母延祐间赠建安郡君善书而有文【潜溪集】
　　危郡君　危氏讳徳馨字兰玉雷机室赠建安郡君通书记作字有楷法【潜溪集】
　　徐氏如珪　郑天觉妻通论语孝经大义工书亦有法【具琼清江集】
　　刘氏　孟运判妻也性巧慧能临古人字咄咄逼真【书史防要】
　　柯氏　天台人九思之女通经史善笔札【书史会要】
　　段氏　天祐之女能诗章善笔札【书史会要】
　　士女曹妙清　自号雪斋钱塘人善鼓琴工诗行书墨皆有法度三十不嫁风操可尚尝写诗寄铁崖铁崖荅之云红牙管带紫狸毫雪水初融玉带袍写得薛涛萱艸帖西湖纸价可能髙玉带袍其砚名【列朝诗集】
　　陈自幼　能书适南浔姚氏一意奉佛有手书观世音普门品赵荣禄题其后【六研斋笔记】
　　明
　　髙妙莹　字叔琬解缙母也通经史传记善小楷晓音律算数女工极其敏妙【朱鸟逸史】
　　蔡氏　隐士韩奕妻也读书通大义善笔札尝书经刻以行世【张防吴中人物志】
　　徐氏　裔出呉之天平山归水东陆舆读书通大义知楷法子霁入翰林封孺人【震泽集】
　　马氏　名间卿字芷居金陵人陈翰林鲁南之继室也书法苏长公得其笔意颇与鲁南相类【朱鸟逸史】
　　黄氏　遂寜黄简肃公珂之女新都杨用修之继室也聦慧博通经史工笔札闺门肃穆用修亦严惮之寄用修长句为艺林传诵而用修亦云易求海上琼枝树难得闺中锦字书读者伤之【名媛诗归】
　　金元賔妻　万厯时人元賔为履吉上足故书法亦因之绵丽多态而闺闼之气未除【王世贞三吴楷法防】
　　杨夫人　邢子愿妻卢徳水云子愿九嫂乃杨磐石女弟书法自成一家博学能文过于慈静【名媛诗归】
　　邢慈静　贵州左布政马拯妻少卿邢侗妹也书宗李卫【武定州志】
　　慈静善仿兄书【同上】
　　邢夫人慈静自述诗帖　行书乌丝防纸本
　　侬自闺房处女子闻君博览通古史归君薄海宦防多光隂度日如弹指万里黔方道路长松柏森森云杳茫辽阳刀剑如林宻征马南催鬂似霜何以君病抱沈疴与君报国酬英主日为三苖乱我黎君家呕血归幽旅不见夫君旧日容惟思携手君所言君家何处侣烟霞白云来处空舒卷独伴遗儿还故乡脩途万里多炎凉昔去云拥驷马车今日孤舟住夕阳子母寥寥泪暗流几畨欲江鱼腹忆昔白头人去时依稀防首将予嘱教子朝夕名未成春光不驻东流急小庵日日拜空王百鸟啼声惊梦长觉来犹是泪千行思君不见空断肠君家功若小邱山谁与夫君奏庙廊平生功绩皆湮没侬身何自见君王恨杀乌纱能悮人始知名利如罗网春去秋来愁又结坐看衰草心憔热杜宇啼我心中悲我啼杜宇枝头血慈静自述【式古堂诗画彚攷】
　　黄氏　编修赵景妻也少工楷法读书通晓大义【静志居诗话】姚氏　号青峨居士秀州人姚瑞女归范君和日读汉魏以来诸集摹晋诸家书法吟咏多散佚不尽传【玉鸳阁遗藁小传】
　　徐夫人　徐媛字小淑副使范允临之室也多读书好吟咏与寒山陆子卿唱和称吴门二大家【姑苏志】近代名阃以书表著者呉中为范夫人徐小淑赵大家陆卿子清漳为柯孝防配张徽卿卿寓白下有女弟子云涛月液与余清瑶君投分所遗诗札翔鸾舞凤岂仅鹦哥娇也【瑚网】
　　徐小淑天上謡墨迹
　　洞天去人九万里凉风吹云天似水珠扉髙启赤霓翔氷帘漾中素练举碧花瑶草簇阑干张君危坐听啼鸾翠蜃吹涎作楼阁青田小龙耕晓烟璇宫桂花秋露滑吴刚玉斧香凝屑绛节髙飘阿母来藕黄衫子翠罗鞋晏香鸣筝婉华舞笙歌沸空拥吹台自向东王一巵寿啾啾白麟天半走贝阙人归龙夜吼右天上謡东海东徐媛小淑氏
　　陆大家　陆氏名子卿姑苏尚寳卿师道之女太仓赵宧光凡夫之妻也凡夫弃家庐墓与子卿偕隐寒山手辟荒秽疏泉架壑善自标置引合胜流而卿子又工于词章翰墨流布一时名声借甚以为髙人逸妻如灵真伴侣不可梯接也【姑苏志】
　　陆卿子诗墨迹
　　鸣蝉寂无声闲夜凉飚发薜荔覆檐楹叶际见孤月流光入房栊徘徊照华髪抚景一长嗟终古谁不没弃世学神仙徒劳链金骨寒山赵氏陆【玉台翰墨余芳】
　　张徽卿　清漳人柯孝亷配寓白下善书【瑚网】
　　张徽卿诗札墨迹
　　绮得听梅花防至今暗香犹袭人也小女朐姝告借秋鸿新谱特遣婢子叩领赠戴氏二姬一絶附正云鬟月面两相宜涛作秋波液是脂我见犹怜而
　　况若江妃汉女莫猜疑外曲中卫宛若杨三秀作容録呈一品题之眉社女弟张徽卿
　　云涛　玉液　徽卿女弟子清瑶君赠诗云妙抚乐毅衍波牋铁画银钩字様圆姊正临池洗端石妹先题叶防轻烟【瑚网】
　　云涛玉液诗札墨迹
　　华衮轻于一字褒侬家姊妹出蓬蒿媿无芳躅追彤史浪得虚名动防毫　广陵云涛烟鬟氏
　　花牋处处有侬名欲动春风欲啭莺对月瞻云吟秀句幽闺一倍使人清　适楚玉液纎黛氏
　　叶小鸾　字琼章一字瑶期水部叶仲韶季女四嵗能诵楚词工诗多佳句能模山水写落花飞蝶皆有韵致日临子敬洛神赋或藏真帖一遍静坐踈香阁薰炉茗椀与琴书为伴而已年十七字昆山张氏未行而卒【静志居诗话】
　　袁氏　名九淑字君嫕通州人钱良之妻四川左布政袁随之女也少读经史尤深内典诗文清丽书法遒媚归王孙一年卒年才十八有伽音集【名媛诗归】
　　沈伯姬　聘黄履素年十八早亡书法似欧率更【书画舫】叶纨纨　字昭斋三嵗能朗诵长恨歌十三能诗书法遒劲有晋风归赵田袁氏【名媛诗归】
　　蔡夫人　李少司马厚庵説黄石斋先生【道周】配蔡夫人今年将九十尚无恙能诗书法学石斋造次不能辨尤精绘事尝作瑶池图遗其母太夫人居云【居易録】蔡夫人黄石斋之配也花卉一册共十幅今藏友人赵谷林小山堂每幅俱有题句其山茶云蜑风蛮浥注鲜明千叶桃云不言成蹊匪繇色媚芍药云折花赠行黯然消魂诸葛菜荷包牡丹云蜀相军容小艸见之罂粟云对此米囊可以疗饥萱花剪春罗云睠焉北堂勿之洛阳铁线莲云小草铁骨亭亭自立金丝桃品字兰云浙江武陵或滋他族秋海棠淡竹叶云君子于役闺中肠断月季长春云两族并芳四时皆春此幅上题云石道人命石润蔡氏冩杂花十种时崇祯丙子小印二曰石润玉卿郑珠江太守跋云
　　郑珠江太守跋云石斋先生被难以前蔡夫人致书谓到此地位只有致命遂志一着更无转念谆谆数百言同于王炎午之生祭闺阁中铁汉也后抚孤立节死者复生生者不媿足当斯语矣写生得五代人遗法一花一叶俱带生动所谓为君援笔赋梅花不害广平心似铁者耶珠江郑千仞
　　蔡夫人大节在珠江郑太守跋语中今读夫人自题句云不言自芳匪繇色媚以植品也对此米囊可以疗饥以安贫也小草铁骨亭亭自立以励节也君子于役闺中肠断以言情也睠焉北堂勿之洛阳以教孝也蜀相军容小草见之以劝忠也言简意长得古君子箴铭之体焉画之生动鲜妍后贤惟恽正叔可以希风此又第二义云壬子夏月　沈徳潜题于云岩灵岩山居
　　沈纫兰　字闲靓秀水人司谏黄承昊妻也幼攻书史雅善临池业以孝行闻着效颦集【女史】
　　马孺人　翰林陈石亭继室陈失配知马贤而有文遂娶之年八十不废吟咏书法得苏长公笔意有芷居稿【犁居稿】
　　二方夫人　汉上萧驾部大茹公夫人城张计部【缺】公夫人皆姓方皆能图写诸佛像又好以泥金缮写诸经布施供奉【胡之骥诗説纪事】
　　徐范　吾禾有十三龄女童能摹诸家体卖字自活为沈伯姬凤华所书古诗十九首入石徐媛跋有云笔彩生芳墨香含素欧率更允拜下风卫夫人终当北面至自慊每草搨便作冻蝇其推重可知矣【瑚网】徐范缩书教序无一笔不肖亦无一毫闺帏羞涩态【书防防】
　　徐真木白榆长于临古颇得形肖其姊范行书甚有圣教序笔意名胜白榆吾禾射圃西闗夫子庙碑记乃其笔也病瘫痪自署蹇媛云【静志居诗话】
　　徐范正书木兰诗一纸行笔秀劲题云携李女子徐范仿吴彩鸾书今在赵氏小山堂
　　梁小玉　武林人七嵗依韵赋落花诗八嵗摹大令帖长而防猎羣书作两都赋半载而就着琅环集三卷【静志居诗话】
　　国朝
　　黄媛介　字皆令嘉禾黄葵阳先生族女也髫龄即嫺翰墨好吟咏工书画楷书仿黄庭经画似吴仲圭而简逺过之其诗初从选体入后师杜少陵清洒髙洁絶去闺阁畦径适士人杨世功萧然寒素皆令黾勉同心恬然自乐也乙酉鼎革家被蹂乃跋渉于吴越间困于欈李踬于云间栖于寒山羇旅建康转徙金沙留滞云阳其所纪述多流离悲戚之辞而温柔敦厚怨而不怒既足观其性情且可以攷事变此闺阁而有林下风者也【无声诗史】
　　王阮亭云禾中女子黄媛介字皆令负诗名数十年近为予画一小幅自题云懒登髙阁望青山愧我年来学闭闗澹墨遥传缥缈意孤峰只在有无间【池北偶谈】黄媛介字皆令嘉兴人杨世功之配善诗词楷书摹黄庭经十三行画山水小景有元人笔致长安闺秀多师事之【续图绘寳鉴】
　　黄皆令女　黄皆令幼女不知名吉水逺山夫人朱中楣云犹记闲坐湖楼皆令携幼女过访髪方覆额遂能以咏诗写帖楚楚可人今依然梦想间并裁小诗遗之瑟瑟轻罗淡淡妆柳眉莺语乍调簧乌云应拂春山小红蘂初夜雨香鸳水毓灵多鲍谢蝇头妙楷逼钟王梦囘犹记殷勤别几欲笺诗燕子忙【随艸续编】
　　姜氏淑斋　胶州宋方伯子妇姜氏字淑斋号广平内史善临十七帖笔力矫健不类女子【池北偶谈】
　　沈无非　嘉兴人项鼎铉之妻鼎铉云先室沈无非氏酷情笔砚朝夕读书不倦尤喜临池絶肖禇河南九成宫有手书所撰朝鲜许士女集小序一首先为其兄沈景倩临摹上木今记之以为儿辈存手泽云是编为箕国士女许景樊诗若文秀色逼人咄咄无胭粉气昔称綘仙可以疗饥女岂其俦伍耶间剽窃古人如水屋珠扉一二语然肖景处故不害为画师后身世母曰龟兹王所谓嬴也而易之无非氏题于宻云之深深斋【呼桓日记】
　　吴贞闺　字首良适曹村金氏书法遒劲尤精琴理妹静闺字佩典适汝南周氏幼摹黄庭得其笔意【翠楼集】
　　郭防　字素汝长洲人适埭川顾氏画学赵文淑花鸟推逸品书法大小俱有古致【翠楼集】
　　张在贞　字蕙婉天和先生女也通经史工琴书与妹文琳倡和有月合艸
　　六艺之一録续编卷十三
　　钦定四库全书
　　六艺之一録续编卷十四　　　钱唐倪涛撰
</div>
    <div class="pagination">
<a href="六艺之一录_page661.html">上一页</a><span>...</span><a href="六艺之一录_page657.html">657</a><a href="六艺之一录_page658.html">658</a><a href="六艺之一录_page659.html">659</a><a href="六艺之一录_page660.html">660</a><a href="六艺之一录_page661.html">661</a><span class="current-page">662</span><a href="六艺之一录_page663.html">663</a><a href="六艺之一录_page664.html">664</a><a href="六艺之一录_page663.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
