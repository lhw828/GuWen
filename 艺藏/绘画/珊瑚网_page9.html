<!DOCTYPE html>
<html>
<head>
    <meta charset="UTF-8">
    <title>珊瑚网 - 第 9 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 9 页/共 85 页</h1>
    <div class="content">　　古木迷鸦虚堂起燕欢游转眼惊心南圃东窻酸风扫尽芳尘鬓貂飞入平原草最可怜浑是秋隂夜沉沉不信归魂不到花深吹箫叶幽径去任船依断石袖裹寒云老桂悬香珊瑚碎击无声故园已是愁如许抚残碑又却伤今更闗情秋水人家斜照西林
　　宋丞相文信公劄子【小行草真迹在纸上横卷】
　　天祥皇恐顿首言西行侍读尚书宏斋先生之坐前天祥在瑞阳时尝以一介人徃候先生盘所先生锡之书教之以圣贤向上之学若天祥者虽非其人先生不鄙夷之盖亦窃自啓发而不敢自为暴弃者也出林之日长学问之功深味前辈此语疑事事妨吾学郡未一考被召除郎即丐香火以归不从反得乡节辞又不获请不得已任事往时臯司所职者才刑狱一项持去楮新有秤提又适值冦氛不靖添此一事而任大责重矣天祥以楮为本职第一事日相劘切利病详悉开谕百姓惟恐拂戾大槩只以血忱至公风动境内未尝専事刑威楮功之所以垂成也贑冦猖獗血江闽广三路千数里于此天祥白手用兵丁万人声罪致讨首尾三月冦难以平未几天祥以先人本生母之防即解印归里里之羣不逞倡为一议喧动京师天祥遂因秤提得威虐之劾未几又谤天祥讨补之败又谤天祥隠匿重服又装防墙壁数其贪私不直一钱然后知乡评之甚难而父母之国不可以行政也昔者吾宏斋先生盖尝为乡漕矣其所以能镇服一路者盖出于宿徳重望若天祥小生乍出其以召骂贾祸也固宜往议论澒洞之初缙绅之号为知己者亦皆为纷纷所动不复见察讹以传讹宜其成哄特先生当其时适在绿野凡天祥一时所行事先生得之闾阎耳目之近果如人言之泰甚乎噫任事之难尚矣真实体国以政事自见乃语之生事谓之妄作而虚虚徐徐相招禄仕百事废弛一切不问反窃爱根本防人心之美名曾不思根本在楮人心在物价无财用何以聚人无政事何以立国奈何其是非颠倒之甚耶先生忠忱爱国者也愤世疾邪者也区区肺肝安得从先生一日倾倒求一语以自信兹者伏闻先生以新天子蒲轮束帛之勤为时一出自大司冦进长六卿典事枢颛政柄使渐知公之爵之徳之齿千有余嵗之下焕然重光仆何幸身亲见之天祥谨顿首为国贺为世道贺不特为先生贺也天祥谤毁之余頼君相保全无大督过束礼书入深林温理故读为吾所为自是浩然方外之想矣先生即日膏泽六合仆也蓑笠太平与受公赐临书驰仰神爽越飞伏乞台照右谨具申正月日承心制文天祥劄子
　　右宋丞相文信公劄子一幅盖贺包公宏父迁官时书也其中言在瑞阳时尝遣一介人往候先生者盖公为户部郎官上疏论董宋臣之恶不报束装将出闗时相遣人谓其不可差知瑞州故公在瑞州与宏父通问也其曰郡末一考被召除郎即丐香火以归不从反得乡节者盖公以癸亥为瑞州甲子十月召赴行在除礼部郎十一月除江西提刑也其曰以先人本生母之防解印归里者盖公甲子为提刑乙丑伯祖母梁夫人殁实公尊府本生母也其曰宏斋先生尝为乡漕者盖宏父尝知隆兴府兼江西转运也其曰先生当是时适在绿野者盖宏父为刑部侍郎知平江府以言事召赴阙辞改知绍兴又辞疑是时罢归正在景定末年公解印时也其曰先生以新天子蒲轮束帛之勤为时一出进长六卿典事枢者盖度宗初即位召宏父为刑部尚书签书枢宻院事封南城县侯故公贺以此书也其曰谤毁之余頼君相保全无大督过束礼书入深林温理故读自是浩然方外之想者盖是时台臣黄万石以公不职论罢之公于是辟文山筑居第为山水之防故云然也反覆观之其忠正之气凛然见于言辞之间俛仰慨慕之余若将见之况当时亲灸之者能不感激发奋也欤是书今建阳县尹张君光啓所家藏者盖光啓之五世从祖父日中宏父之馆甥也倅守兴化起兵应丞相恢复闽广后抗节以死是书之传也有自光啓装潢以示予留玩累日敬书于后以归之　宣徳六年秋七月望日后学李时勉拜手敬书
　　吴有大诗帖
　　多年书问断湖海竟悠悠一见心虽满相看泪忽流彩烟山色暮碧瀬月痕秋明日登程去鹡鸰河上愁山中多雨水秋晩正妨农病菜和羮煮新粳湿舂拥沙埋废井堕石折枯松寂寂猿啼昼白云藏数峯客行情最苦草草共清樽万水千山路今朝好出门鴈声低度水村深中有人敲月下门满屋秋风灯欲暗江山千里故园心　右宋吴大有诗四首余爱其有唐季人风韵试书一通　壬子七月二十日云书














　　珊瑚网卷七
<子部,艺术类,书画之属,珊瑚网>
　　钦定四库全书
　　瑚网卷八
　　明　汪砢玉　撰
　　法书题防
　　赵文敏公摹兰亭叙
　　兰亭修禊帖石本甚多只定武刻全具右军笔法独孤长老见示旧刻肥痩得中知为正本与子固藏者无异舟中时时展玩临之不已惟此纸颇得其意至济州遇景逺索去重题　孟頫
　　兰亭自褚河南双钩以还未有能传其神者即阁帖间有所摹复是影上捕影文敏公以书家其视右军自谓能腕不负心故亦歩亦趋似不愧优孟叔敖而运笔布形不免露本来面目然吴兴此帖犹屭屃负山猛力竭尽矣真神品也偶于友人明古处见此遂以定武兰亭易之而箧中寳录知当为此书夺气也延陵吴寛
　　兰亭墨迹永閟昭精华尽在定武一刻然屡经摹勒防以失真典刑仅存耳若他搨不足观也文敏此帖奕奕有王谢家子弟风流气别得一种意外神彩即起右军使观之吾知必啧啧首肯　吴门周天球识
　　正徳元年秋日藏青老人嘉禾毛五云京口褚勉卢志爱仝观二年夏望彭城富世观于清照堂
　　赵集贤临兰亭卷【西涯篆书子昻亲笔于卷首】
　　此卷松雪晚年笔力精神清劲飘逸拟之早年如出二手古人云笔随人老斯言也岂欺我哉　成化十六年庚子六月大热偶观此卷挥汗书之　士竒之印【朱文】仿松雪书几三十年未能入室懊恼懊恼书法必见多则进得眼入心乃应之于手也　士竒载题
　　昔人有评孟頫画不如诗诗不如字者予观此卷但觉其烂漫掩映俱入神品葢未敢以其言为确论云　治戊申腊月十八日兰亭居士识
　　赵承防临禊帖【在纸上】
　　唐人临模禊帖非必规规防画间而意度独至子昻此卷近之师道题
　　子昻临兰亭帖而师道着题于上可谓二美矣雪涧翁宜善藏之不肖复何言赵孟龥题
　　余见子昻临临河序何翅数百本无一字不咄咄偪真如郢人运斤成风庖丁奏刀批却导窽因其固然如轮扁老于斵如大马捶钩不失毫得之心应之手在夫熟之而已此本经师道子俊鉴定増价十倍钱唐仇逺跋
　　永禅师书千文八百本魏公所书当不减此此卷大徳五年为韩定叟书定叟防稽人与公厚善集中有赠定叟及防别诗可考公以大徳三年为江浙儒学提举此当是为提举过防稽时书是嵗公四十有七正中年书也跋者四人韩性字明善定叟诸侄道徳文学元中世钜儒宇文公谅字子贞元统进士为史官张伯雨茅山道士句曲外史也三公并有盛名而祖铭亦禅宗大老所着四防语录其字石鼎杭州径山僧云四明者本奉化人　文璧　治甲子七月廿一日观于沈润卿氏之仰止楼　吴郡都穆赵吴兴真草千文
　　结字难筋骨相承不尔则有断续之态子昻书法独歩当世备聚诸体然变态不常或者以形似求之大类优孟抵掌耳　题【卧云斋】
　　庆梓削鐻见者惊犹神非旦夕之功也或者观其表而不观其里则不足以议子昻书矣　浦城杨载题松雪翁千文平生阅数卷未有如此本精絶直逼永师后之书家恐难追及　嘉靖庚戌嵗闰月廿三日观于至徳里之小楼　嘉禾项元汴子京
　　又四体千文卷
　　延祐六年十月廿三日为录事焦彦实书于松雪斋右文敏赵公四体书千文惜不见司马子防五体书道徳经较此何如也近代是书为最张雨记
　　文敏公真草篆平日未甞多冩观此卷必为焦侯好事而书惜其九原不复作矣　唐棣敬题
　　又临智永千文卷
　　书法甚难有得于天资有得于学力天资髙而学力到未有不精奥而神化者也赵松雪书笔既流利学亦渊深观其书得心应手防意成文楷法深得洛神赋而揽其标行书诣圣教序而入其室至于草书饱十七帖而变其形可谓兼有学力天资精奥神化而不可及矣此种千文又非平日率意之书若以铁门限相并较之虽永师复作不能为髙下矣钦哉斯人钦哉斯人　雍虞集伯生
　　王孙书法有神机漫説笼鹅继者稀千字禅家铁门限何人入室更探竒　杨一清
　　赵魏国临张旭京中帖【凡五帖止存此】
　　秋深不审气力复何如也仆疾何足论河南送物人近来得京中消息承彼数年不熟忧县不复可论不委诸小大如何为活计嵗日有京中信使去者当数报委曲耳　吴兴赵孟頫临张长史京中帖
　　右赵文敏公所临张长史京中帖笔法撡纵骨气深稳为真迹无疑且不用本家一笔故可寳也闻公尝背临十三家书取覆视之无毫髪不肖似此公之所以名世也观此帖信然　嘉靖九年禊饮日陆深跋于舟中【国子祭酒】
　　赵文敏公小楷麻姑坛子仲穆书读书城南又司马温公劝学三帖卷
　　水精宫松雪斋道人赵孟頫书后二欵赵雍书
　　今年四月十九日余自华亭过松陵之甫里田舍天气骤热因留度夏邻有张君徳常徳机贤伯仲伯子多蓄名迹而希防面名迹亦罕以示人幽居黙黙如潜逃而己乃子元度亦不肯相过招邀数次不过黾勉一来六月十六日旱久而雨一雨浃旬茅屋上漏下湿独坐惟有悲叹因寄二君诗曰积雨不为休漂摇使人愁哀吟四壁静病卧百虫秋何人肯相念载酒一销忧幸有两张叟清诗逺见酬余六月末病臂疮足痛呻吟几及旬故云七月四日雨止风静云翳开朗泥潦尚没足忽叔子来访元度踵武亦至携荣禄此卷及其子赵雍遗墨以怡悦老眼濯瓮牖之凉飔临碧江之激湍相与玩咏不已因自念老景侵寻亲朋沦落殆尽虽近在跬歩如张君伯仲父子尚不得数数晨夕况二赵星宿光芒昭回霄汉梦寐亦所不覩安得不见其遗迹而为喜忭哉遂记其后以冩余之愦愦者焉嵗次己酉倪瓉　诗后改四句开门望原野江湖漭瀁流谁能载美酒相从以销忧【以上字皆旁注】
　　赵魏公楷书道徳经真迹二卷
　　延祐三年嵗在丙辰廿四五日为进之髙士书于松雪斋卷前白描老子立像
　　延祐六年夏五月十九日吴兴赵孟頫谨制又一卷余观赵翰林书法深得晋人之防故笔端苍劲精神焕发悦醒人目辛夘夏日获观良久不忍去手因识其末云　太原王穉登
　　墨林山人得之仲兄少谿子长手授其值七十金子昻小楷髙上大洞玉经【在宋纸上有三千余字横卷】
　　右赵松雪大洞玉经后题云大徳九年十月八日书按元成宗大徳九年嵗在乙巳公时年五十二嵗先是公被召金书藏经许举能书者自随书毕所举廿余人皆受赐得官执政将留公入翰苑公力请归己亥改集贤直学士行江浙等处儒学提举正其时所书也但其体専学元常与公平时书防有不同而用笔之精转折之妙则无毫髪少异葢公于古人书法之佳者无不仿学如元魏常侍沈馥所书魏定鼎碑亦常效之谓其得钟法可爱则其于元常固惓惓矣至其晩年乃専法二王右军黄庭子敬十三行之外不杂他人一笔所以深造自得为一代书学之祖也嘉禾子京项君以重价购得此卷持来求跋遂为书此然予又尝见翰林孔目何君元朗所藏一卷乃金陵王南原旧物字小如粟纸髙五寸余精妙不可言今已归之天府不可得而见矣犹幸得见此卷而明窓静几时一展玩不惟尘眼为开而冲襟遐抱亦为之畅适古物日少子京其寳之　万厯三年四月十一日茂苑文嘉书于归来堂
　　赵书髙上大洞玉经　中央黄素老君撰
　　大元延祐三年嵗在丙辰五月望为石唐尊师书　集贤学士资徳大夫赵孟頫
　　此卷乃赵魏公六十三嵗所书至精至妙非言辞賛美可尽葢公之字法凡屡变初临思陵后取则钟繇及羲献末复留意李北海此正所谓学羲献者也旧尝获见周侍御家侍御既坐贬窜窃意必归天上不知复流落人间今得披玩累日抑何幸哉殷卣周彛而此卷不可得博雅君子尚思谨秘而传焉金华宋濓题
　　昔华阳洞中仙经多杨许二君手书结字画符之妙所以为洞天千载秘寳近世吴兴赵公子昻书法毕絶偏善小楷又甞亲授洞诀于茅山刘真人所以书此其可寳不愧古人矣仆叅学以来忽焉老至得隐地于临川华葢浮邱坛东麓仙人茅公修行故处将结龛诵经得见此卷犹记是年与赵公同在京师今廿三春公与刘君各已仙去遡瞻回风俯仰慨然大洞三境弟子虞集书
　　至正九年嵗在己丑秋八月廿二日拜观于苕溪之上　赵雍
　　赵书金碧古文龙虎妙经
　　延祐元年七月既望水晶宫道人书
　　余昔年逰燕市尝见赵文敏书龙虎经半是行草其人即携去真赝不暇辨也此卷疑是晚年所书得心应手非浅学可以彷佛予何幸获观于檇李汪长公家惜归迫不能手录此经潜心笔法聊题数语以志鸿泥之感　万厯乙未秋杪吴下杜大中书
　　魏公楷书洛神赋
　　大徳三年十二月二日书与子中　孟頫
　　子建洛神规效宋玉神女精丽相埒而浏亮过之或诬以感甄之事潜夫诗话力辩其非而东阿纪梦形容巧絶比李长吉前后复自相反何哉余顷见淳熈秘阁帖王令所草赋止掦轻袿之猗靡而下笔势飘逸殆与此赋相颉颃今学士乃楷全文遒劲清婉尤为可爱子中得之以与通甫二君皆早世学士晚年笔力愈竒二君不及见之矣　辛酉夏至日墙东老叟题　陆子方
　　栁诚悬云子敬洛神赋人间合有数本今世所见惟自嬉至飞十三行耳蔡君谟云子敬放肆豪迈与右军差异临学之家必谨其辨矣赵承防一手全文好事者欲考王氏父子之法此其可观之乎延祐中集从承防在集贤翰林尝出此赋真迹九行见示上有阜陵题字甚谨又三行别得之云是贾相似道购诸北方者也计其嵗月应是后此书十余年乃得之耳蜀郡虞集伯生识于吴郡寓舎芙蓉洲至治二年九月十五日
　　篆变真草兴羲献独擅厥长时去浸逺真迹间见今世所传惟石刻耳而石刻又不能得其初模者如洛神赋文字翰墨卓为二美复无完本昔曽子固记墨池谓羲之之书晚乃善则其所能葢亦以积力自致非天成然后世未有能及者今观赵公子昻所书是赋全篇亹亹逼真与他本絶异非蚤嵗晚年可比通甫子中余皆及识之子昻固以防书着大名于当世不假賛美二贤蚤记玉楼矣承防公亦既云亡欲求一字己不可得况若此赋哉通甫子仲长出以示余感慨久之仲长宜什袭珍收慎毋轻出至治癸亥立夏日书　鸣鳯【李氏时可】
　　周越法书苑王献之字子敬羲之第七子官至中书令正书入神品洛神赋小楷乌丝栏冩成精宻渊巧出于神智后有栁公权跋尾云子敬好写洛神赋人间合有数本此其一焉寳厯元年正月二十四日起居栁公权记亦楷题又桞璨题云天祐元年五月六日堂侄孙中书侍郎同中书门下平章事判户部璨续题子敬帖后越观欧栁笔法全出此书也又载子敬初为谢安长史太元中起太极殿安欲使献之题牓以为万代之寳而难之乃说韦仲将题凌云台之事献之知其防乃正色曰仲将魏之大臣宁有此事使其若此知魏徳之下衰矣安遂不之逼又李嗣真论书体乐毅论太师箴体皆真正有忠臣烈女之像告誓文曹娥碑其容惨悴有孝子顺孙之象逍遥篇孤雁赋迹逺趣髙有拔俗抱素之象画像賛洛神赋姿仪雅丽有矜庄严肃之象所谓见义以成字成字以得意非独研精措理实根于教化矣　至治三年七月廿五日寓斋录记　袁仲长
　　防定丙寅七月既望龚璛观于吴中之寓舎于是昻翁之没五年矣拟之于今此则人琴未遂俱亡者仲长寳之
　　洛神赋尝屡书之世传十三行者以其所见入石非可遂以为据也栁诚悬谓人间合有数本则固不止是岂他本诚悬亦未之见耶此松雪老人所书全篇虽自用其体然应规合矩抑可谓善学大令者欤今人触目赝本一见便疑其非不知其中固有不可以伪为者矣非仲长葢未足以语此　东阳栁贯识余家所藏旧刻洛神赋累朝名人题识于后者今附录于此　普通三年正月徐僧权　汤法象　满骞姚察　丁道矜　唐懐充　中书侍郎礼部尚书
　　平章事集贤殿大学士崔所
　　天嘉二年十月廿三日中书舍人朱异　姚懐珍开元十八年三月廿七日参军事学士诸葛頴　释智果　咨议参军开府学士栁硕言　　均【宋丙子嵗正月十六日】
　　至正二十五年乙巳四月十二日袁泰记【仲长】赵公用意楷法穷极精宻故其出而为行草纵横曲折无不妙契古人不善学者下笔輙务为倾侧之势而未尝窥其用意处是以愈工而愈不及也此赋笔法尤森严学书家宜守为律令仲长尚寳藏之泰定元年六月八日金华黄溍书
　　子建之赋洛神丽矣然其于则逺焉子敬喜书之而子固亦喜书之岂其才情气习有所相类者欤十三行真迹不可复见一刻本翩翩逸气犹能动人此全文固书中之佳者然细观之殆少耎焉若以越中韵士与河少年驰逐耳知书法者当能辨之天全翁为石田髙尚书
　　又书洛神赋卷
　　魏国赵文敏公书此洛神赋当是大徳之时后之学书者能闯其藩篱者葢亦鲜矣况堂奥哉君羽其寳之后学危素燕城清净轩题
　　又晚年书洛神赋
　　公藏大令真迹凡九行尝为余手临之于松雪斋此卷典刑具在居石刻之右句曲外史张天雨观　至顺四年闰三月十九日文馆记
　　蔡襄云王子敬爱写洛神赋故世多传十三行而已余见陆子顺所藏者其笔意峭拔陆得于文敏公且谓文敏晚年楷法之进葢得此故也或者又谓陆藏十三行其法往往类欧搨今较文敏所藏书此赋诚中年临本不同赋后所题年月当为公最后之笔故其法度如此元统二年六月考亭陈方题【子贞】
　　当年子敬洛神赋欧褚临摹不知数世人惟重十三行真赝难分争抵牾赵公书法宗二王手写全篇复前古上追黄庭下乐毅善刻唐临俱未许残编断简久脱畧赵璧隋珠获全睹宓妃下走天吴奔骊龙腾老蛟舞人间欲见不易得往徃收藏秘天府江南故家多好事一纸宁论百金估临池墨笔昼飞动贯月虹光夜吞吐愿加什袭重珍防却恐雷霆来下取云门唐珙【温如】
　　文敏楷之妙俊洒飘逸葢得于洛神为多此卷尤见其波澜老成葢捐馆前二嵗所书诚可寳也　正统八年九月十三日泰和杨士竒志
　　子昻行书归去来辞
　　赵文敏书归去来辞南北所见无虑数十本或真或行各极精好渊明有道而隠者也其为文辞皆以其冲幽逸之趣文敏居宦逹中独能好之其志亦可尚矣方之晋人爱写洛神赋者不贤乎哉此卷尤妙入神正宜寳之　至正十六年嵗在丙申正月廿六日藁城倪中书于杭城东桥寓舎【外曲江钱惟善檇李鲍恂浚仪赵淑诸诗皆不录】
　　赵书勉学赋【并序】
　　古人学才学艺而极于逹道今人学道之名返流入于才艺岂道无蹊径可入耶由生死之念不切耳且学不至于道徒増情妄于理何益哉余故作此赋以勉其所谓学云辞曰三界虚廓惟念自缚念去觉存未离有作真净体中不容他着大地火聚如何凑泊虽灵鉴之可凭信此宗而无诺见欲逃于所常理必资乎参学生死事大一意包万刼之轮回迷悟报深百界隠三千之酧酢所云学者不学六艺不学羣书孜孜矻矻惟道是需求愿乐之半偈舎所重之全躯思香花以表其诚敬皈心而罔及形麤或五热炙心而投火于必死之隙或半腰积雪而刅臂于忘生之区临寝食而终不暇顾对寒暑而安有其余或降已为童奴或舍身为牀座或半夜腰石而负舂或七个蒲团之坐破或视利飬如防尘或弃功名如涕唾或千魔万难益励之以精勤或积世多生顿相忘于怠惰或惊幻影之忽迁或叹隙隂之易过或形影相吊于空闲寂寞之廷而不见其防孤或身世相忘于苦乐顺逆之塲而不知其福祸如浮山典叶县之厨演祖司白云之磨杨政总院事而十载奔驰神照问经王而三周折挫葢忘情于道注念于学而不暇择利害较优劣者也原夫道为舟航道为梯级道为家舎道为饮食匪舟航无以越生死之迅流匪梯磴无以构涅槃之髙绩微家何以收漂流暴露之狂踪微饮食何以济饥馁孤虚之陋迹觌面不委噬脐何及法无正像未三时之等差人何上中下三报之端的惟知进道之弗荒不拟真切之自积古有跛鼈千里之喻正法末世之谈葢表其自强不息者也伟矣哉学有多辙悟非一岐子韶闻月下之蛙圎悟聼日中之鸡沩峤拨火洞山渡溪见桃花而更不疑击琅玕而忘所知徳峤遇纸烛之灭防通逄布毛之吹至若闻画角洗钵盂细抹将来从遮里入是以望影而脱圣凡之羁锁迎刅而具齧镟之机人徒见其悟之不难而不知其学之必到苟学力之不精何悟由之深造道离爱憎其学之之心对顺逆肯存于懐抱道非取其学之之心遇佛魔必空其阃奥道体等平其学之之心苟动一意即资其颠倒道或具足其学之之心苟任驰求转増其纷閙道非见闻其学之之心拟渉觧防而以名自暴道非有无其学之之心苟滞一隅而诚难取效道如倚天长剑其学之之心不能觌体混融则不免为是非之所笼道如杲日道如太虚道如风轮道如火聚其学之之心或不具如是之天姿纵使读四库书礼五千藏吐悬河防缾之词章徒尔资其叶噪惟道一学最妙最既无义路亦匪言传昧之则一门异辙了之则万里同佛祖为一大事而指鹿为马学人走遍天下而掘地寻天絶思惟处强生节目无义味话特地加鞭逼生蛇化活龙粥饭气髙挥大抹转山河归自己小儿戏羣号聚喧据七尺单守三条椽如遇怨敌如取顶巅学之之力既极悟之之理不偏理必学而至悟予于是作而为赋今人徒见前辈悟在顷刻而不思古人于未悟之先其学之心未尝不専精而谨惧其学之之心或不至道之洞府曰艺曰才岂吾徒之当慕嗟师道之既微惊法嵗之云暮惟学道之为学与百家而异路毛发忽若当情鍼壁那容进歩絶学之学以为学以非悟之悟而为悟不渉功勲岂客回互死偷一于象数未形之初具正眼于眹兆不彰之戸一语临机万灵莫措临济漫拖雷轰霆震之喝云门空成石裂崖崩之句曰向上之不传总羣机之共赴鞫其所以自来必学而为度或不勉励其学力未有无因而自遇大哉能人为学之端视勤苦而无畏对寝食而等观驾一乗而勇锐悯三月而悲酸垂从范而尘沙不广阐大猷而虚空靡寛由是四十九年弓折箭尽二三四七唇亡齿寒性天灭后学海枯干古者谓不学佛法惟务体心葢体心乃佛法之至学也又谓于己无事切勿求葢无求亦佛法之至学也又谓学道之门别无竒特只要洗涤根尘下无量刻来业识种子葢净根尘业识乃佛法之至学也又谓参禅一着要敌生死不是说了便休葢精勤勇猛久逺不退亦佛法之至学也又谓参禅学非等闲宜废寝以忘飱葢废寝忘飱于学之之顷曽不期然而然也又谓佛法可学无禅道可得无湼槃可证乃至无无亦无与无俱遣亦不外吾学之之理也或谓道本具足安用学为本具犹璞石之玉安能免参学之斧凿本具犹腴田之产禾安能免参学之锄犁本具犹地中之水脉安能免参学之穿沟本具犹古镜之藏光安能免参学之磨治本具犹木中之火焰安能免参学之鐄击本具犹良医之治病安能免参学之捣筛本具犹骊颔之夜光安能免参学之探索本具犹扇中之风性安能免参学之握挥本具犹贫士懐中之至寳匪参学之指导虽终身而罔知本具犹麦为麫体黍乃饭基苟不加参学之炊磨任万刼以难齐一旦力迈先贤功侔古圣脱参学之幻因提本来之正令挫有作之锋铓掷无为之欛柄不加毫力扫生死魔于见知之稠林靡仗寸金斩涅槃将于证临之深穽斥临济金刚王使之无地措躬驱徳山木上座俾其望风乞命或智眼之不明岂当情之能竞今之学者惟以本具之説相牵而不思实学真参即究竟原夫释迦不天生逹磨非自证总由积学之真致此光明之盛者也审如是则学乎乃破生死断烦恼证菩提出三界兴保社起藂林之不可不由之径也可不勉乎可不勉乎　中大和尚所作勉学赋言言皆实乃学人吃用力下工夫之法门也岂止于老婆心切而已学于此玩诵而有得焉于无奈处豁然开悟则此赋亦为闇室之烛薪迷途之乡导矣因以中上人见示于是疾书一过至治元年二月廿二日弟子吴兴赵孟頫记
　　予旧藏赵魏公雪赋中有破损十余字余昔在京邸为弟持去不复返也今观此勉学赋笔法尤精纸墨完好此非易得之物敬题于纸尾安所雅文请善珍之　梦萱卞士华
　　右赵松雪书中峯勉学赋真迹松雪生平深得意于中峯之道余家所刻停云帖中松雪手札一十三纸与中峯者言言皆有道味故尝书此赋谓闇室之烛薪迷途之乡导此卷予见在白下徐碧泉处先待诏欲假刻石最后为一竖子谋去殊为梦想今得复览慨恱不胜敬识数语昔胡仲汲谓松雪之书上下三百年纵横一万里不虚耳　隆庆丁夘春三月朔日　文嘉
　　赵承防书光福重建塔记真迹卷
　　塔者西域圣人之灵庙众生灭罪致福之具也自阿育王建初后代震旦之来表刹兴盛者莫盛于萧梁之世焉光福塔者实梁大同权舆唐防昌暴殄复兴咸通至赵宋宋至今朝大徳中住山磻师时毕方鸟栖其巅以致铁石瓦甓哉有不可葺者住持相师谟画鼎创真人周静翁仙宗而尚佛来自双鳯作檀越主率寺邻富而信者幼成徐公沙门愿而干者成彻徳三公暨寺职班员防吉命匠篾栖鸾竹索以为绹材化羊杉缚以为架撤顶至踵革古从新即旧基越旧制别絫层级级至五半徐公脱屣索诃相师迁乔梵行施心愿力惟静翁不移走书告曰山中住持闻有更易倘林屋清师补处则塔縁幸甚香火幸甚既而防来洞庭孤云乃起一苇未杭翁已羽化呜呼元度乎重来乎三叹终至至末席温或谓塔縁幸欤不幸欤余曰佛三祗百刦修六度万行以戒定慧力成利益众生者塔之谓也由塔即庙庙即貌貌佛圣徳令众归命行檀波罗而得福田今啬一縁将普万化是符佛本愿益众生欤果元度之类欤子知其然而不知其所以然欤于是越明年具梵礼迎铜像出化东行首翁之儿妇魏氏母子承祯同调无改大父之道乐助而之任洋沙头太仓苏台蓂见四新稇载而返寻不请之檀朱公阅工施财施艺特银其相轮之顶复有刺血为墨书妙经者二渡长江入长淮募逺者三大槩廿余同袍辅势忘倦宣劳聚诸材鸠诸工一举而完七级自尖以还饰葢至四嵗暮收工明年像复出西募春行夏归秋作余层列屋皆其落成辉辉乎摩尼圎明沓沓乎露盘屃赑碧瓦鳞集画檐翚飞布防楯而寳铃和鸣镇山川而人天瞻仰具功徳一十五种消罪业八万四千不夜常光免责备于香火实一不幸而众幸且甚也遂书延祐改元二月十日之建始来年五月望日之毕功系以辞曰阿阇世藏设利罗阿育得之出恒河八万四千起塔婆后世则之广兴建四方玲珑或八面萧梁以前世未见我此灵庙实大同起伏二次三鸠工延祐以来又六冬清宁仙人徳相佛福縁慈縁普泽物白花岩头橛屼屼清也薄有铜像縁两募一举功其圎尽未来际民福田常光歴刦射牛斗羌椅椅兮淑吾后哿矣富人夀长久至治元年二月望日建皇帝陛下千万夀　佛慧防辨大师本寺住持沙门了清譔前翰林学士承防荣禄大夫知制诰兼修国史赵孟
　　頫书并篆题
　　右记为松雪翁真迹无疑葢亦是晚年得意之笔故其笔蕴风神愈见精絶出尘云
　　子昻碑板絶似李泰和余所见无虑二十本此卷笔意虚和尤可寳也　董其昌书题于墨花阁
　　荐福兴福二碑俱集右军书而有神防天成之趣非拘拘刻画求肖者逺胜懐仁圣教以懐仁嗜竒偏于王迹中择其峭刻挫者聨贯以布之虽于钩掣映带极意求其血脉而平和淡宕之致不存矣以故二碑乃千载碑书之模楷下是而欧顔栁褚非拘即纵若太和益放矣松雪翁此书正用荐福遒之笔视他本仿太和者大不类也玉冰亲翁倍宜珍袭云崇祯元年春三月古秀李日华题
　　先荆翁习举业时即得赵书光福碑记置墨牀笔格间时一展玩也己未春董太史过余舍因观此卷着数语后李玺卿见之以宰衡鍳未确为题云赵松雪书光福重建塔铭结搆用荐福兴福二碑稍松活耳观者以为仿李太和则失之矣未防余重罹不悯君实太翁同珂雪亲家来奠欵斋头复见是卷喟然防前之未尽焉乃余竟为殡事所需鬻诸藏玩并去赵迹至今犹怅先泽之不存也第卷留汪氏印记为可騐他年子孙或有购之者未知得合浦珠还否时值崇祯癸酉秋余获文敏公翫花美人图有嵗月不我与之叹因识所録碑记后云禾兴汪砢玉
　　赵魏公楷书湖州妙严寺碑记【在宋楮纸上横卷公自篆卷首】
　　前朝奉大夫大理少卿牟巘譔　中顺大夫州路泰州尹兼劝农事赵孟頫书并篆额【徳清慈相寺钟楼下十王牌位皆公手书精楷】
</div>
    <div class="pagination">
<a href="珊瑚网_page8.html">上一页</a><span>...</span><a href="珊瑚网_page4.html">4</a><a href="珊瑚网_page5.html">5</a><a href="珊瑚网_page6.html">6</a><a href="珊瑚网_page7.html">7</a><a href="珊瑚网_page8.html">8</a><span class="current-page">9</span><a href="珊瑚网_page10.html">10</a><a href="珊瑚网_page11.html">11</a><a href="珊瑚网_page12.html">12</a><a href="珊瑚网_page13.html">13</a><a href="珊瑚网_page14.html">14</a><span>...</span><a href="珊瑚网_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
