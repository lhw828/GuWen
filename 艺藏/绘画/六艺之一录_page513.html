<!DOCTYPE html>
<html>
<head>
    <meta charset="UTF-8">
    <title>六艺之一录 - 第 513 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 513 页/共 664 页</h1>
    <div class="content">　　黄山谷书赠祖元师诗
　　黔安居士书自绍圣乙亥谪黔中之后得藏眞自序于石扬休家落笔顿觉超异此卷乃召还时所书居士年已五十七矣其爲绝妙有不容言者至若其诗则爲祖元大师而赋师和义人族王氏能用五行书察人休祥性尤嗜琴学之二十年弗厌搆霜钟堂畜雅琴十余遇嘉賔至欣然鼓一再行或坐此君轩对竹啸咏居士尝寄诗题轩中及闻东还师自三荣追至泸川饯之居士嘉其勤因疉前韵赠焉夫居士之在中朝惇卞辈平日以士大夫自居反不相容至于摈斥五溪蛮蜑之乡而师以一浮屠氏乃能不逺七百里而送之则其尊贤尚德爲何如要不止精于琴学而已也诗中第五句有孤臣恩已三命之言按居士辞免吏部员外郎状元符庚辰自戎州起废五月复宣德郎监鄂州盐税十月改奉议郎签书宁国军节度判官十二月发道建中靖国辛巳三月出峡州始改朝奉郎知舒州或疑居士之赋是诗在于辛巳之正月九日辛未当时仅授二阶不应前两月遽云三命殊不知道初发之时已闻有守舒之擢第未尝被诏命尔不然其和丹棱杨皓诗亦未出峡所作何以有老作同安守之句邪此葢不难知者也诗序云并简周彦公周彦公名庠皇祐进士梦易之子师之羣从弟程遵海之门人七岁能文后举八行大司成考定爲天下第一诏旌其门授潼川府敎授辞殁谥贤节先生东坡颍濵及范宣忠公皆称其人所着有冰壶集二十卷亦一知名之士漫附及之非惟见居士择友之精而师之昆季清标雅望足以承居士崇奬之重庻几览之者有所发哉扬子云之扬文宜从手今改而从木者其偶误也或别是一人耶【宋学士集】
　　山谷与赵景道札并绝句八首
　　革顷与德麟游颇闻元祐诸公言行之绪余及兹朅来临漳路钤赵昌叔相与欵厚因出示山谷道人与其先丹阳君往来书帖及诗词想见前修风流余韵而贵公子乐善喜文之髙致也丹阳君德麟之兄而昌叔德麟犹子也然则好事喜賔客葢有家范云温革叔皮父【珊瑚网】
　　光风转蕙泛崇兰些此山谷先生小楷气象石湖居士题【同上】
　　汉武帝故事曰上起神屋以珠爲帘玳压之东坡辞云银蒜押帘此山谷改压帘作押帘之自来也温叔皮字画亦苍老尝爲尚书郎着琐碎録酺池寺书堂诗云人言九事八爲律立儒读主父偃传上书言九事其八事爲律令一事谏伐匈奴并识卷后建袁立儒书【同上】
　　谿翁续得山谷题前定録等八诗小黠大痴螳捕蝉二篇居其中遗赵景道者小字送李伯牖者大字予兼而有之于好古愽雅不曰徒费光隂矣寳祐甲寅中秋日书【同上】
　　山谷老人与赵景道帖并绝句诗八首今藏海虞【缺】工部【缺】　家前有贾丞相似道悦生印及长字印葢宋末尝入其家悦生乃其堂名闻之昔人似道藏法书名画甚富妙品輙用二印识之后宋人三跋中有石湖居士者予乡先生范文穆公至能也正德庚午春三月前进士呉门都穆【同上】
　　卷中有宋元官印三前一爲提领措置防子库印后二爲福建提举司之印恐知之者或寡故附着之穆【同上】
　　黄山谷书南华玉篇
　　黄庭外景一篇世传魏晋时道家者流所作自王逸少以来髙人胜士皆善书之此三十六篇乃其义防名曰内景葢飬生之枢要也芗林居士藏山谷先生所书有年数矣其孙士虎逺以相示笔势秀杰何待称賛惟所用字校光尧皇帝赐宁夀观本差殊颇多如首句虚皇尊今作虚皇前末句此其文今作此眞文当以御书本爲正淳熈十五年二月旦日【平园集】
　　黄山谷书金刚经
　　此经最贵徐柳所书今或漫或燔所可致者独灌溪本但恨传刻失眞耳山谷遗迹自当盛行于世故四明别驾陈篆藏而未刻者爲其非全书也然经复语类而次之计所欠无多山谷翰墨满江南匡庐又产乐石取诸人而补华衮攻他山而传副墨斯无难矣此孝子慈孙所宜勉也乾道丁亥十二月二十三日敬观于天池院文殊亭【平园集】
　　黄涪翁正书法语眞迹
　　山谷行书当三钱大计五百五十余字皆禅翁淡虑任眞翛然自得之语书法清遒超朗知其胸不挂一尘也后擘窠大书一叚又大判一行山谷书只是沉着痛快平生以饥鹰渴骥自命所以剽去苏米姿媚而独全神骨此卷又其合作也日华【瑚网】
　　鲁直所书法语大如檐卜华后年月字至末每行一字字几竝头菡蓞在宋白楮上楮髙尺余长二丈绝无接缝想公欲毕此纸故大挥足之耶时崇祯壬申冬盛友念脩欲余嘉定盆树姑以此卷相易成林独入画者约百本盆俱北定均州龙泉青东磁宣德塡白嘉靖囘青不一石俱灵壁将乐英昆种种愚父子得之于练川陈情甫辈供玩数十年矣今拟北游恐培灌失课如天啓丁卯之变致枯悴不少遂割爱易去亦喜日夕对山谷老人墨彩也乃余居莲濵遂钩其莲登二字以名草堂又取弄芳阁用顔小眺处若世事悠悠至更复何忧一叚昔年郁伯承尝勒石今竹懒翁假阅着语然未题卷意将面啇之耳奈未几受贫累复质好事家可胜惋惜因忆癸亥秋寓金台过呉蹇叔斋头得观山谷楷书莲经爲呉文端公所藏董宰宗伯跋之有云兄事苏而弟蓄米眞不啻解衣获珠开花见佛如桃源渔父一见不再见何如法语乆伴琴樽更开松扉竹槛中眉目也复何恨【瑚网】
　　黄山谷书头陀賛
　　山谷老人祖瘗鹤之名书写头陀之妙句乃至逸其姓字岂大观初禁天下不得传苏黄辞翰故削之以避祸耶然楷法妍媚笔势纵横绝胜菊坡待制所藏发愿文也时至元壬午阳月晦日济南张谦受益父题【清河书画舫】
　　黄文节公书头陀賛庄肃典重左顔右柳览之有埀绅正笏之象非若平时率意之作也此吾乡呉文定公旧藏后归一时贵最后乃入上海顾廷尉汝和斋中廷尉之子出以售人将营负郭仆方修头陀行正当购此惜子母青蚨萧瑟不能偿十五秦城楚人之弓未知竟入谁手此间世名迹得之者幸毋惜七寳庄严耳后学王穉登敬书【式古斋书画彚攷】
　　涪翁此书气魄古雅意度精严宛然顔鲁公八关斋防帖且头陀賛句句禅理殆非浪说忆当时涪翁必爲髙僧书者敬服敬服邹立诚谨跋【同上】
　　黄山谷书布袋颂
　　黄涪翁起豫章分宁筮仕爲泰和令故翁墨品在下邑爲多其著者缺月挂梧桐与市声在耳二章家传人玩宋元之季邑罹兵燹眞迹逸亡存者什一东阳卢伯岳公慱古精六书太夫人郑出义门故族尤嗜墨翰擕其家世藏涪翁书玉泉皓禅师布袋颂手授公公珍之重离寝处其来观察潮阳子章请得而纵观之卷凡二百九十六字缺一字风神洒荡笔锋苍劲端严处如梁松亭亭千载尖秃处如渴伽兽棱棱一角沉莹如孤月流天而云绝翳蹉驻如千里驰坂而神更闲鎗折翻飞而欲动盘诘廻聫而若续宛而不媚刚而不澁至于拗者让者疑者掬者不离于晋而不局于晋窃意宋人笔翁当称上乘翁手书此卷已入三昧尝试评之朱苍瘦而色未腴苏敦重而肉稍肥米襄阳豪而神锋太峻蔡端明整而结搆似疎乃宣和书谱遗翁不録而当时复有苏黄写壊一语嗟乎此非夏虫疑冰则美女入而下陈者嫉矣子章读佛祖统记布袋唐僧客闽中或问师年几何师曰我此袋与虚空齐年师既化复有人见于东阳山中涪翁颂此似得尝如来法味而笔力埽素无所触挠则此卷又当与此袋齐年而师之神与涪翁之笔流落人间千百年不出东阳竟望赤岩白鹿之间山川爽垲古今人物往往依之耶【郭子章蠙衣生蜀草】
　　黄山谷书懒残和尚歌
　　严氏藏黄山谷草书懒残和尚歌笔法妙入神纸墨完好眞尤物也凡书画以纸白板新爲贵破损昏暗者次之后世轻薄之徒锐意临摹以茅屋溜汁染变纸素加以辱劳使类乆写此但可欺俗士具目者殆弗取也【清河书画舫】
　　黄鲁直书诸上座帖
　　黄鲁直诸上座帖草书师懐素颇逼眞即严氏书画记所载也旧藏李范庵家按寓意编云李少卿尝爲郎中奉使湖湘道过江西于石亭寺僧处得山谷草书一卷后有谷眞字跋尾而纸墨如新平生阅黄书颇多此其最矣【清河书画舫】
　　黄山谷行书七佛偈
　　右遣笔纎刻手不佳失眞多学者恐流于媚【牍纪】
　　黄山谷行书黄龙晦堂和尚开堂疏
　　文节此书骨肉俱到胜七佛偈百倍【牍纪】
　　黄文节公书曹植诗帖
　　老子曰豫兮若冬涉川犹兮若畏四邻山谷此卷葢有得于此庆元庚申重九日笠泽陆游书【式古堂书画彚攷】山谷谪黔州时尝自书陈思王种葛篇浮萍篇与东坡在儋州书九辨同意【清河书画舫】
　　黄文节公手简二通
　　糟姜银杏帖　天民知命帖
　　余在武昌时得此黄太史帖伏而玩之至再三不忍去余见其冲澹悠深出入平易近代书者其可及哉然公之风不大声色严重崇髙隐然太山岩岩之势又岂翰墨之所不精者乎俞贞木题【珊瑚网】
　　涪翁与立之手简
　　此帖不应携在长安逆旅中亦非贵人席防金络马传呼入省时所观程子他日幅巾笻杖渡青衣江相羊唤鱼潭瑞草桥清泉翠樾之间与山中人共小巢龙鹤菜饭扫石置风罏煑蒙顶紫茁然后出此卷共读耳陆游【珊瑚网】
　　涪翁杂録册【旧名山谷志林】
　　右杂録一册相传黄文节公鲁直书旧有签题曰山谷志林昔苏文忠公有东坡志林葢杂志其平时所闻见与凡对客谈笑之语此册则杂抄说苑世说中语初无伦次岂有防于心而书耶抑自记以备忘耶尝见东坡亦有杂书古人格言亦无伦次题其后者谓将以爲诗文之用岂非其类耶然不可考矣文节公晚岁沉着髙古此其少年之笔故微有不同耳殷君良贵特以相示輙题其后嘉靖辛丑十月六日文徴明识【珊瑚网】
　　山谷赠笔工严永帖
　　山谷老人赠笔工严永帖葢在戎州时公尝手书煎茶赋云试严永笔即其人也此纸乃摹本后有杜氏绾印章绾字季阳仕至知英州其祖父与正献公爲兄弟绾好法书名画见王洋子渤所爲墓志此其所摹者也黄公好书故笔工姓名往往见诸诗帖如元道宁呉希照林爲之张通辈可考也夫善书之得佳笔犹良工之用利器应心顺手是亦一快彼谓不择笔而妍捷者岂通论哉他如蔡忠惠之纪诸葛渐苏文忠之取呉政父子朱文公之称蔡藻三公皆深于书故尔吁一技之精犹获附贤者以不朽况其大者乎【呉师道礼部集】
　　黄山谷食时五观帖
　　涪翁食时五观乃小乘经觕语耳然不可不时使何太宰王侍中读之笔法极轻弱而鲜余味【弇州山人藁】余尝谓涪翁四休诗与五观帖视其言若迂而眞有益于人今人闻世事不空读梵书不广少移于裘马老溺于宴安失意则奔走竟日得志则饕餮终岁其有畱意清淡者鲜矣而又况于深谙圣谛耶余昨借此帙于罗氏阅之而深有所感故手临以还之也【牍记】
　　涪翁书欧文忠庐山髙长短句
　　欧文忠公庐山髙自谓其颉颃蜀道难然得涪翁此书愈觉气势轩翥是皆二公平生之极诣也清秋园居潇洒无一事独坐鹅羣阁上日临数十字水天两碧又何异杖防紫霄峰邉耶【牍记】
　　跋黄山谷大字
　　能鼓琴者识琴能击劔者识劔故必能书然后知古人笔法叔元出示豫章公墨迹一卷余手拙不能书何足以识之但见其行草变态纵横势若飞动而风韵尤胜非得夫翰墨三昧其孰能臻此公尝谓蓄书者以韵观之当得其髣髴今反复此帖知公言爲确论【张纲华阳集】
　　黄文节公书汉人得道隂长生诗三篇
　　跋语已见八十九卷石刻兹不重録
　　黄山谷书戒石铭
　　黄山谷书狄梁公碑
　　黄山谷书七祖山诗
　　黄山谷行书游青原诗
　　已上跋语已见八十五卷石刻
　　黄山谷书发愿文
　　此书藏河南李彦将家豪劲端重所谓入顔杨鸿雁行者今已刻石庐陵郡斋然可传者位置形势而已若乃浓淡纎妍体备众妙则副墨之子亦如佩夫子象环耳乾道元年二月十六日彦将自赣上来仆具脱粟请少畱遂出示此轴献豚蹄而得禾车者耶【平园集】
　　古德云有愿无行其愿必虚有行无愿其行必孤其能行愿相资而有始有卒者唯大士乎宣和甲辰中秋日住智海守一题【式古堂书画彚攷】
　　顷年见江西士夫出鲁直发愿文云此葢先生普照塔前所誓之愿也诵之使人心目震骇神观肃然诚能信受其言坚固其行不二之门当直指矣若其以言语爲佛事以文字爲正性此又不可以不深戒况夫愿力也哉宣和甲辰居世英【同上】
　　山谷与佛印防在黄龙晦堂室中闻桂芗有省故其造诣稳密逈出流辈而文辞翰墨焜燿一世若不自有今观亲书发愿文精诚眞切誓爲众生代受诸报深入普贤悲智愿海非宿具大乘根器孰能尔邪今时士夫不务已学惟訾佛毁敎爲事视此宁无愧乎姑苏无量夀院净妙上人家世藏寳几二百载葢亦愿力所持哉前有金章宗瘦金御书籖题首尾明昌七印钳识读者当求其深心大愿难行能行无徒夸辞翰之美也洪武甲寅春前净慈懐渭题【同上】
　　无题跋诸帖
　　黄文节公三帖合卷
　　坐禅箴　庾信谢赵王赐酒诗　慈竹诗
　　山谷书水仙花诗
　　山谷自賛并序
　　黄文节苦笋赋
　　黄山谷竭力田园帖
　　山谷花气诗帖
　　黄涪翁伏承帖
　　黄文节公书董宣传
　　黄文节公书梅花赋卷
　　山谷襍帖
　　鲁直诗曰春来诗思何所似八节滩头上水船此君每出语法即若上水船非妄也书极老健又云樊口舟中烛下眼花头更观东坡醉墨重増睡思若未首肯坡书此不可晓【弇州山人藁】
　　山谷卷后
　　此卷山谷老人诗故夏太常家物燬于火中每行下輙缺一字太常子大理德声补之亦佳卷尾有呉文定公跋及手简诗不着题公集有之杜老浣花谿图语也歌词力欲求竒然是公最合作语书笔横逸踈荡比素师饶姿态亦稍平易可识而结法之密腕力之劲波险神竒似小不及也始公作草书眉山先生从傍赏叹不已钱穆父学士曰鲁直书故佳恨不令见懐素自叙帖耳公意不谓尔最后见素书大愧悔以爲不如逺甚愈刻意临池晩节自谓得长沙三昧然以吾家藏素千文眞迹校之公犹在堂庑间也【仝上】
　　题山谷卷后
　　山谷老人自谓得长沙三昧然余窃怪其巧于取态而畧于求骨此卷书太白长歌翩翩几与风人争胜使悬腕中加防山力不啻作长沙矣张守跋初不知爲太白诗后见全集始能补其阙语以爲竒事岂羊皮诏中人例宜尔陋耶【仝上】
　　山谷此君轩诗又一卷
　　涪翁书此君轩第二诗是初得长沙法而以华阳眞逸笔运之能于穉中取老作法外具眼观可也【仝上】
　　杂録
　　山谷跋自书卷后云老夫病眼眚不能多作楷而圣子求余正书与儿子作笔法试书此初不能成楷目前已有黒花飞坠矣然学书之法乃不然但观古人行笔意耳王右军初学卫夫人小楷不能造微入妙其后见李斯曹喜篆蔡邕八分于是楷法妙天下张长史观古钟鼎科斗篆而草圣不愧右军父子【式古堂书画彚攷】
　　又书李致尧乞书卷后云凡书要拙多于巧近世少年作字如新妇子妆梳百种终无烈妇态也如此草字他日待诏天上玉楼中乃可再得耳书意与笔皆非人间轨辙所谓无智人前莫说打你头破百裂者也书尾小字唯余与永州醉僧能之若亚栖辈见当羞死元符元年二月己酉夜沐浴罢连饮数杯爲成都李致尧作行草耳热眼花忽然龙蛇入笔学书四十余年今名所谓鼇山悟道书也【同上】
　　山谷悬腕书深得兰亭风韵然行不及眞草不及行【洞天清録】
　　王荣老欲渡江七日风作不得济父老曰公箧中必蓄寳物江神极灵当献之荣老顾无所有惟玉麈尾即献之风如故又以端砚献之风愈作又以宣包虎帐献之皆不騐夜卧念曰有黄鲁直草书扇头韦应物诗持以献之香火未収天水相照南风徐来一饷而济【冷斋夜话】
　　黄太史晩谪宜州自崇宁四年岁旦凡风雨寒暑亲旧往复以至日用饮食之类皆系日书之名曰乙酉家乘八月晦至九日则易箦矣意长日月短悲夫【山谷遗事】
　　黄庭坚字鲁直号山谷道人洪州分宁人官至吏部员外郎工正楷行草楷法妍媚自成一家草书尤竒伟尝自云余极喜顔鲁公书时意想爲之笔下似有风气然不逮子瞻逺甚子瞻爲余临写鲁公十数纸乃如人家子弟虽老少不类然皆有祖父风骨又云尝观汉时石刻篆韵颇得楷法又云学书三十年初以周越爲师故二十年抖擞俗气不脱晩得苏才翁子美书观之乃得古人笔意后又得张长史懐素髙闲墨迹乃窥笔法之妙于道舟中观长年荡浆羣丁拨櫂乃觉少进意之所到輙能用笔【书史防要】
　　涪翁作字深得提笔囘腕法度甚严柳诚悬曰心正则笔正故其书评则于左右之体画之间既能精神不病要且遒劲两全诚爲确论然而畱心至此安得不造其佳处杜子美所谓毫髪无遗恨波澜独老成者也昌叔燕邸贤王孙其先德于交游最深蓄书帖甚富而又季父德麟爲东坡之客乃知师友渊源其来有自文瓘请以此轴摹刻诸石庻几发扬竒迹流传好事者云绍兴丙子六月下澣丹阳苏文瓘题【式古堂书画彚攷】
　　山谷道人作眞行二体用笔过爲顿挫以取妍媚葢出皇象遗法或谓仿效张友直者非是友直葢差弱也【书画舫】
　　六艺之一録卷三百四十三
　　钦定四库全书
　　六艺之一録卷三百四十四　　钱唐倪涛撰
　　历代书谱
　　宋
　　米芾
　　米芾字元章初居太原后为襄阳人官至礼部员外郎博文尚古不喜科举学性好防世号水滛违世遗俗每与物忤人又名米颠作韵语不蹈袭一字善属文崇宁间四方承平百揆时序典章礼乐灿然一新独以书画未有杰然超出前古者独膺简在遂除书画两学博士颇厌士论芾亦欣然就职自以为巳任又诏作黄庭小楷千文以进旋加褒羙大抵书效羲之诗追李白篆宗史籕法师宜官晚年出入规矩大得意外之防自谓善书者只得一笔我独有四面识者然之方芾书时其寸纸数字人争售之以为珍玩至于请求碑榜而户外之屦常满家藏古帖由晋以来者甚富乃名其所藏为寳晋斋好事簮缨之流出其所有竒字以求防语増重其书而芾或喜之即为作古纸临仿便与真者无辨兼喜作画尝为楚山清晓圗曽非俗师所能到也当时名世之流评其人物以谓文则清雄絶俗气则迈徃凌云字则超妙入神人以为知言仍伟岸不羁口无俗语颀然束带一古君子故赠其诗有衣冠唐制度人物晋风流也然异议者谓其字神锋太峻有如强弩射三十里又如仲由未见孔子时风气其为论或如此且类多行书世亦罕及【宣和书谱】
　　米芾字元章吴人以母侍宣仁后藩邸旧恩补浛光尉厯知雍丘县涟水军太常博士知无为军召为书畵学博士赐对便殿上其子友仁所作楚山清晓圗擢礼部员外郎出知淮阳军妙于翰墨沉着飞翥得王献之笔意尤工临移至乱真不可辨精于鉴裁遇古器物旧画则极力求取尝奉诏仿黄庭小楷作周兴嗣千字韵语又入宣和殿观禁内所藏人以为宠【宋史】
　　评米元章书
　　余尝评米元章书如快剑斫阵强弩射千里所当穿彻书家笔势亦穷于此然似仲由未见孔子时风气耳【山谷题防】
　　跋米元章书
　　元章初学罗让书其后超迈入神殆非侧勒弩趯防掠坠磔所能束缚也【益公题防】
　　防米元章书秦少游词
</div>
    <div class="pagination">
<a href="六艺之一录_page512.html">上一页</a><span>...</span><a href="六艺之一录_page508.html">508</a><a href="六艺之一录_page509.html">509</a><a href="六艺之一录_page510.html">510</a><a href="六艺之一录_page511.html">511</a><a href="六艺之一录_page512.html">512</a><span class="current-page">513</span><a href="六艺之一录_page514.html">514</a><a href="六艺之一录_page515.html">515</a><a href="六艺之一录_page516.html">516</a><a href="六艺之一录_page517.html">517</a><a href="六艺之一录_page518.html">518</a><span>...</span><a href="六艺之一录_page514.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
