<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 458 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 458 页/共 578 页</h1>
    <div class="content">　　宋苏轼墨迹
　　宋苏辙帖
　　宋苏辙与顺老帖
　　宋苏辙荅曽君帖
　　宋苏过帖
　　宋苏过书黄山谷慈氏阁诗
　　宋黄庭坚小书尔雅
　　宋黄庭坚书践阼篇
　　宋黄庭坚书范滂传
　　宋黄庭坚书文赋
　　宋黄庭坚书长杨赋
　　宋黄庭坚书飬正堂记幷鲁侯帖
　　宋黄庭坚緑茹賛眞迹
　　宋黄庭坚书戒石铭
　　宋黄庭坚书狄梁公碑
　　宋黄庭坚书墨竹赋
　　宋黄庭坚书摩诘诗
　　宋黄庭坚草书渔父词十五章
　　宋黄庭坚书香山七徳舞
　　宋黄庭坚与杨君全诗帖眞迹
　　宋黄庭坚书唐人诗
　　宋黄庭坚书隂眞君诗
　　宋黄庭坚草书秋浦歌
　　宋黄庭坚草书太白诗
　　宋黄庭坚草书文选后诗
　　宋黄庭坚书赠祖元师诗
　　宋黄庭坚书昌黎诗
　　宋黄庭坚书中兴颂碑后诗
　　宋黄庭坚行书缺月挂踈桐词
　　宋黄庭坚书东坡大江东去帖
　　宋黄庭坚书此君轩
　　宋黄庭坚书七祖山诗
　　宋黄庭坚行书游青原山诗
　　宋黄庭坚书南华玉篇
　　宋黄庭坚书金刚经
　　宋黄庭坚书发愿文
　　宋黄庭坚书楞严经眞迹
　　宋黄庭坚书头陀賛
　　宋黄庭坚书布袋颂
　　宋黄庭坚行书七佛偈
　　宋黄庭坚行书黄龙晦堂和尚开堂疏
　　宋黄庭坚草书
　　宋黄庭坚草书千文
　　宋黄庭坚宜州帖
　　宋黄庭坚大字
　　宋黄庭坚伏波帖
　　宋黄庭坚赠笔工严永帖
　　宋黄庭坚与赵景道帖
　　宋黄庭坚食时五观帖
　　宋秦观草书帖
　　宋秦观帖
　　宋王诜书
　　宋黄正叔书
　　宋鲜于侁帖
　　宋李康年篆心经
　　宋李康年篆
　　宋文勋篆



　　钦定四库全书
　　御定佩文斋书画谱卷七十七
　　歴代名人书跋八
　　宋苏轼书水陆賛
　　东坡此书圜劲成就所谓怒猊抉石渴骥奔泉恐不在防稽之笔而在东坡之手矣此数十行又兼董孝子碣禹庙诗之妙处士大夫多讥东坡用笔不合古法彼盖不知古法从何出尔杜周云三尺安出哉前王所是以为律后王所是以为令余尝以此论书而东坡絶倒也徃时栁子厚刘禹讥评韩退之平淮西碑当时道听途说者亦多以为然今日观之果何如邪或云东坡作戈多成病笔又腕着而笔卧故左秀而右枯此又见其管中窥豹不识大体殊不知西施捧心而颦虽其病处乃自成妍今人未解爱敬此书逺付百年公论自出但恨封徳彞辈无如许夀及见之耳余书自不工而喜论书虽不能如经生辈左规右矩形容王氏独得其义味
　　旷百世而与之友故作决定论耳【山谷集】
　　宋苏轼书远景楼赋
　　东坡书随大小真行皆有娬媚可喜处今俗子喜讥评东坡彼盖用翰林侍书之绳墨尺度是岂知法之意哉余谓东坡书学问文章之气郁郁芊芊发于笔墨之间此所以他人终莫能及尔【山谷集】
　　宋苏轼书寳月塔铭
　　塔铭小字如季海得意时书书字虽工拙在人要须年髙手硬心意闲澹乃入防耳庭坚书【山谷集】
　　宋苏轼书兰皋园记
　　世传兰亭纵横运用皆非人意所到故于右军书中为第一然而能至此者特心手两忘初未尝经意是以僚之于丸秋之于弈轮扁斲轮庖丁解牛直以神遇而不以力致也自非出于一时乗兴淋漓醉笑间亦不复能尔故曰以瓦注者全以钩注者巧以黄金注之则昏东坡此字其亦得之于是欤不然岂复度越常日之书逺甚也【姑溪集】
　　宋苏轼书富文忠公神道碑
　　富文忠之使辽所谓肃肃王命仲山甫将之也苏文忠之翰墨也所谓吉甫作诵穆如清风也大雅烝民兹可无媿富公孙枢密苏公犹子侍郎皆题名卷末亦所谓臧孙有后于鲁者嘉泰癸亥四月戊申【平园集】
　　宋苏轼书桂酒颂
　　东坡自海南归文章翰墨所谓毫髪无遗恨波澜独老成者桂酒颂其一也今闽浙川本皆以心服为心腹御瘴为御瘴辅安五藏为五神殆随手有所改定邪绍熈五年四月五日故人徐思叔赴曲江幕官携以相示敬题其后他日或呈似韩使君刻石寘九成台铭之侧亦竒事也周必大子充甫【平园集】
　　公之文宜作宋一经以传无穷藏之名山副在京师顾乃书桂酒法刻寘罗浮铁桥下以俟后之居夷者后公百年徐思叔以所藏酒颂示予相对叹息予性不善书故不复賛【止斋集】
　　宋苏轼书远游庵铭
　　右吴子野逺防庵铭庐陵乡僧知显顷在广东得之富胥之家自云传授皆有据寳藏数十年淳熈丙午住通州琅山大病垂死嘱其徒从余易钱二十万为塔费防病愈相访前举是说予笑曰与其死后求售孰如生前践言既归遂以为寄且谓人多指为赝公能识眞不暗投矣然予亦未敢自信以贑兄书鉴极精走介求辨得报云初看亦甚疑反复细观乃大佳虽老少不同却笔意严谨非名笔不能为然后可信不疑明年七月二日必大谨记【平园集】
　　宋苏轼书赵徳麟字说
　　赵徳麟始以僚属受知于苏公今苏集有倡醻字说与秋阳春色二赋世之贤徳麟者以此虽然嘉祐元祐之苏公孰不知趋而和之迨苏公度岭诸贤皆坐废锢徳麟与焉而犹卷卷于片文遗墨之是寳于是有以知徳麟之所存者逺矣予归自谪所今安徳节度赵公之子与洸武叔携字说真迹相眎安徳以儒科发身器周才裕而局不得施而有子是绍兹其为麟不已多乎呜呼武叔其尚勉之哉【鹤山集】
　　宋苏轼书归去来辞
　　东坡谪岭南故旧少通问者在蜀惟巢元修在吴则僧契顺皆徒歩万里访之于荒陬絶徼之外元修以是登名青史号称卓行契顺亦托此以传眞可敬哉契顺之言曰惟无所求故来惠州盖有求则有欲有欲则失其本心是非颠倒有不自知者世之小人疾视君子至欲挤之死者岂皆其本心正坐有欲故尔赵公珍藏此帖间出以示人所补多矣己夘嵗除前十日书于南昌郡斋【西山集】
　　宋苏轼书四达斋铭
　　东坡先生人中麟鳯也其文似战国防间之以谈道如庄周其诗似李太白而辅之以名理似乐天其书似顔鲁公而飞扬韵胜出新意于法度之中寄妙理于豪放之外窃尝以为书仙屹然屃赑巨鼇之欲前轩然飞动大鹏之孤骞很石当道长松临渊其严劲之象雄浑之状大臣正色一不可屈懔然如见其叱希烈而诮禄山也千石之钟万石之虡铿鈜鍧俨然如见其宫庙之悬也如偃而复植如堕而反妍秋风水波春山云烟此犹可略而言至于字外匠成风之妙笔端透具眼之禅盖不可得而传也观其胷中空洞无物亦如此斋廓焉四达独有忠义数百年之气象引笔着纸与心俱化不自知其所以然而然岂非得古人之大全也邪【赵秉文滏水集】
　　宋苏轼九歌卷真迹
　　东坡先生书楚辞乃黄州时书世人多购晩年书先生晩年字书老劲雄放元丰中作字华丽工妙后生不见前作徃徃便谓赝本先生昔与犹子书论作文敎其师法应制时文章且曰至于书字亦然也松年自蚤嵗尊慕先生家藏先生之文甚富近年购先生之书尤多独此乃先生旧所书耳信可寳也宣和四年二月初八刘沔书【瑚网】
　　宋苏轼书离骚九辨卷
　　东坡先生中年爱用宣城诸葛丰鸡毛笔故字画稍加肥壮晩嵗自儋州回挟大海风涛之气作字如古槎怪石如怒龙喷浪竒搏人书家不可及也郭畀拜观于灵寺【续书画题防记】
　　山谷云坡书中年圆劲而有韵大似徐防稽至扵老大精神可与顔鲁公杨少师方驾观此帖者当有味其言云泰定丁卯端阳日髙邮龚璛子敬甫书于甫里书堂之西序【同上】
　　宋苏轼养老篇墨迹
　　坡翁此卷笔意似徐季海尤觉天眞烂熳也癸丑中同王学耕观于徐良夫之耕渔轩倪瓉【云林遗集】
　　宋苏轼书醉翁亭记
　　此宋学士苏公东坡之笔赵子固家藏旧物也今为伯田冯先生所得余在京时尝见此卷于髙仁卿家前后有子固印识今业已乏想为俗工裁去讵谓神物而灾亦见侵如是然而字画未损犹幸甚耳夫有志于法书者心力已竭而不能进见古名书则长一倍余见此岂止一倍而已不识伯田之所自得又几何元贞二年四月一日持来求跋为书之吴兴赵孟頫【瑚网】新郑公家藏苏书醉翁亭记今刻之石结法遒美气韵生动极有旭素屋漏痕意第不类苏长公余见苏行草不少唯渴笔一二得似耳正书遂无豪髪且公此书既不登石不应复用前跋岂公没后有王逸老者居恒欲出懐素上乃其笔邪或南渡诸公如陆务观张温甫辈覩琅邪石刻戏书之邪又念三君不办此妙境令人怳怳跋尾赵吴兴小愞慢而疎不应称宋及赵子固并沈啓南吴原博跋恐亦未为眞耳区区不能随人悲笑因记于此以俟夫识者【弇州山人藁】
　　宋苏轼书乳泉赋
　　苏长公以绍圣四年丁丑二月责授琼州别驾安置儋州六月渡海七月十三日至儋侨寄城南隣于天庆观观有乳泉故公为援笔赋此元符三年庚辰公居儋已四年防正月祐陵登极大赦天下五月移公廉州六月还琼复渡海至廉七月又以皇长子生国有大庆迁舒州团练副使量移永州八月终方自廉启行赋后题云庚辰嵗七月十三日书则正在廉时也十一月行至英州又复朝奉郎提举成都府玉泉观任便而居公遂度岭南还明年为建中靖国元年辛巳五月至毘陵六月因疾告老以本官致仕七月二十八日遂薨公之书是赋时年已六十有五距其薨仅隔一嵗实为晩年之笔李侍郎防之谓其笔老墨秀挟海上风涛之气当为海内苏书第一诚知言也哉濂尝见漳水郦元璵跋公睂子石砚歌四十五字断简谓日百阅而弗之厌使其见此吾知其必日百拜而不止也然公之薨未几辞翰皆为世大禁而狗防之徒如霍汉英辈犹鸣吠不已磨刬焚无所不用其极而斯卷无纎豪不完岂公妙墨所在或有物呵防之邪【宋学士集】
　　宋苏轼书寳绘堂记真迹
　　苏长公翰墨余夙好之但闻即徃请阅此卷十年前在都下观于云村之寓予凂朱翼云圗之不得故甞想之不意过石田见卷在几格间取观之则长公书寳绘堂记也甚怪之问其所从来石田曰乃昆山龙白泉之子顷携来欲售人者予遂购之可谓与长公有翰墨縁矣石田所得长公远景楼赋一卷明古所有长公书二卷一卷醉翁操一卷与李商老帖又有手札二纸幷余家旧藏长公书飬生论一卷较量相赏惟此卷为尤也友人邵二泉欲钩此卷刻石流传予已防钩将半谁虞北行王事靡盬世寳不与世共之终玷缺也及还家明古乞书遂摹此记与之后明古深爱此卷将燕文贵山水一幅徐防稽禹庙诗一卷与余易之余固不允石田云岂不观卷中烟云之过眼余一笑而易之故识其尾如此癸丑四月六日延陵呉寛【匏翁家藏集】
　　宋苏轼书黄楼赋
　　此苏子由所作黄楼赋而其兄子瞻所书也石刻在徐州为方柱周遭书之其后磨灭一面其首相接处复失其半行遂不全相传为雷所击耳【匏翁家藏集】
</div>
    <div class="pagination">
<a href="御定佩文斋书画谱_page457.html">上一页</a><span>...</span><a href="御定佩文斋书画谱_page453.html">453</a><a href="御定佩文斋书画谱_page454.html">454</a><a href="御定佩文斋书画谱_page455.html">455</a><a href="御定佩文斋书画谱_page456.html">456</a><a href="御定佩文斋书画谱_page457.html">457</a><span class="current-page">458</span><a href="御定佩文斋书画谱_page459.html">459</a><a href="御定佩文斋书画谱_page460.html">460</a><a href="御定佩文斋书画谱_page461.html">461</a><a href="御定佩文斋书画谱_page462.html">462</a><a href="御定佩文斋书画谱_page463.html">463</a><span>...</span><a href="御定佩文斋书画谱_page459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
