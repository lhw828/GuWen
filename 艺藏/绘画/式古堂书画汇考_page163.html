<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 163 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 163 页/共 231 页</h1>
    <div class="content">　　何处春山耸翠寒洒然林下见衣冠高情此日难为别且尽壶觞物外欢云隠信笔题
　　二老相忘共一家笑谈酬酢总堪夸独怜云白山深处极目枝头不见花北山钱复
　　云白山青风日柔有人同在此林丘一樽细酌东风里解折山花当酒筹谷西
　　郭河阳夏山行旅图
　　画行旅者四时俱供笔端此其炎景山程耶雄伟清润妙絶如许余每悬斋壁森然若在长林丰草中与策蹇停骖者相周旋焉熙尝言画山水数百里间必有精神聚处乃足画散地不足画也诚然哉玉水子
　　郭熙溪山行旅图
　　外録
　　书画舫云郭熙画法源出李成而能自出新规晚歳尤号超轶其溪山行旅图眞本元初兰坡赵都承故物今在檇李项氏秀劲可爱
　　郭河阳秋晚残霞图
　　外録
　　书画舫云茂实府君収得郭熙秋晚残霞一轴笔法与项氏溪山行旅一类即云烟过眼録中尤氏所藏旧本旋为好事者饼金购去矣
　　郭熙长江万里图
　　外録
　　书画舫云郭熙长江万里图在呉氏笔意清峭名迹也又见一图在李氏亦为宋秘书省故物
　　郭河阳山水
　　郭熙元丰末为显圣寺悟道者作十二幅大屏高二丈余山重水复不以云物映带笔意不乏余尝招子瞻兄弟共观之子由叹息终日以为郭熙因为蘓才翁家摹六幅李成骤雨从此笔力大进观此图乃是老年所作可贵也元符三年九月丁亥观于青神蘓汉侯所山谷题
　　外録
　　艺苑巵言云语曰画石如飞白木如籀又云画竹榦如篆枝如草叶如眞节如郭熙唐棣之树文与可之竹温日观之葡萄皆自草法中得来此画与书通者也至于书体篆如鹄头虎爪倒薤偃波龙凤麟鱼虫云鸟鹊鹄牛鼠猴鸡犬科斗之属法如锥画沙印印泥折钗股屋漏痕高峰坠石百歳枯藤惊蛇入草比拟如龙跳虎卧戱海游天美女仙人霞収月上及览韩退之送高闲上人序李阳氷上李大夫书则书尤与画通者也书画舫云郭熙山水其写草树妙絶千古固宜大名垂宇宙第石脉自成一家非其至者黄子久以画石如云取之溺爱甚矣
　　郭熙秋山平逺图【潞公为防尾】
　　外録
　　东坡集云玉堂昼掩春日闲中有郭熙画春山鸣鸠乳燕初睡起白波青嶂非人间离离短幅开平逺漠漠疎林寄秋晚恰似江南送客时中流回首望云巘伊川佚老鬓如霜卧防秋山思洛阳为君纸尾作行草炯如嵩洛浮秋光我从公游如一日不觉青山映黄髪为画龙门八节滩待向伊川买泉石
　　郭熙长谷盘车图
　　外録
　　书画舫云郭熙长谷盘车图直幅绢本水墨极精或谓李咸熙笔非也
　　郭河阳溪山秋霁图卷【绢本高六寸余长五尺八寸淡设色】
　　右郭熙溪山秋霁图乃眞笔也原有倪云林籖题并柯九思印章今籖题已失而柯印犹存盖倪柯二君所藏也旧在予友杜君处尝求先太史题而未果今二十年矣其子于始持来求防按熙之出稍后于营丘故当时以李成郭熙并称则固已崇重之矣当时山谷诗云玉堂坐对郭熙画发兴已在青林端又云郭熙官画但荒逺短渚曲折开秋晚而石田先生论营丘云丹青隠墨墨隠水其妙贵淡不贵浓今观此图脱去笔墨畦径而专趋于平淡古雅虽层峦叠嶂萦滩曲瀬略无防迹信乎非熙不能而眞足为营丘之亚也万厯己邜秋九月三日茂苑文嘉
　　李成郭熙并宋名手一时画院诸人争效其法遂徃徃鱼目混淆大抵二君能以丹青水墨合为一体不稍露防迹信乎绘家三昧也此图为溪山秋霁长岩曲岭逺树平芜与浮岚暮霭相映森沈茂润无纎防不惬以此视营丘眞当并驱争先矣太原王穉登书
　　予友莫廷韩嗜画画亦逼眞子久此卷盖其所藏以为珍赏甲科后归潘光禄流传入余手毎一展之不胜人琴之叹万厯己亥首夏三日董其昌是日前一宿梦廷韩及晓起题
　　河阳绘事妙絶寰中四百年来眞迹颇少予生所见亦不数数此卷精美入神緜宻秀润殆非逺与松年和之辈所能彷佛而况其他乎观者宝之丙申孟夏望后三日蜀陈盟书于眞州旅舎
　　外録
　　书画舫云陆生携示郭熙溪山秋霁画卷绡本水墨极佳后有文嘉王穉登董其昌三防乃莫云卿故物也
　　郭河阳移居图【绢本长挂幅淡色复嶂连冈林木交映山麓楼阁盘囷行人踵接人十二鹤二马一犬一笔意苍古絶去谿径】
　　宋　迪
　　宋复古巩洛小景图卷【思陵题签已泯】
　　宋复古用墨复摩诘之秘此卷曾入宋内府印欵俱有左验彦亷宝藏之齐郡张绅题
　　宋迪字复古洛阳人由进士为郎善山水松石此卷林径深窈烟岚开合盖即巩洛之景而模冩也曾入绍兴内府故思陵题识尚存世传宣和所藏未免白玉微瑕非若绍兴皆极精选复有刘宸妃奉华寳藏之印又神品上上今图后有奉华瑶晖堂印信为真玩也彦亷其保诸汝阳袁华书于陈氏之春草轩
　　云烟淡客与冈岭岌奔腾脩涂绕巴蛇归人如冻蝇宋侯天机深游戯精艺能风流各异代卧游聊曲肱倪瓒
　　落日下岚岭行人逢已稀隔烟望田舎应未掩荆扉鸟乱夕林暗草多秋径微家人知我卖畚郭中归渤海高啓
　　一望秋风似春路迷入谷无因斜阳欲雨未雨别岭归人几人钟断鸟沉僧坞吹残鸡唱樵隣峰回忽见月出稚子相迎磵濵蜀郡王彝
　　深谷含夕晖居人入林迥涧底采芝还临流见笻影松鹤已先归萝扉已防暝张适
　　青山巩洛旧林园彷佛生平古意存雨外人归秋叶浦烟中鸟下夕阳村昔年题字宸光合今日披图野兴繁风景西湖仍不异惟余故老说中原呉郡谢徽
　　山村晚色秋离离萧条郭西初出时烟岚莾苍家住逺道路诘曲人归迟重担縁峻气促息薄袂迎寒岚倒吹隣樵偶值得相问到门此夜如何其蘓人王行
　　曾入思陵内府藏瑶琨缃轴旧装潢山头怪石如蹲虎谿上行人似散羊鹤谷逶迤迷短草鲸波起伏见层冈至今玉玺分明在犹带宣和雨露香东海钓鳌客陶振
　　复古运笔高妙笔墨清润大抵多师法李成议者谓山之体貌古今第一则复古之髙妙有自来矣袁子荣先生精于鉴画以有奉华堂印知为思陵所藏时刘夫人侍高宗掌内翰文字居奉华堂故以其印识之后为陈氏彦廉所得自季迪诸公题识以来又几十年矣先观复古之画复观诸公之作恍然置我于林壑窈防间与行旅相逐归途也品在神妙不亦宜乎致翰林国史修撰事承务郎东吴张洪识
　　宋员外潇湘八景图卷
　　外録
　　书画舫云宋迪山水长于平逺近世好事家収其潇湘八景一卷秀雅清润冠絶一时毎幅有印文曰云谷寓物雍熙寺僧所藏眞迹也迪以进士擢第善画林木极得李成遗法运思高古笔墨神奇迪兄道尤精山水闲澹简逺取重一时但传世不多耳迪又有万松图崇山茂林图
　　笔谈云度支员外郎宋迪工画尤善为平逺山水其得意者有平沙落鴈逺浦归帆山市晴岚江天暮雪洞庭秋月潇湘夜雨烟寺晚钟渔村落照谓之八景好事者多传之徃歳小窰村陈用之善画迪见其画山水谓用之曰汝画信工但少天趣用之深服其言曰常患其不及古人者正在于此迪曰此不难耳汝先当求一败墙张绢素讫倚之败墙之上朝夕观之观之既久隔素见败墙之上高平曲折皆成山水之象心存目想高者为山下者为水坎者为谷缺者为涧显者为近晦者为逺神领意造恍然见有人禽草木飞动徃来之象了然在目则随意命墨黙以神防自然境皆天就不类人为是谓活笔用之自此画格进
　　复古秋山对月图卷
　　天□□兮月朤朤山兮水防防木森森兮竹□□势□□兮墨鱻鱻荥阳郑采题
　　外録
　　书画舫云宋迪秋山对月图卷是周草窻藏本后有元人郑采题语甚奇走笔録之
　　又三五七言次李谪仙韵题宋复古秋山对月图后云宋才清迪徳明思超云物外笔落神惊秋山旧迹令人赏对月风流万古情




　　书畵彚考卷四十一
<子部,艺术类,书画之属,式古堂书画汇考>
　　钦定四库全书
　　书畵彚考卷四十二
　　刑部左侍郎卞永誉撰
　　畵十二
　　宋
　　王　诜
　　王都尉梦防瀛山图【一名蓬岛图】
　　元祐戊辰春正月梦防瀛山既觉因图梦中所见保宁赐第晋卿题
　　他日缄幐属贵防讵知迁徙过南州天涯与汝共沦落泪湿湓江烟雨秋　王晋卿图瀛山笔画精致京师贵防蓄之为希代之寳自图书弃掷于路阳翟张飞卿见而得之过九江以遗友人傅延之延之出以示余余悲而赋诗建炎初元九月卄八日阳翟田亘元邈
　　蓬岛图本张飞卿所寳后以遗傅延之绍兴七年飞卿之弟共甫与延之及章皆防集于南昌防从之乐殆无虚日是嵗中秋同赏共甫之舎章亦与焉延之出以示众客既而谓共甫曰此公家旧物也遂归共甫愿寳惜之次年冬至后二日共甫持节湖湘道由清江章适寓是郡因得再观延之下世已一年矣相与慨叹云嵩山陈章汉卿书珍木文禽玉佩环清都绛阙色阑玕香山居士蓬莱院借与王郎梦里看建人袁立儒题驸马都尉所作梦防瀛山图
　　外录
　　畵鉴云王晋卿学李成山水清润可爱又作着色山水师唐李将军不今不古自成一家内臣冯瑾摹其笔墨临仿乱真髙宗竟题作王维观者不可不察也然余能望而知之
　　书畵舫云项氏蔵王诜梦防瀛山图金碧绯映风韵动人不知者谓为李将军思训笔晋卿题为己作殊可发笑也闻其家尚蔵诜畵层峦古刹真本更精未得见
　　王晋卿烟江叠嶂图卷【绢本髙一尺长四尺有竒青绿云山层叠烟树萧森楼台舟楫各极精微意象迥与畵家各别】
　　书王定国所蔵王晋卿畵烟江叠嶂图一首江上愁心千叠山浮空积翠如云烟山耶云耶逺莫知烟空云散山依然但见两崖苍苍暗絶谷中有百道飞来泉萦林络石隠复见下赴谷口为奔川川平山开林麓断小桥野店依山前行人稍渡乔木外渔舟一叶江吞天使君何从得此本防缀毫末分清妍不知人间何处有此境径欲往买二顷田君不见武昌樊口幽絶处东坡先生留五年春风摇江天漠漠莫云卷雨山娟娟丹枫翻鸦伴水宿长松落雪惊醉眠桃花流水在人世武陵岂必皆神仙江山清空我尘土虽有去路寻无缘还君此畵三叹息山中故人应有招我归来篇元祐四年三月十日【书粉牋】
　　忆昔大宋承平时陶镕物彚归范围圣人端坐九天上秘阁图书清昼迟锦袍公子貎闲雅退食公家及清暇万壑千岩势郁盘逺而致之来笔下定国王公欣得之东坡先生加品题书工畵妙两无敌虹光夜烛牛斗辉武阳公子卯金裔读书好古多文艺手持玉轴逺相过云此传逾三百嵗谓子稽古能识真赠之不啻如宝珍诸公词章烂云锦使我一见重与陈我生襟怀颇好古蠧简讨论知出处千金敝帚只自怜不遇知音不轻语独不闻晋卿都尉多豪奢气吞江岳之英华先生旧是薇垣客复与定国为通家又不见元祐四年嵗己巳是时先生五十四方将乞郡辞玉堂珍重交情逺相寄我知先生真是人中仙信与江山有夙缘披图划然清思发骊珠颗颗落锦笺一时扫秃中山神鬼多应为呵防留传百世镇坤舆雷电六丁将弗去吁嗟世变事已殊人间不复留此图江山清絶欲见无长吟此诗想此景功与造化争先驱家鸡野鹜分优劣春蚓秋蛇空绾结呼儿擘破古锦囊收拾江湖旧风月行简老人
　　玉堂学士神仙伦文章翰墨谁能羣今日披图见真迹不让当年王右军书法极精妙诗意亦萧散至今片纸落人间千载辞林作清玩东山老人辞华簪父子书畵兼留心青田刘郎出为赠宝之重若防南金命子持来逺相示满幅龙蛇动云气摩挲三复仰髙风勉赋狂歌为题识梧山遗老老苏文业髙山岳妙札精严孰与齐卧虎势排王逸少家鸡气压庾安西试开绣口题烟嶂为写雄篇寄剡谿千古珍藏同郜鼎越奴欣婢莫轻诋叶圭
　　千涛跃江千叠山晴烟笼山山吐烟与君拄笏聊骋望但见一气长苍然细看云腰出矮屋复有木末奔寒泉渔网迎阳罥小港布帆吹籁弥平川王家禁脔得此景骨格迥出荆闗前胸中八九小云梦笔底万顷沧浪天眉山学士髙兴发秀句欲夺春江妍以兹不爱玉堂羙去买阳羡山中田此图此歌有神防小住人间四百年摩挲卷素开黯澹飞舞醉墨藏便娟卧防斋头一展看恍若身对湘巫眠鼎湖髯挂都尉去学士亦作芙蓉城内仙邹阳后身薄自晓舍我谁结三生缘呜呼江烟幻灭在俄顷万古不废王苏篇　余既已和苏长公韵题此卷后续览宣和畵谱目有秘藏晋卿烟江叠嶂图及攷圣朝名畵评则又称烟江叠嶂图行于世然则晋卿作此畵有二本其行世者为王定国畵而长公作歌者也当宣政间诏天下断公文及墨迹进御之本岂应复留公歌于后而畵首乃有秘殿图印盖定国之本仅余公墨迹而畵已失矣御藏晋卿别本又有江山平逺及千里江山图安知不流落人间好事者取以配公书为一卷作艺林竒翫耶若以为延津之合则吾未敢盖歌辞与畵境小抵牾耳至于分布结构纡徐掩映之状妙极工致断非南宋胜国人所能办而苏长公笔法精纯古雅为平生冠又不当参置蜉蝣之足也书此以俟夫真赏鉴者琅琊王世贞识
　　辛卯七月徐益孙陈继儒鉴记
　　万厯乙亥春晦张九一九二观于元羙御史府中隆庆壬申孟冬卄日南海梁孜共观于心逺堂万厯癸酉孟秋一日颍川陈演同黄润甫姚大有敬观于大江之清谿
　　苏长公此书极醇古妙在藏锋而秀气又自不可遏乃至大令辞尚书永兴孔子庙堂法亦时时见之岂定国晋卿皆公所深爱而晋卿畵又足发之耶时万厯改元初秋宣城道中展此卷觉九九子诸江山各出所有来争胜也王世贞
　　万厯丙子夏五月王世懋载观于郧之清美堂丙申六月望前曹子念重观于碧鲜舘
　　王晋卿烟江叠嶂余凡见两本其一在昆山魏氏其一在金陵姚氏皆无苏诗姚后覔得松雪所书配入而景象竒妙与苏诗甚合今已归秘府矣魏是纸本而设色行笔政与此同此本气韵清雅坡书神妙与他书迥别为可宝耳万厯丁丑仲夏文嘉跋
　　生绡六尺千重山山头隠约生云烟倦防展此忽惊眼恍复行役心茫然初疑蓬窓梦五姥彷佛倒挂匡庐泉又疑黄河放舟檝顺流百折沿长川浮屠嵯峨防云表人家髙下苍崖前得无蓬山与海峤凌波别有壶中天王郎丘壑出毫末丹青金碧相争妍分明秦源入晋世变幻沧海成桑田长公爱此作长句纸尾题之元祐年中丞怀贤喜步武玉环飞燕俱婵娟枕中抽书纳此卷陶然枕石江干眠东山自足老谢傅北阙何劳呼谪仙鳯廷赓歌麟阁畵暂寄物外成清缘烟峦可攀亦可望岂若宋君怅恨明河篇　元美中丞示予烟江叠嶂卷卷中苏文忠有诗而中丞和之率尔次韵虽欲步步趋趋而走笔漫成知不免邯郸之诮也长洲张鳯翼
　　晋卿畵烟江叠嶂图及子瞻诗歌昔尝观于张银台所今王大理元美购得之属余附题其后其辨论始末元美与文休承最为详委然晋卿之笔势秀润绵逺子瞻之兴寄宕逸以至书法醇古竝足使人目畅神怡而脱落于尘嚣之外者矣安得日置此于几席之间耶万厯丁丑夏俞允文
　　万厯壬辰孟冬望后一日长洲章藻鉴记【凡十五跋俱纸本装东坡诗末】
　　王荣安烟江叠嶂图卷
　　江上愁心千叠山【全诗见前卷诗前无书王定国所蔵以下十七字诗后无元祐以下八字】
　　王晋卿作烟江叠嶂图仆赋诗十四韵晋卿和之语特竒丽因复次韵不独纪其诗畵之美亦为道其出处契阔之故而终之以不忘在莒之戒亦朋友忠爱之义也
　　山中举头望日边长安不见空云烟归来长安望山上时移事改应潸然管弦去尽宾客散惟有马埒编金泉渥洼故自千里足要饱风雪轻山川屈居华屋啗枣脯十年俯仰龙旂前却因病痩出竒骨盐车之厄宁非天风流文采磨不尽水墨自与诗争妍畵山何必山中人田歌自古非知田郑防三絶君有二笔势挽回三百年欲将岩谷乱窈窕眉峰修嫮夸连娟人间何有春一梦此身将老蚕三眠山中幽絶不可久要作平地家居仙能令水石常在眼非君好我当谁缘愿君终不忘在莒乐时更赋囚山篇【桞子厚有囚山赋右俱东坡书无款】
　　外录
　　东坡集云次韵子由书王晋卿畵山水一首而晋卿和二首　误故教同子敬杂篇直欲拟汤休垅云寄我山中信雪月追君溪上舟防看飞仙虎头箧却来颠倒拾遗裘【子羙诗云天吴与紫鳯颠倒在短褐】王孙办作真子细雨斜风不湿鸥　此境眼前聊妄想几人林下是真休我今心似一潭月君己身如万斛舟看畵题诗防鹤鬓归田送老一羊裘明年兼与士龙去万顷苍波没两鸥
　　东坡手柬答宝月大师云屡寄纸一一愧荷驸马都尉王晋卿畵山水寒林冠絶一时非畵工能髣髴近得一古松障子奉寄非吾兄别识不寄去也幸秘蔵之亦使蜀中工者见长意思也他甚珍惜不妄与人
　　书畵舫云元美公蔵王晋卿烟江叠嶂图卷笔意古雅墨晕精微极得唐人遗法后有东坡长歌一篇淋漓委曲尤为遒劲刺眼原系严分宜故物书畵皆佳第不知较徐容斋旧本可颉颃否耳又云东坡集中有题王晋卿畵诗四其一曰山隂陈迹其二曰雪谿乘兴其三曰四明狂客其四曰西塞风雨
　　王晋卿烟江叠嶂图并诗卷【绢本水墨长四尺余髙八寸图尾有方圆二印莫辨】
　　江上愁心千叠山浮空积翠如云烟山耶云耶逺莫知烟空云散山依然但见两崖苍苍闇绝谷中有百道飞来泉萦林络石隠复见下赴谷口为奔川川平山开林麓断小桥野店依山前行人稍渡乔木外渔舟一叶江吞天使君何从得此本缀毫末分清妍不知人间何处有此境径欲往买二顷田君不见武昌樊口幽絶处东坡先生留五年春风摇江天漠漠莫云卷雨山娟娟丹枫翻鸦伴水宿长松落雪惊醉眠桃花流水在人世武陵岂必皆神仙江山清空我尘土虽有去路寻无缘还君此畵三叹息山中故人应有招我归来篇　右书晋卿所畵烟江叠嶂图一首元祐三年十二月十五日子瞻书【内境字上原迹有景字去】
　　帝子相从玉斗边洞箫忽断散非烟平生未省山水窟一朝身到心茫然长安日逺那复见掘地宁知能及泉几年漂泊汉江上东流不舍悲长川山重水逺景无尽翠幙金屏开目前晴云羃羃晓笼岫碧嶂溶溶春接天四时为我供畵本巧自増损媸与妍心匠搆尽逺江意笔锋耕徧西山田苍顔华发何所遣聊将戯墨忘余年将军色山自金碧萧郎翠竹夸婵娟风流千载无虎头于今妙絶推龙眠岂图俗笔挂髙咏从此得名因谪仙爱诗好畵本天性辋口先生疑宿缘防当别写一匹烟霞境更应消得玉堂醉笔挥长篇　右奉和子瞻内翰见赠长韵【右二跋小行书绢本】
　　晋卿作烟江叠嶂图仆为作诗十四韵而晋卿和之语特竒丽因复次韵非独纪其诗畵之羙亦为道其出处契阔之故而终之以不忘在莒之戒亦朋友忠爱之义也
　　【阙九句零十一字】龙旂前却因病痩出竒骨盐车之厄宁非天风流文采磨不尽水墨自与诗争妍畵山不独山中人田歌自古非知田郑防三絶君有二笔势挽回三百年欲将岩谷乱窈窕眉峰脩嫮夸连娟人间何有春一梦此身将老蚕三眠山中幽絶不可久要作平地家居仙能令水石长在眼非君好我当谁缘愿君终不忘在莒乐时更赋囚山篇闰十二月晦日醉后写此
　　子瞻再和前篇非惟格韵髙絶而语意郑重相与甚厚因复用韵答谢之【原迹之谢钩转】
　　忆从南涧北山边惯见岭云和野烟山深路僻空吊影梦惊松竹风萧然杖藜芒屩谢尘境已甘老去栖林泉春篮采术问康伯夜灶养丹陪稚川渔樵毎笑坐争席鸥鹭无机驯我前一朝忽作长安梦此生犹欲更问天归来未央拜天子枯荄敢自期春妍造物潜移真幻影感时未用惊桑田醉来却畵山中景水墨想像追当年玉堂故人相与厚意使嫫母齐联娟岂知忧患耗心力读书懒去但欲眠屠龙学就本无用只堪投老依金仙更得新诗写珠玉劝我不作区中缘佩服忠言匪论报短章重次木瓜篇　元祐己巳正月初吉晋卿书【内自字原迹旁注右二跋中行书绢本】
</div>
    <div class="pagination">
<a href="式古堂书画汇考_page162.html">上一页</a><span>...</span><a href="式古堂书画汇考_page158.html">158</a><a href="式古堂书画汇考_page159.html">159</a><a href="式古堂书画汇考_page160.html">160</a><a href="式古堂书画汇考_page161.html">161</a><a href="式古堂书画汇考_page162.html">162</a><span class="current-page">163</span><a href="式古堂书画汇考_page164.html">164</a><a href="式古堂书画汇考_page165.html">165</a><a href="式古堂书画汇考_page166.html">166</a><a href="式古堂书画汇考_page167.html">167</a><a href="式古堂书画汇考_page168.html">168</a><span>...</span><a href="式古堂书画汇考_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
