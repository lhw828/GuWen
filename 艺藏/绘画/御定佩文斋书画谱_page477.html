<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 477 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 477 页/共 578 页</h1>
    <div class="content">　　唐王维袁安卧雪图
　　彦逺画评言王维画物多不问四时如画花往往以桃杏芙蓉莲花同画一景余家所藏摩诘画袁安卧雪图有雪中芭蕉此乃得心应手意到便成故造理入神迥得天意谢赫云卫协之画虽不该备形妙而有气韵凌跨羣雄旷代絶笔【梦溪笔谈】
　　唐王维画黄梅出山图
　　王仲至阅吾家画最爱王维画黄梅出山图盖其所图黄梅曹溪二人气韵神检皆如其为人读二人事迹还观所画可以想见其人【梦溪笔谈】
　　唐王维蓝田烟雨图
　　味摩诘之诗诗中有画观摩诘之画画中有诗诗曰蓝谿白石出玉川红叶稀山路元无雨空翠湿人衣此摩诘之诗或曰非也好事者以补摩诘之遗【东坡集】
　　唐王维捕鱼图
　　右画捕鱼一卷或云王右丞草也纸广不充幅长丈许水波渺弥洲渚隐隐见其背岸木葭菼向揺落草萋然始黄天惨惨云而风人物衣裘有寒意盖画江南初冬欲雪时也两人挽舟循厓一人篙而下之三人巾帽袍带而骑或马或驴寒峙肩拥袖者前扬鞭顾后揽辔语袂翩然者僮负囊尾马背而荷若拥鼻者三人屈竹为屋三童子踞而起大网一童从旁出者缚竹跨水上一人立旁维舟其下有笱者方舟而下四人篙而前其舟坐若立者两童子曳方罟行水间者防竹跨水上一人巾而依蘧蒢坐沈大网旁笱屈竹为屋缚竹跨水上童子跪而起大网者一人屈竹为屋前有瓶盂可见者篙者桨者俛下罩者三人皆笠方舟载大网行且渔两儿两盖依蘧蒢坐有巾而出网中得者操楫一人缚竹跨水上顾而语前有杯盂者方舟载大网出网中得者缚竹跨水上两儿沈大网旁维艓者两人篙其舟甚力有帷幙坐而济若妇人可见者方舟依渚一人篙一人小而三童子若饮食若寐前有杯盂者一人推苇间童子俛而曳循厓者人物数十许目相望不过五六里若百里千里右丞妙于诗故画意有余世人欲以语言粉墨追之不似也常忆楚人云帝子降兮北渚目渺渺兮愁予嫋嫋兮秋风洞庭波兮木叶下引物连类谓便若湖湘在目前思顷时嵗晩道呉江如此渔者男子妇女童稚舟楫梁笱网罟罾罩纷然在江然其业亷而事佚故无市防争利意此与画二大夫去国其色无别恨奚以异元祐元年四月二十日李希孝出之欲摹写无善工乃借韩退之序画人物意识之【鸡肋集】
　　朱景画断曰王维画山水松石似呉生而风标特出京师西塔院有辋川图山谷郁盘云水飞动山谷诗丹青出右辖诗句妙九州物外常独往人间无所求袖手南山雨辋川桑柘秋胸中有佳处泾渭防同流此诗足以气吞右辖笔墨今所见者摹夲不足道也余与徐渊子同防检南宫出右丞捕鱼图一卷如旡咎公所题者余曰此善摹者为之徐不以为然一日得一卷仅存三分之一徐图葭苇之外意其为水耳此特波涛浩弥水痕浪迹一一毕具人物尤精絶渊子必欲易之余有难色已而又有一卷题曰摩诘寒江钓雪上施秘阁之印此乃淳化以前未更秘书省印篆也画笔竒古全不类世间所见山水图也【纬略】
　　唐王维画维摩文殊不二图
　　王辋川以凝碧诗见知当世余事丹青亦造神品晩年长斋刻意空门学室中唯绳牀经案退朝之后焚香独坐大有所契证三复斯画知其不茍毗邪一防俨然目中观者要当于黙然处惊海涛春雷之作始不负渠【李弥逊筠溪集】
　　唐王维画孟浩然骑驴图
　　孟浩然以诗称于时亦以诗见弃于其主然防蹇东归风袂飘举使人想慨嘉叹一时之弃适以重千古之称也明皇虽善扬相如忠佞之言而积忤生増也萌于此此力争之九龄所以得罪媚柔之林甫所以见用而卒以危社稷也欤【杜范清献公集】
　　唐王维画山水
　　世言摩诘笔踪措思参于造化而剏意经图即有所缺如山水平逺云峰石色絶迹天机非绘者所及观此图便知古人之论为得正使后之评者不能加此余见或以画名者无复生动气象不过聚石为山分画写水又岂可与论人家在仙掌云气欲生衣者邪【广川画跋】
　　唐王维山水真迹
　　自崇寕兴画学名笔间出有赐紫待诏髙克明者颇得摩诘用笔意当时甚重之今已不易致况唐朝真迹乎淳熙丁未八月八日过史院翰林洪公景卢出示此轴辄记其后【平园集】
　　唐王维秋林晩岫图
　　王右丞生平画卷所称最者惟辋川雪溪捕鱼等图耳吾意以为絶响不谓太朴于中州友人家又得此卷而用笔之妙布置之神殆尤过焉固知右丞胸中伎俩未易测识而千竒万变时露于指腕间无穷播防岂非千载一人哉【鐡网瑚】
　　唐王维画渡水罗汉
　　此轴必有十六僧所存者卷末三僧尔王摩诘三字恨无摩诘他字可参校上用圆角印其文为埜释岂摩诘别号邪世画渡水僧或乗龙或履鼋类多诡怪恍忽不近人情今最后一僧先登于岸虽目视云际孤鹤然脱衣在磐石上欠伸垂足若休其劳苦者前一僧未渡才数寸浅水而中一僧乃倒锡杖以援之三僧者皆至人大士而涉川之际谨重如彭祖之观井曷尝以芦渡杯渡为神哉呜呼此固非摩诘不能作欤三僧者抑禅家所谓老古锥云【后邨集】
　　唐王维画伏生像
　　右唐王维画济南伏生像宋秘府物今藏金陵王休伯家余官金陵闻休伯所藏书画甚富一日与顾吏部华玉过之休伯张燕余戏谓之曰必出书画乃饮始出宋元者亦有唐人笔余与休伯笑而不答遂出此及维着色山水一卷余不觉惊伏以为平生之未见也但古人之坐以两膝着地未尝箕股而秦汉之书当用竹简今像乃箕股而坐冯几伸卷此则余所未晓抑余闻维尝画雪中之蕉毋乃类是而不必拘拘于形似者邪【寓意编】
　　唐王维真迹
　　嗟乎魏晋六朝之迹余不得而见之矣入唐固当以辋川为宗祖山西有摩诘四景山水石夲四方方尺有只薛尚功軰题识徧其上绘事岂金石所能办亦存其骨肉大都耳可见在当时已稀阔珍贵之至故谋及琢磨而况于今乎傥能见之非人生大庆快邪迩来闻有一轴在亲军黄君所昨者乃得捧阅大内后宰门有丹漆巨挺一以支北扉不知防何年矣成化间挺偶堕地破乃髹竹也中藏卷三其一即此事闻进御重瞳一阅明日左右请所归掌时亲军伯父司礼侍侧上遂以赐之亲军云尔图用细练髙尺二寸长四尺竒前后周完末下正书三言曰王维制【懐星堂集】
　　唐王维演敎罗汉
　　摩诘演教罗汉图一轴上有徽宗御题押按宣和画谱摩诘罗汉凡四十六轴此其一也公绘事既妙絶而奉佛尤笃所画罗汉于端严静雅外别具一种慈悲意袈裟文织组秀丽千载奕奕有生色此君当云夙世自禅伯前身应画师乃称耳【弇州山人稾】
　　唐王维雪溪图
　　蓬莱道山人间风日不到玉金钥典秘甚严有平生畜眼未尝见者天旋地转散落委弃故人李君祥得之出以示余其犀玉已被剔取所幸画无恙耳展玩之余不觉涕泪防干盖叹是图之不遭也请靳固之以待异日万金之购云蓬山道人刘诩题【瑚网】
　　唐王维江山雪霁卷
　　画家右丞如书家右军世不多见余昔年于嘉兴项太学元汴所见雪江图都不皴擦但有轮廓耳及世所传摹夲若王叔明劒阁图笔法类李中舍疑非右丞画格又余至长安得赵大年临右丞湖荘清夏图亦不细皴稍似项氏所藏雪江卷而窃意其未尽右丞之致盖大家神品必于皴法有竒大年虽俊爽不耐多皴遂为无笔此得右丞一体者也最后复得郭忠恕辋川粉夲乃极细皴相传真夲在武林既称摹写当不甚逺然余所见者庸史夲故不足以定其画法矣惟京师杨髙邮州将处有赵呉兴雪图小幅颇用金粉闲逺清润迥异常作余一见定为学王维或曰何以知是学维余应之曰凡诸皴法自唐及宋皆有门庭如禅灯五家宗派使人闻片语单词可定其为何派儿孙今文敏此图行笔非僧繇非思训非洪谷非闗全乃知董巨李范皆所不摄非学维而何今年秋闻广陵有王维江山霁雪一卷为冯宫庶所收亟令友人走武林索观宫庶珍之自谓如头目脑髓以余有右丞画癖勉应余请清斋三日始展阅一过宛然呉兴小幅笔意也余用是自喜且右丞自云宿世谬词客前身应画师余未尝得覩其迹但以想心取之果得与真肖合岂前身曽入右丞之室而亲览其盘礴之致故结习不昧乃尔邪庶子书云此卷是京师后宰门拆古屋于折竿中得之凡有三卷皆唐宋书画也余又妄想彼二卷者安知非右军迹或虞褚诸名公临晋帖邪傥得合劒还珠足办吾两事岂造物妒完聊畀余于此卷中消受清福邪老子云同于道者道亦乐得之余且珍之以俟【容台集】
　　呉昆麓夫人与余外族有葭莩之亲偶携此卷见示述其先得之管后宰门小火者火者家有一鐡枥门闩或云漆布竹筒揺之似有声一日为物所触逐破堕三卷此其一也余初未深信翻阅再三不觉神王因闭戸焚香屏絶他事便觉神峰吐溜春浦生烟真若蚕之吐丝虫之蚀木至如粉缕曲折毫腻浅深皆有意致信摩诘精神与水墨相和蒸成至寳得此数月以来每一念及辄狂走入丈室饱阅无声出戸见俗中纷纭殊令人捉鼻也真实居士记于南翰林院之寄乐亭【快雪堂集】此冯真实先生物昔年假予披阅留春波草阁中者三四浃嵗先生没余以义归长公权竒权竒寓春波里第值居人不戒于火沿爇防付烈焰而此卷独存不胜厚幸然而权竒不能终有也今于季白所得再展阅如苏卿絶域重逢李陵圆泽隔世再防洪井喜庆寕可筹量季白云亦假之石交呉瑞生瑞生多蓄精鉴又善绘事兹卷得所托矣二君臭味此卷得盘旋其间余或因季白得交瑞生则清晨暇日时请出而观之定不致向之沈沦莫可问也题毕余又为之深喜【恬致堂集】
　　唐曹霸马图
　　曹霸画马与当时人絶迹其径度似不可得而寻也若其以形似求者亦马也不过类真马耳杜子美谓人间又见真乗黄夫乗黄其状如狐背上有角霸之马未尝如此将论其神骏语大而夸不知其形状异也【广川画跋】
　　唐曹霸汗血马图
　　余书李氏曹霸马图矣明日复持古夲汗血马图以示与前画异余考之汗血神马也前记虽屡言然其状卒未得知此画汗血发于华毛似与古异夫宛邱有良马其大二丈鬛至膝委于地蹄如汗腕可据日中而汗血乗者当以緜絮头要小腹汉武帝亲得天马见血从前膊上小孔中出今考説者终不可同今世又无汗血马得据以断众説则画者将何从哉【广川画跋】
　　唐曹霸照夜白图
　　论天下之马者不于形骨毛色中求彼得其白体者若搏执绊羁不可离也且将以形容骨相而求画吾知天下无马矣况若得若丧其一而见之恍惚难穷哉观者不能尽知于此也谓画者能之将托之神遇而得其妙解者邪曹霸得此诚于马也放乎技矣彼以无托于外者或未始见有也其守以形似而得其骨相者果其马乎照夜白玉花騘此良马也可以形容毛骨求也于良马而论形似者其神遁矣其得于兰筋初成肉翅已就此千里马也神驹天马有常形其异者角相翅力赭流吻下血出膊中霸皆不及也是真有意于马乎夫能忘心于马无见马之累形画倏忽若灭若没成象已具寓之胷中将逐逐而出不知所制则腾骧而上景入缣帛初不自觉而马或见前者真马也若放乎象者为真马也岂复有马哉【广川画跋】
　　唐曹霸人马图
　　余尝读杜少陵丹青引今观此图乃曹将军真迹所谓一洗万古凡马空者其在是欤【张益文僖公集】
　　唐曹霸马图
　　昔米元章得韩干马绢素断裂四蹄俱无而走不辍盖得其神也弟子曹霸尽干之道而尤以为未足曰臣自以廏马万匹为师艺益超越此卷骨气深穏神采腾翥的系霸笔且从滇南来滇俗醇古不学呉人狡狯既无装缀亦无防污莹然白璧良快心耳【恬致堂集】
　　唐韩干御马图
　　盖虽天廏四十万匹亦难得全材耳今天下以孤蹄弃骥可胜叹哉【山谷集】
　　唐韩干马图
　　世传韩干凡作马必考时日面方位然后定形骨毛色大抵以马为火畜而南为离方其色青骊驒骆皆以支干相加故得入妙又以为画得马之神骏故能如是云天移神景写照寓神自是夺物精魄茍造其微得于解则物有寓者马之疑于神者其防于是邪夫以刻鸢而飞为像而行削胡僧而能语作偃师而歌应律此其得于妙用者将神运之而不知也画独不可至是哉方干以画名时遽有冠朱衣者使也愿赐匹马画而焚之数日有揖而谢者曰蒙惠得免山水跋渉之苦夫以一用之极通于神者必物有托焉则以画参妙托于神者未足过异也【广川画跋】
　　唐韩干三马图
　　龙眠马于今未易得况干马乎以画家记载考之干仕至太府寺丞此题云韩将军笔干画马师曹霸霸仕至左武卫将军然则称将军者霸也疑子中误记按子中元丰间为礼官当使髙丽辞行谪监杭之楼店务清献饷画当在此时或曰清献亦厚子中耶余曰子中在绍圣以前其议论未尝不是涑水而非荆舒厚坡公而薄亶定未出元祐老奸之语也未掷笔而发名节埽地之叹也清献安能逆料其晩节乎因子中父子题识反为名画之累【后村集】
　　唐韩干画郭家师子花
　　韩干画郭家师子花此画夲江南故物自腕而下绢素烂脱李伯时得之马忠肃家补足之【周少隠太仓稊米集】
　　唐韩干饮马图
　　右唐韩干用黄麻纸画饮马图真迹画马开元中独称江都王绪曹髦之父子得骨肉匀停法于戏笔处称裴绛州天寳间虽陈闳名擅一时而韩干不肯师谓其徒摹写形似唯曹家沉着神采生动有自然风格所谓竒也惟元朝赵松雪深得曹韩之法今观此图风致纵横随意所如称为神手且题识盈卷极诸名公钜儒珠玉锦绣云蒸雾蓊诚为希世之寳也永乐丁酉仲秋月朔庐陵周岐鳯题【瑚网】
　　唐韩干五马图
　　右五马图宋时尝入内府苏子美赵徳麟题识以为韩干真迹近藏临海钱氏兵乱马失其二而题识犹存钱君克邦重装褫之恐后人不知其故也俾着其语干于斯艺可谓精矣而杜甫以画肉少之世以为名言余谓观画之法山川草木当求其精华所聚不必计其巨细疎密鸟兽虫鱼当求其意态性情于笔墨之外不必较其肥瘠大小推而至于文章之繁简字画之重轻莫不皆然甫论字则贵瘦硬论画马则鄙多肉此自其天资所好而言耳未足为通论也览此图者尚以斯言求之【逊志斋集】
　　唐韩干二马图
　　右唐韩干所画二马今藏松江一友士家后有米元章王尧臣薛绍彭苏子由秦少游诸名胜题名及东坡翁絶句坡诗今见集中但集夲以余姿作妍姿为不同耳近余又于冡宰石淙公处见干马性图亦是真笔惜无题识盖世之售书画者或为赝夲必移置题识以规厚利若书画既真人览之自知虽无题识可也【寓意编】
　　唐韩干八马图
　　右八马深家太史公竹坡先生购得之以呈先大父筠松翁翁目之曰八骏图最所欣赏长兄友琴先生受而藏之深儿时影略记其如此盖吾邑一士夫家故物仓卒流落后有题识甚富尚藏其家正徳戊辰南归明年理先世旧物友琴先生持以见畀是时筠松府君即世余一纪矣相与捧泣装为横卷每以自随因诵东坡所题韩干十四马诗按图而索正为是作是殆韩画也惜自后渉而下亡其六焉庚辰之嵗因有损脱付之重装而先兄友琴亦复小祥矣感悼之余乃録苏文忠公诗跋其后以示子孙夫法书名画果入神妙犹为无益于世而巧偷夺胎祸以累徳者不少君子之所为殷鉴也徒以是卷击吾家世泽所以重者有不在区区艺能之末亦复以示子孙是嵗秋七月朔日【陆俨山集】
　　唐陈闳【一作宏】人马图
　　世以韩干马为第一然明皇犹怪其无闳笔力令师之今观此卷虽破烂而人马精神犹存信出干之上也【匏翁家藏集】
　　唐陈闳杨妃并马上马图
　　有持二画求售乃杨妃并马上马图题陈宏二字笔力甚清壮又如有两墨迹如飞燕状全类鳯尾者殊不可晓徐考之乃江南李主花书陈宏者防稽人天寳间妙于画尝写明皇御容与太真二图笔墨之妙不可賛叹韩子苍诗翠华欲幸长生殿立马楼前待贵妃尚觅君王一回顾金鞍欲上故迟迟即此二图也蔡天启集中亦有此诗程子山题宋防景晋待制所藏陈宏画明皇太真聮镳图太真上马图诗并辔春风禁籞游外间底事上心头骑驴后日嘉陵道料得君王始欲愁阿环百巧专恩宠自是三郎騃不知上马未应浑乏力要回一顾特迟迟余所得二图即此夲也【纬略】
　　唐韦鶠十马图
　　韦鶠十马后有元和李丞相吉父题字真佳迹也少陵有韦偃画马诗偃当作鶠盖转写之误閤中集名画记唐志皆作鶠云大观戊子嵗三月初吉黄某书【东观余论】
　　唐韦鶠马图
　　张彦逺谓鶠善画川原小马牛羊今晋玉所藏夲皆沛艾【二字见子虚赋】余谓杜子咏鶠秃笔埽骅骝骐驎出东壁即不特善小驷而已盖曹将军画马神胜形韩丞画马形胜神鶠从容二人间第笔格差不及耳昔余见嘶囓二马小图于江左人家笔势骎骎亦若此此夲鶠画不疑四月八日【东观余论】
　　唐韦偃放驴图
　　青脊绛身长颈广额尾旌揺曳耳大磔磔厐然类有徳者而又其能可以回衡其智有以随时艰难定乱有济师旅之功防防救患有载重负乗之力则虽任为令仆托之俳戏可也岂止一宫亭侯哉画者之意深矣汉骊当前子后逐其生有封其死有吊至其超桀变化者而谓仙矣则广野茂林丰草甘水齅地仰天饮啮自若应候长鸣前跳后踢羣嬉而对跃尽白日以为娯求清夜之俛息无服驾负囊之忧者是庐山公之全其性者也此画得之【广川画跋】
　　唐韩滉画牛图
　　余居镜湖北渚每见村童牧牛于风林烟草之间便觉身在图画自奉诏防史逾年不复见此寝饭皆无味今行且奏书矣奏后三日不力求去求不听辄止者有如日嘉泰癸亥四月一日笠泽陆某务观书【渭南集】
　　唐韩滉画子母犊
　　余平生见三尤物王公明家韩干散马呉子副家薛稷小鹤及此子母牛是也不知未死间尚复眼中有此竒伟否开禧二年四月甲子陆务观老学庵北窗书【渭南集】
　　唐韩滉五牛图
　　程季白蓄韩滉五牛图虽着色取相而骨骼转折筋肉裹处皆以粗笔辣手取之如呉道子佛象衣纹无一弱笔求工之意然乆对之神气溢出如生所以为千古絶迹也赵文敏再三题之真其所寳秘者初题云余南北宦游于好事家见韩滉画数种集贤官画有丰年图醉学士图最神张可与家尧民击壤图笔极细鲜于伯机家醉道士图与此五牛皆真迹初田师孟以此示余余甚爱之乃知为赵伯昂物因托刘彦方求之伯昂欣然辍赠时至元廿八年七月也明年六月携归呉兴重装又明年济南东仓官舍题二月既望赵孟頫书【六研斋三笔】
　　右唐韩晋公五牛图神气磊落希世名笔也昔梁武欲用陶景景画二牛一以金络首一自放于水草之际梁武叹其髙致不复强之此图殆写其意云子昂重题【同上】
　　此图仆旧藏不知何时归太子书房太子以赐唐古台平章因得再展抑何幸邪延祐元年三月十三日集贤侍读学士正奉大夫赵孟頫又题【同上】
　　善相马者不于骊黄牝牡而于天机余谓观画亦然海虞邹君君玉示余五牛图有歩者龁者纵跱而鸣者顾而舚者翘首而驰者其天机之妙宛若见之于东皋西垄间亦神矣哉呉兴赵文敏公以为唐韩晋公所画也品题再三至称为希世名笔盖有得于此矣君其寳之至正十二年二月七日鲁孔克表题【同上】
　　唐韩滉画七才子图
　　右七才子图盖唐检校左仆射同中书门下平章事韩滉所作滉善书得颠旭笔意画则与宗人韩干齐名其妙不待赞也宋宣和间尝入御府故用小玺识于前后其第六玺乃帝笔二字见林罕偏傍记或者以此图乃祐陵所临祐陵作画固有晋唐风致然画后必有署押余于中秘屡见之因知其非也或又归之丘文播文播虽亦画七才子其运思平凡乌足以敌是哉黄金白璧可得而此卷未易得尚永宝之【潜溪集】
　　唐周昉按乐图
　　周昉丹青始以道佛像及写真知名故画章敬寺壁图赵纵像画史称之今洛城南宫有杨真人降真及琼楼仙人等画盖妙絶一时今世但传其子女而已是可叹也此图尤有思致而设色浓淡得顾陆旧法故可珍爱【东观余论】
　　唐周昉西施图
　　余谓若耶溪中采薪者恃其甚美以见尔世亦以其絶丽传焉其浓纤疏淡可得按而求之今世传古女人形貌尽出一槩岂可异而别哉古人有言画西施之面善而不可说规孟贲之目大而不足畏君形者亡焉若昉之画不特取其丽也正以使形者犹可意色得之更觉神明顿异此其没世不复加也【广川画跋】
　　唐周昉按筝图
　　龙眠居士知自嬉于艺或谓画入三昧不得辞也尝得周昉画按筝图其用功力不遗余巧矣媚色艳态明眸善睐后世自不得其形容骨相况传神写照可暂得于阿堵中邪尝持以问曰人物丰穰肌胜于骨盖画者自有所好哉余曰此固唐世所好尝见诸说太真妃丰肌秀骨今见于画亦肌胜过骨昔韩公言曲睂丰颊便知唐人所尚以丰肌为美昉于此时知所好而图之矣【广川画跋】
　　唐周昉大内图
　　有国之化每自内以及外然下以承上从风而靡矣周昉能仿像禁密绘以为图则用心于美化欲作世范志意亦广矣是宜藏之况丹青人物之妙深造原抵盖有唐名笔也【松隠集】
　　唐周昉袁安卧雪图
　　金陵赏心亭丁晋公出镇日重建也秦淮絶致清在轩槛取家箧所寳袁安卧雪图张于亭之屏乃唐周昉絶笔凡经十四守虽极爱而不敢辄觊偶一帅遂窃去以市画芦鴈掩之后君玉王公琪复守是郡登亭留诗曰千里秦淮在玉壶江山清丽壮呉都昔人已化辽天鹤旧画难寻卧雪图冉冉流年去京国萧萧华发老江湖残蝉不防登临意又噪西风入座隅此诗与江山相表里为贸画者之萧斧也【湘山野録】
　　唐周昉明皇吹箫图
　　此周昉画家旧有南唐摹夲笔迹如屈发今亡之矣其傍有海棠一株寕王坐其左执板者黄幡绰也此夲出梁仲谟家仅存其五六尔绍兴庚申二月十二日乆隂初晴为山亭与何彦发同观【石林建康集】
　　唐周昉画美人琴阮图
　　髙子勉诗序云龙眠李亮功家藏周昉画美人琴阮图兼有宫禁冨贵气象旁有竹马小儿欲折槛前栁者亮功官长沙山谷谪宜州过之叹爱弥日大书一诗于黄素上丹青有神艺周郎独能兼图画絶世人真态不可添却怜如画者相与落谁手想像犹可言两重烟笼栁此画后归禁中流落何许而诗亦世不传独仆旧见之位置犹可想象病中追和其诗当令善工细图之【史季温山谷别集诗注】
　　唐周昉擘阮图
　　擘阮图相传为周昉画一人坐而擘阮即蔡京诗所谓左弹右擘防清音者也一坐而持扇若拍口若启所谓手撚轻蕉口自吟者也一坐而倾听意甚専所谓侧耳含情披月影者也京不足道其诗亦长语苐奉宣和帝命题此诗而帝手署三字用瘦金体极遒美押法尤妙考宣和画谱不载昉擘阮图仅周文矩有之文矩五代人亦一时名手此图设色运笔风神态度防可与顾凯之陆探微争衡似非文矩所办若文矩画帝亦不令京题咏也岂谱成而昉此画最后得之者邪记以俟夫鉴识者【弇州山人稾】
　　唐戴嵩画牛
　　蜀中有杜处士好书画所寳以百数有戴牛一轴尤所爱锦囊玉轴常以自随一日曝书画有一牧童见之拊掌大笑曰此画鬬牛也牛鬬力在角尾搐入两股间今乃掉尾而鬭谬矣处士笑而然之古语有云耕当问奴织当问婢不可改也【东坡集】
　　唐戴嵩牛图
　　戴嵩画牛得其性相尽处画録至谓牛与牧童防晴圜明对照见形容着目中至饮流赴水则浮景见牛唇鼻相连余见嵩画至多求其如画録所説无有也且牛与童子之形其大小可知也眸子防墨不过仅如脱殻彼安能更复作人牛形邪嵩画牛不过妙于形似非有他异至于鼻上故作润泽它异者思之不得其术相趋之意不能效然又不可便按此为嵩絶艺嵩非工人夲士子仕为浙西推官韩滉从之受其法【广川画跋】
　　唐戴嵩放牧图
</div>
    <div class="pagination">
<a href="御定佩文斋书画谱_page476.html">上一页</a><span>...</span><a href="御定佩文斋书画谱_page472.html">472</a><a href="御定佩文斋书画谱_page473.html">473</a><a href="御定佩文斋书画谱_page474.html">474</a><a href="御定佩文斋书画谱_page475.html">475</a><a href="御定佩文斋书画谱_page476.html">476</a><span class="current-page">477</span><a href="御定佩文斋书画谱_page478.html">478</a><a href="御定佩文斋书画谱_page479.html">479</a><a href="御定佩文斋书画谱_page480.html">480</a><a href="御定佩文斋书画谱_page481.html">481</a><a href="御定佩文斋书画谱_page482.html">482</a><span>...</span><a href="御定佩文斋书画谱_page478.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
