<!DOCTYPE html>
<html>
<head>
    <meta charset="UTF-8">
    <title>石渠宝笈 - 第 79 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石渠宝笈 - 第 79 页/共 109 页</h1>
    <div class="content">　　按此卷无欵识而旧人书签题为刘宷作其绢素画法亦非宋以后物可据也
　　宋蘓轼偃松图一卷【上等寒一】
　　素笺本墨画卷前欵署眉山蘓轼下有赵郡蘓氏一印又神竒幻浮项元汴印墨林堂香岩居士沮溺之俦项子京氏檇李李氏鹤夣轩珍藏记诸印又退宻元汴放言半印三卷后有晴云书屋珍藏神竒李君实鉴定世外法寳田畴畊耨项墨林鉴赏章防心处南华仙史墨林项季子章元汴之印子京珍秘鸳鸯湖长诸印前隔水张照题云儋州翁去八百载嵗寒风味曽无改写松自写松其心与不传者展卷在蛰龙不知
　　真龙知无声乐奏无言诗
　　重瞳回处和天倪珠帘玉案松风吹奉
　　勅恭题蘓轼偃松图【臣】张照后隔水有寄傲项墨林父秘笈之印檇李项氏世家寳玩诸印押缝有墨林嬾叟棱严精舍平生真赏桃花源里人家有何不可子京墨林外史项叔子神逰心赏诸印引首有天籁阁宫保世家墨林秘玩子孙世昌诸印又寄傲项墨林父半印二拖尾张谦防云蘓文忠公当宋之盛以文章重天下然亦以才太髙名太盛竟不容于当时惟其文之传于世与韩欧驰骋上下百世之下读之者莫不想见其人而起敬起慕岂特其文为然虽信手寓笔于咫尺纸间人得之者必寳重爱惜袭而藏之不以其物以其人也此公所作偃松图观者尚于笔墨之外求之自可见其精神劲爽气味清越意趣与人迥殊要非具眼莫能得其妙也世之画者屑屑于形似而莫得其天真是但见衣冠似孙叔敖而遽以为孙叔敖耳岂足以知此哉故余谓凡公之画皆当以画外之画观之葢公之文如其人而其诗如其文其画又如其诗不以画外之画观之不足以得其妙也永嘉张谦题前有项元汴氏审定真迹一印后有野处墨林砚癖虚朗斋李肇亨檇李李氏鹤梦轩珍藏记诸印又朱惟嘉题云玉堂学士人中仙笔墨所至皆清妍戯作百尺长松树画作苍龙涧底眠左盘右纽节角露涎消鳞磔之髵全神物须为人爱防可独能供折腰具髙堂素壁生烟雾祗恐他年擘崖去缙云朱惟嘉前有项子京氏平生真赏璧廱清趣三印又郑伯固书题云蘓公写松如写真丹青之外兼得神忽向醉时挥古墨飞烟屈鉄润生春虬龙宛转若无骨雷雨酣眠太隂窟扫石时闻魑魅风开林夜放藤萝月上有丝几经霜下有茯苓闭辉光斯图原是玉堂笔自非具眼谁能藏三山郑伯固前有煮茶亭长博雅堂寳玩印二印后有项元汴印项墨林鉴赏章二印又钟璹题云东坡妙笔古来少画得苍松势欹倒文章已擅千载名挥洒尤能夺天造长身夭矫鳞鬛成老龙出海难飞升凌空岂无正直气偃地暂作支离形黄侯好画人不识得此何殊百金直众中示我索我题令我回头重叹息临江钟璹前有墨林子田畴耕耨二印后有墨林秘玩蘧庐项子京家珍藏李珂雪珍藏诸印又黄廷玉题云芙蓉之城南斗旁峨眉画出青黛光间生哲人抱竒秀胸涵七宿分天章文思原泉万斛涌笔势霄汉羣鸾翔神闲意足发清兴偃松落纸惊腾骧根节磐错崖石古枝柯夭矫金銕强左拏右攫若无骨蒺藜皮老莓苔苍祗疑霹雳破空洞蛰龙唤醒鸣髙冈鬐髯森立半身雨鳞浮甲春云香形模似欲嘷虎豹萌蘖不许侵牛羊一团元气包浑沌崭然头角磨氷霜幸尔清芬侣孤竹余隂长覆瑶坛凉采花作饼花未妍焉得松子留偓佺小槽松醪压秋露青城饮取乘骡仙洞箫吹老临臯月和诗吟絶罗浮烟魂招不来歌一曲翛翛林壑松风蘓州黄【名缺按印文为黄廷玉】前有子京珍秘练溪明月二印后有墨林子子孙世昌二印诸防后押缝有寄傲印二又神逰心赏墨林项季子章南华仙史宫保世家墨林秘玩平生真赏项叔子诸印最后有项元汴记语宋蘓子瞻偃松图名贤题咏项子京真赏十六字卷髙九寸五分广二尺八寸一分卷后上方
　　御题诗云东坡先生倔强人画禅笔阵皆相似秃毫特写老松枝老松枝偃性不死辟如壮士头可断古心劲节焉肯毁磕敲应作青铜声虚堂谡谡寒涛起乾隆庚申长至日御题下有防心不逺乾隆宸翰二玺引首
　　御题松石间意四大字欵云乾隆御笔上有乾隆宸
　　翰一玺
　　御笔题籖籖上有乾隆宸翰一玺
　　宋李公麟豳风图一卷【上等来一】
　　素笺本墨画欵脱卷前半印存林书二字又半印不可识卷后有太原王逊之氏収藏图书平曲侯印赤泉侯印匏壶王肯堂氏遂慵安野堂蕉林梁氏书画之印诸印又一印缺存子保之三字又一印不可识又棠字赤泉半印二又半印二不可识卷中押缝王构私印凡十六昌字印凡七又九印皆不可识前隔水有古香书屋一印引首有篆书豳风图三大字无欵拖尾董其昌记语云天启七年丁夘嵗三月廿二立夏日董其昌观前有渔隠半印卷髙九寸广四丈三尺四寸五分
　　御笔题籖籖上有御赏乾隆宸翰二玺
　　宋李公麟画女史箴一卷【上等来二】
　　素笺本白描画凡十二段每段节録女史箴一则无欵姓氏见防中前后有秘古文艺之印一印防缺又一印漫漶惟顔字正字秘玩二字可辨卷后有梁清标印蕉林二印卷中幅押缝有河北棠村印凡五后隔水押缝有野溪渔隠苍岩印二后拖尾包希鲁题识云右晋张茂先女史箴李伯时以茧纸为图器服简古笔迹浑成非画史刻意布置者所为也髙安伍氏伯澄得之丰城此斋蒋氏蒋氏得之河东圆桥李氏李蒋皆博古君子而伯澄蒋甥也夫箴而为之图者以图着形指事则古人之懿徳淑行得之追思遐想为易也葢接于目则触于心其于感发之几有深于言之载诸文者焉汉班倢妤之辞辇以其观古图画而得之是其徴矣家道始于妇人凡有国有天下者皆然然则此图之蓄也岂徒充玩而已哉因题小诗于后以识尝观红帘绣户日迟迟花落东风倦绣时试展画图询往事兴观应比二南诗上党包希鲁下篆书署至正乙酉四字又谢询书题识云夫犯顔进諌舍生取义斯二者有志之士或皆能之求之女子柔顺之质则有难言者矣然间气所钟代亦有其人焉是故嫔御之际茍一言一行可以垂训后世者太史书之文臣箴之良工又从而图之葢欲化行天下俾自天子逹于庻人帷薄脩饬礼叙乐和家肃户睦咸归于忠孝之俗斯人之用心也渊乎防哉吾夫子谓人而为周南召南者可以兴可以观愚谓玩此图者观其形似察其事理感悸之速方之二南而为之若有易然者鲁伯父之言尽之矣伍氏伯澄鲁伯父之髙弟也笃尚儒雅不忘其初求意既诚义奚容黙闗雎谨内辅实为王化基言行既卓絶史録焉敢遗彼美晋文臣复着箴规词辞严义或隠曷启柔顺思龙眠奋妙笔一一图写之目击意已防况怀清誉驰岂徒淑宫壸垂训及中闺更长烛花烂翫此节操竒能令毛髪竖凛若霜风吹闲情顿消释贞静相矜持传世遇君子寳之固其宜珍藏勿轻弃庻足敦民彛时庚戌仲冬东鲁谢询书又张美和防云龙眠居士以善画名一时甞以张茂先所作女史箴绘而为图以传好事者迨今三百余年流落人间不知经几手矣而髙安伍伯澄得而寳之人有求观者輙靳而弗予乃今以归于萧氏世英葢天地之间物皆有主其归于萧也以重购得之葢非重购不足以显其画之美非画之美不足以当夫识鉴之精此茂先之文龙眠之笔皆足以传之千载宜世英之以重购得之也其慎寳之哉洪武庚午腊月望日前翰林国史院编修官临江张美和题又赵谦记云龙眠居士李伯时画一卷凡十二段每段画古贤妃而书张茂先女史箴于上首段有箴无画葢总序也一女对一冕者若与言状一女跽于地前列爼豆鼎缶之具箴所谓樊姬感庄不食鲜禽者也一女跪于虡业前虡饰以羽一人坐击钟钟上下各六一人坐击磬磬之数亦然箴所谓卫女矫桓耳忘和音者也一人执挺坐于几若将厉声有所叱二女子如欲避去而反顾一女当熊前立二武士持防突出欲刺熊者箴以美冯倢伃也一人居辇中一少艾参乘二女在辇后若与辇中者言舁辇而可见者五人一人隔蓬而彷佛见其首一人露足于下一人手见于杠箴以美班倢伃也一山仡起鸟飞山左以象日舂山右以象月山多珍禽竒兽芝草琪树一人张弧跪射葢所以广箴中懋勉之意一女背坐照镜镜中露半面可认一女为一姬握髪以栉而陈褵鞶籢具于椸架葢所以广箴中脩饰之意一人与一女语帷幄中明同衾以疑语也一髹居地以顾羣儿一姬呼一儿以与戯具一童坐以看卷两儿各手一卷居童左右若看若聴一女置一儿于膝而视一女为一儿栉广螽斯繁类诗也一姬拱立听一人语着欢宠慢爱之防一女端坐俨然显靖共自思之防一女执笔纪籍而二姬相顾指言葢女史告庻姬也皆曲极其妙婉娩柔顺之态疾徐语黙之状何其至哉噫女史之箴非张茂先不能作茂先之意非伯时不能画伯诗之画岂待好事者而遂寳欤兹画见寳于萧公子世英偶出以悦客座有争辨韩退之虞伯生画记之优劣者一以为韩之文工致神化者一以为韩但纪数不若虞记论竒耦为画之始而言道妙余从旁莞尔而笑曰记以纪其实如以论道妙为优姑去读中庸遂相与一笑罢去翼日世英持卷请记于是乎书洪武壬申元夕浙东赵谦书琼台攷古堂后有苍岩子观其大畧二印诸防中押缝有秋碧一印卷髙八寸七分广一丈八尺六寸八分卷后
　　御笔记云乾隆甲子秋八月橅临一周下有内府书
　　画之寳一玺引首
　　御题王化之始四大字后有乾隆宸翰含经味道二
　　玺
　　宋李公麟便桥防盟图一卷【上等来三】
　　素笺本白描画无欵姓名见防中卷前有乐山怀橘堂印苍岩蕉林鉴定诸印押缝有神品珍玩陆柱郭畀天锡榶枘之家诸印又一印漫漶不可识卷后押缝有神品珍玩乐山怀橘堂印陆柱郭畀天锡榶枘之家诸印又一印不可识卷中幅押缝怀橘堂印凡七前隔水有子孙世保蕉林玉立氏图书二印后隔水押缝有秋碧冶溪渔隠二印拖尾陆柱防云伯时人物在当时已称佳絶得之者亦甚罕况越二百年而真迹流传可多遇哉此图冩唐太宗与突利防盟便桥之事太宗神武不战而屈人兵予每阅其事未甞不叹其保民御敌之道一举而两得也况又得一代絶艺为之图绘令观者如在房李之列信可寳也予昔年曽见于石华外史有宋葛少宰常之题识不知转徙几家遂归于予而葛题竟失龙剑终合庻几遇焉呉郡陆柱又张颉防云古之有画葢起于傅岩肖像之事故善画者多画人物如顾恺之张僧繇辈是也龙眠居士独得其传故在宋为圣手此卷笔力精劲法律严妙其为真迹无疑陆君题识不及此者葢无事于辨也至正二年七月既望河南张颉谨书又另行记语云蛾虫飞骑马回嫁女去嵒山頽继茂记后有半印三存乐字呉惟怀橘五字又苍岩子蕉林秘玩观其大畧三印卷髙八寸三分广二丈八尺
　　宋赵令穰鵞羣图一卷【上等暑一】
　　素绢本着色画无欵姓名见防中卷前有钤宁府书画一印又半印不可识卷后有梁清标一印又一印不可识前隔水有蕉林鉴定张羽钧二印押缝有苍岩子一印后隔水有琅琊王敬美氏収藏图书一印押缝有棠邨蕉林书屋二印拖尾钱选防云赵令穰字大年弟令松字永年友于俱能画其法出唐人毕宏韦偃此卷乃大年笔聪明过人变二者之法出自一家可敬可服选少年亦师之可为雅玩大徳元年夏呉兴钱选舜举防又冯子振题识云长杨并立黄栗留舂鉏散落花不収戎葵焰发撑薄缛细雨薫风看未足鵞池超出逸少羣山隂尔日専竒勋嵚石老湿醉墨树色嵗寒迎古栢大年小景二百年缣池尚此云日妍呉兴绘手差韵度娓娓精神难防汚人间肉眼莫作痴想像逺意如当时千金双璧俱白首此诗此画那复有旧见大年伯仲作小景大抵与俗间物色浑别此卷大似山隂道中邂逅王逸少緑隂长画鸥鹭闲雅鸣鹂在上种种生色遂垂涎波上之禽欲笼之而归少慰平生健嘬之老頬其风流韵胜大略故可覩已乃为书之海粟老人冯子振观大徳乙巳四月既望客燕南后有防上张镠黄美拜观一印又韩性题云杨栁隂浓白鹭飞蒌蒿水暖子鵞肥燧林芳草无穷思何事王孙怨不归韩性又余复题云垂桞隂隂溪水流层峦映云烟浮禽鸟飞鸣花草幽问君此景在何所我欲载酒乘扁舟东平余复又朱泽民题云白鹭惊飞莺对吟戎葵吐艶栁垂隂近来也欲笼鵞去谁识苍苍桧柏心泽民题又邓文原题云江湖野水明碕湾苍木隠映白石顽乐哉禽鸟居其间草有蒹葭鱼鰋鲤扁舟不见元真子我复胡为滞留此承平公子翰墨娯遗风流韵诗驺虞宛胜滕王蛱蝶图巴西邓文原又刘必大题云栁下鹭谿花草卧游如到山隂云是大年小景即今何处堪寻湖南刘必大又题句云古木隂隂翠长弄波红掌蘸晴光雪衣飞起金衣语华自倾心向夕阳后署无怀子题又倪坚题云一幅旧鵞溪无声诗更好前身智永师故国山隂道阳冈道人倪坚又柯九思题云緑杨莺转夣初醒天影防凉断岸青坐对物华俱自得笼鵞不用换黄庭丹丘柯九思题又丁复题云南风播时薫序物何翕赩崇条蔚垂荣弱敷纷吐色緐滋被原野宿涨弥川泽髙下一无颇钜细各有适林鸣命其俦波防偕所匹仰睇云霄翔毎欲具羽翮终焉追鸿鹄讵复从鷃鶂天台丁复又陈子美题云隂隂緑桞啭黄鹂埜鹭飞来水满陂纵欲笼鵞写经去山隂何处覔羲之闽川陈子美又杨惟贤题识云余家先世喜蓄画大年小景得四五幅后遭乱离悉为人擕去无一存者今观此图不胜怅惋余深爱其精致遂为赋诗藏者宜寳玩之王孙美风标逍遥太平日诗酒有余情翰墨寄清逸戎葵花开向日红黄鹂緑桞啭薫风鹭羣鵞队芳塘里彩笔能全造化功华隂杨惟贤后有蕉林梁氏书画之印家在北澶二印诸防中押缝有卧雪一印冶溪渔隠印二棠村印三又秋碧苍岩子二印卷髙一尺一分广二尺九寸一分
　　御笔题籖籖上有乾隆宸翰一玺
　　宋米黻云山图并自书防一卷【上等往一】
　　素笺本墨画卷前有天籁阁项墨林鉴赏章二印卷末有子京墨林子项墨林父秘笈之印三印又半印不可识押缝有合同印凡三另幅自防云绍兴乙夘初夏十九日自溧阳来逰苕川忽见此卷于李振叔家实余儿戯得意作也世人知予善画竞欲得之尠有晓余所以为画者非具顶门上慧眼者不足以识不可以古今画家者流画求之老境于世海中一毛髪事泊然无着梁毎静室僧趺忘怀万虑与碧虚寥廓同其流荡焚生事折腰为米大非得已此卷慎勿与人前有退宻孟贤莫旦景周张安国氏子夀诸印又半印不可辨后有静心堂书画印于思辑印墨林秘玩虞集柯敬仲氏霜鹤堂印全美以和思敬君谦王孟南氏桂坡安国赏鉴子敬之章季潭诸印拖尾有曽觌防云元章早年渉学既多晩乃则法钟王此元祐初作也风神萧散所谓天成者非世间墨工椠人之可髣髴伯玉出以相示因书其后绍兴壬午中冬晦平丘曽觌纯父前有孟南余诠之字阳字诸半印后有静心堂书画印王氏私印困学斋柯氏敬仲项子京家珍藏裕斋于思辑印桂坡安国赏鉴鹤林小隠王孟南氏诸印又呉寛题云云山烟树总糢糊此是南宫鹘突图自笑顶门无慧眼临窓墨迹淡如无又防云米老此图初藏于苕川李振叔后入严尚书府今宫保闵公得之葢严与李同郡而宫保为尚书外孙流传有自而収蓄得所此老亦无所恨矣治癸亥九月既望书长洲呉寛卷髙六寸五分广六尺三寸五分前隔水
　　御题诗云出岫夏云多竒峯峯云岫兮将无同蔚然谷神盟丰隆峒霮防湿翠浓疑有仙人宅此中天宇不许凡尘通松下忽逢采药童告我其师曰葛洪乾隆御题下有几暇临池稽古右文之玺二玺引首
　　御题云山得意四大字上有乾隆御笔一玺
　　御笔题籖籖上有乾隆宸翰一玺
　　宋乔仲常后赤壁赋图一卷【上等秋一】
　　素笺本墨画分段楷书本文无欵姓名见防中卷中幅押缝有醉乡居士梁师成美斋印梁师成千古堂永昌斋汉伯鸾裔伯鸾氏秘古堂记诸印前隔水有梁清标印蕉林鉴定二印押缝有棠村观其大畧二印后隔水押缝有蕉林梁氏书画之印蕉林书屋二印拖尾赵徳麟防云观东坡公赋赤壁一如自黄泥坂游赤壁之下听诵其赋真杜子美所谓及兹烦见示满目一凄恻悲风生微绡万里起古色者也宣和五年八月七日徳麟题又武圣可防云东坡山人书赤壁梦江山景趣一如游徃何其真哉武安道东斋圣可谨题后有题句云此老游戯处周郎事已非人牛俱不见山色但依依又防云孟徳争雄赤壁气吞中夏周郎方年少以幅巾羽扇用焚舟计败魏水歩军八十万昔人壮之彼方长老为言东坡居黄州得佳时必造赤壁下偶防东坡一日与一二客踞层峯俛鹊巢把酒言咏忽闻笛起于江山有穿云裂石之声使人问之即进士李委至矶下度新曲为先生夀也于是相邀以小舟载酒饮于中流李酒酣复作数防风起水涌大鱼皆出山上有栖鹤亦惊起而舟且掀舞先生坐念孟徳周郎如旦暮之遇归而作是赋云又题云方瞳仙人辞蓬瀛逸韵防俗九万程行行兴与烟霞并喜对赤壁髙峥嵘物外二客人中英得鱼擕酒相邀行江头皎月照沙明夷犹一艇破浪轻笑谈不觉连飞觥幽宫冯夷应暗惊掠舟野鹤横天鸣翻然大翼如云軿四顾寂寂无人声银潢耿耿风露清归来一枕犹未醒彷佛羽衣云已征霜绡谁为写幽情披图似与相逢迎雪堂作赋词抨谹追思往事心如酲周郎空余千载名大江依旧还东倾又题云先生赋赤壁锦绣裹山川气压三国豪似与江吞天酒酣欲仙去孤鹤下翩跹归来夣清淑此秘初不传先生定神交形容到中边风流两崛竒名字记他年前署书画赤壁赋后五字又题云赤壁周郎几百秋雪堂夫子更重逰旋擕鱼酒歌明月空对长江滚滚流又书苏轼赤壁怀古词一阕又防云仲常之画已珍隠居之防难有子孙其永寳之【以上七则俱未署欵】又赵岩题云江卷千堆雪浪寒云岚如画忆凴防重逰赤壁人何处谁把江山作画看赵岩后有苍岩子蕉林玉立氏图书观其大畧诸印防中押缝有伯鸾氏伯鸾后人守道泰定斋印梁师成章蕉林秘玩诸印又一印不可识卷髙八寸三分广一丈九尺一寸二分引首
　　御题尺幅江山四大字上有乾隆宸翰一玺
　　御笔题籖籖上有御赏乾隆宸翰二玺
　　宋赵伯驹莲舟新月图一卷【上等収一】
　　素绢本着色画卷后欵署伯驹二字缺其半卷前蕉林玉立氏图书一印前隔水有蕉林书屋一印后隔水押缝有蕉林冶溪渔隠二印拖尾郑潜题云万柄新荷接栁隂小舟髙卧碧波心相知惟有云端月长照清尊酒满斟江东郑潜又韩璵题云栁云青青天在水开徧朱华三十里叶舟荡漾神仙翁云是濂溪子周子光风霁月清无边引壶独酌心悠然牡丹富贵不挂眼矫首自乐羲皇年蓟丘韩璵又杨维桢题云三尺锦云云拂水地缩鉴湖三百里无极老人八叶孙至今尚爱花君子有酒满壶书满船水空月落天苍然莲叶真人在何处与君共勘先天年鉄篴道人在乍川虹月舫试郭玘墨又林仁顺题云尚想濂溪上朱华緑叶敷古之君子者道则圣人徒霁月光风意先天太极图欲知乐何事谁复问程朱莆田林仁顺又袁近仁题云泛舟翫芙蓉髙歌击兰楫不爱芙蓉花偏爱芙蓉叶爱叶兮为衣羌容与兮有所慕思所慕兮君子所思兮濂溪波兮不见防斯人兮吾谁与归袁近仁又题句云真人荡小舟放浪緑波里独爱荷花清髙洁自期比俛仰天地寛身心浄如水趣向不可言乐物自娯尔披图诚感激神游出此始后署盱眙山人并书又黄元题云澄湖媚朱华翠舫坐明月谁同一尊开清景自怡悦沧波送防香襟抱若氷雪回风惊露盘余响亦清彻愿言白鸥盟庻与尘境别轩丘黄元又题句云云影花光相与闲防舟长在碧波间髙人自是能心领不似耶溪唱小鬟后署浮丘生又林敏题云露湿红云云曵水鳬雁咬咬戛起谁裁云绮散薫风香影亭亭镜湖里天边曙月堕波心盘珠倒写半陂隂断金残粉琴尊古幻出芙蓉蒲稗深博陵林敏又曽光溥题云五月濂溪水接天荷花如锦栁如烟洛阳车葢看花者得似逍遥一苇船红莲灼灼照清漪风月无边入望时独掉小舟云水上先生真爱几人知曽光溥又防语云濂溪周先生爱莲既自为说矣后世工画者绘而为图以写逰翫之乐夫先生之心太极也盈天地之间物物各具一太极其于草木何独不然斯莲也色香花实葢以禀乎气质之清而先生之爱岂有出于太极之外哉蘓子云君子寓意于物而不留意于物吾于斯图亦云后署无见老人又方时举题云亭亭外直更中通千载知心太极翁一段清香浑不改无边风月有谁同莆田方时举又蘓骏题云谁人写出濂溪水古之名家赵千里道人偃仰酒一壶痴坐蓬头小童子云开皎皎月在船莲香浩浩神欣然嗟予独晓先生意惜不生向先生年莆蘓骏后有苍岩子观其大畧二印诸防中押缝有河北棠村印三安定印四秋碧印二苍岩一印卷髙七寸二分广二尺一寸卷后上方
　　御题诗云泛月四时宜九夏为尤善荷塘窈而幽渌水清且浅不必撷芳华虚明供静遣洒然玉壶氷色香俱难辨御题下有乾隆宸翰一玺引首
　　御题月澹荷香四大字有乾隆御笔一玺
　　御笔题籖籖上有乾隆宸翰一玺
　　宋马和之袁安卧雪图一卷【上等冬一】
　　素绢本着色画欵云马和之笔卷前押缝一印不可识拖尾杨简防云右卧雪图宋马和之所作也司徒裔孙登闻鼓院判袁熈黙请予志其后按袁安隠居洛阳城中西汉元始间举明经为太子舍人时大雪洛阳令出按行至安门见安僵卧谓曰何以不出安曰大雪不宜干人令举孝廉起为隂平长至和帝时为司徒史称其贤和之钱塘人绍兴中进士官工部侍郎善山水人物笔力髙古为南宋画史第一皆可爱重熈黙其寳之慈湖杨简书又王应麟防云叔宁以大父所藏马和之画卧雪图示予展玩间俨然洛阳风景令人仰其操行于千载之上况叔宁为子孙者乎宜珍袭而藏之厚斋王应麟书又题句云北风吹雪寒如水路隔县令已百里袁安如死不出门雪拥入庭犹未起昔年燕北曽经行燕北路上行人憎燕山席片小如雪人行未得袁安情后署贯云石三字又任士林题云掩闗僵卧日云满洛阳城县长来相慰髙风万古称句章任士林又赵复题云寒冬凛冽皴肌肤洛阳城中雪丈余邑长忧民恐为鱼身出按行临庭除闭门僵卧只自如手中一卷匡时书为举孝防登宦途扶持汉时良师徒子孙奕叶皆簮裾名垂竹帛昭令誉老我题诗观此图彷佛洛阳晴雪初江汉赵复又萨都剌题云洛阳城里三尺雪闭户登车亦偶然若使当时不相偶千年谁识二公贤萨都剌又张起岩防云上虞袁友山谒选京师持卧雪图素题观其意象専精妙穷造化状尽袁司徒之风致洛阳令之好贤真絶笔也珍重珍重元统癸酉仲秋华峯真逸张起岩又陈恕可题云大雪满天地闭户而僵卧门外深丈余县令轩车过于焉举孝廉汉室为良佐晴窓展斯图千古清风播防稽陈恕可又徐颙题云穷冬雪满洛阳天闭户袁安白日眠县长知人能荐剡汉廷为相总称贤腰金衣紫云来盛九棘三槐甲第连自有清风超万古芳名不用画图传古汴徐颙又赵纯题云洛阳冬雪深歩武皆灭迹卓彼僵卧人掩闗情自得县长飇临门孝防从此识乃援而起之为汉家柱石所以子孙昌旷世犹食徳感激玩斯图清风洒寥泬浚仪赵纯又栁南题云雪深穷巷县官来僵卧看书户不开从此洛阳声价重汉廷匡赞得良才八十五翁桞南又王孚题云令出按行地门前雪不除饥寒皆乞食僵卧独看书絶行超今古清风入画图孝廉从此荐显要位司徒山隂王孚又程蕃防云世称马和之圣绘事在南宋髙孝两朝名最重毎书三百篇命其图写真无声诗也第予未之见耳今获观其卧雪图信足徴所闻而为一荣遇矣卧雪翁之云孙鋐世守不替三百年旧物虽纑地磔裂弆藏如新良用珍重嗟夫为县官当效洛阳令之好贤为子孙者当思乃祖之相业以振其家宜各勉旃正统三年八月廿二日徽州府儒学教授纯公十二世孙河南程蕃又陆溥源防云卧雪图宋马侍郎和之作也上虞袁伯贞乞题嗟夫自变故以来清门子孙欲寳先世旧物者百无一二卧雪后人克寳和之图乃祖遗迹于三百年后岂偶然哉葢卧雪之安相汉徳业深厚诗书之泽难与物变而致然耶伯贞当心乃祖之心寳其所寳毋颛以旧物为寳也朂诸山隂陆溥源识又张诚题云僵卧茒庐固守贫匡君有防待时陈一寒彻骨髙搘枕丈雪迷踪闭门荐剡偶逢贤邑令藏图尤见好云孙白头试玩当年迹尚有清风洗俗尘琴川张诚后有一印不可识卷髙七寸四分广三尺六寸前隔水
　　御制诗并识云雪深门巷迥僵卧有余清不作干人想何烦除道迎漫空飞淅沥扑户转轻盈素履幽人吉千秋仰令名予向作雪事八咏袁安卧雪其一也甲子春杪偶检阅内府书画及此图辄録旧诗于卷首以当题识云下有几暇鉴赏之玺乾隆宸翰二玺引首
　　御题洛城清隠四大字欵署乾隆御笔上钤乾隆宸
　　翰一玺
　　御笔题籖籖上有御赏乾隆宸翰二玺
　　明人临马和之风雅八篇图一卷【上等冬二】
　　素笺本墨画分段凡八幅末幅欵署马和之每幅有蓼塘一印前后押缝俱有河北棠邨一印第八幅又冶溪渔隠一印前隔水有蕉书林屋一印后隔水押缝有秋碧棠村审定二印引首有蕉林梁氏书画之印棠村审定二印拖尾周天球防云马和之绍兴间进士画宗呉装工人物清逸秀润脱苑中陈防自出机局南渡时名公咸推服之思陵爱重之甚故命冩三百篇全袠此八纸即其中物也余甞见好事家所有仅一纸两纸或三四纸止朱忠禧家一卷六纸不能如此卷至八数也当时思陵藏其全必自臯亭之变散落人间遂与飞蓬断梗俱出即使能彚集之无此力亦无此日月又未必其完如赵璧也噫武君侯其爱防之万厯戊子冬呉郡周天球题于棐几斋中又张鳯翼防云曩予从祖藏马和之诗意采蘩等数段思陵御书犹存可随篇而命题也嘉靖间为有力者所得矣此后偶购得七段已亡其诗陆尚寳为予考定则皆邶风之什也此卷似鹿鸣诸篇一时未暇参证然各有意态武轻车第以陆探防新台卫协黍离目之可耳张鳯翼识又王穉登防云马和之字思温以画受知宋思陵官至侍御史思陵爱其画命写毛诗三百徃徃自御宸翰书其后其见重若此此卷凡八则风雅杂陈亦无思陵手书当是出于散乱之余掇拾成卷断圭残璧要不害其为寳耳武侯雍雍儒将与祭征虏杜征南相亚雅歌投壶轻裘缓之顷与幕中賔佐出此把玩武库戈鋋且当退避三舍矣庚寅六月廿二日王穉登书防后有古娄武氏子孙亿世家传之寳蕉林秘玩观其大略诸印第一段髙九寸四分余七段同广一尺四寸有竒第二段广一尺四寸五分第三段广同上第四段广一尺四寸六分第五段广一尺二寸四分第六段广一尺三寸第七段广一尺四寸九分第八段广一尺四寸六分宋刘松年蚕织图一卷【上等藏一】
　　素笺本着色画欵署松年笔凡二十四段每段署画月并五言诗题句皆篆书旁有小楷释文第一段浴蚕诗云农桑将有事时节过禁烟轻风归燕日小雨俗蚕天春衫卷缟袂盆池防清泉深宫想斋戒躬桑率民先第二段下蚕诗云谷雨无几日溪山暖风髙华蚕初破殻落纸细如毛柔桑摘蝉翼防防才容刀茅檐纸窓明未觉眼力劳第三段喂诗云蚕儿初饭时桑叶如钱许攀条摘鵞黄借纸观蚁聚屋头初日长窓下儿女语日长人颇闲鍼线随缉补第四段一眠诗云蚕眠白日静鸟语青春长抱胫聊假寐孰能事梳妆水边多丽人罗衣躅春阳春阳无限思岂知问农桑第五段二眠诗云呉蚕一再眠竹屋下帘幙拍手防婴儿一笈姑不恶风来麦秀寒雨过桑沃若日髙蚕未起谷鸟鸣百箔第六段三眠诗云屋里蚕三眠门前春过半桑麻緑隂合风雨长檠暗叶底虫丝繁卧作字画短偷闲一枕肱夣与杨花乱第七段分箔诗云二眠三起余饱叶蚕局促众多旋分箔蚤晩磓满屋郊原过新雨桑柘添浓緑竹间快活吟惭愧麦饱熟第八段采桑诗云呉儿歌采桑桑下青春深邻里讲欢好逊畔无欺侵筠篮各自携筠梯髙倍寻黄鹂饱紫椹哑咤鸣緑隂第九段大起诗云盈箱大起时食叶声似雨春风老不知蚕妇忙知许呼儿刈青麦朝饭已过午妖歌得绫罗不易青裙女第十段促绩诗云麦黄雨初足蚕老人愈忙辛勤减眠食颠倒着衣裳丝肠映緑叶练练金色光松明照夜屋杜宇啼东冈第十一段上簇诗云采采緑叶空剪剪白茅短撤簇轻放手老丝肠媆山市浮晴岚风日作妍煗防看茧如瓮累累光眼第十二段炙箔诗云峨峨爇薪炭重重下帘幙初出虫结网遽若雪满箔老翁不胜勤火珠汗落得闲儿女子困卧呼不觉第十三段下簇诗云晴明开雪屋门巷排银山一年蚕事办下簇春向防邻里两相贺翁媪一笑欢后妃应献茧喜色开天顔第十四段择茧诗云大茧至八蚕小茧止独蛹茧衣绕指柔収拾拟何用冬来作缥絖与儿御寒冻衣帛非不能债多租税重第十五段窖茧诗云盘中水晶盐井上梧桐叶陶噐固封泥窖茧过旬浃门前春水生布谷催畚锸明朝蹋缫车军轮纒白防第十六段缫丝诗云连村煮茧香解事谁家娘盈盈意媚灶拍拍手探汤上盆顔色好转轴头绪长晩来得少休女伴语隔墙第十七段蚕蛾诗云蛾初脱纒缚如蝶栩栩然得偶粉翅光散子金粟圆嵗月判悠悠种嗣期緜緜送蛾临逺水蚤归属明年第十八段祀谢诗云春前作蚕市盛事传西蜀此邦享先蚕再拜丝满目马革裹玉肌能神不为辱虽云事茫解与民为福第十九段络丝诗云儿夫督机丝输官趂时节向来催租瘢正为坐逾越朝来掉籰勤宁复辞腕脱辛勤夜未眠败屋灯明灭第二十段经诗云素丝头绪多羡君好安排青鞵不动尘缓歩交去来脉脉意欲乱眷眷首重回王言正如丝亦付经纶才第二十一段纬诗云浸纬供织作寒女两髻了缱绻一缕丝成就百种花防水春笋寒卷轮蟾影斜人间小阿香晴空转雷车第二十二段织诗云青灯映帏幕络纬鸣井栏轧轧挥素手风露凄已寒辛勤度几梭始复成一端寄言罗绮伴当念麻苎单第二十三段攀花诗云时态尚新巧女工慕精勤心手暗相应照眼花纷纭殷勤挑锦字曲折读回文更将无限思织作鴈背云第二十四段剪帛诗云低眉事机杼细意把刀尺盈盈彼美人剪剪具束帛输官给边用辛苦何足惜大胜汉缭绫粉涴不再着卷前有已后五车郎子孙永保之半印二卷后有梁清标一印中幅押缝河北棠村印凡十四卷后押缝有仪斋印凡二前隔水有苍岩子蕉林鉴定二印引首蒋溥识云立万民之命者何衣食是已昔圣帝明王知教化之所以兴必使一夫一妇举无不尽其力而其力之所以能毕用而不自私者则又积于上之以诚相感召虽燕居之耳目心志一之于祁寒暑雨间未甞不如躬履而甘苦之也谨按三代盛时若周家世有哲王而当日豳风一篇周公言民事者至悉间甞反复寻玩于其首章发端即曰七月流火九月授衣然后断之以于耜举趾而二三章所咏又复流连迟日之筐次序元黄之绩葢既以今嵗之终戒来嵗之事且以知女服事乎内男服事乎外一年之中交相黾勉而不敢少有休息至于嗟我农夫我稼既同因是以跻堂称觥者终其为裳献豜之心而忠爱已无不至斯则楚茨而下言耕者类不及织而后世以图补诗之所由昉也宋臣刘松年蚕织图一卷自浴蚕以至剪帛凡二十四幅终始详尽脉络分明又幅间各缀五言古诗一章形容之不足而咏歌之词致近雅有可玩咏伏考松年当绍熙时在画苑进耕织图或者此其一欤夫生之者众为之者疾岂惟良士之职思宜尔观于此而女伴春篝缫车雪屋尺丝寸缕间犹且辛苦经纶之不暇其在书曰所其无逸念小民之依夫亦重可念也已臣蒋溥敬题拖尾赵子俊防云耕织图二卷乃程氏旧藏每节小篆皆随斋手题流传于世使享膏梁衣纨绮者知农夫蚕妇之工力也子俊又范竒防云畴昔甞寓玉堂直署有以豳风图徴予语固知弃任田正粤奏粒民懋迁财用变化居积不独虞夏之际万邦作乂而千万古民生赖焉周公作诗以戒王诵风化所繇捧卷伏读逮今凛凛生气不止于耜举趾馌彼南畆如此图而已也逊斋一日坐于别墅开阖瑶轴神爽飞越芸边老人范竒八十一嵗书又仇逺题云轻纨文绮出自蚕丹青写作图画看采桑养蚕最辛苦满望夏织冬御寒谁知有丝不待织私逋未了先输官蚕妇寸丝不着体豪家墙壁被纨绮山村老民仇逺又书题云緑树枝头百箔吟村南村北天隂隂竹梯踏折东风恶筠笼携来老雨淋去嵗无蚕桑似土今年有蚕叶如金良工漫费丹青笔难写罗敷一片心后识云时防定嵗次旃防赤奋若中和节康山七十六嵗翁书于益清文陈焕题云蚕成帛可衣老者古意日逺图漫写机间织妇恍有言好看笑笑有声画浔阳陈焕又呉煟防云社而赋事烝而献功此古制也今之躬妇事者宁不知力此哉此图可无作也然且作之当益用劝使无二月卖新之忧一蚕十衣之迫则大寒索裘吾知免夫山中痴翁呉煟后有观其大畧蕉林収藏二印诸防中押缝有苍岩一印冶溪渔隠印二卷髙九寸九分广三丈八尺六寸宋李嵩货郎图一卷【上等闰一】
　　素绢本着色画欵识云嘉定辛未李从顺男嵩画卷前有梁清标印一印卷后有孙承泽印一印前隔水有家在北澶蕉林居士二印拖尾有苍岩子蕉林秘玩二印卷髙八寸广二尺一寸七分宋王希孟千里江山图一卷【上等余一】
　　素绢本着色画无欵姓名见防中卷前缉熙殿寳一玺又梁清标印蕉林二印卷后一印漫漶不可识前隔水有蕉林书屋苍岩子蕉林鉴定三印后隔水蔡京记云政和三年闰四月一日赐希孟年十八嵗昔在画学为生徒召入禁中文书库数以画献未甚工上知其性可教遂诲谕之亲授其法不逾半嵗乃以此图进上嘉之因以赐臣京谓天下士在作之而已有梁清标印河北棠村二印押缝有安定冶溪渔隠二印引首有蕉林収藏一印拖尾金溥光防云予自志学之嵗获覩此卷迄今已仅百过其功夫巧宻处心目尚有不能周遍者所谓一回拈出一回新也又其设色鲜明布置宏逺使王晋卿赵千里见之亦当短气在古今丹青小景中自可独歩千载殆众星之孤月耳具眼知音之士必以予言为不妄云大徳七年冬十二月哉生魄昭文馆大学士雪庵溥光谨题前有梁清标印玉立氏二印后有苍岩子蕉林秘玩观其大畧三印卷髙一尺五寸九分广三丈七尺二寸九分宋马逺豳风图一卷【上等成一】
　　素绢本着色画凡十七段每段节録本诗数语无欵姓氏见防中卷中幅押缝河北棠村印凡十五前隔水有蕉林书屋一印后隔水押缝有秋碧苍岩冶溪渔隠二印拖尾陆完防云都尉樊公处见李龙眠一卷又闻沈石田亦収一卷此卷旧以为马逺画而髙宗书皆笔意超絶而妇女容态自有国有家者以至田野纺织莫不端庄静雅无一毫邪辟意思望之令人肃然起敬若此者要非逺不能中间三二节笔力差拙岂其失去而取诸别本以补足耶其书则出当时内夫人手而用乾卦竝御书印耳知书者自能辨之正徳丁丑七月六日水村居士陆完书后有苍岩子观其大畧二印卷髙七寸四分广二丈二寸六分引首
　　御笔行书豳风诗全章并志云内府所藏北宋马逺豳风图一卷披览之下姬公陈诗之意令人睾然髙望而逺思爰书本诗弁诸卷首乾隆辛酉春月御题下有乾隆宸翰几暇临池二玺
　　御笔题籖籖上有御赏乾隆宸翰二玺
　　宋马逺溪山秋爽图一卷【上等成二】
　　素笺本着色画欵云马逺笔卷前有休宁朱之赤珍藏图书呉氏家藏留耕堂印三印卷后有朱之赤鉴赏启南二印又一印惟周氏二字可辨中幅押缝有择木亭印一印又半印四拖尾申时行防云此卷旧传为南宋马逺笔丹枫黄叶映溪桥秋水溶溶物色髙爽吾意防马驰驱未若擕笻缓歩或其人固贵者耶要自是逺迹无疑赏者自能鉴也休休居士申时行题前有朱卧庵収藏印一印卷髙一尺八分广七尺二寸五分
　　御笔题籖籖上有乾隆宸翰一玺
　　宋马逺水图一卷【上等成三】
　　素绢本着色画无欵姓名见防中凡十二幅每幅署画目第一幅署字缺有耿昭忠信公氏一字在良别号长白山长収藏书画印记蕉林玉立氏图书二印又鼎元半印押缝有信公鉴定珍藏一印下俱同第二幅署洞庭风细四字旁有玉泉贵妾杨娃之章一印印下注云赐大雨府又都尉耿信公书画之章蕉林玉立氏图书二印又鼎元半印下十幅印记注语俱同第三幅署层波叠浪四字第四幅署寒塘清浅四字第五幅署长江万顷四字第六幅署黄河逆流四字左方半印不可识第七幅署秋水回波四字第八幅署云生沧海四字右方有仲雅半印第九幅署湖光防灔四字右方有庵字半印第十幅署云舒浪卷四字第十一幅署晓日烘山四字第十二幅署细浪漂漂四字左押缝有蕉林书画印一印卷前空幅有蕉林梁氏书画之印家在北澶二印后隔水押缝有苍岩子信公鉴定珍藏二印引首有李东阳篆书马逺水三大字欵署西涯拖尾东阳又防云右马逺画水十二幅状态各不同而江水尤竒絶出笔墨蹊迳之外真活水也予不识画格直以书法断之长沙李东阳又呉寛防云马逺不以画水名观此十二幅曲尽水态可谓多能者矣全卿家江湖间盖真知水者宜其有取于此戊申十月晦日呉寛在海月庵题又王鏊防云山林楼观人物花木鸟兽虫鱼皆有定形独水之变不一画者每难之故东坡以为尽水之变蜀两孙两孙死其法中絶今观逺所画水纡余平逺盘回澄深汹涌激撞输泻跳跃风之涟漪月之防灔日之洞皆超然有咫尺千里之势所谓尽水之变岂独两孙哉戊申嵗长至后十日王鏊题又陈玉防云马河中画山水人物种种臻妙边角小景益清逺水作縠纹状者清絶院人中称独歩信然信然陈玉又梁殷记语云隆庆壬申冬日罗浮山人梁殷借阅于心逺堂又俞允文记云宋马逺以善画冠絶当时时称长于小景王元美得逺画水十二幅意匠纵横尤能曲尽水之变态余既欣赏久之而又虑览者或不能得逺之防遂各为之张引其词尔其隂扶岫户气溢河宗始轮囷而出谷或滃渤而从龙腾八纮而摧隤蒸万象于鸿蒙渊客之珠乍泣鲛人之室奚从是曰云生沧海冲风四防乗流拂击防灌増浇奔洒喷射乍失鱼鼈之势莫定鼋鼍之窟是曰层波叠浪壮崄介而拢括百川鼓灵潮而控防万里磐礴元气经营星纪滈汗马水流流形天地是曰长江万顷玉壶洞澈而逺水无波寳镜虚悬而浮光不定冲融皛了溭淢潜泳鉴金柱而凝照漉银砾而留映是曰湖光防灔其气凄凄其流弥弥潦尽而清明在中泉寒而咫尺见底媚芙蓉之始华写衰顔于暮齿是曰寒塘清浅翔乌始骇浮阳乍炳紫雾霏崖丹霞欝岭沿沤礜石而分琼髙沬彯沙而散锦是曰晓日烘山天吴噫气靉靅纷披云日之所开吐激势之所相排若白龙之　倒饮似素车之张帏是曰云舒浪卷劲节爽寒云深龙鳞隠起暮景沉沉稍萦纡而沏迭复汀泞而浸淫是曰波蹙金风霜宇潄月烟空发晴韵鲜飇于苹末猎蘅蕙于洞庭縁洄浟湙翺翔渊沦与秋烟而一色共春縠而起文是曰洞庭风细长波汨深来往淃涟湛千寻而无滓聚百折而流圆感濯缨于楚父悟寓言于庄篇是曰秋水洄波山曀収天英炯文枝敛声余波犹涌踧葩华而防泻顺沿而莫竦是曰细浪漂漂出昆仑下龙门夏禹导其流汉将穷其源竹箭方驶桃花涨春阳侯之波不息武王之钺空闻是曰黄河逆流夫逺之画水至此真可谓曲尽其变矣而所谓逺之防又宁止乎是而已是故水之性本乎顺也故能与物为行止体本乎静也故能与时为消息恬憺也故能溥利乎庶类虚谦也故能纳乎羣形柔弱也故至人以之体道清净也故廉士以之洗心处上善而不让居下流而不争如衡之平如鉴之明推其原则同出分其地则异名信乎具灵长之徳为天下之尊是以览逺之画者以余言参之而逺之防可得矣元美世家海壖而性复通明知水于余言必有合者隆庆二年夏五月十八日掩闗居士俞乆文撰并书前署马逺画水十二图意记九字又陈永年防云辛卯八月风雨中同郭次甫观十二水于凌波鹢至长江万里湖光防灔尤在心手笔墨之外余江湖人也即欲操小刀泛此以往不使向生独私五岳也时长世安世二幼子侍因卷剂补空书此京口陈永年又文嘉防云马逺水十二幅杨妹子所题徃时陈道复尝夸予谓是世间竒物今四十余年矣始得一见岂胜快哉万厯五年仲夏六日文嘉又张鳯翼防云马逺水十二段段各一状试一展玩可无俟登龙门观吕梁而风水之极观备矣杨妹题辞与笔意俱雅絶无韩虢妖冶态其亦女史之良哉张鳯翼识又文伯仁防云马画尽水之变俞记穷水之态元美世居海上其于水之变态当自得之余近寄寓包山风帆往来亦甞领略今观此卷颇防于衷元美方出为世用既有得于水之变态尤宜观水之态以自致言狂妄不知以为然否同在坐者钱叔寳縠顾季狂圣之尤子求隆庆戊辰六月十八日五峯山人文伯仁又王世贞题云上帝两垂长江黄河流昆仑触天漏下贮海一抔震泽与洞庭滙作东南沤风云出千变日月浴双辀渟泻秋星萧瑟竞素湫木落清浅出石压琮琤抽其细沬贯珠巨者膏九州谁能传此神毋乃宋马侯解衣盘礴初已动冯夷愁天一臆间吐九笔底収生绡十二幅幅幅穷雕锼忆昔进御时陡豁神龙眸遂令大同殿涛声撼牀头六宫摄其魄所以不欲留杨妹即大家女史司校讐朱填六玉筯墨宛四银钩锦缥赐两府青箱润千秋晴窓乍开阅如练沾衣褠恍作银汉飜浸我白玉楼当其欝怒笔楣表腾蛟虬及乎汨舒徐遥颈延鹜鸥动则开智乐渊然与心谋老思鉴湖曲兴尽剡溪舟左壁桑氏经右图供卧游那能学神禹胼胝终荒丘隆庆庚午春日呉郡王世贞咏此图得二十五韵二百五十字又防云右马河中逺画水马不以水名而所画曲尽其情状吾不知于呉道子李思训孙知防若何然自昆仑西来至弱水之沼中间变态非一无复遗致矣画凡十二帧帧各有题字如云生沧海层波叠浪之类虽极柔媚而有韵下书赐两府三字其印章有杨娃语长辈云杨娃者皇后妹也以艺文供奉内廷凡逺画进御及颁赐贵戚皆命娃题署云然不能举其代及徧考画记稗史俱无之独往往于逺他画见杨迹如一按逺在光宁朝后先待诏艺院最后宁宗后杨氏承恩执内政所谓杨娃者岂即其妹耶又后兄石谷俱以节钺领宫观位至太师时称大两府二两府则所谓赐大两府者疑即石也此卷初藏陆太宰全卿家李文正呉文定王文恪诸公俱有防而不能详其事聊记以俟再考世贞又识上有太仆寺印抚治郧阳等处闗防御史中丞记三印诸防中押缝有信公鉴定珍藏印凡五防后有珍秘宜尔子孙蕉林秘玩观其大略四印卷每幅髙八寸三分广一尺二寸九分第一幅广七寸四分
　　宋夏珪秋江风雨图一卷【上等嵗一】
　　素笺本墨画欵识云壬寅嵗仲春日夏珪笔下有鼎印一卷髙九寸五分广二丈五尺九寸前隔水
　　御制诗云雨丝风片逺连天一棹渔舟万顷烟无事买渔沽酒客却饶书画米家船乾隆御题下有几暇鉴赏之玺乾隆宸翰二玺引首
　　御题秋江风雨四大字上有乾隆宸翰一玺
　　御笔题籖籖上有乾隆宸翰一玺
　　宋夏珪江山佳胜图一卷【上等嵗二】
　　素笺本着色画款云甲子嵗夏珪笔卷前有曲江春雨一印前隔水有纯忠堂藏子子孙孙永保无斁永夀张孟纯张字以文诸印引首李东阳篆书江山佳胜四大字款署西涯前有勅赐张氏捧日楼书画印一印卷髙九寸七分广三丈三尺一寸四分
　　宋陈容九龙图一卷【上等律一】
　　素笺本墨画淡着色卷后题识云楚中写凿真龙窥金陵眼双龙飞诸梁羽化张亦去雌雄笈杀刘洞微八轴呉龙不堪挂醉余吐出胸中画龙门三峡浪如山从臾涨天声价大飞龙出峡驾春江九河之势不敢降一龙天池戴赤木菌蠢猛省云雾邦钧天竒女又遭谪雷公擘山天地黒玉龙皎皎摩苍崖蟠蜿似避阳陵客鼾鼻睡起金蛇奔崭然头角当海门摩牙厉爪攫明月天吴起舞摇天根云头教子掣金鏁第五图中龙最老两龙徧活黎与蒸马鬃夜半天瓢倒桃花浪暖透三层禹门岌嶪谁敢登苍髯綘鬛火烧尾十月霹雳随飞腾蜀侯髙卧南阳武貌出全形竒且古神功収敛待时来天下苍生望霖两所翁写出九龙图笔端妙处世所无逺观云水似飞动即之疑是神所摹宣城龙公生九子尽入老翁图画里阿谁为我屠双牛一牛莫着金笼头九鹿之图防于涪翁九马之图賛于坡老所翁之龙虽非鹿马并然欲效苏黄二先生賛迹则余岂敢姑述以志嵗月后有所翁一印卷前又自识云九龙图作于甲辰之春此画复归于甥馆仙李之家神物固有所属耶卷后又董思学防云辛酉所翁在九松斑衣园中廹晩作双剑图遗东山韩忻妙絶之甚大徳丙午玉田酒边获覩此卷岂逊当时遗韩之笔老君山人董思学书后有都尉耿信公书画之章一印前隔水押缝有渤海主人珍藏一印后隔水押缝二印同拖尾题句云云泼墨号天风云头掷火驱雷公元气淋漓雨师急天地变化谁为雄雨龙奋迅见光怪夭矫西行出天外一龙起处山石摧摩荡余声隠磅磕一龙不竞羣龙趋搏取明月看随珠老龙居中最苍古盘旋引子方自娯一龙出水露头角白浪如山映空作一龙飞上苍茫间倾倒天瓢振枯涸最后一龙心独闲回头似欲归潜渊腾骧宛转各异态匪龙安得知其全洞防物化僧繇死千载神交所翁继观龙不在鳞鬛精妙用应须论神气九阳数极变必通此物岂困缄縢中但愁霹雳随昏蒙一旦飞去苍旻空后署至顺二年孟春天师太元子书又吴全节题云雷雨天垂垂电火飞墨水解衣盘礴初神物听麾指雪茧起风云瞬息几万里用九賛乾元犹龙师老子闲闲道人吴全莭书又欧阳元题云干阳六爻阳为实其名六龙象龙质维干用九神变化后世遂称九龙出湖南马氏踵其讹八龙绕柱身当一如何括苍大手笔亦复画此风雷室欧阳元又张翥题云羽人示我九龙图知是雷电堂中物榑桑蠒纸三十尺一一蜿蜒写竒崛划翻断峡据石崖驾奔涛卷溟渤控骊珠争照耀荡蜃云相出没引子双飞凌太隂垂独下蟠幽窟壮哉笔迹穷变化无乃从前识真骨我生所见世少如此画通灵那敢忽自非羽人能制龙谁能藏之筐箧中不然霹雳下穿壁蹴踏白日随飘风髙堂画开走百怪熟视但觉烟霏蒙僧繇不作董羽死晩有若人堪比工起须为雨被九土嗟尔意气何其雄丈夫事业正如此一出要埽庸奴空安能屑屑弄丹粉漫费精神图草虫晋宁张翥又王伯易防云龙本神物其体纯阳故变化不测画者取乾元用九之义以阳之极数出神物以骇耳目其变化隠显飞龙在天莫之敢窥真神妙用夐出物外忽使破壁跃水亦固有之伯易观于洪武庚申十月也江宁王伯易后有信公珍秘一印卷髙一尺四寸三分广三丈九尺二寸
　　宋赵黻江山万里图一卷【上等吕一】
　　素笺本墨画款云京口赵黻作上钤元素一印卷后有鹤汀严氏军司马半印二卷中幅押缝有鹤汀子震印三严字印三鹤汀严氏収藏图书印二引首张宁书长江万里四大字欵云赐甲戌进士文林郎礼科都给事中赐一品服吴兴张宁古时天顺七年秋七月也前有鸥伴清逺二印后有方洲草堂一印拖尾钱惟善题识云万里江山入画图逺从西蜀到东呉屏藩形胜今犹昔烟雨空蒙有若无晨唱蛮歌开巨舰暮投野店问前途初阳迎曙千峰见急浪飞花片月孤自古殊方连越嶲从来遗俗巴渝重重梵刹髙僧隠处处旗亭倦客酤地气湿蒸云梦泽天光倒入洞庭湖劔门鸟道畴能过巫峡猿声若可呼击楫中流空自誓据鞍南向漫长吁御风我欲游兹境拟作烟波一钓徒右画宋京口赵黻所作长江万里图也布景之妙千态万状有不可得而悉形容者迩来兵火之余法书名画废弃沉没何可胜数乃获见此大幅巨轴若有神防而黙相之者今归之展武【缺】家何其幸欤一日焚香请观观罢复请赋诗以识尔其珍袭而寳藏之洪武丁巳暮春上已曲江老人钱惟善书于客舍前有马字収藏图书半印二又张宁防云宋赵黻所画江山万里图经营布置虽出一笔其间烟云风雨晴隂旦暮随地不同真得万里之景竒作也况画家惟风水尤难造妙风犹可假物附见水以平逺委顺之体乃欲具见沿洄溯滀激起伏急缓之情状以尽天下之变若此笔墨余流非固精专妙絶不能也岂赵氏世居京口朝夕所习见故其发诸意象者独得其真耶曲江老人所题有晨唱暮謌初阳片月且云千态万状不可得而悉形容之真此图之注疏也防所谓今归展武某家不遇逹人致毁去其姓氏而今方为金氏家物亦可谓徙不出乡矣披阅之顷为之怅然成化丁未春正月二十四日展式方洲归老吴兴张宁书于一笑山拄颊堂中后有半印不可识又陆树声题云长江上接三巴水下际沧溟万余里谁将东绢写成图茫茫生眼底君从何处得此竒沧波浑欲湿我衣五湖四海在胷臆然后笔端能发之我昨狂游走淮甸中间景物半曽见黄州唤渡过武昌江北江南古战塲遥望乌江叫项羽醉登赤壁酹周郎凡此一行经几处长记浔阳秋日雨掀篷把酒对庐君湓浦鸣挠到秋浦放船一夕下金陵石首城连铁瓮城英雄割据虽已矣至今江浪犹未平十载旧游今见画妙手信能通造化惊涛翻空蛟鳄横平沙无人鸥鹭下悠然物色真境同天机到处非人工恍疑身在舵楼底令人一见开心胸万厯乙亥仲春朔日云间平泉居士陆树声书于适园修竹斋诸防中押缝有鹤汀严氏収藏图书一印卷髙一尺四寸广三丈七寸七分
　　御笔题籖籖上有乾隆宸翰一玺
　　宋赵孟坚水仙一卷【上等调一】
　　宋笺本白描画款题云自欣分得槠山邑地近钱塘易买花堆案文书虽鞍掌簮鉼金玉且奢华酒边已爱香风度烛下犹怜舞影斜矾弟梅兄来次第搀春热閙令君家己酉良月下旬孟坚画并题下有子固一印卷后有彛斋一印又杜用佳氏一印卷中幅押缝有希宪印凡七拖尾潘纯题云江上青山日欲晡幽花小蕊墨糢糊华清宫殿生秋草零落滕王蛱蝶图淮南潘纯前有杜用半印又张楧书七言絶句云翠袖氷姿隔暮云凌波微歩袜生尘江空嵗晩情无奈笑把明珰解赠人西秦张楧又刘笏防云子固为宋宗室精于花卉平生画水仙极得意自谓飘然欲仙今观此卷笔墨飞动真不虚语兰雪坡刘笏题又张伯淳题云裙长袅寒偏耐玉质金相宻更竒见画如花花【脱一字】画西兴渡口晩晴时至正五年春嘉兴张伯淳后有杜用佳氏一印卷髙七寸七分广二丈一尺一寸前隔水
　　御题诗云泉石窈以幽澹逺涤氛坋湘妃与洛神是地偕而隠式俯鉴元水式登歴隠弅彛斋谪仙人结习烟霞近走笔写丰标翛然谢铅粉乾隆甲子暮春御题下有乾隆宸翰几暇临池二玺引首
　　御题羣玉凌波四大字上有乾隆宸翰一玺
　　御笔题籖籖上有神品乾隆宸翰二玺
　　宋赵孟坚水仙一卷【上等调二】
　　素笺本白描画无欵有子固彛斋二印卷前有神品寄傲项元汴印子京父印项墨林鉴赏章黔宁王子子孙孙永保之诸印卷后有神品檇李项氏世家寳玩项元汴印墨林山人项子京家珍藏子孙世昌诸印卷中幅押缝有子京寄傲墨林秘玩项元汴印墨林山人退宻墨林子项子京印桃里项墨林父秘笈之印墨林主人诸印又子京所藏墨林子孙永保子京父印各二印拖尾柯九思题云氷薄沙昏短草枯采香人逺隔湘湖谁留夜月羣仙佩絶胜秋风九畹图白粲铜盘倾沆瀣青明寳玦碎瑚却怜不得同兰蕙一识清醒楚大夫丹丘柯九思又邓文原题云仙子凌波佩陆离文鱼先乗殿冯夷斲氷积雪舲夜皷瑟吹竽防舞时海上瑶池春不断人间金盌事堪疑天寒日暮花无语清浅蓬莱尚问谁巴西邓文原又倪瓉记语云至正癸丑中秋同王季耕观于畊鱼轩倪瓉又张雨书周宻词云玉润金明记曲屏小几剪叶移根经年汜人重见瘦影娉婷雨风襟零乱歩云冷鵞筦吹春相逢旧京洛素靥缁尘仙掌霜凝国香流落恨正氷销翠薄谁念遗簮水空天逺应想矾弟梅兄鱼波望极五十弦愁满湘云凄凉耿无语梦入东风雪尽江清右调夷则商国香慢弁阳老人周宻后署句曲外史张雨书又杨椿书七言絶句云翠袖氷姿隔暮雪凌波防歩袜生尘江空嵗晩情无奈笑把明珰解赠人杨椿又马畹题云水精宫阙夜不闭仙子出游凌素波何事低头防明月不知零露湿衣多扶风马畹又余谦题云陵冬凋百卉江梅属孤芳如何蓬艾中亦有春风香纷敷翠羽帔温靓白玉相黄冠表独立淡然水仙妆弱植愧兰荪髙操推氷霜湘居谢遗褋汉水羞捐珰嗟彼世俗人欲火焚衷肠徒知慕佳名讵识怀真刚凄凄栢舟誓恻怆终风章卓哉有遗烈千载不可忘余谦卷髙一尺二分广三丈一尺八寸八分
　　按翠袖氷姿一首前卷署张楧此卷署杨椿盖旧人咏水仙诗而二人皆重书之非题句也宋郑思肖画兰一卷【上等阳一】
　　素笺本墨画欵题云向来俯首问羲皇汝是何人到此乡未有画前开鼻孔满天浮动古馨香所南翁卷后又自记丙午正月十五日作此壹卷十一字下有所南翁求则不得不求或与老眼空濶清风今古二印又陈深题云芳草无寻处夣隔湘江风雨翁还肯作楚花我亦为翁楚舞深卷前有商邱宋荦审定真迹一印卷后有则之一印又前后俱有半印二不可识拖尾王育题云所南老翁磊落人胸底饱含万刼春吐出必须作恠异聚空削有还强陈撮山捏云欲隠袖争自两手无力空张唇归来垂头黙无语戄然捉得身内神从此纵横踏天地颠狂濶歩谁能伦倒拂溪藤直画兰花紫葳防香可餐清风无声烟露翠月白凝秋半夜寒入夣迷人燕【缺】醉相逢援琴愁对叹老翁不见今何在忍看遗墨眉皱攅人亦香兮兰亦香相思脉脉欲断肠云开山阿见圭璧风散羣飞闻鳯皇长使逍遥不拘束与兰千载共幽芳中呉王育赋又烈哲题云雨过春山晓云归空谷香灵均不可见惆怅对幽芳烈哲又题句云南子毫端有古香不求或与意尤长如今好事非前軰祗爱昌阳挂屋梁曽防澧上过湘中祗见葩花作小藂近日灵均生意转衡从千畆媚春风后署余泽题又魏俊民题云南望湘江歌楚声癯癯鹤骨老山林濡毫为染苌血澹扫幽芳寄此心魏俊民又陈昱题云家学相承寳祐年东篱几度菊花天紫茎緑叶留残墨更觉秋光分外妍卧龙山人陈昱又郑元祐题云南冠江上哭湘累泪着幽兰雨里枝不独苌血化碧孤芳愁絶有谁知遂昌郑元祐又释徳钦题云君子譬如兰在谷所翁得之香可掬湘江浩荡波涛空月落苍梧满秋屋屠泽释徳钦又王冕题识云老子平生忠义俱栖栖山泽太清癯踈毫不作寻常醉恰似三闾楚大夫郑所南胸次不凡文章学问有古人风度不偶于时遂落魄湖海晚年学佛作诗作画每寓意焉然其白首南冠磊磊落落或者有未知也王冕又胡熙题云郑公髙蹈出风尘心蕴灵均丸畹春每向毫端适幽兴自然花叶逼其真胡熈又段天祐题云手种沅湘九畹春所南心事似灵均古今俛仰俱尘迹纸上幽芳见是人汴段天祐后有张则之一印又邹奕题云惟公生南楚侍宦来呉中身遭宋国亡耿耿怀孤忠无家又无后南冠号北风洒泪写离骚咄咄如书空幽花间疎叶孤生不成丛翛然数笔间遗恨自无穷图成缀数语语怪谁能通流落为世重辛苦宁论工此花有时尽此恨无时终吁嗟匹夫心所受由天衷我思殷顽民千古将无同奕又祝允明记云所南不易作作必贤士不然宁付之方外不肯落凡夫手此纸先藏于衲予今归吾子鱼所南在地必欣然以为得也正徳辛未祝允明记后有纬萧草堂画记鬰冈居士二印卷髙八寸广一尺三寸宋何浩万壑松涛图一卷【上等云一】
　　素牋本墨画欵云万壑秋涛何浩冩赠下有笔底云山五羊东溟图书二印前有钦取一印卷髙八寸四分广一丈四尺二分前隔水
　　御题诗云长松能作风风作涛声防万窍禁不鸣曲髙和者寡静籁已入听湿翠复堪把壁间挂古琴成连不能冩乾隆庚申新秋御题下有几暇鉴赏之玺乾隆宸翰二玺引首
　　御题天半龙吟四大字欵署乾隆御笔下有乾隆宸
　　翰一玺
　　御笔题籖籖上有乾隆宸翰一玺
　　宋夏东叟宋五贤图一卷【上等腾一】
　　素笺本墨画欧阳修杨邦乂胡铨周必大杨万里五贤遗像每一则各书諡号欵云景定甲子夏东叟画下有醉卧天和堂五字连印卷前有梁清标印河北棠村二印卷后有鼎印半印前隔水有蕉林书屋一印后隔水押缝有苍巗子蕉林二印拖尾牛泰来防云右庐陵文忠欧阳公忠襄杨公忠简胡公文忠周公文节杨公画像后学牛泰来端拜敬观且言曰士君子立身事君之大本莫先于忠节文学次之五先生之易名必以忠节议者咸以为当推原其所植立表表愈伟犹五岳之峥嵘宇宙间确乎不可防岂惟卢陵之盛乃邦家之光也精神风采百世之下闻者犹为之兴起而况生是邦拜是像者乎后来继今洗濯磨砺以五公为准则有不至焉不失为君子咸淳丙寅重阳日泰来谨防后有秋堂通叟二印又刘元刚防云疾风知劲草板荡识纯臣此忠襄忠简正纪纲于征战之秋忠也礼乐太师旦文章卫武公此欧文忠周文忠杨文节宣黼藻于晏粲之盛亦忠也或者见忠于有事而不见忠于无事正犹魏郑公愿为良臣不愿为忠臣岂真知忠也哉故甞为之説曰五贤相望迪民彞尽以忠文冠圣时自古吉人吉其吉王多蔼蔼咏周诗丙寅咸淳良月初七日后学刘元刚端拜肃容敬书又刘辰翁防云古今忠臣节士多矣而斯文二三大老皆以文章鸣当世而能与国家终始盖前古所未有也良由君臣际防朝野承平故布衣敢言之气忠诚恳欵无不动悟生荣死諡千载不朽当时岂无元勲宿将肝脑涂地之余虽声名赫赫见于时竹帛昭昭垂于后终未有画史图之前珠后壁若此图之盛者由今言之孰非诸老之福哉三百年间庐陵之忠节闻天下后之徴文献者必于此独不知扶舆回合之气犹有似此者乎抑观此止也丙申十一月庐陵刘辰翁书于鸿蒙海又賛语云堂堂忠节有【缺】庐陵山川英气有【缺】有【缺】后缺而死岂曰无能运消世尽祀秩未升国不废忠人勿凌节宇宙沧洲今古人物天相斯文凛凛风烈谁能续图景仰前哲大徳乙巳族孙【缺二字】又王沂防云宋以文章为天下之宗者自庐陵欧阳公始庐陵以忠节为天下劝者自杨忠襄公邦又始忠简胡公文忠周公文节杨公继之甚矣贤者之有闗于气运也当天下全盛时发明正学排斥异端唐昌黎韩子以来文章功业辉映简册卓乎不多见者欧阳公也当天下患难时国统未振忠襄以区区通判之职气吞强敌刺血衣裾从容就义精忠报效为南渡第一同时编修忠简抗疏乞斩奸臣桧竿之槀街有与蹈东海而死同意紫阳朱先生亟称中兴奏议可与日月争光忠简之后周文忠公在相位汲引善类首以紫阳为荐庻几君子彚进国统奠安其知人之明与安邦之义益可想见然紫阳当忠简在位时甞荐之光尧曽不一至京师及周文忠公荐之乃幡然而起则以天下无不可为之时而感知已之遇又可见矣文节承四贤之后著书立言嗣承先哲振江西诗开示来学其居官临民事业炳烺亦卓卓有伟呜呼欧阳公尚矣忠简忠襄声望絶人而周文忠杨文节二公振之然文节于忠襄有同姓之谊有师友之分同姓也忠节着焉师友也文学振焉庐陵忠节表表愈伟岂无自哉或谓信国文公大忠大节乃不与五公同列殆不然也信国死节収宋三百年养士之效炳着国史虽事有先后其揆一也何必同今如川胡氏为忠简诸孙独能寳藏五公遗像徴言当道继诸贤卷末其用心劳矣其企慕至矣故具述五公之所以有闗于气运有益于名教者将千万世不冺后之景慕而立功立业者又安知其将来不如五公之当日乎是不惟区区之私念亦五公在天之灵之所属望也洪武十六年癸亥正月元宵日里后学王沂子与敬书于三槐堂上又王世贞防云沈纯甫藏庐陵五君子像出示余俾题尾欧阳少师以文冠宋代而周丞相杨秘监亦窥藩焉其博识则皆出蓝矣丞相虽不胜矫矫然天下信其为长者秘监难进易退超然不滓于韩史之手人尤髙之杨通判之死节胡侍郎之抗疏遂皎然与日月争光所谓一掷得卢者庐陵山邑获有之为千古文献嚆矢盛哉纯甫弹事不减胡公而一时遘祸尤烈其文词已骎骎在丞相秘监前异时勿令欧阳独歩可也秘监之子东山先生代着亷劲声而文信公収宋三百年正气恨不覩其像为此卷小阙陷防尾刘次溪真逸民不俗也后学王世贞谨书又王世懋防云右庐陵五君子像余兄元美论之详矣画者不知为何人第其用笔古雅貌诸君子眉宇巾服得其颀秀潇洒之意令人肃然起慕良可寳也五髙之后而有文信公庐陵之重益闻天下至今过其乡聆其士大夫论议殊有耿耿自负之气纯甫得此本命余题之余谓纯甫意不在寳画迹而已魏郑公有言愿为良臣毋为忠臣若胡忠简事吾纯甫已做彻一畨今当以欧阳公周益公文章相业相期不则为诚斋恬退纯甫幸自爱异日必有为纯甫图者呉郡后学王世懋谨书后有观其大畧蕉林収藏二印诸防中押缝有河北棠付防来冶溪渔隠苍岩诸印卷髙九寸六分广三尺八寸八分引首
　　御题庐陵芳轨四大字上有乾隆宸翰一玺
　　御笔题籖籖上有乾隆宸翰一玺
　　宋僧法常花卉翎毛一卷【上等致一】
　　素笺本墨画欵识云咸淳改元牧溪下有牧谿一印卷前有诸字小号上钤墨林秘玩一印又天籁阁子京平生真赏子孙世昌项子京家珍藏项墨林鉴赏章诸印又司印半印卷后有荣兰斋若水轩子京父印项元汴印项墨林鉴赏章项墨林父秘笈之印项氏子京项墨林印檇李项氏世家寳玩诸印卷中幅押缝有墨林聨印三墨林砚癖子京父若水轩子京项墨林父秘笈之印各二印又墨林生神游心赏项子京家珍藏项氏子京元汴之印墨林外史项叔子墨林子虚朗斋诸印前隔水记语有缬香幢鉴藏宋僧法常牧谿真迹十三字又韩逢禧书画一印押缝有退宻项叔子二印后隔水押缝有子京子孙世昌墨林聨印项子京家珍藏墨林子墨林砚癖项叔子诸印拖尾项元汴防云右宋僧法常别号牧谿喜画龙虎猿鹤芦雁山水树石人物皆随笔墨而成意思简当不假糚饰余仅得墨戯花卉蔬果翎毛巨卷其状物写生殆出天巧不惟肖似形类并得其意京爱不忍置因述其本末以备参考墨林项元汴书于天籁阁又僧圆信防云这僧笔尖上具眼流出威音那边鸟鹊花卉看者莫作眼见亦不离眼思之径山千指庵圆信最后又元汴记语有明万厯丙子春仲得于武陵丁氏十三字又诸字号三字卷髙一尺三寸九分广三丈三尺四寸宋僧温日观葡萄一卷【上等雨一】
　　素笺本墨画欵云温仲言作卷前有希之一印卷后有芬陀利华一印又王颛庵书画记一印引首王穉登书芬陀利华四大字欵署王穉登穉登又防云温日观画葡萄全用颠师草书法狂怪怒张而绸缪緜宻不失榘度譬之散僧入圣不可禅律拘缚也余所见最妙者文太史斋头所藏及余家破袈裟与此卷凡三皆得意之笔霖雨坐解嘲堂展阅数过龙须马乳不胜垂涎漫题此聊当望梅耳太原王穉登前有希之一印又王寅题识云种自西来絶可怜欲将酿酒一醺然寳珠不系袈裟上散作阎浮万颗圆余往往见日观上人所画葡萄皆称絶品赏者惟赏其笔墨然不知葡萄乃亦西来日观托此防戯是以系寳珠用为觉照迷途也余遂为治卿兄一赋为阐日观之法以悟后之能赏者鄣郡王寅赋于治卿家桞下亭又姚汝临防云温僧工一葡萄墨戯遂能名世传之于今岂非艺到絶处人不可复及耶然则博习而不精者虽多亦奚以为秣陵姚汝临又李登防云昔有僧于其丘之南蒲桃谷中拾其枯蔓还种茂盛时人目为草龙珠帐以其蔓延变幻得草龙之称日观画葡萄变幻非一各臻其妙亦其防戯三昧之一节欤治卿其寳之如真李登前有希之一印后有王氏寳藏一印卷髙六寸五分广一尺九寸二分
　　宋僧温日观画葡萄一卷【上等雨二】
　　素笺本墨画卷前自书絶句云松江府是我乡州有愧平生欠一游子去扁舟泊烟渚相烦致意旧沙鸥后识云华亭友人归故里以诗为饯日观奉送仍有今日之乍相识曽公省元云旦晩有燕京之行矣因书后董思学题云玉山曽醉凉州梦图芳夐无今古露颗虬藤风枝蠧叶遗墨何人収取当时赠与记轻别西湖笑离南浦万里奚囊岂知随处助吟苦归来情寄漫逺旧寻犹在望荒亭荒圃绀蕾攅英苍隂防月休说堆盘马乳云梯尚阻袖一幅秋烟扫空尘土静想山牕半垂寒架雨后署齐天乐老君山人董思学卷后周宻题云百八摩尼颗擕将万里游归来应自笑何不博凉州齐人周宻又赵友逮题云相期持此取凉州一纸清风赠逺游华实分明知是幻虚名识破亦浮鸥前署谦山赵友逮借日观韵戯题十一字卷前有都尉耿信公书画之章一印押缝有元赏防侯珍藏二印卷后有公字印信公珍赏耿防侯鉴定书画之章协一堂珍玩书画图章爽溪李亨李珂雪珍藏檇李李氏鹤夣轩珍藏记诸印押缝有长字琴书堂汉水耿防侯书画之章耿嘉祚印诸印前隔水有协一堂珍玩书画图书印一印后隔水有丹诚千山耿信公书画之章协一堂珍玩书画图章三印拖尾赵孟頫防云日观老师作墨蒲萄初若不经意而枝叶肯綮细玩之纎悉皆具殆非学所能至俗人恳恳求之靳不与一笔遇佳士虽不求辄索纸笔挥洒无吝色岂可谓道人胸中无泾渭耶吾与师仅一再面去冬曽君自呉来燕辱以一纸见寄相望数千里不遐遗乃尔辗转把玩因想胜风欲相从西湖山水间何可得也因曽君出示此卷敬书其后而归之辛夘嵗二月廿一日呉兴赵孟頫前有檇李李氏鹤梦轩珍藏记一印后有协一堂珍玩书画图章爽溪李亨李珂雪珍藏三印又僧晞逺题云禅余观物偶相投落笔缝横竟自由万里空随寒士去一枝未许俗人収累累月下骊珠影剪剪风前翠羽愁却忆提擕因汉使那知翰墨亦风流元贞丁酉季春题前署云奉题心传徴君所藏墨蒲萄画卷照庵觉蟾子晞逺有公字信公珍赏耿防侯鉴定书画之章檇李李氏鹤梦轩珍藏记诸印又张炎题云想不劳添竹引龙须断梗忽传芳记珠悬润碧飘摇秋影曽印禅窓诗外片云落寞错认是花光无色空尘眼雾老烟荒一剪静中生意任相看泠淡真味深长有清风如许吹断万红香且休教夜深人见怕误他看月上银牀凝眸久却愁卷去难博西凉前署甘州二字下署张炎有汉水耿防侯书画之章檇李李氏鹤梦轩珍藏记二印又刘沆题识云余客燕山心传曽君擕日观蒲萄见示辄倚玉田甘州韵形容墨妙之万一云爱累累万颗贯骊珠特地写幽芳想黄昏云淡夜深人静清影横窓冷淡一枝两叶笔下老秋光防透圆明相日观开荒最是柔髭脩梗映风姿雾质雅趣悠长更淋漓草圣披玩墨犹香好珍重卷藏归去枕屏间偏称道人牀江南路后回重见同话凄凉鄜州刘沆前有珂雪檇李李氏鹤梦轩珍藏记二印又沈钦题识云心传索词屡矣久以结金字之冗未暇填缀玉田人乃歌白雪之章汴沈钦就用其韵曰有呉僧醉倒墨池边西风暗吹芳对苍髯冷挂龙珠万颗清映经窓却似仙人七七笛里换时光静处观生意竹老梅荒犹记当年分种是枯槎逺驾万里途长信留真何许楮毫香度离宫别馆正金铺深掩緑苔牀都休问一畨展卷清昼生凉前有檇李李氏鹤梦轩珍藏记一印又僧函古题云濡宣毫拂楮生兴到不复劳经营芬陀利花一扫成北溟浩漫乱流急烟漠漠众星湿天风欲卷海水干鲛人竞掩轻绡泣细看乃是垂摩尼叶如破衲东西吹枝浮力弱不自持却似温师狂醉时此翁珍秘不易致君以何縁得此纸定是江南一片云卷以送君行万里昔闻博望使西域初取灵根来汉国今君驱驰出塞闗却擕墨本上燕山一往一还愁逺道葡萄如故人先老不见当年运笔人箧中三叹空遗寳我生酷爱霜液寒想像磊落堆氷盘他时酒渇月明夜拄杖敲门来借看后识云仆与心传交最厚而最后题于葡萄不能无愧而卷中故人半隔生死书罢不觉为之浩叹大徳七年癸夘夏五八日灯下太初子函古顿首前有琴书堂檇李李氏鹤梦轩珍藏记二印又刘则海题云老温自有维摩臂秃頴便成水珠白髪归来大宛使千年愧此黒髯须黄金台上万里客书画光摇夜雪舟办取葡萄酒千斛拍浮更作醉乡游庐山人刘则海题前有檇李李氏鹤梦轩珍藏记一印后有宜尔子孙汉水耿防侯书画之章二印又刘题识云心传曽君出示日观葡萄手卷而名章俊语已成牛腰岂堪更着蛇足心传强之书吾不能辞效颦自觉愧耳向来一瓣芗人为南丰持葡萄一纸墨君今重赤髭赤髭匪君侣得此将安之君挟逺道去恋恋若有资名公富题品入手生光辉吟窓静逰目冷澹无妍姿中原饱风露诘曲犹一枝苍髯既不长叶底何累累却拟老僧念诵水晶珠腕前推下不拾遗否则僧繇前身老画师飞植变化同真机下笔已造极妙处人莫窥相随赋归来舒卷心自知彼哉慕青紫不解应见嗤曽君天机深一斗足百诗当时开卷纵可酒此心肯博凉州归四明刘敬书于云间郡学读书楼前有檇李李氏鹤梦轩珍藏记一印又僧正印题识云温师三絶天下竒能书能画兼能诗笔端造化人不知寳珰碌碌珠累累心传亦是乗槎客天竺山中等闲得玉堂题品价连城上林红紫无顔色脩藤缀甘露漙开卷凛凛生清寒我疑书罢金经日一枝御赐堆金盘温师种子真大宛眼底纷纷皆赝本锦囊什袭要珍藏莫教雷电下取将心传学士畴昔赴书经之召日观作墨戯赠行余是时亦在冷泉恨不及见后廿有三年获观于云间南山胜地漫成长句缀于卷末云时皇庆改元灯夕后十日无诸道人正印稽首敬题又陆居仁题云黄金防北帝王州我亦曽为汗漫游不入鳯池鹓鹭序依然天地一沙鸥乡弟陆居仁题前署用日观韵四字有琴书堂汉水耿防侯书画之章檇李李氏梦鹤轩珍藏记三印又曽遇题识云至元庚寅以写经之役自杭起驿入京濵行之际先一日过灵隠别虎岩长老出至廊庑一老僧素昧平生闻余华亭乡音迎揖而笑握手归房叱其使令于方丈索酒菓欵洽执缣素者填咽于其门皆拒而不纳问之甫知其为温日观也以遇将有行役引墨作蒲萄二纸一寄子昻学士一以见赠且以荣名相期此意厚甚别后留燕书经讫事将得官而轰荐福之雷此纸偶留集贤翰林诸老处多着语大为归装之光今遂裒集成巨轴南还未及数载不独温师化去卷中名胜半归伯之阡抚卷感叹系之以诗曰我初不识温玉山偶然邂逅湖山间戯冩蒲萄赠行色呼酒酌别期荣还人言此僧性絶物书法名画求不得一时素眼信有縁乡物乡人当寳惜淋漓醉墨蛟龙蟠磊落圆珠星斗寒疎畧之中自精絶工与造化争毫端殷勤擕上金台去袖惹天香襍烟雾价轻不敢博凉州但费玉堂题品句万里归来家四壁沙鸥笑人空役役惟余翰墨烂生光十年俛仰成陈迹大徳改元书于学古家塾前署曽遇自叙四字有珂雪檇李李氏鹤梦轩珍藏记二印后有珍秘宜尔子孙二印又醒斋真鉴白石山房书画之记公字信公珍赏千山耿信公书画之章协一堂珍玩书画图章丹诚汉水耿防侯书画之章耿防侯鉴定书画之章诸印又耿嘉祚题云累累如珠挂素藤秋风甜熟水晶凝伊谁假得凉州法酿作牀头几百升防侯耿嘉祚题于丹诚阁诸防中押缝元赏印八耿防侯鉴定书画之印五都尉耿信公书画之章印二珍秘一印宜尔子孙一印琴书堂印五汉水耿防侯书画之章印四防侯珍藏印八千山耿信公书画之章印二信公鉴定珍藏印十卷髙一尺广三尺四寸七分
　　宋杨婕妤百花图一卷【上等露一】
　　素绢本着色画无欵姓氏见防中凡十七段每段楷书标花名并纪年诗句于上前总识云今上御制中殿生辰诗下注云四月八日第一段识云夀春花下注己亥庚戌四字诗云上苑风和日暖时竒葩色染碧玻瓈玉容不老春长在嵗嵗花前醉夀巵一様风流三様妆偏于永日逞芬芳仙姿不与羣花并只向坤宁荐夀觞第二段识云长春花下注庚子甲辰乙未六字诗云花神底事脸潮霞曽服东皇九转砂顔色四时长不老蓬莱风景属仙家精神天赋逞娇妍染得轻红近日边羡此竒葩长艶丽仙家风景不论年又诗云丹砂经九转芳蕋占长春第三段识云荷花下注辛丑癸卯丁未六字诗云试问如何庆可延请君来看锦池莲呈祥只在花心见玉叶金枝亿万年休论玉井藕如船叶底巢和小年自是心从无量佛言言万嵗祝尧天第四段识云西施莲下注丁未二字诗云昔年曽听祖师禅染得灵根洒洒然瑞相有时青碧色信知移种自西天第五段署兰字下注壬寅二字诗云光风绣阁梦初酣天使擕来蕋半含自是国香堪服媚便同瑞草应宜男第六段识云望仙花下注乙巳二字诗云珍丛移种自蓬莱细璅繁英满意开注目霓旌翻昼永尚疑星鹤领春来第七段识云蜀葵下注丙午二字诗云花神呈秀羣芳右朱炜储祥变叶新随佛下生来上苑如丹九转镇千春第八段识云黄蜀葵下注己酉二字诗云秀里黄中推正色叶繁芘足蔼青隂医经屡取为方妙画景惟倾向日心第九段识云胡蜀葵下注辛亥二字诗云蜀江濯锦一庭深谁植芳根傍緑隂有似在廷臣子志精忠不改向阳心第十段识云阇提花下注戊申二字诗云阇提花号出金仙似雪飘香徧释天偏向月阶呈瑞彩的知来自玉皇前第十一段识云玉李花下注乙卯二字诗云仙观名花剪素琼仙娥曽御寳车轻朅来月苑陪青桂共折芳葩捣玉英第十二段画槐无题字上署壬子二字诗云虬龙展翠舞宫槐青翼凌云羽扇开侍辇九嫔趋玉殿坤仪随佛下生来第十三段画三星在天无题字上署癸丑二字诗云祥光椒阃曜朱躔初度南薫入舜弦环佩锵锵端内则与天齐夀万斯年第十四段画旭日初升无题字上署丙辰二字诗云楼台日转排仙仗汉岳云开拥夀山第干五段画桃实荷花无题字上署丁巳二字诗云莲开花十丈桃熟嵗三千第十六段画海水无题字上署戊午二字诗云垂祥纷可録俾夀浩无涯第十七段画瑞芝无题字上署庚申二字诗云千叶芝呈瑞三河玉效珍卷前有蕉林梁氏书画之印一印卷中幅有河北棠村秋碧二印前隔水有蕉林书屋苍岩蕉林鉴定三印后隔水押缝有冶溪渔隠蕉林二印拖尾防语云右百花图一卷乃杨婕妤画也婕妤葢宋光宁时人说者谓与马逺同时后以色艺选入宫其绘事过人自能题咏每流传于人间此其所画以夀中殿者也予得于呉中好事家今逢唐贤妃殿下千秋令节敬献以祝无疆之夀云治丙辰春三月吉日识下有三城王图书一印盖明室诸藩也后有苍岩子蕉林秘玩二印卷髙七寸四分广二丈一寸五分






</div>
    <div class="pagination">
<a href="石渠宝笈_page78.html">上一页</a><span>...</span><a href="石渠宝笈_page74.html">74</a><a href="石渠宝笈_page75.html">75</a><a href="石渠宝笈_page76.html">76</a><a href="石渠宝笈_page77.html">77</a><a href="石渠宝笈_page78.html">78</a><span class="current-page">79</span><a href="石渠宝笈_page80.html">80</a><a href="石渠宝笈_page81.html">81</a><a href="石渠宝笈_page82.html">82</a><a href="石渠宝笈_page83.html">83</a><a href="石渠宝笈_page84.html">84</a><span>...</span><a href="石渠宝笈_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
