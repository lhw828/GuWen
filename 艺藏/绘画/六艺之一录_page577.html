<!DOCTYPE html>
<html>
<head>
    <meta charset="UTF-8">
    <title>六艺之一录 - 第 577 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 577 页/共 664 页</h1>
    <div class="content">　　康僖公性嗜书善行草今刑部壁有其书识者谓似山谷【昆山人物传】　周贞庵同年燕集诗帖行楷书【式古堂书画彚考】
　　周用
　　周用字行之号白川吴江人治壬戌进士拜行人司行人孝宗时为吏部尚书赠太子太保谥恭肃【世经堂集】
　　公喜为诗动盈卷帙书法俊逸【静志居诗话】
　　刘节
　　刘节字介夫世称梅冈先生大庾人治乙丑进士嘉靖十一年为刑部右侍郎【列卿纪】　刘节书仿顔鲁公【书史防要】
　　湛若水
　　湛若水字元明初名露字民泽避祖讳改今名居广之増城甘泉都学者称甘泉先生从游陈白沙以斯文属之治乙丑进士选庶吉士授编修嘉靖中为兵部尚书【洪垣甘泉先生墓志铭】
　　若水仿陈白沙天然不及也惟署笔差有骨【书史防要】
　　魏校
　　魏校字子才号庄渠昆山人治乙丑进士世庙初以太常少卿监国子祭酒谥恭简着六书精蕴【分省人物考】
　　太常卿庄渠魏公尝着六书精蕴因古文以正小篆之伪又参大篆及择小篆之可者以补古文之阙【陆垹篑斋文集】
　　顾应祥
　　顾应祥初名梦麟字惟贤长洲人家吴兴举进士授饶州府推官累迁南京刑部尚书赠太子少保诗似白少傅书似赵吴兴【弇州山人槀】
　　陆深
　　陆深字子渊号俨山华亭人治乙丑举进士改庶吉士授编修嘉靖中为詹事致仕赠礼部侍郎諡文书法妙逼钟王比于赵松雪而遒劲过之【夏言桂洲文集】唐锦俨山陆公行状云国初吾松多以书学名天下久已絶响公近奋起遂凌蹵前人而处其上张电以书学际遇实出公所指授识者谓公赵文敏后一人非谀词也【龙江集】
　　陆文自言吾与吴兴同师北海海内人以吾为取法于赵是意不安于赵也究论其风力实出吴兴之上【莫廷韩集】
　　陆宫詹以书名家虽率尔作应酬字俱不茍且曰即此便是学字何得放过【董其昌画禅室随笔】
　　陆深真草行书如铁画银钩遒劲有法颉颃北海而伯仲子昻一代之名笔【云间志略】
　　陆子渊白鴈诗卷行书　陆文夜宴诗帖草书陆俨山望夫石乐府帖行书　陆子渊书南山野倡记　陆文藏书目序楷书　陆俨山吊刘生赋楷书【式古堂书画彚攷】
　　陆俨山书
　　陆文公俨山先生书法雅宗赵松雪晩镕李北海西晋风格宛然具存足传不朽人言先生平居虽尺简裁答必精铅椠必工结搆即于所甚昵者造次应之不废也其用力葢勤如是今观东滨朱君所藏诸帖信哉而秦君鸿胪后沙东滨壻也寔彚缉成卷以备珍赏则公虽往而神标辉映已在二君氷玉间矣【崇兰馆集】
　　陆子渊白鴈诗卷
　　文公尝云我与松雪翁同参李北海其自负如此然实从吾乡沈学士得来故梁叔宝之与先世墨迹并藏不作野鹜视也若白鴈诸诗气骨髙迈变化感怆直可平抗海叟矣陈继儒题
　　邵锐
　　邵锐仁和人正德戊辰进士改庶吉士授编修嘉靖十一年为太仆寺卿諡康僖【列卿纪】
　　王世贞国朝名贤遗墨有邵锐书【弇州续槀】
　　周金
　　周金字子庚号约庵武进人徙南京正德戊辰进士擢给事中嘉靖时为南京户部尚书善字书有晋人风骨赠太保諡襄敏【唐顺之荆川文集】
　　许成名
　　许成名字思仁聊城人正德辛未进士选庶吉士授编修嘉靖初为礼部左侍郎书初学逸少已沉酣吴兴小变之遒逸飞动甚为海内鉴赏【分省人物考】
　　成名作真行笔颇简劲然结搆踈而丑【书史防要】
　　韩玉
　　韩玉字廷瑞通许人举于乡拜郯城知县弃官归称寄傲子嗜古诗竒字嘉靖二年七十嵗矣尚作蝇头楷字即片字未见一画茍也【李梦阳空同集】
　　徐江山
　　徐江山字六桥钱唐人正德辛未进士官尚宝卿工真草法世宗爱其书御制诗文必命江山书之【杭州府志】
　　许宗鲁
　　许宗鲁字伯诚咸宁人正德丁丑进士选庶吉士嘉靖中为右佥都御史终太常少卿以善书名海内【王庭咸宁县志】
　　宗鲁书有圣教遗意【书史防要】
　　徐献忠
　　徐献忠字伯臣号长谷华亭人嘉靖乙酉举于乡知奉化县谢政归葺旧庐治梅圃读书其中真草书法苏赵【松江志】
　　伯臣本非当家用笔圉圉而时吐钟意【王世贞三吴楷法跋】徐伯臣与子元札　徐长谷五言律诗帖行楷书【式古堂书画彚攷】
　　张文宪
　　张文宪字廷鉴殳山人流寓桐乡七嵗工八法孝宗召试乾坤二大字称防令读书翰林院嘉靖癸未举进士终工部尚书【桐郷志】
　　丰坊
　　丰坊字人叔号南禺外史鄞人为人逸出法纪外而书学极博五体并能诸家自魏晋以及国朝靡不兼通规矩尽从手出葢工于执笔者也以故其书大有腕力特神韵稍不足【詹氏小辨】　列朝诗集云字存礼改名道生字人翁嘉靖二年进士除礼部主事
　　丰考功晩痹而趺株连臂于书不无少妨【徐文长集】坊家藏古碑刻甚富临摹乱真为人撰定法书以真易赝不可穷诘【鄞县志】
　　坊草书自晋唐而来无今人一笔态度惟喜用枯笔乏风韵耳【书史会要】
　　丰道生临续书谱并识帖行楷书　丰南禺临养生论并题行草书　丰西农咏史并登瑞石山诗帖行书【式古堂书画彚考】
　　丰人翁书卷
　　昔王逸少人品为书法所掩天下知其书不能尽知其人丰人翁实有笔人望不副天下恶其人并废其书非也今观诸帖虽多老年頽笔然时出入二王兼存米颠风致玉山程孟孺最善钟顔二家书故特宝存此老遗笔亦宋人不废京卞书意【王奉常集】
　　丰吏部论书真迹
　　本朝知书者推丰吏部而吴人往往短之四明李生子初出此帖相示楷篆八分行凡四体大都论书法及举魏晋人名墨而未终者然其议论刻核非精其技者不能也余笔札最拙亦愿以暇日临摹古人而未及安能窥丰先生藩篱哉姑跋数语以塞子初之请【冯梦祯快雪堂集】
　　徐兰
　　徐兰字芳逺号南塘其先余姚人后徙鄞为郡诸生累举不第遂潜心书法正书师钟繇宣示帖行草师王献之授衣天宝节过鵞还等帖皆淳古遒劲度越流俗尤精六书考究画正其讹谬作古文竒字得边鲁生笔法八分初法蔡邕淳于长碑不失矩度而晩年参以己意时人谓其书与程南云并驰逺近求者无虚日兰亦髙自矜负间有挟势位使舆隶致之辄白眼叱去曰吾岂祗役者耶人以是益重之【张时彻宁波志】
　　徐兰与丰坊同时好作字不师汉人而师宋庐陵朱恊极苏学尝有恊极所书敬斋箴石刻字画无法俗恶可厌后之人乃有好之如徐氏者亦其所遭然也【金薤琳琅】
　　苏若川
　　苏若川字君楫休宁人受笔法于文待诏及南禺外史其书得外史为多径寸草书临二王清洒可爱【詹氏小辨】
　　冯世雍
　　冯世雍字和一字三石江夏人嘉靖癸未进士博学工书及诗古文辞由吏部郎中出为杭州知府调徽州【湖广通志】
　　王慎中
　　王慎中字道思号南江更号遵岩【晋江人】嘉靖丙戌进士授户部主事为古文词与唐顺之陈束辈号八才子仕至河南参政【闽书】
　　慎中行草亦遒逸而不谙八法未脱尘气【书史防要】
　　马呈道
　　马呈道号南江嘉靖二年贡士四体俱工极有书学【金陵事】
　　杨仪
　　杨仪字梦羽常熟人嘉靖五年进士授工部主事以山东按察副使移疾归购万卷楼多聚宋元旧本名人墨迹鼎彛古器之属江左推为博雅【常熟志】
　　王世贞国朝名贤遗墨有杨仪书【弇州续槀】
　　袁褧
　　袁褧字尚之吴县人晚耕谢湖之上因以自号博学善属文尤长于诗书法入米元章之室【苏州志】
　　袁袠
　　袁袠字永之号胥台褧弟举进士选庶吉士左官刑部主事改兵部论戍湖州袠工文章精笔札而湖当山水间讽诵著述传远近虽在戍而名益重起南武部主事迁广西提学佥事【杨循吉吴中往哲记】
　　永之诗名噪一时无能举其书者而书却有风态可赏【弇州续槀】
　　袁尊尼
　　袁尊尼字鲁望袠子文待诏引为忘年交性善书书亦在能品嘉靖乙丑成进士授刑部主事至山东提学副使【吴县志】
　　顾闻
　　顾闻字行之吴县人举嘉靖戊子乡试上公车辄不利寄傲诗歌号九山人【苏州志】
　　闻才华伟丽铺序丰长至于染翰人并称美【岳岱今雨瑶华】
　　罗洪先
　　罗洪先字达夫吉水人嘉靖八年进士廷试第一人授修撰进左春坊赞善罢黜家居闭关习学求端性命有时能前知事赠光禄少卿諡文恭【吉水县志】
　　洪先书颇秀润出圣母帖而丰肉少骨秾媚有之苍老不足【书史防要】
　　唐顺之
　　唐顺之字应德一字义修武义人嘉靖己丑防试第一人授兵部武选主事改翰林院编修用胡宗宪荐超拜佥都御史廵抚淮扬諡襄文【武义县志】
　　顺之书王明斋卷云明斋以古文书六十四卦名遗余而索余为之草书旧诗于册用以相报草书出东汉芝象以后昌黎氏鄙之以为俗书逞姿媚者也君惠我以科斗颉氏太古之书而余乃报之以效近俗姿媚之书其不相称甚矣【荆川文集】
　　王电
　　王电字明斋昆山人博学励行尝取古文诸书正小篆之谬名曰同文备考【罗念庵集】
　　王明斋精史颉氏之学尝以古文书六十四卦名以还科斗之旧【荆川文集】
　　沈恺
　　沈恺字舜臣别号鳯峰华亭人嘉靖己丑进士授刑部主事穆宗时以太仆少卿致仕书仿张颠有龙蛇飞动之势【松江志】
　　吴子孝
　　吴子孝字纯叔别号海峰晩更号龙峰长洲人嘉靖己丑进士选为翰林庶吉士出为湖广右参议字学虞欧稍变戈法【皇甫汸司勲集】
　　王问
　　王问字子学者称为仲山先生常之无锡人嘉靖壬辰进士授户部主事厯车驾郎中擢广东按察佥事行至桐江徘徊不欲去赋诗十二章投劾而归筑亭于湖滨宝界山焚香读易兴至则为诗文或行草书数纸用自娱说人称其书类米芾又类黄涪翁【王锡爵文肃公集】
　　问有髙名作行草及署书无所师承而风骨遒劲渴笔纵体往往与醉翁亭记法同【书史防要】
　　王子墨刻
　　赋中有苏长公前后赤壁余尝谓如文中之有漆园书中之有飞白画中之有董巨要不可用湘累蜀赘捃摭诘曲例之今王子先生乃能纵笔以飞白冩其辞遒逸劲迅神采飞动真可谓两合矣余家藏陈道复书后赤壁赋其坚伟庶几并驾然飞而不白终当譲先生一头地也【弇州续槀】
　　王先生登武楼清晖楼歌起颔两韵全是青莲家法中颇出入唐人然雄逸爽劲诵之如食哀家梨快不可言若行草则多渴笔神采飞动令人思颠旭醉素先生之子汝明搨石斋中以寓墙之思仆谓曷不龛之楼壁与西湖对当雨髙云起雷电轰掣时方知此歌与此书之妙【同上】
　　王子先生手书玉芝翁歌其八法絶得坡仙三昧若吴原博先生为之风骨虽有余神观似不足品故当在先生下也诗歌婉润飘逸寘之坡集中惟烟江叠嶂赠画御容师二歌可具宾主余俱避舍呜呼先生往矣所谓仙而谪者非邪【仝上】
　　陈嵦
　　陈嵦字山甫别号宅平又称紫微居士嘉靖壬辰进士官至湖广右参政诗文尔雅书法亦精尝为人跋智永千文后江陵闻而欲得之或持赝帖求跋垲曰昔人谓孔先不识进退字张禹不识刚正字许敬宗不识忠孝字栁宗元不识节义字今江陵兼之宁识我字邪竟不为跋【陈有年忠介公集】
</div>
    <div class="pagination">
<a href="六艺之一录_page576.html">上一页</a><span>...</span><a href="六艺之一录_page572.html">572</a><a href="六艺之一录_page573.html">573</a><a href="六艺之一录_page574.html">574</a><a href="六艺之一录_page575.html">575</a><a href="六艺之一录_page576.html">576</a><span class="current-page">577</span><a href="六艺之一录_page578.html">578</a><a href="六艺之一录_page579.html">579</a><a href="六艺之一录_page580.html">580</a><a href="六艺之一录_page581.html">581</a><a href="六艺之一录_page582.html">582</a><span>...</span><a href="六艺之一录_page578.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
