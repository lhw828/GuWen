<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 54 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 54 页/共 231 页</h1>
    <div class="content">　　说顿首上启区区叙慰已具右疏即日凝凛不审孝履何似未由一造庐次惟冀节抑哀苦以承家世寄托之重不胜至望谨奉启不宣说顿首上启大孝宣教苫次张九成
　　张子韶宫祠帖【行书纸本】
　　九成再拜闻宫祠已满且复有疮疡之苦计今已安平三八哥得书四一哥遂有一男子可喜可喜想见其室中亦自此无事矣诸令弟读书不辍尤用慰怿范兰止以武举得官不闻其能文也去歳能赋者乃向来对门居程逖耳范亦可往来一见自知其人矣九成再拜张横浦书黄庭经【小楷书原文不录】
　　外录
　　书画舫云张九成小字黄庭经全法逸少
　　朱敦儒
　　朱希真别后尘劳帖【行草书纸本】
　　敦儒再拜别后尘劳都不果寓书亦寂不寄声第勤尚想比日想诸况安适向者李西台书久尘文府乞付示久不见此书日夜梦想告宻封付此兵囘也必不以煎廹为罪媿悚媿悚偶作书多不能覼缕何日得相从于黄岗怀玉间临书神驰敦儒再拜
　　张　纲
　　张彦正乞授封号帖【行楷书纸本】
　　纲比以小儿坚乞囘授封号事上干钧聴方惧冐浼乃特为开陈俯从所请非参政留念之力何以得此举室荣感不可言坚以宫祠任满束装造朝已令申乞呼召面列谢悃傥辱与进略赐提耳之诲使晩学小生得所矜式幸甚幸甚　右谨具呈资政殿学士左大中大夫致仕张纲劄子
　　张　浚
　　张徳逺逺辱手翰帖【行书纸本】
　　浚再启逺辱手翰良佩勤厚治郡无补丐祠允荷上厚恩锡以异数方具牢辞未知所报行李已出城谋为湖湘寓居之计笔脯为况慰感慰感益逺防集唯祈加卫浚再启
　　张徳逺谈笑措置帖【行书纸本】
　　浚再拜防贼陆梁出于州郡养成端倪渐以滋蔓左右谈笑措置招抚勦除惬当事防朝廷倚重巨鎭一聴规谋切望颐旨早为之所庶民获安居为惠甚大僭率僭率俊再拜
　　张忠献即日小雨帖【行书纸本】
　　浚咨目顿首再拜即日小雨作寒伏惟机政之暇钧候起止万福区区已次丹阳张期以今日相防岳过太平数日之间事可决也惟钱粮邈然无涯户帖州县皆不敢催督尚观望改易耳将如之何早夜思之任今日之责者诚难内有轻举之谤【阙数字】敛之责终不若前时居庙堂者偷安寡悔之为愈也然则国家大计又将如何况吾侪被上厚恩且天下所责望乎凡有可致力者更冀黙运于内切祝切祝常州许笔甚佳但毫极难得已令计置余为天下自爱不宣浚咨目顿首再拜元鎭丞相老兄钧座二十八日早谨空
　　张魏公早上封示帖【行书纸本】
　　杷【项氏编号内项氏诸印不録】
　　浚顿首再拜今日早上封示彬父囘御前逓论事劄子圣意喜甚伟哉深切着明之论也今士大夫才识学皆不到而又重于为已轻于谋国尚乌足与图事哉幸公留意川陜上流近事及人才之可用事机之可为措置之可行者归以告上至望二十日午不宣浚顿首再拜彬父制置尚书友契台坐
　　张　栻
　　张敬夫寄刘公诗帖
　　栻顷在湘中尝约刑部刘公脩斜川故事城南有邱岿然因以南阜名之是歳来守桂林负此约三年矣戊戌五月与周允叔吴德夫宇文正父传父登雪观和五柳翁韵谨书以寄刘公栻再拜
　　行客念故里劳者思少休如何歳华新当尔天南游涉五遇佳日品题自名流聊复揩病眼沙边玩轻鸥和风着冠巾春意动林邱眄怀千载人孤髙谅能俦亦有一二士举酒相劝酧未知吾故国草木如此否政拙甘下考智短忘百忧赐归倘幸旧盟良可求
　　张孝祥
　　张安国关彻帖【行书纸本】
　　孝祥拜覆适一再具书当既关彻即日恭惟尊候万福孝祥少恳赵不疚【阙】慰既出门下极深感激闻以未获刦贼差人督捕此固当然但阅日已久贼终未可尽获欲告且与追还使臣者渠当日夜究心期于必获也僭易皇恐之极谨拜覆不备孝祥拜覆姨夫判府留守待制侍郎台坐
　　张于湖学富帖【行书纸本】
　　孝祥顿首再拜左右以何时来泾川官居诸况佳否学富识明进益不已州县渠能淹久耶台阁须才防有荐者孝祥顿首再拜
　　张于湖临存帖【行书绛色纸本】
　　孝祥昨者过辱临存仰佩敦笃之眷不胜感着之极畏暑如焚恭惟神相行李台万福孝祥无缘往见益以愧负驰此少致谢悃　右谨具呈应辰提干校书年契兄六月　日年弟张孝祥劄子
　　张安国歳晏苦寒帖【行书纸本】
　　孝祥伏以歳晏苦寒即日恭惟提举宗丞持节观风有相贤业台动止万福孝祥鹿鹿如昨不足言者何当再晤临纸驰乡愿言以时节宣爱身为国即须召用右谨具呈提举宗丞季羔尊兄十二月　日左承议郎充集英殿脩撰知平江府张孝祥劄子
　　龙大渊
　　龙大渊歳华帖【行楷书纸本】
　　大渊窃以歳华将暮寒威益凛伏惟戎政多暇神介靖共台动止万福大渊即有承顔接词之便预増欣跃谨再奉手讷上诇兴居兼谢来贶　右谨具呈十二月日昭庆军承宣使知閤门事两淮抚谕龙大渊劄子王之望
　　王瞻叔即日薄寒帖【行书纸本】
　　之望顿首再拜季思通判学士尊亲台坐即日薄寒伏惟台万福帅司差体量贼事想又一出今必已了可作一书与李承宣恳渠或恐奏功薄霑赏典也漆器见买近得十五哥书报浙东早禾大熟秋间亦旱所谕戍兵六月间作劄子禀庙堂七月间劄下田侯施行李侯已差百人于桂阳二百人屯郴矣得此想可奠枕也大军几时囘应办亦良劳也未间保重不宣之望顿首再拜季思通判学士尊亲台座　九婶以次均休百一哥妹方进茂老妻儿女比问有妾无外服饵药须面见方传
　　洪　遵
　　洪景严暌逺许时帖【行楷书纸本】
　　遵顿首再拜暌逺许时可量向仰之悰里居屏迹不值端便只尺之问无从而前专使伏枉教赐累楮周谆尉感无已泾川眂章既久缅计实惠敷施彼民何幸来谕乃欲奉祠何耶未即再晤伏几崈练裒对新渥至扣遵顿首再拜
　　虞允文
　　虞雍公钧堂帖
　　钧堂仙集伏惟福本崇大窃闻有长子之戚盛徳积善之门岂应有此天道是不可诘矣然去来脩短皆前定钧堂露电世法具大定力自有以处此梦符制干兄荣改事有涯此心望望甚久今得报而喜不啻其身之得也汉上相处甚乐前此每许为允文留别当具禀次家信一封谨封纳伏乞钧照允文皇恐上覆
　　虞忠肃采石之战日星晦江水震荡功烈赫然于时足以詟服强敌愧死名将疑其平日为人有喑哑叱咤千人皆废之状及观其手帖词语详雅气象雍容乃真一书生耳公之子孙居吴中者世藏此帖今为葑门朱性甫得之夫性甫虽好文事藏此吾固知其意不在笔墨间也翰林吴寛题
　　虞彬甫适造帖【行书纸本】
　　允文适造见寻辱访别乐处既久数千里分携可量此心怆恻也蜀墨二种久所秘爱春秋纂例武侯将苑二书文与可【原迹可字旁注】石竹大图轴皆蜀善本连二麦光牋鹿角胶霜饼子并以为故人寿入夜仓卒微甚有愧幸收其意也来旦发舟不甚蚤否为脩名自閟不胜再三之貇　右谨具呈九月二十八日允文劄子
　　丞相手泽得之于黄舜臣名防【原迹名防旁注】先生家藏时至正二十五年七月六日也嗣孙堪谨识【行楷书另纸装后】
　　叶　衡
　　叶梦锡即日初冬帖【行书纸本】
　　衡悚息启县尉奉议即日初冬薄寒伏惟警捕有相履用多福未縁晤见切冀惠令节宣倚须超擢不宣衡悚息启县尉奉议侍史
　　汪应辰
　　汪圣锡中庸毕工帖【行楷书纸本】
　　应辰顿首再拜被【阙数字】审早上起居佳安小保详纳去期集明日未能办须再展昨见许公执云须待中庸毕工方可期集及见梁师乃云中庸毕工当在后月初间局中钱物不足决不可其期容面禀丞相理防却相闻也不宣应辰顿首再拜子东学士丈
　　胡　铨
　　胡邦衡台慈分赐劄子【楷书】
　　铨伏台慈分赐细肋上樽敢不跪受然顔有腼矣朝夕奉诣砚庐以谢伏幸台照　右谨具呈宫使中书舍人台坐正月　日左奉议郎赐紫鱼袋胡铨劄子庐陵萧楚子荆建炎中自号三顾隠客胡铨邦衡师事之以春秋登科甲归拜床下告之曰学者非但拾一第身可杀学不可辱勿祸吾春秋乃佳暨卒铨志其墓门人諡曰清节先生所着有春秋辨子荆不甚着故记于胡公札后崇祯元年立冬日陈继儒记
　　外录
　　瑚网云胡忠简公翰墨甚佳阜陵常问公曰卿写字宛如卿为人公答曰臣幼习顔真卿字今自成一家又曰朕前日侍太上于徳寿宫閤上治叠书画因得卿绍兴戊午所上封书真本太上与朕玩味久之喜卿辞意精切笔法老成英风义气凛然飞动太上自藏之曰可为后代式但其后为秦桧之所批抹污者朕启太上令工逐行裁去装褙公封事藁有周益公杨诚斋二公题跋在后公孙搢广西佥宪刻于融州眞仙岩此一段佳话补眉公未尽云
　　曾　觌
　　曾纯甫惠诲帖【行书纸本】
　　觌启惠诲喜闻朝寒万福践长重问餽之及拜况铭荷谨上状不宣觌启上子发承事
　　曾海野枫桥帖【行书纸本】
　　觌启枫桥窣堵在望中念欲重诣久不克被诲存喜聆清适舟车北来道俗之誉蔼然信名下无虚士也不宣觌启上温老
　　王十朋
　　王梅溪宠示室铭帖【行书纸本】
　　十朋伏宠示室铭题跋并和诗三复钦叹诗词意俱工但过情之誉非所敢当耳铭跋高深微妙然有所未谕者不欺二字岂晩学无力量之人所敢拟议以是名室自知得罪窃效古人坐右铭聊以自警云耳张丞相以合天人为不欺深得中庸谨独论语一贯之旨其说非不广大其为训戒也亦深且至矣而高见以为未广如是则吾夫子所谓惟天为大吾谁欺欺天乎之语亦未广耶近世学者多流入于异端反以【下有为字防去】吾圣人之道为小又以天为小而求其所谓大于虚无荒唐清净寂灭不验无实之间是之所谓大者非欺而何不谓贤者过之而亦为是说也大是饶舌及神游毗耶离城稽首丈室等语虽出于戏翰弄墨然先圣贤所不道六经所不载恐非先生长者为后学之训未敢承教金华子之学亦杂于佛老至其读和韩诗有想见大顚师不应谈濯磨之句识者伟之圣道不明久矣诸儒不能无罪因高论雄文之及輙敢布其狂言十朋惶恐　右谨具呈左奉议郎充集英殿修撰权发遣饶州军州事王十朋劄子
　　刘　芮
　　刘刑部和敬夫诗帖
　　敬夫寄斜川诗叙往年之约殊不知芮今病矣非如昔时独心心不忘耳勉和一章以叙谢意芮再拜
　　病着不任事淹卧心自休经时不出门况复斜川游每觌节物换怳惊时序流少年喜追逐聚散水上鸥沈舟枯木伴风帆春树丘我病正尔许怀念老朋俦有酒不能饮徒有献与酧故人酌佳日亦复我念否佳章写怀抱一读寛百忧吾君念逺民归计未易求戊戌三月乙丑顺宁阁
　　王　淮
　　王季海上恩帖【行书纸本】
　　淮竢罪机廷每慙无补上恩过厚延寘政涂恳免莫从夙夜震惧曲承雅眷首遗庆缄感服之私非笔舌所能既尚幸台照　右谨具呈中大夫参知政事王淮劄子范成大
　　范至能垂诲帖【草书纸本】
　　成大白垂诲先夫人志中欲改定数处即已如所教一一更窜添入久已写下草子正以一两处疑封题在书案数月矣而未敢遣一则今之所増赠典及诸孙及壻官称姓名等皆是目今事而仆作志乃是吾侪在湖蜀时恐公防检出来却是一病若不以此为病则可耳公可更细考而详思之若有所疑即飞介见谕当即日囘报不敢复如前日之迟徊二则本欲力拙自书而劣体日増倦乏不能如愿不知吴兴想不乏能书者就令朱书于石尤良便耳挥汗草草率略不罪不罪成大再拜
　　范至能玉帖【行楷书纸本】
　　成大顿首上问尊妗宜人玉万福十姐儿女辈悉布起居之礼朗娘侍奉均胜女甥甚难容聊慰目前也诸院安佳何时得至后堂耶新法玉麟春十斗并鲊黄雀各十瓶巴叚四缶伴书以渎椒盘一笑一笑成大再拜
　　范石湖金橘帖【行书纸本】
　　成大饷金橘三百枚荷意珍厚迟面叙感　右谨具呈十月某日端明殿学士中大夫前建康府范成大范至能中流一壶帖【行草书蓝纸本】
　　成大再拜上问二防宜人懿万福老防儿女辈悉拜起居之礼朗娘侍奉均庆元日四哥见过却云得大哥书近曽不快从善书又来为渠覔丹闻大虚弱甚悬悬也四哥云得其侄书交之只批数字耳不知先之彼中曽得书否钟医舍我而他之亦缘贫病交攻可亮想数曽相见如闻钱卿颇周其急可谓中流一壶也平江有委不也成大顿首再拜
　　范石湖春晩晴媚帖【行草书白粉牋】
　　成大维时春晩晴媚昨惟知郡中大旅食燕居台神相万福贤郎来辱惠书审问动静且拜妙画之贶并用慰感小隠自是益増辉矣比者返渔樵粗支风露无足云贤郎具道公干事委曲恨此荒寂不能効尺寸谩作郑丈书致恳细与贤郎言之其他固似笔舌能既并须续驰禀矣恳未知防并惟冀厚卫以前亨复慰此愿望右谨具呈三月日中大夫提举洞霄宫范成大劄子谢　谔
　　谢昌国倾耳剀切帖【行书纸本】
　　四【项氏编号帖内项氏李氏诸印不録】
　　谔昨日承垂访倾耳剀切之谈执事如有遇其魏郑公陆宣公之流亚乎更冀日究时用不患无特达之知也拙句漫资一笑区区尚容面详　右谨具呈益夫宣教旧友三月某日朝散郎试右諌议大夫谢谔劄子朱　熹
　　徽国文公编辑文字帖
　　熹顿首拜覆窃闻卜筑钟山以便亲养去嚣尘而就清旷使前日之所蹔游而寄赏者今遂得以为耳目朝夕之玩窃计雅怀亦非独为避衰计也甚善甚感所恨未获一登新堂少快心目耳喻鄙文此深所不忘者但向来不度妄欲编辑一二文字至今未就见此整顿秋冬间恐可録净向后稍间当得具藁求教也所编乃通鉴纲目十年前草创今夏再修义例方定详略可观亦恨未得拜呈须异时携归请数日之间庶可就得失耳未由承晤伏纸驰情熹顿首上覆
　　束三传以读春秋事犹可略也据纲目以考通鉴法不可不备也其始终条理之际而且下问如是极精微矣凡铭识率因其家子孙门人所述类多掩恶溢美之辞使富道徳而能文章者从而书之则必传信于永久以张忠献公之贤紫阳先生犹有悔况余人乎故虽契家不肯假借凛然春秋之意世盍知所惧哉延祐改元诏取士一用朱氏学高邮龚璛京口郭同观于虎林般若僧房时八月十又四日敬书
　　至治元年歳在辛酉十月十八日敬观于寓意斋桐山苏希则再拜谨志
　　右徽国文正公考亭夫子手帖一以辞譔墓志一以致问起居而以编缉通鉴纲目义例得失取正于人皆不书官职名氏其谦已诲人之意蔼然见于言表至今三二百年后风范犹在目前先生文章事业昭在简册又岂后学窥其涯涘又奚待于称扬褒美哉今京口何彦澂得之于其外祖郭天锡彦澂宝而藏之亦庶几知道者翰林学士士奇杨公复识其后均得拜观文正公之手泽诵之三复起敬时永乐庚子仲春清明后五日临川吴均端肃书
　　京口何彦澂氏所藏文公先生墨迹得观者以为至幸而题识之者互相发明殆无余蕴矣然通鉴一书上下数千百年则本春秋为万世公论而于契家事迹乃以性命之忧为说而辞之岂耳目所及不及简册欤抑彼此所施有不可同者欤大贤君子必有以处之此则学者所当讲求也诗曰鱼潜在或在于渚其斯之谓欤宣徳三年歳次戊申秋八月望日南郡杨溥识
　　此卷手书凡三二书如前所云一书则折简道问安者京口何彦澄宝藏之以示予于戏先生片纸只字流传于世不啻拱璧之难得况此晚年之笔其所言尤后学所当矜式者耶拜观之余谨识歳月于后云宣徳四年歳己酉夏四月己卯临江后学金幼孜谨识
　　右宋朱夫子晦庵先生手书二通观其于撰述张魏公铭志与他书所载不同不免悔之至其所修通鉴纲目十年而后成然汲汲尚欲求正于人则知前贤于为文及著书二事其不敢忽如此后进之士率尔妄作者观于此可不少致其谨乎此卷今藏何彦澄氏间以请予识把玩之余遂书此于末简以归之宣徳四年己酉秋七月庚午后学杨荣谨识
　　朱子昼寒诗卷
　　朱考亭昼寒书卷【篆书引首】昆山王纶理之
　　僊洲几千仞下有云一谷道人何年来借地结茅屋想因厌尘网寄此媚幽独架梁俯清湍开径玩飞瀑交游得名胜还往有篇牍杖履或鼎来共此岩下宿夜灯照奇语晓防散游目茗椀共甘寒兰皋荐清馥至今壁间字来者必三读再拜仰高山然心神肃我生虽已后久此寄斋粥孤兴屡呻吟羣游几追逐十年落尘土尚幸不逺复新凉有佳期几日戒征轴宵兴出门去急雨过原陆入谷尚轻埃解装已银竹虚空一瞻望逺思翻蹙恧袒跣亟跻攀冠巾如膏沐云泉増旧观怒响震寒木深寻得新赏一篑今再覆同来况才彦行酒屡更仆从容出妙句珠贝烂盈匊往生更亹亹俊语非碌碌吾缨不复洗已失尘万斛所恨老无奇千毫真浪秃　右游昼寒以茂林脩竹清流激湍分韵赋诗得竹字乾道七年歳次辛卯三月朔后二日新安考亭朱熹书于书寒方丈
　　成化丙申仲夏之望集惟谦年文廨中积雨新霁出晦翁手墨见示展读之二十五韵亮节清词一洗尘俗而笔法尤遒劲端重目所罕覩所惜者其先有元人跋十八家惟谦尊人贞孝先生恶之悉为屏去犹存倪元鎭一絶葢高其品耳虽然世不乏人第以【阙】无人之见而严于取亦足以见贞孝先生之正大真足以继晦翁之芳躅矣把玩不忍置因识其末翰林编修吴釴志
　　观晦翁书笔势迅疾曽无意于求工而画波磔无一不合书家矩矱岂所谓动容周旋中礼者耶翁书自言初学魏武为蔡端明所诮曰余学鲁公乃唐忠臣公所学乃汉奸相也及考魏武本传云汉世安平崔瑗与子寔农张芝与弟昶竝善草书而操亚之则魏武之善书信不诬矣今此诗帖眞有汉魏风骨视唐宋以下自别何物俗儒将元人品题尽行屏弃岂非艺林中杀风景者哉展卷再三不胜慨恤吴下王世贞题
</div>
    <div class="pagination">
<a href="式古堂书画汇考_page53.html">上一页</a><span>...</span><a href="式古堂书画汇考_page49.html">49</a><a href="式古堂书画汇考_page50.html">50</a><a href="式古堂书画汇考_page51.html">51</a><a href="式古堂书画汇考_page52.html">52</a><a href="式古堂书画汇考_page53.html">53</a><span class="current-page">54</span><a href="式古堂书画汇考_page55.html">55</a><a href="式古堂书画汇考_page56.html">56</a><a href="式古堂书画汇考_page57.html">57</a><a href="式古堂书画汇考_page58.html">58</a><a href="式古堂书画汇考_page59.html">59</a><span>...</span><a href="式古堂书画汇考_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
