<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 104 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 104 页/共 231 页</h1>
    <div class="content">　　树底息微躬才容静者通终朝醉花露无价买松风采药山中相注经河上公往来不一里隣比竹溪东　右避暑作
　　不惜杖头钱买花栽满路爱花如爱子一步一回顾花前攀折人酷于风雨妬劝君莫采花还作花都防　右种花示客
　　大隠在城市仙人好楼居四五百竿竹二三千卷书竹可题名书可读况有新松翠如沐就中上座是阿谁君与梅花两尊宿陈继儒似玉水词兄正
　　我有好山长苦出少年羡汝独安禅闭门删草不辞倦对月读经犹未眠药灶夜留桑柘火茆堂秋淡荻芦烟穿林有伴携琴至听到松风第防弦眉公
　　仙女吹箫忽下楼问年十七尚含羞五铢钱串同心结百和香匀半臂构镜里见人惊却歩梦中索母学梳头起来笑花簪戴多子先教采石榴　友人五月纳姬之作
　　春风久唐突花事亦支吾犹有蘼芜路青来范蠡湖春风醮柳枝宿鸟栖不定笑踏斜阳中折花以相赠暮春逰檇李二絶书似爱荆先生陈继儒
　　闲往闲来独和歌桞花燕子水微波西湖隄上平如坻春草青青放白骡　忆西湖作
　　潇潇洒洒枝头雨磊磊落落千章松晓坐竹窓无过客隔溪眀月打山钟　迎秋早坐
　　寂寂山堂报晚钟绕身三匝见狞龙戏将带缚龙腰上明日寻来是老松　右解脱偈
　　燕燕于飞补葺旧巢堪宿草庵寛何须华屋水儿一曲山儿一曲翠微中须眉皆緑　拄杖敲门有客来防脩竹但家懐园蔬谿蔌菊花酒足松花飰熟日三竿圗些清福眉道人陈继儒书于山陲喜庵
　　陈眉公冬余记【绢夲挂幅】
　　余愿为冬余处士文逋俗逋不复叩门拥罏炙日浊酒陈书此目前轻安法三十年不能得也伯承以嵗杪踏冰霜访余草堂信宿信宿非特髙义实以五十婚嫁皆毕二子皆秀才闭门读书史无烦检课伯承真冬余处士也是晩同宰杂论因言知天命非有别法但安命不攀縁耳耳顺亦非有别法但讥称顺逆如风相似不分别耳龙溪子谓八十不逾规余以为即百嵗决不逾矩平天下只言絜矩耳庚戌十二月二十日陈继儒记薛明益
　　薛明益与少室札【行书纸本】
　　疏先生搜罗丘索吴人士防不仰之区区岳事必且一网无遗者一半云云方以为先生非秘即谦言耳乃复固让如此耶苐言之恐无信者防扇头细楷精絶目力如童令人叹服尚有所求总容懐报承发桯史虽不详岳事然不可不卒业今日为武司农见召明日塾师到舘皆不能对案计望左右可归赵矣弟既雅爱尚须沐浴愿闻谈岳祗以鲁钝善忘必求不惮劳烦再捡祠录一览不啻以金鎞济朦叟也功徳岂可量哉敢此申恳幸惟慨诺不具教下薛明益顿首大宗工少室先生足下　纲鉴恐未悉故琐琐如此伏冀原亮
　　俞养正
　　俞养正效白居易知足吟
　　纷纷世人防知足争如野老无拘束忘机趺石听琴鸣乘兴闲行傍柳緑古书细阅两三行社友相逢或五六有时对奕无雄心镇日濡毫聊免俗乳鵶防争树喧鹤一声响空谷一轮明月挂松梢呼童拍塞倾醽醁清光映入酒杯中防酡漫唱游仙曲纸帐梅花春复秋药炉丹灶烟凝屋鸡声报曙梦囘时披襟又起防朝旭麄衣淡饭随分休不识是非荣与辱且效羲皇太古民繁华谢却还纯朴
　　汤　焕
　　汤邻初仿蔡苏黄米书灯夕诗四幅
　　瑶京五夜溢寒光散落清辉满下方无限素娥亲剪就半天霞锦半霓裳邻初焕
　　光生碧海【阙】天空万井晴摇玉树风谁卷石家红锦帐一时移入水晶宫汤焕
　　水晶帘箔夜光珠隐暎虹桥落九衢已见台阶符泰运更看人夀比方壶邻初道人
　　霓裳队里按歌声散作人间鼓吹鸣坐听西楼更漏尽不知东海曙光生尧文
　　外录
　　瑚网云吾家有文太史元旦早朝诗四大轴与此四体灯咏春王之月得辉暎一堂也
　　秦瀚广
　　秦瀚广书白居易池上篇
　　百仞之山数畆之园有泉有池有竹千竿有繁古木清防盘旋勿谓土狭勿谓地偏足以容膝足以息肩有堂有室有桥有船有阁焕若有亭翼然菜畦花径曲涧平川有书有酒有歌有有叟在中白发飘然识分知足外无求焉如鸟择木姑取巢安如鱼在坎不知海寛动与物游矫若飞仙静与道契寂如枯禅灵鹤怪石紫菱白莲皆我所好尽在目前携筐摘果举网得鲜约我生计斯亦足焉时饮一杯或吟一篇老懐熙熙鸡犬闲闲天地一瞬吾忘吾年日居月诸莫知其然优哉悠哉吾将终老乎其间
　　顾　楷
　　顾西坡嵗旦诗帖【行草书纸本】
　　嵗旦偶得一章录寄世占秋元旧契一笑
　　满堂箫鼓贺新年暖日晴云万里天毛发已非三祝旧衣冠原似十年前杯行小阁无兼味诗咏东风有剰聨分付儿童休卜富乱堆经史是良田西坡顾楷稿辛巳一日
　　甘　学
　　甘双泉门巷诗帖【行草书洒金纸本】
　　门巷深深竹作篱睡髙红日共云痴何因又走东南钓剪却凌空水月枝南海双泉子甘学
　　段　金
　　段子辛地迥通波诗帖【行书纸本】
　　地迥通波接林回曲岸斜人逢牛渚咏兴落剡溪槎药润泉浇圃花明雨映沙停舟一借问知是葛洪家庐山段金
　　沈　俊
　　沈俊民不律引诗帖【楷书纸本】
　　不律引
　　夜擒老兎蟾宫秋拔毛脱頴声啾啾湘筠剪緑泪花愁天丁束缚风防飂健如戈矛快心手粉壁长廊洞窓牖渴骥奔泉怒猊吼雨声飒飒惊走唐虞谟典开鸿蒙鲁史笔削攘天功今人制作堪古用古人用意非今同不学黄金卖词赋巧将哀怨回情素风云月露雕虫妬落花飞雪沧江暮神锋奋发百斛杠力排山岳轻毫芒鬼母夜哭蛟螭藏管城奕奕垂清光吴兴沈俊
　　滕季达
　　滕晋生留别少石诗帖【草书纸本】
　　留别少石词兄
　　天涯倾葢意如何落日津亭感慨多客自风尘辞大漠鴈先霜霰度长河青枫树杪悬防影白雪尊前击筑歌别后不愁芳信杳春风应许到烟萝晋生滕季达潘　鎜
　　潘芝田送少石诗帖【草书纸本】
　　送少石汪先生南还
　　卫水溪头问去舟闗河砧杵汉宫秋西风短棹人千里落日长亭酒满瓯吴地花豪士乐楚天风雨故人愁临岐怕上危楼望极目湖山怅逺游芝田潘鎜书郭　镇
　　郭菊轩寸善堂诗帖【楷书纸夲】
　　人生具万善积之贵朝夕不观江河水广大由涓滴不观合抱木养成自萌拆积善茍弗懈由贤入圣域郭镇陈　谊
　　陈谊寸善堂诗帖【行草书纸本】
　　纤善不可弃累之若层台树徳本食报【阙】人无此懐黔敖万金产饿夫耻嗟来富弼在当路赈饥讵难裁罗君无厚禄衡门閟蓬莱研究岐黄书百氏从兼该防穷闵孤寒重义多轻财抱疴往求治惕然方寸开月培复年植小木成翘材悠悠太湖水东逝无西囘湖水有时涸庆门无替哉宛丘陈谊
　　【阙】　仁
　　鹤仙榴花诗帖【行楷书纸本】
　　咏榴花一首呈西峰先生是正
　　榴树秋来更着花一枝红艶倚屏斜不禁迟暮侵寒雨尽吐芳菲散夕霞醉后折来惊客髩梦中归去惜年华武陵桃树渔郎识又负西风八月槎鹤仙仁顿首【阙】正志
　　【阙】正志片言期许帖【行书朱丝阑纸本】
　　足下猥以好者之口信一不识面目之人片言期许遂欲定为白首之交俯仰今古良足矜诧然亦以不得见足下为憾固知造物者忌之要自有合并时耳弟庐栖三载塞兑守雌自分名不挂通人之籍矣顷荷主防移擢理官疏肠褊性动与世忤岂若婆娑山岩优游载籍可借以无咎无誉而二三君子谕以大义督之就道勉欲于此月中旬渡江泛彭蠡矣此行倘挹九华匡庐之胜其恨不得与足下同游更当何如声逺寓荆溪未有合者独谬辱奬借时时把臂论心此推足下爱不浅宗逺境与行合亦不多得识足下在吴生之先尤其竒遘也海公别去即世外人无儿女子态亦有依依不忍舍者然弟不乆当作还山计与二三知已结社以老耳匆冗中草率据案布扇头一律聊伸积懐殊不足以酬珠玉也诸惟神照不尽瞻驰弟正志九顿首【阙】左乏【阙】賔山
　　【阙】賔山书赤壁赋【草书绢本原文不录】
　　【款书】賔山
　　倪元璐
　　倪鸿寳晴山诗【草书绫本】
　　晴山不上多烟一味幽清澹逺天最爱长松松下水秋光都在钓鱼船　题畵似玉斧老公祖元璐
　　曹学佺
　　曹能始花朝社集诗
　　倚杖芳春物外寻城隅浑似入山深百花放尽空生日乱石冲开即故林诗酒虽然娱蔗境水田犹未露秧针座中若有栾巴术噀墨偏宜戏作霖　癸未花朝社集有介词丈涛园请正学佺
　　黄道周
　　黄防奏揭
　　原任少詹事降江西布政司都事今逮系臣黄道周谨奏为累臣悔罪感恩再吁皇慈俯开一面事臣自北司过刑部来又一伏腊矣九鞫四栲不敢言寃万死一生不敢言怨诚感陛下摧折惩艾之言冀有一日许其自新又感迩时刑措圄空之防傥可偷生别图报効也臣骤起海隅不谙礼法幸遇明时亲睹圣主豁达寛宏好问好察以为天下事无不可为者遂轻蹈狂瞽一至于此然臣自戊寅九月荷罪谪官此外未有过犯陛下曾于平台面谕优容者再臣给假还山亦已二年直以抚臣荐末万里逮杖又以书生申救严栲数番事出意表非臣所敢知亦非臣所及料也忆臣在戊寅四月随班召对臣言【阙】　必争【阙】　流宼必出防门降贼不可轻抚禁旅不可轻动按臣不可总兵臣所云只此五事未有一语干碍朝柄又六月随班召对臣言清任和之贵清仁明武之贵明智仁勇之贵智三事皆本于清明圣主切要指示亦未有一语干碍用人最后八月召对平台以遑遽之余轻率躁妄进不择言退不引諐仰干风霆捶心何及然至于不清不介之臣遗旤苍生失误大计臣犹悔臣言之不精争之无力也臣遭尧舜之朝无元恺之能亦无共驩之寄通籍二十载厯俸未三年田无十畆居无数椽然初为庶吉士请使朝鲜既为编修请赴辽左既为少詹请出宣大未尝一日敢贪委佩之荣今垂老髀消曳索贯械与囚徒对泣才命双穷仰负主恩是以悲耳陛下以至仁至孝在宥天下臣以穷愚极陋困于圜土即欲洗骨涤髓纂书自赎刎颈军前谁敢信者幸以蝼蚁余魂及睹云日寛大之诏无时不下昆防草木欣欣望生臣情罪虽重亦尝供事讲筵面承矜宥过经重处之后事在屡赦之前维陛下再垂察焉臣不胜战栗之至为此具本　崇祯拾肆年拾贰月日臣黄道周
　　黄铜山与蒋八公札二卷【录四则】
　　八公阁下知念之至凡可以开天心起月骨者阁下必念之熟矣秦纮以黄绢解辜嘉留以索菓脱网周肉非黄羊命随野鹿微閤下谁复生我者叔向有言能救我者唯祁大夫耳纶扉天上谁传羊舌之言生平孤挺枝叶无隂死生区区已委之命必使圣主不失其仁贞士不伤其身亦君子之所厪闵也六月二十日南昌字已坠黑海不问慈航然犹白日清昼也乃云某以三百金买涂某又云某受石帆百金如此鬼梦谁为受者即如一仆柴敬十月始来而坐送润山书拟徒悠悠苍天此何人乎欲出一疏到底不敢诗云匪言不能胡斯畏忌正如昔人所云不过使后人惜之耳徐蓼老傥晤亦幸商之讲学结社业已自认罪过至如送礼求荐餽金求救人类中宁有此理昔子瞻不辩苏朱晦翁不辩祠魔正叔亦唯唯受罪今即不敢辩今寕无有心眸人相痛惜者东翁撰文蚤晚面阁亦幸及蚤商之迟爰书成无及矣草草仰付一笑防绎时习不愠之诲切实受用然去住未定下手跕脚了无是处前为易象正完之已早而同人借钞逾月未毕未有以请敎者狱市中卖朝冠亦徒为人骇叹耳更十日当追还以乞鉴定近见报才知禁旅事动圣念此均在戊寅四月叩头力争者也惜天听之逺耳大司寇比又请告则疏未得上虽求极边安可得乎写孝经已过五十部意亦稍倦别欲起草又苦无书每想一事瞠目长叹而已尊翁资如何可受今借孝经二本导还之【阙】　事都不复知如督抚俱在则尚可收拾终是抛弃不得自武陵议弃义州来宁锦已不能独存惜前疏之躭阁也从祀疏出年阁手中亦是圣贤灵慧然非罪人所当闻耳红毫笔号调元者再给二枝则事济矣余唯谢谢不悉
　　井底望星辰率率书今文六十五本意倦甚乃取少时定本书之又二十五本如铁皂荚之破香气也此事红疏甚详不宜更定然自唐人而下异论间兴先儒亦疑其阙误近防稽虞本及中州吕本吾乡子刻皆依国学所颁石台耳此中无书不复记忆骤书定本恐滋唇舌有乖艰贞之义今已不书矣愿台翁为掩其疵也今文皆散去唯定本在一二吾辈处想省诸烦喙得教甚感感也诸听苍穹不敢复云赐炭已领悉前蛋粟幸都拜恵但出入未便多间二日鸣谢为迟悉覆葢之有左传幸覔一部查对数日也闻亨老异信未审果否竟寂寂亦异事也
　　外翁解相印归鑨偶从案头见石斋黄先生手书二册近百叶皆诏狱中与翁返案牍也先生临池髙妙不必言至造次颠沛中信纸直书顔筋桞骨不失尺寸斯岂临池之技乎抑不独黄先生难也先生撄鳞履虎甘刀爼如饴而吾翁独倾身拥防百计脱黄先生于厄时钩党渐兴钳网四射遂有草头一将之謡非徐虞求王素公张鲵渊三君子宻鸠千金寝其事防罹不测噫亦危矣史籍所载虞卿孔融辈然诺相死皆一时矜激无济毫末眎数君子臣节友谊何如哉然使数君子不幸而以臣节友谊特着又岂世道之福乎言念及此阁笔三叹甲申腊望周廷鑨元立谨识
　　石斋先生中党人之祸祸且不测至有以白冠牦缨之説进者生平款好大都屏迹以谓事无可如何徒自及尔独吾师力为营救义不反顾卒先生所繇脱者繄吾师之力也当是时遂有蜚语及师同志震悚而师目不为瞬久之事罢吾乡徐冡宰曰若辈之伎俩有尽八翁之不见不闻无穷谅哉盖吾师义笃友朋实爱深君父诚惧望风下石之徒尘黦圣徳为天下万世虑至深逺也方先生下诏狱师告之曰自明夷演易后名贤幽系俱著书自见若不能脱子于险我责也子无成书子责也故先生狱中所着有春秋论断诗序正易象正等书又手写孝经百本颂飏圣孝今观来诸牍皆履险经危之具而两贤敦勉道谊独立不惧之槩具可想见即其文辞斐然书法一本钟王又何其从容不茍也古人之美何足以云华亭门人张夀孙谨跋
　　黄石斋簪笔披襟诗帖【草书绫本】
　　簪笔不尽意披襟一喟然涓埃臣子里蠁古人边要不慙灯火何须论俸钱长戈与白石往往谢流年无名氏
　　明人书绮生诗帖【行书纸本】
　　绮生三十韵
　　似向卢家见谁如邺架兼姱容匀骨法绮嵗涉牙籖质自蓝田种名从蘂笈防逺山凝浅黛空水湛清瞻粲齿窥团扇妍趺隐畵防惊香令马逸瞥貌信鱼潜情逐搔头重防随禁步严赋心雄粉緑侠性愧须髯芸榻编亲帙兰筵韵手拈口脂芬晓帐眉様谱春奁颂借椒为夀诗凭絮拟盐腰肢量楚素指爪习吴缣摹搨螺频御吟哦睡屡淹避人颦每蹙徙宅意初懕倚竹浑长袖滋兰废【下有芟蓬或三字防去】短鎌笔牀邻月幙镜槛鉴河檐珍簟陈綦屐钿车驾小幨悬香莺语壁妬影燕冲帘腻涨临池墨青邀近市帘萦带草弱唾袖石花纤蝶戏飏裙入鱼看施食噞华篝耽夜读寳篆费朝添自媿挑琴意欣无感帨嫌更衣呈态婉敛袂诉衷谦魂佚縁投果情痴愿倚蒹幽悰眉语接竒馥领巾沾发菽开胸小柔荑理髩尖锦袗盟夙恳缇幕畏私觇金约蜂将定瑶筐鳯倘占云中如附翼长此效鹣鹣
　　明人登金峰诗帖【行草书纸本】
　　同沈君石山杨君秘图吴君吴江登金峰絶顶
　　伏磴参云出飞桥倚日悬龙宫栖断雾鸟路轶霏烟抱我登临兴聨君了悟縁扶笻穿宻树振袂忽齐天林是张纹幄峰如簇寳莲线牵亏岸水画近村田城郭浮岚外楼台驻霭边日波倾掌上松浪涌胸前举爵承霞细搴裳照景鲜茶花疑玉缀茰实讶珠连倐入中峰啸还来侧崦眠便非圃侣亦是赤城仙
　　明人书酷旱六年二诗帖【草书纸本】
　　酷旱经旬动逺愁忽然风雨送新秋髙居更觉诸天近俯瞰浑疑大地浮万井楼台涵海市百川波浪涌江流便乗月色东归去应似山隂雪夜舟
　　六年别去拾遗才按节中州不复回定为文章称脍炙已看踪迹是尘埃薜萝袅袅移邻屋瓦砾堆堆满旧台寒露飘【下有然字防去】衣明月下山阳吹笛数声哀
　　释夷简
　　释夷简佳偈帖【行书纸本内项氏张氏陈氏印不录】
　　夷简再拜报防仆至承佳偈和章见寄读之其于髙妙处深知径山家法得不寂寥甚慰甚慰然龙河热铁轮若非老汉也难当此一一笑笑但老病之躯致贤弟有寒暑之念衣衾逺及不胜愧感鹤林青鞵报恩茶壶卧褥等物同至一日之间得整旧仪何以当此相见时就出此纸致谢幸甚天禧方丈亦为助喜嘱笔申意不一夷简再拜复甘露堂上和尚法弟五月十六日
　　释守仁
　　释一初螺山隠士歌
　　螺山有隠士飘飘仙者徒朝游螺之巅莫息螺之隅红尘拂落身外事白头读尽人间书不骑琴髙鲤不钓任公鱼手披演雅篇架列山海图蛾司漫给五斗黛蛤浦岂羡双明珠槐台封侯笑蝼蚁楚闗脱网怜蜘蛛人言大隠隠朝市小隠螺山无不是何物老病香山翁隠作留官良可鄙酌螺之杯饮螺几坐对螺山净如洗钿屏矗矗镜边来佛髻峨峨望中起千林飞翠散晴空半岛寒云浸秋水我寻螺山居遂识螺山路一见螺山人再诵螺山句纷纷草堂文悠悠遂初赋丈夫无逺谋千载何足慕我本逍遥人亦有罝虑买山每寄沃洲书寥落江乡叹迟暮江乡寥落不可留便当卜尔山之幽安得神鼇负山去共踏青螺海上游
　　释道衍
　　姚少师诗翰
　　白云生江海客广陵不归今十年鴈书未到风尘隔落日淮南亲舍违每望东道白云白焦桐夜鼔天地愁银鴈纷纷随瑶席璚花梦落楚天寒萱草春深露华碧白云生尔孝不负亲尔忠宁负国读书只足记姓名学剑须当万人敌白云生勉尔力犯龙顔请恩泽纵不能取封破敌将军万里侯亦不失汉家良臣二千石胡为乎痛言不上贾生书辛苦尚驰毛义檄我亦天涯倦行役慈母在堂年半百为君重赋白云篇激烈长歌转凄恻右白云生歌为王履道赋懒阁翁
　　牛衣卒隠者流一贫寕苦困田野挟防不肯干王侯十年从军不得志归来自饭溪边牛牛衣为衾石为枕雷鸣鼻息春醒来复梦梦复醒不知蝴蝶为庄周又安知鲁迁郜鼎秦焚舟晋盟践土齐葵丘战国苏秦何足道黄金用尽空貂裘汉家王章不解事妻儿对泣良可羞牛衣卒褶袴不掩胫破帽不恋头生不逢尧与舜禅焉能蹙蹙増烦忧夜漫漫风飕飕东方苦未出长歌且卧南山秋　右牛衣卒为王景序赋道衍
　　逃虚老人五言诗帖【行楷书纸本】
　　我本岩壑人不乐城市住从来礼法疎自得山林趣山林有何好窈窕忘世虑素积洞口云绿蔼沙头树深林【阙】烟集长空孤鹜翥逺峰疑有无飞瀑如雨澍其中隠者居茂宻堪旅寓安得天随子游从随杖屦逃虚女邢慈静
　　邢夫人自述诗帖【行书乌丝阑纸本】
　　侬自闺房处女子闻君博览通古史归君薄海宦逰多光隂防度如弹指万里黔方曲路长松栢森森云杳茫辽阳刀剑如林宻征马南催鬓似霜何知君病抱沈疴与君报国酬英主日为三苖乱我黎君家呕血归幽旅不见夫君旧日容惟思携手君所言君家何处侣烟霞白云来去空舒卷独伴遗儿还故乡脩途万里多炎凉昔去云拥驷马车今日孤舟住夕阳子母寥寥泪暗流几番欲葬江鱼腹忆昔白头人去时依稀防首将予嘱教子朝夕名未成春光不驻东流急小庵日日拜空王百鸟啼声惊梦里觉来犹是泪千行思君不见空断肠君家功若小丘山谁与夫君奏庙廊平生功绩皆湮没侬身何自见君王恨杀乌纱能误人始知名利如罗网春去秋来愁又结坐防衰草心憔热杜宇啼我中心悲我啼杜宇枝头血慈静自述
</div>
    <div class="pagination">
<a href="式古堂书画汇考_page103.html">上一页</a><span>...</span><a href="式古堂书画汇考_page99.html">99</a><a href="式古堂书画汇考_page100.html">100</a><a href="式古堂书画汇考_page101.html">101</a><a href="式古堂书画汇考_page102.html">102</a><a href="式古堂书画汇考_page103.html">103</a><span class="current-page">104</span><a href="式古堂书画汇考_page105.html">105</a><a href="式古堂书画汇考_page106.html">106</a><a href="式古堂书画汇考_page107.html">107</a><a href="式古堂书画汇考_page108.html">108</a><a href="式古堂书画汇考_page109.html">109</a><span>...</span><a href="式古堂书画汇考_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
