<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 16 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 16 页/共 231 页</h1>
    <div class="content">　　汝南许彦先熈宁五年九月四日衔命赴二广别大雅于司农直舍出兰亭古本同观
　　范淳粹
　　熈宁丁巳岁河南范子竒题
　　纯老彦祖巨源成伯子雍完夫正仲子中敏甫子瞻子由同观熈宁十年三月廿三日书
　　汲郡公吕大防观
　　葛苹
　　米芾
　　武功郡侯苏寳元祐辛未三月廿一日
　　右苏易简防唐人所橅王羲之书兰亭序臣米友仁鉴定真迹恭防
　　右军禊帖真迹世不可得矣可见者唐模耳而唐模之真者亦复不可得予前所见三四本大率有米家笔仗波戈趯磔无一出于自然故为竒诡以惊俗眼殆元章所戏为耳此本乃吾友刘廷美所収者盖苏武功家故物也有庆厯治平嘉祐熈宁元祐诸贤题识以为褚河南摹者今虽不可知其是否然视他本独得晋人笔意要非唐人不能到也予从廷美借之试临一通未竟有盗窃之而去其夕予与叶及斋汤东谷会廷美饮刘草窓所因以告之廷美无惜言而有惜色予愧且悔方共谋使人物色而求之饮间忽有报得盗者已而家童果追帖至予因笑谓廷美曰昔昭陵之藏以为温韬所发今河南之模又复遭此何禊帖之诲盗耶是亦尤物也请归璧于子昔程夫子谓书札一向好着亦自丧志今予不能用夫子言而好是一过也而借人之好以为好二过也又不能防盗而几失之三过也一举而三过集焉敢不改图辄题其后以识吾过吁此言虽小可以喻大观者尚亦有所警哉时景泰辛未秋孟之十有九日翰林徐叔子珵题
　　此帖今为宜兴尹氏所藏应祯每过荆溪辄从先之借观今复与太仆丞李廷芝瑞卿同阅敬为之题成化十五年四月二日吴郡李应祯
　　外录
　　米襄阳志林思陵御劄云闻知会稽县向子固有褚遂良所临兰亭叙后有米芾题识卿可取来欲一阅之十四日付孟庾　兰亭叙却付卿廿四日弇州山人四部稿云褚模禊帖米元章谓禇的笔非也既称勾填清润又云以意改易数字未有防钩廓填而意易者盖唐人于河南临本上加防钩耳虎儿实知之不欲矫其父误谩定为诸葛正等于赐本防钩又非也正当作贞宋人避其庙讳故余始谓能辩陈家本作于定国耳今乃能于米家本作董狐书毕不觉一笑喷笋满案
　　褚模王羲之兰亭帖【苏太简题签在隔水绫边】
　　永和九年【至】有感于斯文
　　永和九年暮春月内史山隂幽兴发羣贤吟咏无足称叙引抽毫纵竒札爱之重冩终不如神助留为万世法廿八行三百字之字最多无一似昭陵竟发不知归模冩典刑犹可秘彦逺记模不记褚要录班班纪名氏后生有得苦求竒寻购褚模惊一世寄言好事但赏佳俗説纷纷那有是【行楷书】天圣丙寅年正月二十五日重装【楷书】
　　才翁东斋所藏图书尝尽
　　览焉高平范仲淹题【楷书】
　　皇祐己丑四月太原王尧臣观【楷书】
　　元祐戊辰二月获于才翁之子洎字及之米黻记【行楷书】
　　简池刘泾巨济曾观【行楷书五防共一纸】
　　淮隂龚开罗源王申
　　同观于山村田舍【书】
　　玉山朱葵观【行书】
　　余杭罗应龙括苍杨载观【行楷书】
　　钱唐白珽拜观【行楷书】
　　南阳仇几武林舒穆平阳张
　　翥朱方吴霖同观【行楷书】
　　大徳甲辰三月庚午过
　　仇伯夀许出示古今名
　　迹末后见此不胜欣
　　叹吴郡张泽之敬书【行书】
　　后四十四载是为至正丁亥张雨重观于开元草楼雨旧名泽之【行楷书】
　　大徳甲辰良月蜀后学程嗣翁
　　拜手敬观于金渊济阳家塾【行楷书连龚防共一纸】
　　右兰亭墨本一巻説者以为禇遂良所临用笔精熟畧不经意然神气完宻风韵温雅体格规矩咄咄逼真诚非他人所能到者昔虞世南既没唐太宗尝兴无与论书之叹魏征因荐遂良入为待书当时购求右军真迹甚富真赝莫辨遂良一一鉴别如辨黑白遂敓右军精魄故后世多其所临刻本今亦罕得予意当时临本必多流传至今耳可为伯仲是真足为稀世之珍也并以及此识者正之遂良字登善钱唐人官至尚书右仆射封河南县公云【右军】四明陈敬宗题【行草书】
　　原兰亭之始拓本于隋之开皇间唐文皇见拓本求真迹真迹乃出命廷臣临摹分赐选偪真者得欧阳本刻寘中禁即宋世所谓定武者也贞观末茧纸入昭陵不可复覩惟頼唐贤辈临摹本而禇书尤表表焉自唐迄今代有翻刻聚讼之説皆论定武与南宋诸拓本非论墨迹也余所得褚临此卷笔力健劲风神洒落可称神逰化境不可思议者矣昔在宋为太简赏识于天圣丙寅苏氏重装用忠孝印钤识之又经范仲淹王尧臣刘泾辈尝观后归米氏载其月日防识及考海岳书史先详授受之由后辨长字其中二笔相近末后捺笔钩廻笔锋直至起处怀字内折笔抺笔皆转侧褊而见锋蹔字内斤字足字转笔贼锋随之于斫笔处贼毫直出其中世之模本未尝有也在苏氏才翁房题为褚模王羲之兰亭帖南宫鉴赏信不诬矣余性嗜古自许有翰墨縁虽不敢附才翁海岳之后亦不同嘘声呵息之俦盖有风雨兴思神通寤者譬之探骊得珠余皆鳞爪也昔山谷云观兰亭要各存之以心会其妙处耳信为赏鉴家之格言也夫髪僧上振防
　　唐太宗命禇河南临摹禊序分赐诸臣进上之外必有省斋自临别本其进上惟恐不肖则规规模仿法胜于意自临别本则心闲手敏意胜于法余观唐宋来临摹者伙矣未有若此临写之神妙者信为心手俱化得意之笔耳冬至前八日风日晴暖窓明几净漫临一过便笔志之髪僧上振世传右军醉书禊序如有神助醒后更书数十百本皆不类奈何迄今无一传者或是説无稽耶抑右军自嫌不类辄毁去耶今观禇临此卷直追山隂落笔之妙虽不敢忆右军醒后之书亦乌敢谓非河南临书得意笔也王羊致叹陇蜀兴思曷能巳己后五日髪僧上振又识
　　禇河南墨迹自足千古矧临茧本耶吉光片羽世世宝之十一月廿二日雪霁笔髪僧上振
　　褚登善临兰亭帖【王文惠公藏本】
　　永和九年【至】有感于斯文
　　右唐中书令河南公褚遂良字登善临晋右将军王羲之兰亭宴集序本朝丞相王文恵公故物辛【未巳】岁见于晁美叔斋云借于公孙辛巳岁购于公孙巘黄绢幅至欣字合缝用证摹刻僧字果徐僧权合缝书也虽临王书全是褚法其状若岧岧竒之峻英英秾秀之华翩翩自得如飞举之仙爽爽孤鶱类逸羣之鹤蕙若振和风之丽雾露擢秋榦之鲜萧萧庆云之映霄矫矫龙章之动采九奏万舞鹓鹭充庭锵玉鸣珰窈窕合度宜其拜章帝所留赏羣仙也至于永和字全其雅韵九觞字备着其眞标浪字无异于书名由字益彰其楷则若夫临仿莫称于薛魏赏别不闻于欧虞信百代之秀规一时之清鉴也壬午八月廿六日宝晋斋舫手装襄阳米芾审定真迹秘玩【未字墨迹原注】
　　外录
　　兰亭考云遂良模本逸少神寓之迹也唐文皇帝甘心学之赞曰烟霏雾结状欲断而还连鳯翥龙蟠势如邪而反直颇为能状之此永和九年书也十二年为山隂道士写黄庭经又作意移入楷法故于防曳裁成之妙亦为正书之冠唐之学者心慕手追辅成已能流而为欧虞褚薛故后人但见定武石刻为工今遇此本方真元乃褚河南亲摹以传顿觉定本尚类唐临去此絶逺何则柔闲萧散而神韵独髙华巧天就如运斤成风而中桑林之舞乃知妙絶千古者不在防画畦畛间而风流天韵非力学所可到舍此本畴能见之绍圣丙子李公麟伯时书
　　唐摹禊序墨迹【神龙本】
　　唐摹兰亭【旧人题籖】
　　永和九年【至】有感于斯文【钤缝有贞观绍兴图书】
　　长乐许将熈宁丙辰
　　孟冬开封府西斋阅
　　临川王安礼黄庆基
　　同阅元丰庚申闰
　　月十日
　　朱光裔李之仪观
　　元丰五年三月二十七日
　　李秬王景通同观
　　王景脩张太宁同观
　　元丰四年孟春十日
　　又同张保清冯泽
　　纵观文安王景脩题
　　仇伯玉朱光庭石苍舒观元丰五年四月廿八日定武旧帖在人间者如晨星矣此又落落若啓明者耶元贞元年夏六月仆将归吴兴叔亮内翰以此卷求是正为鉴定如右甲寅日甲寅人赵孟頫书
　　右唐贤摹晋右军兰亭宴集叙字法秀逸墨彩艶发竒丽超絶动心骇目此定是唐太宗朝供奉搨书人直文舘冯承素等奉圣防于兰亭眞迹上防钩所摹与米元章购于苏才翁家褚河南检校搨赐本张氏石刻对之更无少异米老所论精妙数字皆具有之毫铓转折纤微备尽下真迹一等予家旧藏赵模搨本虽结体间有小异而义类良是然各有絶胜处要之俱是一时名手摹书前后二小半印神龙二字印唐中宗年号贞观中太宗自书贞观二字成二小印开元中明皇自书开元二字作一小印神龙中中宗亦书神龙二字为一小印此印在贞观后开元前是御府印书者张彦逺名画记唐贞观开元书印及晋宋至唐公卿贵戚之家私印一一详载独不载此印盖犹捜访未尽也予观唐模兰亭甚众皆无唐代印防未若此帖唐印宛然真迹入昭陵搨本中择其絶肖似者秘之内府此本廼是余皆分赐皇太子诸王中宗是文皇帝孙内殿所秘信为最善本宜切近真也至元癸巳获于杨左辖都尉家传是尚方资送物是年二月甲午重装于钱塘甘泉坊僦居快雪斋壬子日易防赞曰
　　神龙天子文皇孙宝章小玺余半痕鸾飞离离舞秦云龙惊荡荡跳天门明光宫中春曦温玉案卷舒娱至尊六百余年今幸存小臣宁敢比璵璠金城郭天锡祐之
　　君家禊帖评甲乙和璧隋珠价相敌神龙贞观若未逺赵葛冯汤总名迹主人熊鱼两兼爱彼短此长俱有得三百二十有七字字字龙蛇怒腾掷嗟予到手眼生障有数存焉岂人力吾闻神龙之初黄庭乐毅真迹尚无恙此帖尤为时所惜况今相去又千载古帖消磨万无一有余不足贵相通欲抱竒书求博易鲜于枢题
　　至元甲午三月廿日巴西邓文原观
　　唐摹兰亭余见凡三本其一在宜兴吴氏后有宋初诸名公题语李范庵每过荆溪必求一观今其子孙亦不轻出示人其一藏吴中陈缉熈氏当时巳刻石传世陈好钩摹遂搨数本乱真而又分散诸防为可惜耳其三即此神龙本也嘉靖初丰考功存礼常手摹使章正甫刻石于乌镇王氏然余未见真迹惟孙鸣岐抄得郭祐之诗跋鲜于伯机长句每诵二诗慨然思欲一见而不可得盖往来予懐者五十余年矣今子京项君以重价购于王氏遂令人持至吴中索予题语因得纵观以偿夙昔之愿若其摹搨之精钩填之妙信非冯承素诸公不能也子京好古博雅精于鉴赏嗜古人法书如嗜饮食每得竒书不复论价故东南名迹多归之然所蓄虽多吾又知其不能出此卷之上也万厯丁丑孟秋七月三日茂苑文嘉书
　　褚临右军曲水序【世称天厯兰亭】
　　永和九年【至】有感于斯文
　　唐相褚河南临禊帖白麻墨迹一巻曾入元文宗御府有天厯之宝及宣政绍兴诸小玺宋景濂小楷题防吾乡张东海先生观于曹泾杨氏之衍泽楼盖云间世家所藏也笔法飞舞神采奕奕可想见右军真本风流实为希代之宝琅琊王世贞
　　右军禊帖【张洎藏本】
　　永和九年【至】有感于斯文
　　善法书者各得右军之一体若虞世南得其美韵而失其俊迈欧阳询得其力而失其温秀褚遂良得其意而失于变化薛稷得其清而失于窘拘顔眞卿得其筋而失于粗鲁栁公权得其骨而失于生犷徐浩得其肉而失于俗李邕得其气而失于体格张旭得其法而失于狂独献之俱得之而失于惊急无蕴借态度此歴代寳之为训所以夐高千古柔兆执徐暮春之初清辉西阁因观修禊序为张洎评此【系南唐后主书】
　　蔡忠惠临禊帖
　　永和九年【至】有感于斯文
　　【欵书】襄临
　　范文度模禊帖
　　永和九年【至】有感于斯文
　　右军兰亭最着今世尚有搨本秘阁本周越一本犹有气象存焉今观范君橅仿盖得之矣嘉祐壬寅五月廿六日莆阳蔡襄
　　余尝集録前世遗文数千篇因得悉览诸贤笔迹比不识书遂稍通其学然则人之于学其可不勉哉今老矣目昏手颤虽不能挥翰而开巻临几便别精粗若范君所书在余集录实为难得也窃幸览之为之忘倦嘉祐七年夏五月廿八日庐陵欧阳修书
　　书虽列于六艺非如百工之艺也蔡君谟以书名当世其扬范君者如此不为悮矣滁山醉翁题自唐末干戈之乱儒学文章扫地而尽宋兴百年之间雄文硕儒比肩而出独字学久而不振未能比踪唐之人余每以为恨今乃获见范君笔法信乎时不乏人而患知之不博不然有于中必形于外若范君者笔迹不传于世而独传其家盖其潜光晦徳非止其书閟不传也嘉祐七年五月旬休日庐陵欧阳脩
　　右军自言见秦篆及汉石经正书书乃大进故知局促辕下者不知轮扁斵轮有不传之妙王氏以来惟顔鲁公杨少师得兰亭用笔意山谷题范文度所书兰亭不拘拘然求合其形似而尽得右军用笔之意真所谓善学栁下惠者欧阳公集古录已载此书恨未见之今始识面信名下无虚士也锡山尤袤
　　秦少游临禊序
　　永和九年【至】有感于斯文
　　外录
　　书画舫云秦少游临禊序前有李公麟图极精
　　薛绍彭临兰亭叙
　　永和九年【至】有感于斯文　　　绍彭
　　右薛绍彭临兰亭叙一卷按兰亭序石本佳者已难得临本尤难得宋苏易简所藏临本有三题曰有若象夫子尚兴阙里门虎贲类蔡邕犹傍文举尊昭陵自一闭真迹不复存余今获此本亦可比璵璠其一本有王尧臣防易简子耆与米南宫友善元章以王维雪景画六幅李主翎毛一幅徐熈梨花大折枝易得之元章赞曰熠熠客星岂晋所得养气泉石留腴翰墨戏着谈标书存焉式郁郁昭陵玉盌已出戎温无类谁宝真物水月非虚移模夺质绿鏁金鐍璚机锦綍猗与元章守之勿失其二舜钦所昔之善临兰亭者有冯承素汤普彻韩道政赵模诸葛正世罕得见故此三本亦皆莫详何人所临也至元二年歳在丙子予至都城与友人丰城揭君子舟寓舍同巷得见其所藏绍彭临本上有文之印又有古杭朱巽印月船小印若宋末在钱唐惟巽与贾似道家所蓄古书画甚富且精好绍彭父珦尝窃易取定本兰亭石宣和间朝廷遣使索之绍彭乃并日夜模搨每搨疉三枚纸重搨之民间所贵惟此而已后此石龛寘睿思殿东壁建炎初宗泽遣人防送至维扬金人下维扬裹以去金主怒弃之江中近世吴君璋副枢家及龙兴民家所得石号为佳者然视定武本逺矣则后之学书者欲见右军笔意不其难哉此山谷先生所以有欲换凡骨无金丹之叹也呜呼绍彭所搨本今亦无之况其所临乎宋之名书者有蔡君谟米南宫苏长公黄太史吴练塘最着然超越唐人独得二王笔意者莫绍彭若也今绍彭书亦絶少则见其所临犹盆盎之罍洗也赵承防尝曰时流易趋古意难复揭君之爱重此帖也宜也绍彭字道祖近见其晩憩监听所赋诗清丽沈着有魏晋人风所居有清閟阁详着楼氏攻媿集云九月甲子在兴鲁坊聋子巷冩临川危素记唐人模搨钩临最精今晋帖存者皆唐本也宋人遽不能精相去逺甚惟薛米两家独擅其能宋南渡后言墨帖多米氏手笔而薛书尤雅正禊序帖临搨最多出其手必佳物然世亦鲜也雍虞集伯生书
　　薛道祖手书禊帖是从真定武临得者足称哲裔此帖禊饮序文征仲太史家藏入张伯起转以售余籖首有征仲八分小字精絶之甚及危太朴虞伯生二防皆可宝也独兰亭画乃宋人笔仅半帧伯起定作赵千里恐未当耳宋人惟道祖可入山隂两庑豫章襄阳以披猖夺取声价可恨可恨王世贞
　　外录
　　书画舫云琅琊王氏购藏薛道祖禊饮序一卷原系宋秘府故物即停云舘帖所载也按道祖书迹法度森严变化较少品在海岳翁下要非刘泾吴説辈所能梦见耳
　　宋高宗临兰亭序
　　永和九年【至】有感于斯文
　　外录
　　陆务观老学庵笔记云史丞相言高庙尝临兰亭赐夀王于建邸后有批字云可依此临五百本来看盖两宫笃学如此
　　宋思陵临禊序
　　永和九年【至】有感于斯文
　　光尧夀圣太上皇帝以天纵之圣富缉熈之学寓之翰墨俯临王羲之脩禊妙入神品光世当靖康之末奉迎济上率先诸帅敦诗礼夙防恩遇固宜被此宠章其子尧仁褾轴来上捧观再三复书此以赐之乾元改元季冬臣谨书【桑世昌兰亭博议云绍兴乙未六月思陵常临禊序此卷赐刘光世其子尧仁进之孝宗亲洒宸翰云】
　　外绿
　　书画舫云宋思陵临禊序有周宻跋甚佳
　　宋高宗临赐禊帖【赐陈康伯本】
</div>
    <div class="pagination">
<a href="式古堂书画汇考_page15.html">上一页</a><span>...</span><a href="式古堂书画汇考_page11.html">11</a><a href="式古堂书画汇考_page12.html">12</a><a href="式古堂书画汇考_page13.html">13</a><a href="式古堂书画汇考_page14.html">14</a><a href="式古堂书画汇考_page15.html">15</a><span class="current-page">16</span><a href="式古堂书画汇考_page17.html">17</a><a href="式古堂书画汇考_page18.html">18</a><a href="式古堂书画汇考_page19.html">19</a><a href="式古堂书画汇考_page20.html">20</a><a href="式古堂书画汇考_page21.html">21</a><span>...</span><a href="式古堂书画汇考_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
