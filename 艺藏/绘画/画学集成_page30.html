<!DOCTYPE html>
<html>
<head>
    <meta charset="UTF-8">
    <title>画学集成 - 第 30 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 30 页/共 129 页</h1>
    <div class="content">　　
　　其品次张图也。
　　　　王仁寿，汝南宛人，工画佛道鬼神，兼长鞍马。始师王殷，后学精吴法。晋末为契丹所掠，太祖受禅放还。相国寺文殊院有《净土弥勒下生》二壁，净土院有《八菩萨像》，及有《征辽》、《猎渭》等图传于世。
　　　　卫贤，京兆人，事江南李后主为内供奉。工画人物、台阁。初师尹继昭，后伏膺吴体。张文懿家有《春江钓叟图》，上有李后主书《渔父词》二首。其一曰：「阆苑有意千重雪，桃李无言一队春。一壶酒，一竿鳞，快活如侬有几人？」其二曰：「一棹春风一叶舟，一轮茧缕一轻钩。花满渚，酒盈瓯，万顷波中得自由。」有《望贤宫》、《滕王阁》、《盘车》、《水磨》等图传于世。
　　　　朱悰，不知何许人，与卫贤并师尹继昭，而卫为高足。
　　　　曹仲玄，建康丰城人，事江南李后主为翰林待诏。工画佛道鬼神。始学吴，不得意，遂改迹细密，自成一格。尤于傅彩，妙越等夷。江左梵宇灵祠，多有其迹。
　　　　陶守立，池阳人。江南李后主保大间应举下第，退居齐山，以诗笔丹青自娱。工画佛道鬼神、山川人物，至于车马、台阁，笔无偏善。尝于九华草堂壁画《山程早行图》，及建康清凉寺有《海水》、李后主金山水阁有《十六罗汉像》，皆振妙于时也。
　　　　竹梦松，建康溧阳人，事江南李后主为东川别驾。工画人物、子女、宫殿、台阁，巧绝冠代。
　　丁谦，晋陵义兴人，工画竹，兼善写蔬果。寇忠愍家有写生《葱》一轴，上有李后主题「丁谦」二字，非凡格也。此画今归王晋卿都尉家。
　　
　　　　何遇，江南人，善画林石、屋木。学慕卫贤，深得其趣。
　　　　陆晃，嘉禾人，善画田家人物。意思疎野，落笔成像，不预构思。故所传卷轴或为绝品，或为末品也。
　　　　施璘，京兆蓝田人，工画竹，有生意。
　　　　禅月大师贯休，婺州兰溪人，道行文章外，尤工小笔。尝覩所画水墨罗汉，云是休公入定观罗汉真容后写之，故悉是梵相，形骨古怪。其真本在豫章西山云堂院供养。于今郡将迎请祈雨，无不应验。休公有诗集行于世，兼善书，谓之姜体，以其俗姓姜也。
　　　　僧楚安，蜀人，善画山水，点缀甚细。每画一扇上《安姑苏台》或《滕王阁》，千山万水，尽在目前。今蜀中扇面印版，是其遗范。仁显云：「笔踪细碎，全亏六法，非大手高格也」。
　　　　僧传古大师，四明人，善画龙水，得名于世。「叙论」卷中已述。皇建院有所画屏风见存。弟子岳阇黎，受学于师，其品次之。
　　　　僧智蕴，河南人。工画佛像、人物，学深曹体。雒中天宫寺讲堂有《毗卢像》，广爱寺有《定光佛》，福先寺有《三灾变相》数壁。周祖时进《舞钟馗图》，赐紫衣。
　　　　僧德符，善画松柏，气韵萧洒。曾于相国寺灌顶院厅壁画一松一柏，观者如市，贤士大夫留题凡百余篇，其为时推重如此。已上各有图轴传于世。
　　
　　卷三
　　
　　仁宗皇帝，天资颕悟，圣艺神奇。遇兴援毫，超逾庶品。伏闻齐国献穆大长公主丧明之始，上亲画《龙树菩萨》
　　
　　，命待诏传模镂板印施。圣心仁孝，又非愚臣所能称颂。若虚旧有家藏御画《御马》一疋，其毛赭，白玉衔勒，上有宸翰题云：「庆历四年七月十四日御画」，兼有押字印宝。后因伯父内藏借观，不日赴杭钤之任，既久假而不归，居无何，伯父终于任所。此宝遂归伯母表兄张湍少列，今不复可见，为终身之痛。兼曾见张文懿家有《小猿》一轴，仍闻禁中有《天王菩萨像》。
　　
　　　　太上游心，难可与臣下并列，故尊之卷首。
　　
　　　　纪艺中圣朝建隆元年后，至熙宁七年，总一百五十八人。
　　
　　　　王公士大夫，依仁游艺，臻乎极者一十三人。
　　
　　　　燕恭肃王　嘉王李后主燕肃武宗元　刘永年郭忠恕王士元宋道　宋迪文同郭元方董源　
　　　　燕恭肃王，位尊盘石，名重戚藩。天纵多能，精于像物。尝观所画《鹤竹》，雪毛丹顶，传警露之姿；翠叶霜筠，尽含烟之态。亦尝自朽《十六罗汉》，令蜀人尹质描染，棱棱风骨，类非常格所能及。闻朱邸甚有遗迹，世罕得见。
　　　　皇弟嘉王，维城茂美，副茅土之疆宗；醴席余休，命毫煤而取适。尝观所画《墨竹图》，位置巧变，理应天真，作用纵横，功齐造化。复爱状鰕鱼、蒲藻、笋箨、芦花。虽居紫禁之严，颇得沧州之趣。笔意超绝，殆非学而知之者矣。王尤精篆籀，有尽六幅缣止书一字者，笔力神俊，可谓惊绝也。
　　江南后主李煜，才识清赡，书画兼精。尝观所画林石、飞鸟，远过常流，高出意外。金陵王相家有《杂禽花木》，李
　　
　　忠武家有《竹枝图》，皆稀世之珍玩也。其书名金错刀。
　　
　　　　燕肃，字穆之。其先燕蓟人，后徙家曹南。位龙图阁直学士，以尚书礼部侍郎致仕。文学治行外，尤善画山水寒林。澄怀味象，应会感神，蹈摩诘之遐踪，追咸熙之懿范。太常寺有所画屏风。玉堂、刑部、景宁坊居第，暨许、洛佛寺中，皆有画壁。公以寿终于康定元年，赠太尉。公画与所藏古笔仅百卷，皆取入禁中，故人间所传图轴几希矣。公凡莅州郡，作刻漏法最精；又尝被旨造指南车，皆出奇思。
　　　　武宗元，字总之，河南白波人，官至虞曹外郎。善画佛道人物，笔术精高，曹、吴具备。尝于雒都上清宫画《三十六天帝》。其间赤明阳和天帝，潜写太宗御容，以赵氏火德王天下故也。真宗祀汾阴，还经雒都，幸上清，历览绘壁，忽覩圣容，惊曰：「此真先帝也！」遽命设几案焚香再拜，且叹其画笔之神，竚立久之。上清宫，即唐玄元皇帝庙，旧有吴道子画《五圣图》，杜甫诗称「五圣联龙衮，千官列雁行」是也。后因广增庭庑，画壁遂废。宗元复运神踪，高绍前哲。张文懿有诗云：「曾此焚香动至尊」。宋元又尝于广爱寺见吴生画文殊、普贤大像，因杜绝人事旬余，刻意临仿，蹙成二小帧，其骨法停分、神观气格，与夫天衣缨络、乘跨部从，较之大像，不差毫厘。自非灵心妙悟、感而遂通者，孰能与于此哉？许昌龙兴寺北廊有《帝释梵王》，及经藏院有《旃檀瑞像》，嵩岳庙有出队壁，皆所奇绝也。初名宗道，后改名宗元，以寿终于皇佑二年。有《佛像》、《天王》并《九子母》等传于世。
　　　　深州防御使刘永年，字君锡，章献明肃皇后之侄也。才敏有神力，兼于画笔。错综万类，非常格可拟。
　　
　　　　郭忠恕，字恕先，洛阳人。少能属文，七岁举童子。初，周祖召为博士，后因争忿于朝堂，贬崖州司户。秩满去官，不复仕，纵放岐、雍、陕、洛之间。善画屋木、林石，格非师授。有设纨素求为图画者，必怒而去，乘兴即自为之。郭从义镇岐下，每延止山亭。张素设粉墨于傍，经数月，忽乘醉就图之，一角作远山数峯而已，郭氏亦珍惜之。岐有富人主官酒酤，其子喜画，日给醇酎。设几案绢素，及好纸数轴，屡以情言。忠恕俄取纸一轴，凡数十番，首图一丱角小童，持线车，纸穷处作风鸢，中引一线，长数丈。富家子不以为奇，遂谢绝焉。太宗素知其名，召赴阙下，授以国子监主簿。忠恕益纵酒，肆言时政得失，颇有怨讟。上恶之，配流登州，死于齐之临邑道中，尸解焉。有《屋木》卷轴传于世。忠恕尤精字学，宋元献尝手校其《佩觹》三篇，以宝玩之。
　　　　推官王士元，仁寿之子也，灵襟萧爽。画法精高，人物师周昉，山水学关同，屋木类郭忠恕，皆造其微。尝见张文懿家有《杂木寒林》，高丈余，风韵遒举，格致稀奇。兼有《伊尹负鼎》、《凤楼十八怨》、《四时山水》等传于世。
　　　　宋道，字公达；宋迪，字复古；洛阳人。二难皆以进士擢第，今并处名曹。悉善画，山水寒林，情致闲雅，体像雍容，今时以为秘重矣。然则友爱之谈，所宜推揖。
　　　文同，字与可，梓潼永泰人。今为司封员外郎、秘阁校理。善画墨竹，富萧洒之姿，逼檀栾之秀，疑风可动，不笋而成者也。复爱于素屏高壁状枯槎老枿，风格简重，识者珍爱。自赋《一字至十字诗》云：「竹，竹，森寒，洁绿。湘江边，渭水曲，帷幔翠锦，戈矛苍玉。虚心异众草，劲节逾凡木。化龙杖入僊陂，呼凤律鸣神谷。月娥巾帔净冉
　　
　　冉，风女笙竽清肃肃。林间饮酒碎影摇金，石上围棋清阴覆局。屈大夫逐去徒悦椒兰，陶先生归来但寻松菊。若檀栾之操则无敌于君，图萧洒之姿亦莫贤于仆。」
　　　　郭元方，字子正，京师人，官至内殿承制。善画草虫，备究蜚蠉，潜分造化，宜矜妙艺，蔼播佳名。然而着意者不及疏略，盖或点缀过当，翻为失真也。颇有图轴传于世。
　　　　董源，字叔达，锺陵人，事南唐为后苑副使。善画山水，水墨类王维，着色如李思训。兼工画牛、虎，肉肌丰混，毛毳轻浮，具足精神，脱略凡格。有《沧湖山水》、着色《山水》、《春泽牧牛》、《牛》、《虎》等图传于世。
　　　　
　　高尚其事，以画自娱者二人。
　　
　　　　李成　　　　　　　　　　宋澥
　　　　李成，字咸熙。其先唐宗室，避地营丘，因家焉。祖父皆以儒学吏事闻于时。至成，志尚冲寂，高谢荣进。博涉经史外，尤善画山水寒林，神化精灵，绝人远甚。「叙论」卷中已述。开宝中，都下王公贵戚，屡驰书延请，成多不答。学不为人，自娱而已。后游淮阳，以疾终于干德五年。子觉，尤以经术知名，职践馆阁。请恩幽閟，赠光禄丞。事见宋白所撰《墓碣》。有《烟岚晓景》、《风雨四时山水》、《松柏寒林》等图传于世。
　　　　宋澥，字则未闻，长安人。故枢密湜之弟，司封道之从祖也。姿度高洁，不乐从仕。图画之外，无所婴心。善画山水、林石，凝神遐想，与物冥通。遇兴登楼，有时操笔，故人间不多见其迹。有《烟岚晓景》、《奔滩怪石》等图传于世。
　　
　　　　业于绘事，驰名当代者一百四十六人。人物、山水、花鸟、杂画，分为四门。
　　　　人物门五十三人，僧道并独工传写者附。
　　　　王霭高益王瓘孙梦卿赵光辅　赵隐士孙知微勾龙爽李文才　石恪袁仁厚赵长元王齐翰　周文矩顾德谦郝处厉昭庆　顾洪祝李雄侯翼高文进　王道真李用及李象坤高怀节　张昉高元亨杨朏子圭王兼济　孙怀悦陈用智孟显陈士元　王拙王居正叶进成叶仁遇郝澄童仁益毛文昌南简　龙章子渊武洞清江惟清锺文秀田景李元济王易陈坦令宗　李八师刘道士
　　
　　　　王霭，京师人。工画佛道人物，长于写貌，五代间以画闻。晋末与王仁寿皆为契丹所掠，太祖受禅放还，授图画院祗候。遂使江表，潜写宋齐丘、韩熙载、林仁肇真，称旨，改翰林待诏。今定力院《太祖御容》、《梁祖真像》，皆霭笔也。太祖御容潜龙日写，后改装中央服矣。又画开宝寺文殊阁下《天王》、及景德寺九曜院《弥勒下生像》，最为奇出。
　　高益，涿郡人，工画佛道鬼神、蕃汉人马。太祖朝，潜归京师。始货药以自给，每售药必画鬼神或犬马于纸上，
　　
　　藉药与之，由是稍稍知名。时太宗在潜邸，外戚孙氏喜画，孙氏有酒楼。一日，遇四老人饮酒有异，疑其神仙，因谓之四皓楼，亦谓孙氏为孙四皓也。因厚遇益，请为图画。未几，太宗龙飞。孙氏以益所画《搜山图》进上，遂授翰林待诏。后被旨画大相国寺行廊《阿育王》等变相暨《炽盛光》、《九曜》等，有位置小本，藏于内府。后寺廊两经废置，皆饬后辈名手依样临仿。又画崇夏寺大殿善神，笔力绝人。有《南国斗象》、《卫士骑射》、《蕃汉出猎》等图传于世。
　　　　王瓘，河南雒阳人，工画佛道人物，深得吴法，世谓之小吴生。石中令尝令画雒中昭报寺壁，及有佛道功德、故事、人物等图传于世。
　　　　孙梦卿，东平人，工画佛道人物，亦专吴学。尤长寺壁，谓之孙脱壁。尝与王霭对画开宝寺文殊阁下西北方毗楼《博义天王像》，并大相国寺甚有其迹，今多不存矣。
　　　　赵光辅，华原人，工画佛道，兼精蕃马。笔锋劲利，名刀头燕尾。太祖朝为图画院学生，故乡里呼为赵评事。许昌开元、龙兴两寺皆有画壁。浴室院《地狱变》尤佳。有《功德》、《蕃马》等传于世。
　　　　隐士赵云子，善画道像。于青城丈人观画诸仙，奇绝。孙太古尝阴使人问已画，赵云：「孙画虽善，而伤丰满，乏清秀。」孙由是感悟。
　　　　孙知微，字太古，眉阳人。精黄老学，善佛道画。于成都寿宁院画《炽盛光》、《九曜》及诸墙壁，时辈称伏。知微凡画圣像，必先斋戒疏瀹，方始援毫。有《功德》并故事人物传于世。知微始画《寿宁九曜》也，令童仁益辈设色。其《水圣侍从》，有持水晶瓶者，因增莲花于瓶中。知微既见，愀然曰：「瓶所以镇天下之水，吾得之于道经。今则奚以花为？嗟乎！画蛇着足，失之远矣。」
　　
　　　　勾龙爽，蜀人，国初为翰林待诏。工画佛道人物，善为古体衣冠，精裁密致，亦一代之奇笔也。有《功德》并故事人物传于世。
　　　　李文才，华阳人，工画松石，兼长写貌。事孟蜀为翰林待诏。广政中，荆南高王令人入蜀，请文才写《义兴门街双笋石》并其故事，又尝写蜀主并名臣真像于大慈寺，亦有图轴传于世。
　　　　石恪，蜀人，性滑稽，有口辩，工画佛道人物。始师张南本，后笔墨纵逸，不专规矩。蜀平，至阙下，尝被旨画相国寺壁。授以画院之职，不就。坚请还蜀，诏许之。恪不乐都下风物，颇有讥诮杂言，或播人口。有《唐贤像》、《五丁开山》、《巨灵擘太华》、《新罗人角力》等图传于世。
　　　　袁仁厚，蜀人，早师李文才。干德中至阙下，未久，还蜀。因求得前贤画样十余本持归。平居以画自适，终老乡闾，蜀川亦有遗迹。
　　　　赵长元，蜀人，工画佛道人物，兼工翎毛。初随蜀主至阙下，隶尚方彩画匠人。因于禁中墙壁画雉一只，上见之嘉赏，寻补图画院祗候。今《东太一宫贵神像》、《华严十六罗汉》，并长元笔。
　　王齐翰，建康人，事江南李后主为翰林待诏。工画佛道人物。开宝末，金陵城陷，有步卒李贵入佛寺中，得齐翰所画《罗汉》十六轴，寻为商贾刘元嗣以白金二百星购得之，赍入京师，于一僧处质钱。后元嗣诣僧请赎，其僧以过期拒之，因成争讼。时太宗尹京，督出其画，览之嘉叹。遂留画，厚赐而释之。经十六日，太宗登极，后名应运罗
　　
　　汉。
　　　　周文矩，建康句容人，事江南李后主为翰林待诏。工画人物、车马、屋木、山川。尤精仕女，大约体近周昉，而更增纤丽。有《贵戚游春》、《捣衣》、《熨帛》、《绣女》等图传于世。
　　　　顾德谦，建康人，工画人物。风神清劲，举无与比。李后主爱重之，尝谓曰：「古有凯之，今有德谦。二顾相望，继为画绝矣！」识者以为知言。吕文靖家有《萧翼说兰亭故事》横卷，青锦褾饰，碾玉轴头，实江南之旧物。窥其风格，可知非谬也。
　　　　郝处，江南人，工画佛道鬼神，兼长写貌。处本一商贾，酷好图画，因而家产荡尽，唯学画耳。
　　　　厉昭庆，建康丰城人，工画人物。事江南为翰林待诏。后随李后主至阙下，授图画院祗候。
　　　　顾洪祝，不知何许人，工画人物。传其名而未见其迹。
　　　　李雄，北海人，工画佛道，偏长鬼神，罕有伦比。太宗朝为图画院祗候，因忤旨遯去。北海龙兴寺有画壁。
　　　　侯翼，安定人，工画佛道人物。夙振吴风，穷乎奥旨。长安、洛汭，寺壁尤多，兼有《三教圣像》、故事人物等图传于世。
　　高文进，从遇之子。工画佛道，曹、吴兼备。干德乙丑岁，蜀平，至阙下。时太宗在潜邸，多访求名艺，文进遂往依焉。后以攀附授翰林待诏。未几，重修大相国寺，命文进效高益旧本画行廊变相，及太一宫、寿宁院、启圣院暨开宝塔下诸功德墙壁，率皆称旨。又勑令访求民间图画，继蒙恩奖。相国寺大殿后《擎塔天王》，如出墙壁，及殿西《降魔变相》，其迹并存。今画院学者咸宗之，然曾未得
　　
　　其仿佛耳。
　　　　王道真，蜀郡新繁人，工画佛道人物，兼长屋木。太宗朝因高文进荐引，授图画院祗候。尝被旨画相国寺，并玉清昭应宫壁。今相国寺殿东画《给孤独长者买祇陀太子园因缘》、并殿西画《志公变》、《十二面观音像》，其迹并存。
　　　　李用及、李象坤，并工画佛道人物，尤精鬼神。尝与高文进、王道真同画相国寺壁，并为良手。殿东画《牢度叉斗圣变相》，其迹见存。
　　　　高怀节，文进长子，太宗朝为翰林待诏。颇有父风，尝与其父同画相国寺壁。兼长屋木，为人称爱也。
　　　　张昉，临汝人，工画佛道人物，笔专吴体。尝画玉清昭应宫《奏乐天女》，高丈余，掇笔而成。本郡开元寺有画壁，亦佳手也。
　　　　高元亨，京师人。工画佛道人物，兼长屋木，多状京城市肆车马。有《琼林苑》、《角抵》、《夜市》等图传于世。
　　　　杨朏，京师人，后家泗上。工画佛道人物，尤于观音得名天下。然而手足间时或小失停分，盖于骨法用笔跨迈伦辈；是其小疵，不足以累大醇也。亦爱画西南夷人，妙得其旨。世盛传杨朏《波斯》。子圭，有父风。
　　　　王兼济，河南洛阳人，工画佛道鬼神。洛中南宫有《十太乙像》，嵩岳庙有与武虞曹对画墙壁。武画出队，兼济画入队，众所播传也。
　　　　孙怀悦，安定灵台人，工画佛道人物，学吴生为得法。雒中有寺壁。
　　陈用智，颖川郾城人，天圣中为图画院祗候。未久，罢归乡里。工画佛道、人马、山川、林木，精详巧赡，难跨伊
　　
　　人。但意务周勤，格乏清致。有《功德》、《蕃马》、故事人物等图传于世。用智居小窑镇，多谓之小窑陈。
</div>
    <div class="pagination">
<a href="画学集成_page29.html">上一页</a><span>...</span><a href="画学集成_page25.html">25</a><a href="画学集成_page26.html">26</a><a href="画学集成_page27.html">27</a><a href="画学集成_page28.html">28</a><a href="画学集成_page29.html">29</a><span class="current-page">30</span><a href="画学集成_page31.html">31</a><a href="画学集成_page32.html">32</a><a href="画学集成_page33.html">33</a><a href="画学集成_page34.html">34</a><a href="画学集成_page35.html">35</a><span>...</span><a href="画学集成_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
