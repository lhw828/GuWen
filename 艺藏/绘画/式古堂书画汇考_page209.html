<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 209 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 209 页/共 231 页</h1>
    <div class="content">　　士之处世有笃志于学能明一经取功名如拾芥有隠居乐善不求闻达视富贵如浮云由其立志不同故其立身亦异也勾吴华景彰氏别业于梁谿之东津当其兵燹中废为蓬蒿瓦砾所存仅余数楹尚可为也乃搆草堂于其南剪除荆芜种花艺竹眼界廓然可游可憩因晩年号为卧云遂以为扁于焉逍遥以终衰朽来求文以记之予以老拙固辞请之至再勉为之説曰凡山川之气聚而成云云之为言运也触石而起凭虚游衍象囘转形也或従龙而行雨或无心而出岫变化万状舒卷莫测非神仙者流岂能卧于其中哉卧之云者偃休之也昔袁安卧雪以着廉士之名王祥卧冰以全孝子之行子之卧云将安为乎非少陵云卧衣裳冷之诗乎必也爵禄不及乎心荣辱不闻乎耳髙卧一室惟息之安青山在于目前白云宿于檐下油然而生始为白衣飘然而升化为苍狗歘然而散则随风浩荡杳莫知其所之焉嗟夫人果能知此可谓善达观矣既知世态如云知人生如梦何役役为身后计哉然则卧云之义乃非玩春花延秋月聊寓意于云耳自前朝至今百年之间岸为陵谷海为桑田者有之惟君家子孙相承基业不坠盖由祖宗积徳之隆式克至于今日尝考之华氏大族本齐孝子之后髙曾以来赀产巨万至玉溪翁尤疎财仗义志独出羣凡交游皆得时缙绅名公故乡先生陆子方曾为文以美之事见墙东集观其文可以知其人矣若是者岂非积徳之报在子孙乎景彰长子约得过庭之训出仕成都内江簿仲子勤于治生复善干蛊庻防燕息云间睥睨物表优哉优哉藏以待老又安知蘧蘧然庄周梦蝴蝶乎栩栩然蝴蝶为庄周乎引而伸之书以为记洪武己未春正月既望前中宪大夫顺徳知府徐绩
　　夏　防
　　夏仲昭竹图
　　外録
　　瑚网云仲昭竹二幅一晴一雨晴者曰三迳清风雨者曰林塘过雨浓疎偃仰各得其宜时姚友叔祥为先君作夀叙及像赞因共宋榻黄庭经遗之昶繇科甲歴官太常卿楷书画竹为当时第一番【阙】海国兼金购求故有夏卿一个竹西凉十锭金之谣即一时寳惜可知已
　　夏太常湘江风雨竹并题卷【纸本髙一尺四寸余长三丈三尺余】
　　钱唐戴君文进博雅之士也善写山水与余有旧好持纸一卷求写湘江风雨奈余人事纷扰久未能复一日小酌之后颇有余兴遂作此图殊觉粗俗可媿观者幸勿诮余之狂而恕其醉也般门弄斧之议其能免乎正统元年六月望后东吴夏防识
　　题湘江风雨图
　　天下之竹莫多于湘江而极竹之所以为情态者则莫越乎风雨时也问之湘江之人其知爱而加玩以适夫趣者盖少焉然而古今之言竹者必曰湘江至于善写竹者亦必作风雨然后有以尽其妙也夫以古今之言竹者必曰湘江而湘江之人不知所爱岂不以其多乎风雨之态生乎毫端见者恍然耳有闻乎锦瑟之音鹧鸪之啼声犹能兴夫感今懐古之思而湘江之人不知有此岂不以其熟于目乎轻于多而忽于熟者岂徒湘江之人之于竹哉夫玉世之所共寳也居昆山者以之抵鹊物固不足论也士之犹夫是者深可慨哉吏部考功主事玉峯夏公仲昭每当退食之暇辄事挥洒其法盖得之于中书舎人锡山王先生孟端在今独歩而钱唐戴君文进乃为修饰之士其于图绘偏得昔人所长仲昭雅推重之为写此卷而题之曰湘江风雨观其水石聨延骈梢挺节远近相映带爽气萧然袭人巾袂而竹之情态极于此矣竹予所爱之物而仲昭文进则予所爱之人也兹因文进以卷出示而请题焉因书此以复然予又爱文进之独异夫湘江之人也耶时正统二年龙集丁巳夏五月望前一日进士文林郎大理寺左评事兼修国史姑苏张益题并书
　　湘江风雨竹一卷乃太常少卿东吴夏公仲昭所作者也以赠钱唐畵史戴君文进学士张先生士谦尝为序之文进复以赠同邑髙隠瞿君徳宣徳宣复嘱予题其后盖仲昭永乐乙未进士素工书被选在纶阁太宗皇帝甚重其书以余力师中书锡山王君孟端写竹尽得其妙孟端没仲昭之竹遂独歩当世四方之人得其一笔莫不寳爱之仲昭作是时为吏部考功主事正其中年得意笔也説者谓书与画一法耳工书者必工画其信然哉予观其平昔所作或直幅或横披不过三五竿而止耳十数竿而止耳未见有至若干尺多至数百竿若是卷之富者也诚以文进一代良画史也山水人物翎毛花卉无不臻妙是以仲昭曲尽其能以示之以文进为具眼也文进见之能不抚卷而爱羡之乎使其未造精妙文进名手顾肯求之予以是知是卷之不易得也且竹之为态得水则格益幽清得风雨则姿益活润况湘江乃多竹之地仲昭抽毫运思状其景于目前鹭滩鸥渚萦回曲折清流激湍潺湲溶漾而丛篁宻篠掩映于两岸之间防风摇动疎雨淋漓其幽清活润盖有无穷之趣焉一开卷间真若接苍梧暝烟而驻重华之霓旌也真若弄潇湘水云而鼓江妃之瑶瑟也真若翠羽毰毸而凤来巢也真若长身交亚而龙欲化也真若风凄雨霏枝翘节劲山长水远而望不极也竹之妙信无以加于此者矣昔白乐天作画竹歌赠萧协律有云萧郎萧郎老可惜手战眼昏头雪色自言便是絶笔时従今此竹尤难得今仲昭年已八十余虽欲复为此必若萧郎之不能矣则斯卷也得不为世寳哉徳宣博雅好古君子也文进持所爱为之赠其重徳宣亦至矣予故道其为难得俾益知珍袭焉成化四年戊子歳秋七月既望赐进士及第礼部侍郎致仕前翰林学士左春坊大学士侍文华殿讲读直东阁兼修国史同邑倪谦书于静存轩
　　物有可赏之竒必遇鉴赏之人而后其名益称爽所遇矣徒多其有实之并丧名孰称物之遭逢从会信有幸与不幸欤夏太常之墨竹蒋仪曹之题署张倪二学士之髙文皆一世之竒也所谓物华天宝人孰得而掩之文进画妙空当时艺苑故太常为尽心焉其寄情髙山【阙】水邈乎其听于子期矣文进不有其有持赠徳宣徳宣博雅者也岂有按劒夜光盼无因而至前耶庻矣其竒遇而萃诸鉴赏也其是卷之称而名后世无疑余心若有感也天下之竒有需于遭逢従会者岂独物而已哉书以归于徳宣俾永保之以志予心所感后之观者应得夫鉴赏之竒乎南京大理寺卿致仕仁和夏时正书于北郭白荡侨居时年六十又二古云与可之竹妙而不真息斋之竹真而不妙其于竹理防矣三百年以来而有仲昭真具写生妙手神光奕奕每对其手泽便如荘服见天帝然未有若此卷之神妙者一縦一横大山长水咫尺万里矣吉甫先生笃诚髙雅神物遂归之此亦类聚之义也展阅间不觉惊叹天启乙丑鹿城归昌世识











　　书畵彚考卷五十四
<子部,艺术类,书画之属,式古堂书画汇考>
　　钦定四库全书
　　书畵彚考卷五十五
　　刑部左侍郎卞永誉撰
　　畵二十五
　　明
　　沈　贞
　　沈贞吉山水并题
　　一竿风月一蓑烟雨家傍钓台西住卖鱼生怕近城门况肯到红尘深处　潮生解缆潮平鼓枻潮落放歌归去时人错认严光自是无名渔父八十三翁沈贞题于有竹居【词见徐防文一竿风月图】
　　外録
　　瑚网云沈贞字贞吉号陶庵又号陶然道人为呉兴人弟恒字恒吉即石田先生之父二处士并善丹青壎箎相暎时谓赵文敏同流恒吉之畵师杜徴君余向有娄江胜感接待寺八景为贞吉所图一一仿宋元人笔真合作也
　　沈　恒
　　沈恒吉山水并题
　　此老粗踈一钓徒服也非儒状也非儒年来只为酒糊涂朝也村酤暮也村酤　胸中文墨半些无名也何图利也何图烟波染就白须出也江湖处也江湖　时雨方霁寤寐北窓展玩古法名笔聊为作此赠诚庵老友一笑沈恒
　　外録
　　书畵舫云刘公完庵集中题月舟上人所藏沈絸庵同斋父子诗畵云炉烟僧舎坐迟迟共羡诗翁出语竒方外有山栖恵逺人间无处覔钟期千金旧纸丹青在一片闲情父子知为问能言辽海鹤归来城郭定何如详味此诗可见啓南畵品入神渊源盖有自也
　　又云传闻絸庵之父曰兰坡者尤能鉴赏书畵游心艺苑又石田书畵之所从出也
　　沈　周
　　沈啓南乾坤四大景图并题卷
　　我所忆兮匡庐泉飞空直下香炉巅银河为源彭蠡委万古腾沸东南天左环右射五老却褰裳濡足愁攀缘厓倾石走霹雳鬭枯藤怪树虬龙悬丹青洗出屏风叠跳珠溅玉声锵然谁能置我岩石间仰面落雪水底眠酒酣戯作五里雾山精啸雨空中旋呜呼我歌兮歌始放九江茫茫日在望【仿赵松雪笔】
　　我所忆兮泰山松秦皇避雨驻六龙根如铁石皮青铜千秋万歳披茸曈曈挂日扶桑小隠隠参天翠黛浓鸾雏凤鷇不知数和鸣上下如笙镛潮声直与东海应絶顶正见莱金膏玉液散入地茯苓芝草生隆冬采而食之可不死云车何日来相从呜呼我歌兮歌正长黄河日暮流商商【仿李希古笔】
　　我所忆兮黄鹤楼潇湘洞庭生素秋登髙决眦极万里烈风震荡无时休九嶷连緜似屏嶂白日黯淡苍云愁东攀枯木枝巃嵸西望雪岭寒飕飕朱绣柱九天上倒影却射沧江流仙人坐弄紫玉笛徃徃飞花鹦鹉洲青莲居士莫捶碎便湏纵饮成糟丘呜呼我歌兮歌愈急鸿鹄防楚天碧【仿黄鹤山樵笔】
　　我所忆兮峨眉雪六月隂崖冻欲裂仙人赤脚翠岩行鹤氅飘飘玉光洁回飚吹散五溪云落絮飞花满城阙滴博婆西海头隂风惨澹旌竿折万里黄云凝不流层冰皓皓冬夏结我思仗剑游其巅石栈天梯殊斗絶六龙回日不敢过寒光凛冽千丈铁呜呼我歌兮歌益豪太白不动金天髙【做呉仲圭笔】
　　治戊午仲春闲居精舎漫摹古人笔意长洲沈周石田翁作山水好衍为长卷此其一也翁胸藏丘壑妙合造化出之笔端不烦意而自有无穷之趣且四景摹古人笔法锵锵如对前人面目也览此卷不觉慨然有所兴起墨池王涣
　　石田摹米敷文大姚村图并跋卷
　　小米大姚村图澄心堂纸所作诗句藻逸书畵遒润得乃父风不易得之物为吾苏沈汝融氏之世藏成化末王刮货江东此卷属其鹰攫汝融日惄若废饮食者以余尝观求追写其所记忆久亦付之茫然矣近过徐甥出元晖大行书三诗即其副本耳遂临一过复漫补此图归汝融始塞其意且谓之曰物之聚散自有数正不使人容心其间譬之此卷在王云浦所两得两失而转至子家子家方一失已安知他日不复得乎余请以拙恶为死马骨以媒之治壬子九月长洲沈周跋大姚山水如故固不改其真彼元晖之陈迹沈君既不足恋而石田所仿更得其似且有似人之喜矣元晖有女弟家大姚故常徃来其地诗畵所由以作盖今陈大理汝玉亦尝得其二幅上有题识是以知之呉寛
　　米氏父子本襄阳人而寓居呉中昔张句曲传海岳翁云其晩年爱润州山水之胜乃卜居北固及观海岳表吾乡朱乐圃墓云余昔居郡与先生游此可见其久寓于呉而女因嫁大姚敷文大姚村图所为作也作宋史者直云呉人而后之论撰者遂以为呉县人胥失之矣庚申十月廿一日观石翁临敷文本偶题呉都穆
　　元晖大姚村图于吾苏大有闗渉王云浦之获自燕京再徙沈氏为呉中光贲者盖又百年是宜永镇兹土不复他适可也何神物不防竟取检括之厄使其果得登清都入左藏则亦不失为此物之幸然今又不知流落人间何许也汝融昔藏家时有人以米三十斛求售不许而竟为乌有其痛惜之情自不可释然石翁临本宛然故吾虽一再传写亦如梅花照水格度具存使人观之更有想像不尽之余味然则旧物之存不存可无恨也汝融自失此以来叹惋累年可谓好古之笃者姑以此慰之南山人杨循吉
　　沈氏藏石田先生所搨大姚村图歌
　　重山凝逺隂江云暎林湿淋漓六尺素满手泼秋色模糊似是溟海图何乃目之曰五湖图穷更闻清响接百颗歴歴骊龙珠米家风流照眼新细玩始知身外身虎头能传阿堵物虎贲尚入中郎神当时得失属王郎迩来又复迁东阳得耶失耶孰主张茫茫宇宙悲弓亡神物不可久静处能走四海生晖光奎宫玉府何许梦寐似闻归故乡五湖田舎清风逺元晖眉目不可见呜呼元晖眉目不可见五湖之水清如练治六年八月一日祝允明
　　春空沈云山有无眼明见此姚江图图穷烂熳得题字照人百颗骊龙珠平生雅识敷文书绍兴歳月仍不诬岂知尤物能媒祸茧纸兰亭已非故石翁信是学行人能使邯郸还故歩忆昔憸人贿为囿渎财更假狂阉手千里竒珍归检括故家世物那容手沈氏藏兹二百年一朝掣去心茫然谁言物聚必有散手泽相闗常累叹未能一笑付亡弓且喜百年还旧观岂余钝眼错顔标抵掌真成孙叔敖区区不独形摸在更收风骨骊黄外一时防笔迥通神故应小米是前身从来艺事闗人品敢谓今人非古人后学文徴明题
　　相城沈啓南妙于诗畵然字不甚工后乃仿黄山谷书辄得其笔意盖书畵同一机也今观此卷虽不纯用米家笔仗要之自有一种风致可爱可爱李祯伯书畵一致也在古兼善者则鲜迨宋米氏父子乃擅名当世敷文居呉尝作大姚村图复大书三诗于后可谓兼善为呉中翰墨光耀二百有余歳至国初失之王云浦而得于沈良医则为沈氏珍玩又有余年矣成化末被绿林之豪强力攘去汝融为沈氏宗孙以青氊弗遗惋懊莫自释同邑沈石田翁妙于书畵今之南宫也未失前尝假以搨一过甚逼真贻其甥藏之缘是遂临而归诸汝融不惟扫其胸中芥蔕尤可见造物者巧于谋为宛然俾其旧物之在目虽失犹不失矣后之观者有弗以石翁之笔为敷文吾未之信治庚申蜡月哉生明如醮老人张习识
　　敷文畵山何可得况复银钩铁为画云林妙句云浦遗一字真堪数缣直流传幸遇沈休文题品当朝总名笔无何检括献彤庭却付王瘸私箧匿炎炎气势那敢问神物谁能不追忆石田补写更有神云山烟树沈沈湿匏翁文章世希有午夜光芒动虚斗泾累幅感慨多世事悠悠独回首休文索我重续貂欲慰遐思见交厚古人父书不忍读不饮杯圈忆慈母祖研持时悲曷胜名字至愿垂不朽移卷九回肠【阙】　翻作思亲心一纽墙昌歜孝子思传与儿孙可常守青囊济物广隂功世泽天长兼地久要知词翰身外物转瞩随落它人手我观东坡宝墨文弃躯忘亲资笑口钟繇发塜事宜徴曾有声色移人否又闻有道古圣人不物其物物刍狗题诗我为发长啸惊散无何一杯酒郡人陈琦
　　南宫真迹已同夜壑之舟所幸石田犹能追写彷佛盖蔡中郎之丰神尚于虎贲士见之语云虽无老成人尚有典刑王鏊题
　　外录
　　六砚斋笔记云米元章畵余尝见维摩诘王右军及天女诸像如春蚕吐丝虚无缥缈之极所谓不令一笔入呉生者又见其着色细润山水如王右丞李营丘者又见其写松枝针鬛纎劲可数而偃仰取态者皆精工入防无一毫自恣若世人所指称米畵特其泼墨一种耳然其用意亦自有别苍辣者以峭蒨取竒绵聫者以起伏尽态大都写意中出没或然或不然之趣耳元晖虽祖家法神而明之不尽拘涂辙较南宫务加明秀时于峭蒨之下或厚培其基绵聫之中或独防其胜余所见海岱楼清淮羣诸图及余购藏姚山秋霁图断乎蓝田营丘一非家山也此大姚村图余不得见见石田本防参其神盖于滃蒙大水寥廓太虚中闪出孤云片雨啣抱树石而独住所以气象竒妙耳良工心苦可令俗子漫议耶
　　石田翁谿峦秋色图并题【枯笔矾山头气象磅礴下作竹树萧森小亭跨之意　极踈秀是合并倪黄而出者碧苔笺题】
　　毎忆西禅地城中人不知香炉供课佛茗碗博题诗嗜淡黄金逺心闲白发迟劳生堪自薄令我羡吾师　予虽江乡人歳入郭无虚月然未尝一假居廛市假必明公所往来逾三十年明公无烦于余余亦无所惮也今年夏五一别迨十月下浣始相见出纸索畵与题以志契阔因写谿峦秋色应之写毕防篱豆茶为供时夜已过半矣庚寅沈周
　　锦帆泾上千年寺水殿云廊半不存只有老僧明月下立当清影夜敲门陶庵沈贞吉
　　交游愈久愈情深方外于今数道林清白不移人自老双娥下月如心呉兴沈恒吉
　　明公何处好安禅城市山林别有天昨日邻家分与地便开亭子看云眠完庵
　　月寒山亦白人语磵防譍传取诗禅去前身我亦僧池上白莲花又开情深应不厌频来白头却被青山笑投老相逢得几回　明师与予有夙契毎入城必访师师亦不惮予之烦也壬辰秋仲廿又四日午饮山房见石田诗画重题以纪一游云方内陈
　　石田天池亭月图并题
　　天池有此亭万古有此月一月照天池万物辉光发不特为亭来月亦无所私縁有佳主人人月两相宜还如庾公楼其兴亦不浅把酒醉月华夜夜作沈湎我是好诗人咏月三百首此亭不厌我将诗侑君酒
　　沈啓南石湖书院老树图并题
　　范公亭东有古树有身莫可限尺度只凭长大不长长边老婪酣遗丑肚一榦朽尽皮肉空一榦轮囷叶麤蔽盘根到处走虬蛇风雨不惊知得地坐根纳防且移时静玩气机成感寓人生安得如此顽不死不用常在世图石湖书院老树题沈周
　　白石翁秋山图并题
　　秋至无所适牛期峻攀擕手相鱼贯极力凌孱顔东来望城郭北指郁江闗凉风振木末叶飘巾履间俯见行旅人役役往复还如我二三子逍遥意自闲其中有达徳髙谊云薄山投簪在急流此道今则悭　成化丙申歳八月望奉陪味芝先生游西山牛头谬以诗畵记其清赏沈周
　　端居秉髙志道与黄绮谋耿耿千歳懐安能一朝酬青阳肇嘉节羲驭逝不留树木发华滋绿叶扬芳柔上有鸣春鸟嘤嘤求匹俦踟蹰不能寐揽衣起行游况复有良朋分若金石投擕手出西郭眷言山水幽祓除激清波眺逺陟髙丘西北临广路巍巍列飞楼谁人为燕防交亲结绸缪光景忽西驰娯乐殊未休岂不念合并欲迈路阻修顾望勿复道回身驾轻舟折彼蕙兰花聊以忘我忧　味芝以石田畵索予题予许诺逾日诗成书之乃春眺诗非秋眺诗也不觉失笑若予者真谚所谓不辨春秋者也豸史刘昌
　　啓南巴山图并书
　　呉之为国水所防有山平衍无巉岩我家多水少山处怅望翠防心所贪时能借墨补不足数纸连络长番粘峦重复闲溪溆杂树列布多枫楠或开大壑浸山足其椒半为浮云含僧庐隐映逺木杪听泉采药我亦堪尝闻巴蜀天下险未可一往寻鳬蚕子长之兴浩不浅感此老髩霜鬖鬖聊因此图识所见卧游一生还自甘存一留余有竹庄数日毎谈巴山之胜輙为踊跃酒
　　半出素命笔图成并为书此沈周
　　沈石田南川髙士图并题
　　连何窈窕浚谷深且幽中有髙识士乐兹逍遥游长勤事竹素抱志徯其时【叶】芙蓉制重襟约以瑚钩搴芳古桂林翔声籍南州凤鸟不可狎乃在昆仑丘矫首望光尘遐鄙即无由信思聊致言墨【阙】惭谬悠　惟谦呉君才茂徳优为东昆名流也相别良多歳月懐思不能置聊以拙畵鄙言通其知也癸巳沈周
　　沈白石鹤听琴图并题
　　余见王叔明畵鹤听琴图喜其命意髙古尝临摹三四帧殊自防心昨于友人处见梁楷亦有鹤听琴图雪中洞壑意趣超旷始知古人一树一石必有所本固非流俗率意妄诞而无忌惮也归卧北窓下懐思无己乃想像援笔观者幸勿诮其效矉焉时天顺癸酉七月念日也沈周
　　外录
　　瑚网云余昔年得石田畵颇多然旋得旋去如此幅其一也更有寄竹鹤翁图潇洒有致诗亦真率有味书作擘窠书极雄快竟归之汉碧云
　　啓南仿倪迂山水并题【髙太岩家藏纸本髙六寸长八尺余】
　　迂翁畵为戯简到存清臞学者岂易得纷纷坠繁芜名家百余禩所惜继者无况有冲雅篇数语弁小图呉人助清玩重价争沽诸崔子强我能依様求胡卢墨涩不成运林慙磵与俱何敢希典刑虎贲实区区丑恶正欲裂卷去莫湏防今夕秋烛下再见眼模糊妄意加润色泥涂还附涂崔子讵不鉴爱及屋上乌　渊甫尝索此小景盖仿倪云林笔意为之特草草耳今徴题持来灯下更添数笔虽曰润色之终不能掩其陋也治辛亥九月前一日长洲沈周
　　石田仿呉仲圭笔意并题
　　层岑交乱云歴歴映羣树云山互相依青白媚朝暮下有土著者静居气郁聚修竹防髙宇细草被纡路幽深疑世违时复通杖屦鸣琴值客来语歇客还去天机发所乐漠然非人故　呉仲圭得巨然笔意墨法又能轶出其畦径烂熳惨澹当时可谓自能名家者盖心得之妙非易可学余虽爱而恨不能追其万一间为此幅生涩自不足观犹邯郸人学步而并失其故矣沈周白石翁仿梅沙弥山水并题
　　秋风吹大泽落箨亦萧萧块坐黙无语衷抱还寥寥仰面睇髙天鸿不堪招白石翁
　　沈啓南送呉文定公行图并题卷
　　赠君耻无紫玉玦赠君更无黄金棰为君十日畵一山为君五日畵一水欲持灵秀拟君才坐觉江山为之鄙峙而不动衍且长惟君之心差可比君初如蕡踬塲屋复曾如郊失三子方其处逆自有道泰然委命而已矣时来献策入明光两元到手若探囊长裾本不利疾走三年一鸣惊凤凰当时闻者皆喜抃意闲心小无矜张胸中所养已浩大尽付得丧于茫茫泛求细行无不合似此淳全何可当截琼作柱岂摘齿用着终湏白玉堂归来哭亲哀毁足镇日聊生惟菜粥我因羸瘦劝进肉輙见麻袍泪相续琴和服吉当北行乡人载道羡登瀛家中买书学教子地下丈人宁不荣文章祗今老更成浩荡岂类今之作夜雪淮西蹑乱鹅秋风赤壁招孤鹤其言则古人则今要将根柢重词林隆阡为我表先子发潜阐幽故谊深缄诗亦为闵垫溺推我曷忘天下心声光固是天下士先忧后乐君湏任　呉太史原博奔其先大夫之丧还苏制甫终告别乡里以行友生沈周造此追赠于祖道之末辞鄙曷足为赠太史宁无敖我乎
　　君不见白石翁墨花破万纸散落世眼中其间方寸地贮一太史公是时太史称呉侬三载磊块蟠翁胸太史趣朝天青雀凌春风有泪不作李都尉有赋不拟江文通直将三寸管五丈素写出江南千与万尽收蜀锦囊压倒太史之奚僮絶壁直上髙穹窿呼吸似足开天聪忽复下坠数千尺俯身欲入鼋鼍宫意者径路絶乃有云霞封万古不尽流洗出玉玲珑侧耳将听之疑是缣素间迸作羣霻霳长颷无形百草庞茸列缺崩崖吐出怪松歴乱羽葆屈蟠虬龙将崩未崩石似舞欲断不断桥飞虹乃有词家酒人樵青钓童或骑蹇驴或驾□舼或蹑蜡屐或策短邛髙者穿木末若蜚鸿下者蹒跚勃如孤雏两仪不能主乍辟而乍二曜不定光倐西而倐东木栈与鸟争道人家拟鹊开牕渐穷至杳霭但有其路无来踪犹云纸尽意未尽乱石拳防波汹汹真宰泣诉神无功太史不能长将向天去流落人间成楚弓翁亦召主城芙蓉但令居士缃几上秀色欲滴青蒙蒙击节董源陨涕闗仝笔底一扫倾宗工沈翁豪翰何其雄呜呼隆准之孙岂必隆
　　白石翁生平石交独呉文定公而所图以赠文定行者卷几五丈许凡三年而始就草树水石桥道无一笔不是古人而以胸中一天机发之千竒万怪种种有真理至于气晕神彩触眼若新落墨皴防了絶蹊迳予所阅此老畵多矣无有如此者令黄鹤山樵梅道人见之却走三舎董北苑巨然师当惊而啼曰此子出蓝掩吾名矣望赏者亦以予为知言否
　　白石翁畵圣也或曰此卷尤是畵中王也毋论戴文进唐伯虎即胜国诸名家畴能及之或又曰东庄图可以狎主齐盟然是十三幅幅各非一体此卷如万里长江千山夹之当是翁第一笔琅琊王世贞
　　外录
　　书畵舫云元美公藏石田赠呉文定公行卷长几五丈全仿董源纸本水墨如新乃是原博表南斋之墓故作此图报焉按四部稿中题跋三年而成乃平生杰作其后人絶爱重之当为王氏鲁灵光也
　　沈石田雪舘情话图并题【寒林森耸石坡重复林下多作翠篠縁坡雪屋数椽二老促膝于其下屋后林背复作一亭纯用子久畵法】
　　雪舘情话【大书卷端絶类徐季海】
　　成化乙巳十一月二十有一日适周生辰宿田兄能杀尊过厚逺来展祝翼旦雪作连有八日之留遂写雪舘情话图系诗赠之座客洎诸子弟辈因倡而和得若干章为一卷若夫蔡州道清虚堂之雪苏长公毎与子由同处况皆有诗传世为不磨之称是知名胜之士然后可以致此耳今虽人品之殊而事縁之偶亦有雪可赏兄弟可乐推而论之未必长公不同此心也但蔡州有语下马作雪诗满地鞭棰痕清虚堂云出门自笑无所诣呼酒持劝惟君家一在途旅一在王定国所似自家情话之真今周之乐疑有倍于长公者其果有倍乎果无倍乎彼此一寓也彼此一乐也未始有过不及也迨其称与传者则不无彼此之闲矣易曰君子以同而异此之谓欤诗复借蔡州韵以表仰止非敢强其同云仲冬廿一日阳已吁枯根我生届其辰梳髪临朝暾伯氏来展祝留我西小轩誓为忘归草复为忘忧萱燕次雪作冻日夕呼酒温开窓看玉树剪刻千花痕澄懐挹清冽亦可助丹元坐鄙附热徒何地容趋奔逍遥有书卷僵手尚可掀愿保歳寒节终老同丘园长洲沈周鸥波冻合棹难行亭舘无如此处清下榻更逄连夜雪挑灯同话廿年情飞筹送酒忘宾主呵笔题诗羡弟兄不独蔡州成胜防亦传今日是佳盟陈佃
　　寒云江郭路沈沈客在门雪正深我欲留人天亦阻冷湏添火酒加斟陶家莫説煎茶事王子难为返棹心此夜此情何处见溪山如玉照清唫沈豳
　　文防何所似苞桑合元根倡和杂长防不肖惭刘暾时维仲冬月飞雪满西轩阳气不害生宜先及勾萱韩休居首席意谊成春温摛章动四座弥纸醉墨痕比肩志六朝下视唐开元得隽成轩渠不及汗且奔千竒出腹笥岂待故纸掀后之览斯文将以继梁园云鸿沐手拜书
　　郊居属歳暮积雪在草根窓虚白于昼积素迎初暾梅花破清梦蹶起开琼轩轩阶玉成砌拨冻防初萱炽炭见故旧满室如春温隂气为消融尘虑无留痕陈蕃过黄宪得探万物元酒酣争剧辨雄如【阙】马奔我独不成章醉把长髯掀但喜披鹤氅泮涣游西园陈九韶
　　飘风吹树杪宻雪拥墙根北陇含冬景东窓失晓暾空炊破甑穷巷絶髙轩龟手君臣药忧心儿女萱清茶童子供浊酒故人温枯梗琼瑶蘂茆檐牙痕尘难红我足山亦白其元地拥岗相槩波凝海不奔棹湏留客系帘莫倩人掀遥想蔡州道终非独乐园沈璞
</div>
    <div class="pagination">
<a href="式古堂书画汇考_page208.html">上一页</a><span>...</span><a href="式古堂书画汇考_page204.html">204</a><a href="式古堂书画汇考_page205.html">205</a><a href="式古堂书画汇考_page206.html">206</a><a href="式古堂书画汇考_page207.html">207</a><a href="式古堂书画汇考_page208.html">208</a><span class="current-page">209</span><a href="式古堂书画汇考_page210.html">210</a><a href="式古堂书画汇考_page211.html">211</a><a href="式古堂书画汇考_page212.html">212</a><a href="式古堂书画汇考_page213.html">213</a><a href="式古堂书画汇考_page214.html">214</a><span>...</span><a href="式古堂书画汇考_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
