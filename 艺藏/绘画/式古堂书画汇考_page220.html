<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 220 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 220 页/共 231 页</h1>
    <div class="content">　　谢樗仙嵗寒三友图并题
　　罗浮仙子会湘妃同驾苍虬海上归环佩铿锵明月下翠涛和露湿天衣
　　樗仙梅图并题
　　疎影横斜月色微霜禽粉蝶两依依一声悲角山城起人在西庄正掩扉
　　樗仙夏景山水并题
　　碁局堪消暑凉隂满座隅长安尘土思不上隐沦裾谢樗仙草堂云树图并题
　　碧山丹殿卷虚无百里春帆卞五湖白日草堂云树午风流如见辋川图谢时臣画
　　卧君山下山鸟与我言清风何飗飗松栢中夜繁久游失归趣宿此似故园林烟横近郭溪月落古原高阳许初书
　　樗仙画
　　逺峰疑着雨高树若含风水墨传神妙樗仙继石翁彭年题
　　谢樗仙雅饯图并题【纸本小挂幅水墨列嶂空江官亭疎栁持尊祖饯舟欲发隔岸风帆乘流东下望之神爽】
　　阳抱先生久绩经纶康济之学兹小试长沙邑老友谢时臣作诗图雅饯
　　阖闾城外发仙槎征斾飘飘鼔漫挝悬忆天涯凄客思更看人物到长沙
　　緑槐防事暮鸦啼吏散花飞山日西我独爱君如白玉瑶光千仞等天齐
　　北极云霞辞玉皇汉江春水照铜章东风满院桃花发白日弹琴不下堂　时嘉靖三十二载癸丑四月望【书右角上】



　　书画彚考卷五十七
<子部,艺术类,书画之属,式古堂书画汇考>
　　钦定四库全书
　　书畵彚考卷五十八
　　刑部左侍郎卞永誉撰
　　画二十八
　　明
　　文征明
　　文征仲仿米氏云山图并题卷
　　余于画独喜二米云山平生所见南宫特少惟敷文之迹屡屡见之大要父子无甚相逺余所喜者以能脱略画家意匠得天然之趣耳元章品题诸家谓皆未离笔墨畦迳晚乃出新意写林峦间烟云雾雨隂晴之变自谓高出古人元晖亦云汉与六朝作山水者不复见于世惟王摩诘古今独步既自悟丹青妙处观其笔意但付一笑耳且谓百世之下方有公论又尝自言遇合作处浑然天成荐为之不复相似其言虽涉夸诩要亦自有所得也余暇日漫写此卷然人品庸下行笔拙劣不能于二公为役观者以畦迳求之正可发笑耳乙未冬十一月晦徴明书
　　文衡山仿米敷文云山图并题【青緑小幅】
　　平村緑树一谿分百叠晴峦锁白云貌得江南烟雨意错教人唤米敷文征明
　　树色犹含雨山容未敛云草堂闲注目春意正氤氲谷祥
　　当年春色晓氤氲天外三峰碧玉文为问华阳洞中客可能持寄陇头云彭年
　　春水没渔矶春云连树緑落叶在遥山江南雨新足袁褧
　　文待诏闗山积雪图并题卷
　　古之高人逸士徃徃喜弄笔作山水以自娱然多写雪景者盖欲假此以寄其嵗寒明洁之意耳若王摩诘之雪谿图郭忠恕之雪霁江行李成之万山飞雪李唐之雪山楼阁阎次平之寒岩积雪赵承防之袁安卧雪黄大痴之九峰雪霁王叔明之剑阁图皆著名今昔脍炙人口余皆幸及见之每欲效仿自歉不能下笔曩于戊子冬同履吉寓于楞伽僧舎値飞雪防尺四顾千峰失翠万木僵仆乃与履吉索素缣乗兴濡毫为图演作闗山积雪一时不能就緖嗣后携归或作或辍五易寒暑而成但用笔拙劣虽不能追迹古人之万一然寄情明洁之意当不自减也因识嵗月以归之嘉靖壬辰冬十月望日衡山文征明
　　外録
　　书画舫云有客以闗山积雪图见示精细之极索价五十千经年始售乃征仲盛年杰笔也其人云尚有层楼图在其家界画竒絶题名尚用文璧较之晚岁率易而成者真天渊也
　　衡山龙门览胜图并记
　　三月韶华过雨浓暖蒸花气自溶溶菜畦麦陇青黄接云岫烟峦紫翠重一片杨春水渡两崕啼鸟夕阳松晚风吹酒篮舆倦忽听天平寺里钟　偶与九逵先生谈天平龙门之胜为写小景并书近诗请教庚寅四月廿又一日征明记
　　征仲治平山寺图并题
　　遥遥治平寺乃在楞伽麓之子神情秀空山褁云宿月冷石牀清孤眠岂能熟还持一束书起傍梅花读灯昏夜参半饥鼠鸣古屋凄风西北来吹堕檐间木感此霜露繁坐觉芳华促少壮曾防时嵗晏在空谷念此隔重城何能慰幽独
　　隂失昏旦朔吹号枯株怀君别未久奄忽岁云徂空庭飘防霰惨淡集饥乌城郭黯以凄况复空邨居空邨白日短寒云晴郊墟青山不为容黄叶绕精庐遥知松牕下时披古人书古人不可见愿言掇其腴谁令事干禄雕镕失其初嗟余亦丧志与子同厥趋岂不怀逺业均受贫贱驱朱门富华屋长途有高车宁知饥寒士一饱不愿余栖栖斥鷃翔岂与鸿鹄俱何当长风发共奋青云衢　履仁久留治平嵗暮有怀题此奉寄正徳乙亥十二月五日征明
　　文太史石湖图并题
　　题石湖图与陆子静
　　春尽南湖水拍空扁舟如坐画图中催诗忽送云头雨吹面时来栁外风人与青山原有约兴随流水去无穷自家不是陶元亮一笑应惭对逺公
　　平生幽兴碧云深老去闲身纵壑人喜共白公修洛社何如逸少在山隂夕阳钟梵烟藏寺修竹人家水绕林满目溪山琴趣在底须弦上覔知音　征明
　　文衡山石湖图并题词
　　晩凉斜倚赤阑桥天逺白烟消酒醒顾见花间影浮云散月在林梢野火青山隐隐渔歌緑水迢迢　昔年曾此醉清宵共木兰桡白头重踏行春路同游客半已难招夜静山高月小玉人何处吹箫　右调风入松并石湖图夏月望日征明写
　　征仲丹泉草堂图并题
　　闻说仙人葛稚川丹成仙去已千年白云渺渺都无迹碧窦涓涓尚有泉秋老山空寒浸月草香沙暖玉生烟林堂俯仰成今古总属风流顾彦先衡山征明为清甫画并题
　　仙岭媚春华浮泉杂绮霞云中碧草天上泛桃花流蔽金堂宅源来玉女家容成如可揖緑盏酌丹砂五岳山人黄省曾
　　文待诏老子像并书清净经老子传跋卷【白描老子像经传俱楷书原文不録】
　　病困无聊写此奉【阙】山炼师永充福济观常住一笑置之征明顿首
　　犹龙公道貌言吾夫子以为不可测识者而征仲先生以笔墨追之防得影响此不复当以艺事目矣必焚登流眉香一铢乃可开卷壬戌十二日李日华敬题
　　衡山袁安卧雪图并题【纸本挂幅长三尺四寸阔一尺三寸】
　　赵松雪为袁道甫作卧雪图老屋疎林意象萧然自谓颇尽其能事而龚子敬题其后乃以不画芭蕉为欠事余为袁君与之临此遂于墙角着败蕉似有生意又益以崇山峻岭苍松茂林庶以见孤高拔俗之蕴故不嫌于赘也壬寅六月廿日征明识
　　征仲桐隂高士图并题
　　旧画重题二十年碧梧秋色尚依然而今防染浑忘却老去聪明不及前　子寅自南都来持余旧作桐隂高士图观之盖有年矣可见嵗月易增笔力易减较之于今大不如前为之怅然因题一过己巳春征明记清赏凝霞四十年断痕残墨尚依然不堪香死人琴后秋色徒供韵石前　先子英年得此画每跃然称快后义兴吴二甫以白镪一镒求易先子笑却之余年来蹇遭多故书画鼎彛几不复存而此独固守亦欲后之念今犹今之念昔也因和原韵一絶崇祯戊辰改元七夕立秋日怀日子砢玉记
　　文衡山听玉图并题
　　虚斋坐深寂凉声送清美杂佩摇天风孤琴写流水寻声自何来苍竿在庭戺泠然如有声应耳相诺唯竹声良已佳吾耳亦清矣谁云声在竹要识听由己人清比修竹竹瘦比君子声入心自通一物聊彼此傍人漫求声已在无声里不然吾自吾竹亦自竹耳虽目与竹居终然邈千里请看太始音岂入筝琶耳里中契家生文征明为贰郡程丈画并诗
　　外録
　　瑚网云曹友瞻明初好古时即以此画质先荆翁翁鉴赏不已后眞赝莫别每来印正因忆当年高君明水未第弱冠时与翁相叙书画玩好满前质疑问难常连朝累夕彼后贤之继起安知宗法所在乎为之抚卷三叹
　　文太史竹居图并题卷
　　竹居【二大字陈白阳书】
　　珍重闲情在竹间幽居深鎻碧琅玕清风自解絶尘土高节还堪托嵗寒门掩夕阳容竟造诗成春雨倩谁刋已知胸次清虚甚莫作寻常肉食看徴明
　　猗猗緑竹秩秩华榱翠文洞疏秀翳堦壝白日潜照清风时披淡然幽独君子之居葆生文伯仁种竹随清况幽居逺俗氛谁知豹阉客能爱鳯团云晓迳浮青月秋映緑濆王猷千载兴潇洒出人羣漳余岳岱
　　修竹堂开粤水浔野情萧散一抽簪清秋卧听潇湘雨白日行歌翡翠林飒沓时闻金玉奏孤高犹见嵗寒心主人自是逃虚者披阅黄庭坐茂隂吴趋许闰
　　右竹居卷皆吴中一时闻人为海宁王君作者王君不详为何人观其绢素精好交无杂宾亦可尚已不知何縁流落京师震川先生得之先生雅好种竹而亦姓王亦可以为竒矣偶携过敝寓因叹物之得其所归而卷中诸人震川所交防半时一展玩殆若为震川而设者题此以记嵗月盖自戊子至今已三十九年又不胜存殁之感于诸公也嘉靖丙寅秋七月三桥文彭书
　　万厯庚辰四月晦日观于耆英堂之东偏展玩数四不能去手卷中诸名士惟徐君犹在而先兄亦仙游八年矣因题于后以识感慨茂苑文嘉
　　外録
　　瑚网云卷有汝南黄省曾居竹赋云海宁王侯雅崇经术其居罗以修竹五岳山人闻而赋之诗有安阳杜璠吴下王谷祥淀徐度民则阳抱山人陆芝洞庭徐麟俱未及録
　　文征仲秋林泉石图并题
　　长松落高防平臯出石罅修梁不通尘幽人寄容暇散柔摇竒情倐在疎林下万木叠遥岑晴湖自天泻何处得秋多凌空有虚榭文璧
　　衡山玉兰图并题【纸本小挂幅长五尺阔一尺二寸玉兰一株花盛开下立一石树石水墨花着色】
　　绰约新妆玉有辉素娥千队雪成围要知姑射眞仙子欣见霓裳试羽衣影落空阶初月冷香生别院晚风微玉环飞燕元相敌笑比江梅不恨肥
　　奕叶灵葩别种芳似舒还敛玉房房仙翘映月瑶台迥素腕披风缟袂长拭面何郎疑傅粉前身韩夀有余香夜深香雾空蒙处彷佛羣姬解佩珰　辛亥春日访补庵郎中适庭中玉兰盛开连日赏翫赋此并系以图征明【行书图上】
　　征仲泽兰图并题卷
　　草堂安得有琳琅傍案猗兰奕叶光千里故人来解佩一幽意自生香梦回凉月瓯江逺思入风云楚畹长渐见不闻余馥在始知身境两相忘　近承友人寄赠温兰秋来着花甚盛因作此诗谢之适张辨之以兰卷相示既为补空録此诗于上文璧
　　湘波平楚岫青美人罗袂障风横光风绾作骚人佩还带三闾一卷经允明
　　秋日辨之携此卷索余画见吾文师墨戏不敢援笔敬书数语归之丁亥陈淳谨识【楷书】
　　一囘展卷怀千古无数青峰近可招旅鴈北征云惨淡渔舟南下水迢遥苍梧帝子魂应断空谷佳人恨未消憔悴谁知吟泽畔欲倾緑醑慰无聊黄云
　　别来芳迹杳难寻千里相知契结深汉馆月明幽客梦楚江秋尽美人心含风嫋嫋香生佩隔水悠悠思入琴百卉无情自春迹不堪于此易沾巾余尝题文衡山墨兰寄友人今为辨之録此时癸酉岁九月十八日在松陵舟中书湖光月色相映且与衡山方别其情不言可知也陈沂
　　文太史飞云石图并题【石作飞白图后有铭失録】
　　正徳初海虞钱氏斋中获觏此石上镂飞云二字笔法流动虽爱之未知所自会石田先生适至云此为倪元鎭所宝久在清閟阁中元鎭游吴时犹携以自随后以赠所知遂为钱氏所有吾乡毛九畴博雅好古乃从钱氏购归复索余作图以便展对云征明
　　衡山千岩万壑图并题
　　尺素俄惊已数年秀岩流壑始依然感君意趣犹如昔顾我聪明不及前万壑潺湲知水竞千岩青翠为山妍诗中真境何容尽聊毕当年未了縁　千岩竞秀万壑争流乃余为子传而作也子传与余相友善每有所徃必方舟相与乘闲出此绢索余图数笔兴阑则止如是者凡十有三年始克告成因系之以诗嘉靖己酉八月征明
　　文征仲烹茶图并题
　　嫩汤自爱鱼生眼新茗还夸翠展旂谷雨江南佳节近惠山泉下小船归山人纱防笼头处禅榻风光绕鬓飞酒客不通尘梦醒卧看春日下松扉
　　文太史画并题【凡三幅】
　　檐树扶疎带乱鸦萧斋只似野人家纸猎猎风生竹玉盎浮浮火宿茶日色射云时弄采雨丝吹雪不成花庭中卉物雕零尽独有苍松领嵗华嘉靖廿又七年七月十日征明书
　　宛转横冈带逺岑梅花灿灿竹深深人家尽住苍云坞拄杖时穿玉雪林风壑声传千涧雨晓山青落半湖隂刚怜珂里城闉隔经嵗不闻车马音
　　薄云笼月夜防茫十里松萝一迳长草涧伏流时送响野梅藏雪暗吹香防烟突兀苍山色逺火依稀破壁光十五年前旧游路重来踪迹已都忘
　　征仲赠启之画并题
　　东风吹春着幽谷宿雨浮烟树新沐斜桥曲迳带流泉白日疎篱防浓緑晴江隔世不隔山百叠苍螺【阙】茅屋输却长吟抱膝人鎭日临矶弄晴緑正徳丙子春三月征明为启之文学写并题
　　衡山溪上小图并题
　　郭外青烟栁带柔洞庭西去水悠悠故人不见沙棠楫燕子齐飞杜若洲日落晚风吹宿酒天寒江草唤新愁佳期寂寞春如许孤负山花揷满头　经年不见九逵一日独行溪上忽尔怀思辄赋短韵并系小图奉寄时正徳庚辰上已征明
　　文待诏游洞庭西山图并题
　　万顷玻璃带曲隈眼中图画自天开春风烂漫难忘酒落日登临更有台百叠苍螺湖上岛千林香雪崦边梅故人何在空流落缥缈峰头独自来　癸夘十月同履吉文学游洞庭西山归而图之以记兴云征明
　　文衡山雨戏墨图并题
　　一雨垂垂春欲徂弱云狼藉草纷敷池塘水满鱼争跃竹径泥深鸟乱呼暝色排檐失昏旦凉声入枕梦江湖山斋十日经过断搨得南宫水墨图戊午新夏雨牕戏墨并题征明
</div>
    <div class="pagination">
<a href="式古堂书画汇考_page219.html">上一页</a><span>...</span><a href="式古堂书画汇考_page215.html">215</a><a href="式古堂书画汇考_page216.html">216</a><a href="式古堂书画汇考_page217.html">217</a><a href="式古堂书画汇考_page218.html">218</a><a href="式古堂书画汇考_page219.html">219</a><span class="current-page">220</span><a href="式古堂书画汇考_page221.html">221</a><a href="式古堂书画汇考_page222.html">222</a><a href="式古堂书画汇考_page223.html">223</a><a href="式古堂书画汇考_page224.html">224</a><a href="式古堂书画汇考_page225.html">225</a><span>...</span><a href="式古堂书画汇考_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
