<!DOCTYPE html>
<html>
<head>
    <meta charset="UTF-8">
    <title>珊瑚网 - 第 65 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 65 页/共 85 页</h1>
    <div class="content">　　董宰题仇寔父仙奕图
　　仇十洲蓬莱仙奕图乃冷谦本谦学小李将军所谓心死方得神活仙家之秘藏也仇寔父以赵伯驹为之自得逺肖
　　又云仇寔父是赵伯驹后身即文沈亦未尽其法仇氏青鸟传音图【绢素青緑山水人物大轴上张伯起诗今已另裱】
　　闻説瑶池罗列仙种桃结实成千年仙縁不隔人间世仙箓时令青鸟传翰林女弟闺中秀弱冠周郎宰官后好逑方作百年期一鳯孤飞失其偶青春三复栢舟诗晨昏泣对襁褓儿铅华不御谢膏泽金石矢心终不移屈指于今四十载男婚女嫁嫔风在须知緑鬓未全星尚见桑田变成海髙秋八月明婺星瑶空仙乐闻广庭应是一筹添甲子緑云五道迎三清金光献寿来瑶岛玉润称觞祝难老定知绳武在宁馨清门计日纶音表右青鸟篇为恒岳世兄赋寿周母沈太夫人六十长
　　洲张鳯翼
　　此杜陵内史为吴江沈夫人作也万厯甲寅秋余即从彼处周氏得之时吾家方具庆故去其诗焉先是有仇氏着色白衣大士像无论相好庄严而缨络上堆粉圆凸宛然珠颗灿灿吴郡丹青闺秀志称其能画绰有父风信哉乃又云律之女行厥亦牝鸡之晨也意以其善绘春宵秘戏动盈千幅耶然闻其孤洁独处日惟焚香鼓琴涤砚挥毫不与夫偶六如居士所谓间来写幅青山卖不使人间造业钱者则志赞云粉黛钟灵翺翔画苑仇媛慧心内朗窈窕之杰哉盖女手见称仅仅水墨斯真丹青独擅者欤玉水记王履吉仿云林笔意
　　髙树覆清溪松亭延落照为问京华人欲返思鲈棹秋日仿云林笔意因有所怀赋此雅宜山人王宠履吉不以画名此幅乃偶然兴到随笔防染耳然深得大痴云林墨外之趣可见髙人胷中无所不能从伯谷齐见之为之心热　文嘉
　　许元复题椿萱芝兰图
　　庄椿自是长生树蘐亦能开百嵗花更有芝兰在花下春风常驻列仙家　髙阳许初
　　岳漳余山水
　　丹台髙处鹊桥通上有灵源注谷中珠玉满田金满室铁牛耕种领春风　岳岱
　　岳漳余题郭少卿隠居图
　　太卿别墅清江濆回溪灌木生晴云容至琴尊自永日境幽坐卧皆离羣山堂寂寂奏风竹石林冉冉生兰薰秋来乗月理孤棹玉壶冰水怀夫君　岳岱
　　陆叔平自题山水诸幅
　　雪深一尺强当堦尽埋没赤脚踏层冰诛覆庭植笑杀灶下侬眈竒甚成癖　雪后作此为友人易新覆花漫题俚语　陆治
　　万宇结青莲一柱三江合日月先到扉烟霞迟明发变化生雨云恍惚见开合泠然觉理顾问不能答　阳城陆治
　　林卧忽经载相随惟白云芳隂闲度影驯鸟狎成羣携席山仍合裁杯月自分何能同调者相与防天文　包山子
　　茗外寄幽赏琴中饶濮音一鉴洒毛骨万象开灵襟蚓窍战水火月圆破璆琳余音与遗味优矣澹心
　　天香书屋图
　　五岭秋清瘴欲消尉陀城外锁岧嶤金鹅油暖花争发玉兔宫寒叶未凋明月自吹灵隠粟白云谁诵小山谣天香莫怪夸君采曾蹑仙人上汉桥　陆治
　　春城叠嶂图【欵云嘉靖壬子仲夏包山陆治】
　　西来叠嶂拥春城出郭徐看岛屿明极目遐瞻青未了侧身髙俯緑初平晴峦云净空潭影长谷风疎散鸟声笑拂当年题胜处青山留得饮中名
　　疎林峰谷图
　　天朗秋髙风气清虚疑逺籁动疎林凭阑极目俯千里把酒澄怀时一吟淡映逺峰宜落月倦依长谷想归禽图南正好抟双翼脱骨逍遥违素心　陆治
　　陆包山仿大痴山水
　　鸡鸣屋午霭霭墟烟白市散人迹稀山空翠犹滴
　　春意
　　骏马绣障泥红尘扑四蹄归时何太急日照杏花西
　　秋思
　　千山秋寂寂万木叶萧萧诗意谁能领归鞭人过桥
　　石湖雪
　　石湖一夜雪朱扉映玉开无人赋黄竹惟见越王台
　　烹茶图
　　茗碗月团新破竹炉活火初然门外全无酒债山中惟有茶烟　陆治
　　包山自题诸画【俱七言絶】
　　采真瑶岛学餐霞洗髓天池炼嵗华还指西峰青可揽彩云和露拥仙家　右题天池仙馆向为余家鉴藏树树桃花春雨香武陵何处问渔郎湖山表里如图画洞口烟霞天一方　桃源图
　　淇上琅玕落防清影消墨碍万縁轻他时五蕴俱亡后赤脚风梢顶上行　包山陆治为筠如禅师作
　　花边何处酒家邨竹阁沉隂半掩云满地夕阳山径昃樵歌隔坞水中闲
　　叠翠岧嶤倚碧空青娥髙髻出瑶宫微风忽动前溪影山馆盘云舞镜中
　　一川落影明霞色万里苍茫错锦红镜里乾坤乍明灭疏林瑶岛尽秋空
　　翠壁飞泉下急湍谿亭草阁镜中悬枫林如锦凭栏外一片晴峰鏁澹烟
　　匝坞连坡十里隂緑隂深处小桥通平冈宛转仙家近云复山重何处逢
　　緑树敷隂翠荇香扁舟十里下横塘白鸥飞去青山暮落日唱歌烟水长
　　山斋髙控悬苍壁自有芳云时卷舒百尺冰帘遮不断月明空负夜窻虚
　　晴岚云净空潭影长谷风疎散鸟声笑拂当年醉题处青山留得饮中名
　　綉壁摩空落日低遥扳木末聴天鸡奔流触石飞晴雪倒挂悬崖万仞梯
　　疎林暎雪见江峯万叠横奔走玉龙况是晴光开晩照落霞酣叶锦玲珑
　　雪积溪桥行路难蔽天楼阁锁重峦长途日莫西风急犹为梅花勒马看
　　松下寒泉落翠隂坐来长日澹心溪头定是仙源路开遍桃花正可寻　嘉靖戊申八月既望包山陆治草緑江南□已催月团今复试新茗知君再看春山屐虎阜冈头带雨来　嘉靖壬子友人携琴过访试雨前茶作此后二十三年春复同试陆羽泉重题万厯乙亥三月三日也而余八丙七辰矣陆治识
　　凭江絶地芙蓉起飞阁攒空玉蝀斜席上山河虚万里掌中指防十洲花　包山陆治画并题
　　緑树沉沉翠霭浮遥山雨过白云收江深草阁销烦暑静倚虚栏聴急流　钱谷题
　　离离枫色动髙秋逺黛横空一抹浮我欲舲任超忽浩歌沿月卧沧洲　包山居士
　　罢钓吹芦管江风袅髩丝此声人不解惟有白鸥知西村题
　　杏花山禽图【汪氏所藏　禽乃白头翁也】
　　翠幕羁狂性闻俦每独惊风云徒长翼霄汉正悬情不识上林好还同出谷鸣脩脩头上羽疑是伴愁生　右壬午在陈湖馆中作回首已五十二年矣陆治
　　山禽只恐春狼籍恨向东风愁白头【壬申仲秋陈柱题】
　　甲子新夏客有餽樱桃者兼遗一雀名曰樱桃雀遂图之以记兴云　陈柱【附此以见陈君能画也】
　　陆叔平画沙暖睡鸳鸯
　　匹鸟本来双交栖情自香日髙春正暖天逺昼偏长懒性迷花醉惊魂逐絮狂不知憨态剧烟水逝茫茫
　　又锦浪鸂
　　池上交花镜里糚韶华辉映彩鸳鸯风前湛露蒙蒙湿溅入仪毛锦浪香　包山陆治
　　又松枝喜雀
　　春风海屋开华宴手缚苍龙到席前乘子西池问王母桑田沧海定何年　包山陆治
　　包山画练雀粉红茶花
　　舌冷风前鸟心香雨后花美人初睡起含笑隔窻纱
　　又鶵黄花影【此幅乃凝霞阁新筑时所悬】
　　风掉紫微落雨催青蕨齐山窻春梦熟嘱尔莫轻啼
　　又红白牡丹
　　芳园烂漫百花枝白白红红各有时冶叶娼条均造化和风甘雨入华滋老夫观物逍遥地小笔分春窃防私日日不妨偷展卷扰人蜂蝶竟何知
　　又緑牡丹【余携向南中遗友】
　　新裁鲁缟窃青蓝幻出宫妆别样看鬓妥湘云浑莫辨脂凝猗竹映姿寒若从帝子当华防好向秦楼并倚阑纵有年新协律谁将清调曲中弹
　　又西府海棠
　　翠羽朱钿虢国妆晓来新浴露华香何如马上东风面蹴踘归来帝子芳　包山陆治
　　东风吹堕胭脂泪散作妖花一树丹可柰五更清夣断杜鹃声歇雨丝寒　陈履端题
　　锦城二月剪春霞斜倚东风酒力赊舞罢昭阳人不见新妆轻軃碧蝉纱　顾闻题
　　包山自题写生诸幅【俱七言絶】
　　梦转罗浮月二更夜寒风力损花神不禁羌笛邻家起吹落庭前防片春　梅花
　　明妃扶醉打毬回斜倚东风笑未开仙仗欲临鱼钥启六宫齐拥绛纱来　海棠
　　蛱蝶枝头逢蛱蝶相看应是此花身金屏合舞俱迷酒锦拍吹香总近人　蛱蝶花
　　轻韶和露染新黄醉日含风暗度香最是月明新雨后一番膏沐一番妆　黄蔷薇
　　翠羽成丛玉作花露杯香防紫流霞只愁一笑倾阳蔡况説相逢衞玠车　玫瑰花
　　交颈鸳鸯并蒂花碧江相映锦成霞天南水尽云无际管领秋光一雁斜　芙蓉
　　碧叶圆隂约素英何如宝髻玉钗横当年化作双飞燕犹是钗儿未死情　玉簪
　　一架琅玕翠蔓长秋风吹露压银牀珠影光寒凝玉液冰盘香细绽瑶浆　葡萄
　　了兰图【余初得一幅八絶者是此后得一幅写意者诗只六首起句云广东梁中舎遗我】
　　客有赠我了兰开有竒花与凭虚无日不赏酒次随其品质防意处乃即赋之积成八絶因图以为赠　嘉靖甲子七夕包山治
　　尝闻东海仙崖种若个分携西畹香细数花枝参造化却因竒偶辨隂阳　其花出自广南两义一花各成竒偶
　　不与秋兰并九英仙葩二八自天成只縁无力禁香重幻作骿支驾玉茎　每茎十六花花各一义
　　新裁鲁缟袗秋衣肌骨冰瑛酒晕微独立嫣然风自举低回翻学舞容玑　心蒂微红迎风舞动
　　亭亭浴露立西清淡薄秋容幻态轻独有檀心禁不得一庭香思动蜂婴　直榦玉立露下犹香
　　王防棱棱应节分枝枝柔玉级香云凝妆拟待三更月露染生绡六幅裙　花枝应节六叶丛生
　　方空轻翼窃青黄制得霓裳称淡妆香抱幽怀娇不语含情浑欲待迎将　瓣若轻绡蒂微青黄
　　琼榦冰义蘂玉容缃枝香魄引玲珑分明月下归环佩恍似罗浮梦里逢　弱蒂下垂花英若佩
　　三尺丰标髙髻妆两行钗玉一奁香朝朝拟待烟屏展徐揽轻罗上画堂　叶过三尺花多晓发左右平分
　　溪山余霭卷【欵云辛丑二月陆治为溪阳先生写】
　　吴溪阳先生者新安人其所居里名溪南先生溯流结庐因以溪阳自号嵗辛丑吴门陆叔平作溪阳图贻之迄今癸未先生下世且十年所矣其长君惟明复匄邑人丁生补图于后常挈之旅槖中时一寓目不胜太行白云之悲惟明与游多一时名流竞为诗歌题赠而不佞为记其颠末如此是嵗重阳前一日江都陆弼书于白下长千里石字庵中
　　溪山不可见展卷见溪山溪山云霞色是君世外顔竟陵钟惺获观于林茂之藏林馆敬题时甲寅正月十一日
　　附谿阳图【欵云癸未秋日丁云鹏写】
　　返照上髙林虞渊自寒沍祗隔一溪云日听潮音度长干释洪恩
　　萧萧谿上风吹老一枫树辽阳隺不归荒云泣秋雨勾吴俞防
</div>
    <div class="pagination">
<a href="珊瑚网_page64.html">上一页</a><span>...</span><a href="珊瑚网_page60.html">60</a><a href="珊瑚网_page61.html">61</a><a href="珊瑚网_page62.html">62</a><a href="珊瑚网_page63.html">63</a><a href="珊瑚网_page64.html">64</a><span class="current-page">65</span><a href="珊瑚网_page66.html">66</a><a href="珊瑚网_page67.html">67</a><a href="珊瑚网_page68.html">68</a><a href="珊瑚网_page69.html">69</a><a href="珊瑚网_page70.html">70</a><span>...</span><a href="珊瑚网_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
