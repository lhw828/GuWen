<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 436 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 436 页/共 578 页</h1>
    <div class="content">　　晋王羲之月半帖橘帖
　　晋王羲之与周益州帖
　　晋王羲之笔阵图
　　晋王羲之来戏帖
　　晋王羲之尚书帖
　　晋王羲之升平帖
　　晋王羲之甘防帖
　　晋王羲之论诸葛昬书
　　晋王羲之治头方
　　晋王羲之貍骨帖
　　晋王羲之荅庾元规帖
　　晋王羲之快雪帖
　　晋王羲之二谢帖
　　晋王羲之思想帖
　　晋王羲之雨晴帖
　　晋王羲之瞻近帖
　　晋王羲之野凫帖
　　晋王羲之游目帖
　　晋王羲之此事帖
　　晋王羲之袁生帖
　　晋王羲之干呕帖
　　晋王羲之鹘不佳帖
　　晋王羲之三帖
　　晋王羲之清晏帖
　　晋王羲之积雪凝寒帖
　　晋王羲之霜寒帖
　　晋王羲之此郡帖
　　晋王献之洛神赋
　　晋王献之保母帖
　　晋王献之十二月帖
　　晋王献之送棃帖
　　晋王献之授衣帖
　　晋王献之辞中令帖
　　晋王献之中秋帖
　　晋王献之杂帖
　　晋王献之帖
　　晋王献之度帖
　　晋王献之耆旧帖
　　宋羊欣帖
　　宋谢灵运古诗帖
　　宋谢庄诗帖
　　齐谢脁海陵王墓铭
　　梁萧子云飞白萧字
　　梁萧子云别帖
　　梁萧挹智藏法师碑
　　梁陶景瘗鹤铭
　　梁陶景奏章藁
　　梁陶景帖
　　梁孙文韬茅君碑
　　梁刘灵羊祜碑
　　陈僧智永书千字文
　　陈僧智永眞草千文
　　陈僧智永仿钟元常宣示表
　　陈韦霈金陵栖霞寺碑
　　后魏沈馥定鼎碑
　　东魏韩毅大觉寺碑
　　后周赵文渊华岳庙碑
　　后周赵文渊河渎碑
　　隋梁恭之老子庙碑
　　隋丁道护啓法寺碑
　　隋丁道护兴国寺碑
　　隋史陵禹庙残碑



　　钦定四库全书
　　御定佩文斋书画谱卷七十一
　　歴代名人书跋二
　　晋王羲之黄庭经
　　世疑黄庭经非羲之书以传考之知尝书道徳经不言写黄庭也李白谓黄庭换鵞其说误矣然羲之自写黄庭授子敬不爲道士书此陶贞白曰逸少有名之迹不过数首黄庭为第一贞白论书最精不应误谬今世所传石本笔画反不逮逸少他书观开元中陆元悌奉诏检校言右军眞行惟有黄庭告誓知非楷字矣天宝末又为张通儒盗去莫知所在乃知旧书不传今所见者特后世重搨叠摹不得其眞久矣蜀本黄庭笔墨麤工皆非可贵第以其名存之【广川书跋】
　　蕲水吕君得黄庭经最为异者见使评之余谓今世所传黄庭经多唐临黄庭之亡久矣后人安所取法以传邪张懐瓘谓逸少佳迹自永和后而黄庭经永和十二
　　年书也字势不聮翩而防画多少虽摹搨相授有失其初若无胜槩可存縦传授有据亦何取哉吕君得石书署其年永嘉支离其字尤不近古其永字等颇效王氏变法皆永嘉所未有余是以知其非也【同上】
　　黄庭世有数本或响搨或刋刻皆正书盖六朝及唐人转相摹放所以不同此临学殊工字势源放欧率更固自合作殊可佳叹【东观余论】
　　陶隠居与梁武论书表云右军名迹合有数首黄庭经曹娥乐毅论是也当时临搨僞写已多况今日乎此刻尤有笔意眞可宝也倪瓉【停云馆帖】
　　晋王羲之乐毅论
　　乐毅论者正书第一梁世摸出天下珍之自萧阮之流莫不临学陈天嘉中人得以献文帝帝赐始兴王王昨收禁中即以见示吾昔闻其妙今覩其眞阅翫良久匪朝伊夕始兴薨后仍属废帝废帝旣没又属余杭公主以前王所重恒加宝爱陈氏诸王皆求不得及天下一统四海同文永处处追寻累载方得此书刘运公特尽神妙其间书误两字不欲防除遂雌黄治定然后用笔陶贞白云大雅吟乐毅论太史箴等笔力妍纸墨精新斯得之矣智永记【法书要録】
　　贞观十三年四月九日奉勅内出乐毅论是王右军眞迹令将仕郎直文馆冯承素模写赐司空赵国公长孙无忌开府仪同三司尚书左仆射梁国公房龄特进尚书左仆射申国公髙士廉吏部尚书陈国公侯君集特进郑国公魏徴侍中护军安德郡开国公杨师道等六人于是在外乃有六本并笔势精妙备尽楷则褚遂良记【墨池编】
　　王羲之书旧传惟乐毅论乃羲之亲书于石其他皆纸素所传唐太宗裒聚二王墨迹惟乐毅论石本其后随太宗入昭陵朱梁时耀州节度使温韬发昭陵得之复传人间或曰公主以伪本易之元不曽入圹本朝入髙绅学士家皇祐中绅之子髙安世爲钱塘主簿乐毅论在其家予尝见之时石已破缺末后独有一海字者是也其家后十余年安世在苏州石已破爲数片以鐡束之后安世死石不知所在或云苏州一富家得之亦不复见今传乐毅论皆摹本也【梦溪笔谈】
　　右晋乐毅论石在故髙绅学士家绅死家人初不知惜好事者往往就阅或摸传其本其家遂秘藏之渐为难得后其子弟以其石质钱于富人而富人家失火遂焚其石今无复有本矣益为可惜也后有甚妙二字吾亡友圣俞书也论与文选所载时时不同考其文理此本为是惜其不完也【集古録】
　　髙绅为湖北转运使道中闻砧声清远因得此本于其覆而已断裂矣遂载以归完理缉缀椟以木箱所可辨者如此后世之传布皆止于海字则其碎而不缉者良可惜也【姑溪集】
　　乐毅论石本旧藏髙绅学士家集古録云火焚其石者非也元祐间余侍亲官徐州时故郎官赵竦被防开吕梁洪挈此石随行已断裂用木为匣贮之竦尤珍惜亲友有求墨本者必手摸以遗之竦没今遂不知所在【金石録】
　　乐毅论旧石刻断轶其半者字痩劲无俗气后有人复刻此断石文摹传失眞多矣完书者是国初翰林侍书王着写用笔圜熟亦不易得如富贵人家子非无福气但病乏韵耳【山谷集】
　　乐毅论世无全文髙绅所藏石至海字止以史记校之四才得其一尔今世所传又其摹于此者盖无取也观梁武帝评书谓此论微麤健恐非眞迹陶景亦疑摹本梁去东晋六十年其书不存况今去梁后又数百嵗中间冯承素已见六本今世所传亦莫能辨先天中太平败后咸阳老妪投书灶下是景所评已亡矣后世存者可求其眞邪【广川书跋】
　　乐毅论世传为羲之正书第一此阁老宜兴公所藏其前有褚氏小印后云贞观六年十一月十五日中书令河南郡开国公臣褚遂良奉勅审定及排类上复有绍兴幷米芾贾似道诸印张宣公敬夫跋谓细观行笔知爲眞迹无疑按徐浩古迹记云贞观十三年十二月太宗以二王书装成部帙命起居臣禇遂良排署则云贞观六年者非也徐氏又云太平公主爱乐毅论以织成锦袋盛之及没窃于咸阳老妪县吏捕妪妪惊投之爨下书述记云长安神龙之际太平公主奏借乐毅论出外搨写遂失所在其说与徐氏合则眞迹在唐已不存矣然余又尝见僧智永题乐毅论谓自梁世摹出天下珍之他日遂良记搨本乐毅论贞观十二年四月九日内出乐毅论眞迹命直文馆冯承素摹赐长孙无忌等于是人间始有其本观二说则乐毅论之传世皆后人所摹而此特其一欤宣公道学君子赏鉴恐非所长或题语出其一时而不暇详考亦未可知也都穆跋【寓意编】
　　晋王羲之东方朔画賛
　　东方曼倩画賛笔圜净而劲肥痩得中但字身差长盖崔子玉字形如此前辈或随时用一人笔法耳【山谷集】画賛世传晋右将军王羲之书考其笔墨蹊迳辄不类知后人爲之托之逸少以传也昔王蒙子修尝求书右军王羲之为写东方朔画賛与之敬仁亡其母见平生所防内棺中故知此书不传久矣唐自贞观购书逮开元捜访亦既尽矣校定大王书二卷黄庭第一画賛第二告誓第三韦挺以画賛是伪迹夫画賛已亡而更出者可知其为僞也今世所传疑不在韦挺论中彼得存于贞观而入録当亦有可乱眞处今之传者不能便入贞观録也【广川书跋】
　　李阳冰上李嗣眞论右军诗有云画像賛洛神赋姿仪雅丽有矜庄严肃之象视之信然【攻媿集】
　　晋王羲之孝女曹娥碑
　　右小字曹娥碑越州石氏所刻古雅纯质不失右军笔意余平生所阅不下数十本俱不及此张云门倪元镇皆好古博雅之士其题语珍重如此可宝也元鎭题爲辛亥歳盖洪武四年在当时已不易得况今嘉靖壬子相去百八十一年又可多得邪太仓顾君出以相示漫识如此是歳冬十一月十日徴明时年八十有三【瑚网】右军曹娥碑搨法近古而精又文氏停云馆物昔人谓此书如幼女漂流于波浪间今求所谓漂流波浪之势了不可得意者其外弱而中劲庶几得孝女意于形似之表欤【弇州续藁】
　　曹娥碑眞迹宋髙宗有跋元文宗以赐鉴书博士柯九思赵吴兴再跋余馆师韩公得之长安有歴代题识宋髙宗但题曰晋贤书曹娥碑绢黯墨渝仅可想见字形耳【容台集】
　　晋王羲之兰亭修禊序
　　右兰亭修禊序世所传本尤多而皆不同盖唐数家所临也其转相传摹失眞弥逺然时时犹有可喜处岂其笔法或得其一二邪想眞迹宜如何也世言真本葬在昭陵唐末之乱昭陵为温韬所发其所藏书画皆剔取其装轴金玉而弃之于是晋魏以来诸贤墨迹遂复流落于人间太宗皇帝时购募所得集以爲十卷俾摹传之数以分赐近臣今公卿家所有法帖是也然独兰亭眞本亡矣今予所得皆人家旧所藏者虽笔画不同聊并列之以见其各有所得至于眞僞优劣览者当自择焉其前一本流俗所传不记其所得其二得于殿中丞王广渊其三得于故相王沂公家又有别本在定州民家其四得于三司蔡给事君谟世所传本不出乎此其或尚有所未传更俟专采【集古録】
　　王右军禊饮序草号称最得意书宋齐以来以藏在秘府士大夫间未闻称述岂未经大盗兵火时盖有墨迹在兰亭右者及萧氏宇文焚荡之余千不存一永师晩出所见妙迹唯有兰亭故爲虞禇辈道之所以太宗求之百方期于必得其后公私相盗今竟失之书家晩得定武石本盖髣髴存古人笔意耳【山谷集】
　　右米姓秘玩天下兰亭本第一唐太宗获此书命起居郎褚遂良检校冯承素韩道赵模诸葛贞汤普彻之流橅赐王公贵人着于张彦远法书要録此轴在苏氏题爲禇遂良模观其意易改误数字眞是禇法皆率意落笔余字钩塡咸清润有秀气转折毫铓备尽与眞无异非深知书者所不能世俗所收或肥或痩乃是工人所作正以此本爲定熠熠客星岂晋所得巻器泉石流腴翰墨戏着谈标书存马式郁郁昭陵玉椀已出戎温无类谁寳眞物水月何殊志专用一绣缫金鐍瑶玑锦綍猗欤元章守之勿失壬午闰六月大江济川亭舣寳晋斋艎对紫金羣山迎快风避暑九日手装【宝晋英光集】兰亭序在唐贞观中旧有二本其一入昭陵其一当神龙中太平公主借出搨摹遂亡其后温韬发诸陵兰亭复出太宗朝留神书学尝出使购求艺文诸书当时已无兰亭矣仁祖复尚书篆求于四方时关中得兰亭墨书入録字画不逮逸少它书其后秘阁用此刻石爲后法帖今诸处兰亭本至有十数惟定州旧石爲胜此书虽知皆唐人临搨然亦自有佳若防画校量固有胜劣惟彷像得眞爲最佳也【广川书跋】
　　兰亭自唐太宗刋在玉石后流落定武民间世以定本爲贵伯常尊君道祖世以米薛名者侍其先枢密守定武别以玉石刋一本易民间太宗以归薛道祖道祖长安人也自此天下以长安薛家本爲贵道祖又留刋一石在使宇留刋一石在谯门计之民间所易者一石只定武自有三本然皆经道祖手元用太宗碑本便上石皆善本也及之与伯常游数于其家参之曲折精微得兰亭妙处一开不能逃也隽道此本眞薛家好本也然伯常又说玉石本惟背后有五色莲花记者爲贞观时本耳此石后来亦不在长安薛家盖道祖死其弟尚书嗣昌奏之宣和之间已取归汴京龛在宣和殿上靖康丁未载归沙漠呜呼中国所存者亦可知矣隽道妙于翰墨方能珍玩之他人有之未必能披玩法书如此也道祖讳绍彭其幼子伯常讳经绍兴二十八年八月十三日钱及之中叟书【俞松兰亭续考】
　　定武兰亭叙凡三本其一李学防本传为智永所模薛氏别刻本易以归长安宣和间归御府其二字肥有薛道祖别刻留定武与前本方驾人多误爲旧本非也其三断字差痩得于修城役夫后藏康伯可家旧刻与岐阳石鼔俱载以北宋元功云尝从使北闻在中原杨伯时云与薛氏爲婣家定武本以玉石刻背舒元舆牡丹赋幷记之以广异闻淳熈十三年五月十三日右北平荣芑书【桑世昌兰亭博议】
　　世传王羲之书兰亭叙惟定武所藏石刻独得其眞乃欧阳询所摹刻之唐内府者也熹尝见三本纸墨不同而字迹无异缙绅题者剖析毫末议论纷然大约竒秀浑成无如此搨陈舎人至淛东极论书法携此本观之看来后世书者刻者不能及矣亦可爲一慨云淳熙壬寅嵗淛东提举常平司新安朱熹记【朱子文集】
　　兰亭出于唐诸手所临固应不同然其下笔皆有畦町可寻惟定武本锋藏画劲笔端巧妙处终身效之而不能得其髣髴世谓此本乃欧率更所临予谓不然欧书寒峭一律岂能如此八面变化也此本是眞迹上摹出无疑学右军书者至兰亭止矣今世所传石本刓一角者皆定武所自出也然其工拙妍丑如人靣之不同览者自当具眼耳又定武一石前辈纷纷各有异论旣有眼必知所择定不向人言下转也此卷有山谷题字山谷之言云尔乃知当时眞赝混淆矣山谷之孙字子迈今爲农丞过予见后题欲令去予不忍与以爲去此题则兰亭废矣周翰者文及之字多见其名于书帖后雅尚如许亦足以赎粉昆之疵矣嘉泰壬戌十有二日白石道人姜防尧章书【白石道人集】
　　兰亭帖自定武石刻旣亡在人间者有数有日减无日増故博古之士以爲至寳然极难辨又有未损五字者五字未损其本尤难得此盖已损者独孤长老送余北行携以自随至南浔北出以见示因从独孤乞得携入都他日来归与独孤结一重翰墨縁也至大三年九月五日孟頫跋于舟中独孤名淳朋天台人【王氏法书苑】兰亭帖当宋未度南时士大夫人人有之石刻旣亡江左好事者往往家刻一石无虑数十百本而眞赝始难别矣王顺伯尤延之诸公其精识之尤者于墨色纸色肥痩秾纤之间分豪不爽故朱晦翁跋兰亭谓不独议礼如聚讼盖笑之也然传刻旣多实亦未易定其甲乙此卷乃致佳本五字镵损肥痩得中与王子庆所藏赵子固本无异石本中至宝也至大三年九月十六日舟次宝应重题子昂【同上】
　　仆曩时侍赵文敏公学书暇日尝论禊帖定武本佳者絶难得僧独孤本见存更有赵子固及越人倪中刚武唐吴静心此三本流落人间不知何如至正甲申谒莹之于竹庄出此本见示乃其祖静心先生所藏文敏公题跋甚详诚可宝也句曲外史张天雨【瑚网】
</div>
    <div class="pagination">
<a href="御定佩文斋书画谱_page435.html">上一页</a><span>...</span><a href="御定佩文斋书画谱_page431.html">431</a><a href="御定佩文斋书画谱_page432.html">432</a><a href="御定佩文斋书画谱_page433.html">433</a><a href="御定佩文斋书画谱_page434.html">434</a><a href="御定佩文斋书画谱_page435.html">435</a><span class="current-page">436</span><a href="御定佩文斋书画谱_page437.html">437</a><a href="御定佩文斋书画谱_page438.html">438</a><a href="御定佩文斋书画谱_page439.html">439</a><a href="御定佩文斋书画谱_page440.html">440</a><a href="御定佩文斋书画谱_page441.html">441</a><span>...</span><a href="御定佩文斋书画谱_page437.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
