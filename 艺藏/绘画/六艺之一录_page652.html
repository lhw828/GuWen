<!DOCTYPE html>
<html>
<head>
    <meta charset="UTF-8">
    <title>六艺之一录 - 第 652 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 652 页/共 664 页</h1>
    <div class="content">　　跋晋祠铁人胷前字
　　太原县唐叔虞祠西南隅圣母庙阶下铁人四长九尺分两行侍立胷前有字纪镕铸嵗月是政和年造文既牵率字亦麄丑无足取者倦圃鉏菜翁以金石之文石多金少欵多识少遂摹搨而装潢之此无异燕人之市马骨也
　　太医院铜人腧穴图拓本防
　　京师太医院三皇庙腧穴图传是宋天圣年铸旧有石刻针灸经仁宗御书其额靖康之乱自汴辇入金或谓安抚使王檝使宋以进扵元者世祖命阿尼哥新之至元二年铜人象成周身腧穴胍络悉具注以水关窍毕逹明陵命工重脩制序载实録万厯初先少保官太医院使复时加洗濯焉言明堂鍼灸自黄帝始其后膏肓孔穴侧偃流注三部五藏十二经失之毫厘悔且无及学医者试搨是图挂扵壁朝夕省视之亦仁术之一端也
　　六艺之一録续编卷一
　　钦定四库全书
　　六艺之一録续编卷二　　　　钱唐倪涛撰
　　石刻题跋
　　朱彛尊竹垞甫曝书亭集
　　书岣嵝山铭后
　　古今杂体书势韦续述之凡五十六种祗云夏禹作钟鼎书不言有岣嵝铭然见扵吴越春秋南岳记南岳緫胜集湘中记刘梦得寄吕衡州诗有云尝闻祝融峯上有神禹铭古石琅玕姿秘文螭虎形昌黎韩子谒南岳庙兼赋岣嵝山诗上言岣嵝山尖神禹碑字青石赤形模竒科斗拳身薤倒披鸾飘凤泊挐虎螭下言事严踪迹鬼莫窥道人独上偶见之千搜万索何所有森森緑树猿猱悲是韩子仅得之道人之口而铭文仍未之见也地志称宋嘉定中有何贤良致扵祝融峰下樵子导之至碑所手模其文以归奉曹转运彦约时人未信致遂刋之岳麓书院鄱阳张世南作记事或有之是铭考古家率以爲僞祗因笺释者太支离故疑信相半着扵録下配坛山之石不亦可乎
　　跋汉五凤二年甎字
　　右汉五凤二年甎一凷嵌曲阜孔子庙庭前殿东壁书以篆文一行志塼埴之嵗月后有金髙徳裔题跋西京陶旊之式存扵今者惟此尔东京则有建武二十八年北宫卫令邯君千秋之宅砖亦作篆书其余载扵洪氏所纪者有永平八年甎一建初三年汝伯寜甎一七年曹叔文甎一元和三年谢君墓甎一永初元年景师甎一其文皆隶书也或云万歳舍大利善或云千万歳署舍子孙贵昌未央大吉或云大吉阳宜侯王葢东京人尚防纬民间造宅墓争作吉祥之语与西京不侔矣
　　防稽山禹庙窆石题字跋
　　黄冈张编修视学两浙按部于越拓会稽山禹穴窆石题字见寄请予审定其文予考窆石之制不载扵聂崇义三礼图惟周官冡人之职及竁共丧之窆器及窆执斧以涖郑康成以爲下棺丰碑之属图经禹扵会稽取石爲窆石本无字迨汉永建元年五月始有题字刻扵石此王厚之复斋碑録定以爲汉刻殆不诬矣石崇五尺在今禹庙东南小阜覆之以亭相传千夫不能撼及嵗在乙酉有力士防之石中断部下健儿迭相助乃防防地才数寸尔土人涂之以漆仍立故处载考古之者下棺用窆盖在用碑之前碑有铭而窆无铭验其文乃东汉遗字赵氏金石録目曰窆石铭误也噫谷林之阳苍梧之野已无陈迹可求而岣嵝有碑啓母庙有阙会稽有窆石益以徴神禹明徳之逺也夫康熙己卯夏日书
　　汉开母庙石阙铭跋
　　右开母庙石阙铭存书三十二行汉避景帝讳改啓爲开史记啓禹子其母涂山氏之女也尚书娶扵涂山屈原天问焉得彼涂山女而通之扵台桑吕览禹见涂山氏女未之遇而廵省南土女乃歌曰人兮猗实始作爲南音列女传美其彊扵教诲然则母也贤矣若夫禹化爲熊涂山氏化为石石破生启荒诞不经本扵墨翟之徒随巢子至汉流传斯嵩山母庙南有石阙在焉也阙立扵安帝延光二年地志云是颍川守朱宠造其制累石而成两观双植中不为门亦有石方数尺上琢楼屋覆盖如佛寺经幢然武绥宗为兄造阙用钱十五万比立碑费十倍之洪氏续具图阙状顾启母庙暨少室神道未之及者洪氏主扵释隶而二阙铭皆篆文故尔予友叶井叔宰登封拓以见遗因疏本末于册尾
　　汉戚伯着碑跋
　　右汉戚伯着碑宋嘉祐中宿州浚汴获之泥沙中是本纸墨皆古色为退谷孙侍郎収藏殆即初获碑时所拓也鄱阳洪氏谓其字画古怪偏旁増减有不可辨者审视之良然同观者曲周王显祚湛求永年申涵光和孟嘉兴谭吉舟石
　　汉鲁相乙瑛请置孔庙百石卒史碑跋
　　鲁相乙瑛以孔子庙在阙里褒城侯四时来祠事已即去庙有礼器无常人掌领请置百石卒史一人典主守庙元嘉三年司徒吴雄司空赵戒闻扵朝诏如瑛言选年四十以上经通一艺者乃举文学掾孔龢任之按汉书儒林传郡国置五经百石卒史臣瓒以为卒史秩百石者刘昭注续汉书百官志引应劭汉官仪河南尹百石卒史二百五十人黄覇传补左冯翊二百石卒史盖秩有不同故举石之多寡别之今本杜佑通典乃譌百石卒史为百户吏卒我闻在昔有释战国策音义者更鸡口作鸡尸贻笑艺苑以百石为百户是鸡尸之类也
　　汉武梁祠碑跋
　　右汉从事武梁祠堂画象传是唐人拓本旧藏武进唐氏前有提督江河淮海兵马章后有襄文公顺之暨其子鹤徴私印汉自赵岐营夀藏图晏平仲羊舌叔誉东里子产延州来季子四象纪之史册此外如朱浮鲁防李刚鲁峻董蒲范皮诸祠墓画象刻石者匪一惟梁祠人物最多洪适隶续具摹其形古帝王忠臣义士孝子贤妇凡一百六十有二人今是册存者仅帝王十人孝子四人而已由黄帝至舜图皆服冕禹手操掘地之器冠顶鋭而下卑殆士冠礼郊特牲所云母追者是也覩此可悟聂崇义三礼图之非桀以人为车故象坐二人肩背隶续所摹失其真矣每幅上下四旁有小字分书题识姓名或间作韵语赵明诚称其字画遒劲史绳祖谓其笔法精稳可为楷式观者但觉墨光可鉴元气浑沦谓为唐本当不虚也
　　汉桐柏庙碑跋
　　右汉桐柏庙碑购之江都市上水经淮水出南阳平氏县胎簮山东北过桐柏山郦道元谓山南有淮源庙庙前有碑是南阳郭苞立又二碑并是延熹中守令所造斯盖其一矣考欧阳氏集古録所载碑文中山卢奴君奴下阙一字斯碑云卢奴张君特未详其名尔其云春秋宗禜碑作崇奉灾异告变作告愬而灵祗下碑阙报祐二字中云从郭君以来廿余年不复身至集古録阙其文郭君殆即苞也独怪欧阳谓其文字断续而是碑甚完好疑为后人重摹然流传扵世罕矣
　　汉娄夀碑跋
　　右汉南阳处士娄夀碑欧阳氏赵氏洪氏均着扵録其曰儒先生者国人之私諡也易名之典礼官主之太常博士议之廷臣得以驳正之其后但请扵朝不考徳行惟爵得諡失制諡之本矣至扵私諡多出乡人门弟子之私极辞肆意未有限量然稽之扵古若展禽之諡惠黔娄之諡康降而东汉见诸碑阙者故友易名不尽加以上諡儒先生其一也是册为中吴齐女门顾氏所藏虽非足本而古意淋漓于楮墨之表予先后见汉碑约三十种老年复覩此幸矣
　　汉衡方碑跋
　　右汉歩兵校尉衡方碑在今汶上县文述其先伊尹在殷号称阿衡因而氏焉按赵氏金石録载浚仪令衡立碑亦云出自伊尹合之应劭风俗通无异或云鲁公子衡子孙因以为氏则各有所本也碑以椎拓者少故文从字顺可读康熙乙巳秋九月檇李曹溶洁躬太原傅山青主长水朱彛尊锡鬯同观
　　汉淳于长夏承碑跋
　　右汉淳于长夏承仲兖碑在今广平府宋元祐间因治河隄得扵土壤中崇祯癸未予年十五随第六叔父子蕃观同里卜氏所藏犹是宋时拓本今爲土人重摹失其真矣
　　汉博陵太守孔彪碑跋
　　右汉博陵太守孔彪碑曲阜石阙多置孔子庙廷独此碑在林中欧阳子集古録苐云孔君碑惜其名字皆亡赵明诚以为碑虽残阙名字可识讳彪字元上证以韩勑史晨二碑率钱人姓名是本曩见之扵宛平孙侍郎宅文愈断烂讳及字形模尚存乃治中修阙里志改彪为震都少卿穆遂谓撰志者遗之不知震即彪字之误也孙氏所藏汉隶约三十余种尚有张表衡方夏承王纯侯成戚伯着诸碑皆宋时拓本今尽散佚覩此如觌故人又絶类郃阳令曹全笔法此正永叔所云碑石不完者则其字尤佳旨哉言也
　　汉析里桥郙阁颂跋
　　右汉武都太守李翕析里桥郙阁颂立扵建寜五年同时又有黾池五瑞碑五瑞者黄龙白鹿连理木嘉禾甘露及承露人各图其象摩厓刻之今无存矣洪氏隶释称从史字汉徳作颂故吏字子长书之书法太丑疑爲后人改刋
　　汉冀州从事张君碑跋
　　右汉冀州从事张表碑石今不存予所见者宛平孙氏家藏宋搨本也尝怪六朝文士爲他人作碑表志状每扵官阀之下輙为对偶声律引他人事比拟令读者莫晓其生平而斯碑序述全用韵语不意自汉已有作俑者然其书法特在今世所存诸汉碑上
　　汉蔡中郎鸿都石经残字
　　中郎石经初非三体书法而杨衒之刘芳窦苏望方匋欧阳棐董逌等皆误读范史儒林传惟张縯谓以三体叅校其文而书丹扵碑则定为隶其説独得之今观宛平孙氏所藏尚书论语残字平生积疑为之顿释论语书云孝乎惟孝包咸注云孝乎惟孝美大孝之辞今石本乎乃作于然则孝于惟孝友于兄弟施于有政句法正相同也
　　跋汉华山碑
　　汉隶凡三种一种方整汉鸿都石经尹宙鲁峻武荣郑固衡方刘熊白石神君诸碑是已一种流丽韩勑曹全史晨乙瑛张表张迁孔彪孔宙诸碑是已一种竒古夏承戚伯着诸碑是已惟延熹华山碑正变乖合无所不有兼三者之长当为汉隶第一品予生平仅见一本漫漶已甚今观西陂先生所藏文特完好并额具存披览再三不自禁其惊心动魄也郭香察书字义诸家论説纷纷关中赵孝亷子函以郭香察书配杜迁市石其説近是载考司马彪续汉书律厯志灵帝熹平四年有太史治厯郎中郭香姓名殆即察书之人与
　　汉溧阳长潘干校官碑
　　绍兴十三年溧水尉喻仲逺得汉碑扵固城湖中验之则灵帝光和四年溧阳丞尉吏掾为其长潘校官乾元卓立其出也晚故犹未漫漶辞称惠我犂蒸犂黎通蒸犂字乃颠倒用之其曰尚旦在昔我君存今盖以周公太公喻干拟人非其伦矣
　　汉白石神君碑跋
　　右汉白石神君碑在无极县立石者常山相南阳冯廵元氏令京兆王翊与欧阳氏集古録所载无极山神庙碑略同文称神君能致云雨法施扵民则祀之宜也然所云盖髙者合之无极庙碑特常山一妄男子耳先是光和四年廵诣三公神山祈雨神使髙言即与封龙无极共兴云雨赛以白羊髙等遂诣太常索法食越二年具载神君始末上尚书求依无极山为比即见听许盖斯时巫风方炽为民牧者宜潜禁于将萌乃廵翊轻信巫言輙代为之请何欤非所云国将亡而听之神者欤碑隂有务城神君李女神甎石神君壁神君名号殆因白石而充类名之者碑建扵光和六年是歳妖人张角起矣
　　汉郃阳令曹全碑跋
　　万厯中郃阳县民掘地得汉曹全碑以其最后出字画完好汉碑之存扵今者莫或过焉按碑文全为隃麋侯相凤之孙凤尝上书言烧当事得拜金城西部都尉屯龙耆而全以戊部司马讨疏勒又定郭家之乱信不愧其祖矣时人语曰重亲致欢曹景完盖其孝友之性尤人所难能也呜呼今之为吏者虽遭父母之丧必问其亲生与否投牒再三始听其去而全以同产弟忧得弃官归以此见汉代风俗之厚其敦孝友若是宜士君子顾清议而自好者不乏也全以禁锢隐家巷者七年可以补党锢诸人之阙史载疏勒王巨磐为季父和得所射杀而碑云和徳弑父簒位徳与得文亦不同史称讨疏勒有戊巳司马曹寛而不曰全又云其后疏勒王连相杀害朝廷亦不能禁而碑云和徳面防归死司冦盖范蔚宗去汉二百余年传闻失真要当以碑为正也
　　续题曹全碑后
　　右予庚戌冬跋尾越二年再至京师从慈仁寺市上买此碑石已中断完好者且漫漶矣更歴数十年必又叹此碑为难得
　　汉北海相景君碑并隂跋
　　济寜州儒学孔子庙门列汉碑五其制各殊北海相景君碑其一也地志不载何年所立以予考之元天歴间幽州梁有字九思曽奉勅歴河南北録金石刻三万余通上进类其副本为二百卷曰文海英澜扵济得汉刻九扵泗水中葛逻禄乃贤寄以诗云泗水中流寻汉刻泰山絶顶得秦碑阅欧阳赵氏着録斯碑本在任城其移置于学者必天歴间矣碑辞漫漶其隂旁石壁工以不能椎拓辞予留南池三宿强令拓之题名有督邮督盗贼议史书佐骑吏行义修行午小史竖其云午者不载扵续汉书百官志即赵氏亦不知也广韵铨邱字称汉复姓凡四十有四引何承天姓苑汉有司隶校尉水邱岑而斯碑有修行水邱郃营陵人又有修行都昌台邱暹故午都昌台邱迁则在四十四姓之外亦足资异闻也已
　　汉荡隂令张迁碑跋
　　右汉荡隂令张迁碑不着扵欧阳氏赵氏洪氏之録殆后时而出者碑额字体在篆隶之间极其飞动铭书蔽芾棠树为沛按尧母祝睦魏元丕三碑其书蔽字略同而芾作沛则此碑所独也碑隂率钱从事二人守令三人督邮一人故吏三十二人昔贤谓东汉鲜二名者是碑范巨范成韦宣而外自韦叔珍下皆二名或书其字然耶南濠都氏金薤琳琅少碑隂不若此本之完好
　　汉酸枣令刘熊碑跋
　　右汉酸枣令广陵刘熊孟阳碑上元郑簠汝器所藏碑文全泐存字不及百名笔法竒古汝器以为絶品碑在唐时王建巳云风雨消磨絶妙辞至扵今宜其不可辨识矣碑后摭謡言作诗三章其二曰有父子然后有君臣理财正辞束帛戋戋以三言五言继以四言足以见文律之古乃洪氏隶释诮其难以谓之絶妙辞斯亦拘方之见矣
　　汉泰山都尉孔宙碑跋
　　汉泰山都尉孔宙碑在曲阜县孔子庙庭大中大夫融之父也裴松之注魏志引续汉书亦作宙又韩勑碑隂出私钱数列郎中鲁孔宙千当以碑为防而后汉书融列传作伷考宙卒扵灵帝熹平四年而伷扵献帝初平元年拜豫州刺史籍本陈留字公绪别是一人窃疑范史不应纰缪若是或发雕时为妄人所更后学遂信而不疑也
　　书韩勑孔庙前后二碑并隂足本
　　阙里孔子庙庭汉鲁相韩勑叔节建碑二前碑纪造礼器后碑以志修庙谒墓碑隂两侧均有题名金陵郑簠汝器相其防文深浅手搨以归胜工人椎拓者百倍汝器以予扵金石之文有同好也逺遗书寄予乃取题名之参错不齐者齐之装界成册思夫孔子既没褒崇之典歴代有之世本王侯大夫莫不有宗谱族牒圣人之后独无闻焉厥后仙源宗子珍扈宋南渡金源立别子为祖嘉熙虽仍锡文逺以爵而授之田里俾居三衢宋之亡也忽焉元人思复立大宗而宗子辞不受能以礼让人之所难也以予所见明嘉靖中孔门佥载一书先圣六十一代孙承徳郎鲁府审理正干所撰有世表有宗系图其扵三衢一支弃而不録奠系世辨昭穆者宜如是乎可为长太息也矣勑前后碑隂载孔氏苗裔有褒成侯损建夀御史翊元世东海郎中防定伯豫州从事方广平故从事树君徳朝升髙守庙百石卒史恢圣文文学百石芝徳英故督邮承伯序頼元夏进幼逹相史誧仲助术子佑赞元賔曜仲雅遵公孙旭连夀番安世太尉掾凯仲悌处士徴子举廵百男宪仲则泛汉光凡二十三人而后碑称碑系孔从事所立殆方也伏念圣人之后有贤子孙改修阙里志孔门佥载则宗子支子之流泒及书名史册碑碣者具书之惟非其族必去非圣人之言必削之庶乎其可已
　　郎中郑固碑跋
　　己酉之春泊舟任城南池之南歩入州学见仪门旁列汉碑五左二右三郎中郑固碑其一也碑文全漫漶不可辨识舍之去明年冬同昆山顾寜人嘉定陆翼王观北平孙侍郎藏本文有逡遁字寜人谓是逡廵之异文退而引三礼注以证之且博稽晏子春秋作廵遁汉书作逡循庄子作蹲循灵枢经亢仓子作遵循又谓逡遁之异文笔之金石文字记以予考之集韵逡遁□三字牵连书之均七伦切音义则一説文释辵字云乍行乍止也遁字虽音徒困切而配之以辵当读如足缩缩如有循之循以为假借则可不得谓之异文矣宁人作音论惜集韵不存未知是书尚存天地间故于诸书疑义未尽晰尔
　　书王纯碑后
　　冀州刺史王纯碑娄彦发汉隶字原谓在郓州中都县立于延熹四年十二月而郦善长以纯为纷以延熹为中平盖未尝亲至其所而传闻之误也嵗在丁未同谭七舍人兄舟石观扵北平孙侍郎砚山书屋宋拓本也碑隂门生百九十二人姓字不具者六数略如之按汉人书名必具名字此碑自冯定伯而下悉字而不名与太尉杨震髙阳令杨着儒先生娄夀三碑相同亦门生之变例也
　　跋竹邑侯相张夀残碑
　　竹邑侯相张夀残碑在兖州城武县立于汉建寜元年五月土人截作后人碑趺所存约二百字竹邑侯者彭城靖王恭之子阿奴明帝永初六年封见熊方后汉书同姓诸王年表
　　金乡守长侯君碑跋
　　金乡守长侯君讳成字伯盛山阳防东人文称侯公之后以平国君更安国君又则乡哀侯覇其子昱徙封阿陵而谓覇封于陵欧阳氏赵氏巳正其譌矣碑末书夫人以延熹七年疾终盖祔者窃思东京碑版之文莫多于蔡邕今集中碑铭颂赞诔辞灵表神诰男女各异其篇目疑东京之俗夫妇同穴者寡故广汉属国侯李翊暨夫人臧其墓并在渠州各自井椁树碑可以槩其余矣终汉之世侯君而外夫妇合仅有郎中马江并书夫人寃句曹氏祔焉此潘昂霄金石例王行墓铭举例未发其凡者也
　　汉丹水丞陈宣碑跋
　　明成化中内乡县髙岸崩土人得古碑一乃汉丹水丞陈宣纪功碑文称宣字彦成汝南新阳人丞相曲逆侯裔胄去户牖迁淮汉间传欧阳尚书仕郡歴主簿督邮除项都乡补临县永夀三年七月洪水盛多田亩荒芜民失水利卿单骑经营复修古迹旬月而成长流投注溉田二十余顷于是疁民胡访等欲报靡由登山伐石建立全碑甄记鸿惠后附铭二章建于建寜四年五月是碑储藏家鲜有着録者惟邑人李蓘曽载于丹浦歀言康熙庚戌冬观于宛平孙氏盖耳伯先生曽知祥符县得之
　　汉司隶校尉鲁君碑
　　右鲁君碑熹平二年四月立隶书额穿其中文一十七行本在金乡山墓侧赵徳甫撰金石録时已辇置任城县学至今存焉相传是蔡中郎书惜其文不入集中石久崩剥仅识其百一而已
　　汉执金吾丞武君碑跋
　　武君荣碑在济寜州学仪门汉制执金吾一人丞一人月三绕行宫外戒司非常水火之事秩六百石缇骑二百人舆服导从光满道路光武尝叹曰仕宦当作执金吾而乐府古歌辞称陛下三万歳臣至执金吾盖中兴以后官不常置荣之本末惜碑文已漫灭年月无考仅存其廓落焉尔
　　书尹宙碑后
　　尹宙碑土中晚出文字尚完结体遒劲犹存篆籀之遗是本烟楮悉旧对之如百年前物尤为尽善太原傅山青主藏檇李曹溶洁躬审定朱彛尊锡鬯书康熙乙巳秋八月
　　滕县秦君碑跋
　　兖州滕县东四十里马山古城址有滕君碑出自土中无嵗月可考滕君亦无名字铭辞四言音韵参杂其云系出睾睾与峄通知为滕人云爲政崇博三年有成盖出而仕者末云丹书刻石垂示后昆以此知刋石书丹实始于汉其来古矣
　　魏封孔羡宗圣侯碑防
　　右魏封孔羡碑在今阙里孔子庙廷相传其文爲陈思王植所作而梁鹄书之着于图经假有好事者采之入思王集其谯不宜鄱阳洪氏以是碑文称黄初元年而魏志作二年正月诏以中议郎孔羡为宗圣侯谓误在史考魏王受禅在十一月而碑叙黄初元年大魏受命应厯数以改物秩羣祀于无文既乃缉熙圣绪昭显上世追在三代三恪之礼兼绍宣尼褒成之后以鲁县百户命孔子廿一世孙羡爲宗圣侯则诏三公云云原受禅之始嵗且将终碑有既乃之文则下诏在明年二月史未必误若章怀太子注孔僖传以宗圣爲崇圣斯则误矣
　　跋吴寳鼎甎字
　　康熙四年吴之村民于小雁岭掘地得甎二识云大吴寳鼎二年嵗在丁亥作一十有一字盖孙皓时纪元通鉴晋泰始三年也面有螭文知非民间物考是年六月皓起昭明宫方五百丈二千石以下皆自入山督摄伐木一时塼埴之工陶旊交作或分命吴郡助其役理有然者甎之爲用古人取村必精故羽阳铜雀香姜之瓦皆可制砚而是砖相之理觕质暴若似火气之不交垺不熟者殆爲圩者所弃流转民间未可知也二甎为顾秀才肇敏所得分其一赠予予既搨孔庙五凤二年甎又从侯官林氏摹甘泉瓦合此装池作册因濡笔识之歳在壬午又六月寓慈庆寺书
　　吴天玺纪功碑跋
　　吴天玺元年纪功碑亦名天发神防旧在岩山石冈山谦之丹阳记岩山东有大碣石长二丈折爲三今其石移置学舍中累之髙止数尺谦之盖神其説尔碑文倒置错误不可读今依祥符周在浚雪客考定装潢之相传文出华覈予为雪客撰碑考序已辨其非矣观其字在篆隶之间虽古而近拙亦未必定出于皇象手迹也金陵琐事谓是苏建书不知何防
　　晋汲县齐太公二碑跋
　　汲县古朝歌地相传师尚父旧居也遗碑一表一表在县治西南隅晋武帝太康十年三月尚父裔孙范阳卢无忌来为汲令刻石碑在县西北三十里庙中北魏孝静帝武定六年四月立石司农卿穆子容正书按李白诗云朝歌屠叟辞棘津八十西来钓渭濵而韩婴诗外传称文王举太公时公年七十二与李诗不合无忌表曰康王六年齐太公望卒按尚书顾命有齐侯吕伋文则伋巳嗣公爲侯非卒于康王时也然则金石之文亦有不足信者
　　晋平西将军周孝侯碑跋
　　宜兴县周孝侯碑相传平原内史陆士衡撰文防稽内史王逸少书孝侯战殁而碑辞云元康九年旧疾増加奄捐馆舍乖谬已甚然书法亦不恶但假逸少之名是为不知量矣末题元和六年歳辛卯十一月承奉郎守义兴县令陈从谏重树疑文字皆此君伪托尔
　　晋王大令保母甎志宋搨本跋
　　昆山徐尚书原一初得王子敬保母甎志予往观焉验是宋嘉泰间拓本经羣贤鉴定鄱阳姜尧章尤赏之连书十一跋于后尚书以晋石墨难得出白金十镒易之是日同观者慈溪姜宸英西溟晋江黄虞稷俞邰秀水沈廷文元衡也志出于嘉泰壬戌钱清王畿获之防稽山樵樵人获之黄閍兴寜中保母地也按保母之名见礼内则郑司农谓安其居处者仪礼丧服缌麻三月爲乳母子夏传曰何以缌也以名服也郑注以为养子者有它故贱者代之慈已盖慈母必父之妾保母乳母以贱者代母或自有所从之夫子敬云归王氏匪主右军而言可知也黄閍不见于施宿张淏二志尔雅閍谓之门閍祊同庙门亦巷门也甎出土时已断为四归于畿又断爲五合而搨之宜有裂纹而仍若不断者信夫搨手之良非今工匠所能及也归徳安世凤撰墨林快事诋其字不佳语不伦然尧章精于书法其于禊帖绛帖评隲不爽谓是本有七美与兰亭不少异且言必大令自刻倾倒至矣又云有人刻别本以乱真然则安君所见母乃别本拙恶者乎予惟尧章之言是信语尚书寳藏之母爲豪者所夺可尔











</div>
    <div class="pagination">
<a href="六艺之一录_page651.html">上一页</a><span>...</span><a href="六艺之一录_page647.html">647</a><a href="六艺之一录_page648.html">648</a><a href="六艺之一录_page649.html">649</a><a href="六艺之一录_page650.html">650</a><a href="六艺之一录_page651.html">651</a><span class="current-page">652</span><a href="六艺之一录_page653.html">653</a><a href="六艺之一录_page654.html">654</a><a href="六艺之一录_page655.html">655</a><a href="六艺之一录_page656.html">656</a><a href="六艺之一录_page657.html">657</a><span>...</span><a href="六艺之一录_page653.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
