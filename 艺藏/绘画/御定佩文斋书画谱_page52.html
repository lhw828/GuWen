<!DOCTYPE html>
<html>
 <head>
  <meta charset="utf-8"/>
  <title>
   御定佩文斋书画谱 - 第 52 页/共 578 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋书画谱 - 第 52 页/共 578 页
  </h1>
  <div class="content">
   大忌学图经审问既然传笔法秘之勿泄于户庭【画苑补益】
　　唐王维山水诀
　　夫画道之中水墨最为上肇自然之性成造化之功或咫尺之图写百千里之景东西南北宛尔目前春夏秋冬生于笔下初铺水际忌为浮泛之山次布路岐莫作连緜之道主峰最宜髙耸客山须是奔趋回抱处僧舍可安水陆边人家可置村庄着数树以成林枝须抱体山崖合一水而瀑泻泉不乱流渡口只宜寂寂人行湏是踈疎泛舟檝之桥梁且宜髙耸着渔人之钓艇低乃无妨悬崖险峻之间好安怪木峭壁巉岩之处莫可通途逺岫与云容相接遥天共水色交光山钩锁处沿流最出其中路接危时栈道可安于此平地楼台偏宜髙栁映人家名山寺观雅称奇杉衬楼阁逺景烟笼深岩云锁酒旗则当路髙悬客帆宜遇水低挂逺山须要低排近树唯宜拔迸手亲笔砚之余有时游戏三昧岁月遥永颇探幽微妙悟者不在多言善学者还从规矩塔顶参天不须见殿似有似无或上或下茒堆土埠半露檐厫草舍庐亭略呈樯橣　山分八面石有三方闲云切忌芝草样　人物不过一寸许松柏上现二尺长【说郛】
　　唐王维山水论【画苑补益作荆浩山水赋】
　　凡画山水意在笔先丈山尺树寸马分人逺人无目逺树无枝逺山无石隠隠如眉逺水无波髙与云齐此是诀也山腰云塞石壁泉塞楼台树塞道路人塞石看三面路看两头树防顶水看风脚此是法也凡画山水平夷顶尖者巅峭峻相连者岭有穴者岫峭壁者崖悬石者岩形员者峦路通者川两山夹道名为壑也两山夹水名为涧也似岭而髙者名为陵也极目而平者名为坂也依此者麤知山水之髣髴也观者先看气象后辨清浊定賔主之朝揖列羣峰之威仪多则乱少则慢不多不少要分逺近逺山不得连近山逺水不得连近水山腰掩抱寺舍可安断岸坂堤小桥可置有路处则林木岸絶处则古渡水断处则烟树水濶处则征帆林密处则居舍临岩古木根断而纒藤临流石岸欹竒而水防凡画林木逺者疎平近者髙密有叶者枝嫩柔无叶者枝硬劲松皮如鳞柏皮纒身生土上者根长而茎直生石上者拳曲而伶仃古木节多而半死寒林扶疎而萧森有雨不分天地不辨东西有风无雨只看树枝有雨无风树头低压行人伞笠渔父蓑衣雨霁则云收天碧薄雾霏微山添翠润日近斜晖早景则千山欲晓雾霭微微朦胧残月气色昏迷晚景则山衔红日帆卷江渚路行人急半掩柴扉春景则雾锁烟笼长烟引素水如蓝染山色渐青夏景则古木蔽天緑水无波穿云瀑布近水幽亭秋景则天如水色簇簇幽林鴈鸿秋水芦鸟沙汀冬景则借地为雪樵者负薪渔舟倚岸水浅沙平凡画山水须按四时或曰烟笼雾锁或曰楚岫云归或曰秋天晓霁或曰古塜断碑或曰洞庭春色或曰路荒人迷如此之类谓之画题山头不得一样树头不得一般山借树而为衣树借山而为骨树不可繁要见山之秀丽山不可乱须显树之精神能如此者可谓名手之画山水也【王氏画苑】
　　唐张彦逺论画六法
　　昔谢赫云画有六法一曰气韵生动二曰骨法用笔三曰应物象形四曰随类赋彩五曰经营位置六曰传模移写自古画人罕能兼之彦逺试论之曰古之画或遗其形似而尚其骨气以形似之外求其画此难与俗人道也今之画纵得形似而气韵不生以气韵求其画则形似在其间矣上古之画迹简意淡而雅正顾陆之流是也中古之画细密精致而臻丽展郑之流是也近代之画焕烂而求备今人之画错乱而无旨众工之迹是也夫象物必在于形似形似须全其骨气骨气形似皆本于立意而归乎用笔故工画者多善书然则古之嫔擘纎而胷束古之马喙尖而腹细古之台阁竦峙古之服饰容曳故古画非独变态有奇意也抑亦物象殊也至于台阁树石车舆器物无生动之可拟无气韵之可侔直要位置向背而已顾恺之曰画人最难次山水次狗马其台阁一定器耳差易为也斯言得之至于神人物有生动之可状须神韵而后全若气韵不周空陈形似笔力未遒空善赋彩谓非妙也至于经营位置则画之緫要自顾陆以降画迹鲜存难悉详之唯观吴道之迹可谓六法俱全万象毕尽神人假手穷极造化也至于传模移写乃画家末事然今之画人麤善写貌得其形似则无其气韵具其彩色则失其笔法岂曰画也呜呼今之人斯艺不至也宋朝顾骏之常结搆髙楼以为画所每登楼去梯家人罕见若时景融朗然后含豪天地隂惨则不操笔今之画人笔墨混于尘埃丹青和其墨滓徒污绢素岂曰绘画自古善画者莫匪衣冠贵冑逸士髙人振妙一时传芳千祀非闾阎鄙贱之所能为也【歴代名画记】
　　唐张彦逺论画山水树石
　　魏晋以降名迹在人间者皆见之矣其画山水则羣峰之势若钿饰犀栉或水不容泛或人大于山率皆附以树石映帯其地列植之状则若伸臂布指详古人之意专在显其所长而不守于俗变也国初二阎擅美匠学杨展精意宫观渐变所附尚犹状石则务于雕透如冰澌斧刃绘树则刷脉镂叶多栖结菀栁功倍愈拙不胜其色吴道者天付劲豪幼抱神奥往往于佛寺画壁纵以怪石崩滩若可扪酌又于蜀道写貌山水由是山水之变始于吴成于二李【李将军李中书】树石之状妙于韦鶠穷于张通【张璪也】通能用紫毫秃锋以掌摸色中遗巧饰外若浑成又若王右丞之重深杨仆射之奇赡朱审之浓秀王宰之巧密刘商之取象其余作者非一皆不过之近代有侯莫陈厦沙门道芬精致周沓皆一时之秀也呉兴郡南堂有两壁树石余观之而叹曰此画位置若道芬迹类宗偃是何人哉吏对曰有徐表仁者初为僧号宗偃师道芬则入室今寓于郡侧年未衰而笔力奋疾召而来徴他笔皆不类遂指其单复曲折之势耳剽心晤成若宿构使其凝意且啓幽襟迨乎搆成亦窃竒状向之两壁盖得意深奇之作观其潜蓄岚濑遮藏洞泉蛟根束鳞危榦凌碧重质委地青飇满堂呉兴茶山水石奔异境与性防乃召于山中写明月峡因叙其所见庶为知言知之者解颐不知者拊掌【歴代名画记】
　　唐张彦逺论画工用搨写
　　夫隂阳陶蒸万象错布化亡言神工独运草木敷荣不待丹碌之彩云雪飘飏不待铅粉而白山不待空青而翠凤不待五色而綷是故运墨而五色具谓之得意意在五色则物象乖矣夫画物特忌形貌采章歴歴具足甚谨甚细而外露巧密所以不患不了而患于了既知其了亦何必了此非不了也若不识其了是真不了也夫工欲善其事必先利其器齐纨吴练冰素雾绡精润密致机杼之妙也武陵水井之丹磨嵳之沙越嶲之空青蔚之曽青武昌之扁青【上品石緑】蜀郡之鉊华【黄丹也出本草】始兴之解锡【胡粉】研链澄汰深浅轻重精麤林邑昆仑之黄【雌黄也忌胡粉同用】南海之蚁【紫也造粉胭脂吴緑谓之赤胶也】云中之鹿胶吴中之鳔胶东阿之牛胶【采章之用也】漆姑汁链煎并为重采郁而用之【古画皆用漆姑汁若錬煎谓之郁色于緑色上重用之】古画不用头緑大青【画家呼麤緑为头緑麤青为大青】取其精华接而用之百年传致之胶千载不剥絶仭食竹之豪一划如劒江南地润无尘人多精艺三呉之迹八絶之名逸少右军长康散骑书画之能其来尚矣淮南子曰宋人善画呉人善冶【冶赋色也】不亦然乎好事家宜置宣纸百幅用法蜡之以备摹冩【顾恺之有摹搨妙法】古时好搨画十得七八不失神彩笔踪亦有御府搨本谓之官搨国朝内库翰林集贤袐阁搨写不辍承平之时此道甚行艰难之后斯事渐废故有非常好本搨得之者所宜寳之既可希其真踪又得留为证验遍观众画惟顾生画古贤得其妙理对之令人终日不倦凝神遐想妙悟自然物我两忘离形去智身固可使如槁木心固可使如死灰不亦臻于妙理哉所谓画之道也【歴代名画记】
　　五代荆浩画说
　　灵台记整精致朝洗笔暮出顔勤渲砚习描戳学梳渲谨防画烘天青泼地緑上叠竹贺松熟长写梅人兰蒲湛稽菊匀锤绢冬胶水夏胶漆将无项女无肩佛秀丽淡仙贤人雄伟美人长宫样妆坐看五立量七若要笑睂弯嘴挠若要哭睂锁蹙气努狠眼张拱愁的龙现升降啸的凤意腾翔哭的狮跳舞戏龙的甲却无数虎尾防十三斑人徘徊山賔主树参差水曲折虎威势禽噪宿花馥郁虫捕捉马嘶蹶牛行卧藤防做草画率红间黄秋叶堕红间緑花簇簇青间紫不如死粉笼黄胜増光于思忖不如见色施明物件便【唐六如画谱】
　　五代荆浩笔法记【一名画山水录】
　　太行山有洪谷其间数畆之田吾常耕而食之有日登神钲山四望回迹入大岩扉苔径露水怪石祥烟疾进其处皆古松也中独围大者皮老苍藓翔鳞乗空蟠虬之势欲附云汉成林者爽气重荣不能者抱节自屈或回根出土或偃截巨流挂岸盘溪披苔裂石因惊其异遍而赏之明日携笔复就写之凡数万本方如其眞明年春来于石鼔岩间遇一叟因问具以其来所由而荅之叟曰子知笔法乎曰叟仪形野人也岂知笔法邪叟曰子岂知吾所懐邪闻而慙骇叟曰少年好学终可成也夫画有六要一曰气二曰韵三曰思四曰景五曰笔六曰墨曰画者华也但贵似得真岂此挠矣叟曰不然画者画也度物象而取其眞物之华取其华物之实取其实不可执华为实若不知术茍似可也图眞不可及也曰何以为似何以为真叟曰似者得其形遗其气真者气质俱盛凡气传于华遗于象象之死也谢曰故知书画者名贤之所学也耕生知其非本翫笔取与终无所成慙惠受要定画不能叟曰嗜欲者生之贼也名贤纵乐琴书图画代去杂欲子既亲善但期终始所学勿爲进退图画之要与子备言气者心随笔运取象不惑韵者隐迹立形备遗不俗思者删拨大要凝想形物景者制度时因捜妙创真笔者虽依法则运转变通不质不形如飞如动墨者髙低晕淡品物浅深文采自然似非因笔复曰神妙竒巧神者亡有所为任运成象妙者思经天地万类性情文理合仪品物流笔奇者荡迹不测与真景或乖异致其理偏得此者亦为有笔无思巧者雕缀小媚假合大经强写文章増邈气象此谓实不足而华有余凡笔有四势谓筋肉骨气笔絶而断谓之筋起伏成实谓之肉生死刚正谓之骨迹画不败谓之气故知墨大质者失其体色微者败正气筋死者无肉迹防者无筋茍媚者无骨夫病有二一曰无形二曰有形有形病者花木不时屋小人大或树髙于山桥不登于岸可度形之类也是如此之病不可改图无形之病气韵俱泯物象全乖笔墨虽行类同死物以斯格拙不可删修子既好写云林山水须明物象之原夫木之生为受其性松之生也枉而不曲遇如宻如踈匪青匪翠从微自直萌心不低势既独髙枝低复偃倒挂未坠于地下分层似叠于林间如君子之徳风也有画如飞龙蟠虬狂生枝叶者非松之气韵也柏之生也动而多屈繁而不华捧节有章文转随日叶如结线枝似衣麻有画如蛇如素心虚逆转亦非也其有楸桐椿栎榆栁桑槐形质皆异其如逺思即合一一分明也山水之象气势相生故尖曰峯平曰顶员曰峦相连曰岭有穴曰岫峻壁曰崖崖间崖下曰岩路通山中曰谷不通曰峪峪中有水曰溪山夹水曰涧其上峯峦虽异其下冈岭相连掩映林泉依稀逺近夫画山水无此象亦非也有画流水下笔多狂文如断线无片浪髙低者亦非也夫雾云烟霭轻重有时势或因风象皆不定须去其繁章采其大要先能知此是非然后受其笔法曰自古学人孰为备矣叟曰得之者少谢赫品陆之为胜今已难遇亲踪张僧繇所遗之图甚亏其理夫随类赋彩自古有能如水晕墨章兴吾唐代故张璪员外树石气韵俱盛笔墨积微真思卓然不贵五彩旷古絶今未之有也麴庭与白云尊师气象幽妙俱得其元动用逸常深不可测王右丞笔墨宛丽气韵髙清巧写象成亦动真思李将军理深思逺笔迹甚精虽巧而华大亏墨彩项容山人树石顽涩角无用墨独得门用笔全无其骨然于放逸不失真元气象元大剏巧媚呉道子笔胜于象骨气自髙树不言图亦恨无墨陈员外及僧道芬以下麤升凡格作用无竒笔墨之行甚有形迹今示子之径不能备词遂取前写者异松图呈之叟曰肉笔无法筋骨皆不相转异松何之能用我既教子笔法乃赍素数幅命对而写之叟曰尔之手我之心吾闻察其言而知其行子能与我言咏之乎谢曰乃知教化圣贤之职也禄与不禄而不能去善恶之迹感而应之诱进若此敢不恭命因成古松赞曰不凋不容惟彼贞松势髙而险屈节以恭叶张翠盖枝盘赤龙下有蔓草幽隂蒙茸如何得生势近云峰仰其擢榦偃举千重巍巍溪中翠晕烟笼奇枝倒挂徘徊变通下接凡木和而不同以贵诗赋君子之风风清匪歇幽音凝空叟嗟异乆之曰愿子勤之可忘笔墨而有真景吾之所居即石鼓岩间所字即石鼔岩子也曰愿从侍之叟曰不必然也遂亟辞而去别日访之而无踪后习其笔术甞重所今遂修集以为图画之轨辙耳【笔法记】
　　宋黄休复论画石
　　前軰画太湖石皆以浅深墨淡嵌空而已黄居寳以笔端摤擦【上七常反下七葛反】文理纵横夹杂砂石棱角峭硬如虬虎将踊厥状非一也其有画松竹花雀变态旧规皆如湖石之类【益州名画録】
　　宋董羽画龙辑议
　　画龙者得神气之道也神犹母也气犹子也以神召气以母召子孰敢不致所以上飞于天晦隔层云下潜于渊深入无厎人不可得而见也古今画图者角难推其形貌其状乃分三停九似而已自首至项自项至腹自腹至尾三停也九似者头似牛嘴似驴眼似虾角似鹿耳似象鳞似鱼须似人腹似蛇足似凤是名为九似也雌雄有别雄者角浪凹峭目深鼻豁防尖鳞宻上壮下杀朱火雌者角靡浪平目肆鼻直鬐贠鳞薄尾壮于腹龙开口者易为巧合口者难为功但要挥豪落墨随笔而生筋骨精神伫出为佳贵乎血目生威朱防激发鳞介藏烟鬃鬛肘毛爪牙噀伏其雨露踊跃腾空防其目而飞去若张僧繇叶公则其人也【唐六如画谱】
　　宋李成山水诀
　　凡画山水先立賔主之位次定逺近之形然后穿凿景物摆布髙低落笔无令太重重则浊而不清不可太轻轻则燥而不润烘染过度则不接辟绰繁细则失神发树枝左长右短立石势上重下轻摆布裁插势使相偎上下云烟取秀不可太多多则散漫无神左右林麓铺陈不可太繁繁则拍塞不舒山髙峻无使倾危水深逺勿教穷涸路须曲折山要髙昂孤城置之逺边墟市依于山脚雪天不用云烟雨里无多逺望山水仍居隘窄渔翁要在平滩朝晴晃朗暮雨隂昏舍屋不在多开鱼钓有时而作藤蔓依纒古木窠丛簇扎山头髙山烟锁其腰长岭云翳其脚逺水萦纡而来还用云烟以断其派怪石巉岩而立仍须土阜以培其根原野旷荡相连苍山依其低浅石须员混锋芒八面棱层木要交叉挺干四时枯茂迅风拔木暴雨崩崖浅流则岸畔平滩深涧则陡崖直下耸坡之土必要髙低则地浅烟林之木亦宜疎密则繁絮重岩切忌头齐羣峰更宜髙下孤峯逺设野水遥拖道路时隠时显桥梁或有或无逺怕隂昏近防重浊顚崖怪石不用频施峻岭枯槎也宜少作遥烟逺曙太繁恐失朝昏宻树稠林断续防他版刻山原峻险依稀樵迳犹存崖岸倾危隠约云林深暗平川虽逺参差皴染而成流水泉源彷佛还多攧扑布两路有明有晦起双峰陡髙陡低雾薄明爽舒晴烟蔼蒙腾欲雨乔木耸直蟠屈者一株两株乱石礧堆奇怪者三块两块防树叶稀疎间宻皴石脉以重分轻亭庵不在常施楼观仍须间作人物转顾多般野店犹防相似气象春山明媚夏木繁隂秋林摇落萧疎冬树槎牙妥帖树根栽插龙爪宛若拏石布层根脚还须帯土之字水不过三转溅瀑水不过两重侵天一道飞泉涌瀑多湍彻厎翻涛巨浪浅瀬平流烟波茫茫云浪浩浩山无独木石不孤单林烟一派便休古木数株而已乔木疎于平野矮窠密布山头孤烟逺自水邉薄霭骤依岩脚野桥寂寞遥通竹坞人家古寺萧条掩映松林佛塔春水緑而防艶夏津涨而弥漫秋潦尽而澄清寒泉涸而凝泚新窠肥滑岸石须要皴苍古树槎牙景物兼还秀媚分清分浊庶几轻重相兼淳重淳轻病在偏枯损体千岩万壑要低昂聚散而不同叠巘层峦但起伏峥嵘而各异不迷顚倒回还自然游戏三昧【画苑补益】
　　宋郭熙山水训
　　君子之所以爱夫山水者其旨安在丘园养素其常处也泉石啸傲所常乐也渔樵隐逸所常适也鹤飞鸣所常观也尘嚣缰锁此人情所常厌也烟霞仙圣此人情所常愿而不得见也直以太平盛日君亲之心两隆茍洁一身出处节义斯系岂仁人髙蹈逺引为离世絶俗之行而必与箕颍埒素黄绮同芳哉白驹之诗紫芝之咏皆不得已而长徃者也然则林泉之志烟霞之侣梦寐在焉耳目断絶今得妙手郁然出之不下堂筵坐穷泉壑声鸟啼依约在耳山光水色滉漾夺目此岂不快人意实获我心哉此世之所以贵夫画山之本意也不此之主而轻心临之岂不芜杂神观溷浊清风也哉
　　画山水有体铺舒为宏图而无余消缩为小景而不少看山水亦有体以林泉之心临之则价髙以骄侈之目临之则价低
　　山水大物也人之看者须逺而观之方见得一障山川之形势气象若士女人物小小之笔即掌中几上一展便见一覧便尽此皆画之法也
　　世之笃论谓山水有可行者有可望者有可游者有可居者画凡至此皆入妙品但可行可望不如可居可游之为得何者观今山川地占数百里可游可居之处十无三四而必取可居可游之品君子之所以渴慕林泉者正谓此佳处故也故画者当以此意造而鉴者又当以此意穷之此之谓不失其本意
　　画亦有相法李成子孙昌盛其山脚地面皆浑厚濶大上秀而下丰合有后之相也非特论相兼理当如此故也
　　学画花者以一株花置深坑中临其上而瞰之则花之四面得矣学画竹者取一枝竹因月夜照其影于素壁之上则竹之真形出矣学画山水者何以异此盖身即山川而取之则山水之意度见矣真山水之川谷逺望之以取其势近看之以取其质眞山水之云气四时不同春融怡夏蓊郁秋疎薄冬黯淡画见其大象而不为斩刻之形则云气之态度活矣真山水之烟岚四时不同春山淡冶而如笑夏山苍翠而如滴秋山明净而如妆冬山惨澹而如睡画见其大意而不为刻画之迹则烟岚之景象正矣真山水之风雨逺望可得而近者玩习不能究错纵起止之势真山水之隂晴逺望可尽而近者拘狭不能得明晦隐见之迹山之人物以标道路山之楼观以标胜槩山之林木映蔽以分逺近山之谿谷断续以分浅深水之津渡桥梁以足人事水之渔艇钓竿以足人意大山堂堂为众山之主所以分布以次冈阜林壑为逺近大小之宗主也其象若大君赫然当阳而百辟奔走朝防无偃蹇背却之势也长松亭亭为众木之表所以分布以次藤萝草木为振挈依附之师帅也其势若君子轩然得时而众小人为之役使无凭陵愁挫之态也山近看如此逺数里看又如此逺十数里看又如此每逺每异所谓山形歩歩移也山正面如此侧面又如此背面又如此每看每异所谓山形面面看也如此是一山而兼数十百山之形状可得不悉乎山春夏看如此秋冬看又如此所谓四时之景不同也山朝看如此暮看又如此隂晴看又如此所谓朝暮之变态不同也如此是一山而兼数十百山之意态可得不究乎春山烟云连緜人欣欣夏山嘉木繁隂人坦坦秋山明净摇落人肃肃冬山昏霾翳塞人寂寂看此画令人生此意如真在此山中此画之景外意也见青烟白道而思行见平川落照而思望见幽人山客而思居见岩扃泉石而思游看此画令人起此心如将眞即其处此画之意外妙也
　　东南之山多奇秀天地非为东南私也东南之地极下水潦之所归以漱濯开露之所出故其地薄其水浅其山多竒峰峭壁而斗出霄汉之外瀑布千丈飞落于云霞之表如华山垂溜非不千丈也如华山者鲜尔纵有浑厚者亦多出地上而非出地中也
　　西北之山多浑厚天地非为西北偏也西北之地极髙水源之所出以冈陇拥肿之所埋故其地厚其水深其山多堆阜盘礴而连延不断于千里之外介丘有顶而迤逦拔萃于四达之野如嵩山少室非不峭拔也如嵩少类者鲜尔纵有峭防者亦多出地中而非地上也嵩山多好溪华山多好峰衡山多好别岫常山多好列岫泰山特好主峰天台武夷庐霍鴈荡岷峩巫峡天坛王屋林虑武当皆天下名山巨镇天地宝藏所出先圣窟宅所隐奇崛神秀莫可穷其要妙欲夺其造化则莫神于好莫精于勤莫大于饱游饫看歴歴罗列于胷中而目不见绢素手不知笔墨磊磊落落杳杳漠漠莫非吾画此懐素夜闻嘉陵江水声而草圣益佳张颠见公孙大娘舞剑器而笔势益俊者也今执笔者所养之不扩充所览之不淳熟所经之不众多所取之不精粹而得纸拂壁水墨遽下不知何以掇景于烟霞之表发兴于溪山之顚哉后生妄语其病可数何谓所养欲扩充近者画手有仁者乐山图作一叟支颐于峰畔智者乐水图作一叟侧耳于岩前此不扩充之病也盖仁者乐山宜如白乐天草堂图山居之意裕足也智者乐水宜如王摩诘辋川图水中之乐饶给也仁智所乐岂只一夫之形状可见之哉何谓所览欲淳熟近世画工画山则峯不过三五峰画水则波不过三五波此不淳熟之病也盖画山髙者下者大者小者盎晬向背顚顶朝揖其体浑然相应则山之美意足矣画水齐者汨者卷而飞激者引而舒长者其状宛然自足则水之态富赡也何谓所经之不众多近世画手生吴越者写东南之耸痩居咸秦者貌关陇之壮浪学范寛者乏营丘之秀媚师王维者阙关仝之风骨凡此之类咎在于所经之不众多也何谓所取之不精粹千里之山不能尽奇万里之水岂能尽秀太行枕华夏而面目者林虑泰山占齐鲁而胜絶者龙岩一槩画之版图何异凡此之类咎在于所取之不精粹也故专于坡陀失之麤专于幽闲失之薄专于人物失之俗专于楼观失之冗专于石则骨露专于土则肉多笔迹不混成谓之疎疎则无真意墨色不滋润谓之枯枯则无生意水不潺湲则谓之死水云不自在则谓之冻云山无明晦则谓之无日影山无隐见则谓之无烟霭今山日到处明日不到处晦山因日影之常形也明晦不分焉故曰无日影今山烟霭到处隐烟霭不到处见山因烟霭之常态也隐见不分焉故曰无烟霭
　　山大物也其形欲耸防欲偃蹇欲轩豁欲箕踞欲盘礴欲浑厚欲雄豪欲精神欲严重欲顾盼欲朝揖欲上有盖欲下有乗欲前有据欲后有倚欲下瞰而若临观欲下游而若指麾此山之大体也
　　水活物也其形欲深静欲柔滑欲汪洋欲回环欲肥腻欲喷薄欲激射欲多泉欲逺流欲瀑布插天欲溅扑入地欲渔钓怡怡欲草木欣欣欲挟烟云而秀媚欲照溪谷而光辉此水之活体也
　　山以水为血脉以草木为毛发以烟云为神彩故山得水而活得草木而华得烟云而秀媚水以山为面以亭榭为眉目以渔钓为精神故水得山而媚得亭榭而明快得渔钓而旷落此山水之布置也
　　山有髙有下髙者血脉在下其肩股开张基脚壮厚峦岫冈势培拥相勾连映不絶此髙山也故如是髙山谓之不孤谓之不仆下者血脉在上其颠半落项领相攀根基厐大堆阜臃肿直下深插莫测其浅深此浅山也故如是浅山谓之不薄谓之不泄髙山而孤体干有仆之理浅山而薄神气有泄之理此山水之体裁也石者天地之骨也骨贵坚深而不浅露水者天地之血也血贵周流而不凝滞
　　山无烟云如春无花草
　　山无云则不秀无水则不媚无道路则不活无林木则不生无深逺则浅无平逺则近无髙逺则下
　　山有三逺自山下而仰山颠谓之髙逺自山前而窥山后谓之深逺自近山而望逺山谓之平逺髙逺之色清明深逺之色重晦平逺之色有明有晦髙逺之势突兀深逺之意重叠平逺之意冲融而缥缥缈缈其人物之在三逺也髙逺者明了深逺者细碎平逺者冲澹明了者不短细碎者不长冲澹者不大此三逺也
　　山有三大山大于木木大于人山不数十重如木之大则山不大木不数十百如人之大则木不大木之所以比夫人者先自其叶而人之所以比夫木者先自其头木叶若干可以敌人之头人之头自若干叶而成之则人之大小木之大小山之大小自此而皆中程度此三大也
　　山欲髙尽出之则不髙烟霞锁其腰则髙矣水欲逺尽出之则不逺掩映断其派则逺矣盖山尽出不唯无秀拔之髙兼何异画碓觜水尽出不唯无盘折之逺兼何异画蚯蚓
　　正面溪山林木盘折委曲铺设其景而来不厌其详所以足人目之近寻也傍边平逺峤岭重叠钩连缥缈而去不厌其逺所以极人目之旷望也逺山无皴逺水无波逺人无目非无也如无耳【林泉髙致】
　　宋郭熙画诀
　　凡经营下笔必合天地何谓天地谓如一尺半幅之上上留天之位下留地之位中间方立意定景见世之初学据把笔下去率尔立意触情涂抹满幅看之塡塞人目已令人意不快那得取赏于潇洒见情于髙大哉山水先理防大山名为主峰主峰已定方作以次近者逺者小者大者以其一境主之于此故曰主峰如君臣上下也
　　林石先理防一大松名为宗老宗老已定方作以次杂窠小卉女萝碎石以其一山表之于此故曰宗老如君子小人也
　　山有戴土山有戴石土山戴石林木痩耸石山戴土林木肥茂木有在山木有在水在山者土厚之处有千尺之松在水者土薄之处有数尺之蘖水有流水石有盘石水有瀑布石有怪石瀑布练飞于林表怪石虎蹲于路隅雨有欲雨雪有欲雪雨有大雨雪有大雪雨有雨霁雪有雪霁风有急风云有归云风有大风云有轻云大风有吹沙走石之势轻云有薄罗引素之容
　　店舍依溪不依水冲依溪以近水不依水冲以为害或有依水冲者水虽冲之必无水害处也村落依陆不依山依陆以便耕不依山以为耕逺或有依山者山之间必有可耕处也
　　大松大石必画于大岸大坡之上不可作于浅滩平渚之边
　　一种使笔不可反为笔使一种用墨不可反为墨用笔与墨人之浅近事二物且不知所以操纵又焉得成絶妙也哉此亦非难近取诸书法正与此类也故说者谓王右军喜鵞意在取其转项如人之执笔转腕以结字此正与论画用笔同故世之人多谓善书者徃徃善画盖由其转腕用笔之不滞也或曰墨之用何如荅曰用焦墨用宿墨用退墨用埃墨不一而足不一而得砚用石用瓦用盆用瓮片墨用精墨而已不必用东川与西山笔用尖者员者麤者细者如针者如刷者运墨有时而用淡墨有时而用浓墨有时而用焦墨有时而用宿墨有时而用退墨有时而用厨中埃墨有时而取青黛杂墨水而用之用淡墨六七加而成深即墨色滋润而不枯燥用浓墨焦墨欲特然取其限界非浓与焦则松棱石角不了然故尔了然然后用青墨水重叠过之即墨色分明常如雾露中出也淡墨重叠旋旋而取之谓之干淡以锐笔横卧惹惹而取之谓之皴擦以水墨再三而淋之谓之渲以水墨滚同而泽之谓之刷以笔头直往而指之谓之捽以笔头特下而指之谓之擢以笔端而注之谓之防防施于人物亦施于木叶以笔引而去之谓之画画施于楼屋亦施于松针雪色用淡浓墨作浓淡但墨之色不一而染就烟色就缣素本色萦拂以淡水而痕之不可见笔墨迹风色用黄土或埃墨而得之土色用淡墨埃墨而得之石色用青黛和墨而浅深取之瀑布用缣素本色但焦墨作其旁以得之水色春緑夏碧秋青冬黒天色春晃夏苍秋净冬黯画之处所须冬燠夏凉宏堂防宇画之志思须百虑不干神盘意豁老杜诗所谓五日画一水十日画一石能事不受相促逼王宰始肯留真迹斯言得之矣一种画春夏秋冬各有始终晓暮之类品意物色便当分解况其间各有趣哉其他不消拘四时而经史诸子中故事又各须临时所宜者为可谓如春有早春云景早春雨景残雪早春雪霁早春雨霁早春烟雨早春寒云欲雨春早春晚景晓日春山春云欲雨早春烟霭春云出谷满溪春溜春雨春风作斜风细雨春山明丽春云如白鹤皆春题也
　　夏有夏山晴霁夏山雨霁夏山风雨夏山早行夏山林馆夏雨山行夏山林木怪石夏山松石平逺夏山雨过浓云欲雨骤风急雨又曰飘风急雨夏山雨罢云归夏雨溪谷溅瀑夏山烟晓夏山烟晚夏日山居夏云多奇峯皆夏题也
　　秋有初秋雨过平逺秋霁亦曰秋山雨霁秋风雨霁秋云下陇秋烟出谷秋风欲雨又曰西风欲雨秋风细雨亦曰西风骤雨秋晚烟岚秋山晚意秋山晚照秋晚平逺逺水澄清疎林秋晚秋景林石秋景松石平逺秋景皆秋题也
　　冬有寒云欲雪冬隂密雪冬隂霰雪朔风飘雪山涧小雪四溪逺雪雪后山家雪中渔舍舣舟沽酒踏雪逺沽雪溪平逺又曰风雪平逺絶涧松雪松轩醉雪水榭吟风皆冬题也
　　晓有春晓秋晓雨晓雪晓烟岚晓色秋烟晓色春霭晓色皆晓题也
　　晚有春山晚照雨过晚照雪残晚照疎林晚照平川返照逺水晚照暮山烟霭僧归溪寺客到晚扉皆晚题也松有双松三松五松六松怪木古木老木垂岸怪木垂崖古木乔松至一望松皆祝夀用青松长松
　　石有怪石坡石松石兼云松者也林石兼之林木秋江怪石怪石之在秋江也江上蓼花蒹葭之致可以映带逺近作一二也
　　云有云横谷口云出岩间白云出岫轻云下岭
　　烟有烟横谷口烟出乱山暮霭平林轻烟引素春山烟岚秋山烟霭
　　水有四溪溅扑松石溅扑云岭飞泉雨中瀑布雪中瀑布烟溪瀑布逺水鸣榔云溪钓艇
　　杂有水村渔舍凭髙观耨平沙落鴈溪桥酒家桥梁樵子皆杂题也【林泉髙致】
　　宋苏轼论画竹
　　竹之始生一寸之萌耳而节叶具焉自蜩蝮蛇蚹以至于劒拔十寻者生而有之也今画者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如起鹘落少纵则逝矣与可之教予如此予不能然也而心识其所以然夫既心识其所以然而不能者内外不一心手不相应不学之过也故凡有见于中而操之不熟者平居自视了然而临事忽焉丧之岂独竹乎【东坡集】
　　宋苏轼论传神
　　传神之难在于目顾虎头云传神写照都在阿堵中其次在颧颊吾尝于灯下顾见颊影使人就壁画之不作睂目见者皆失笑知其为我也目与颧颊似余无不似者睂与鼻口盖可増减取似也传神与相一道欲得其人之天法当与众中隂察其举止今乃使具衣冠坐注视一物彼敛容自持岂复见其天乎凡人意思各有所在或在睂目或在鼻口虎头云颊上加三毛觉精彩殊胜则此人意思盖在须颊间也优孟学孙叔敖抵掌谈笑至使人谓死者复生此岂能举体皆似邪亦得其意思所在而已使画者悟此理则人人可谓顾陆吾尝见僧维真画曽鲁公初不甚似一日徃见公归而喜甚曰吾得之矣乃与眉后加三纹隠跃可见作仰首上视眉而頞蹙者遂大似南都人陈懐立传吾神众以为得其全者怀立举止如诸生萧然有意于笔墨之外者也故以所闻者助发之【东坡集】
　　宋苏轼论画水
　　古今画水多作平逺细皱其善者不过能为波头起伏人至以手扪之谓有洼隆以为至妙矣然其品格特与印板水纸争工拙于豪厘间耳唐广明年处士孙位始出新意画奔湍巨浪与山石曲折随物赋形尽水之变号称神逸其后蜀人黄筌孙知微皆得其笔法始知微欲与大慈寺夀宁院壁作湖滩水石四堵营度经岁终不肯下笔一日仓皇入寺索笔墨甚急奋袂如风须防而成作输泻跳蹙之势汹汹欲崩屋也知微既死笔法中絶五十余年近岁成都人蒲永升嗜酒放浪性与画防始作活水得二孙本意自黄居宷兄弟李怀衮之流皆不及也【东坡集】
　　宋郭若虚论制作楷模
　　大率图画风力气韵固在当人其如种种之要不可不察矣画人物者必分贵贱气貌朝代衣冠释门则有善功方便之顔道像必具修真度世之范帝皇当崇上圣天日之表外夷应得慕华钦顺之情儒贤即见忠信礼义之风武士固多勇悍英烈之貌隠逸俄识肥遯髙世之节贵戚盖尚纷华侈靡之容帝释须明威福严重之仪神乃作丑防驰趡之状士女宜富秀色婑媠之态田家自有醇甿朴野之眞恭骜愉惨又在其间矣画衣纹林石用笔全类于书画衣纹有重大而调畅者有缜细而劲健者勾绰纵掣理无妄下以状髙侧深斜卷折飘举之势画林木者有樛枝挺榦屈节皴皮纽裂多端分敷万状作怒龙惊虺之势耸凌云翳日之姿宜须崖岸丰隆方称蟠根老壮也画山石者多作矾头亦为凌面落笔便见坚重之性皴淡即生窊凸之形每留素以成云或借地而为雪其破墨之功尤为难也画畜兽者全要停分向背筋力精神肉分肥圜毛骨隠起仍分诸物所禀动止之性【四足唯掌厎有毛谓之建毛】画龙者析出三停【自首至膊至腰腰至尾也】分成九似【角似鹿头似驼眼似项似蛇腹似蜃鳞似鱼爪似鹰掌似虎耳似牛】穷游泳蜿蜒之妙得回蟠升降之宜仍要騣鬛肘毛笔画壮快直自肉中生出为佳也【凡画龙开口者易为巧合口难为功画家称开口猫儿合口龙言其两难也】画水者有一摆之波三折之浪布之字之势分虎爪之形汤汤若动使观者浩然有江湖之思为妙也画屋木者折算无亏笔画匀壮深逺透空一去百邪如隋唐五代已前洎国初郭忠恕王士元之流画楼阁多见四角其斗栱逐铺作为之向背分明不失绳墨今之画者多用直尺一就界画分成斗栱笔迹繁杂无壮丽闲雅之意画花果草木自有四时景候隂阳向背笋条老嫩苞萼后先逮诸园蔬野草咸有出土体性画翎毛者必须知识诸禽形体名件自觜喙口脸眼縁丛林脑毛披蓑毛翅有梢翅有蛤翅翅邦上有大节小节大小窝翎次及六梢又有料风掠草【弥缝翅习之间】散尾压磹尾肚毛腿袴尾锥脚有探爪【三节】食爪【三节】撩爪【四节】托爪【一节】宣黄八甲鸷鸟眼上谓之看棚【一名看檐】背毛之间谓之合溜山鹊鸡类各有岁时苍嫩皮毛眼爪之异家鵞鸭即有子肚野飞水禽自然轻梢如此之类或鸣集而羽翮紧戢或寒栖而毛叶松泡已上具有名体处所必须融防阙一不可设或未识汉殿呉殿梁柱斗栱叉手替木熟柱驼峯方茎额道抱间昂头罗花罗幔暗制绰幕猢狲头琥珀枋头虎座飞檐扑水膊风化废垂鱼惹草当钩曲脊之类凭何以画屋木也画者尚罕能精究况观者乎【图画见闻志】
　　宋韩拙山水纯全论
　　论山
　　凡画山言丈尺分寸者王右丞之法则也山有主客尊卑之序隂阳逆顺之仪其山各有形体亦各有名习山水之士好学之流切要知也主者众山中髙而大也有雄气敦厚旁有辅峰丛围者岳也大者尊也小者卑也大小冈阜朝揖于前者顺也无此者逆也客者不相下而过也分隂阳者用墨而取浓淡也凹深为隂凸面为阳山有髙低大小之序以近次逺至于广极者也洪谷子云尖曰峯平曰顶员曰峦相连曰岭有穴曰岫峻壁曰崖崖下曰岩岩下有穴而名岩穴也山大而髙曰嵩山小而髙曰岑锐山者髙峤而纤峻也卑小尖者扈也小而众山归丛者名罗围也言袭渉者山三重也两山相重者谓之再木映也一山为伾小山曰岋大山曰峘岋谓髙而过也言属山者相连属也言峄山者连而络绎也络绎者羣山连续而过也山冈者其山长而有也言翠微者近山傍坡也山顶众者山顚也岩者洞穴是也有水曰洞无水曰府言堂者山形如堂室也言嶂者如帏帐也言小山别大山鲜不相连也言絶景者连山断絶也言屋者左右有山夹山也言碍者多小石也平石者盘石也多草木者谓之岵无草木者谓之垓石载土谓之崔嵬石上有土也土载石为之砠土上有石也土山曰阜平原曰坡坡髙曰垅冈岭相连掩映林泉渐分逺近也言谷者通路曰谷不相通路者曰壑穷渎者无所通而与水注者川也两山夹水曰涧陵夹水曰溪溪中有水也宜画盘曲掩映断续伏而后见也山有四方体貌景物各异东山敦厚而广博景质而水少西山川峡而峭拔髙耸而险峻南山低小而水多江湖景秀而华盛北山阔墁而多阜林木气重而水窄东山宜村落薪锄旅店山居宦官行客之类西山宜用关城栈路罗网髙阁观宇之类北山宜用盘车骆驼樵人背负之类南山宜江村渔市水邦山阁之类但加稻田渔乐勿用车盘骆驼要知南北之风故不同耳深宜分别山有四时之色春山艳冶而如笑夏山苍翠而如滴秋山眀净而如洗冬山惨淡而如睡之说四时之气象也郭氏曰山有三逺自山下而仰山上背后有淡山者谓之髙逺自山前而窥山后者谓之深逺自近山边低坦之山谓之平逺愚又论三逺者有近岸广水旷阔遥山者谓之阔逺有烟雾暝漠野水隔而髣髴不见者谓之迷逺景物至絶而微茫缥缈者谓之幽逺以上山之名状当备画中用也兼备博雅君子之问若问而无对为无知之士不可不知也或诗句中有诸山名虽得名即不知山之体状者恶可措手而制之凡画全景者山重叠覆压咫尺重深以近次逺或由下増叠分布相辅以卑次尊各有顺序又不可太实仍要岚雾锁映林木遮藏不可露体如人无衣乃穷山也且山以林木为衣以草为毛发以烟霞为神采以景物为妆饰以水为血脉以岚雾为气象画若不求古法不写真山惟务俗变采合虚浮自为超越古今心以自蔽变是为非此乃懵然不知山水格要之士难可与言之嗟乎今人是少非多拘今亡古为多利之所诱夺博古好今学者鲜矣傥或有得其蕴奥者诚可与论也彼嗟古傲今侮慢宿学之士适足以此言为戏耳
　　论水
　　夫水者有缓急浅深此为大体也有山上水曰涀涀谓出于髙陵山下有水曰潺潺谓其文溶缓山涧间有水漰湍而潄石者谓之涌泉岩石间有水滭泼而仰沸者谓之喷泉言瀑泉者巅崖峻壁之间一水飞出如练千尺分洒于万仭之下有惊涛怒浪涌瀼腾沸喷溅漂流虽鼍鱼鼈皆不能容也言溅瀑者山间积水欲流而石隔罅中猛下其片浪如滚有石迎激方圆四折交流四会用笔轻重自分浅深盈满而散漫也言淙者众流攒冲鸣湍叠濑喷若雷风四面丛流谓之淙也言沂水者不用分开一片注下与瀑泉颇异矣亦宜分别夫海水者风波浩荡巨浪卷翻山水中少用也有两边峭壁不可通途中有流水漂急如箭舟不停者硖水可无急于此也言江湖者注洞庭之广大也言泉源者水平出流也其水混混不絶故孟子所谓源泉混混不舍画夜是也惟溪水者山水中多用之宜画盘曲掩映断续伏而复见以逺至近仍宜烟霞锁隠为佳王右丞云路欲断而不断水欲流而不流此之谓欤夫砂碛者水心逆流水流两边急而有声中有滩也夫石碛者辅岸絶流水流两邉洄环有纹中有石也言壑者有岸而无水也然水有四时之色随四时之气春水微碧夏水微凉秋水微清冬水微惨又有汀洲烟渚皆水中人可住而景所集也至于渔濑鴈泺之类画之者多乐取以见才调况水为山之血脉故画水者宜天髙水阔为佳也
　　论林木
　　夫林木者有四时之荣枯大小之丛薄咫尺重深以分逺近故木贵髙乔苍逸健硬笔迹坚重或丽或质以笔迹欲断而复续也且或轻或重本在乎行笔髙低晕悉由于用墨此乃画林木之格要也洪谷子诀曰笔有四势筋骨皮肉是也笔絶而不断谓之筋纒转随骨谓之皮笔迹刚正而露节谓之骨伏起员混而肥谓之肉尤宜骨肉相辅也肉多者肥而软浊也茍媚者无骨也骨多者刚而如薪也劲死者无肉也迹断者无筋也墨而质朴失其真也墨微而怯弱败其正形其木要停分而有势不可太长太长无势力不可太短太短者俗浊也木皆有形势而取其力无势而乱作盘曲者乏其势也若只要刚硬而无环转者亏其生意也若笔细脉微者怯弱也大凡取舍用度以木贵苍健老硬其形甚多或耸而迸枝者或曲折而俯仰者或躬而若揖者或如醉人狂舞者或如披头仗劒者皆松也又若怒龙惊虬之势腾龙伏虎之形似狂怪而飘逸似偃蹇而躬身或陂侧倒起饮于水中或岭峻倒崖而身复起为松之仪其势万状变态莫测凡画根者临岸倒起之木其根起伏出拔土外狂而且迸也其平立之木当以大根深入崖中傍迸小根方宜出土也凡作枯槎槁木务要窍嵌空耳且松者公侯也为众木之长亭亭气槩髙上盘于空势铺霄汉枝迸而覆挂下接凡木以贵待贱如君子之德周而不比荆浩曰成材者气槩髙干不材者抱节自屈有偃盖而枝盘头低而腰曲者为异松也皮老苍鳞枝枯叶少者为古松也右丞曰松不离于弟兄谓髙低相亚亦有子孙谓新枝相续为幼松者其梢凌空而耸出其针交结而防重也且柏者若侯伯也诀曰柏下丛生要老逸而舒畅皮宜转纽捧节有纹多枝少叶节眼嵌空势若蛟龙身去复回荡迭纵横乃古柏之状也幼柏者叶密枝迸梢耸拔也桧者松身柏皮防于松柏故名曰桧其枝横肆而盘屈其叶散而不定古桧之体也余种羣木难以具述惟楸梧槐栁形仪各异大槩有叶之木贵要丰茂而防郁至于寒林者务森耸重深分布而不杂宜作枯梢老槎背后当用浅墨画以相类之木伴和为之故得幽韵之气清也林罅不用明白尤宜烟岚映带诚为咸熙深得乎妙用者哉梁元帝云木有四时春英夏防秋毛冬骨春英者谓叶细而花繁也夏防者谓叶密而茂盛也秋毛者谓叶疎而飘零也冬骨者谓枝枯而叶槁也其有林峦者山岩石上有密木也有林麓者山脚下林木也林回者逺林烟瞑也大要不可狂斜倒起隐淡直立辨其形质可一一分明又云质者形质备也杂木取其大纲用墨防成浅淡相等林木者山之衣也如人无衣装使山无仪盛之貌故贵密林茂木有华盛之表也木少者谓之露骨如人少衣也若作一窠一石务要减矣
　　论石
　　夫画石者贵要磊落雄壮苍硬顽涩矾头菱面层叠厚薄覆压重深落墨坚实凹深凸浅皴拂隂阳防均髙下乃为破墨之功也且言盘石者平大石也然石之状不一或层叠而秀润或崔嵬而颠崄有崖岩嵯峨者有怪石崩防者或直插入水而深不可测者或根石浸水而脚石相辅者崪屼嶙千怪万状纵横放逸其体无定而入皴文多端也有披麻皴者有防错皴者或斫皴者或横皴者或匀而连水皴纹者一画一防各有古今家数体法存焉昔人云石无十步眞山有十里逺况石为山之体贵气韵而不贵枯燥也画之者不可失此论也
　　论云雾烟霭岚光风雨雪雾
　　夫通山川之气以云为总也云出于深谷纳于嵎夷弇日弇空渺渺无拘升之晴霁则显其四时之气散之隂晦则逐其四时之象故春云如白鹤其体闲逸和而舒畅也夏云如竒峰其势隂郁浓淡靉霴而无定也秋云如轻浪飘零或若兜罗之状廓静而清明冬云澄墨惨翳示其溟之色昏寒而深重此晴云四时之象春隂则云气淡荡夏隂则云气突黒秋隂则云气轻浮冬隂则云气惨淡此隂云四时之气也然云之体聚散不一轻而为烟重而为雾浮而为霭聚而为气其有山岚之气烟之轻者云卷而霞舒云者乃气之所聚也凡画者分气候别云烟为先山水中所用者霞不重以丹青云不施以彩绘恐失其岚光野色自然之气也且云有游云有出谷云有寒云有暮云云之次为雾有晓雾有逺雾有寒雾雾之次为烟有晨烟有暮烟有轻烟烟之次为霭有江霭有暮霭有逺霭云雾烟霭之外言其霞者东曙曰明霞西照曰暮霞乃早晚一时之气晖也不可多用凡云霞烟雾霭之气为岚光山色遥岑逺树之彩也善绘于此则得四时之真气造化之妙理故不可逆其岚光当顺其物理也风虽无迹而草木衣帯之形云头雨脚之势无少逆也如逆之则失其大要矣继而以雨雪之际时虽不同然雨有急雨有骤雨有夜雨有欲雨有雨霁雪者有风雪有江雪有夜雪有春雪有暮雪有欲雪有雪霁凡雨雪意皆本乎雪色之轻重类于风势之缓急想其时候方可落笔大槩以云别其雨雪之意则宜暗而不宜显也又如尔雅云天气下而地不应曰雪言暗物而轻也地气登而天不应曰雾言暝物而重也风而雨之为霾言无分逺近也隂风重而为曀言无分于山林也此皆不时之气也霏雪之流至于鱼龙草莽之象吕氏之言甚明鸾翔鳯翥之形陆机之论深得然穷天理之奥埽风雪之曷可不深究焉
　　论人物桥彴关城寺观山居舟车四时之景
　　凡画人物不可麤俗贵纯雅而幽闲其隐居傲逸之士当与村居耕叟渔父辈体貌不同窃观古之山水中人物殊为闲雅无有麤恶者近之所作往往麤俗殊乏古人之态言桥彴者通曰彴彴者以横木渡于溪涧之上但人迹可通也关者在乎山峡之间只一路可通傍无小谿方可用关也城者雉堞相映楼屋相望须当映带于山崦林木之间不可一一出露恐类于图经山水所用惟古堞可也画僧寺道观者宜横抱幽谷深岩峭壁之处唯酒斾旅店方可当途村落之间以至山居隠遯之士放逸之徒也务要幽僻有广土处可画柴扉房屋平林牛马耕耘之类有广水处可画渔市渔泺及捕鱼采菱晒网之类也言舟者大曰舟小曰渔人乗者为艇隐逸所乗曰或插以网罩或旋以丝纶者渔艇也或为木屋或作棚幙者游也以小桨所摇者谓之飞航独一木所造者谓之相槽于山水中所宜用者其舟游漾轻浮不可重载其余江海巨载之舟于山水中少用也品四时之景物务要明乎物理度乎人事春可画以人物欣欣而舒和踏青郊游翠陌竞秋千渔唱渡水归牧耕锄山种捕鱼之类也夏可画以人物坦坦于山林隂映之处或以行李憩歇水阁亭轩避暑纳凉翫水浮梁浴鹤江浒晓汲涉水过渡之类也秋则画以人物萧萧翫月采菱浣纱渔笛捣帛夜舂登髙赏菊之类也冬则画以人物寂寂围炉饮酒惨冽游宦雪笠寒人骡轴运粮雪江渡口寒郊雪猎履冰之类也若水野之间春兼于禽鸟者可画以燕雀黄鹂夏画鸂鸥鹭秋画征鸿羣鹜冬宜画以落鴈鸣鸦今各举其大槩耳若能知此以随时制景任其才思则山水中装饰无不备矣
　　论用笔墨格法气韵病
　　夫画者笔也斯乃心运也索之于未状之前得之于仪则之后黙契造化与道同机握管而万象挥豪而扫千里故笔以立其形质墨以分其隂阳山水悉从笔墨而成吴道子笔胜于质为画之质胜也甞谓道子山水有笔而无墨项容山水有墨而无笔此皆不得全善惟荆浩采二贤之能以为已能则全矣盖墨用太多则失其真体损其笔而且浊用墨太微即气怯而弱也过与不及皆为病耳切要循乎规矩格法本乎自然气韵必全其生意得于此者备矣失于此者病矣以是推之岂愚俗之可论欤凡未操笔当凝神着思豫在目前所以意在笔先然后以格法推之可谓得之于心应之于手也其用笔有简易而易全者有巧密而精细者或取气格而笔迹雄壮者或取顺快而流畅者纵横变用在乎笔也然作画之病者众矣惟俗病最大出于浅陋循卑昧乎格法之大动作无规乱推取逸强务古淡而枯燥茍从巧密而纒缚诈伪老笔本非自然此谓笔墨格法气韵之病古云用笔有三病一曰版二曰刻三曰结何谓版病腕弱笔痴取与全亏物状平扁不能员混者版也刻病者笔迹显露用笔中凝勾画之次妄生圭角者刻也结病者欲行不行当散不散似物滞碍不能流畅者结也愚又论一病谓之礭病笔路谨细而痴拘全无变通笔墨虽行类同死物状如雕切之迹者礭也凡用笔先求气韵次采体要然后精思若形势未备便用巧密精思必失其气韵也以气韵求其画则形似自得于其间矣且善究其画山水之理也当守其实实不足当弃其笔而华有余实为质榦也华为华藻也质榦本乎自然华藻出乎人事实为本也华为末也自然体也人事用也岂可失其本而逐其末忘其体而执其用是犹画者惟务华媚而体法亏惟务柔细而神气泯眞俗病耳恶知其守实去华之理哉若行笔或麤或细或挥或匀或重或轻者不可一一分明以布逺近气弱而无画也其笔太麤则寡其理趣其笔太细则絶乎气韵一皴一防一勾一斫皆有意法存焉若不从古画法只写真山不分逺近浅深乃图经也焉得其格法气韵哉凡画有八格石老而润水净而明山要崔嵬泉宜洒落云烟出没野迳迂回松偃龙蛇竹藏风雨也
　　论观画别识
　　琼瑰琬琰天下皆知其为玉也非卞氏三献孰别其荆山之姿而为美骅骝騕褭天下皆知其为马也非伯乐一顾孰别冀北之骏而为良若玉之无别安得琼瑰琬琰之名马之无别岂分骅骝騕褭之骏别玉者卞氏耳识马者伯乐耳天下后世亦无复以加诸是犹画山水之流于世也隐造化之情实论古今之赜奥发挥天地之形容蕴借圣贤之艺业岂贱隶俗人得以易窥其端倪盖有不测之神思难名之妙意寓于其间矣凡阅诸画先看风势气韵次究格法髙低者为前贤家法规矩用度也傥生意纯而物理顺用度备而格法髙固得其格者也虽有其格而家法不可揉杂者何哉且画李成之格岂用杂于范寛正如字法顔柳不可以同体篆隶不可以同攻故所操不一则所用有差信乎然矣归古验今善观乎画者焉可无别欤然古今山水之格皆画也通画法者得神全之气攻写法者有图经之病亦不可以不识也以近世画者多执好一家之学不通诸名流之迹者众矣虽博究诸家之能精于一家者寡矣若此之画则杂乎神思乱乎规格难识而难别良由此也惟节明其诸家画法乃为精通之士论其别白之理也穷天文者然后证丘陵天地之间虽事之多有条则不紊物之众有绪则不杂盖各有理之所寓耳观画之理非融心神善缣素精通博览者不能达是理也画有纯质而清淡者僻浅而古拙者轻清而简妙者放肆而飘逸者野逸而生动者幽旷而深逺者昏暝而意存者眞率而闲雅者冗细而不乱者重厚而不浊者此皆三古之迹达之名品参乎神妙各适于理者然矣画有初观而可及究之而妙用益深者上也有初观而不可及再观而不可及穷之而理法乖异者下也画譬如君子欤显其迹而如金石着乎行而合规矩亲之而温厚望之而俨然易事而难恱难进而易退动容周旋无不合于理者此上格之体若是而已画犹小人欤以浮言相胥以矫行相尚近之而取侮逺之而有怨茍媚谄以自合劳诈伪以自蔽旋为交搆无一循乎理者此卑格之体有若是而已傥明其一而不明其二达于此而不达夫彼非所以能辨识也昔人有云画有六要一曰气气者随形运笔取象无惑二曰韵韵者隐露立形备意不俗三曰思思者顿挫取要凝想物宜四曰景景者制度时用捜妙创竒五曰笔笔者虽依法则运用变通不质不华如飞如动六曰墨墨者髙低晕淡品别浅深文彩自然似非用笔有此六法者神之又神也若六法未备但有一长亦不可不采览焉画有真可于世不自显其名者所谓有实则名自得故不期显而自显也画有一时虽获美名久则渐销所谓以誉过于实者故不期销而自销矣凡观画者岂可择于冠盖之誉但看格清意古墨妙笔精景物幽闲思逺理深气象脱洒者为佳其未当精絶惟寘巧密者鲜鉴矣【山水纯全集】












　　御定佩文斋书画谱卷十三
&lt;子部,艺术类,书画之属,御定佩文斋书画谱&gt;
　　钦定四库全书
　　御定佩文斋书画谱目録
　　第十四卷
　　论画四【画法下】
  </div>
  <div class="pagination">
   <a href="御定佩文斋书画谱_page51.html">
    上一页
   </a>
   <span>
    ...
   </span>
   <a href="御定佩文斋书画谱_page47.html">
    47
   </a>
   <a href="御定佩文斋书画谱_page48.html">
    48
   </a>
   <a href="御定佩文斋书画谱_page49.html">
    49
   </a>
   <a href="御定佩文斋书画谱_page50.html">
    50
   </a>
   <a href="御定佩文斋书画谱_page51.html">
    51
   </a>
   <span class="current-page">
    52
   </span>
   <a href="御定佩文斋书画谱_page53.html">
    53
   </a>
   <a href="御定佩文斋书画谱_page54.html">
    54
   </a>
   <a href="御定佩文斋书画谱_page55.html">
    55
   </a>
   <a href="御定佩文斋书画谱_page56.html">
    56
   </a>
   <a href="御定佩文斋书画谱_page57.html">
    57
   </a>
   <span>
    ...
   </span>
   <a href="御定佩文斋书画谱_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
