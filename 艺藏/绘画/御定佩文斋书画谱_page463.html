<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 463 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 463 页/共 578 页</h1>
    <div class="content">　　金王庭筠书服胡麻赋
　　金王庭筠帖
　　金王庭筠书先主庙碑
　　金王庭筠真迹
　　金王庭筠行书博州重修庙学记
　　金王庭筠书博州庙学碑阴记
　　金王庭筠行书太原重修学记
　　钦定四库全书
　　御定佩文斋书画谱卷七十八
　　歴代名人书跋九
　　宋米芾书参星赋
　　右米礼部参星赋筠州集本以为首篇其间意同辞异者多具列如上今秘阁有石刻字画稍大此卷収敛豪逸秀杰痛快尤可爱重纸背题诗一聫不敢慢也嘉泰癸亥秋池州故人文思提辖叶楠之子之真自所居鐡圈山附递夀予其意厚矣乃标轴而识之七月望日平园老叟周必大题【平园集】
　　宋米芾书天马赋
　　南宫与眉山豫章莆阳擅声宋室近时学者寡师王氏宗祖必先事四家为襄阳之学者大抵歩入狂狠允故亦愿学而资力兼之乃不易尔而亦不易以语人此天马帖为梁溪钱氏世藏其孙昌言出示舒玩未终苐觉法度森出与防常之论大异髙阳冯几之口不几于误
　　人邪昌言请识跋稍附尔尔异时谛观着力或得畦径一二当为再议以易此语【祝氏集略】
　　凡书之道无论防画波拂皆当尽其势政如狮子搏象搏兎皆用全力故昔之名书家随笔所到无茍作者南宫此赋其下笔痛快如骏马斫阵健利难方而徘徊俛仰备态极妍又毫发无遗恨信其生平最得意书也今墨池中竞师南宫康虞寳此可谓独得骊龙之珠矣苐不知余所言者于此书当不至河汉否书以问之【嬾真草堂集】
　　襄阳书天马赋余所见已四本一为擘窠大字后题云为平海大师书后园水邱公观特为雄杰在嘉禾黄履常叅政家一在新都吴氏后有黄子久诸元人跋子久云展视之时有大星贯斗而坠其声如雷宋本余已摹取刻石吴本多枯笔别自一种米书然皆真迹也米赋材乃强弩之末而子瞻称其寳月赋以为知元章不尽乃曾无一本传世何也因背临及之【容台集】
　　宋米芾书崇国公墓志铭
　　故事宗室墓志例属翰苑撰述尝观欧阳公王华阳李淇水王临川所撰殆得玉牒之五六而其蕃衍盛大一一皆然今观崇公墓志多有可书故郑太宰所作得尽制作之美噫京城括索尽籍以行独太祖之孙号为疏逺渡江勃兴皆得奉朝请人事之不可料襄阳此卷龙跳虎卧不尽赞述太宰此文亦称合作惜与王将明蔡元长同传讫蔽其名可为叹息【清容居士集】
　　宋宗室崇国公墓志铭翰林学士郑居中撰知淮阳军米芾书今题曰元章真迹者世知寳爱其书而已夫以公胄裔之贵爵秩之尊子孙又众多且光显若是而今无称焉独頼此书为好事者所存传而不废故其官阀世绪犹可考见呜呼士君子所恃以不朽者书云乎哉泰定四年十一月八日金华黄溍识【黄文献公集】古之铭其先世功徳撰文书册必求诸大手笔者葢因其文与书之传而吾先世之功徳与之俱传也宋宗室崇国公墓志铭当世代革易之余而为人所寳爱者米南宫之书也崇国公遂同不朽矣后世乃不求必传之文与书止慕其人官爵之崇以为可荣其先世岂知古人之意哉至正二十六年四月辛未豫章掲汯书【鐡网瑚】
　　宋米芾行书鲁公碑隂记
　　宋世书称蔡苏黄米然南宫虽自晋唐诸名家出而其法亦少变焉此帙笔势犹端谨无怒张秾纤之失其亦因鲁公而变之者欤甲寅三月望日题印冈太守所藏本以贻元孙原溥【苍润轩碑跋】
　　宋米芾行书章吉老墓志及表
　　右二碑墓表字大于志然佳不及于志吉老以医名于时元章既为书志又为述表拳拳而不厌其复此虽其子之自致亦以吉老为人可称也观其志之所述数事葢亦笃行而隠于医者也今人于亲之没自为志文刻以示人茍且完事惜费而忘义岂以今之时无米颠邪吾于此深有所感【苍润轩碑跋】
　　宋米芾行草易说
　　予观米襄阳为天竺大士书易义数语深得乾造坤化之奥世每以能书称襄阳而其学识乃如此岂知米公者哉苏君昌龄请篆读易堂三字以补其阙用镇山门遂书于左方鄱阳周伯温识后二百六十一年当大元至正十五年三月朔旦也【瑚网】
　　米南宫于书无所不读生承平时以絶伦之资日接贤士大夫绪言余论故其造诣益深使其仅能字学则当时诸贤岂肯前席也世言王右军能书而已殊不知其卓识伟见贻书殷深源劝其交驩桓温使深源从其言则温不至于跋扈而晋室尚可扶持襄阳豪逸乃肯与佛印同访中天竺至为之书读易堂岂以少林指心单传固与羲皇周孔元无间邪襄阳论易以及于洪范五行五位五性五味然所谓五行具五味人皆可知独金曰从革从革作辛辛为辛辣使以金银铜鐡百计鬻之不能辛也此虽细事然子朱子门人固常以为问终不能折其为何如今已矣恨不能起襄阳于九原而质之吴人李君士明寄游老子法中而嗜古好学出此卷以求题故粗书襄阳之为人而非敢及于读易也洪恕【同上】
　　宋米芾手植桧赞
　　右孔圣手植桧赞宋米芾撰并书碑在孔林余得之衍圣公彦缙陆伯昜常为余言宋人书米为优而余家米书独此与露筋碑为优云【东里续集】
　　宋米芾篆书徽宗御制孔子赞
　　南宫篆书世不多见此刻殊有遗意但微伤于软【苍润轩碑跋】
　　宋米芾行书太平州芜湖县学记
　　此碑在米书中最为瓌玮吾乡严子寅酷爱南宫书每日临千百字敝则更易一帖此本不知是第几次装者今归元白余得厌观之遂书以记【苍润轩碑跋】
　　宋米芾书龙井记石本
　　天水尹希宾尝蓄米老所书秦太虚龙井记石本字画雄放但其文惜多缺处其子寛因録全文于前以便读者托吾友史明古求余题之尹君之意虽为故物重然亦重乎米书而又不无不重乎太虚之文也君如重其文则太虚又尝有龙井题名记及东坡跋语更録以附于后则不独全龙井之文且并龙井之事全矣余方与明古约同游杭预期日月而龙井者杭之胜处也至则当按记文所载次第登览亦将为数语以续古人归其为君再书以附之【匏翁家蔵集】
　　宋米芾行书离骚经
　　米元章行书离骚宜兴吴民部所藏民部乃吴文肃公之冢孙其未第时靳固不出示人近始装潢成册米书鲜有二千余言璠璵夜光烂漫抵鹊真海内竒观方当今人摹取米芾之书观止于此【容台集】
　　宋米芾行楷隂符经
　　右米元章行楷隂符经世无别刻惟晋陵唐君俞有宋搨余友陈懿卜摹之入石米老自称书课平生不知几千本顾于经文时有脱误独所谓三盗既宜者改作既冥最佳此亦必有所自非能凿空信笔也【容台集】
　　宋米芾书储子椿墨梅诗
　　予尝评元章书囘旋曲折气古而韵髙上攀李泰和顔清臣为不足而下方徐季海栁诚悬为有余未易只尺论也【姑溪集】
　　宋米芾书秦少游词
　　借眼前之景而含万里不尽之情因古人之法而得三昧自在之力此词此字所以传世乾道己丑五月二十四日【平园集】
　　宋米芾多景楼诗
　　海岳老人书惟华陀帖与多景楼诗最为豪放偃然如枯松之卧涧壑截然如快劔之斫蛟鼍奋然如龙蛇之起陆矫然如雕鹗之盘空乌获之扛鼎不足以比其雄且壮也飬由基之贯七札不足以比其沈着痛快也千石之钟万石之虡其重厚有如此者浙江之潮涿鹿之战其喷薄蹴蹋有如此者钟王之清润欧虞之简洁顔栁之端严诚为鲜俪至于雄入九军气凌百代而于古人有一日之长其笔阵之堂堂者乎【水集】
　　宋米芾湘西诗帖
　　逸少尝自书表上晋穆帝専精任意帝索纸色类长短阔狭与王表相似令张翼写效一毫不异乃题后答之逸少初不觉后更详视乃叹曰小人乱真耳宋米礼部作字有晋唐风流自言学书贵防翰把笔轻自然手心虚振迅天真出于意外也其次要得笔意谓骨觔皮肉脂泽风神皆欲要全今观此帖使毫行墨浑然天成虽不元章吾知其元章矣叔成其寳之元统甲戌六月上澣斤玉山人顾厚书【瑚网】
　　欧阳询初见索靖所书碑唾之后见悟其妙卧其下者十日阎立本常至荆州视僧繇画忽之次见略许三见坐卧留宿其下者十日书画之妙以询立本之真识尚未能造次窥况下几等能辨之乎米礼部书法逺绍王右军擅名一代当时寸纸数字人争售之以为真玩此帖宜寳也然举世岂乏欧阳率更莫我知也元统二年六月望日庐陵李简士廉父书【同上】
　　自天粟昼零之后洒染翰墨代不乏人必其不蹈故常始可以永其传襄阳米礼部生平无他嗜好独游神心画始学顔书已而厌其俗闻有李邕法又恶之遂学沈传师自后数改遂成名家麻纸十万散失多矣故知八法之妙者请于是观焉淳熙丙申暮冬申吕企中书【同上】
　　宋米芾中岳诗卷
　　宋室名书輙称苏黄米蔡余无论焉然米南宫多为行草原其书皆从真楷来故落笔不茍而防画所至深有意态非若今人不识欧虞径造颠素为无本之学也此卷真迹徐君臣寛当珍爱之徐有贞识【瑚网】
　　宋米芾诗翰
　　右米元章诗翰有绍兴及睿思殿图印其子友仁题其后称先臣芾盖君前臣名之义也元章书极精妙而友仁亦有家法父子并美自羲献以后亦鲜闻之书法真赝每相混淆如米氏者江南伪本不知其几此卷妙处望而可知太宰水村陆先生检之故箧重加装餙物之显晦故自有数哉先生方操黜陟之柄振幽起滞天下之士頼以不汨没者多矣识者幸毋以一事观之正徳丙子二月十二日长沙李东阳题【懐麓堂集】
　　宋米芾墨迹
　　右米元章跋顔鲁公真迹顔文盖为节度李光顔作者而今亡矣米称顔栁挑踢用意太过无平淡天成之趣固宜乃以为后世丑怪恶札之祖其所遗书曰海岳名言者屡屡言之嘻亦过矣苏东坡尝言书至顔鲁公天下之能事毕矣苏米皆名家而其言若此何哉苏称米书为超逸入神而米对神宗訾苏为画字其取舍又各不同不可知也匏庵苏学而蔵米帖谨以是质之【懐麓堂集】
　　宋米芾草书画山水歌并絶句
　　米海岳风度髙朗神情舒畅故下笔便与人不同或言其书自沈传师来晚学李北海尝观名言书史则其于古人书未尝不学然每以不及古人为言或曰真者在前气焰烁人或曰若见真迹惭惶杀人惟其不自满假所以书入能品今观此卷出入顔平原无一笔北海则此老胸中磈磊未易窥测也卷中书画山水歌后絶句一首寄汉中王皆子美诗想所记忆而书者内有御府瓢印及羣玉中秘等印曾入金章宗赏鉴后有赵魏公印曾入松雪斋在本朝则袁忠彻家物也今归谿阳史君史君好古博雅诚得所矣其永寳之嘉靖甲午十月十日长洲文彭敬跋【瑚网】
　　宋米芾小词真迹
　　南宫自谓其书为刷书当自言其运笔之迅劲耳而人多以偏敧槎枒间求之如玺帚之埽壁老颠有知寜无抚几絶呌邪此幅研笔如鐡而秀媚之气奕奕行间风华类得大令之神是南宫得意时笔也公诗有云棐几延毛子明牕馆墨卿功名皆一戏未览负生平观此书如亲见其寂寥所慕矣寳林顾起元【嬾真草堂集】
　　宋米芾壮观台诗真迹
　　米海岳有壮观台诗真迹余刻于续戏鸿堂帖中亦真州诗竟与多景楼南北相望甘露海岳庵皆一时风流所托米尝以京口拟潇湘楚山清晓图于鐡瓮城取之书画故当超耳【容台集】
　　宋米芾摹平章帖后
　　右米襄阳芾摹逸少平章帖笔趣翩翩固自佳但肆笔搨放殊不填郭非古也昔人搨书欲如水月镜像者故应郭填乃造防耳【东观余论】
　　宋米芾临兰亭
　　临禊帖者得其貌似优孟之效孙叔敖也得其意似鲁男子之学栁下惠也世所传三米兰亭乃是以右军书摹勒上石此则元章临右军书貌不必同意无少异可寳也【黄文献公集】
　　禊序真本自温韬弃掷人间虽淳化之君购募而不得故不列于阁帖当时士大夫各以所见本临搨各因其材所偏近者而得之然每披阅未尝不见右军之一班葢如大成之圣为其徒者具体一支皆有益于后人老米此本全不缚律虽结体大小亦不合契葢彼以胸中气韵稍歩骤乃祖而法之耳上下精神相为流通吾辈试窥其同异之际必有可言者此正轮垩妙处也今欲拈出噫欲识栁下惠只看鲁男子【祝氏集略】
　　宋米芾临顔鲁公坐位帖
　　坐位帖真迹在京兆安氏尝刻以传世吴中复守永兴谓安氏石未尽笔法因再摹刻二本余家咸有之安氏子孙分析坐位帖乃剖为二此帖至仆射指下平分为两以石刻较之正居其半苏公见安师文时帖尚全尝手搨数十本书遂大进余得坡公搨本于东平王继学无毫发失真旁用眉阳苏氏及赵郡苏轼印米襄阳少年常临之邵伯温亦云安氏析后不复见全本此卷笔法絶类米老往见乞米帖于子昂昂以重资得之心有疑而不敢言今得此帖纸色行墨絶相类遂定为米老所临无疑至治二年秋桷记【清容居士集】
　　米海岳自序于古名家书学之几遍故其临摹之际往往逼真此顔鲁公坐位帖元袁文清公定为海岳所临者夫鲁公平日运笔圆活清润能兼古人之长米则猛厉竒伟终堕一偏之失以孔门方之其气象真有回路二子之别故此书则如既见孔子后欲效陋巷自乐而行三军当一队之故态时复一发于词气间也【匏翁家蔵集】
　　宋米芾临羲之七帖
　　羲之七帖先臣芾中年手临此字有云烟卷舒翔动之气非善双钩者所能得其妙精刻石者所能形容其一二也绍兴丙辰十二月初七日臣友仁审定【戏鸿堂法帖】
　　宋米芾临鹡鸰颂
　　书法自晋唐沛然大兴上及至尊下及士庻无不潜心究奥创异立竒唐如太宗髙宗宗临轩之暇輙精研八法揣摩六书宗天资既迈积学有源故落笔神采秀发膏润无穷余在洛阳常其钦家见御书笔势论一卷极与此帖相肖至唐末防乱人物寥落风流埽地矣宋初善书者稍复间出犹有五代衰飒之气至崇寜间苏米诸家雄杰有二王顔栁之余惟元章早年得游内府见歴代名迹孜孜摹学一戈一防得意外之防出入规矩中行草飞白变化无穷有翔龙舞鳯之势虽曰神锋太峻其间仪刑自在正使不工处愈见其妙用也此摹宗鹡鸰颂帖体度宏缓笔韵遒美其精劲敏妙更可寳也华秋白君珍蓄此帖并欧阳文忠公草书一卷出以相示谨为识之东吴髙翔【六研斋二笔】
　　仆游江陵仲岩沈学士招饮于嬾宜堂出右帖求仆题识时石斋鲍君同坐私属余曰余见米书多矣未有超逸絶尘若是颂者纯以圆劲为主时露本来锋颖当为米书上乗不识肯为余设竒转购之乎但仲岩爱防甚笃焉能夺之媿不知书安能妄为损益因録石斋之语以呈赵璧彦昭【同上】
　　昔米老尝从人借古书画临搨竟并以真赝归之俾之自择而莫能辨故论善临摹者千古惟米老一人而已右唐元宗鹡鸰颂原本在河南程九卿处绢素已腐蠧文亦不全后有吕大防诸跋笔法固肖而精爽失矣反不若此卷之神采也至正壬辰中秋与王赤城关客凡同观于莺叶轩中余因知梗槩而附识于尾张继孟【同上】
　　宋米芾与刘思道帖
　　是非邪正亦可以移于好恶至黑白曲直则不得而移也于是乃有以曲为直以白为黑者往往从而和之葢不得而诘非诘之难知所诘为难元章作字信所谓曲直白黑而好恶輙为之易位余尝病之近吾友张文潜评其书几在钟王季孟间然后余所病者不药而愈思道好古喜善类蔵其书过于尺璧寸珠异时非其人勿妄出一出当使击节不已则余与文潜实在末光焉崇寜五年正月二十四日【姑溪集】
　　宋米芾三帖【一行书一篆一隶】
　　孔融遗张纮书曰前劳手章多篆书每举篇见字欣然独笑如复覩其人以是知古人作书亦有以篆者寳晋行书妙絶一世此卷四十三字尤髙而不善用二短何邪【攻媿集】
　　宋米芾二帖
　　米老精收由兹而下笔墨之外自成一家故得名本朝为海内所宗然有早年晚年改名未改名之别览者当加意焉因公求跋乃书于此【松隠集】
　　米襄阳此帖犹是早年若后此所书则英风义槩笔迹过六朝逺甚然前人用意多推奬若一颦笑一言动可道者必誉之足以激昂士风皆归于厚是宜蔡公珍蔵当不惮频以示人也【同上】
　　宋米芾帖
　　米老书如天马脱衔追风逐电虽不可范以驰驱之节要自不妨痛快朱君所蔵此卷尤为犇轶而所写刘无言诗亦多奇语信可寳也淳熙乙巳三月晦日朱熹仲晦父观于建阳西山景福僧舍【朱子文集】
　　宋米芾焦山帖
　　米老此铭不独笔法超诣文亦清拔想见挥毫时神游八极眼空四海【后邨集】
　　宋米芾小楷
　　寳祐丙辰元夕后五日邵君出示米南宫小字诗稾一册再三属余为之序余不善书何足以知此寳晋之字几满天下而小楷不多见浓墨大书以逞其逸迈竒倔之势是其长也人亦以是爱之至于蝇头细字而闲暇平安篇什虽多而始终如一何此老之不惮烦也非故态时露一斑几不能辨静轩先生所指其精神风格亦正在故态中若夫収蔵跌宕之气运功于毫芒如观鱼紫砚间而甲胄森然如走马蚁封内而动中规矩此寳晋之异事而余之所独爱也邵君又言其所自来得于米氏之子孙此固其家藏之物无疑子孙不能保而他人是保此不足深怪政不必子孙保而得他人常保之乃所以为可贵也邵君力学自好其所寳者何止此哉余将次第而请观焉【王柏鲁斋集】
　　宋米芾墨迹
　　米南宫书神气飞扬筋骨雄毅而晋魏法度自整然也汉人只知程不识用兵纪律精严不知李广之无斥候为合作也【道园学古録】
　　宋米芾帖
　　元章负其才气傲睨一世而推服道祖如此道祖之为人可知也世徒以其善书并称之曰米薛而此帖无一语及之则其可推服者岂真翰墨之工而已【黄文献公集】
　　宋米芾长者明公二帖
　　右米南宫长者明公二帖刚健端庄之中而有婀娜流丽之态苏文忠公谓其超迈入神评语不虚后帖逺字宛然金错刀法但知府大夫不知为谁字阙防疑有所为耳吴郡钱逵题【珊瑚网】
　　宋米芾与李邍手帖
　　余尝评海岳翁书如李白醉中赋诗虽其姿态倾侧不拘礼法而口中所吐皆成五色文今观与李邍手帖因书其语而归之邍字夷旷公择子也大观间尝为显宦云【宋学士集】
　　宋米芾书迹
　　右米南宫书七言律絶四首后有毕长史张抡二跋断为真迹无疑米书与苏黄并价而各不相下大抵苏黄优于藏蓄而米长于奔放今观此帖则奔放之外有藏蓄之风焉予所见米书似此絶少评书者当自知之【懐麓堂集】
　　宋米芾泛海等九帖
　　范至能説米书初自沈传师来后入大令之室此九帖当时已入秘苑后有元晖跋今在黄轻车家前后具完尚昔之粘缀也其一帖评唐人始言草法不入晋格徒为下品此固通论殆亦其实録邪麝煤鼠尾熏染终歳所成若此今之学者亦知之乎【祝氏集略】
</div>
    <div class="pagination">
<a href="御定佩文斋书画谱_page462.html">上一页</a><span>...</span><a href="御定佩文斋书画谱_page458.html">458</a><a href="御定佩文斋书画谱_page459.html">459</a><a href="御定佩文斋书画谱_page460.html">460</a><a href="御定佩文斋书画谱_page461.html">461</a><a href="御定佩文斋书画谱_page462.html">462</a><span class="current-page">463</span><a href="御定佩文斋书画谱_page464.html">464</a><a href="御定佩文斋书画谱_page465.html">465</a><a href="御定佩文斋书画谱_page466.html">466</a><a href="御定佩文斋书画谱_page467.html">467</a><a href="御定佩文斋书画谱_page468.html">468</a><span>...</span><a href="御定佩文斋书画谱_page464.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
