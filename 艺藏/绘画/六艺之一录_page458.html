<!DOCTYPE html>
<html>
<head>
    <meta charset="UTF-8">
    <title>六艺之一录 - 第 458 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 458 页/共 664 页</h1>
    <div class="content">　　张华
　　晋张华字茂先范阳人父平后汉渔阳太守茂先官至司空壮武公博渉羣书盈万余卷髙才达识天文数术无所不精善章草书体势尤古度徳比义嵇叔夜之伦也【书断】
　　张华字茂先范阳方城人也父平魏渔阳太守平没华犹少其后孤贫无以为生牧羊以资衣食虽自晦田亩间不为人所知有识之士见华者已竒之其后学业词藻日以富丽隂阳图纬方技之书无不该通时人莫测也而阮籍见之叹曰王佐才也由是名著为本郡太守所荐始登仕版至晋为黄门侍郎华强记黙识四海之内若指诸掌作字尤工草书不在模仿其规矩气度似其人物见索靖遂雅相厚善深与结纳武帝尝问汉宫室制度及建章千门万户应对如流又画地成图率有次第如在目中至听者忘疲观者骇目其心匠如是妙处自与神会宜种种絶人没后家无余资所存唯文史史氏言华尝迁移遣车三十乗所载者也今御府所藏二草书得书帖　行书闻时帖【宣和书谱】
　　索靖
　　索靖字防安炖煌人也靖与尚书令卫瓘俱以善草书知名瓘笔胜靖然有楷法逺不能及靖为始平内史加散骑常侍迁后将军赠司空进封安乐亭侯谥曰荘作草书状【晋书本传】
　　炖煌索靖字防安张芝姊之孙晋征南司马善草书【羊欣撰録】
　　索靖字防安散骑常侍张芝姊之孙也传芝草而形异甚矜其书名其字势曰银钩虿尾【王僧防论书】
　　索靖字防安炖煌龙勒人父湛北地太守防安善章草书出扵韦诞峻险过之有若山形中裂水势悬流雪岭孤松氷河危石其坚劲则古今不逮或云楷法则过扵卫瓘然穷兵极势威耀武观其雄勇欲陵扵张何但扵卫王隐云靖草书絶世学者如云是知趣者皆然劝不用赏时人云精熟至极索不及张妙有余姿张不及索萧子良云其形甚异又善八分韦钟之亚毋邱兴碑是其遗迹也大安二年卒年六十赠太常章草入神草入妙【书断】
　　索靖字防安炖煌人张芝之姊孙也官至征南司马少有出羣之才与乡人汜衷张甝【音含】索介索永俱逰太学时称炖煌五龙及举贤良方正对策髙第张勃荐之谓靖才艺絶人宜置台阁经史之暇喜作字遂以章草名动一时学者宗之如欧阳询以翰墨自名未尝妄许可路见靖碑过而不问徐视乃得之至卧碑下不忍去王廙尝得靖书每宝玩之遭永嘉丧乱乃四叠缀衣中以渡江故论者以为飘风忽举鸷鸟乍飞以状其遒劲或以谓如雪岭孤松氷河危石以状其峻崄或以谓精熟至极索不及张芝妙有余姿张不及索靖或谓八分亚韦钟楷法过卫瓘何其得誉之甚有至扵此非特人誉之也而其自许亦甚髙尝上稽科斗鸟迹之文幽穷造化物象之奥可以命杜度运指张芝囬腕要是靖自得意处宜其书名与羲献相后先也今御府所蔵草书四
　　急就章　月仪　出师帖　七月帖【宣和书谱】
　　袁昂书评已见二百八十三卷
　　庾肩吾书品列上之下论见二百八十二卷
　　李嗣真后书品列上中品论见二百八十二卷跋索靖章草后云索将军章草下笔妙古今七月二十六日帖月仪急就篇此著名书也春兰秋菊各不同而花花自有佳趣【东观余论】
　　王浑
　　王浑字元冲太原晋阳人也迁司徒恵帝时加侍中又録尚书事谥曰元【晋书本传】
　　王浑字元冲太原晋阳人也佐武帝官至尚书左仆射事君立朝有巨臣节而所厯之职每以最闻初武帝议伐呉诏浑扵秣陵典领军政至王濬破吴擒皓乃有不平之色奏濬不受节度士论以此少之及居宰辅声望日减诗所谓靡不有初鲜克有终者也然而平呉之力亦与濬畧相上下晋室是依扵浑为多班班史册盖不没其实矣其作草字盖是平日偶尔纪事初非经心然如风吹水自然成文者其人本不凡耳有子济遂以书名良有源也今御府所蔵草书一　近见帖【宣和书谱】
　　王济
　　王济字武子浑之次子也少有逸才文词秀茂伎艺过人为侍中免官寻以白衣领太仆【晋书本传】
　　庾肩吾书品列下之中论见二百八十二卷
　　傅元
　　傅元字休奕北地范阳人也博学善属文入著作撰集魏书泰始五年迁太仆转司校尉谥曰刚【晋书本传】傅元字休奕北地范阳人祖爕汉汉阳太守父干魏扶风太守休奕少孤贫博学善属文解钟律性刚直不容人之短举秀才为御史中丞司校尉善扵篆见重时人云得钟胡之法休奕小篆书入能【书断】
　　山涛
　　山涛字巨源河内懐人也后拜司徒谥曰康【晋书本传】窦臮述书赋评见二百八十五卷
　　注云今见正书带名一帖四行
　　此卷有山公启事使人爱玩尤不与他书比然吾尝怪山公荐阮咸之清正寡欲咸之所为可谓不然者矣意以为心迹不相闗此最晋人之病也【东坡集】
　　王戎
　　王戎字濬冲琅琊临沂人也官止司徒戎防而頴悟神彩秀发是时阮籍已齿髙喜与为忘年友每为竹林之防谓其父浑曰濬冲清赏非卿伦也裴楷见而竒之曰戎眼烂烂如岩下电其少成如此善吐辞作草字得崔杜法妙鉴者多所称赏自是所造渊深一出便在人上字画之工特游戯耳今御府所蔵草书一　忻慰帖【宣和书谱】
　　王衍
　　王衍字夷甫戎之从弟为太尉尚书令封武陵侯【晋书本传】
　　王衍字夷甫琅琊临沂人官至太尉早嵗頴悟初诣山涛涛嗟叹良久目送其去曰何物老妪生宁馨儿及长闻誉四驰明悟若神自谓可比子贡声名籍甚倾动当世善谈名理得荘老防趣每论事理有不安随即更改世号口中雌黄朝野翕然谓之一世龙门手捉玉柄尘尾与手同色顾恺之作画赞亦称衍岩岩清峙壁立千仞斯足以髣髴其人也武帝闻之问王戎曰衍扵当世谁比戎曰当从古人中求耳其为世所尚如此初好论纵横之术晩乃弃世事口不言钱称阿堵物而已晋室士大夫雅尚清谈者衍为之倡也及为石勒囚心知必死乃痛自引咎慨然叹曰向若不祖述浮虚戮力以正天下犹不至此其弟澄亦尝谓衍曰兄形似有道而神峰太儁是宜不克令终作行草尤妙初非经意而洒然痛快见扵笔下亦何事双钩虚掌八法囬腕哉其自得扵规矩之外盖真是风尘表物脱去流俗者不可以常理规之也今御府所蔵行书一　尊夫人帖【宣和书谱】
　　米芾云常见晋人数帖皆竒夷甫独超然如羣鹤耸翅欲飞而未起也【书史】
　　乐广
　　乐广字彦辅南阳淯阳人也为尚书令【晋书本传】
　　张懐瓘书估乐广书入第三等【法书要録】
　　嵇康
　　嵇康字叔夜谯国铚人也其先姓奚会稽上虞人以避怨徙焉铚有嵇山因而命氏在魏拜中散大夫山涛去选官举康自代康与涛书告絶【晋书本传】
　　嵇康字叔夜官至中散大夫竒才不羣身长七尺八寸而土木形骸不自藻饰未尝见其疾声朱顔人以为龙章凤姿天质自然恬静寡欲学不师受博览该通以为君子无私心不惜乎是非而行不违乎道叔夜善书妙扵草制观其体势得之自然意不在乎笔墨若髙逸之士虽在布衣有傲然之色故知临不测之水使人神清登万仞之岩自然意逺钟会康就刑年四十四太学生三千人请为师不许【书断】
　　窦臮述书赋评见二百八十五卷
　　注云今见带名行书一纸五行
　　赵至年十四诣洛阳逰太学遇嵇康扵学写石经徘徊视之不能去【晋书赵至传】
　　阮籍
　　阮籍字嗣宗陈留尉氏人也拜东平相更为大将军从事中郎又求为歩兵校尉【晋书本传】
　　昔扵官书中见山涛阮籍嵇康书皆入作者阃域【广川书跋】
　　阮咸
　　阮咸字仲容籍之侄也为始平太守【晋书本传】
　　阮咸行草品中之中【韦续九品书人论】
　　刘伶
　　刘伶字伯伦沛国人也尝为建威参军【晋书本传】
　　长安李丕绪得晋七贤帖刘伶书尤怪诡【广川书跋】
　　左思
　　左思字太冲齐国临淄人也其先齐之公族有左右公子因为氏焉思少学钟胡书欲赋三都门庭藩溷皆着笔砚赋成豪贵之家竞相传写洛阳为之纸贵【晋书文苑传】
　　陆机
　　陆机字士衡吴郡人也祖逊吴丞相父抗吴大司马家世皆奕奕为当代显人虽没不冺也机身长七尺其声如钟自少以文章得名初受知扵张华华谓人之为文恨才少而机患其多至有见文而欲自弃其所学者以故虽能草书以才长见掩耳然机自归晋闭门十年笃志儒学无所不窥书特其余事也官至平原内史今御府所蔵二　章草平复帖　行书望想帖【宣和书谱】
　　陆机书吴士书也无以较其多少【王僧虔论书】
　　庾肩吾书品列中之下
　　李嗣真后书品列下上品论见二百八十二卷
　　陆云
　　陆云字士龙机之弟号曰二陆呉平入洛为大将军右司马【晋书本传】　陆云善书【书史防要】
　　张翰
　　张翰字季鹰吴郡吴人也时人号为江东歩兵齐王冏辟为大司马东曹掾【晋书本传】
　　窦臮述书赋评见二百八十五卷
　　注云今见草书一帖三行有古榜口满骞押尾
　　贾似道家有张翰思乡帖【悦生古迹记】
　　裴邈
　　裴邈字景声河东闻喜人少有通才从兄頠器赏之厯太傅从事中郎左司马监东海王军事【世说新语注】庾肩吾书品列下之下
　　牵秀
　　牵秀字成叔武邑观津人也秀博辨有文才弱冠为卫瓘所知后至平北将军【晋书本传】
　　牵秀见王愔文字志
　　刘琨
　　刘琨字越石中山魏昌人汉中山靖王胜之后也永嘉元年为并州刺史元帝转琨为侍中太尉谥曰愍【晋书本传】
　　窦臮述书赋评已见
　　注云今见行书半纸具姓名五行
　　刘舆
　　刘舆字庆孙与兄琨并尚书郭奕之甥名著当时京都为之语曰洛中奕奕庆孙越石东海王越以为左长史越既总録舆为上佐賔客满筵文案盈几逺近书记日有数千酬对欵备时人服其能比之陈遵追赠骠骑将军封定襄侯諡曰贞
　　庾肩吾书品列中之下
　　王裒
　　王裒字伟元城阳营陵人也博学多能隐居教授三徴七辟皆不就【晋书本传】　王裒善书【书史会要】
　　卢志
　　卢志字子道范阳涿人也始为成都王颍谘议参军永嘉末转尚书【晋书本传】
　　志少好学朝夕惟焚香读书尝与书盟曰誓与此君共老素法钟繇善书【尚友録】
　　辛谧
　　辛谧字叔重陇西狄道人也少有志尚博学善属文工草书为时楷法永嘉末兼散骑侍郎没扵刘聪厯石勒季龙之世并不应辟命【晋书本传】
　　傅玉
　　傅玉书如项羽投戈荆轲执防【唐人书评】
　　陈畅
　　荥阳陈畅晋秘书令史善八分晋宫观城门皆畅书也【羊欣撰録】
　　杨肇
　　荥阳杨肇晋荆州刺史善草潘岳诔曰草兼善尺牍是珍足无辍行手不释文翰动若飞纸落如云肇孙经亦善草【羊欣撰録】
　　杨肇字季初荥阳宛陵人官至折冲将军荆州刺史工扵草咸宁元年卒潘岳诔云草兼善尺牍必珍翰动若飞纸落如云亦犹甘茂不能自通借余光扵苏代安仁之诔抑其然乎季初草入能【书断】窦臮述书赋评已见
　　注云今见草书一纸十行有古署榜无姓名今共传搨之
　　杨潭
　　杨潭字道元肇子见潘岳集【魏志田豫传注】
　　庾肩吾书品列下之中
　　杨经
　　杨经字仲武潭次子肇之孙亦善草【羊欣能书人名録】庾肩吾书品列下之中
　　羊忱
　　羊忱字长和一名陶泰山平阳人世为冠族厯太傅长史州刺史迁侍中能草书亦善行有称扵一时【文字志】
　　羊长和博学工书能骑射善围棋诸羊后多知书而余艺莫逮【世说新语】
　　泰山羊忱晋徐州刺史羊固晋临海太守并善行书【羊欣撰録】
　　江统
</div>
    <div class="pagination">
<a href="六艺之一录_page457.html">上一页</a><span>...</span><a href="六艺之一录_page453.html">453</a><a href="六艺之一录_page454.html">454</a><a href="六艺之一录_page455.html">455</a><a href="六艺之一录_page456.html">456</a><a href="六艺之一录_page457.html">457</a><span class="current-page">458</span><a href="六艺之一录_page459.html">459</a><a href="六艺之一录_page460.html">460</a><a href="六艺之一录_page461.html">461</a><a href="六艺之一录_page462.html">462</a><a href="六艺之一录_page463.html">463</a><span>...</span><a href="六艺之一录_page459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
