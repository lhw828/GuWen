<!DOCTYPE html>
<html>
<head>
    <meta charset="UTF-8">
    <title>六艺之一录 - 第 606 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 606 页/共 664 页</h1>
    <div class="content">　　怀素酒狂帖旧在光福人家后归李贞伯氏杨凝式鉴定宝寜赐玩记王诜宝寜赐第书廷坚观倪瓉八月十一日观于耕渔轩
　　项度藏怀素苦笋帖真迹后有米敷文跋尾其书较酒狂帖更胜
　　顔真卿大字瀛洲帖为宋宣和御府故物元初藏张可与家后具王芝鲜于枢等六跋乔篑成题名治中归之史明古嘉靖壬辰复在华中甫家而文徴仲为之跋至甲子嵗为茂实府君所购后归檇李项氏
　　朱巨川诰并跋在孙氏
　　啓南翁所藏予仅得南宋五公手札一卷后有李西涯呉匏庵诸公六跋即都敬寓意编中所载也
　　王氏又藏沈传师出塞诗一鲜于伯机故物亦见云烟过眼录中
　　栁诚悬小楷度人经真迹后有华山道士鱼又跋大观宣和小玺赵严冯子振宋濓题识旧藏项司马少溪家以授仲子希宪
　　项氏宝藏呉彩鸾正书唐韵全部鲜于承防故物复为陆太宰全卿所购
　　五代杨凝式草书神仙起居法小米鉴定后有思陵释文五行西秦张澂等印记商挺留梦炎跋语乃郡人王氏所藏也
　　贾似道家藏名迹【已载于前兹不重录】
　　祝希哲藏宋李建中千文一卷在其后人处末简宋元人品题极多下迨文徴仲太史有跋语真名迹也近为玉峰好事家购去矣
　　宋宣献公绶楷法为宋初第一极得黄庭经乐毅论遗法长洲黄氏藏其小楷千文一卷宋潜溪故物即天章阁所贮旧本也
　　陆放翁自书诗一卷共计七首字画遒劲可爱后有山隂杜思永跋今在呉郡王氏
　　朱文公自书武夷九曲诗卷在歙人黄某处
　　蔡君谟茶录真迹一卷王敬止故物后入严分宜家小楷精谨纸墨如新文徴仲太史极称赏之
　　赵定宇祭酒藏蔡忠惠公中楷谢赐御书诗表字大如指顶结搆谨严后有文同米芾等跋堪与韩存良太史家苏文忠公元祐二年宜春帖子墨迹作对其题识多至十余人悉宋元名手祭酒殁后流传至长兄伯含处故丑得见之
　　先子累嵗购求书法仅得东坡小楷乞居帖真迹王氏世藏坡翁小楷芙蓉城诗真迹神品上上盖得之严分宜所笔意姿媚可喜与吾家乞居帖絶不类或云徐氏小楷金刚经项氏小本表忠观碑真迹庶几近之然未及见
　　又见东坡行书九辨帖笔意妙絶而无欵识岂遭元祐党人之祸当时收藏者削去之耶
　　檇李项氏藏行九歌一卷止录文选中所载六段东坡草书寒食诗后黄山谷跋今在檇李项氏又行书祷帖乃与钱齐明者今在金坛于氏
　　琅琊王氏购藏薛道祖禊饮序一卷宋秘府故物即停云馆帖所载也
　　秦少防小楷黄庭经在长洲黄氏质山公故物也后有呉傅朋李泰发鲜于伯机康里子山四跋尾
　　秦太虚楷书古诗十九首一卷今藏震泽王氏易安词槀一纸乃清閟阁故物也卷尾略无题识仅有防定两字耳
　　黄鲁直诸土座帖草书师怀素颇逼真即严氏书画记所载也旧藏李范庵家
　　黄鲁直年谱载元祐丁夘嵗行书大江东去词全仿瘗鹤铭法后附次韵子瞻题郭熈秋山图诗小楷精谨今在韩太史存良家本严分宜故物也
　　文徴仲藏黄鲁直行书曹子建诗二首用澄心堂纸李廷珪墨为之
　　严氏藏黄山谷草书嬾残和尚歌笔法妙入神纸墨完好真尤物也
　　朱性甫藏米老临黄庭经一卷后归石田翁
　　伯啓晩年又藏米南宫晚年书宗室崇国公墓志铭郑居中撰文几二千字极得多力丰筋缓綛急送后有袁桷邓文原黄溍栁贯揭汯叶盛呉寛七跋是广省参政刘公钦谟故物跋载朱性甫鐡网瑚中
　　米老行书杜甫题王宰画山水歌等帖并藏檇李项氏米尚有自撰自书登黄鹤台下临金山赋在严分宜家行笔竒伟足称墨宝
　　海岳翁行草书帖今在城西王氏
　　马主事抑之藏米临顔鲁公争坐位帖全本上有贾似道之印元时入袁文清公家袁公前后凡再跋云
　　张谦藏米南宫帖十二册各以类次如手柬家书诗文分四类上有阅古珍玩大印乃韩侂胄故物也
　　思陵行书子美题奉先刘少府新画山水障歌黄蜡笺真迹前后用乾卦御书内府之印及绍兴三玺
　　武林胡氏藏高宗御书损斋二字并御制损斋记右仆射沈该以下聮名亲书表在后并属真迹此卷前元时在王子庆处亦见云烟过眼录
　　思陵草书一卷墨迹藏海家每行止二字字大如拳押缝有御书之宝印识尾有御书瓢印收藏有济之图印及三槐堂印
　　思陵洛神赋卷绢本大行草后署德寿宫书李严诗题后
　　思陵行书苏武李陵诗共七首姿媚可嘉与吾家杜陵诗帖正同今在黄氏
　　项氏藏子昂秋兴赋一卷左方有张东海跋尾王氏旧藏宋人小楷史记真本一部原是松雪翁物信国手书过小青口诗一卷后有原愽济之二跋乃徴仲故物也今摹刻停云馆中
　　予家藏祝希哲怀知诗卷字小而结搆雄伟购之谢氏真竒迹也
　　祝京兆楷行离骚经九歌行草孔雀东南飞二首并藏呉中王氏是盛年妙笔
　　吾家世传希哲京兆行书荘子逍遥游师虞世南城南陆氏藏王履吉草书枚乘七发仿十七帖又一好事家收文徴仲小楷古本水浒传全部法欧阳询未及见之
　　明董其昌容台集
　　予曽有右军行穰帖真迹十五字是十七帖一种及武林杨侍御自安福传来唐摹絶交书纸墨用笔与行穰帖同彦京为予勒石因识之
　　谢惠连墨迹新都汪氏所藏予令人摹勒入戏鸿堂帖中
　　破邪论是唐人小楷与栁诚悬清浄经并是真笔一见之义兴呉光禄家摹刻戏鸿堂帖中
　　壬辰九月过嘉禾所见有禇摹兰亭徐季海少林诗顔鲁公祭濠州伯父文藁赵文敏道德经小楷皆真墨也
　　予昔于宋光禄见永师千文后有永师押字薛绍彭收藏印
　　曹娥碑真迹卷有高宗跋是北宋物元文宗命柯九思鉴定御府书画因赐之以旌其劳在娄江王文肃公家
　　灵飞六甲经钟绍京书有宋徽宗标题后有倪云林虞伯生跋海寜陈太常次公所藏
　　黄庭外景经真迹与内景经同一绢素同一笔法又有云是宋高宗临者在呉江呉宪副家
　　顾恺之女史箴不全本在嘉禾项氏
　　行书兰亭序禇河南临澄心堂纸米元章跋在海寜陈家缺三行
　　又兰亭禇临墨迹绢本王弇州家藏复归新都汪太学有米元章小行楷跋今在广陵
　　兰亭唐标第七本绢素奕奕无题跋亦似褚笔今在新都王氏书画舫
　　大令东山松帖真迹送梨帖真迹皆曽见之今不知归何人
　　顔鲁公送刘太冲序緑笺书北京国学刻石真迹竒宕为辽东李帅所藏
　　顔鲁公祭季明文真迹鲜于伯机所藏跋云吾家无第一天下无第二在新都呉太学家停云馆所刻乃米临予刻之戏鸿堂帖者是也
　　丁丑三月过京口访张太学修羽出所藏杨少师真迹赏玩弥日
　　项晦伯家有赵文敏书汲黯传小楷特为遒媚与本家笔不类
　　东坡先生书养生论真迹一卷是靖江朱光禄所藏后为河南俞中舍购去今呉中多双钩伪迹乃从我家戏鸿堂帖摹出
　　予在长安得赵伯驹画老姥授隂符图及游白岳见赵子昂书隂符小楷并置箧中
　　清浄经苏门高子业家藏今归义兴呉光禄丞澈如宋搨精妙下真迹一等耳
　　栁诚悬有小楷清浄经予摹于海上潘光禄刻之戏鸿堂帖中
　　黄庭经以师古斋刻为第一乃遂良所临也淳熈续帖亦有之
　　黄庭经是禇本曽于沈纯甫司马斋头见之今归问卿收藏
　　赵文敏拔定武兰亭独孤东屏二本皆有真迹或十三跋或十七跋予皆见之
　　谢万鲠恨帖真迹在新安溪南呉氏
　　王献之述书状有禇良摹本予见之
　　欧阳率更令所书千文杨补之家藏本
　　信本有小楷九歌予得宋搨世无二本为朱御医以古砚易去
　　义阳呉光禄丞澈如寄禇登善千文示予予披览数日
　　欧阳信本有楚辞诸帖刻于长沙
　　东林岳麓寺碑皆宋以后重刻大照禅师碑乃唐时硬黄双钩予最嗜李书晩获覩此遂摹勒上石以公同好虽谓之唐搨可也
　　昔顔平原鹿脯帖宋时在李观察士衡家今为辰玉所藏
　　争坐位帖在永兴安师文家安氏析居分而为二人多见其前段师文后乃并得之相继入内府今前段为项德新所藏
　　杜牧之书张好好诗深得六朝人风韵予所见顔栁以后若温飞卿与牧之亦名家也
　　陈仲醇既摹子瞻南华妙高二帖他日复得煎茶聼琴诗各一篇予亦得三马图賛皆竒絶
　　徐浩道德经上卷在无锡华学士家乍见似纸素谛观知为绢本
　　张长史宛陵帖有李建中苏舜钦易简三公题跋韩宗伯所藏以为甲观
　　杨凝式少师韭花帖宣和书谱所载正书今在嘉禾项氏
　　米元章行书离骚宜兴呉民部所藏近始装潢成帙真海内竒观
　　唐碑怀仁三藏圣教序行楷新都呉周生不惜十五城购之非赏鉴家求一见不可得也周生发愿刻石令晦迹千年始复出见
　　吾家有黄庭经乐毅论东方賛曹娥碑四种宋搨加以十三行洛神赋及米元章弭盗疏共六帖冠絶海内
　　明董其昌画禅师随笔
　　右军官奴帖己夘秋予试留都见真迹盖唐泠金笺摹者此帖后归娄江王元美予于己丑询之王澹生则已赠新都许少保矣
　　大令洛神赋真迹元时犹在赵子昂家今虽宋搨不复见矣今日见此四行亦唐摹泠金旧迹在檇李项氏
　　予在梁溪见徐季海道德经
　　襄阳书天马赋予所见已四本一为擘窠大字后题云为平海大师书后园水丘公观在嘉禾黄履常参政家一为检讨王履泰藏乃仿顔平原争坐位帖一在吾乡宋参政家在新都呉氏后有黄子久诸元人跋
　　怀素自叙帖真迹嘉兴项氏以六百金购之朱锦衣家朱得之内府盖严分宜物没入大内后给侯伯为月俸朱太尉希孝旋收之其初呉郡陆完所藏也文待诏曽摹刻停云馆行于世予二十年前在檇李获见真本年来亦屡得怀素他草书鉴赏之唯此为最
　　予见怀素一帖云少室中有神人藏书蔡中郎得之藏真书予所见有枯笋帖食鱼帖天姥吟冬热帖皆真迹以澹古为宗
　　赵文敏临禊帖无虑数百本予所见亦至伙
　　米元章书多从禇登善悟入登善深于兰亭为唐贤秀颖第一此本盖其衣鉢也
　　予三见子瞻自书赤壁赋一在檇李黄承家一在江西杨寅秋家一在楚中何宇度家黄卷有子瞻跋尤胜然皆前赋也后赤壁则惟赵子昂有石本又思陵尝书之夏禹玉为补图亦在杨寅秋家
　　客有持赵文敏书雪赋见示者予爱其笔法遒丽有黄庭乐毅风规未知后人谁为竞爽
　　秦太虚撰龙井记直称苏家胜友元章此碑絶得李括州三昧惜多残阙予为补之
　　韩宗伯家藏子敬洛神赋十三行真迹
　　争坐位帖予以陜本漫漶乃摹此宋搨精好者刻之戏鸿堂中
　　褚遂良西升经与淳熈袐阁续帖所刻黄庭经同一笔法真迹昔藏新都殷尚书家予在长安曽于殷参军家见之后归武林洪黄门黄门遂以赠予
　　韩宗伯藏曹娥碑真迹绢本乃宋德寿殿题元文宗命柯九思鉴定书画赐以此卷赵孟頫跋记其事甚详
　　娄水王奉常家藏赵呉兴诗帖致佳予从高仲举见之
</div>
    <div class="pagination">
<a href="六艺之一录_page605.html">上一页</a><span>...</span><a href="六艺之一录_page601.html">601</a><a href="六艺之一录_page602.html">602</a><a href="六艺之一录_page603.html">603</a><a href="六艺之一录_page604.html">604</a><a href="六艺之一录_page605.html">605</a><span class="current-page">606</span><a href="六艺之一录_page607.html">607</a><a href="六艺之一录_page608.html">608</a><a href="六艺之一录_page609.html">609</a><a href="六艺之一录_page610.html">610</a><a href="六艺之一录_page611.html">611</a><span>...</span><a href="六艺之一录_page607.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
