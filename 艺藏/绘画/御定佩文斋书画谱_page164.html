<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 164 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 164 页/共 578 页</h1>
    <div class="content">　　杨简字敬仲慈溪人乾道五年举进士授富阳主簿常平使者朱熹荐之绍熙五年为国子博士嘉定元年授秘书郎宝庆元年转朝议大夫慈溪县男寻以宝谟阁直学士致仕咸淳间制置使刘黻即其居作慈湖书院【宋史本传】
　　慈湖先生杨公道徳学问追嫓前修而于翰墨尤极严谨酬答四方书问兼一字作行押体盖其斋庄中正表里惟一故形于心画亦絶类文正公而清劲过之【西山集】
　　慈湖字画端严清劲使人望之凛然亦足以见其所存不惰而随寓有则【杜范清献公集】
　　薛季宣
　　薛季宣字士龙【一作士隆】永嘉人年十七起从荆南帅辟召为大理寺主簿大理正出知湖州改常州【宋史本传】薛士龙抄书动千百卷未尝有一字行草【止斋集】薛寺正于书无不读耽玩钟鼎古文搜奇抉怪凡易识者多不用古文所无间以小篆补其阙真好古哉【攻媿集】
　　陈傅良
　　陈傅良字君举温州瑞安人研精经史贯穿百氏以斯文为己任官至宝谟阁待制赠通议大夫【宋史本传云諡文节】风度髙逺动輙过人诗律之精深字画之遒媚登览髙致吟讽低昂亲之则使人意消王谢韵度尚可想也【攻媿集】
　　林希逸
　　林希逸字肃翁号竹溪又号鬳斋福清人乙未榜由上庠登第凡三试皆第四是嵗真西山知举【癸辛杂识】希逸官考功员外郎能书【书史防要】
　　林泳
　　林泳希逸子亦能篆【书史防要】
　　姜防
　　姜防字尧章畨易布衣也自号为白石生好学无所不通请于朝欲政颂台乐律以议论不合而罢有大乐琴瑟攷铙歌等书传于世运笔遒劲波澜老成著续书谱一卷议论精到用志刻苦笔法入能品【谢采续书谱序】赵子固目姜尧章为书家申韩【研北杂志】
　　姜白石书法迥脱脂粉一洗尘俗【书史防要】
　　张即之
　　张即之字温夫【号樗寮】歴阳人参知政事孝伯子中进士举歴司农寺丞授直秘阁以能书闻天下金人尤宝其翰墨【宋史本传】
　　张温夫秘阁喜作擘窠大字不一诗輙尽一幅绢金人极爱重之好读少陵古柏行【弇州山人槀】
　　陈谠
　　陈谠字正仲兴化人官至尚书与张即之同时并以书名【书史防要】
　　张即之陈谠之书一时籍甚丰碑巨刻散流江左【衍极】
　　杨镇
　　杨镇字子仁号中斋严陵人尚理宗女周汉国公主官至左领军卫将军驸马都统諡端孝喜观图史书学张即之【书史防要】
　　单炜
　　单炜字炳文号定斋居士沅陵人博学能文考订法书尤精字画遒劲得二王法度【书史防要】
　　徐玑
　　徐玑字文渊任建安主簿移武当令改长泰令工唐诗得魏人单炜教书法心悟所以然无一食去纸笔暮年书近兰亭【叶适水心集】
　　曾三异
　　曾三异字无疑【戴复古石屏集云临江军人】少有诗名杨文节公深喜之尤尊经学屡从朱文公先生问辨端平初以秘阁校勘召力辞强起造朝授承事郎主管华州云台观能作小楷书六经诸书自号云篆【胡桐峡江县志】
　　蔡抗
　　蔡抗字仲节处士元定孙绍定二年进士累官参知政事諡文肃【宋史本传】
　　致广大十二大字建安人蔡抗书在镇江府学壁上匣石【古今碑帖考】
　　刘克庄
　　刘克庄字潜夫号后村兴化人官至尚书諡文定书迹亦佳【书史防要】
　　王埜
　　王埜字子文【金华游録云号潜斋】婺州金华人登嘉定十二年进士第宝祐二年拜端眀殿学士签书枢宻院事封呉郡侯工于诗书法祖欧阳询署书尤清劲【宋史本传】宝婺观中八咏楼扁智者寺倚松亭扁灵源胜地四大字皆潜斋王公埜书【金华游録】
　　赤松山亭额王埜书【徐沁金华游録注】
　　雨花台緫秀堂扁宋王埜书【江寜府志】
　　潘继先
　　潘继先金华人谢翺云金华福地四字郡人潘继先篆【金华游録】
　　萧崱
　　萧崱字则山新喻人绍定五年进士以史馆校勘迁武学博士进大府丞求补外遂奉祠得肆力于文字工篆隶凡名胜扁额多其所书尤善吟咏号大山【管大勲临江府志】
　　苏基先
　　苏基先温之瑞安人登宝祐癸丑第初调临安府浙江税终金华令辞章隽永不事雕饰作诗平淡洁雅正书淳健结密行草有杨少师风致【王鲁斋集】
　　陈公着
　　陈公着四眀人登宝祐丙辰进士初歴州县时宰欲致之门下弗附累官至朝奉大夫秘书监知台州题松江图古笺诗一首时年八十矣用笔沉着端劲而行复匀整不茍足以占知其为有徳君子也【匏翁家藏集】
　　韩境
　　韩境字仲容相台之秀寓居于越尝以架阁言事贬于婺诗书笔札皆工【王鲁斋集】
　　曹松泉
　　曹松泉天台人摄枣阳倅日穆陵遣赐督府诗字可尺许松泉效李阳氷篆作一图以贺又以古篆文十二册为侑【书史防要】
　　傅穉
　　傅穉字汉孺湖州人善欧书施宿刻父元之所注坡诗俾书之【癸辛杂识】
　　丁魏
　　丁魏嘉熙间监行在左藏西库能篆【书史防要】
　　林宗道
　　林宗道字仲学福清人为文章以材器自负善隶书晩年用笔益苍劲景定间尝领乡荐【八闽通志】
　　郑东起
　　郑东起旧名震龙福清人家居教授为文章有气魄亦善字书学者多宝爱之【八闽通志】
　　张湜
　　张湜丹阳人长于词翰兼能篆【书史防要】
　　洞阳馆记嘉熙丁酉丹阳张湜撰并书【茅山志】
　　赵希棐
　　赵希棐【理宗时人】长生东库碑宝庆改元承信郎新监潭州南岳庙临江赵希棐书【蒋擢湘山事状】
　　廖莹中
　　廖莹中字羣玉撰福华编称颂似道鄂功【宋史贾似道传】
　　贾师宪客廖羣玉以淳化阁帖绛州潘氏帖二十卷并以真本书丹入石皆逼真【癸辛杂识】
　　何基
　　何基字子恭【王柏鲁斋集云号北山】婺州金华人景定五年诏举贤基被命添差婺州学教授兼丽泽书院山长力辞咸淳初授史馆校勘兼崇政殿说书改承务郎主管西岳庙终亦不受卒諡文定【宋史本传】
　　北山何先生书清劲端楷无一笔匆匆亦足以见其心徳深潜纯粹之懿【王鲁斋集】
　　何钦
　　何钦字无适北山先生之嗣子也天才不羣有晋宋之遗风焉【王鲁斋集】
　　何无适善草书【何基北山文集附録】
　　马光祖
　　马光祖字华父【号裕斋】婺州金华人宝庆二年进士调新喻主簿从真徳秀学累官宝章阁直学士沿江制置使知建康府兼行宫留守咸淳三年拜参知政事五年拜知枢宻院事諡庄敏【宋史本传】
　　髙座寺雨花台记宋马光祖文并书眀道先生祠记三朱熹游九言真徳秀文马光祖跋张文潜书太白凤凰台诗马光祖书防倪垕刻石台上景定清化诸桥额皆马光祖书【江寜府志】
　　郑侨
　　郑侨字惠叔号囘溪兴化人状元及第官至参知政事赠太师封郇国公諡忠惠善行草著书衡三篇【书史防要】
　　郑寅
　　郑寅字子敬侨子官至尚书左司除宝章阁致仕博极羣书留心翰墨作包七卷【书史防要】
　　文天祥
　　文天祥字宋瑞又字履善吉之吉水人年二十举进士理宗亲拔为第一咸淳中除右丞相兼枢宻使卫王立加少保信国公至元十九年死衣带中有賛曰孔曰成仁孟曰取义惟其义尽所以仁至读圣贤书所学何事而今而后庶几无媿【宋史本传】
　　应天府学书眀徳堂文天祥手书【江寜府志】
　　陈恕可
　　陈恕可字行之一字如心光州固始人以补将仕郎咸淳十年中铨试授廸功郎泗州虹县主簿以平江路呉县尹致仕诗文醇正近古小篆似呉兴张有自号宛委居士【陈旅安雅堂集】
　　叶闾
　　叶闾号秋台金华人草法类小王劲洁可爱【何基北山文集附録】
　　潘桂
　　潘桂字仲性金华人善隶【何基北山文集附録】
　　余圣锡
　　余圣锡号慎斋金华人善隶【何基北山文集附録】
　　赵禀
　　赵禀【度宗时人】茭山石壁咸淳二年长沙赵禀题字径四寸许笔法甚似晦翁【符衍溧阳志】
　　陈瑛
　　陈瑛字伯英为郡教授篆书千文字体整洁咸淳中人【全蜀艺文志】
　　谢枋得
　　谢枋得字君直【号叠山】信州弋阳人宝祐中举进士徳祐元年以江东提刑江西招谕使知信州【宋史本传】元李存跋叠山帖云叠山先生笔力劲健去此且百年方凛凛生气【俟庵集】
　　姚勉
　　姚勉官校书郎文天祥云龙泉县太霄观扁额校书郎姚君勉笔也【文山集】
　　金应
　　金应者性少刚知义为文天祥职书司入京补承信郎官路分天祥奉使被执左右皆散应独无畔志【宋史本传】
　　金应以笔札徃来吾门二十年【文山集】
</div>
    <div class="pagination">
<a href="御定佩文斋书画谱_page163.html">上一页</a><span>...</span><a href="御定佩文斋书画谱_page159.html">159</a><a href="御定佩文斋书画谱_page160.html">160</a><a href="御定佩文斋书画谱_page161.html">161</a><a href="御定佩文斋书画谱_page162.html">162</a><a href="御定佩文斋书画谱_page163.html">163</a><span class="current-page">164</span><a href="御定佩文斋书画谱_page165.html">165</a><a href="御定佩文斋书画谱_page166.html">166</a><a href="御定佩文斋书画谱_page167.html">167</a><a href="御定佩文斋书画谱_page168.html">168</a><a href="御定佩文斋书画谱_page169.html">169</a><span>...</span><a href="御定佩文斋书画谱_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
