<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 255 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 255 页/共 578 页</h1>
    <div class="content">　　杨朏
　　杨朏京师人后家泗上工画佛道人物尤于观音得名天下然而手足间时或小失停分盖于骨法用笔跨迈伦等是其小疵不足以累大醇亦爱画波斯妙得其防【图画见闻志】
　　杨圭
　　杨圭朏子有父风【图画见闻志】
　　南简
　　南简平凉人性简傲不肯从亲旧游闭门独居以画自乐太宗朝待诏髙元亨奉使过渭川覩简画得其名氏遽召之尽礼相遇因求简笔简遂披纸运思挥染如埽穷百番无相犯者元亨益重之【圣朝名画评】
　　刘文通
　　刘文通京师人善画楼台屋木真宗时入圗画院为艺学大中祥符初上将营玉清昭应宫勅文通先立小様圗然后成葺丁朱崖命移写道士吕拙郁罗萧台仍加飞阁于上以待风雨画毕下匠氏为准谓之七贤阁者是也【圣朝名画评】
　　赵昌
　　赵昌劒南人性傲易虽遇强势亦不肯下之游巴蜀梓遂间善画花果初师滕昌祐后过其艺时州伯郡牧争求笔迹昌不肯轻与故得者以为珍玩大中祥符中丁朱崖奉白金五百为寿昌感其意亲徃谢之朱崖延于东閤求画生菜窠及烂生果等命笔遽成而去晚年还蜀尤有声誉多出金购其旧画以自秘有门生王友亦知名【圣朝名画评】
　　赵昌善画花每晨朝露下时绕阑槛谛玩手中调彩色写之自号写生赵昌人谓赵昌画染成不布采色验之者以手扪摸不为采色所隐乃真赵昌画也其为生菜折枝果尤妙【江少虞皇朝事实类苑】
　　赵昌花写生逼真时未有其比【归田录】
　　王友【一作王有】
　　王友字仲益蜀人师赵昌画花不由笔墨专尚设色得其芳艳今豪贵家得友之笔徃徃目为赵昌【圣朝名画评】
　　王有者汉州卒也州将每令赵昌画则遣有服事供应久之其画遂亚于昌其为人亦清洁有巧思非卒之流辈也【东斋记事】
　　镡宏
　　镡宏成都人工画花果复师王友初云齿敎后即肩随矣【图画见闻志】
　　易元吉
　　易元吉字庆之长沙人灵机深敏画制优长花鸟蜂蝉动臻精奥始以花果专门及见赵昌之迹乃叹服焉后志欲以古人所未到者驰其名遂写獐猿尝游荆湖间入万守山百余里以觇猿狖獐鹿之属逮诸林石景物一一心传足记得天性野逸之姿寓宿山家动经累月其欣爱勤笃如此又尝于长沙所居舍后疏凿池沼间以乱石丛花疎篁折苇其间多蓄诸水禽每穴牕伺其动静游息之态以资画笔之妙治平申辰嵗景灵宫建孝严殿乃召元吉画迎厘斋殿御扆其中扇画太湖石仍写都中有名鹁鸽及雒中名花其两侧扇画孔雀又于神游殿之小屏画牙獐皆极其思【图画见闻志】易元吉徐熈后一人而已善画草木叶心翎毛如唐徐后无人继世但以獐猿称可叹或云画孝严殿壁画院人妒其只令画獐猿竟为人鸩【米芾画史】
　　龙章
　　龙章字公绚京兆人善画虎兔亦攻佛道及冕服等尤长于装染祥符中玉清昭应宫成召令彩绘列壁外有玉皇尊像犹未装饰画院僚属争先创意至于团科斜枝莫不详画主者中贵人刘承珪曰天帝法服岂如是邪命检寻道藏及真境録无有晓其仪者上不怿宫使丁朱崖置赏募工章应之曰京兆府长洛乡北乐村古太华观有玉皇像乃唐人杨惠塑被九色螭罗帔可为法丁朱崖闻于天子遣使验之如章言由是得装其像工毕乞还田里复本户租赋久之不报诏入圗画院非其好也尝游食于京师时乐游坊市药人杨氏锁活虎于肆章熟视之命笔成于一挥识者惊赏之平生所画止有六虎【圣朝名画评】
　　龙显
　　龙显章子有父风【圗绘寳鉴】
　　张昉
　　张昉字升卿汝南人学吴生得其法大中祥符中玉清昭应宫成召昉画三清殿天女奏音乐像昉不假朽画奋笔立就皆丈余髙于本郡开元寺画护法善神最为精致【圣朝名画评】
　　冯清
　　冯清阌乡人真宗时入圗画院所居城南相近逆旅多槖驼清常遇之虽身务所廹必引视不已求其情状然后命笔遂致声誉【圣朝名画评】
　　景灵宫北廊墙壁道经变相乃清之笔【圗画见闻志】
　　李隠
　　李隠五原人工画山水大中祥符末营防灵观命隠写五岳山形于壁及画山水于五殿屏扆观其危峰叠嶂逺水疎林可谓尽美矣然而钩描笔枪淡墨焦斯为未至尔【图画见闻志】
　　厐崇穆
　　厐崇穆字季和右北平人大中祥符初营玉清昭应宫召入画山水列壁而林峦草竹溪谷嶝道莫不精备又于空穴间作游云直上之状为风所驾卷舒聚散其势不拘诏入圗画院崇穆不就而去【圣朝名画评】
　　荀信
　　荀信江南人真庙时为翰林待诏攻画龙水天禧中防灵观凝祥池御座殿扆上写吐雾龙蟠伏蹲据波涛旁涌使人惊赏后移入禁中【圣朝名画评】
　　卑显
　　卑显不知何许人真宗朝翰林待诏画马有韩干之风而笔力劲健【图画见闻志】
　　曹仁希【图画见闻志作曹仁熙】
　　曹仁希字企之毗陵人善画水无与敌者凡为惊涛怒浪万流曲折以至轻波细溜于一笔自分浅深之势以为佳耳【圣朝名画评】
　　曹仁熙水今古无及四幅图内中心一笔长丈余自此分去髙邮有水壁院【米芾画史】
　　戚文秀
　　戚文秀工画水笔力调畅画清济灌河圗中有一笔长五丈自边际起通贯于波浪之间与众毫不失次序【图画见闻志】
　　刘常
　　刘常金陵人画花木名重江左家治园圃手植花竹日游息其间每得意輙索纸落笔遂与造物为友染色不以丹铅衬傅调匀深浅一染而就【宣和画谱】
　　刘常花气格清秀有生意固在赵昌王友上【米芾画史】
　　燕肃
　　燕肃字穆之其先燕蓟人徙家曹南位龙圗阁直学士以尚书礼部侍郎致政文学治行外尤善画山水寒林澄懐味象应防感神蹈摩诘之遐踪逼咸熙之懿范太常寺有所画屏风玉堂刑部景宁坊居第暨许雒佛寺中皆有画壁康防元年赠太尉【图画见闻志】
　　燕公之笔浑然天成粲然日新已离画工之度数而得诗人之清丽也【东坡集】
　　燕肃始作生竹超然免于流俗文同遂极其变态【山谷集】
　　刘永年
　　刘永年字君锡【宣和画谱作公锡】章献明肃皇后之侄也才敏有神力兼于画笔错总万类非常格可拟官深州防御使【宣和画谱云赠崇信军节度使諡荘恪　图画见闻志】
　　永年丹青之学皆出人意表作鸟兽虫鱼尤工道释人物得贯休之竒逸用笔非画家纎豪细管得意处虽垩帚可用此画史所不及也【宣和画谱】
　　髙克明
　　高克明绛州人喜幽黙多行郊野间览山林之趣箕坐终日归则求静室以居沉屏思虑神游物外景造笔下景徳中游京师大中祥符中入图画院与太原王端上谷燕文贵颍川陈用志为画友上尝诏入便殿命画图壁迁至待诏守少府监主簿赐紫景祐初上命画臣鲍国资画四时景于彰圣阁国资战惧不已不下笔诏克明代之淮海富商陈永以百千求春龙起蛰图克明坚让不从时軰多之克明亦善佛道人马花竹翎毛禽虫畜兽神屋宇皆造其妙【圣朝名画评】
　　克明工画山水采撷诸家之美参成一艺之精团扇卧屏尤长小景但矜其巧宻殊乏飘逸之致【图画见闻志】仁宗即位方十嵗章献明肃太后临朝命儒臣冯章靖元孙宣公奭宋宣献绶等采摭歴代君臣事迹为观文览右一书祖宗故事为三朝寳训十卷每卷十事又纂郊祀仪仗为卤簿图三十卷诏翰林待诏髙克明等绘画之极为精妙叙事于左令姆辈日夕侍上展玩之【王明清挥麈后録】
　　王端
　　王端字子正瓘子善丹青长于写及山水花竹等写真庙御容无及之者勅入图画院譲而不受止乞国子监书各一部上嘉之特授奉职转右班殿直【圣朝名画评】王端山水专学关同得其要者惟刘永与端耳【图画见闻志】王端学关仝人物益入俗【米芾画史】
　　陈用志【图画见闻志作陈用智事实类苑作用之】
　　陈用志许州郾城人天圣中为图画院只候景祐初上营慈孝寺勅用志及待诏等笔东殿御座侧其间王华希宫中别赐幈上为龙水饰以花竹用志不乐因私遁去人间多求用志画日走于门用志但以半幅纸绢信笔自适故其迹甚少【圣朝名画评】
　　用智工画佛道人马山川林木精详巧赡但意务周勤格乏清致居小窑镇多谓之小窑陈【图画见闻志】
　　宋澥
　　宋澥字则未闻长安人故枢密湜之弟司封道之从祖也姿度髙洁不乐从仕圗书之外无所婴心善画山水林石凝神遐想与物防通遇兴登楼有时操笔故人间不多见其迹有烟岚晓景奔滩怪石等圗传于世【图画见闻志】
　　宋道
　　宋道字公达洛阳人以进士擢第为郎善画山水闲淡简逺取重于时但乗兴即寓意非求售也故传于世者絶少【宣和画谱】
　　宋廸
　　宋廸字复古道之弟以进士擢第为郎山水师李成又喜画松或高或偃或孤或防以至于千万株森森然殊可骇【画史防要】
　　宋复古山川草木妙絶一时【东坡集】
　　度支贠外郎宋廸工画尤善为平逺山水其得意者有平沙鴈落逺浦帆归山市晴岚江天暮雪洞庭秋月潇湘夜雨烟寺晚钟鱼邨落照谓之八景好事者多传之徃嵗小窑村陈用之善画廸见其画山水谓用之曰汝画信工但小失趣用之深伏其言曰常患其不及古人者正在于此廸曰此不难耳汝先当求一败墙张绢素记倚之败墙之上朝夕观之观之既乆隔素见败墙之上高卑曲折皆成山水之象心存目想高者为山下者为水坎者为谷缺者为涧显者为近晦者为逺神领意造恍然见其有人禽草木飞动徃来之象了然在目则随意命笔黙以神防自然皆天就不类人为是谓画笔用之自此画格日进【江少虞皇朝事实类苑】
　　李玮
　　李玮字公炤钱塘人【见书家】尚仁宗女兖国公主【宋史本】
　　玮善作水墨画时时寓兴兴阑輙弃去不欲人闻知以是传世者絶少【宣和画谱】
　　任从一
　　任从一京师人仁宗朝为翰林待诏工画龙水海鱼为时推赏【图画见闻志】
　　裴文睍
　　裴文睍京师人仁宗朝为翰林待诏工画水牛骨气老重刷渲谨密亦一代之佳手也【图画见闻志】
　　隋唐而下画牛者止三人戴嵩厉归真与裴文睍也【圣朝名画评】
　　胡九龄
　　胡九龄绛人工画水牛笔弱于裴而意特潇洒爱作临水倒影牛人多称之【图画见闻志】
　　韩琦观胡九龄贠外画牛诗云绛台胡掾文章外偏向画牛其好酷海内驰名三十年得者珍藏过金玉【韩琦安阳集】
　　孟显
　　孟显字坦之华池人画佛像人物车马等出于己意自成一家笔无少滞转动飘逸观者不穷其来去之迹【圣朝名画评】
　　孟显多谓之小孟亦云红楼孟家【图画见闻志】
　　关东小孟人谓之今吴生以壁画笔上绢素一一如刀划道子界墨讫则去弟子装之色盖本笔再添而成唯恐失真故齐如划小孟遂只见壁画不见其真至于晴皆用浓墨愈光愈失神彩不活又画人面耳边地阔口鼻眼相近武宗元亦然【米芾画史】
　　陈士元
　　陈士元京师人初名允喜丹青之学尤好王士元笔遂改其名至于屋宇亭榭阑楯车骑子女皁隶及人家景物若太湖石芭蕉花之类皆如王士元之迹【圣朝名画评】
　　叶进成
　　叶进成江南人工画人物尝见杨褒虞曺家醉道士图颇得阎令之体【图画见闻志】
　　叶仁遇
　　叶仁遇进成族弟工画人物多状江表市肆风俗田家人物【图画见闻志】
　　唐紫防家有仁遇维春市图状其土俗繁浩货殖相委徃来疾缓之态至于春色骀荡花光互照深得淮楚之胜【圣朝名画评】
　　纪真
　　纪真工画山水学范寛逼真【图画见闻志】
　　黄怀玉
　　黄懐玉华原人有足疾时人目为跛子学范中正画山水颇得其格【圣朝名画评】
　　商训
　　商训工画山水亦学范寛但皴淡山石圗写林木皆不及纪与黄也【图画见闻志】
　　商训善鼓琵琶学闗仝山水颇为切近【圣朝名画评】
　　丘讷
　　丘讷河南雒阳人工画山水体近许道宁笔气不逮而用墨过之【图画见闻志】
　　郝锐
　　郝锐不知何许人工画山水人或称之而未见其迹【图画见闻志】
</div>
    <div class="pagination">
<a href="御定佩文斋书画谱_page254.html">上一页</a><span>...</span><a href="御定佩文斋书画谱_page250.html">250</a><a href="御定佩文斋书画谱_page251.html">251</a><a href="御定佩文斋书画谱_page252.html">252</a><a href="御定佩文斋书画谱_page253.html">253</a><a href="御定佩文斋书画谱_page254.html">254</a><span class="current-page">255</span><a href="御定佩文斋书画谱_page256.html">256</a><a href="御定佩文斋书画谱_page257.html">257</a><a href="御定佩文斋书画谱_page258.html">258</a><a href="御定佩文斋书画谱_page259.html">259</a><a href="御定佩文斋书画谱_page260.html">260</a><span>...</span><a href="御定佩文斋书画谱_page256.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
