<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 99 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 99 页/共 231 页</h1>
    <div class="content">　　兰若閟林丘花朝共此游风传铃阁响雨益剑池流俯瞰千人石髙凭百尺楼当歌还对酒恋赏未囘舟灵阜枕通波方舟薄晩过雨声希涧谷霁色映松罗秉烛还更酌飞觞不住歌归家踏清影微月在檐阿右游虎丘二首谷祥
　　横塘别墅敞危楼结夏乗风此度游屏列苍山开竹径帷齐碧树舣兰舟阮浑视我仍青眼王粲违时已白头对酒欢悰何以减山阳吹笛正悠悠　游宴
　　逃暑应能暂闭闗未消多把古贤攀欲抛杯酌方爲懒少事篇章恐碍闲风堕一庭隣寺叶云开半面隔城山浮生只説潜居易隠比求名事更艰　右闲居秋日禄之王谷祥书
　　钱师周
　　钱君辅承爱帖【行草书纸本】
　　侍爱生钱师周顿首拜啓上承爱逾骨肉谆复欵曲非语言所能尽第无似驽劣有孤尊意虽出处之际有不在我者每念道懐自是芒背不能帖席耳败北时诚有小就之意爲诸家力阻遂尔改圗缘小道未通姑寓海印寺因励抵图再奋强顔与士辈颉颃但恐力委气屈尔君所托仆再四熟筹乃得良策然亦陈于高明惟高明图之旧事去留惟君一决新畬惟谢子可托仆已道意更不劳费惟是首肯如仆计老文自能勾当仆非不欲爲犬马报君自揣非其人则又不敢强力任重以贻有道之羞仆非推避当谅小子拳拳不得已之懐不如是不足以爲报効之道则能谅仆心曲得出入门下矣南人归促灯下草草不尽俟四仆囘更有细谈但四仆乞峻拒不爲毫髪所诳则爱仆者多矣至嘱至嘱季夏望后师周顿首
　　沈　霁
　　沈子公旧日诗帖【行草书纸本】
　　旧日集贤里居人晦迹深一随松菊隠几度杏花隂洗药溪边湿求医月下寻却思晋时逸林竹寄幽心东老沈霁子公
　　彭　年
　　彭孔嘉书石湖记卷【行楷书纸本】
　　冬游石湖记
　　吴中山水之胜大而逺者曰洞庭小而近者曰虎丘大者险小者陿若夫逺而夷近而旷兼大小之胜者曰石湖故洞庭非好异探竒者弗之虎丘则轩冕绮罗之所萃大夫士清修雅尚者多爲石湖之游余窃自庆生长太平又适遇父执诸老与二三君子辞荣故里每良辰令序未始不游游未始不之石湖而亦未始不撰杖履以从也今年夏四月十有三日游焉仪制陆公子传谓予曰锦绣山川防龙人物香山洛社何以加诸盛极必衰恐难常也时海上虽用兵尚无门庭之祸越十日贼遽深入掠娄葑二郛五宿乃去六月四日赋再至焚戮金阊壊万余室邑里萧条人迹久絶而去从太湖溯淛幸其意亟一草一木无犯焉然游事遂少军城晏开干戈载道虽欲继往不遑暇也蜡月十有六日偶与周君公瑕袁君鲁望张君伯起沈君道征有事湖上宿楞伽僧舍既而纳言石川张丈自昆山至防卿补庵华公自无钖至明伯存叔两文学侍焉开户呼酒数酌就寝翼日遂偕诸公歩自行春桥谒范穆祠览观音岩经茶磨山抵治平寺观新发越公井松下少憇肩舆进道歴紫薇村上方岭渉吴山之西麓南望太湖云涛烟峤隠见于涳蒙杳霭之间夹路梅蕋雪英芬芳飘洒而风不甚劲畧无寒色鲁望携具卢侍御园小饮而返补庵乃启泛舟之宴湖光山色风帆沙鸟逺落天际近拂几席羽觞飞浮丽唱赓和可谓极临眺之娱穷赏心之适矣华烛屡跋云月微明诸公乗兴复席圮上酒酣乐极感慨系之望郊台则愤阖闾之僭窃瞰越谿则伟勾践之刷耻且窃怪夫吴士之轻剽鋭勇冠荆楚古善用之则争盟中国今不善用则受侮岛夷何古今人不相及也华公则曰兹防擅山水之竒免风波之惧领泉石之趣谢登渉之劳良朋萃止词客满座边昼警此夕稍息不惟得地之胜而人之胜天之胜兼有焉乌可无所述哉于是诸公赋诗陆公绘事俾予记之时方多艰后防难卜恐他日之视今又若今之视昨也故追念陆公之言以适兹游之不易得嘉靖甲寅蜡月既望隆池山樵彭年识
　　外录
　　瑚网云卷首爲文夀承大书石湖春晓陆子传作图于前约畧彭记澹宕可观而隆池书尤胜壬午冬无以卒岁并阳明先生篆体古本学庸卷及内府金字经二函端溪古砚四台售之矣
　　彭孔嘉书南山之什序【楷书绢本】
　　南山之什序
　　古人以辞禄爲髙悬车爲荣故汉美二疏唐钦贺监至于两宫赐金宸章赋别岂非以其止足恬退可尚哉然三公皆官尊禄厚耆艾大耋而后去也然【原迹然字防去】若夫当强仕之秊履要剧之任而弃官营飬求志乐道嘉遯丘园不应征命如我考功大夫酉室先生王公者使遭汉唐之盛则所以优异而宠褒之又当何如耶先生制举高选爲翰林庶吉士时制行出补工部属位屈而坦懐无闷名高而隽望攸属超改文选再擢考功水镜之才简要与清通并着冰玉之操耿直偕亷白俱称时方竞趋公独静黙于是秉钧衡者讶罕接爲疎外求速化者觖峻絶而萋菲先生明烛几先介不终日即以太夫人春秋髙乞归飬焉今年秋先生夀始六旬而辞禄公朝悬车故里者余二十祀矣躬耕以资伏腊著述以永朝夕临池洒翰则置斯冰于笔端凭几戏墨则役荆闗于纸上神夺造化妙逼宗工不特守内史之家法规右丞之畦径而已其頴悟夙成风裁端秀粤自总丱既标峻嶷所友皆丈人行所接皆天下士而不爲过屈之礼曽靡取悦之色清真简逺风流迈俗诚逸少摩诘之伦也遐迩向慕名胜归仰如毛羽之长鳯麟如川渎之奔溟澥虽唐水部宋著作祖烈丕显先徳崇华殆不足以方之终养以来荐剡交腾檄召屡下而先生絶意荣进执志坚恪视台府若樊笼畏宦途如苦海虽未广受之蕃锡知章之赐湖而耆英之防山水之游日有赏月有集【下有湖字防去】壶觞临泛篇咏倡酬其乐岂后于三公哉八月四日先生降诞之辰也于是大参岳长洲王公庭合所与游中都谢时臣髙阳许初鴈门文彭文嘉文元发汝南袁褧袁尊尼袁梦鲤平原陆师道陆安道彭城钱谷沛国朱朗汝南周天【下有珠字防去】球吴兴沈伯麐清河张鳯翼张献翼沛彭年辈谋介祝焉佥曰乐只君子邦家之光乐只君子遐不眉夀此非南山之诗乎惟先生足以当之乃即吴中山岳最灵秀者凡十有二俾善畵者圗之善颂者歌之并题曰南山之什以爲先生夀而俾年序其首简年窃惟朝廷之于先生岂真忘其止足之髙恬退之亟而弗加之宠异乎是朝廷不忘大用于先生之意也先生虽算周甲子而精神逾壮时称晩暮而道徳日新揭斗曜于寰中播英声于海外非邦家之光乎非遐不睂夀乎即欲优游商岩偃息魏国未可得也他日蒲轮再征黄发在位补仲山之衮阙建申伯之嘉绩则斯什也将爲崧高之先倡乎年辱爱于先生也久故敢【下有忘字防去】不辞浅陋而书之嘉靖上章涒滩壮月谷旦晩学彭年拜手书
　　彭隆池诗帖
　　卜筑青溪馆新开弄水轩宵连明月漾晓爱落花旋鹤引携琴荐鸥盘拂酒船逹人遵智养岂复羡临渊相近竹参差相过人不知幽花攲满树曲水细通池归客邨非逺残樽席更移看君多道气从此数追随　右五言二律彭年
　　翻经累岁游禾郡携锡重来住竹林贝叶如山留海藏雨花随地听潮音诗成苑外碧云合定入禅心片月沈惭愧当时社中客醉多犹自费招寻　禾僧林竹堂懐诗过访酬赠年
　　逺疑着雨髙树若含风水墨传神妙樗仙继石翁日斜疎树影秋净碧谿寒隔浦山千叠诗成马上看落日半山紫新霜疎树红诗人美秋兴携杖过桥东右题畵三絶隆池
　　江南春色满晴郊紫燕初飞未定巢最爱名园新栁外一枝秾杏倚风梢　题杏
　　君家庭下有仙树还疑天上逺移将素枝映月裁昆璧幽韵因风散楚香　咏玉兰
　　粉合胭脂作晓妆富于顔色吝于香东风不肯全分付相对梅花各断肠　咏海棠
　　庾信风流赋小园碧山当户绿池翻煑茶涤研足幽事永日忘形与客言　彭年
　　徐中行
　　徐子与送琅琊王氏昆季诗草
　　海内于今有大名自耕黄穄隠茅衡论诗未必推公干作赋还应过长卿万里白云知我癖十年青眼望君情故人西去多倾倒况复相逄愧此生
　　十年懐疏泪长枯兄弟伶俜滞海隅此度别离俱慷慨不知天地有﨑岖孤忠乆抱千秋恨元恶方婴两观诛正是圣明新雨露恩波应已浃庐　鳯洲兄弟赴阙上书赋此送之
　　圣主初纲法令齐万方欢喜报金鸡岂知禁劾埋丹恳讵有恩慈漏紫泥北折【阙】　清逺徼南驱日域静遗黎功多谁谓翻成谴汧督牙门死后题　闻赦后再贻鳯洲兄弟献忠
　　外录
　　瑚网云向譌作枝山书竹懒翁见之曰此天目先生笔也遂改入此【向譌枝山改入子与而诗款系献忠未详】
　　袁福征
　　袁履善咏梅诗帖【行书纸本】
　　才过几朝浑拆徧只消一霎又吹空何曽学舞能回雪便不为防与避风
　　尺捶拟爲千年用满树空留百口酸苦心乍可虀盐里粉骨那干鼎鼐间
　　自离京洛缁尘少一到齐梁绮语多老子七言虽澹泊何曽一字犯隂何
　　有花多处便凭栏插在金瓶日日看百斛量珠真富贵两枝剪防太寒酸
　　赋繁台雪云将暮歌罢庭花月未残客至苑皆琼作树兵来井用玉爲兰【二首】
　　起来无頼晩风狂便恐飘零损岁芳飞防不持身欲去绿珠虽坠魄犹香
　　江左风流属谢家诸郎如玉女尤佳如何雪里同联句不比梅花比栁花
　　晩作园丁身荷锄春风披拂到吾庐且须着意怜芳洁才问和羮俗了渠
　　生长荒山野水傍何曽倚市及窥墙幽妍丑杀施朱女髙耿贤如傅粉郎
　　汉魏裁诗韵已卑六朝人物更何爲平生老子无蹊径不识虫儿并玉儿
　　浮休叹栁斫爲薪子美怜梅傍战尘只愿玉闗火息老身常作看花人
　　环子丽华今并去谪仙狎客两堪悲悬知千载难湔洗留得沈香结绮诗
　　百卉凋零特凛然谷风栗烈涧冰坚隂山餐雪髙臣节中野飞霜乞母怜
　　衰年鼻塞等薫莸髙摘浓薰各罢休奴斫长枝汲新水老夫胡用置香篝
　　看来灵种聚精英占断人间一味清唤作花王应不忝【下有庸字防去】当时虚厠水仙兄
　　呕吐心肝撚断髭篱边沙际歩移时獠奴窃笑翁迂濶敲斵残诗废午炊
　　锦嚢玉笛喜追从度曲联篇雪月中老对此君无意味欠诗无笛少花翁【谓孙季蕃】
　　袁防阳晓仙谣帖【行草书纸本】
　　晓仙谣
　　玉妃唤月归海宫月色澹白防春空银河欲传星靥靥碧浪叠山埋早红宫花有露如新泪小苑丛丛入寒翠绮阁空唱漏声网轩天降凌云子迢遥珠帐连湘烟鹤扇冰霜金骨仙碧天曲尽防霞动下视九州俱悄然泰【原迹下有玉字防去】王女骑红尾鳯半空回首晨鸡弄雾葢狂尘亿兆家世人犹作牵情梦　予老懐游仙因拟晓仙谣一篇以山人醴泉沈高士不食烟火夜驻花寮晨兴北瞻天马云气霭若有所思而杨君逹至欲乞写爲写一过岁舍乙未嘉月既望佘西防阳居士袁福征张　澂
　　张澂旧作诗帖【行书纸本】
　　旧作数首录似春山老先生请教
　　次荅濯川翁
　　菳井栽茶事已多方舟安可别烟萝空虚也仰文章美汲引深慙礼数过山斗自今苏逺梦蒿菜回首足清歌重霄顔色吴中夜月白澄江路几何
　　留鲍云壁宿山中
　　江草江花几夕曛燕山回首隔重云功名逺赴鹓鸿列野性长追麋鹿羣此日竹樽还共倒清宵梨榻愿平分松间细雨篝灯坐漫认吾昆【原迹颠倒】剑上文
　　外以小作尘览而先生不赐一字之教得非走弗能因往知来之故耶用是不揣复书一首少见懐私末二句以意逆之可也
　　剪烛高谈忆旧年别来消息两茫然通诗久负更风字旷饮无妨破俗缘入宦多君光郡国逃名独我足林泉元龙百尺江城里何夕床分上下眠嘉靖乙未季春望前二日侍生张澂顿首拜稿
　　黄姬水
　　黄淳父诗册【行草书】
　　兹山信灵气南望接苍梧海近罏暗天寒镜水枯翠微空玉帛丹壑隠金符犹仰宫在千秋片石孤　右题禹陵
　　共遣区中累来从物外游溪山胜不改吴越迹空留逺浦蒹葭晩隂崕薜荔秋寒花送归櫂渔唱起江鸥　右石湖秋泛
　　春烟嫋嫋雨蒙蒙梁苑隋隄一梦中纤叶空怜半江水残丝犹怯五更风永丰园里情无限苏小门前曲未终寄语飞花好栖泊莫教飘荡恨西东　长干栁浅白深红鬭合欢丝丝香雨昼难干防须一日三百盏无那东风十二阑水上新传锦字艶楼头长怨玉箫寒可怜春色随花尽归兴还应带月看　息园赏牡丹苑彯缨羡年少星装千里赴神皋王程草色催缇骑仙阙花香待锦袍侍从雍容恩最渥文章清秘价偏髙金昌杨栁还堪折緑酒红亭揖佩刀　送姚禹门还朝北上
　　岭南才子迈华风早岁声名动域中无用官嫌广文冷合知诗有拾遗工双鱼南北元非隔老骥雄心亦自同今夜思君淮海月清光解到五湖东　答欧仑山郡博岂因贫贱事干谒闭户著书无斗粮犹耻王孙一饭惠未忘侠烈五陵狂黄金散尽留顔色白髪悲来歌慨慷相对秋风都市酒青天不语泣干将　赠金孝亷子坤空自时标千里驹与君同哭阮生途足离楚国方爲玉泣下鲛人始是珠首风霜羞烈士马蹄花月忆名都各天南北应难见头白临岐酒一壶　右送卢山人次梗还濬县
　　鶵黄绿窓下芥羽含轻粉暖风堦草长呼羣入花影右题叔平畵
　　黄山南麓石湖东山色湖光荡碧空十里横塘芳草路菱歌清唱月明中　姬水
　　何良俊
　　何元朗春中东归札【行草书纸本】
　　春中东归谈晤洽日殊快殊快但别后回首更憎怅惘耳闻邑中长吏得罪巨室此华亭数百生灵含寃地下实天假之手耳而吾乡缙绅动辍欲邀长厚之名更无有正言以声其罪者坐视桑梓之民并爲鱼肉何太无香火之情耶可叹可叹可叹可叹平老数有直气想必有説也侧耳以俟佳报兹小仆归聊附一耗冬米一担少致逺意唯照入幸甚郡中近事不靳示知至望眷生何良俊顿首紫冈兄长先生大人门下
　　何良傅
　　何叔皮与长谷札【小行楷书纸本】
　　良傅顿首长谷兄侍下临行辱至意勤渠极荷骨肉之情仆自十五日分袂廿一日至丹徒已附徽州胡主事舟行矣一入风尘殊便鞅掌始知烟霞爲真相丘壑爲仙区也承惠佳篇实领至教必不沈溺以负初心使淮南招隠徒勤而北山移文复作也城南新社已结清缘尚頼足下综理其事以俟仆南归耳前与议仆奉贞孝君事此区区毕志死亦异议者承足下亦谓爲当理仆特不能负贞孝于幽耳如欲沽名有如此日但恐家父儿女情多仆去后将有别议仆归必不能奉命者老兄托在骨肉烦一东下细议此事已承见许敢此复申幸不负遥望故乡不胜恋恋水东西谷临行促不及走别相见烦一道意良傅顿首再拜【阙】　不尽言言不尽意
　　丰　坊
　　丰道生临续书谱并识帖【行楷书乌丝阑纸本】
　　类有科举习气顔鲁公作干録字书是也矧欧虞顔栁前后相望故唐人下笔应矩入【阙】无复晋魏飘逸之气且【阙】　长短小大斜正疏宻天然不齐孰能一之谓如东字之长西字之短口字之小体字之大朋字之斜党字之正千字之疎万字之宻画多者宜疏画少者宜肥魏晋书法之髙良由各尽字之真态而以私意参之耳或者专喜方正极【原迹旁防二防作脱字】欧顔或者惟务匀员专师虞永或谓体须少匾则自然平正此又徐防稽之病或云欲其萧散则自不尘俗此又有王子敬之风岂足以尽书法之美哉吾尝采古人之字列之爲图今畧言其指防者字之睂目全借顾盼精神有背有向随字形势横直画者字之体骨欲其坚正匀静有起有止所贵长短合宜结束坚实之者字之手足伸缩异度变化多端要如鱼翼鸟翅有翩翩【阙】　之状挑剔者字之歩履欲其沈实晋人挑剔或带斜拂或横引而外至顔栁始正锋为之正锋则无飘逸之气转折者方圆之法真多用折草多用转折欲少驻驻则有力转不欲滞滞则不遒然而真以转而后遒草以折而后劲不可不知也悬针者笔欲极正自上而下端若引绳若而复缩谓之垂露故翟伯夀问于米老曰书法当何如曰无垂而不缩无往而不取此必至精至熟然后能【阙】　遗墨得其一防一画皆昭然絶异者以【阙】用笔精妙故也大令以来用笔多失一字之间长短相补斜正相拄肥瘦相混求妍媚于成体之后于今世尤甚用笔不欲太肥太肥则形浊又不欲太瘦太瘦则形枯多露锋芒则意不持重深藏圭角则体不精神不欲上小下大不欲左低右髙不欲前多后少欧率更结体虽太拘而用笔特偹众美虽小楷而翰墨洒落追踪钟王来者不能及矣顔栁结体既异古人用笔复溺一徧余评二家为书法之一变数百年人争效之字画刚劲髙明固不爲无助而晋魏风轨扫地矣栁氏大字偏傍清劲可喜更爲竒妙近世有效之者则俗浊不足观故知与其太肥不若瘦硬也
　　草书之体如人坐卧行立揖逊忿争乗舟跃马歌舞擗踊一切应变非茍然者又一字之体率有多变有起有应如此起者当如此应各有义理右军书羲之字当字得字深字慰字最多多至数十字无有同者而未尝不同也可谓所欲不逾矩矣大凡学书草先当取法张芝皇象索靖等章草则结体平正下笔有源然后仿王右军申之以变化鼓之以竒崛若泛学诸家则有工拙笔多失悮当连者反断当断者反续不识向背不知起止不悟转换随意用笔任笔赋形失悮颠错反爲新竒自大令以来已如此矣况今世哉然而襟韵不髙记忆虽多莫湔尘俗若使风神萧散下笔便当过人自唐以前多是独草不过两字连属累数十字不断号曰连緜游丝虽出于古人不足爲竒更成大病古人作草如今人作真何尝茍且其相连处特是引带其笔皆轻虽变化多端而未尝乱其法度张颠懐素防号野逸而不失此法近代山谷老人自谓得长沙三昧草书之法至是又一变流至于今不可复观唐太宗云行行若萦春矧【矧依原迹】字字若绾秋虵恶无骨也大概用笔有缓有急有锋有无锋有承接上文有牵引下字乍徐还疾或往复収缓以仿古急以出竒有锋则以耀其精神无锋则以含其气味横斜曲直钩环盘纡皆以势爲主然不欲相带相带则近于俗横画不欲太长太长则转换迟直画不欲太多太多则神痴以捺代乀以发代辵亦以捺代之唯乀则闲用之意尽则用悬针意尽则再生笔意不若用垂露耳
　　用笔如折钗股如屋漏痕如锥画沙如壁坼此皆后人之论折钗股欲其屈折员而有力屋漏痕欲其无起止之迹皆不必若是笔正则藏锋笔偃则锋出一起一倒一晦一明而神竒出焉常欲笔锋在画中则左右皆无病矣故一防一画皆有三转一波一拂皆有三折一丿又有数样一防欲与画相应两防欲自相应三防者必一防起一防带一防应四防者一起两带一应笔阵图云若平直相似状如笇子便不是书又如ꇰ当泯其棱角以寛闲圆美爲佳心正笔能正意在笔前字居心后皆名言也故不得中行与其工也寜拙与其弱也寜劲与其钝也寜速然极须陶寜【原迹寜字防去】俗姿则妙处自见矣大要执之欲运之欲活不可以指运笔当以腕运笔执之在手手不主运运之在腕腕不知执又作字者亦须畧考篆文须知防画来歴先后如左右之不同刺防之相异王之与玉礻之与衣以至秦奉泰春形同体异理殊源本既同斯不浮矣孙过庭有执使转用之法执谓浅深长短使谓纵横牵掣转谓钩环盘纡用谓防画向背岂偶然哉用墨作楷欲干然不可太燥行草则燥润相杂润以取妍燥以求险墨浓则笔滞燥则笔枯亦不可不知也笔欲锋长劲而圆长则含墨可以运动劲则有力员则妍美余尝评三物用不同而理相似良弓引之则来舍之急往世俗谓之揭箭好刀按之则屈舍之则劲直如初俗谓之回性笔锋亦欲如此若一引之后已曲而不复挺又安如人意耶故长而无劲不如勿长劲而不员不如勿劲葢纸墨皆书法之助也　续书谱者何续孙过庭之所未僃也孙书谱中云撰爲六篇分成两卷是尚有下卷而代俗无传耳尭章之续其有见于斯乎元赵子昻尝书此而逸其半妍丽秀拔余赏之旧矣偶因笔墨之适对临此卷世有识者其视赵书爲何如耶嘉靖九年八月朔日豊坊识
　　丰南禺临养生论并题【行草书纸本】
　　养生论【原文不录】
　　嘉靖庚戌端阳日在武林京芝楼时雨初霁明窓絶尘偶阅右军养生论古刻爲临此册或云中散著论而不保其终疑斯言之诞者夫嵇以傲物取憎逺乎明哲彼身爲国华而惎于簒贼忠义之节昭应无穷殆贤乎遗世而独立者繄神仙之説古谓荒唐养生之理则易有颐卦书有无逸黄帝有内经论语有乡党君子心悟而躬行之则养徳养生胥得之矣夫岂皆外道耶南禺外史题
　　丰西农咏史并登瑞石山诗帖【行书乌丝阑纸本】
　　咏史二首
　　唐虞去我逺想像有遗书三苖赞敷徳丹朱儆无虞如何诽谤戮坐见指鹿愚岂不懐苍生防名旧天衢大厦非一支衡门聊可娱
　　殷宗坠妲己陈祀倾夏姬绿珠灭季伦碧玉戕知之造端察天地禽兽决几希王道由慎独长生捐美姬草庐志寜静丑妇焉足嗤
　　登瑞石山
　　紫阳仙人今何在瑞石竒千古留积雪经年暎红叶春云满郭萦朱楼日摇江影帆樯风起湖波箫鼓流咲索丁公京鹤羽共君漫汗过瀛洲道生顿首上子和先生请正
　　陈　淳
　　陈白阳诗草
　　藩篱不设处吾道是吾家地僻寛行迹林深多落花兴阑觉老至力倦畏途赊最爱茅檐月依依进复斜白阳山人道复
　　屋上春鸠鸣村边杏花白持斧伐逺荷锄观泉脉新燕识旧巢人看新厯临觞忽不怡惆怅逺行客戊戌春日道复书
　　绿萝百转露华轻紫翠重重绕帝城天上神宫金作屋云间仙乐玉爲笙涧盘九渡三天净叠羣星一剑横此日分萸嗟鹤驭月明彷佛歩虚声　九日登髙和作自愧迂疎常取咎更兼多病懒经营一生落落真如寄举世滔滔亦可惊身外事机争入梦眼前杯酒却闗情茅齐此夜劳相问风雨明朝未许行　客过田舍奉赠城上新月白溪边新水深多因心迹倦不得往来吟陈淳道复
　　白阳山人与东浦札【行草书蓝笺本】
　　适朱生来接执事廿八日书展诵之余足见亲爱昨日小孙周嵗城中无一字及老夫不知乃屈执事失陪惶恐曽有俚鄙四句寄我小孙想发一咲过矣乗便草草比爲尘土作痒洗俗作防疾未得参候怏怏余容面悉不具旦晩将束装爲城居计已经宅后当一揖而去也十月二日淳顿首东浦尊契兄亲家执事　闻朱生云昆玉皆要香橙树当如命须早来也
　　陈复甫月余札【行草书纸本】
　　月余不奉面驰情昨过大姚见希征弟知贵体违和殊惊骇兹遣童子奉疾想当勿药若已康胜幸即就便舟一来有事在此傍皇不能果决须君来定夺耳倘未安亦不敢强也乞裁照万万十八日道复顿首野朴契厚先生执事余空
</div>
    <div class="pagination">
<a href="式古堂书画汇考_page98.html">上一页</a><span>...</span><a href="式古堂书画汇考_page94.html">94</a><a href="式古堂书画汇考_page95.html">95</a><a href="式古堂书画汇考_page96.html">96</a><a href="式古堂书画汇考_page97.html">97</a><a href="式古堂书画汇考_page98.html">98</a><span class="current-page">99</span><a href="式古堂书画汇考_page100.html">100</a><a href="式古堂书画汇考_page101.html">101</a><a href="式古堂书画汇考_page102.html">102</a><a href="式古堂书画汇考_page103.html">103</a><a href="式古堂书画汇考_page104.html">104</a><span>...</span><a href="式古堂书画汇考_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
