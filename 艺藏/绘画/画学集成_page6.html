<!DOCTYPE html>
<html>
<head>
    <meta charset="UTF-8">
    <title>画学集成 - 第 6 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 6 页/共 129 页</h1>
    <div class="content">　　李仿写真
　　孟仲晖写真
　　高云士女功德
　　卫宪花鸟蝉雀
　　程伯仪松石功德
　　杨辨山水
　　王陀子山水
　　姚彦山佛像
　　冷元绣花鸟
　　谭皎士女高士
　　钱国养花木
　　张遵礼武将鞍马
　　张正言山水
　　沈宁松石
　　刘磬松石
　　李伦佛像菩萨
　　尹澄功德
　　尹林功德
　　侯造花竹
　　赵立言山水
　　勉庭山水
　　郑埏桧树
　　卢少长鞍马
　　能品下二十八人
　　黄谔人马车马
　　曹元廓鞍马
　　韩伯达鞍马
　　田深番落人马
　　卢弁猫儿
　　白曼鹰鸽
　　萧悦竹
　　梁广花鸟
　　程邈花鸟
　　董奴子花鸟
　　卫芋花鸟越人
　　陈庶花鸟
　　梁洽写真功德
　　檀章花木
　　耿昌言山水
　　吴玢山水
　　乐峻士女山水
　　项容山水
　　陈庭山水
　　裴辽山水
　　僧道玢山水
　　陈净心功德
　　陈净眼功德
　　王胜士女
　　萧溱士女
　　张涉士女
　　张容士女
　　李凑士女
　　逸品三人
　　王墨泼墨山水松石杂树
　　李灵省山水竹木
　　张志和人物舟船鸟兽风月
　　李嗣真画录云：空有其名，不见踪迹，不可定其品格者凡二十五人：
　　何墨君王韶应王雄段去惑
　　刘行臣杨整陆悫刘智敏荆元成任质李国相祝岳靳知翼吴智敏康萨陀马光业马树应杨黜周子朝蔡金刚许昆史晟王岳曹伯崇胡宗
　　国朝亲王三人
　　汉王江都王嗣滕王
　　汉王元昌，善画马，笔踪妙绝，后无人见。画鹰鹘雉兔，现在人间，佳手降叹矣。
　　江都王，善画雀蝉驴子。应制明皇潞府十九瑞应图，实造神极妙。
　　嗣滕王，善画蜂蝉燕雀驴子水牛。曾见一本，能巧之外，曲尽情理。未敢定其品格。
　　
　　
　　神品上一人
　　
　　吴道玄
　　吴道玄，字道子，东京阳翟人也。少孤贫。天授之性，年未弱冠，穷丹青之妙。浪迹东洛，时明皇知其名，召入内供奉。开元中，驾幸东洛，吴生与裴曼将军、张旭长史相遇，各陈其能。时将军裴曼厚以金帛，召致道子，于东
　　都天宫寺为其所亲将施绘事。道子封还金帛，一无所受，谓曼曰：闻裴将军旧矣，为舞剑一曲，足以当惠，观其壮气，可助挥毫。曼因墨缞为道子舞剑，舞毕，奋笔俄顷而成，有若神助，尤为冠绝，道子亦亲为设色。其画在寺之西庑。又张旭长史亦书一壁。都邑士庶皆云：一日之中，获睹三绝。又画玄元庙五圣千官，宫殿冠冕，势倾云龙，心归造化。故杜员诗云：森罗迥地轴，妙绝动宫墙。又明皇天宝中忽思蜀道嘉陵江水，遂假吴生驿驷，令往写貌。及回，帝问其状，奏曰：臣无粉本，并记在心。后宣令于大同殿图之，嘉陵江三百馀里山水，一日而毕。时有李思训将军山水擅名，帝亦宣于大同殿图，累月方毕。明皇云：李思训数月之功，吴道子一日之迹，皆极其妙也。又画内殿五龙，其鳞甲飞动，每天欲雨，即生烟雾。吴生常持金刚经自识本身。天宝中，有杨庭光与之齐名，遂潜写吴生真于讲席众人之中，引吴生观之。一见便惊，谓庭光曰：老夫衰丑，何用图之!因斯叹服。凡画人物佛像神鬼禽兽山水台殿草木，皆冠绝于世，国朝第一。张怀璀尝谓道子乃张僧繇之后，斯言当矣。又案两京耆旧传云：寺观之中图画墙壁凡三百馀间，变相人物奇踪异状，无有同者。上都唐兴寺御注金刚经院妙迹为多，兼自题经文。慈恩寺塔前文殊、普贤，西面庑下降魔、盘龙等壁，及景公寺地狱壁帝释、梵王、龙神，永寿寺中三门两神，及诸道观寺院不可胜纪，皆妙绝一时。景玄每观吴生画，不以装背为妙，但施笔绝踪，皆磊落逸势。又数处图壁只以墨踪为之，近代莫能加其彩绘。凡图圆光，皆不用尺度规画，一笔而成。景玄元和初应举，住龙兴寺，犹有尹老者，年
　　八十馀，尝云：吴生画兴善寺中门内神圆光时，长安市肆老幼士庶竞至，观者如堵，其圆光立笔挥扫，势若风旋，人皆谓之神助。又尝闻景云寺老僧传云：吴生画此寺地狱变相时，京都屠沽渔罟之辈见之而惧罪改业者往往有之，率皆修善。所画并为后代之人规式也。
　　
　　神品中一人
　　
　　周昉
　　周昉，字仲朗，京兆人也。节制之后。好属文，穷丹青之妙。游卿相间，贵公子也。兄皓，善骑射，随哥舒翰征吐蕃，取石堡城，以功为执金吾。时属德宗修章敬寺，召皓云：卿弟防善画，朕欲宣画章敬寺神，卿特言之。经数月，果召之，昉乃下手。落笔之际，都人竞观，寺抵园门，贤愚毕至。或有言其妙者，或有指其瑕者。随意改定，经月有馀，是非语绝，无不叹其精妙，为当时第一。又郭令公婿赵纵侍郎，尝令韩斡写真，众称其善。后又请周昉长史写之。二人皆有能名。令公尝列二真置于坐侧，未能定其优劣。因赵夫人归省，令公问云：此画何人对曰：赵郎也。又云：何者最似，对曰：两画皆似，后画尤佳。又云：何以言之云：前画者空得赵郎状貌，后画者兼移其神气，得赵郎情性笑言之姿。令公问曰：后画者何人，乃云：长史周防。是日遂定二画之优劣，令送锦彩数百段与之。今上都有画水月观自在菩萨。时人又云：大云寺佛殿前行道僧，广福寺佛殿前面两神，皆殊绝当代。昉任宣
　　州别驾，于禅定寺画北方天王，尝于梦中见其形像。又画士女，为古今冠绝。又画浑侍中宴会图、刘宣按武图、独孤妃按曲图粉本。又画仲尼问礼图、降真图、五星图、扑蝶图，兼写诸真，及文宣王十弟子卷轴等至多。贞元末，新罗国有人于江淮以善价收市数十卷持往彼国。其画佛像真仙人物士女，皆神品也。惟鞍马鸟兽草木林石不穷其状。
　　
　　神品下七人
　　
　　阎立本阎立德尉迟乙僧李思训
　　韩斡张藻薛稷
　　阎立本，太宗朝官至刑部侍郎，位居宰相，与兄立德齐名于当世。尝奉诏写太宗御容。后有佳手传写于玄都观东殿前间，以镇九岗之气，犹可仰神武之英威也。
　　阎立德职贡图，异方人物诡怪之质，自梁、魏以来名手不可过也。时南山有猛兽害人，太宗使饶勇者往捕之，不获。又虢王元凤忠义奋发，往射之，一箭而毙。太宗壮之，使其弟立本图其状，鞍马仆从皆若真，观者莫木惊叹其神妙。又太宗幸玄武池，见鹳鹪戏，召立本图之。左右误呼云宣画师，立本大耻之，遂绝笔，诫诸子弟不令学画。先图秦府十八学士、凌烟阁二十四功臣等，实亦辉映今古。惟职贡、卤簿等图与立德皆同制之。又云慈恩寺画功德，亲手设色，不见其踪迹。凡画人物冠冕车服，皆神妙也。李嗣真云：立本虽师于郑法士，实亦过之矣。后有王 
　　知慎者，亦师范于立本，甚得其笔力。立德乃神品，知慎乃妙品。
　　尉迟乙僧者，吐火罗国人。贞观初，其国王以其丹青奇妙荐之阙下。又云：其国尚有兄甲僧，未见其画踪也。乙僧今慈恩寺塔前功德，又凹凸花面中间千手眼大悲，精妙之状，不可名焉。又光泽寺七宝台后面画降魔像，千怪万状，实奇踪也。凡画功德人物花鸟，皆是外国之物象，非中华之威仪。前辈云：尉迟僧，阎立本之比也。景玄尝以阎画外国之人未尽其妙，尉迟画中华之像抑亦未闻。由是评之，所攻各异，其画故居神品也。
　　李思训，开元中除卫将军。与其子李昭道中舍俱得山水之妙，时人号大李小李。思训格品高奇，山水绝妙，鸟兽草木，皆穷其态。昭道虽图山水鸟兽，甚多繁巧，智慧笔力不及思训。天宝中，明皇召思训画大同殿壁兼掩障，异日因对，语思训云：卿所画掩障，夜闻水声，通神之佳手也。国朝山水第一。故思训神品，昭道妙上品也。
　　韩斡，京兆人也。明皇天宝中召入供奉。上令师陈闳画马。帝怪其不同，因诘之。奏云：臣自有师。陛下内厩之马，皆臣之师也。上甚异之。其后果能状飞黄之质，图喷玉之奇，九方之职既精，伯乐之相乃备。且古之画马，有穆王八骏图，后立本亦模写之，多见筋骨，皆擅一时，足为希代之珍。开元后四海清平，外国名马重译累至。然而沙碛之遥，蹄甲皆薄。明皇遂择其良者，与中国之骏，同颁使尽写之。自后内厩有飞黄、照夜、浮云、五花之乘，奇毛异状，筋骨既圆，蹄甲皆厚，驾驭历险，若舆辇之安也，驰骤旋转，皆应韶沪之节。是以陈闳貌之于前，韩斡
　　继之于后，写渥洼之状若在水中，移腰袅之形出于图上。故韩斡居神品宜矣。又宝应寺三门神西院北方天王、佛殿前面菩萨，及净土壁资圣寺北门二十四圣，皆奇踪也。画高僧鞍马菩萨鬼神等，并传于世。
　　张藻员外，衣冠文学，时之名流。画松石山水，当代擅价。惟松树特出古今，能用笔法。尝以手握双管，一时齐下，一为生枝，一为枯枝，气傲烟霞，势凌风雨，槎阱之形，鳞皱之状，随意纵横，应手间出，生枝则润含春泽，枯枝则惨同秋色。其山水之状，则高低秀丽，咫尺重深，石尖欲落，泉喷如吼，其近也若逼人而寒，其远也若极天之尽。所画图障人间至多。今宝应寺西院山水松石之壁亦有题记。精巧之迹，可居神品也。
　　薛稷，天后朝位至宰辅。文章学术，名冠时流。学书师褚河南，时称买褚得薛，不失其节。画踪如阎立本。今秘书省有画鹤，时号一绝。曾旅游新安郡，遇李白，因相留请书永安寺额，兼画西方佛一壁。笔力潇洒，风姿逸秀，曹、张之匹也。二迹之妙，李翰林题赞现在。又蜀郡亦有鹤并佛像、菩萨、青牛等传于世，并居神品。
　　
　　妙品上八人
　　
　　李昭道韦无忝朱审王维
　　韦偃王宰杨炎韩滉
　　李昭道，已附在思训传。
　　韦无忝侍郎，京兆人也。明皇时以画鞍马异兽独擅其
　　名，时人称号韦画四足，无不妙也。开元、天宝中，外国曾献狮子，既画毕，酷似其状。后狮子放归本国，惟画者在焉。凡展图观览，百兽见之皆惊惧。又明皇射猎，一箭中两野猪，诏于玄武门写之，传在人间，皆妙之极也。景玄案：以百兽之性，有雄毅逸群之骏，有驯狎顺人之良，爪距既殊，毛鬣各异。前辈或状其怒则张口，状其喜则垂头，未有展一笔以辨其情性，奋一毛而知其名字。古所未能也，惟韦公能之。异兽图后流落于人间，往往见之。今京都寺观之内或有画处，凡攻马兽者皆称妙绝。
</div>
    <div class="pagination">
<a href="画学集成_page5.html">上一页</a><a href="画学集成.html">1</a><a href="画学集成_page2.html">2</a><a href="画学集成_page3.html">3</a><a href="画学集成_page4.html">4</a><a href="画学集成_page5.html">5</a><span class="current-page">6</span><a href="画学集成_page7.html">7</a><a href="画学集成_page8.html">8</a><a href="画学集成_page9.html">9</a><a href="画学集成_page10.html">10</a><a href="画学集成_page11.html">11</a><span>...</span><a href="画学集成_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
