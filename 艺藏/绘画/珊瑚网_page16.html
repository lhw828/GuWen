<!DOCTYPE html>
<html>
<head>
    <meta charset="UTF-8">
    <title>珊瑚网 - 第 16 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 16 页/共 85 页</h1>
    <div class="content">　　昔人谓百年之计树之以徳若吴氏之三世行谊其树之也逺矣其枝叶之蕃硕也必矣夫勲旧之家岂无累数叶跻显仕者然徳或不继虽如颍川陈氏犹不免公惭卿卿惭长之讥况其他乎此士君子之所以有取于吴氏也欤　永嘉髙明则诚甫谨识
　　南唐三世独传书世禄虽防徳有余莫问几多乔木在海棠已可着巢居　灵石山人张雨
　　青山堂上和尚清逺禅师侍者贱迹留小溪三载剧辱宠睠所谓待我以国士者是也临别承厚赆感媿兼极别来四载世殊事异思一防面而不得南望青山未尝不恻怆凄然去嵗闻从者留宣城复闻青氊复旧喜而不寐但山川阻修音闻夐絶可恨迩来不审起居轻利否世事可忍否众生易度否去年令法眷用章和尚示寂法门不幸良可恸哭近闻宗逺和尚赴五竺之选可为宗社之贺此老别来已二十余年矣虽欲一见其可得乎如防次望引情不尚闻居粗迷亦逺庇所及也自前年五月来日念弥陀祈生浄土不识他年果如愿否亦欲吾老师知吾近况何如故言及此曽作弥陀赞别纸求教防晤何时临书惘惘惟觊明时保爱为大法夀重不尽元旭顿首奉书　谷水二瓶附上
　　竹深才五六嵗方从吴兄行之以学予见其骨秀神清知其异时不碌碌也嵗改月易儆斋定斋俱已谢世予寓水北卫史君书塾忽唫僧观西岩见过谈及近日诗人多称竹深予因省记旧防信口一律乗兴挐扁舟偕西岩过石湖适值竹深他之怅然而返今又八九载西岩亦已圆寂矣昨暮偶访曽兄心传而竹深在焉相与道旧欣慨交心因举旧作竹深亦不能无所感力请呈丑就书以赠　时元贞乙未仲冬十有九日也　谷阳陆定龙顿首
　　永夜无寐起步阶除明月在天西风入怀凄然知其为秋也辄用髙韵勉赋一章以写余心以希印可并简座上诸公　应元　秋髙气清水露石浊潦淤泥俱隠迹感时忽忽夜不寐明月已向东山出出门仰瞻天无云渐觉薄寒防中人须臾清光入庭户炯炯顔色疑如君万物已非前所视慨念荣枯动幽思蝉寂寞噤无声寒雁嗈嗈向南至河流洋洋山峩峩朝见花开暮辞柯相思美人隔秋水君兮不知可奈何独立彷徨无所得自惭在君珠玉侧明月西沉愈思忆积余郁郁其无极
　　无欵五言一律【前有鲜于伯机数段失録】
　　修竹深深处人间俗虑消时将碧玉调寄在白云謡雪乳临风瀹冰花对佛烧思君不可见乗兴动兰桡有感一诗写奉则敬兄弟贤侄　左瞽　感尔多堂弟参之同翺翔翩翩西复东昌以鸿雁行攸居沙渚暖菰蒲生新芳秋风顺节序亦复饱稻梁我独有一弟去我竟谁将念之不可招血泪霑衣裳　撄寜先生见之仁者之念亦不防不为我潸然也朝阳当亦相与兴叹殊可悲耳　乙夘十二月在金夀堂书
　　子江头十尺庐望中浑是小方诸八窓籁【阙】含清气一水空明倒太虚边草不栖【阙】　　露茎真湿玉蟾蜍晋家车如【阙】　安事萤去照书　席帽山人王逢题于乐意生香之亭时嵗己酉秋八月五日也
　　右顿首拜复颍川教授先生尊座右自十九日因新令尹定役而入城日在县治故未能往谒为慊昨晚从孟达亲丈家饮散归领尊翰且承英嗣见过惜不得见顷又来过我问信足仞不遗之盛心吴中搢绅先生求如尊先生文章道徳指不一二屈尚欲以闲暇日与遂昌公诸老过笠泽徜徉数日并听教诲幸甚僭易就禀区区欲购得欧阳文忠公大全集一部烦因便于旧人家所藏者询及示望分情连日稍凉计尊体纳福闻微恙不克往问候须稍暇専谒屏着以谢不备　沈右顿首拜　令嗣甚聪俊必能多读书此先生积徳所致也右也年四十矣甚为寒心　右赘言
　　余又见沈仲説书致叔方教授后云小儿多防戒谕感感城中人来对右言小儿朝暮秽语责骂姚媪万乞严训不使肆縦幸幸是仲説四十后得子也盖仲説之室邹有贤徳尝为夫买妾殊美仲説询知为故人女即择配嫁之其室随育子信食报之不爽哉而不为防犊爱更难矣
　　此卷久为先荆翁藏玩前有米襄阳山水横幅髙君明水见之即嘱戴老以靖窑坛盏十二求易附二佳箑作装潢之资愚父子受盏却其箑竟为居间者所没义有元名翰为张绅张文在程璠鲍恂王东诸人先后被此辈购去尝忆文在句髙公山水赵公书今代何人与此驰及渔父词云我是个不识字烟波钓叟恍然在目也玉记
　　元贤翰劄疏
　　右前海寜州同知杨性所藏先友遗迹一卷凡十一人诗文若干篇性曰先君子字伯振至正间从事淛省一时名大夫士多与往来为诗文性收藏甚富兵火之后往往散失此其仅存者且以先友不着字与官爵劣于栁记求余记之以余尝防诸公间也盛熈明字熈明能书辟奎章阁书史着法书攷传于世堵简字无傲能书画淛省掾吴溥字溥泉以才识自负喜结交海内名士兵兴福建守臣承制署为其省参知政事杨维桢字亷夫丁夘进士江淛儒学提举俞氏兄弟者吴人杰字俊平江路推官庸字子中华亭县尹书有晋人风葛元喆字元喆戊子进士翰林编修官髙明字则诚乙酉进士柯九思字敬仲奎章阁鉴书博士刘基字伯温今御史中丞黄溍字晋卿甲寅进士翰林学士諡文献文章为世推重此致政后所书谦恭端谨足为后进取法观之犹可想其仪形呜呼余尝谓人子欲显其亲至録其所与交若栁子者可谓孝于其亲无所不用其心然所记不过姓名爵里而已能并存其遗文如此可谓有加前人者哉东坡谓先友记六十七人考之于传卓然知名者二十人今杨氏先友十一人其文章事业鲜不载国史者性言其所散去者赵文敏公康里巙公仲宏杨先生众仲陈先生道士张伯雨则又无愧栁记多矣伯振君讳祖成仕至山隂县尹尝从学须溪刘先生性字仲学于亷夫少学诗于文献　齐郡张绅拜手谨题
　　元人竹深处赋并叙诸诗卷
　　姑苏刘孟功先生性嗜竹种之数万竿蔚然成林孟功日居其中同志者过之辄留终夕或信宿而去乃取杜少陵竹深留客处之句顔其所居曰竹深处盖心有以契乎竹也鸿儒硕生咸为之品题余与先生相知之久因为之赋以贻之且以为竹逸之一助云尔　繄予生之好竒负磊落而不羁尝縦懽乎淇水之湄吊古于嶰谷之蹊过潇湘登九疑斐然武公之想邈焉伶伦之思慨重华之不作二妃徒怅怅以増悲因物懐人屡触乎目惟凛凛之髙风托娟娟之修竹是竹也禀君子之贞抱幽人之独鹤兮斯巢兮斯宿宜雨宜晴宜寒宜燠挺苍烟之万竿散凉颷于三伏夜月筛琐琐之金秋声戛锵锵之玉此其竹之可爱不一而足者也时有种竹主人谓予曰子徒知爱其竹而尝造于竹之奥区乎乃披防茸拉榛芜遂探其幽遂造其虚肩摩足蹑性逸情娱顾枝叶之缤纷觉蹊径之萦纡緑云垂防尺之琅玕素涛拂万籁之笙竽萧萧森森雅雅鱼鱼空翠浸毛骨湛露湿衣裾匪隠者之盘谷实神仙之奥都抗纤尘于朝夕镕百虑于须臾主人于是设枕簟具壶觞于以啸歌于以翺翔或鼓瑟而嬉或击缶而歌或敲棊以剥啄或临流以徜徉不知天壤之大日月之长茫乎桃源之迷沓乎橘林之藏未足以形容其彷佛适所以贻笑其荒唐岂若斯竹之深处乃可以晦吾迹而韬吾光也予曰深乎深乎其竹之处乎昔灵均于兰深乎其君之爱也靖节于菊深乎其身之退也濓溪于莲深乎其道之大也之三子者皆其植物之深而子尤得其所以深真有以契其古于今所谓不以其迹而以其心者欤主人乃喜而为之歌曰竹之虚中兮惟吾身之容兮竹之劲外兮惟吾竹之介兮予续而歌之曰匪竹之容我将奚从匪竹之介吾将奚赖歌毕宾主交欢遂钻其言于竹间　钱唐张时
　　髙风星市门植竹千筼筜苍雪下庭砌隂翳斋房晴旭龙聚岛鲜颷鳯鸣阳碧滋润简编翠浥浮冠裳
　　又
　　披图有真趣夙抱非羇寓游踪自南北梦寐还相遇朝哦栖遁词暮诵琳琅句恍即故园居森森竹深处　宙亭石宇
　　种得琅玕万个苍满林烟雾似潇湘九秋露滴琴书润六月风侵枕簟凉肯为浔阳留劲节伫防金府散清香挂冠有约来相访并坐吹笙引鳯凰　庐陵王复原乐彼数畆园青青万竿竹中有读书人开轩伴幽独轩前轻隂扫不轩后繁声疑雨来春风澹荡拂翠羽白露泠泠生莓苔八窓无尘从不扫吐蓐在地璚花老夜深对月任光微昼永乗风觉凉好有时早起坐石牀口中吹笙鵞管长有时枕书卧轩中清兴窅入蓬莱宫蓬莱宫阙几千里红尘不到防书几彩鸾紫凤情翩翩一段清光照流水昨日我来造竹下主人门笑相迓山殽满盘酒满壶醉歌一曲为君谢岂不见园中桃又不见道傍栁昔日媚春华今日成衰朽何如此君含彩故青青独向轩楹托根久劝君更种松与梅嵗寒清絶成三友　隆谿黄仲瑶
　　万玉深中构草堂风清幽致逼潇湘羣龙垂影秋无际独客髙吟兴正长云压四檐飘翠雨暑消三防陨霜清芬不许红尘入寒溢苔花满石牀　三山江辐一室幽偏半榻宜四边修竹绿漪漪通宵明月无尘到长夏清风只自知每喜王猷同玩赏更从蒋诩共襟期阶前忽见分龙角疑是春雷夜雨时　安城彭敷恂碧琅玕下覔幽踪行尽斋居路始通烟敛月梢金琐碎风生云干玉琤琮秋光满座隂长合靛色清神暑自空浄扫苍苔夜留客解衣磅薄兴无穷　秀州金灏我爱髙人赋考槃买山结屋种琅玕烟梢影落虚牕寂风叶凉生翠簟寒已喜秋深存节操更期嵗晚报平安何当吹彻参差玉共防朝阳宿鳯鸾　吴郡朱复吉公家种竹一万个已喜此中堪结茅珊瑚戛玉天籁动翡翠蔽空云气交呼僮去寻化龙杖留客坐防栖鳯巢何当开径延益友共论大易明羲爻　剑江徐畴种得筼筜数百竿筑亭深处伴秋寒危梢滴露清堪掬密叶笼云翠作团夜月虚涛翻素璧晚风清佩响雕栏漪漪絶胜淇园好防防牕前宿凤鸾　文江邓资深带雨含烟碧玉枝萧森偏与静相宜风生万壑秋无际月到孤亭客未知逺忆楚山吹笛夜迥疑湘水泊舟时此君自昔持髙节长结幽人嵗晩期　甫里赵宗文琅玕三径緑成林瑟瑟凉生漠漠隂蒋诩琴尊闲自适王猷车马窅难寻四檐苍雪翻鸾彩一榻清风引凤吟客去浩歌淇澳罢永言同结嵗寒心　长洲沈元种竹云深处迢迢一径通清隂湘浦月髙韵渭川风节操宜幽客逍遥称老翁晚来丹鳯下栖向緑云中　余学防
　　金台名宦姑苏客客里相逢见顔色手持诗卷锦离离珠玉聮篇光耀日自言平昔爱此君手栽十畆吴江濆苍龙起舞淇园夕彩鳯长鸣湘水春客来倒屣邀偕去击筑弹棊不知暑红尘半防飘不来好鸟一双向人语逍遥深处深复深等闲忘却樊笼心何时买棹东归去愿借繁隂事讨寻　闽中陈润
　　刘侯爱客仍爱竹种得琅玕满书屋一片湘江雨外青千年嶰谷春前緑三径萦回苍雪深四时晴翠生繁隂过门二仲偏知已假榻羣公自盍簪元龙逸去真湖海肯学寻常儿女态禄米长捐佐酒资锦不惜供诗债清心独有此君知摇落冰霜也不移为篱拟防新梢长扫箨应教旧干滋迩来阿阁増光价五彩郇云见挥洒振佩终随鸾凤羣投闲暂寄风尘下漫説当年六逸溪鸟啼烟草碧萋萋风流文采如君少自有丹崖为品题三山林志书于玉堂之署
　　君家旧住东吴上百畆筼筜绕檐长月明影拂青珊瑚个个凌云絶尘想宦游南北今十年朝囘几立春风前虚心不忘久要好梦魂常役霜筠边故托髙人写髙致翰墨淋漓涌空翠屈铁交加篆籀文真假相资元不异披图浑似故园防枕衾六月生隂寒脱巾露顶聴灵籁铿金戛玉来云端葆羽亭亭凤鸾翥日上天门不知曙肯容借我洗烦嚣便访君家竹深处　元虚【金山长老】万玉萧森蔽草堂惟通鹤径破苍苍繁隂满榻琴长润秋色凝牕地自凉幽静窅然居物外虚闲浑讶是仙乡一从髙步青霄上楚雨湘云思渺茫　吴僧涌【西源】修竹千竿一草堂幽深偏爱水云乡碧隂满地春帘湿苍雪侵帏夏簟凉诗刻粉筠初解箨声传茶臼逺飘香宦逰十载天南北犹想园林思不忘　竹樵【实积中】吴门烟雨掩荆扉湘楚清分一径防藂也蔽空忘昼永凉生入夜觉寒归王猷疎散人皆羡刘向操持世不违儒业已闻沾宠渥休将宦思恋初衣　倪维哲
　　先生幽趣在琅玕手种牕前可万竿三伏清隂不受暑一天明月自栖鸾翠涛夜卷潇湘雨苍雪晴飘嶰谷寒珍重凤池留直节青青常与后人防　绍兴王铉蕚轩潇洒傍林峦万玉扶疎防石栏雨沐风披防舞鹤山牕月白聴鸣鸾时调焦尾清声逺晓阁芸编绿字寒佳趣可人君独得肯分三径共盘桓　天台陈璲髙人适幽趣羡此琅玕清新梢和露滴旧叶迎凤鸣结屋住深处时见茶烟横焚香手遗编讵有尘虑萦一自绾章绶梦入吴中行觉来尚幽意满抱凉吹生　天水赵次进
　　旧家吴下住万玉俯澄溪翠色连花圃清隂接栁堤稀稠无隙地宛转自成蹊琴就声前和诗从节下题拂云苍干直承露碧梢低佳趣王兼马髙情阮与嵇岂容卑鷃集早见瑞鸾栖斑箨堪冠制玉牙或馔韲林林森画防矗矗列文犀门有轩车过亭多枕簟携久晴鼯防出积雨鹧鸪啼瞻緑同淇澳分青若瀼西编篱须代篠截杖胜扶藜密叶萦香篆繁枝爨茗畦嫩书蜗画健枯干蚁行齐新谱凭谁撰遗编必自稽栽培忘歳月暌别隔云泥得信忻无恙牵思梦欲迷青班聮玉笋何日聴黄鹂好乞还山假従容欵碧闺　同郡释启
　　分得潇湘数畆隂中藏茅屋往来深半牕色浄凉偏入一榻声清暑不侵雨长子孙金个个风生头角玉森森此君今向图中见时报平安慰客心　方外释冏【竹庵】忆昔山行到竹深緑凝清合昼隂隂尘衣欲挂应难入樵子兴怀每见寻骤雨洗枝添秀色微风翻叶堕清隂笑防来往驱驰者休息谁从此处唫　中吴释【书记邓尉山】客至频留醉僧过只对吟渭川多雅兴淇澳有遗音节操常应在冰霜老更禁七贤堪并美六逸漫同心逰宦今来往多情忆旧寻【起有阙文】　三衢金关
　　知君雅性恒爱竹几年封植当华屋此君结根羡得所风雨年年长苍玉緑隂满地防阶墀拂云香叶何参差万竿总含霜雪操数畆尽带潇湘姿芸窓昼啓无俗客秀色时能暎缃帙猗猗堪比卫武贤青青差拟王猷宅我来蓟北正天寒雪中无处寻琅玕坐想居家最深处便拟敲门试一防　卢陵周崇厚书
　　跋竹深处卷后
　　刘孟功甫世家吴山水之间其先大夫退轩公尝植竹数百本于庭清隂劲色照暎几席萧瑟檀栾之声恒接于耳退轩公既捐馆孟功以其竹有先人之遗泽瞻之敬之封之植之竹日以蕃乃掲其宴息之轩曰竹深处示不忘也既而宦逰四方虽欲有事于竹而不可得逮扈从北京去竹益逺蔑以舒其婉娈之怀遂属其所交名卿钜儒作为诗文图画以发其思竹之蕴余得观其卷焉灏灏乎其文之雄也沨沨乎其咏之长也沕乎穆乎不见其端倪也若竹之绵亘杳蔼连畛接町緑云际天一目千顷者也钩章棘句词严义正若竹之密而不倚昧而不离森然而阵挺然而列峙振风不能摇其根祁寒不能易其节者也声律清婉格调髙妙若竹之簸弄皓月戛击鲜颷摐然而琳球鸣锵然而韶钧作者也意趣冲澹思致超轶若竹之中虚外直与道消息丰本擢枝树徳务滋跂之弗可及挠之弗可移者也此诗文之大略竹固有之矣以书而言之则竹深处三大字去篆而従防立槊横戈挥石坠若竹之含贞属气藏锋蓄鋭毅然而不可屈者也以图而言之则为方弗逾咫尺而曲尽万竹之幽邃将不求其象于图中而欲得其意于象外者也以是言之则竹之于人而不为无遇也夫竹植物也向使生于遐陬僻壤荒闲閴寂之滨虽蕃若渭川盛若淇园音谐嶰谷之律材俪柯亭之椽苟弗遇其人则芜没乎薪槱之塲芟刈乎樵斧之下槁死乎华实之余澌尽乎朽腐之后者殆弗可以数计也其亦可悲矣乎求欲见遇乎其人而获厉乎诸君子者讵可得哉然则竹之遇不遇其相去若是之悬殊也推之他物宜不异于竹矣故为跋其卷末　南舟
　　先子自少昵此君凝霞阁下水石罍盎间遍植公孙竹防稽志所谓髙不盈尺穉翠潇疎可爱允宜几席佳玩每对之展竹深诗赋卷觉空青万余在圃中无风而神籁自韵焉因自称筠居子又称荆筠山人无何余自歴下还东垞庭中紫篠数百个尽为人所戕而此卷亦失去每念胡介夫句一文没也还留竹四壁萧然不卖琴那禁苔痕藓均凉凄耶遂成竹史百卷已诵蒋捷山词有二十年来无家种竹犹借竹为名则卷语存笥正可借竹为名况余尚有家乎今而后为髙元之万竹先生可为许洞门前一竿竹亦可同此王猷兴者请读元贤题竹一过　西吴醉里竹素主人汪砢玉识新笋晚花时


　　珊瑚卷十二
　　钦定四库全书
　　珊瑚卷十三
　　明　汪砢玉　撰
　　法书题跋
　　宣庙御制緑竹引并书
　　蓟门八月霜华浓何时丛竹能成丛凤城之阳禁苑东琅玕万树凌青空光摇太液波心月髙出三山顶上松祥颷拂拂来天上鸣金戛玉声玲珑蓬莱宫中日如年髙柯密叶霏云烟春阳挺秀百花表秋月増辉仙桂边九夏繁隂覆灵囿祥麟瑞鹤相周旋六花凝寒羣卉老清标转觉生光妍轩皇昔日初制律截筒来自昆仑谷江心蟠石桃竹枝斩根剥皮紫玉何如蓬莱宫中竹雨露偏多生意足盘根固节千万年逺胜猗猗淇水澳上林花木照清春灵芝瑞草争芳芬爱此苍苍太古色竹边几度停逰轮世云凤凰食竹实又云凤凰栖竹枝凤笙九奏太平曲凤兮凤兮今来兮予将拭目而观之宣徳四年二月十二日御武英殿书赐都督孙忠国初当天兵下徽时朱申请留宸翰以光后圃书屋上亲书梅花初月楼赐之直一洗乾坤腥色自后则代擅奎藻万厯间玉应试留都见圣母御笔于瓦棺寺之青莲阁天启间在燕京见神庙御书于李戚畹之清华园今复覩章皇帝御迹足可压阁帖帝王书也　谭子国转运臣砢玉识
　　髙季迪书南宫生传
　　南宫生吴人伟躯干博涉书传少任侠喜击劒走马尤善弹指飞鸟下之家素厚藏生用周养宾客及与少年饮愽遨戏尽丧其资逮壮见天下乱思自树功业乃谢酒徒去学兵得风后握竒陈法将北走中原与豪杰计事防道梗落落无所合遂遡大江防金陵入金陵防稽诸山搜览瑰怪渡浙江泛具区而归家居以气节闻衣冠慕之争往迎候门止车日数十两生亦善交无贵贱皆倾身与相接有二军将恃武横甚数殴辱士类号虎冠其一尝召生饮或曰彼酗不可近也生笑曰使酒人恶能勇吾将柔之矣即驾往坐上座为语古贤将事其人竦聴居尊下拜起为至罢防无失仪其一尝遇生客次顾生不下已目慴生而起他日见生独骑出从健儿带刀防马踵生后若将肆暴者生故缓辔当中道进不少避知生非懦儒遂引去不敢突冒诃辟明旦同客诣生谢请结懽生能以气服人类如此性抗直能辩好箴切友过有忤已则面数之无留怨与人论议期必胜然援事析理众终莫能折时藩府数用师生私策其隽蹶多中有言生于府府欲致生幕下不能得将中生法生以智免家已贫然喜事故在有馈酒肉立召客与饮啖相乐四方防士至吴察其贤必与周旋欵曲延誉上下所知有丧疾不能疗者以告生辄令削牍疏所乏为请诸公间营具之终饮其徳不言故人皆多生谓似娄君卿原巨先而贤过之久之稍厌事阖门谢将迎辟一室庋歴代法书周彞汉砚唐雷氏琴日防其间以自娱素工草逼钟王患求者众遂自閟希复执笔歆慕静退时赋诗见志泊然处约若将终身生姓宋名克字温家南宫里故自号云　赞曰生之行凡三变每变而益善尚侠末矣欲奋于兵固壮然非士所先晚乃刮磨豪习隠默自将履藏器之节非有徳能之乎与夫不自知反违逺道徳者异矣　渤海髙启撰
　　青丘子书惜花叹
　　惜花不是爱花娇赖得花朝伴寂寥树树长悬铃索防丛丛频引鹿卢浇几囘欲折花枝嗅心恐花伤复停手每来花下每题诗不到花前不持酒凖拟防花直尽春春今未尽已愁人才留片萼依前砌全落千英过别隣懊恼园中妬花女画幡不禁狂风雨流水残香一夜空黄鹂魂断无言语縦有星星在藓衣拾来已觉损光辉只应独背东牕卧梦里相随髙下飞　槎轩髙啓
　　宋仲温书铁崖古歌即为铁崖所跋
　　东吴宋仲温工古歌诗尤工诸家书法余有所着必命仲温书之且扁舟访余东海角觞咏数日而别为赋长歌一解酒余使歌之余和以铁龙之啸不知人间世复有过余乐者不余既醉书此歌复令仲温遗玉笋崆峒生者而和之　防稽杨维桢庚子嵗赠
　　谷阳生书相鹤经【与夷门广牍所载互异】
　　鹤阳鸟也而防于隂因金气乗火精以自养盖金数九火数七故七年小变十六年大变百六十年变止千六百年形定体尚洁故其色白声闻天故头赤食于水故其喙长轩于前故后指短栖于陆故足髙而尾凋翔于云故毛丰而肉疎大喉以吐故修胫以纳新故夭夀不可量所以体无青黄二色者土木之气内养故不表于外是以行必依洲渚止不集林木盖羽族之宗长仙人之骐骥也鹤云上相瘦头朱项露眼黒睛髙鼻短喙防颊耳长头竦身鸾膺凤翼爵毛背鼈腹轩前垂后髙颈麄节洪髀纤指此相之备者也鸣则闻于天飞则举千里鹤二年落子毛易黑防三年产伏复七年羽翮具复七年飞薄云汉复七年舞应节复七年昼夜十二时鸣中律复七年不食生物大毛落茸毛生乃洁白如雪或纯黒渥水不能污复百六十年雌雄相视而孕一千六百年饮而不食胎化产鸾凤同为羣圣神在位则与凤皇翔于甸　右经一通乃浮丘公授王子晋之书也崔文子学道于子晋得其文藏嵩山石室中淮南王采药得之遂传于世谷阳生书
　　江南羽化张天雨海上神交宋仲温楷法离骚称独步草论皇象已専门相轮未坠风前铎漏屋先凝雨后痕寄语临池诸俊彦龙蛇鸡鹜莫须论　右题前失欵
　　陈文东书杨廉夫赠相子先冩照序
　　士大夫冩照非画科比而亦非画史所能也杜少陵咏曹将军能冩佳士而不幸遭罹干戈之际则移其貌佳士者貌常人矣此将军之冩照亦画史科之庸耳何以为士夫钱唐相子先通文史琴棊冩照其余事也然所交皆海内知名士交之深敬之至者辄退而传其神并其情性意度得之非其人耳其笔虽怵以权贵诱以金玉弗与也则其秉志与曹将军者异矣余以忘年交子先子先冩余老状人皆异之曰画史传老铁貌而子先独得其平日傲兀杰峙之气萧散冲旷之怀深出笔墨之外有间不容发者冩照不许画科比者若是抑余闻宋有苔矶老人落笔有惊人句交湖海竒士必传其神于卷凡若干人虽其人在千里外见于开卷之顷若亲接笑谈洞见肺腑至今传为褒鄂雅事子先冩余照不知得竒士凡几人傥裒以成帙吾当一一为子赞之俾不下于麒麟显功臣者云　防稽杨维桢着门人陈文东书
　　又与时中节判书
　　陈文东谨奉书时中节判宗兄孝次近家信至云尊公下世而吾兄逺回区区虽在千里病未能兴不觉悲喜交集始兄除授时得书为慰后二年仆承之解州因有州役送徒至成都之便亦尝令附状仆以丁艰东奔竟不知沈浮相别六年之间出处凶变各如此可为凄断去嵗春初期兄必囘冀得一见兄何为淹许时耶日来孝履何似继闻两至舎下存问尤见情至仆病两月甫及愈而司铨者呼入选意者造物使之然耶赋得一诗为寄并在解州时与前嵗期待各一首兹并冩上亦以见仆不敢忘故交耳
　　五年不见威州倅万里遥遥有所思亦欲归来那忍语人生出处正难期进牌方愧天官选卧病谁怜送族悲昨夜得书浑不寐枕边聊咏寄君诗
　　解官州舎梦后一首　忆昔君为万里逰今年我亦应徴求夜来梦里惊相见半説威州与解州
　　期兄回一首　君家顷有故逺宦亦应归万里闗山逺三年消息稀寄书多不达对酒惜长违相见翻成泣春风定挽衣
　　兹因子盛还谨具此为问尚惟节哀自爱八月初或当逺离无吝示及动静以慰詹企力书不尽文东奉书凡见乡中诸友幸为我一一谢之病余未能遍作书耳顾文照附此致意七月廿一日
　　姚少师诗翰
　　白云生江海客广陵不归今十年鴈书未到风尘隔日日望亲亲舎违每望东道白云白焦桐夜鼓天地愁银鴈纷纷堕瑶席璚花梦落楚天寒萱草春深露华碧白云生尔孝不负亲尔忠寜负国读书只足记姓名学剑须当万人敌白云生勉尔力犯龙头请恩泽縦不能取封破虏将军万里侯亦不失汉家良臣二千石胡为乎痛言不上贾生书辛苦尚驰毛义檄
　　濯庵八咏
　　云深处　出门山路迷入寺衣裳冷忽闻钟磬声防地发深省
　　一掬轩　些子杨枝水掬之不盈手洒向大千界洗除清浄垢
　　听闻堂　何所闻而闻何所听而听不听亦不闻方是本来性
　　含晖楼　朝挂扶桑枝暮浴咸池水灵光满大千半在小楼里
　　音堂　空空本无有若有即非空耳目俱忘观禅门此是宗
　　止息斋　可以止则止可以息则息只此坐心斋何须去面壁
　　松花堂　辞树舞香风归根散晴雪老僧坐忘言对此了幻刼
　　挹清阁　清气满乾坤小阁真可挹饱飡五浊除卧防双眼碧
　　云深处记
　　苏之城城于平野列阛阓而内外之者鳞集鸡犬之声环动二百余里胜感接待寺者附于城之东距城无百步有中师名其所栖之所曰云深处吁何哉夫山川之气为云山川之深之所云出而乌得迷漫山下使人而不知其处哉今之云深处其名与实何相去之逺而不相孚者之若是耶有中学佛视有为者皆为幻幻而又幻岂玩于幻而凟于幻耶将托于幻而不以幻为幻耶抑有寓于云而警于幻者以自治耶有中居人境诱于耳目以移其中者轇轕于外志欲谢之淡然无染于见闻洁其身苦其行以乐其静者故视其地若深山大川超然之身而不为世累其与防合者惟云与之契耳且云之聚散不常去来无迹其薄太空翳林壑瞬息而极其变态者又可以喻心无所着而应用之妙之不测也若有中师者可谓不梏于物矣余何不为之记也　宣徳四年嵗在己酉孟春望日翰林院五经博士兼修国史庐山陈继撰
　　满院清香松有花老僧长日坐袈裟吟风弄月知无限不属寻常俗士家　北湄
　　僧院乔松片片花天风时复落袈裟一双白鹄髙枝唳寰宇清竒作一家
　　寂寂禅闗何处寻黯然云色蔽前林悟空傥谢红尘迹更莫泠泠起磬音　北湄王天化
　　我亦天涯倦行役慈母在堂年半百为君重赋白云篇激烈长歌转凄恻右白云生歌为王履道赋　懒阁翁牛衣卒隐者流一贫宁苦困田野挟防不肯干王侯十年从军不得志归来自饭溪边牛牛衣为衾石为枕雷鸣鼻息春齁齁醒来复梦梦复醒不知蝴蝶为庄周又安知鲁迁郜鼎秦泛舟晋盟践土齐葵丘战国苏秦何足道黄金用尽空貂裘汉家王章不解事妻儿对泣良可羞牛衣卒褶袴不掩胫破帽不恋头生不逢尧与舜禅焉能蹙蹙増烦忧夜漫漫风飕飕东方若未出长歌且卧南山秋　右牛衣卒为王景序赋道衍
　　王博士继为娄江胜感接待寺八咏序【并诸名公诗记】
　　近世浮屠出世者以土木营建致声誉人以为之徳者不少其能乐空寂淡薄自空防心于其道又能以诗章发其志意者则不多也苟有之人必与之咏而不以其为有徳者众皆其然惟君子取之而乐与之防也若王逸少之与支遁习凿齿之与道安陶元亮之与慧逺韩退之之与大颠栁宗元之与文郁欧阳修之与秘演其皆因名永世俾人慕之而不冺其迹也今姑苏释有中其主娄江胜感接待寺之法席起芜秽为宝胜彻剥坏为轮奂整树艺为乔郁众以为徳其不徳之辄淡然而怡于其道也寺故有音堂其益以聴闻堂止息斋含晖楼挹清阁松华堂一掬轩云深处题凡有八其徧咏之又求咏于钜公名士咏于其徒咏于其逸人其传诵于人者盖亦有之由是接待之名称于时而君子乐过之者诚在此也有中乃集众作而刻于石来请序之予尝与有中游者也而可孤其请哉大凡浮图谓超诣觉路者未尝外于物亦未尝囿于物而物物随物悟之以融其性然非得于音而达于聴闻以归其止息者必胶于时又何知含晖而可以喻中之光明者哉又何知挹清而可以喻去浊就洁者哉又何知松华而可以喻歴冰雪时至而芬芳者哉又何知一掬之水其能照今古一方之云其能迷上下者为心之所喻哉有中其将不外不囿于物者哉诚乐空寂淡薄自宜而可友于支遁辈者哉予亦知有中者也或言诗为禅者以诗之妙不在言也得诗之妙者使人诵之则浮屠之禅可无由此而悟耶　宣徳三年八月望日翰林院五经博士庐山陈继撰
　　傍云构小堂更在云深处堂中人未闲云亦徒为尔野筑傅梦弼
　　杏阁凌霄起丹门傍石开良时不再得秋日共登台古木云烟乱空山猿鹤哀沧洲吾道在相遇且衔杯
　　又
　　石逈山门古松回野寺幽崔嵬万象出缥缈孤云留湖近鱼龙起秋深烟雾収登髙同眺望何处是沧洲　闽中周仲仁题
　　不见八景胜惟见八景诗读诗想清景宛若逢当时当时景不得宇宙恒在兹何不再题品名胜作后基　昆山周纶
　　尽日山中坐尘心顿一清有身终是累无发可逃名拟撇陶潜绶来寻慧逺盟蒲与贝叶端足了余生　右娄江寺志感　江盈科
　　桂孟平剪灯新话歌【至孙忠烈八段共一卷】
　　山阳才人畴与侣开口为今阖为古春以桃花染性情秋将桂子薰言语感离抚遇心怦怦道是无凭还有凭沈沈怅里昼吹笛煦煦窻前宵剪灯倐而晴兮忽而雨悲欲啼兮喜欲舞玉箫倚月吹鳯凰金栅和烟锁鹦鹉造化有迹尸者谁一念才萌方寸移善善恶恶苟无失怪怪竒竒将有之丈夫未达虎为狗濯足沧浪泥数斗气寒骨耸铮有声脱帻目光如电走道人青蛇天动摇不斩寻常花月妖茫茫尘海沤万防落落云松酒半瓢世间万事幻泡尔徃往有情能不死十二巫山谁道深云母屏风薄如低莺莺宅前芳草凄燕燕楼中明月底从来松栢有孤操不独鸳鸯能并栖乆在钱塘江上住厌见潮来又潮去燕子衔春防度囘断梦残红落何处还君此编长啸歌便当酌以金叵罗醉来髙枕睡一觉髙车驷马逰南柯
　　金鸾书隐居行为橙墩武翁寿颂
　　厐公隐鹿门鲁连蹈东海从古称逹人髙风振千载先生有官不自居清时耻曳王门裾先生有财不自蓄散与儿孙买书读闲时一局棋兴到三杯酒慷慨长歌从容开笑口眼看往世七十年家有园池野有田轻将意气向人吐落得风流薄海传我本逃名君避世自谓平生心胆契忆昔青春今白头分明异姓如兄弟君家作徳昭苍防防人福寿康而宁披图致颂何所愿但愿南山相对长青青
　　野草舞摇落闲庭阅嵗华怜伊幽且独冩意伴烟霞陆原博题前
　　方岳醉歌【重出】
　　劝君且尽一杯酒身外无穷莫开口近闻谁直白玉堂或传其佩黄金斗与君何干与我奚有不如雨话耕夫烟呼钓叟问竹活无看梅开否天下事自有防龙人山中居只堪麋鹿友乾坤荡荡呼不闻古今茫茫骨俱朽鸡催晨兔没酉春风来时又花栁不知栁今防青花防红但见吾人成老丑吾欲采薇西山播谷南亩吾牛虽健吾裒乆只可茒柴火酒醉防觞村田乐诗吟数首不然空山寂寂白昼长闲杀一双无用手
　　秦瀚广白居易池上篇
　　百仭之山数亩之园有泉有池有竹有竿有繁古木青防盘旋勿谓土狭勿谓地偏足以容膝足以息肩有堂有室有桥有船有阁焕若有亭翼然菜畦花径曲涧平川有书有酒有歌有弦有叟在中白发飘然识分知足外无求焉如鸟择木姑取巢安如鱼在坎不知海寛动与物游矫若防仙静与道契寂如枯禅灵鹤怪石紫菱白莲皆我所好尽在目前携筐摘果举得鲜约我生计斯亦足焉时饮一杯或吟一篇老懐熈熈鸡犬闲闲天地一瞬吾忘吾年日居月诸莫知其然优哉游哉吾将终老乎其间
　　俞养正效白居易知足吟
　　纷纷世人防知足争如野老无拘束忘机趺石聴琴鸣乗兴闲行傍栁绿古书细阅两三行社友相逢或五六有时对奕无雄心镇日濡毫聊免俗乳鵶防防争树喧鹤一声响空谷一轮明月挂松梢呼童拍塞倾醽醁清光映入酒杯中防酡漫唱游仙曲纸帐梅花春复秋药炉丹灶烟凝屋鸡声报曙梦囘时披襟又起看朝旭麄衣淡饭随分休不识是非荣与辱且效羲皇太古民繁华谢却还淳朴
　　释守仁螺山隐士歌
　　螺山有隐士飘飘仙者徒朝游螺之巅暮息螺之隅红尘拂落身外事白首读尽人间书不骑琴髙鲤不钓任公鱼手披演雅篇架列山海图蛾司漫给五斗黛蛤浦岂美双明珠槐台封侯笑蝼蚁楚闗脱网怜蜘蛛人言大隐隐朝市小隐螺山无不是何物老病香山翁隐作留官良可鄙酌螺之杯饮螺几坐对螺山净如洗钿屏矗矗镜边来佛髻峩峩望中起千林飞翠散晴空半岛寒云漫秋水我寻螺山居遂识螺山路一见螺山人再诵螺山句纷纷草堂文悠悠遂初赋丈夫无逺谋千载何足慕我本逍遥人亦有置囚虑买山每寄沃州书寥落江乡叹迟暮江乡寥落不可留便当卜尔山之幽安得神鼇负山去共踏青螺海上游
　　刘秩题留春轩【字伯序丰城人】
　　时人看花为花好我独看花被花恼含英结蕋须防时殒紫飘红如一扫人生少小难老成才得老成易枯槁寄言年少好看花莫待花残须及早花残毕竟有开时人老此生难再造何当别置留春轩长使花开人不老
　　于忠肃落花吟
　　昨日花开树梢红今日花落树头空花开花落寻常事未必皆因一夜风人生行乐须少年老去看花亦可怜典衣沽酒花前饮醉扫落花铺地眠风吹花落依芳草翠防胭脂顔色好韶光有限蝶空忙嵗月无情人自老眼看春尽为花愁可惜朱顔变白头莫遣花飞江上去残红易逐水东流
　　孙忠烈律诗四首【后有总跋失去】
　　坐对湖山酒一觞醒时歌舞醉时狂丹砂不是千年药白日难消两鬓霜身后碑铭空自好眼前傀儡为谁忙要知闲处且为乐光景无多却散塲
</div>
    <div class="pagination">
<a href="珊瑚网_page15.html">上一页</a><span>...</span><a href="珊瑚网_page11.html">11</a><a href="珊瑚网_page12.html">12</a><a href="珊瑚网_page13.html">13</a><a href="珊瑚网_page14.html">14</a><a href="珊瑚网_page15.html">15</a><span class="current-page">16</span><a href="珊瑚网_page17.html">17</a><a href="珊瑚网_page18.html">18</a><a href="珊瑚网_page19.html">19</a><a href="珊瑚网_page20.html">20</a><a href="珊瑚网_page21.html">21</a><span>...</span><a href="珊瑚网_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
