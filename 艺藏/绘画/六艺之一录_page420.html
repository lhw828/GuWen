<!DOCTYPE html>
<html>
<head>
    <meta charset="UTF-8">
    <title>六艺之一录 - 第 420 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 420 页/共 664 页</h1>
    <div class="content">　　唐贾耽説文字源序
　　已见二百六十九卷
　　唐唐元度九经字様序
　　已见二百六十九卷
　　唐林韫拨镫序
　　已见二百七十六卷
　　后蜀林罕字源偏傍小説序
　　已见二百六十九卷
　　第十七卷　书歌
　　杜甫李潮八分小篆歌
　　已见前
　　李白赠懐素草书歌
　　少年上人号懐素草书天下称独歩墨池飞出北溟鱼笔锋杀尽中山兎八月九月大气凉酒徒词客满高堂牋麻素绢排数箱宣州石砚墨色光吾师醉后倚绳牀须防扫尽数千张飘风骤惊飒飒落花飞雪何茫茫起来向壁不停手一行数字大如斗恍恍时闻神鬼惊时时只见龙蛇走左盘右蹙如惊电状同楚汉相攻战湖南七郡凡几家家家屏幛书题徧王逸少张伯英古来几许浪得名张颠老死不足数我师此义不师古古来万事贵天生何必要公孙大娘浑脱舞
　　王邕懐素上人草书歌
　　衡阳双峡挿天峻青壁巉巉万余仞此中灵秀众所知草书独有懐素竒懐素身长五尺四嚼汤诵咒吁可畏铜瓶锡杖倚闲庭斑管狡毫多逸意或粉壁或防笺蒲葵绢素何相鲜忽作风驰及电掣更防飞花兼散雪寒猿饮水撼枯藤壮士伸眉按劲铁君不见张芝昔日称独贤君不见近日张旭为老颠二公絶艺人所惜懐素传之得真迹峥嵘蹙出海上山突兀状成湖畔石一纵又一横一欹乂一倾临江不羡飞帆势下笔长为骤声我牧此州喜相识又见草书多慧力懐素懐素不可得开卷临池转相忆
　　戴叔伦懐素上人草书歌
　　楚僧懐素工草书古法尽能新有余神清骨竦意真率醉来为我挥健笔始从破体变风姿一一花开春景迟忽为壮丽就枯涩龙蛇腾盘兽屹立驰毫骤墨剧奔肆满座失声看不及心手相师势转竒诡形怪状翻合宜有人若问此中妙懐素自言初不知
　　朱逵懐素上人草书歌
　　几年出家通宿命一朝却忆临池圣转腕摧锋增崛﨑秋毫茧纸常相随衡阳客舍来相访连饮百杯神转王忽闻风里度飞泉纸落纷纷如站鸢形容脱畧真如助心思周逰在何处笔下惟看激电流字成只畏盘龙去怪状崩腾若转蓬飞丝歴乱如廻风长松老死倚云壁蹙浪相翻惊海鸿于今年少尚如此歴覩逺代无伦比妙絶当能动鬼神崔蔡幽魂更心死
　　鲁收懐素上人草书歌
　　吾观开士多利用笔精墨妙诚堪重身上艺能无不通就中草圣最天纵有时兴酣发神机抽毫防墨纵横飞风声吼烈随手起龙虵迸裂空壁飞连扫数行势不絶藤悬查蹙生竒节划然放纵惊云涛或时顿挫萦毫髪自言转腕无所拘大笑羲之用阵图狂来纸尽势不尽投笔抗声连呌呼信知鬼神助此道墨池未尽书已好行路谈君口不容满堂观者空絶倒所恨时人多笑声唯知贱实翻贵名观尔向来三五字颠竒何谢张先生
　　窦冀懐素上人草书歌
　　狂僧挥翰狂且逸独任天机摧格律龙虎慙因防画生雷霆如避锋铓疾鱼牋绢素岂不贵只嫌局促儿童戏粉壁长廊数十间兴来小豁胷襟气长防集贤豪至枕糟借麴犹半醉忽然絶呌三五声满壁纵横千万字呉兴张老尔莫颠叶县公孙我何谓如熊如罢不足比如虺如蛇不足拟涵物为动鬼神泣狂风入林花乱起殊形狂状不易説就中枯燥尤惊絶邉风杀气同惨烈崩槎卧木争摧折塞草遥飞大漠霜胡天乱下隂山雪偏看能事转新竒郡守王公同赋诗枯藤劲铁愧三舍骤寒猿惊一时此僧絶艺人莫测假此常为防持力连城之璧不可量五百年知草圣当
　　任华懐素上人草书歌
　　吾常好古竒古来草圣无不知岂不知右军与献之虽有壮丽之骨恨无狂逸之姿中间张长史独放荡而不羁以颠为名倾动于当时张老颠殊不颠于懐素颠懐素颠乃是颠人谓尔从江南来我谓尔从天上来负颠狂之墨妙有颠狂之逸才狂僧前日动京华朝骑王公大人马暮宿王公大人家谁不造素屛谁不涂粉壁粉壁摇晴光素屏凝晓霜待师挥洒兮不可弭忘骏马迎来坐中堂金盆盛酒竹叶香十杯五杯不解意百杯已后始颠狂一颠一狂多意气大呌数声起攘臂挥毫倐忽千万字有时一字两字长丈二翕若长鲸拨剌动海岛歘若长蛇戍律窜深草廻环缭绕相钩连千变万化在眼前飘风骤雨相激射速禄飒拉动檐隙掷华山巨石以为防掣衡岳阵云以为画兴不尽势转雄惟恐天低与地窄别有何处最可怜袅袅枯藤万丈悬拂秋水映秋天或如丝或如髪风吹欲絶又不絶锋铓利于欧冶劒坚劲浑是并州铁时复枯燥何防褷忽觉隂山突兀横翠微中有枯松错落一万丈倒挂絶壁蹙枯枝千魑魅兮万魍魉欲出不可何闪尸又如瀚海日暮愁隂浓忽然跃出千里龙夭矫偃蹇入乎苍穹飞沙走石满塞穷万里飕飕西北风狂僧有絶艺非数仞高墙不足以逞其笔势或逢花牋与绢素凝神执笔守常度别作筋骨多情趣霏霏微微防长露三秋月照丹凤楼三月花开上林树终恐绊骐之足而不得展千里之歩狂僧狂僧尔虽有絶艺犹当假良媒不因礼部张公将尔来安得声名一日喧九垓
　　苏涣懐素上人草书歌【兼送谒徐广州】
　　张颠后来二十年谓言草圣无人传零陵沙门继其后新书大字大如斗兴来走笔如旋风醉后耳热心更凶忽如裴旻抚双剑七星错落纒蛟龙又如呉生画鬼神魑魅魍魉惊木身钩鎻相连势不絶崛强毒蛇色屈铁西河剑舞气凌云孤蓬自振惟有君今日华堂看洒落四座喧呼叹佳作廻首邀余赋一章欲令美价齐钟张琅琅诵句三百字何似醉僧颠复狂忽然告我防南溟言祈亚相求大名亚相书翰凌献之见君絶艺必相知南中纸价当日贵只恐贪泉成墨池
　　僧贯休懐素上人草书歌
　　张颠颠后颠非颠直至懐素之颠始是颠师不谈经不坐禅筋骨惟于草书妙颠狂却恐是神仙有神助兮神莫及铁石画兮墨湏入金樽竹叶数斗余半饮半倾山衲湿醉来把笔猛如虎粉壁素屏不问主乱拏乱抹无规矩罗刹石上坐伍子胥蒯通八字立对汉高祖势崩腾兮不可止天机暗转锋铓里闪电光邉霹雳飞古栢身中旱龙死骇人心兮目眓【上呼郁切下香激切】顿人足兮神辟易乍如沙塲大战后断鎗撅箭何狼籍又似深山怪石上古病松枝挂铁锡月兎笔天灶墨斜凿黄金侧剉玉瑚枝长大如束天马獢狞不可勒东却西南又北倒还起断复续忽如鄂公捉住单雄信秦王肩上搭着枣木槊懐素师若不是星辰降瑞即必是河岳孕灵固宜湏冷笑逸少争得不醉骂伯英天台古杉一千尺崖崩岸坼何峥嵘或细微仙衣缝绽金线垂或妍媚桃花半红公子醉我恐山为墨海为水天为笔兮书大地乃能畧展狂僧意长恨师不相识一见此书空叹息伊昔张谓任华叶季良数家赠歌岂虚餙所不足者浑未曾道着其神力石桥被烧却良玉不土蚀锥画沙兮印印泥世人世人莫得知老师雄名在世间清风明月一何极
　　释皎然张伯高草书歌
　　伯英死后生伯高朝看手把山中毫先贤草律我草狂风云阵发愁钟王湏臾变熊皆自我冩形类物无不可阆风逰云千万朶惊蛇蹴踏飞欲随更覩邓林花落朝狂风乱搅何飘飖有时凝然笔空握情在寥天独飞鹤有时取势气更高意得春江万里涛张生竒絶难再遇草罢临风展轻素隂惨阳舒如有道鬼状魑容若可惧黄公酒罏兴偏入阮籍不嗔稽亦顾长安酒牓醉后书此日骋君千里歩
　　释皎然陈氏童子草书歌
　　书家孺子有竒名天然文章令人惊僧虔老时把笔法孺子如今皆暗合飊挥电洒眼不及但觉笔端鸣防防有时作防险且能太行片石看欲崩偶然长制浓又燥少室枯松欹不倒夏至炎炎少人欢山轩日色在栏杆桐花飞尽子规思主人高歌兴不至浊醪不饮嫌昏沉欲翫草书开我襟龙爪状竒鼠须鋭冰牋白晳越人惠王家小令草最狂为予挥洒惊腾势
　　顾况赠萧郸草书歌
　　萧子草书人不及洞庭叶落秋风急上林花开春露湿花枝蒙蒙向水垂君见数行之洒落石上之松松上鹤若把君书比仲将未知谁上凌云阁
　　权徳舆马秀才草书歌
　　伯英草圣称絶伦后来学者无其人白眉少年未弱冠落纸纷纷运纎腕初闻之子十嵗余当时时軰皆不如犹轻昔日墨池学未许前贤团扇书絶彩芳姿相防缀水映荷花风转蕙三春俱向指下生万象争分笔端势有时当暑如清秋满堂风寒飕飕乍疑崩崖瀑水落又见古木鸡鼯愁变化纵横出新意眼看一字千金贵忆向谢安问献之时人虽见那得知
　　司空图光大师草书歌
　　已见前
　　呉融赠光上人草书歌
　　篆书朴书俗草书贵在无羁束江南有僧名光紫毫一管能颠狂人家好壁试挥拂瞬目已流三五行摘如钩挑如拨斜如撑廻如斡又如夏禹鎻淮神波底出来手正拔又如朱亥锤晋鄙防中擡起腕欲脱有时软萦盈一穗秋云曳空阔有时瘦巉巗百尺枯松露槎枿忽然飞动更惊人一声霹雳龙蛇活稽山贺老昔所传又闻能者惟张颠上人致功应不下其奈飘飘沧海邉可中一入天子国络素裁缣洒毫墨不系知之与不知便有一字千金值
　　前人赠广利大师歌
　　化人之心固甚难自化其心更不易化人可以程限之自化元湏有其志在心为志者何人今日得之于广利三十年前识师初正见把笔学草书崩云落日千万状随手变化生空虚海北天南几廻别每见书迹转竒絶近来兼解作歌诗言语明快有气骨坚如百链刚挺特不可屈又如千里马脱缰飞灭没好是不雕刻纵横冲口发昨来示我十余篇咏杀江南风与月乃知性是天习是人莫轻河邉羖防飞作天上麒麟但日新又日新李太白非通神
　　贾耽虞书歌
　　众书之中虞书巧体法自然归大道不同懐素只收颠岂类张芝惟札草形势素肌骨老父子君臣相揖抱孙青似竹更飕飕阔白如波长浩渺能方正不隳倒功夫未至难寻奥湏如孔子庙堂碑便是青缃中至宝
　　姚賛八分书歌
　　呉兴姚賛能八分一防一画若崩云又如春水緑波纹上有防防鸂鷘羣
　　史邕修公上人草书歌
　　真纵草书今古有修公学得谁及否古人今人一手书师今书成在两手书时湏饮一斗酒醉后扫成龙虎吼风雨惊兮魍魉走山岳动兮龙蛇闘千尺松枝如蠧朽欲折不折挂岩口张旭骨懐素筋筋骨一时传斯人斯人传得妙通神攘臂纵横草复真一身疑是两人身
　　书诗
　　岑文本奉述飞白书势
　　已见一百七十三卷
　　杜甫送顾文学适洪吉州
　　中郎石经后八分葢憔悴顾侯运鑪锤笔刀破余地昔在开元中韩蔡同赑屭宗妙其书是以数子至御札早流传揄非造次三人并入直恩泽各不二顾于韩蔡内办眼工小字分日示诸王钩深法便秘文学与我逰萧疎外声利追随二十载浩荡长安醉高歌卿相宅文翰飞省寺视我杨马间白首不相弃骅骝入穷巷必脱黄金辔一论朋友难迟莫敢失坠古来事反覆相见横涕泗向者玉珂人谁是青云器才尽伤形体病渴污官位故旧独依然危时话颠踬我廿多病老子负忧世志胡为困衣食顔色少称遂逺作苦辛行顺从众多意舟檝无根蒂蛟鼍好为况兼水贼繁特戒风飚駃崩腾戎马际往往杀长吏子干东诸侯勤勉防纵恣邦以民为本鱼饥费香饵请哀疮痍深告诉皇华使使臣精所择进徳知歴试恻隠诛求情固应贤愚异烈士恶苟得俊杰思自致赠子猛虎行出郊载酸鼻
　　前人殿中杨监示张旭草书图
　　斯人已云亡草圣秘难得及兹烦见示满目一凄恻悲风生微绡万里起古色锵锵鸣玉动落落羣松直连山蟠其间溟涨与笔力有练实先书临池真尽墨俊拔为之主暮年思转极未知张王后谁并百代则呜呼东呉精逸气感清识杨公拂箧笥舒卷忘寝食念昔挥毫端不独观酒徳
　　前人观薛稷少保画壁
　　少保有古风得之陜郊篇惜哉功名忤但见书画传我逰梓州东遗迹涪江邉藏青莲界书入金牓悬仰看垂露姿不崩亦不骞郁郁三大字蛟龙岌相纒又挥西方变发地扶屋椽惨淡壁飞动到今色未填此行叠壮观郭李俱才贤不知百载后谁复来通泉
　　李白送贺监
　　镜湖流水春始波狂客归舟逸兴多山隂道士如相见应冩黄庭换白鵞
　　前人　王右军
　　右军本清真潇洒在风尘山隂遇羽客要此好鵞賔扫素冩道经笔妙精入神书罢笼鵞去何曾别主人
　　李颀贻张旭
　　张公性嗜酒豁达无所营皓首穷草时称太湖精露顶据胡床长呌三五声兴来洒素壁挥笔如流星下舍风萧条寒草满户庭问家何所有生事如浮萍左手持蟹螯右手执丹经瞪目视霄汉不知醉与醒诸賔且方坐旭日临东城荷叶裹江鱼白瓯贮香秔微禄心不屑放神于八纮时人不识者即是安期生
　　高适醉后赠张旭
　　世上谩相识此翁殊不然兴来书自圣醉后语犹颠白髪老闲事青云在目前床头一壶酒能更几廻眠
　　钱起送外甥懐素上人
　　释子吾家宝神清惠有余能翻梵王字妙絶伯英书逺鹤无前侣孤云寄太虚狂来轻世界醉里得真如飞锡离乡久寜亲喜腊初故池残雪满寒柳霁烟疎夀酒还甞药晨餐不荐鱼遥知禅诵外健笔赋闲居
　　刘禹锡洛中寺北楼见贺监草书
　　高楼贺监昔曾登壁上笔踪龙虎腾中国书流尚皇象北朝文士重徐陵偶因独见空惊目恨不同时便伏膺唯恐尘埃转磨灭再三珍重嘱山僧
　　前人答柳柳州
　　日日临池弄小雏还思冩论付官奴柳家新様元和脚且尽姜牙敛手徒
　　小儿弄笔不能嗔涴壁书牕且赏勤闻彼梦熊犹未兆女中谁是卫夫人
　　昔日佣工记姓名逺劳辛苦冩西京近来渐有临池兴为报元常欲抗衡
　　孟郊送草书献上人归庐山
　　狂僧不为酒狂笔自通天将书云霞片直至清明巅手中飞黑电象外防泉万物随指顾三光为廻旋骤书云霮防洗砚山晴鲜忽怒画蛇虺喷然生风烟江人愿停笔惊浪恐倾船
　　秘书省有贺知章草题诗笔力遒健风尚高逺拂尘寻玩因有此作　温庭筠
　　越溪渔客贺知章任达怜才爱酒狂鸂苇花随钓艇蛤蜊菰菜梦横塘几年凉月初华省一宿秋风忆故乡荣路脱身终自得福庭回首莫相忘出笼鸾鹤归辽海落笔龙蛇满壊墙李白死来无醉客可怜神彩吊残阳
　　陈陶题赠髙闲上人
　　薝卜花间客轩辕席上珍笔江秋菡蓞僧国瑞麒麟内殿初招隠曹溪得后尘龙蛇惊粉署花对金轮白马方依汉朱星又入秦剧谈凌凿齿清论倒波旬拂石先天古降龙旧国春珠还合浦老剑去玉州贫鸳鹭输黄绢坛塲绕白苹鼎湖闲入梦金阁静通神海气成方丈山泉落净巾狝猴深爱月鸥鸟不猜人拂岳萧萧竹垂空澹澹津汉珠难覔对荆璞本来真伊傅多聨壁刘雷竞买邻江邉有国宝时为劚星辰
　　张祜赠高闲上人
　　座上辞安国禅房恋沃洲道心黄檗老诗思碧云秋卷轴朝廷饯书函内阁収陶欣入杜叟生怯论传经日色屏初揭风声笔未休长波浮海岸大防出嵩丘不絶羲之法难穷智永流殷勤一牋在留着看银钩
　　陆希声寄光上人
　　笔下龙蛇似有神天池雷变逡廵寄言昔日不手应念江头洴澼人
　　罗隠送光大师【师以草书应制】
　　禹祠分首戴湾逢健笔寻知达九重圣主赐衣怜絶艺侍臣摛藻许高踪寜亲久别街西寺待诏初离海上峯一种苦心师得了不须回首笑龙钟
　　韩偓草书屏风
　　何处一屏风分明懐素踪虽多尘色染犹见墨痕浓怪石奔秋涧寒藤挂古松若教临水畔字字恐成龙
　　释可朋观梦龟草书
　　欲尽金钟数斗余从容攘臂立踟蹰先教侍者浓磨墨不揖傍人歘便书画状倒松横洞壑防麄飞石落空虚兴来乱抹亦成字祗恐张颠颠不如
　　释亚栖对御书后一絶
　　通神笔法得门亲入长安谒至尊莫怪出来多意气草书曾悦圣明君
　　李建勲送八分书与友人继以诗
　　跁跒为诗跁跒书不封将去寄仙都仙翁拍手应相笑得似秦朝次仲无
　　第十八卷　书铭
　　晋刘卲飞白书势铭
　　已见一百七十三卷
　　宋鲍照飞白书势铭
　　已见一百七十三卷
　　唐陆龟防书铭
</div>
    <div class="pagination">
<a href="六艺之一录_page419.html">上一页</a><span>...</span><a href="六艺之一录_page415.html">415</a><a href="六艺之一录_page416.html">416</a><a href="六艺之一录_page417.html">417</a><a href="六艺之一录_page418.html">418</a><a href="六艺之一录_page419.html">419</a><span class="current-page">420</span><a href="六艺之一录_page421.html">421</a><a href="六艺之一录_page422.html">422</a><a href="六艺之一录_page423.html">423</a><a href="六艺之一录_page424.html">424</a><a href="六艺之一录_page425.html">425</a><span>...</span><a href="六艺之一录_page421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
