<!DOCTYPE html>
<html>
<head>
    <meta charset="UTF-8">
    <title>画史会要 - 第 24 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画史会要 - 第 24 页/共 25 页</h1>
    <div class="content">　　王维山水诀曰夫画道之中水墨最为上肇自然之性成造化之功或咫尺之图写千里之景东西南北宛尔目前春夏秋冬生于笔下初铺水际忌为浮泛之山次布路岐莫作连绵之道主峯最宜高耸客山须要奔趋回抱处僧舎可安水陆邉人家可置村庄着数树以成林枝须抱体山崖合一水而瀑泻泉不乱流渡口只宜寂寂人行须是疎疎通舟檝之桥梁且宜高耸着渔人之钓艇低乃无妨悬崖险峻之间好安怪木峭壁巉岩之处不可通途逺岫与云容相接遥天共水色交光山钩鏁处沿流最出其中路接危时栈道可安于此平地楼台偏宜高栁映人家名山寺观雅称竒杉衬楼阁逺景烟笼深岩云鎻酒旗则当路高悬客帆宜遇水低挂逺山须要低排近树惟宜拔迸手亲笔砚之余有时逰戏三昧岁月遥永颇探幽微妙悟者不在多言善学者还从规矩
　　荆浩山水赋曰凢画山水意在笔先丈山尺树寸马豆人逺人无目逺树无枝逺山无皴隠隠似眉逺水无波高与云齐此其诀也山腰云塞石壁泉塞楼台树寒道路人塞石看三面路看两蹊树观顶■〈宁野〉水看岸塞此其法也凢画山水尖峭者峯平夷者岭峭壁者崖有宂者岫悬石者岩形图者峦路通者川两山夹路者壑两山夹水者涧注水者溪泉通者谷路下小土山者坡极目而平者坂若能辩别此类则粗知山水之彷佛也观者先看气象后辩清浊分宾主之朝揖列羣峯之威仪多则乱少则慢不多不少要分逺近逺山不得连近山逺水不得连近水水要萦回山要回抱古木茂林寺观可安断岸頺堤小桥可置有路处人行无路处林木岸断处古渡山断处荒村水阔处征帆林密处店舎临岸古木露根而藤纒临流石岸嵌空而水痕凡作林木逺则疎平近则高宻有叶者枝柔无叶者枝硬松皮如鳞栢皮纒身生于土者修长而净直长于石者拳曲而伶仃古木节多而半死寒林扶疎而萧森凢画山水须要四时春景则雾鎻烟笼树林隠隠逺木拖蓝山色堆青夏景则林木蔽天緑芜平坂倚云瀑布近水幽亭秋景则水天一色簌簌疎林鴈横烟塞芦袅沙汀冬景则藉地为雪老樵负薪渔舟倚岸水浅沙平冻云黯淡酒帘孤村风雨则不分天地难辨东西行人伞笠渔父蓑衣有风无雨树叶斜披有雨无风枝叶垂下雨霁则云収天碧薄雾霏微山光添翠网晒斜晖晓景则千山欲曙雾霭霏霏曚昽残月晓色熹微暮景则山衔残日帆卸江湄路人归急半掩柴扉或烟斜雾横或逺岫云归或秋江晩渡或古塜断碑或洞庭春霭或潇湘雾迷笔法布置更看临期山形不得犯重树头不得整齐树借山为骨山借树为衣树不可繁要见山之秀丽山不可乱要显树之精神若留意于此者须心会于玄微
　　李成山水诀曰凢画山水先立宾主之位次定逺近之形然后穿凿景物摆布高低落笔无令太重重则浊而不清不可太轻轻则燥而不润烘染过度则不嘉辟绰繁絮则失神发树枝左长右短立石势上重下轻摆布栽揷势使相偎上下云烟取秀不可太多多则散漫无神左右林麓铺陈不可太繁繁则拍塞不舒山高峻无使倾危水深逺勿教穷涸路须曲折山要高昻孤城置之逺邉墟市依于山脚雪天不用云烟雨里无多逺望山舍仍居隘窄渔翁要在平滩朝晴晃朗暮雨阴昏舎屋不在多间渔钓有时而作藤蔓依纒古木窠丛簇扎山头高山烟鎻其腰长岭云翳其脚逺水萦纡而来还用云烟以断其泒怪石巉岩而立仍须土阜以培其根原野旷荡相连苍山依其低浅石须圆混锋芒八面棱层木要交乂挺干四时枯茂迅风拔木暴雨崩崖浅流则岸畔平滩深涧则陡崖直下耸坡之土必要高低烟林之木亦宜疎密重岩切忌头齐羣峯更宜高下孤峯逺设野水遥拖道路时隠时显桥梁或有或无逺怕阴昏近防重浊颠崖怪石不用频施峻岭枯槎也宜少作遥烟逺曙太繁恐失朝昏密树稠林断续防他版刻山原峻崄依稀樵径犹存崖岸倾危隠约云林深暗平川虽逺参差皴染而成流水泉源彷佛还多溅瀑布两路有明有晦起双峯陡高陡低雾薄明爽舒晴烟霭蒙腾欲雨乔木耸直蟠屈者一株二株乱石礧堆竒怪者三块两块点树叶稀疎间密皴石脉以重分轻亭庵不在常施楼观仍须间作人物转顾多般野店犹防相似气象则春山明媚夏木繁阴秋林摇落萧疎冬树槎牙妥帖树根栽挿龙爪宛若抓拏石布棱层根脚还须带土之字水不过三转溅瀑泉不过两重侵天一道飞泉涌瀑争湍彻底翻涛巨浪浅濑平流烟波茫茫云浪浩浩山无独木石不孤单林烟一泒便休□木数株而已乔木疎于平野矮窠密布山头孤烟起自水邉薄霭骤依岩脚野桥寂寞遥通竹坞人家古寺萧条掩映松株佛塔春水緑而潋灎夏津涨而弥漫秋潦尽而澄清寒泉涸而凝泚新窠脾骨岸石须要皴□古树槎牙景物兼还秀媚分清分浊庶几浓淡相兼淳重淳轻病在偏枯损体山高木小虽幽逺而气雄木大山低虽雄豪而势薄千岩万壑要低昻聚散而不同迭巘层峦但起伏峥嵘而各异不迷颠倒回还自然游戏三昧
　　郭思画论曰大率图画风力气韵固在当人其如种种之要不可不察矣画人物者必分贵贱气貌朝代衣冠释门则有善功方便之颜道像必具修真度世之范帝王当崇上圣天日之表外夷应得慕华钦顺之情儒贤即见忠信礼义之风武士固多勇悍英烈之貌隠逸俄识肥遯髙世之节贵戚盖尚纷华侈靡之容帝释须明威福严重之仪鬼神乃作丑魄【尺者切】驰趡【干见切】之状士女宜富秀色婑【鸟果切】媠【媠坐切】之态田家自有醇甿村野之真画衣纹林石用笔全类于书画衣纹有重大而调畅者有缜细而劲健者勾绰纵掣理无妄下以状高侧深斜卷折飘举之势画林木者有樛枝挺干屈节皱皮纽裂多端分敷万状作怒龙惊虺之势耸凌云翳日之姿宜须崖岸丰隆方称蟠根老壮也画山石者多作矾头亦为凌面落笔便见坚重之性皴淡即生窊凸之形每留素以成云或借地而为雪其破墨之功尤为难也画畜兽者全要停分向背筋力精神肉分肥圆毛骨隠起仍分诸物所禀动止之性【四足唯兔掌底有毛谓之建毛】画龙者折出三停【自首至膞膞至腰腰至尾也】分成九似【角似鹿头似駞眼似鬼项似蛇腹似蜃鳞似鱼爪似鹰掌似虎耳似牛】穷游泳蜿蜒之妙得回蟠升降之宜仍要鬃鬛肘毛笔画壮快直自肉中生出为佳也【凢画龙开口者易为巧合口者难为功画家称开口猫儿合口龙言其两难也】画水者有一摆之波三折之浪布之字之势分虎爪之形汤汤若动使观者浩然有江湖之思为妙也画屋木者折筭无亏笔画勾壮深逺透空一去百斜如隋唐五代已前洎国初郭忠恕王士元之流画楼阁多见四角其斗拱逐铺作为之向背分明不失绳墨今之画者多用直尺一就界画分成斗栱笔迹繁杂无壮丽闲雅之意画花果草木自有四时景候阴阳向背笋条老嫩苞蕚后先逮诸园蔬野草咸有出土体性画翎毛者必须知识诸禽形体名件自嘴啄口脸眼縁【去声】丛林脑毛披蓑毛翅有梢【去声】翅有蛤翅翅邦【上声】上有大节小节大小窝翎次及六梢又有斜【平声】风掠草【弥缝翅习之间】散毛压磾尾肚毛腿袴尾锥脚有探爪【三节】食爪【三节】撩爪【四节】托爪【一节】宣黄八甲鸷鸟眼上谓之看棚【一名看檐】背毛之间谓之合溜山鹊鸡类各有岁时苍嫩皮毛眼爪之异家鹅鸭即有子肚野飞水禽自然轻梢【去声】如此之类或鸣集而羽翮紧戢或寒栖而毛叶松泡【去声】已上具有名体处所必须融会阙一不可设或未识汉殿吴殿梁柱斗栱乂手替木熟柱駞峯方茎额道抱间昻头罗花罗幔暗制绰幕猢狲头琥珀枋龟头虎座飞檐噗水膊风化废垂鱼草惹当钩曲脊之类凭何以画屋木也画者尚罕能精究况观者乎
　　饶自然绘宗十二忌
　　一曰布置迫塞凢画山水必先置绢素于明净之室伺神间意定然后入思小幅巨轴随意经营若障过数幅壁过十丈先以行竿引炭朽布山溪树石楼阁人物大小高低一一位置然后立于数十歩之外详审谛观自见其可却将淡墨约定谓之小落笔然后肆志挥洒无不得宜宋元名手所谓盘礴睥睨意在笔先之谓也亦须上下空阔四傍疎通庻几潇洒若充塞满腹便不风致此第一事也
　　二曰逺近不分作山水先要分逺近使高低大小得宜假如一尺之山当作几大人物为是葢近则坡石树木当大屋宇人物称之逺则峰峦树木当小屋宇人物称之极逺不可作人物墨则逺淡近浓逾逺逾淡不易之论也
　　三曰山无气脉画山于一幅之中先作一山为主却从主山分布起伏余山皆气脉连接形势映带如山顶层迭下必有数重脚方盛得住凢多山顶而无脚者大谬也此全景之大义也若夫透角不在此限
　　四曰水无源流泉必于山峡中流出顶上有山数重则其源高逺平溪小涧必见水口寒滩浅瀬必见跳波乃活水也间有画一折山便画一派泉架上悬巾絶为可笑
　　五曰境无夷险古人布境不一有崒嵂者有平逺者有萦回者有空阔者有层迭者每遇一图必当立意如之
　　六曰路无出入山水贯出逺近全在径路分明或林下透见而水末复出或巨石遮断而林■〈土郎〉半露或隠坡陇以人物点之或近屋宇以竹木藏之庶几有不尽之景
　　七曰石止一面各家画石皴法不一当各随所学一家为法须要有顶有脚分棱面为佳
　　八曰树少四枝前代画树有法大槩生崖壁者多纒错生坡陇者多高直千霄多顶近水多根枝干不可分左右须当间作叶有单笔双笔更分荣悴乃按四时
　　九曰人物伛偻山水人物各有家数描画者眉目分明点凿者笔力苍古必皆意态闲雅古人所作可法切不可以行者望者负荷者鞭策者一例作伛偻之状
　　十曰楼阁错杂界划虽未科然重楼迭阁方寸之间而向背要分明不必用界划为之
　　十一曰滃淡失宜下墨不论水墨设色金碧即以墨渖滃淡须要浅深得宜如晴景空明雨夜昏蒙雪景稍明不可与雨雾烟岚相似青山白云止当夏秋之景为之
　　十二曰点染无法谓设色金碧各有重轻轻者山用螺青树石用合緑染为人物不用粉衬重者山用石青緑拜缀树石为人物用粉衬间有用石青緑皴者树叶多夹笔则以合緑染再以石青緑加之此一家只宜晴景乃照耀陆离而明艶如此也人物楼阁虽用粉衬亦虽清淡除红叶外不可妄用朱金丹青之属方是家数如唐李将军父子宋董源王晋卿赵大年诸家可法
　　沈括图画歌曰画中最妙言山水摩诘峯峦两面起李成笔夺造化工荆浩开图论千里范寛石澜烟林深枯木闗仝极难比江南董源僧巨然淡墨轻岚为一体宋廸长于逺与平王端善作寒江行克明已徃道宁逝郭熈遂得新来名花竹翎毛不同等独出徐熈入神境赵昌设色古无如王友刘常亦堪并黄筌居寀及谭宏鸥鹭春葩蜀中景艾宣孔雀世絶伦羊仲甫鸡皆妙品惟有长安易元吉岂止獐猿人不及鵰鹰飞动美张泾畨马胡瓌岌然立濠梁崔白及崔瑴羣虎屏风供御幄海河徐易鱼水科鳞鬛如生颇难学金陵佛像王齐翰顾徳谦名皆雅玩老曹菩萨各精神道士李刘俱伟观星辰独尚孙知微卢氏楞伽亦为伴勾龙爽笔势飘飖锦里三人共辉焕西川女子分十眉宫妆捻银周昉肥尧氏撃壤鼓腹笑滕王蛱蝶相交飞居宁草虫名浙右孤松韦偃称世稀韩干能为大宛马包鼎虎有惊人威将军曹霸善图写玉花骢并今传之驭人相扶似偶语老杜咏入丹青诗少保薛稷偏攻鹤杂品皆竒怪石恪戴嵩韩滉能画牛小景惠崇烟漠漠唐僧传古精画龙毫端想与精神通拏珠奋身奔海窟鬛如飞火腾虚空忠恕楼台真有功山头突出华清宫用及象坤能画鬼角嘴鐡面头蓬松侯翼曾为五侯图海山聚出风云乌尔朱先生着儒服吕翁碧眼长髭须恺之维摩失旧迹但见累世令人模探微真迹存一本甘露板壁狻猊枯操蛇恶鬼衔火兽凿名道子传注吴僧繇殿龙点双目实时便有雷霆驱仙翁葛老度溪岭潇洒数幅名仙居辋川弄水并捕鱼长河乱苇寒疎疎予家所有将盈车高下百品难俱书相传好古雅君子覩诗观画言无虚
　　董广川书孙白画水图曰画师相与言靠山不靠水谓山有峯峦崖谷烟云树石可以萦带掩连见之至水则更无带映曲文斜势要尽其窊隆派别故于画为尤难彼或争胜取竒以夸张当世者不过蹙纹起浪若更作蛟蜃出没便是山海图矣唐人孙位画水必杂石为惊涛怒浪葢失水之本性而求假于物以发其湍瀑是不足于水也曲阳庙壁有画水世传为异葢水纹平漫隠起浮流混混不息其后有梯升而崇者知辟为隆洼为下随势为水以是衒于世俗而人初未识其伪也元初孙白始剏意作■〈氵簟〉■〈氵伯〉浚原平波细流停为潋灔引为决泄尽出前人意外别为新规胜槩不假山石为激跃而自成迅流不借滩瀬为湍溅而自为冲波使夫萦纡曲直随流荡漾自然长文细络有序不乱乃真入神水也大开一门户矣尝言画漫水要不断水脉为工画急水要不混洄澜为工若今以二说观世之画水者真可一笑也夫漫流之水则为池水风纹更无流脉画迅流者则浪头沸起反如印板岂胜道哉要知画水者当观其源次观其澜又其次则观其流然知此者葢鲜耳故知汪洋涵蓄以滔没为平引脉分流以澹荡为势至于聚为漪澜散为淰■〈氵闪〉游泳乎其中而不系于物者此真天下之水者也亦知求于此乎

　　○六法三品

　　谢赫云画有六法一曰气韵生动二曰骨法用笔三曰应物写形四曰随类赋彩五曰经营位置六曰传模移写六法精论万古不移自骨法用笔以下五法可学而能如其气韵必在生知固不可以巧密得复不可以岁月到黙契神会不知其然而然也故气韵生动出于天成人莫窥其巧者谓之神品笔墨超絶传染得宜意趣有余者谓之妙品得其形似而不失规矩者谓之能品

　　○六要六长

　　刘道醇云识画之诀在乎明六要而审六长所谓六要者气韵兼力一也格制俱老二也变异合理三也彩绘有泽四也去来自然五也师学舍短六也所谓六长者麄卤求笔一也僻涩求才二也细巧求力三也狂怪求理四也无墨求染五也平画求长六也既明彼六要是审彼长虽卷帙溢箱屏壁周庑自然至于别识矣

　　○气韵

　　邓公寿云气韵生动非师可传多是轩冕才贤岩穴上士高雅之情之所寄也人品既已高矣气韵不得不高气韵既已高矣生动不得不至不尔虽竭巧思止同众工之事虽曰画而非画昔人评赵大年画谓胸中必有千卷书非真有千卷书也葢大年以宋宗室不得逺游每集四方逺客山人纵谈名山大川以为古今至快能动笔者便欲其想象而出之故其胸中富于闻见便富于丘壑然则不行万里路不读万卷书欲作画祖其可得乎此在士夫勉之无望于庸史矣
　　唐志契云气运生动与烟润不同世人妄指烟润遂谓生动何相谬之甚也葢气者有笔气有墨气有色气俱谓之气而又有气势有气力有气机此间即谓之运而生动处又非运之可代矣生者生生不穷深逺难尽动而不板活泼迎人要皆可黙会而不可名言如刘褒画云汉图见者觉热又画北风图见者觉寒又如画猫絶鼠画大士渡海而灭风画龙点睛飞去此之谓也至如烟润不过点墨无痕迹皴法不生涩而已岂可混而一之哉

　　○用笔

　　或问张呉顾陆用笔何如张彦逺曰顾凯之之迹紧劲聨绵循环超忽调格逸易风趋电疾意存笔先画尽意枉所以全神气也昔张芝学崔瑗杜度草书之法因而变之以成今草气韵通连隔行不断唯王子敬深明其旨故行首之字徃徃继其前行世谓之一笔书其后陆探微亦作一笔画故知书画用笔同法张僧繇点曳研拂依卫夫人笔阵图一点一画别是一巧钩戟利剑森森然又知书画用笔同矣本朝呉道玄授笔法于张旭此又知书画用笔同矣又问曰夫运思精深者笔迹周密其有笔不周者谓之如何对曰顾陆之神不可见其盻际所谓笔迹周宻也张呉之妙笔纔一二像已应焉离披点画时见缺落此虽笔不周而意周也若知画有疎密二体方可议乎画
　　荆浩云笔有四势谓筋肉骨气笔絶而不断谓之筋起伏成实谓之肉生死刚正谓之骨迹画不败谓之气故知墨太质者失其体色微者败正气筋死者无肉迹断者无筋苟媚者无肉韩纯全云笔絶而不断谓之筋纒转随骨谓之皮笔迹刚正而露节谓之骨起伏圆混而肥谓之肉
　　郭淳夫云以淡墨重迭旋旋而取之谓之斡淡　以锐笔横卧惹惹而取之谓之皴擦　以水墨再三而淋之谓之渲　以水墨滚同而泽之谓之刷　以笔头直徃而指之谓之捽　以笔头特下而指之谓之擢　以笔端而注之谓之点点施于人物亦施于木叶　以笔引而去之谓之画画施于楼台亦施于松针
　　唐志契云古画谱言用笔之法未尝不详乃画家仅知皴刷点拖四则而已此外如斡如渲如捽如擢其谁知之葢斡者以淡墨重迭六七次加而深厚者也渲者有意无意再用细笔细擦而淋漓使人不知数十次点染者也捽与擢虽与点相同而实相异捽用卧笔彷佛乎皴而带水擢用直指彷佛乎点而用力必八法皆通乃谓之善用笔乃谓之善用墨
　　韩纯全云呉道子山水有笔而无墨项容山水有墨而无笔惟洪谷子兼二子之长而有之葢有笔而无墨者见落墨蹊径而少自然有墨而无笔者去斧凿痕而多变态故王洽之画取泼墨自然之势而为之浩介乎二者之间则人与天成两得之矣云间莫是龙云画岂无笔墨哉但有轮廓而无皴法即谓之无笔有皴法而无轻重向背明晦即谓之无墨古人云石分三面此语是笔亦是墨
　　又曰古云用笔有三病一曰版二曰刻三曰结腕弱笔痴取与全亏物状平扁不能圆混者版也笔迹显露用笔中凝勾画之次妄生圭角者刻也欲行不行当散不散似物凝碍不能流畅者结也愚又论一病谓之礭病笔路谨细而痴拘全无变通笔墨虽行类同死物状如雕刻之迹者礭也
　　唐子畏云工画如楷书写意如草圣不过执笔转腕灵妙耳世之善书者多善画由其转腕用笔之不滞也
　　王思善云画山石有披麻皴　乱麻皴　乱云皴　斧凿皴　乱柴皴　芝麻皴　雨点皴　骷髅皴　鬼皮皴　弹窝皴　细浓矾泼墨矾头棱面笔有老润者有帖洁者描人物有鐡线笔兰叶笔游丝笔战笔各师一家但调畅劲徤为妙也

　　○写形

　　郭淳夫云学画花者以一株花置深坑中临其上而瞰之则花之四面得矣学画竹者取一枝竹因月夜照其影于素壁之上则竹之真形出矣学画山水者何以异此葢身即山川而取之则山水之意度见矣
　　真山水之川谷逺望之以取其势近看之以取其质真山水之云气四时不同春融怡夏蓊郁秋疎薄冬黯淡画见其大象而不为斩刻之形则云气之态度活矣真山水之烟岚四时不同春山澹冶而如笑夏山苍翠而如滴秋山明净而如妆冬山惨淡而如睡画见其大意而不为刻画之迹则烟岚之景象正矣山近看如此逺数里看又如此逺数十里看又如此每逺每异所谓山形歩歩移也山正面看如此侧面又如此背面又如此每看每异所谓山形面面看也如此是一山而兼数十百山之形状可得不悉乎山春夏看如此秋冬看又如此所谓四时之景不同也山朝看如此暮看又如此阴晴看又如此所谓朝暮之变态不同也如此是一山而兼数百山之意态可不究乎
　　山大物也其形欲耸拔欲偃蹇欲轩豁欲箕踞欲盘礴欲浑厚欲雄豪欲精神欲严重欲顾盼欲朝揖欲上有葢欲下有乗欲前有据欲后有倚欲下瞰而若临观欲上游而若指麾此为山之大形体也
　　水活物也其形欲深静欲柔滑欲汪洋欲回环欲肥腻欲喷薄欲激射欲多泉欲逺流欲瀑布挿天欲溅瀑入地欲渔钓怡怡欲草木欣欣欲挟云烟而秀媚欲照溪谷而光辉此水活之体也
　　山有高有下高者血脉在下其肩股开张基脚壮厚峦岫冈势培拥勾连映带不絶此髙山也故如是高山谓之不孤谓之不仆下者血脉在上其颠半露项领相攀根基龎大堆阜臃肿直下深揷莫测其浅深此浅山也故如是浅山谓之不薄谓之不泄高山而体干孤有仆之理浅山而薄神气有泄之理
　　山欲高尽出之则不高烟云鎻其腰则高矣水欲逺尽出之则不逺掩映断其派则逺矣葢山尽出不唯无秀拔之高兼何异画碓嘴水尽出不唯无盘折之逺兼何异画蚯蚓
　　韩云凢木贵苍徤老硬其形甚多或耸而迸枝者或曲折而俯仰者或躬而若揖者或如醉狂舞者或如披头仗剑者皆松也又若怒龙惊虬之势腾龙伏虎之形似狂怪而飘逸似偃蹇而躬身或坡侧倒趄饮于水中或巅峻倒崖而身复起为松之仪其势万状变态莫测且松者公侯也为众木之长亭亭气槩高上盘于空势铺霄汉枝迸而覆挂下接凢木以贵待贱如君子之徳周而不比也右丞曰松不离于兄弟谓高低相亚亦有子孙谓新旧相续为幼松者其梢凌空而耸出其针交结而荫重也栢者侯伯也诀曰栢下丛生要老逸而舒畅皮宜转纽捧节有纹多枝少叶节眼嵌空势若蛟龙身去复回荡迭纵横乃古栢之状也幼栢者叶密枝迸梢耸拔也桧者松身栢皮会于松栢故名曰桧其枝横肆而盘屈其叶散而不定古桧之体也余种羣木难以具述惟楸梧槐栁形仪各异大抵有叶之木贵要丰茂而荫郁至于寒林者务森耸重深分布而不杂宜作枯梢老槎背后当用浅墨画以相类之木伴和为之故得幽韵之气清也林罅不用明白尤宜烟岚映带诚为得其妙用者矣
　　梁元帝云木有四时春英夏荫秋毛冬骨春英者谓叶细而花繁也
　　夏荫者谓叶密而茂盛也秋毛者谓叶疎而飘零也冬骨者谓枝枯而叶槁也
　　其有林峦者山岩石上有密木也有林麓者山脚下林木也林回者逺林烟暝也【四则论林木】
　　夫画石者贵要磊落雄壮苍硬顽涩矾头菱面层迭厚薄覆压重深落墨坚实凹深凸浅皴拂阴阳点均高下乃为破墨之功也昔人云石无十歩真山有千里逺况石为山之体贵韵而不贵枯燥画者不可失此论【一则论石】
　　夫通山川之气以云为总也云出于深谷纳于愚夷弇日映空渺渺无拘升之晴霁则显其四时之气散之阴晦则逐其四时之象故春云如白鹤其体闲逸和而舒畅也夏云如竒峯其势阴郁浓淡叆叇而无定也秋云如轻浪飘零或若兠罗之状廓静而清明冬云澄墨惨翳示其玄冥之色昬寒而深重此晴云四时之象春阴则云气淡荡夏阴则云气突黒秋阴则云气轻浮冬阴则云气惨淡此阴云四时之气也然云之体聚散不一轻而为烟重而为雾浮而为霭聚而为气凢云霞烟雾霭之气皆岚光山色遥岑逺树之彩也山水所用者霞不重以抒青云不施以彩绘恐失其岚光野色自然之气也【一则论云气】
　　唐志契云写枯树最难得苍古每画最不可少即茂林盛夏亦须用之山水诀云画无枯树则不疎通此之谓也但名家枯树各各不同如荆关则秋冬二景最为善枯树古而浑乱而整简而有趣到郭河阳则用莺爪加以细密又或如垂槐葢仿关荆者多也如范寛则直上如扫帚様亦有古趣李成则繁而琐碎笔笔清劲董源则一味古雅简当而老成如荆关之枯树也则此数君可以兼之要皆神乎技也非専习数十年妙出自然者不能仿其万一今人假古画丘壑山石或能勉为仅似若到精神骨髓则非矣以是知枯枝要妙最难【一则论枯树】
　　画不点苔山无生气昔人谓苔痕为美人簮花信不可少者人谓画山容易点苔难此何得轻言之盖树根石上之苔细生丛木或杂草丛生至于高处大山上之苔则松耶柏耶或未可知岂有长于突处不坚牢之理乃近有作画者率意点擢不顾其当与否倘以识者观之皆浮寄如鸟鼠之粪堆形状耳那得有生气夫生气者必点点从石缝中出或浓或淡或浓淡相间有一点不可多一点不可少之妙天然妆就不失之妙不失之疎岂易事哉古画横苔直苔不点苔者徃徃有之要未有一点不中窽者此皆是预先画山石无一笔頺败破壊之处故临点自然加一点一点好看少一点容或无妨也今人不察妄谓山石丑处须以苔遮掩之此愈遮所以愈丑是以浮寄烦肿之病都坐于此【一则论点苔】

　　○赋彩

　　张希逺云夫阴阳陶蒸万象错布玄化无言神工独运草木敷荣不待丹碌之采云雪飘扬不待铅粉而白山不待空青而翠鳯不待五色而彩是故运墨而五色具谓之得意意在五色则物象乖矣
　　郭淳夫云运墨有时而用淡墨有时而用浓墨有时而用焦墨有时而用宿墨有时而用退墨有时而用厨中埃墨有时而取青黛杂墨水而用之用淡墨六七加而成深即墨色滋润而不枯燥用浓墨焦墨欲特然取其界限非浓与焦则松棱石角不了然故尔了然然后用青墨水重迭过之即墨色分明常如雾露中出也
　　雪色用浓淡墨作浓淡但墨之色不一而染就烟色就缣素本色萦拂以淡水而痕之不可见笔墨迹风色用黄土或埃墨而得之土色用淡墨埃墨而得之石色用青黛和墨而浅深取之瀑布用缣素本色但焦墨作其旁以得之
　　米海岳云唐阎立本画皆着色而细销银作月色布地今人収得便谓之李将军思训皆非也
　　董思白曰画山水惟写意水墨最妙何也形质毕肖则无气韵彩气毕具则无笔法

　　○位置

　　郭淳夫曰凢经营下笔必合天地谓如尺幅之上上留天之位下留地之位中间方立意定景见世之初学率尔立意触情涂抹满幅看之填塞人目已令人意不恢那得取赏于潇洒见情于高大哉山水先理会大山名为主峯主峯已定方作以次近者逺者小者大者以其一境主之于此故曰主峯其象若大君赫然当阳而百辟奔走朝会无偃蹇背却之势也
　　林石先理会一大松名为宗老宗老意定方作以次杂窠小卉女萝碎石以其一山表之于此其势若君子轩然得时而众小人为之役使无凭陵愁挫之态也
　　山之人物以标道路山之楼观以标胜槩山之林木映蔽以分逺近山之溪谷断续以分浅深水之津渡桥梁以足人事水之渔艇钓竿以足人意
　　店舍依溪不依水冲依溪以近水不依水冲以逺害或有依水冲者水虽冲之必无水害处也村落依陆不依山依陆以便耕不依山以为耕逺或有依山者山之间必有可耕处也
　　山有三逺自山下而仰山颠谓之高逺自山前而窥山后谓之深逺自近山而望逺山谓之平逺无深逺则浅无平逺则近无高逺则下高逺之色清明深逺之色重晦平逺之色有明有晦高逺之势突兀深逺之意重迭平逺之意冲融而缥缥缈缈山有三大山大于木木大于人山不数十里如木之大则山不大木不数十里如人之大则木不大木之所以比夫人者先自其叶而人之所以比夫木者先自其头木叶若干可以敌人之头人之头自苦干叶而成之则人之大小木之大小山之大小自此而皆中程度此三大也
　　専于坡陀失之粗専于幽闲失之薄専于人物失之俗専于楼观失之冗专于石则骨露専于土则肉多嵩山多好溪华山多好峯衡山多好别岫常山多好列岫泰山特好主峯
　　千里之山不能尽竒万里之水岂能尽秀太行枕华夏而面目者林虑泰山占齐鲁而胜絶者龙岩一槩画之何异版图
　　韩云凢画全景者山重迭覆压咫尺重深以近次逺或由下层迭分布相辅以卑次尊各有顺序又不可太实仍要岚雾鎻映林木遮藏不可露体如人无依乃穷山也且山以林木为衣以草为毛髪以烟霞为神彩以景物为妆餙以水为血脉以岚雾为气象
　　山有四方体貌景物各异东山敦厚而广博景质而水少西山川峡而峭拔高耸而崄峻南山低小而水多江湖景秀而华盛北山阔墁而多阜林木气重而水窄东山宜村落薪鉏旅店山居官宦行客之类西山宜用关城栈路罗网高阁观宇之类北山宜用盘车骆驼樵人背负之类南山宜江村渔市水邦山阁之类但加稻田渔乐勿用车盘骆驼要知南北风故不同耳深宜分别

　　○传模

　　唐志契云画家传模移写自谢赫始此法遂为画家快捷方式葢临摹最易神气难传师其意而不师其迹乃真临摹也如巨然学北苑元章学北苑大痴学北苑倪迂学北苑一北苑耳各各学之而各各不相似使俗人为之定要笔笔与原本相同若之何能名世也
　　屠纬真云临摹古画着色最难极力模拟或有相似惟红不可及然无出宋人宋人临摹唐朝五代之画如出一手国朝戴文进临摹宋人得其三昧效黄子乆王叔明画较胜二家沈石田摹仿诸旧笔意夺真独于倪元镇不似葢老笔过之也评者云子昻近宋而人物为胜沈启南近元而山水为尤今呉中莫乐泉临画亦称当代一絶
　　郭淳夫云近世画手生吴越者写东南之耸痩居咸秦者貌闗陇之壮浪学范寛者乏营丘之秀媚师王维者缺关仝之风骨至于大人逹士不局一家必兼収并览广议博考使我自成一家然后为得画意
　　郭淳夫云近者画手有仁者乐山图作一叟支頥于峯畔智者乐水图作一叟侧耳于岩前此不扩充之病也盖仁者乐山宜如白乐天草堂图山居之意裕足也智者乐水宜如王摩诘辋川图水中之乐饶给也仁智所乐岂只一夫之形状可见之哉
　　郭若虚云西山走马图先子作衡州时作此以付思其山作秋意于深山中数人骤马出谷口内一人队下人马不大而神气如生先子指之曰躁进者如此自此而下得一长板桥有皂帻数人乗欵叚而来者先子指之曰恬退者如此又于峭壁之隈青林之荫半出一野艇艇中蓬庵庵中酒榼书秩庵前露顶坦腹一人若仰看白云俯听流泉冥搜遐想之象舟侧一夫理棹先子指之曰斯则又高矣
　　李廌画品云毗陵戚化元作归龙入海图笔力峥嵘波浪起伏令人心目眩漾一龙蜿蜓翔于水上然先后之浪皆匀未有飜涌濆薄之形云气虽从然不自水出予见而知之曰此非游龙出海图乃归龙入海图也因以名之
　　春龙起蛰图蜀孙位作山临大江有二龙自山下出一龙蜿蜒骧首云间水随云气布上雨自爪鬛中出鱼虾随之或半空而陨一龙尾尚在穴前踞大石而蹲举首望云中意欲俱徃怒爪如腥草木尽靡波涛震骇涧谷弥漫山下桥路皆没山中居民老少聚观扶之阚牖户人惊畏若屋颠坠笔势超然气象雄放非其胸中磊落不凡能窥神物变化穷究百物情状未易能也
　　仙游图唐关仝所作仝画山水入妙必使胡翼主人物此图人物翼所作也大石丛立矻然万仞色若精鐡上无尘埃下无粪埌四面斩絶不通人迹而深岩委涧有楼观洞府鸾鹤花竹之胜杖履而遨游者皆羽衣蹁跹若仰风而上征者非仙灵所居而何
　　董逌画跋云列子御风世有图其说者崇宁五年官试画学生监试疏出本文为目俾试者图之明日来上悉风脚雨势浓云重烟空中人立势若将陊葢无能得其意者他日有持古图者作草树相依层迭逺近披拂靃靡假为游云飞雾依随蹁跹扶揺上下轻重相映放弗有羽服而游于其中者神淡而气藏形解而魄寂若同乎一气者也众昉共叹谓笔墨蹊径得画中县解虽布列形状亦不能到古人地也

　　○鉴别

　　邓公寿云自昔鉴赏家分品有三曰神曰妙曰能独唐朱景真撰唐贤画録三品之外更増逸品其后黄休复作益州名画记乃以逸为先而神妙次之景真虽云逸格不拘常法用表贤愚然逸之高岂得附于三品之末未若休复首推之为当也至徽宗皇帝専尚法度乃以神逸妙能为次
　　米南宫云李成淡墨如梦雾中石如云动多巧少真意范寛势虽雄杰然深暗如莫夜晦暝土石不分物象之幽雅品固在李成上关仝麄山工关河之势峯峦少秀气董源峯顶不工絶涧危径幽壑荒迥率多真意巨然明润郁葱最有爽气矾头太多荆浩善为云中山顶四面峻厚
　　韩纯全云王晋卿每阅画必召某同观论乎渊奥构其名实偶一日于赐书堂东挂李成西挂范寛先观李公之迹云李公家法墨润而笔精烟岚轻动如对面千里秀气可掬次观范寛之作如面前真列峯峦气势雄逸笔力老徤此二画之迹真一文一武也余尝思其言之当真可谓鉴通骨髓矣
　　郭若虚云画山水惟营丘李成长安关仝华原范寛智妙入神才高出类三家鼎峙百代标程夫气象萧疎烟林清旷毫端颕脱墨法精微者营丘之制也石体坚凝杂木丰茂台阁古雅人物幽闲此关氏之风也峯峦浑厚势状雄强抢笔俱匀人屋皆质者范氏之法也
　　烟林平逺之妙始自营丘画松叶谓之攅针笔不染淡自有荣茂之色关画木叶间用墨揾时出枯梢笔踪劲利学者难到范寛林木或侧形如偃葢别是一种风规但未见画松栢耳画屋既质以墨笼染后軰目为鐡屋
</div>
    <div class="pagination">
<a href="画史会要_page23.html">上一页</a><span>...</span><a href="画史会要_page19.html">19</a><a href="画史会要_page20.html">20</a><a href="画史会要_page21.html">21</a><a href="画史会要_page22.html">22</a><a href="画史会要_page23.html">23</a><span class="current-page">24</span><a href="画史会要_page25.html">25</a><a href="画史会要_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
