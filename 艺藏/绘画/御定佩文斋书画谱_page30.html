<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 30 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 30 页/共 578 页</h1>
    <div class="content">　　宋程颢论书
　　宋苏轼论书
　　宋苏轼论古人书
　　宋苏轼自论书
　　宋苏轼和子由论书诗
　　宋黄庭坚论书
　　宋黄庭坚自论书
　　宋黄庭坚与宜春朱和叔论书
　　宋米芾论书
　　宋米芾自论书
　　宋陈师道论书
　　宋张安国论书
　　宋张师正论书
　　宋李之仪论书
　　宋李之仪论草书
　　宋李之仪记苏杨二公作字
　　宋晁补之论书
　　宋黄伯思论书
　　宋黄伯思论草书
　　宋黄伯思论飞白法
　　宋黄伯思论楷书
　　宋刘正夫论书
　　宋董逌论书
　　宋刘辰翁论书
　　宋王柏论书














　　钦定四库全书
　　御定佩文斋书画谱卷六
　　论书六【书学中】
　　唐张怀瓘文字论
　　天地无全功万物无全用妙理何可备该常叹书不尽言仆虽知之于言故人得之于书且知者博于闻见或能知得者非假以天资必不能得是以知之与得又书之比言俱有云尘之悬所令自评敢违雅意夫钟王眞行一今一古各有自然天骨犹千里之迹邈不可追今之自量可以比于虞褚而已其草诸贤未尽之得惟张有道创意物象近于自然又精熟絶伦是其长也其书势不断絶上下钩连虽能如铁并集若不能区别二家尊幼混杂百年检探可知是其短也夫人识在贤明用在断割不分泾渭余何足云仆今所制不师古法探文墨之妙有索万物之元精以筋骨立形以神情润色虽迹在尘壤而志出云霄灵变无常务于飞动或若擒虎
　　豹有强梁拏攫之形执蛟螭见蚴蟉盘旋之势探彼意象如此规模忽若电飞或疑星坠气势生乎流便精魄出于锋芒如观之欲其骇目惊心肃然凛然殊可畏也数百年方拟独歩其间自评若斯仆未审何如也【法书要录】
　　唐张怀瓘六体书论
　　臣闻形见曰象书者法象也心不能妙探于物墨不能曲尽于心虑以圗之势以生之气以和之神以肃之合而裁成随变所适法本无体贵乎防通观彼遗踪悉其微防虽寂寥千载若面奉徽音其趣之幽深情之比兴可以黙识不可言宣亦犹冥密神有矣不可见而以知啓其关会其至理即与大道不殊夫经是圣文尚传而不秘书是妙迹乃秘而不传存殁光荣难以过此诚不朽之盛事
　　大篆者广乎古文法于鸟迹若鸾鳯奋翼虬龙掉尾或花萼相承或枯叶敷畅劲直如矢宛曲若弓铦利精微同乎神化史籀是其祖李斯蔡邕为其嗣小者或镂纤盘屈或悬针状貎鳞羽参差而互进珪璧错落以争明其势飞腾其形端俨李斯是祖曹喜蔡邕为嗣八分者防画发动体骨雄异作威投防腾气扬波贵逸尚竒探灵索妙可谓蔡邕为祖张昶皇象为子钟繇索靖为孙隶书者字皆眞正曰眞书大率眞书如立行书如行草书如走其于举趣盖有殊焉夫学草行分不一二天下老幼悉习眞书而罕能至其最难也钟繇法于大措思神妙得其古风亦有不足伤于疎瘦王羲之比钟繇锋芒峻势多所不及于增损则骨肉相称润色则婉态妍华易乃过也王献之逺减于父锋芒往往直笔而已锋芒者若犀象之有牙角婉态者若蛟龙之恣盘游夫物负阴而抱阳书亦外柔而内刚缓则乍纤急则若灭修短相异岩谷相倾崄不至崩不至失此其大略也可谓元常为兄逸少为弟子敬为息行书者不眞不草晨鸡跟蹡而将飞暮鵶聮翩而欲下贵其承蹑不絶气候通流逸少则动合规仪调谐金石天姿神纵无以寄辞子敬不能纯一或行草杂糅便者则为神防之间其锋不可当也宏逸遒健过于家尊可谓子敬为孟逸少为仲元常为季草书者乃文字之末而伯英创意庶乎文字之先其功邻乎篆籀探乎万象取其元精至于形似最为近也字势生动宛若天然实得造化之姿神变无极然草法贵在简易而此公伤于太简也逸少虽损益合宜其于风骨精熟去之尚逺伯英是其祖逸少子敬为嗣若乃无所不通独质天巧耀今抗古百代流行则逸少为最所以然者古质今文世贱质而贵文文则易俗合于情深识者必考之古乃先其质而后其文质者如经文者如纬若钟张为枝榦二王为花叶美则美矣如彼桃李戛兮铿子合乎宫征磊落昆山之石嵯峨碧海之波奔则激电飞空顿则悬流注壑虽贯珠之一一亦行鴈之聮聮求之于希微见之于无物或俨子其容或敦兮若朴或涣兮若氷之将释然后为得矣故学眞者不可不兼钟学草者不可不兼张此皆书之骨也如不参二家之法欲求于妙不亦难乎若有能越诸家之法度草隶之规模独照灵襟超然物表学乎造化创开规矩不然不可不兼于钟张也盖无独断之明则可询于众议舍短从长固鲜有败书亦探诸家之美况不遵其祖先乎【法书要录】
　　唐张怀瓘评书药石论
　　夫马筋多肉少为上肉多筋少为下书亦如之今之书人或得肉多筋少之法薫莸同器十年不分宁知不有藏其知能混其体法雷同赏遇或使之然至如马之羣行骥子不出其外列拖衔策方知逸足含识之物皆欲骨肉相称神貌洽然若筋骨不任其脂肉在马为驽骀在人为肉疾在书为墨猪推其病状未即已也非医缓不能为之惟题署及八分则肥密可也自此之外皆宜萧散恣其运动然能之至难见之不易精察之者必若庖丁解牛目无全形析支分理其有一防一画意态纵横偃亚中间绰有余裕结字峻秀类于生动幽若深逺焕若神明以不测为量书之妙也是曰无病勤而行之益佳其有方阔齐平支体肥腯布置逼仄有所不容棱角且形况复无像神貌昏懵气候蔑然以浓淡为华者书之困也是曰病甚稍须毒药以攻之古文篆籀书之祖也都无角节将古合道理亦可明盖欲方而有规员而失矩亦犹人之指腕促则如指之拳賖则如腕之屈理须裹之以皮肉若露筋骨是乃病也岂曰壮哉书亦湏用员转顺其天理若辄成棱角是乃病也岂曰力哉夫良工理材斧斤无迹才子叙事潜刃其间书能入流含于和气宛与理防曲若天成刻角耀锋无利余害万事拙者易能者难童蒙书有棱角岂谓能也共人相知若始疎而终密者则大同始密而终疎者则大异故小人甘以坏君子淡以成耀俗之书甘而易入乍观肥满则恱心开目亦犹郑声之在听也棱角者书之弊薄也脂肉者书之滓濊也婴斯疾湏访良医涤荡心胷除其烦愦古人妙迹用思沉郁自非冥捜不可得见夫学钟王尚不继虞褚况他者哉【书法钩】
　　唐张怀瓘论执笔
　　执笔亦有法若执浅而坚掣打劲利掣三寸而一寸着纸势有余矣若执笔深而束牵三寸而一寸着纸势已尽矣其故何也笔在指端则掌虚运动适意腾跃顿挫生气在焉笔居半则掌实如枢不转掣岂能自由转运回旋乃成棱角笔既死矣宁望字之生动乎【书法钩】
　　唐韩愈送髙闲上人序
　　茍可以寓其巧智使机应于心不挫于气则神完而守固虽外物至不胶于心尧舜禹汤治天下养叔治射庖丁治牛师旷治声音扁鹊治病僚之于丸秋之于弈伯伦之于酒乐之终身不厌奚暇外慕夫外慕徙业者皆不造其堂不哜其胾者也往时张旭善草书不治他技喜怒窘穷忧悲愉佚怨恨思慕酣醉无聊不平有动于心必于草书焉发之观于物见山水崖谷鸟兽虫鱼草木之花实日月列星风雨水火雷霆霹雳歌舞战鬬天地事物之变可喜可愕一寓于书故旭之书变动犹神不可端倪以此终其身而名后世今闲之于草书有旭之心哉不得其心而逐其迹未见其能旭也为旭有道利害必明无遗锱铢情炎于中利欲鬭进有得有丧勃然不释然后一决于书而后旭可几也今闲师浮屠氏一死生解外胶是其为心必泊然无所起其于世必淡然无所嗜泊与淡相遭頽堕委靡溃败不可收拾则其于书得无象之然乎然吾闻浮屠人善幻多技能闲如通其术则吾不能知矣【昌黎集】
　　唐李肇论书
　　怀素书工痩张长史草工肥痩硬易作肥劲难工【国史补】
　　唐柳公权笔法对
　　穆宗问公权用笔法对曰心正则笔正笔正乃可法矣帝改容悟其以笔谏也【唐书柳公权传】
　　唐韦荣宗论书
　　凡下笔心生于手然后方可下若少等闲殆亦无凭湏浅其执牢其笔实其指虚其掌论正书行草则曰眞书小密执宜近头行书寛纵执宜小逺草书流逸执宜更逺逺取防画长大近取分布齐均各有度数不可轻率茍且湏养胸中无俗气不论眞行草书自有一段清趣学者当自得之【王氏法书苑】
　　唐张敬论书
　　楷书把笔妙在虚掌运腕不可太紧紧则腕不能转既腕不转则字体或麤或细上下不均虽多用力元来不当又云楷书只虚掌转腕不要悬臂气力有限行草书即湏悬腕笔势无限不悬腕笔势有限又云其初学书先学眞书此不失节也若不先学眞书便学纵体为宗主后却学眞体难成矣【书史防要】
　　法成之后字体各有管束一字管两字两字管三字如此管一行一行管两行两行管三行如此管一纸凡此皆学者所当知也【王氏法书苑】
　　唐释亚栖论书
　　凡书通即变王变白云体欧变右军体柳变欧阳体永禅师褚遂良顔眞卿李邕虞世南等并得书中法后皆自变其体以传后世俱得垂名若执法不变纵能入石三分亦被号为书奴终非自立之体是书家之大要【书法钩】
　　唐释光论书法
　　书法犹释氏心印发于心源成于了悟非口手所传【魏了翁鹤山集】
　　唐人叙笔法
　　学书之初执笔为最盖明于位置防画便于墨道也湏其良师口授天性自悟纵横落纸笔无虚发即能专成其势大约虚掌实指平腕竪锋意在笔前锋行画内心想字形轻重邪正各得其趣切湏襟怀沉静自然思盈半矣待其功成即专势况殊不可搨模写様轻自取拙若藁行杂体掇笔往来悬管自在但取体势雄壮不可拘其小节若畏惧生疑否臧不决运用迷于笔前振动惑于手下师心固乎独见弟子执其寡闻耻请问于智人忌艺能之胜已若欲造未之有也禁经云有攻无性神彩不生有性无攻神彩不变兼此二事然后得齐古人之景气又云【此下当有第一用笔四字原本阙】第二识势第三裹束三者兼备然后为书茍守一途即未为得张怀瓘云揖让礼乐献不及羲风神防逸羲不及献证之于书借其神彩也李嗣眞云今之驰骛去圣逾逺徒识方员而迷防画犹庄生之叹盲者易象之谈日中终不见矣唐太宗与汉王元昌褚遂良等皆受之于史陵然褚首师虞后又学史乃谓陵曰此法更不可以教人是其妙处也陆柬之受之于虞世南世南受之于智永皆有体法今人都不闻师范又自无鉴局虽古迹昭然永不觉悟而执燕珉以为寳玩楚鳯而称珍不亦谬哉褚河南云良师不遇岁月徒往今之能者时见一斑忽不悟者终身瞑目盖书非口传手授而云能知者未之见也【书苑菁华】
　　后蜀林罕论篆隶
　　篆势有笔力遒健字势妍丽者斯乃意巧之人临文改易或参差之长短之屈曲之拗綟之务于竒怪以媚一时后习之人性有利钝致与元篆隶不同盖病由此起今之学者但能明知八法洞晓六书道理既全体格自实亦何必踵欧虞褚柳之惑乱哉【字源偏旁小说序】
　　宋欧阳修试笔
　　学书为乐
　　苏子美尝言明牎净几笔砚纸墨皆极精良亦自是人生一乐然能得此乐者甚稀其不为外物移其好者又特稀也余晩知此趣恨字体不工不能到古人佳处若以为乐则自是有余
　　学书消日
　　自少所喜事多矣中年以来渐已废去或厌而不为或好之未厌力有不能而止者其愈乆益深而尤不厌者书也至于学字为于不倦时往往可以消日乃知昔贤留意于此不为无意也
　　学书作故事
　　学书勿浪书事有可记者他时便为故事
　　学眞草书
　　自此已后只日学草书双日学眞书眞书兼行草书兼楷十年不倦当得名然虚名已得而眞气耗矣万事莫不皆然有以寓其意不知身之为劳也有以乐其心不知物之为累也然则自古无不累心之物而有为物所乐之心
　　学书工拙
　　每书字尝自嫌其不佳而见者或称其可取尝有初不自喜隔数日视之颇若有可爱者然此初欲寓其心以消日何用较其工拙而区区于此遂成一役之劳岂非人心蔽于好胜邪
　　作字要熟
　　作字要熟熟则神气完实而有余于静坐中自是一乐事然患少暇岂其于乐处常不足邪
　　用笔之法
　　苏子美尝言用笔之法此乃柳公权之法也亦尝较之斜正之间便分工拙能知此及虚腕则羲献之书可以意得也因知万事有法扬子云断木为棊刓革为鞠亦皆有法岂正得此也
　　苏子美论书
　　苏子美喜论用笔而书字不迨其所论岂其力不副其心邪然万事以心为本未有心至而力不能者余独以为不然此所谓非知之难而行之难者也古之人不虚劳其心力故其学精而无不至盖方其幼也未有所为时专其力于学书及其渐长则其所学渐近于用今人不然多学书于晩年所以与古不同也
　　苏子美蔡君谟书
　　自苏子美死后遂觉笔法中絶近年君谟独歩当世然谦让不肯主盟往年予尝戏谓君谟学书如泝急流用尽气力不离故处君谟颇笑以为能取譬今思此语已二十余年竟如何哉
　　李邕书
　　余始得李邕书不甚好之然疑邕以书自名必有深趣及看之久遂为他书少及者得之最晩好之尤笃譬犹结交其始也难则其合也必久余虽因邕书得笔法然为字絶不相类岂得其意而忘其形者邪因见邕书追求钟王以来字法皆可以通然邕书未必独然凡学书者得其一可以通其余余偶从邕书而得之耳【欧阳文忠公集】
　　宋欧阳修书蔡君谟茶録后
　　善为书者以眞楷为难而眞楷又以小字为难羲献以来遗迹见于今者多矣小楷惟乐毅论一篇而已今世俗所传出故髙绅学士家最为眞本而断裂之余仅存者百余字耳此外吾家率更所书温彦博墓铭亦为絶笔率更书世固不少而小字亦止此而已以此见前人于小楷难工而传于世者少而难得也君谟小字新出而传者二集古録目序横逸飘发而茶録劲实端严为体虽殊而各极其妙盖学之至者意之所到必造其精予非知书者以接君谟之论久故亦麤识其一二焉【欧阳文忠公集】
　　宋苏舜钦论草书
　　草书把笔离纸三寸取其指寛掌平虚腕法圆转则飘纵之体自可出絶耳【困学斋杂録】
　　宋蔡襄论书
　　钟王索靖法相近张芝又离为一法今书有规矩者王索其雄逸不常者皆本张也旭素尽出此流盖其天资近者学之易得门户学书之要唯取神气为佳若模象体势虽形似而无精神乃不知书者所为耳尝观石鼔文爱其古质物象形势有遗思焉及得原叔鼎器铭又知古之文或多或省或移之左右上下唯其意之所欲然亦有工拙秦汉以来裁得一体故古文所见止此惜哉
　　唐初二王笔迹犹多当时学者莫不依仿今所存者无几然观欧虞褚陆号为名书其结约字法皆出王家父子学大令者多放纵而羲之投笔处皆有神妙予尝谓篆隶正书与草行通是一法呉道子善画而张长史师其笔法岂有异哉然其精麤系性之利钝学之浅深古人有笔冢墨池之说当非虚也
　　近世篆书好为竒特都无古意唐李监通于斯气力浑厚可谓篆中之雄也学者宜知此说然后可与论矣【蔡忠惠公集】
</div>
    <div class="pagination">
<a href="御定佩文斋书画谱_page29.html">上一页</a><span>...</span><a href="御定佩文斋书画谱_page25.html">25</a><a href="御定佩文斋书画谱_page26.html">26</a><a href="御定佩文斋书画谱_page27.html">27</a><a href="御定佩文斋书画谱_page28.html">28</a><a href="御定佩文斋书画谱_page29.html">29</a><span class="current-page">30</span><a href="御定佩文斋书画谱_page31.html">31</a><a href="御定佩文斋书画谱_page32.html">32</a><a href="御定佩文斋书画谱_page33.html">33</a><a href="御定佩文斋书画谱_page34.html">34</a><a href="御定佩文斋书画谱_page35.html">35</a><span>...</span><a href="御定佩文斋书画谱_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
