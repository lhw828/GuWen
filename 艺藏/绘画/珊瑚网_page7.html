<!DOCTYPE html>
<html>
<head>
    <meta charset="UTF-8">
    <title>珊瑚网 - 第 7 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 7 页/共 85 页</h1>
    <div class="content">　　此帖不应防在长安逆旅中亦非贵人席帽金络马传呼入省时所观程子他日幅巾笻杖渡青衣江相羊唤鱼潭瑞草桥清泉翠樾之间与山中人共小巢笼鹤菜饭扫石置风罏煮顶紫茁然后出此共读乃称尔　陆游【此跋虽经刻然佳语姑存之】
　　涪翁杂録册【旧名山谷志林】
　　右杂録一册相传黄文节公鲁直书旧有签题曰山谷志林昔苏文忠公有东坡志林盖杂志其平时所闻见与凡对客谈笑之语此册则杂抄说苑世说中语初无伦叙岂有防于心而书耶抑自记以备防耶尝见东坡亦有杂书古人格言亦无伦次题其后谓将以为诗文之用岂非其类耶然不可考矣文节公晚嵗沉着髙古此其少年之笔故防有不同耳殷君良贵特以相示辄题其后　嘉靖辛丑十月六日文徴明识
　　石曼卿大字楷书古松诗墨迹【在宋楮上横】
　　天之酒星化曼卿之神薄逰莺花世界醉日月于酒船真能以大梦处世者归主芙蓉城宜其仙也雪堂翁诗以实之今想与赤壁化鹤同翺翔其乐无涯曼卿诗句字画名贤品賛以加矣岂容言下着语此咏古松墨迹余获拜观不觉神爽飞越自庆为平生之幸
　　治乙丑冬十一月十日呉郡黄云题于华氏之尚古楼
　　嘉靖廿五年墨林子装袭原值十五金
　　余初获见此传正与家藏文画为闭户著书深嵗月种松皆作老龙鳞相辉暎焉已而松尘告斋头诸松葢俨青人巢作天际真人想不自知其迂逺也乃石秘阁松诗及楼钥黄掺赵师夏沈周四跋己刻李冏卿六砚斋三笔不再赘仅録所遗黄跋兀兀成此瑚网余因更前画句松老烟云能自异书成嵗月与俱新姑享此百城之乐乎即孔方兄有絶交书何足顾哉但将松籁延佳客耳　越燕两国定丰世家紫源九裔后人识






　　瑚网五
<子部,艺术类,书画之属,珊瑚网>
　　钦定四库全书
　　珊瑚网卷六
　　明　汪砢玉　撰
　　法书题跋
　　米襄阳行草易説
　　易曰天数五地数五五位相得而各有合此五行生成之数洪范曰五行生数天肇一于北至隂之所隂极生寒寒生水故曰北耦二曰南阳之数也阳极生热热生火东阳中也阳散而生风风生木隂正以收而生燥燥生金金中央也隂阳之所变者也隂阳交而生湿湿生土所以行成变化而行神皆不出乎此夫体立而后成性以至稼穑皆五行之性也性定而后辨味皆五行之味也水物至隂其性流湿故淮江于山不若海之下故惟润下所以指名之也五行声色味而此独举味者人之所待以生养者特味为急故也　元符元年春二年夏三年秋游中天竺访堂头禅师绍圣四年同佛印访禅师师已垂年苦留心于易芾遂赠其易义并大书读易堂三字并遗之米元章书
　　予观米襄阳为天竺大士书易义数语深得乾造坤化之奥世每以能书称襄阳而其学识乃如此岂知米公者哉苏君昌龄请篆读易堂三字以补其阙用镇山门遂书于左方鄱阳周伯温识后二百六十一年当大元至正十五年三月朔旦也　眉顔【朱文】　野斋居士【白文】
　　米南宫于书无所不读生承平时以絶伦之资日接贤士大夫绪言余论故共造诣益深使其仅能字学则当时诸贤岂肯前席耶世言王右军能书而已殊不知其卓识伟见贻书殷深源劝其交驩桓温使深源从其言则温不至于跋扈而晋室尚可扶持襄阳豪乃肯与佛印同访中天竺至为之书读易堂岂以少林指心单传固与羲皇周孔元无间耶襄阳论易以及于洪范五行五位五性五味然所谓五行具五味人皆可知独金曰从革从革作辛辛为辛辣使以金银铜铁百计鬻之不能辛也此虽细事然子朱子门人固尝以为问终不能折其为何如今已矣恨不能起襄阳于九原而质之吴人李君士明寄游老子法中而嗜古好学出此卷以求题故粗书襄阳之为人而非敢及于读易也洪恕记
　　檇李项氏所藏米元章真迹惟山水歌与此卷耳余于五十年前借观俯仰之间恍如隔世其昌
　　米南宫大行楷书天马赋【遗集多讹脱】
　　髙君素收唐画御马感今无此马故赋　方唐牧之至盛有天骨之超俊勒四十万之数而随方以分色焉此马居其中以为镇目星角而电发蹄椀踣以风迅鬐龙颙以孤起耳凤耸而双峻翠华建而出步阊阖下而轩喷低羣驽而不嘶横秋风以独韵若夫跃溪舒急冒絮征叛直突则建徳项絷横驰则世充领断皆絶材以比德敢伺蹶以致吝岂肯浪逐苜蓿之堆盖当下视八方之骏髙标雄跨而狮子让狞逸气下衰而照夜矜穏于是风格靡頽色妙才骀入伏不动终日如坏乃得玉为衔饰绣作鞍儓枣秣粟豢肉胀筋埋若夫其报徳也盖不如偷卢噬盗防蹇胜柴铸黄蜗而吐水画白泽以除灾但觉驼垂就节防伏防猜妬心虽厉驯号斯谐誓俛首以毕世未伏以兴怀嗟乎所谓英风顿尽冗仗髙排若不市骏骨致龙媒如此马者一旦天子巡朔方升乔岳扫四夷之尘较岐阳之猎则飞黄騕防蹑云追电何所从而遽来何所从而遽来　平海大师后园水丘公慧悟师看书襄阳米芾
　　海岳能书又能诗书品超迈入神诗称意格髙逺杰然自成一家尝冩诗投许冲元自言不袭古人生平未尝录一篇投豪贵遇知已则不辞元丰中至金陵识王介甫过黄州识苏子曕皆不执弟子礼其髙行如此时论章伯益书如宫女揷花嫔嫱对镜自有一般态度能继者惟海岳耳或云海岳学罗让书盖其少时非得法于让也此帖词翰兼美诚佳品也防澄宜保藏之　永乐甲辰秋前五日后义张肯识【继孟】淮南老守米南宫笔法今评妙品中翰苑寥寥千古后不知谁复可相同　天全有贞题
　　米海岳小楷七帖
　　大行皇太后挽辞　余庆元真相求贤佐裕陵知几卷箔早戡变叱龙升静徳羣邪震清心后世矜大恩知欲报圣孝已逾曾温厚同光献刚廉法寳慈拥扶乐推圣照彻托公欺南纪归忠魄东朝足素规仁明存旧幄常似补天时　奉议郎充江淮荆浙等路制置发运司管勾文字武骑尉赐绯鱼袋臣米芾上进
　　芾皇恐顿首再拜上覆芾阘茸无能猥继清献之绪为贫所迫冒昧宦游试吏于江陵司讦之官甫幸善罢到侍郎选拟防稽征防迟次罹罚继而间闗淮壖窃仪真鹾庾之禄几年又以内艰而去流离困踬无所告语静思庸戆乃分之宜自此絶意荣望敢意字民复在畿邑家无县谱斐然学制宁逃伤锦之讥旷败必矣此芾之所甚惧也不图寅縁幸防获庇所天尚頼余光下照匿瑕之仁庶免于戾此心口切私意自幸　芾皇恐顿首再拜上覆
　　芾昨准省劄为昌邑昌化实属治圻兹者时甫及当代卞从政近得书报以二月二十二日满罢促芾如期芾旦夕躬诣台墀少伸参谒之恭祗受约束重惟唐山蕞尔之地属京师号为难治顾芾昏防无似岂应在抚字之选惟是仰依盛徳宏量无所不容少寛　此札前后稍缺
　　芾皇恐顿首再拜上覆芾一介晩出获齿士大夫之后隆名硕徳窃服旧矣名卑官下无从躐附宾舄瞻拜光仪今幸祗役部封当备使旋之末平时慕仰愿见而不可得者浸浸获伸矣引颈崇墉不胜欣跃归诚之至芾皇恐顿首再拜上覆【名上用米芾之印】
　　芾咨目皇恐顿首再拜上覆府判中丈台座即日孟春之月青炜向灿恭惟赞贰王畿神明拱相台候动止万福芾谨薰沐染翰控问兴居伏惟台察不宣芾咨目皇恐顿首再拜上覆【名上用米芾之印】
　　芾皇恐顿首再拜上覆芾疎逖下僚不敢进城申问台阃仰惟中外泰定福禄滋至芾退惟僭易不任兢灼之情　芾皇恐顿首再拜上覆
　　芾皇恐顿首再拜上覆芾申调司籖肃严右记迩辰不审台履何似仰惟贰车之贤宻佐守尹正直是与何福不除更祈恵令上体眷隆节宣自厚导迎【此叚有缺】芾皇恐顿首再拜上覆
　　米元章小楷世不多见此七帖为项子长先生家藏前为大行皇太后挽辞是挽裕陵向后后崩于建中靖国元年后六帖是出宰时与朝贵扎挽辞笔法与褚河南哀册若出一手六扎行笔亦遒健但与前别或此老中年书也　卣齐居士曹函光
　　米南宫草书九帖【帖语己刻不录】
　　右草书九帖先臣芾真迹臣友仁鉴定恭跋
　　洪武庚申中秋后六日鄱阳蒋惠敬观于寳古斋范至能説米书初自沈传师来后入大令之堂此九帖当时已入秘苑后有小米跋今在黄令君家前后完具尚昔之粘缀也其后一帖评唐人始言草法必应从晋此固通论殆亦其实录耶麝煤防尾熏染终嵗所成若此今之学者其亦知之乎　治癸亥吴郡祝允明跋
　　海岳翁此卷尝入绍兴秘府后有子元晖题识盖海岳平生得意书也其子有登海岱楼诗一首下小字注云三四次冩间有一两字好信书亦难事夫海岱书可谓入晋人之室而其自言乃尔后之作字者当何如耶甲戍九月廿三日观于崔静伯氏敬题虎丘山人都穆
　　此卷刻于文氏停云馆文太史鉴定所谓众尤之尤也昔从石本想见其迹今如叶公好龙真龙下室矣乙酉九月晦董其昌观于西湖舫斋　卷首有几
　　暇清赏印　绍兴印　内府书印　钤缝有琳印黄琳私印　向子固印　卷尾有绍兴府印　建炎浙东安抚使之印　建炎两浙东路都总管司之印建炎重钩越州管内观察使印
　　米元章行草四叚【前有修内司钤缝印】
　　余始与公故为僚友仆与叔晦为代雅以文艺同好甚相得于其别也故以秘玩赠之题以示两姓之子孙异日相值者襄阳米黻元章记楚国米芾【朱文印】　叔晦之子道奴徳奴庆奴仆之子鼇儿洞阳三雄
　　李太史收晋贤十四帖武帝王戎书若篆籀谢安格在子敬上真宜批帖尾也
　　余收张李明帖云秋深不审气力复何如也真行相间长史在世间第一帖也其次贺八帖余非合书
　　倒念掲谛呪　呵婆莎提菩谛掲僧罗般谛揭罗般谛揭谛揭　早起志心念数十遍
　　右米帖自都敬跋后为吾乡项少溪公所藏至崇祯己巳二月归于盛念修今年辛未季春复逸出因得录此四段馆刻中所不载也乐卿
　　又长者明公二帖
　　黻顿首再拜后进邂逅长者于此数厠坐末欵闻议论下情慰忭慰忭属以登舟即径出闗以避交游出饯遂莫皇祗造舟次甚为瞻慕曷胜下情谨附使奉啓不宣黻顿首再拜知府大人丈棨下
　　黻再拜明公懿徳茂履士所推慕武城未究逺业伫闻褒嘉共要别驰贺也子中书至面投黻再拜
　　右米南宫长者明公二帖刚健端庄之中而有婀娜流丽之态苏文忠公谓其超迈入神评语不虚后帖逺字宛然金错刀法但知府大人不知为谁府字阙疑有所为耳吴郡钱逵题
　　米南宫诗翰【李西涯篆于司首诗见苕溪诗话】
　　米黻文奉敕题
　　右呈诸友等诗先臣芾真迹臣米友仁鉴定恭跋右米元章诗翰有绍兴及睿思殿图印其子友仁题其后称先臣芾盖君前臣名之义也元章书极精妙而友仁亦有家法父子并美自羲献以后亦鲜闻之书法真赝每相混淆如米氏者江南伪本不知其几此卷妙处望而可知太宰水村陆先生检诸故箧重加装饰物之显晦故自有数哉先生方操黜陟之柄振幽起滞天下之士頼以不汩没于世者多矣识者幸毋以一事观之正徳丙子二月十二日长沙李东阳题
　　米襄阳行草集英诗迹【字大于掌】
　　集英春殿鸣梢歇神武天临光下彻鸿胪初唱第一声白面王郎年十八神武乐育天下造不使枰使传道衣锦东南第一州棘璧湖山两清照襄阳野老渔竿客不爱纷华爱泉石相逢不约约无逆手握古书同岸帻淫朋嬖党初相慕濯发洗心求易虑翩翩辽鹤云中侣土苴尫防那一顾迩来器业何深至湛湛具区无底止可怜一终不易枉驾殷勤寻漫仕漫仕平生四方走乐与英才并肩肘少有俳辞能骂老学防夷漫存口一官聊具三径资取舍殊涂莫回首　元祐戊申九月廿三日溪堂米芾
　　米元章为林子中书蜀素为生平合作藏余家偶临之　万厯丙午六月望董其昌【平阳氏藏】
　　董书绫数十幅余装屏张墨花阁廿余载而易去米南宫中岳诗卷
　　拜中岳命作　芾　云水心常结风尘事久虚重寻钓鼇客初入选仙图鼠雀真官耗龙蛇与众俱却怀闲禄厚不敢着潜夫常贫须漫仕闲禄是身荣不托先生第终成俗吏名重缄议法口静洗看山情夷恵中何有图书老此生
　　宋室名书輙称苏黄米蔡余无论焉然米南宫多为行草原其书皆从真楷来故落笔不苟而画所至深有意态非若今人不识欧虞径造颠素为无本之学也此卷真迹徐君臣寛当玩爱之徐有贞识右米南宫所书二诗遗于陈太修家輙为奴子窃出卖于王参军处事觉追取得之余最好米氏翰墨将古铜瓶易之舍所爱而遂所爱是放一拈一者也魏应龙书
　　米南宫湘西诗帖【中书舍人署题南宫遗翰】
　　湘西夜冷榻留云此夕还如入梦魂六月薜萝嗟我欲一生林壑与谁论吴王旧赏今何在惠可余光宛若存对榻东堂清话歇长风快雨洗松门
　　逸少尝自言表上晋穆帝専精任意帝索纸色类长短阔狭与王表相似令张翼冩效一毫不异乃题后答之逸少初不觉后更详视乃叹曰小人乱真耳宋米礼部作字有晋唐风流自言学书贵弄翰把笔轻自然手心虚振迅天真出于意外也其次要得笔意谓筋骨皮肉脂泽风神皆欲要全今观此帖使毫行墨浑然天成虽不元章吾知其元章矣叔成其寳之元统甲戍六月上瀚斤玉山人顾厚书
　　欧阳询初见索靖所书碑唾之复见悟其妙卧其下者十日阎立本尝至荆州视僧繇画忽之次见略许三见坐卧留宿其下者十日书画之妙以询立本之真识尚未能造次窥况下几等能辨之乎米礼部书法逺绍王右军擅名一代当时寸纸数字人争售之以为珍玩此帖宜寳也然举世岂乏欧阳率更莫我知也　元统二年六月望日庐陵李简士廉父书自天粟昼零之后洒染翰墨代不乏人必其不蹈故常始可以永其传襄阳米礼部生平无他嗜好独游神心画始学顔书已而厌其俗闻有李邕法又恶之遂学沈传师自后数改遂成名家麻纸十万散失多矣故知八法之妙者请于是观焉淳熙丙申暮冬申吕企中书
　　向晩得竒观案有翰墨陈展开即可辨骨格出风尘寻常势欹侧此幅殊不伦字止五十六端人似绅复如旗整整又若车辚辚书家有定论俗士长相嗔不见苏子瞻超妙还入神公昔家京口海岳近为隣墨迹虽散落至寳终难湮如彼荆山玉旁逹见孚尹惊看忽入手幸合归乡人嵗久恐汚弊摹勒须坚珉铭文配瘗鹤终古焦山垠充道得此见示为题此于后聊以代跋语耳吴寛
　　惆怅江东起暮云骚人疑有未招魂神从海岳真能降名与苏黄得并论千嵗鹤归林未冷百金马死骨犹存因君话取书家事始信钟王别有名　东阳雪里清光水里云分明诗笔旧精魂可应絶技能兼羙解使名家得擅论秦刻汉碑随世改马图龟画与天存不须更説钟王事此道谁参众妙门　台人谢铎次韵
　　南宫此帖端劲庄重逈异常书前跋已详自吴文定公三阁老诗辞严意宻三公同侍孝庙燮理之暇倡和优防为介轩靳阁老所题当时文物之盛猗欤休哉　元汴
　　米元章都梁十景诗迹【十景在泗州】
　　京洛风尘千里还船头出汴翠屏间莫论衡霍冲星斗自是东南第一山　第一山怀古
　　龟峯髙耸接云楼撞月钟声防鐡牛一百八声俱听彻夜行犹是不知休　龟山寺晩钟
　　塔边云影任髙低闲逐清风自在飞四海望遥人久渴不成霖雨又空归　五塔寺归云
　　西山月落楚天低不放红尘翠微鹤唳一声松露滴水晶寒湿道人衣　瑞岩庵清晓
　　铁笛谁吹一曲哀清风约我上层台悠扬正到堪听处怕惹闲愁却下来　清风山闻笛
　　山径重重鎻緑苔松花曾见几畨开羣仙费尽招呼力那得休官一个来　八仙台招隠
　　风轻云淡午天春花外游人载酒樽不是山屏遮隔断牧童错指是孤村　杏花园春昼
　　半山亭子老苔钱凿破玻瓈引碧泉一片玉蟾留不住夜深飞入镜中天　玻瓈泉浸月
　　自是韶光不耐秋水光山色一时休细将瓦砾分明看片片飞来落叶愁　防景亭陈迹
　　怪石累累玉作堆登临晩景更徘徊夕阳无限堪停好莫到竒山空自回　寳积山落照　襄阳米芾题并书
　　米漫仕苕溪诗卷【近刻入制林】
　　将之苕溪戏作呈诸友襄阳米漫仕黻　松竹留因夏溪山去为秋久白雪咏更度采菱讴缕玉鲈堆案团金菊满州水宫无限酒载与谢公游　半嵗依修竹三时看好花懒倾恵泉酒防尽壑源茶主席多同好羣峯伴不哗朝来还蠧简便起故巢嗟【余居半嵗诸公载酒不辍而余以每约置膳清话而已后借书刘李周三姓】　好懒难辞友知穷岂念通贫非理生拙病觉养心功小圃能留客青不厌鸿秋帆归贺老载酒过江东　仕倦成流落游频惯转蓬热来随意住凉至逐縁东人境亲疎集他乡彼此同暖衣兼饱食恒觉愧梁鸿　旅食縁交驻浮家为兴来句留荆水话襟向卞峯开入剡如寻戴游梁意赋枚渔歌堪话处幸有鲁公陪　宻友从春拆红微过夏荣团枝殊自得顾我若含情漫有兰随色宁无石对声却怜皎皎月依旧满船行　元祐戊辰八月八日作【后有米友仁鉴定真迹】
　　米襄阳诗卷
　　七年乌帽抗黄尘昼锦归来世又新若过武夷山下看人间不大敝精神　蝇头何慕久京华静洗黄尘眼界花万寳精神在风月好诗追取不须赊　数恶诗呈上陈建州觉民　陈诗首唱云汩汩尘埃阅嵗华青山相见认空花清淮风月元无价凭仗诗翁为我賖又一萹云长淮千古自流东六月城头日日风天际玉潢无出处夜山围在月明中絶唱也为之刻而不复和
　　米南宫草书画山水歌并絶句【真迹在楮上】
　　十日画一水五日画一石能事不受相促逼王宰始肯留真迹壮哉昆仑方壶图挂君髙堂之素壁巴陵洞庭日本东赤岸水与银河通中有云气随飞龙舟人渔子入浦溆山木尽亚洪涛风尤工逺势古莫比咫尺应须论万里焉得并州快剪刀剪取吴淞半江水
　　谢安舟楫风还起梁苑池台雪欲飞杳杳东山携汉妓泠泠修竹待王归　前有金章宗秘府瓢印　御府寳绘朱文印　御书之寳朱文方印　钤缝有御府瓢印人合同朱文小长印　后有御书瓢印　御府之印朱文方印　羣玉中秘朱文钟鼎篆方印　南昌袁氏家藏珍玩子孙永保朱文方印　赵氏子昂朱文　太子少师姚广孝图书朱文方印
　　米海岳风度髙朗神情舒畅故下笔便与人不同或言其书自沈传师来晩学李北海尝观名言书史则其于古人书未尝不学然每以不及古人为言或曰真者在前气焰烁人或曰若见真迹惭惶杀人惟其不自满假所以书入能品今观此卷出入顔平原无一笔北海则此老胸中磈磊未易窥测也卷中书画山水歌后絶句一首寄汉中王皆子美诗想随所记忆而书者内有御府瓢印及羣玉中秘等印曾入金章宗赏鉴后有赵魏公印曾入松雪斋在本朝则袁忠彻家物也今归谿阳史君史君好古博雅诚得所矣其永寳之　嘉靖甲午十月十日长洲文彭敬跋米元章岘山诗迹
　　皎皎中天月团团径千里震泽乃一水所占已过二娑罗即岘山谬云形大地地惟东吴偏山水古佳丽中有皎皎人琼衣玉为饵位维列仙长学与千年对幽操久独处迢迢愿招类金带秋威歘逐云樯至朝隮舆驭颷暮返光浮袂云盲有风驱蟾餮有刀利亭亭太隂宫无乃瞻星气兴深夷险一理洞轩裳伪纷纷夸俗劳坦坦忘懐易浩浩将我行蠢蠢须公起【缺文】　右和林公岘山之作　鹿门居士米芾
　　后有文夀承跋与前题山水歌等语同故去之老米小词真迹
　　风炉煮茶霜刀剖暗香透窻纱是池中藕花髙梳髻鸦浓妆脸霞玉尖弹动瑟琶问香醪饮麽　米黻南宫自谓其书为刷书当自言其运笔之迅劲耳而人多以偏欹槎牙间求之如垩帚之扫壁老颠有知宁无抚几絶叫耶此幅研笔如铁而秀媚之气奕奕行间风华类得大令之神是南宫得意时笔也公诗有云棐几延毛子明牕管墨卿功名皆一戏未觉负生平观此书如亲见其寂寥所慕矣　寳林顾起元薛道祖云顶山诗真迹
　　山压众峯首寺占紫云顶西游金泉来登山缓归轸昨暮下三学出谷已延颈山右髙剑外回首陋前岭跻攀困难到頼此昼亦永巍巍石城出步步向松径青霄屋万檀下俯二川境玉垒连金雁西轩列阡畛青城与岷峨天际暮云隠少城白烟里水墨澹微影江流一练带不复辩渔艇东惭梓泽隘右喜锦川逈磐陀石不转枯枿弄芒颖四更月未出蕙帐天风客行弊帑垢到此凡虑屏暂时方外游聊惬素心静明朝武江路拘窘逐炎景　建中靖国元年七月廿四日翠微居士题上清连年寳享清适絶尘物外皆自制亭名也录示诗句未见佳处想难逃老鉴也旧藁不存尚可记忆　雨不湿行径云犹依故山看云醒醉眼乗月棹回澜水上三更月烟中一叶舟寒临重阁影带乱山流暮烟春树暗落日渭川明平林暗日疎野草经寒短霜干叶飘零日出水清浅官冷系怀非吏事地偏相访定闲人一马春风过微雨竹间归路净无尘鸥鹭惊飞起秋风菱荇花一径入中渚坐来惟鸟啼水云生四面常恐世人迷緑迳无行路苍苔露未晞曾梦春塘题碧草偶来露夕看红蕖无人云闭户深夜月为灯晓露凝荒径斜阳满画桥不眠听竹雨髙卧枕风湍桥横云壑连朝渡雨暗镫窗半夜棋微波拂凉吹澹烟生逺树天寒湘水秋雨暗苍梧暮乗月多忘归往返带霜露自然鸥鸟亲日与渔樵遇去意已轻千里陌深杯难醉九回肠防陵叶落秋风里忍对霜天数鴈行　已上虽记然全章皆忘之矣语固未佳要之恐平生经心一事老友必怜其散落便风早以为寄也　绍彭再拜　更有第三篇亦不见来信不言及必不在彼不知失去何处如何如何左绵山中多青松风俗贱之止供樵防之用郡斋刹不见一本余过而太息輙讽通守晋伯移植佳处使人知为可贵东川距绵百里余入境遂不复有晋伯因以为惠沿流而来至此皆活作诗述谢并代简师道史君绍彭上　越王楼下种成行濯濯分来一苇杭偃盖可须千载榦封条已傲九秋霜含风便有笙竽韵雨偏垂玉露光免作防烟茅屋底华轩自在拂云长
　　通泉字法出官奴日日临池恨不如双鲤可无轻素练数行惟作硬黄书乡闗何处三秦路马足经年万里余多谢玉华宫畔客新诗未觉故情疎　和巨济韵　临池通泉为如字韵牵作实事也不笑不笑
　　右宋薛绍彭书五纸薛氏三凤名河东绍彭其后人也字道祖号翠微居士居长安符祐间以书名并米芾今书史防要所载是也水村陆公得此卷时爱重间出示余为识数语于后　长沙李东阳
　　薛尚功钟鼎欵识册
　　嘉熙三年冬十有一月望后十一日外孙朝请郎知临江军事杨伯萼拜观于卄四叔外翁书室
　　后二十年弁阳周密得之外舅泳斋书房
　　集金石录者多矣尚功所编尤为精诣况其墨迹乎予旧于山隂钱徳平家屡阅之诚竒书也　至正元年十二月甲子鉴书博士柯九思书于吴氏逊学薛绍彭临兰亭叙
　　右薛绍彭临兰亭叙一卷按兰亭叙石本佳者已难得临本尤难得苏易简所藏临本有三题曰有若象夫子尚兴阙里门虎贲类蔡邕犹旁文举尊昭陵自一闭真迹不复存余今获此本亦可比璵璠其一本有王尧臣跋易简子耆与米南宫友善元章以王维雪景画六幅李主翎毛一幅徐熙棃花大折枝易得之元章赞曰熠熠客星岂晋所得养气泉石留腴翰墨戏着僊谈书存焉式郁郁昭陵玉盌已出戎温己无谁宝真物水月非虚移模夺质银鏁金鐍璚机锦綍猗欤元章守之勿失其二舜钦云昔之善临兰亭者有冯承素汤普彻韩道政赵模诸葛正世罕得见故此三本亦皆莫详何人所临也至元二年嵗在丙子予至都城与友人丰城揭君子舟寓舍同巷得见其所藏绍彭临本上有文之印又有古杭朱巽印月船小印若宋末在钱塘惟巽与贾似道家所蓄古书画甚富且精好绍彭父尝窃易取定本兰亭石宣和间朝廷遣使索之绍彭乃并日夜模搨每搨叠三枚纸重搨之民间所贵惟此而已后此石龛寘睿思殿东壁建炎初宗泽遣人防送至维金人下维裹以去金主怒弃之江中近世吴君璋副枢家及龙兴民家所得石号为佳者然视定武本逺矣则后之学书者欲见右军笔意不其难哉此山谷先生所以有欲换凡骨无金丹之叹也呜呼绍彭所搨本今亦无之况其所临乎宋之名书者有蔡君谟米南宫苏长公黄太史吴练塘最着然超越唐人独得二王笔意者莫绍彭若也今绍彭书亦絶少则见其所临尤盆盎之垒池也赵承防尝曰时流易趋古意难复揭君之爱重此帖也宜也绍彭字道祖近见其晩憩监听所赋诗清丽沈着有魏晋人风所居有清閟阁详着楼氏攻媿集云九月甲子在兴鲁坊聋子巷冩　临川危素记
　　唐人模搨钩临最精今晋帖存者多唐本也宋人遽不能精相去逺甚惟薛米两家独擅其能宋南渡后言墨帖多米氏手笔而薛书尤雅正禊序帖临搨最多出其手必佳物然世亦鲜也　雍虞集伯生书
</div>
    <div class="pagination">
<a href="珊瑚网_page6.html">上一页</a><span>...</span><a href="珊瑚网_page2.html">2</a><a href="珊瑚网_page3.html">3</a><a href="珊瑚网_page4.html">4</a><a href="珊瑚网_page5.html">5</a><a href="珊瑚网_page6.html">6</a><span class="current-page">7</span><a href="珊瑚网_page8.html">8</a><a href="珊瑚网_page9.html">9</a><a href="珊瑚网_page10.html">10</a><a href="珊瑚网_page11.html">11</a><a href="珊瑚网_page12.html">12</a><span>...</span><a href="珊瑚网_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
