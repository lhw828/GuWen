<!DOCTYPE html>
<html>
<head>
    <meta charset="UTF-8">
    <title>珊瑚网 - 第 83 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 83 页/共 85 页</h1>
    <div class="content">　　曹弗兴古称善画人物衣纹皴皴画家谓曹衣出水呉带当风宣和内府刻意搜访不过兵符图一卷余尝见于钱唐人家上有绍兴题印笔意神彩疑是唐末宋初人所为也
　　晋画
　　卫协晋人也唐名画记品第在顾凯之上世不多见其迹画谱所传髙士图刺虎余并见之乃唐末五代人所为耳真迹不可见矣
　　顾凯之画如春蚕吐丝初见甚平易且形似时或有失细视之六法兼备有不可以语言文字形容者曽见初平起石图夏禹治水图洛神赋小身天王笔意如春云浮空流水行地皆出自然傅染人物容貌以浓色微加防缀不求晕饰唐呉道子早年尝摹凯之画位置笔意大能仿佛宣和绍兴便题作真迹览者不可不察也谢赫云凯之画迹不迨意声过其寔近见唐人摹本果得其説
　　六朝画
　　陆探防与凯之齐名余平生止见文殊降虚真迹部从人物共八十人飞仙四皆各有妙处内亦有畨僧手持髑髅盂者盖西域俗然此卷行笔细无纎毫遗恨望之神彩动人真希世之寳也今藏秘府后维摩像皆不迨之张彦逺谓体运遒举风力顿挫一防一拂动笔新竒非虚言也
　　展子防画山水大抵唐李将军父子多宗之画人物描法甚细随以色晕开余见故寔人物山水人马等图又见北齐后主幸晋阳宫图人物面部神彩如生意度具足下为唐画之祖
　　六朝人画鲁义姑图一兵士持戈作勇猛之势义姑作安详荅问之态弃所生子于地作畏惧怖急挽母衣之状而所抱之子以两手抱义姑之项回视兵士一一如生笔法细润傅色鲜明望而知其非唐画旧藏申屠大用家今归义兴王氏王藏古画至三百轴此为最也
　　唐画
　　阎立本画三清像异国人物职贡图传法太上像五星像皆宣和明昌物余并见之及见歩辇图画上宫人三十余舆辇皆曲眉丰頥神彩如生一朱衣髯官执笏引班后有賛普使者服小团花衣及一从者赞皇李卫公小篆题其上唐人八分书賛普辞婚事宋髙宗题印完真竒物也
　　王芝子庆家收阎令画西域图为画第一赵集贤子昻题其后云画惟人物最难器服举止又古人所特留意者此一一备尽其妙至于发彩生动有欲语状盖虚无之间真神品也
　　呉道子笔法超妙为百代画圣早年行笔差细中年行笔磊落挥霍如莼菜条人物有八面生意活动方圆平正髙下曲直折停分莫不如意其傅采于焦墨防中畧施防染自然超出缣素世谓之呉装当时弟子甚多如卢棱伽杨庭光其尤者也五代朱繇亦能彷佛终不甚似览者当自得之尝见道子荧惑像烈焰中神像威猛笔意超动使人骇然上有金章宗题印秘在内府又见善人二灯摩利诸天像帝释像木纹天尊像及行道观音托塔天王毗沙门神等像行笔甚细其弟子辈所为耳
　　王右丞维工人物山水笔意清润画罗汉佛像甚佳平生喜作雪景剑阁栈道骡纲晓行捕鱼雪渡村墟等图其画辋川图世之最著者也盖其胸次潇洒意之所至落笔便与庸史不同
　　周昉善贵防人物又喜冩真作仕女多秾丽丰肥有冨贵气
　　李思训画着色山水用金碧辉映为一家法其子昭道变父之势妙又过之故时人号为大李将军小李将军至五代蜀人李升工画着色山水亦呼为小李将军宋宗室伯驹字千里复仿效之妩媚无古意余尝见神女图明皇御苑出防图皆思训平生合作也又见昭道海防图素绢百碎粗存神采观其笔墨之源皆出展子防辈也曹霸画人马笔墨沉着神采生动余平生凡四见真迹一奚官试马图在申屠侍御家一调马图在李士家并宋髙宗题印其一下槽马图一黒一骝色圉人背立见须眉髣髴甚竒其一余所藏人马图红衣美髯奚官白玉面骍緑衣阉官牵照夜白笔意神采与前三画同赵集贤子昻尝题云善画马者甚众而曹韩为之最盖其命意髙古不求形似所以出众工之右耳此卷曹笔无疑圉人太仆自有一种气象非世俗所能知也集贤当代赏识岂欺我哉
　　韦偃画马松石更佳世不多见其笔法磊落挥霍振动杜子美诗所谓戏拈秃笔扫骅骝倐见骐驎出东壁者余尝收红鞯覆背骢马图笔力劲健騣尾可数如顔鲁公书法往嵗鲜于伯机见之惊叹累日尝赋诗曰渥洼产马如产龙韦偃画马如画松竒文也惜不成章而卒韩干初师陈闳后师曹霸画马得骨肉停匀法遂与曹韦并驰争先及画贵防人物各其妙至于傅染色入缣素余尝见其人马图在钱唐王氏二奚官引连钱骢燕支骄又见一卷朱衣白帽人骑骝五明马四蹄破碎如行水中乃李伯时旧藏在京师见明皇舞马图三马图调马图五陵防侠图照夜白粉本上有干自书内供奉韩干照夜白粉本十字要知唐人画马虽多如曹韩特其最者后世李公麟伯时専师之亦可谓优入圣域者也
　　戴嵩専画牛为韩晋公滉幕客専师法于韩而青出于蓝者不惟画牛至于川原树石牧子樵童亦各臻妙余凡七见真迹一在州司徳用家二牛相鬭毛骨竦然一在四明士人家一牛引犊竒甚又见三牛图渡水牛图归牧图皆合作也古人云牛畜非文房清玩若其笔意清润开卷古意勃然有田家原野气象余于嵩有取焉韩晋公滉画人物及牛图尝见其田家移居图村童螘戏图醉客图皷腹图醉学士图及牛图数本人物源流顾陆牛图是其所长戴嵩得其绪余有名于世是盖人物不及而牛特过之也
　　陈闳开元中人画人物得名明皇幸蜀作金桥图人物闳主之余见其照夜白马图笔法细润在曺韩之下唐人花鸟边鸾最为驰誉大抵精于设色秾艳如生其他画者虽多且有得失歴五代而得黄筌资集诸家之善山水师李升隺师薛稷龙水师孙位至于花竹翎毛超出众史筌之可齐名者惟江南徐熙熙志趣髙尚画草木虫鱼妙夺造化非世之画工所可及也熙画花落笔颇重中畧施丹粉生意勃然黄之子居寳居宷熙之孙崇嗣崇矩各得家学熙之下有唐希雅亦佳多作颤笔棘针是效其主李重光书法后有长沙易元吉作花果禽畜尤长于獐猿多防山林窥猿狖禽鸟之乐图其天趣若赵昌惟以傅染为工求其骨法气韵稍劣也又如滕昌祐丘庆余葛守昌崔白艾宣丁贶之徒皆得其绪余以成一家要之花鸟一科唐之边鸾宋之徐黄为古今规式所谓前无古人后无来者是也
　　尉迟乚僧外国人作佛像甚佳用色沉着堆起绢素而不隠指平生凡四见真迹要不在卢棱伽之下
　　杨庭光学呉生行笔甚细而不弱画佛像多在山林中襍画一一臻妙
　　裴寛画小马宣和所藏一卷余尝见之作山林间小马十数萧散闲适笔甚闲雅真竒作也
　　张璪松石清润可爱平生尝见四本并佳后得山堂琴防图赵子昻见之欲得不与因题云张璪松人间最少此卷幽深平逺如行山隂道中诚寳绘也
　　翟琰师呉生笔法大不及惟得傅色法尝见孔雀明皇像甚佳
　　周古言画在周昉之下文矩之上有夜防图传之于世张萱工仕女人物尤长于婴儿不在周昉之右平生几见十许本皆合作画妇女朱晕耳根以此为别览者不可不知也
　　王洽泼墨成水烟云撡淡脱去笔墨畦汀余少年见一帧甚有意度今日思之始知为洽画不可见也汤子升画人物极妙江南人家有铸镜图真希世之物也
　　卢鸿画传世不多余见宋人摹其艸堂图笔意位置清气袭人真迹可知其妙也
　　范长寿醉道士图曽成二本皆直轴笔法实可爱用色亦佳
　　蜀人画山水人物皆以孙位为师龙水尤位所长者也世言孙位画水张南本画火水火本无情之物二公深得其理尝见孙位水官图鱼龙出没于海涛神变灭于云汉览之凛凛然真杰作也
　　唐世名画至多要皆望而知唐人别有一种气象非宋人所可比也
　　荆浩山水为唐宋之冠闗仝常师之浩自号洪谷子作山水诀为范寛辈之祖
　　陆晃画人物极工元章画史称其庶人章余常从同里叶氏见之描法甚细而有力又有觧厄天官像等数图皆粗恶可厌盖晃画自有二种细者为上
　　五代画
　　左礼与韩虬同名画像入妙曽见画十六身小罗汉坐在岩石中笔意甚工不在韩虬之下
　　闗仝雾锁山闗图差嫩是早年真迹在京师人家董源天真烂漫平淡多竒唐无此品在毕宏上此米元章议论唐画山水至宋始备如元章又在诸公之上树石幽润峯峦清胜早年矾头颇多暮年一洗旧习余以秘府见春龙出蛰图孔子哭虞丘子春山图溪岸图秋山图及窠石二帧于人间约见二十本皆其平生得意合作源之后有钟陵僧巨然及刘道士刘与巨然同时画亦同但刘画则以道士在左巨然则以僧在左以此为别耳要皆各得源之一体至米氏父子用其遗法别出新意自成一家然则源之正传者巨然为最也董源山水有二种一様水墨矾头画林野树逺树平逺幽深山石作麻皮皴一様着色皴纹甚少用色秾古人物多用红青衣人面亦粉素者二种皆佳作也
　　周文矩画人物宗周昉但多颤掣笔是学其主李重光书法如此至画仕女则无颤笔李后主命周文矩顾中图韩熙载夜宴图余见周画二本于京师中笔与周事迹稍异有史魏王浩题字并绍兴印文房清玩亦可谓淫乐之惑耳
　　徐熙画花菓多在澄心纸上至于画绢绢文稍粗元章谓徐熙绢如布也
　　唐希雅弟忠祚花鸟亦入妙品在易元吉之下若用墨作金针易不能及之也
　　李升画山水长见之至京师见西岳降灵图人物百余体势生动有未填面目者是其藁本上有绍兴题印无之则唐人藁本也
　　道士牛戬信笔作寒鹊野雉甚佳
　　宣和画谱载唐李渐画马笔和气调今古无俦及见三马图与所闻甚不逮然自有一种气韵不可以形似求之也
　　支仲元画神仙人物多作奕棋之势笔法师顾陆细有力人物清润不俗毎见髙宗题作晋六朝髙古名笔者多仲元所作当有知者赏余言
　　唐画龙图在东浙钱氏家绢十二幅作一帧其髙下称是中止画一龙头一左臂云气腾涌墨痕如臂大笔迹圆劲沉着如印一鳞如二尺盘大不知当时用何笔如此峻利上有呉越钱王大书曰感应祈雨神龙并书事迹旧题作呉道子要之唐人无疑也
　　尝见纸上画一人一骑甚佳后题永徽年月日太原王画不知为何人徧考不出信知唐人能画者固多纪録不能尽也
　　仕女之工在于得其闺阁之态唐周昉张萱五代杜霄周文矩下及苏汉臣皆得其妙不在施朱傅粉镂金佩玉于腰带中目视指爪情意凝贮知其有所思也又见文矩画髙僧试笔图在钱唐民家一僧攘臂挥翰旁观数士人咨嗟啧啧之态如闻有声真竒笔也
　　董源夏山图见在史崇文家天真烂漫拍塞卷轴不为虚歇烘锁之意而幽深古润令人神情爽朗古人行山隂道上应接不暇岂意数尺败素亦能若是
　　顾徳谦萧翼赚兰亭图在冝兴岳氏作老僧自负自藏之意口目可见后有米元晖毕少董诸公跋少董毕良史也跋云此画能用硃砂石粉而笔力雄健入本朝诸人皆所不能比丘麈柄指掌非盛称兰亭之美则力辞以无萧君袖手营度瑟缩其意必欲得之皆是妙处画必贵古其説如此又山西童藻跋云对榻僧靳色可掬旁亦复不悦僧物果难取哉
　　唐人画李百妺产黄庭经图曽于司徳用家见一本万山中一白衣妇人踞地临溪洗一本经经之毫光烛天殊不知其意也
　　胡瓌画畨部人马用狼毫制笔疏渲騣尾细有力至于室庐什物各尽其妙司徳用家啗鹰图真妙品也阮郜画人物仕女极工且秀美见而爱玩钱唐人家有贤妃盥手图尤佳絶
　　五代妇人童氏画六隠图见于宣和谱今藏山隂王子才监簿家乃画范蠡至张志和等六人乗舟而隠者山水树石人物如豆许亦甚可爱
　　黄筌画枯木信笔涂抹画竹如斩钉截铁至京见二幅信天下竒笔也
　　卫贤五代人作界画可观余尝收其盘车水磨图佳甚又见王子庆驴鸣图亦佳但树木古拙皴文不老耳胡翼工画人物闗仝画山水人物非其所长多使翼为之僧贯休画罗汉髙僧不类世俗貌
　　郭干晖画鹰鸟得名于时钟隠亦有重名自谓不及乃变姓名受佣于郭经年得其笔意求去拜陈所以郭怜其诚尽以传授故与齐名古人之用心如此
　　郭澄画马甚俗尝见人马图不过一工人所为殊无古意上有宣和题印又曽见滚尘马图后有篆文曰金陵郭澄极妙知是两手又见马图亦俗始悟滚尘马图是无名人妄加篆文以取重不知反累画也
　　陆瑾江南人画捕鱼图大抵宗王右丞妩媚过之又尝见溪山风雨图尤佳
　　厉归真五代人画牛甚妙尝见牧牛图大幅逺山清润人牛闲适后有八分书羽士厉归真笔旧藏乔仲山家今不知在何处
　　张符画牛得名于唐曽见渡水牛一卷甚平常在戴嵩之下符自号烟波子
　　曹仲元三官及五方如来像予曽见之闻江南王氏家有白衣观音像未见大抵曹师呉生不得其法晩自作细笔画以自别为一家
　　孙梦卿松石闷禅图在钱唐人家一松清润一僧甚闲雅一士人作问荅尊师礼意笔法精妙称为孙呉生名不虚得也
　　僧傅古龙体势胜董羽作水甚不逮仆平生于龙画最多留心看览叶公之迹不可复见秘阁曹弗兴龙首于传有之张僧繇呉道子辈所作不传于世唐画曽见钱氏所藏十二幅绢素作一首一臂五代傅古龙约看十四五本亦曽收过二三本大抵得蜿蜒升降之态而尤未免于画法且看马图要识神骏龙图要识变化故画龙马最难盖一主于变化出没必流于戏墨于画法甚亏若拘于画法则又乏变化之意故能画尤难董羽専门之学亦不拘于形似元章云董羽龙似鱼傅古龙似蜈蚣真知言哉常见董源龙数本皆清竒可爱源之长政不在是姑置勿论近世陈容公储本儒家者流画龙深得变化之意泼墨成云噀水成雾醉余大呌脱巾濡墨信手涂抹然后以笔成之升者降者俯而嘘者怒而视者踞而石者相向者相鬭者乘云跃雾战沙出水以珠为戏而争者或全体发见或一臂一首隠约而可名状者曽不经意而皆得神品岂胷中自有得于天者耶
　　五代袁曦宋徐白善画鱼及观其迹不过刀几间物耳使人起羮脍之兴独文臣刘家画山水中风萍水荇观之活动至于鳞尾性情防潜回泳皆得其妙平生尝观其画近见落花防鱼图红桃一枝飞花数片一赤鲤漾轻波吹落英深得诗人之意
　　僧运能五代人善画佛像得唐人法有古意
　　宋画
　　武宗元宋之呉生也画人物行笔如流水神彩活动尝见朝元仙仗图作五方帝君部从服御眉目顾眄一一如生前辈甚称赏之
　　营丘李成世业儒胸次磊落有大志寓意于山水凡云烟变灭水石幽闲平逺险易之形风雨晦明之态莫不曲尽其妙议者以为古今第一传世虽多真者极少元章平生只见二本至欲作无李论盖成平生所画秪自娯耳既势不可逼利不可取宜传于世者不多宣和御府所藏一百五十九卷真伪果能辨耶翟院深临摹彷佛乱真若论神气则霄壤也宋复古李公年王诜陈用志皆宗师之得其遗意亦足名一世郭熙其弟子之最著者也
　　范寛名仲立以其豁逹大度人故以寛名之画山水初师李成既乃叹曰与其师诸人不若师诸造化乃脱旧习防秦中徧观竒胜落笔雄伟老硬真得山骨宋三家山画超絶唐世者董源李成范寛三人而已尝许之董源得山之神气李成得山之体貌范寛得山之骨法故三家照耀古今为百代师法寛尤长雪山见之使人凛凛其弟子黄怀玉纪真商训然黄失之工纪失之似商失之拙各得其一若怀玉刻意临摹其雪山遇得意处浅意未易断也
　　郭熙河阳人师李成善得烟云出没峯峦隠显之态尝论画山曰春山淡冶而如笑夏山苍翠而如滴秋山明净而如伏冬山淡而如睡观其意论可以知其画矣余平生见真迹约五十本然絶佳者不过一二十轴而已然山顶峻险学者苟失其意竟成匾薄无林深云宻之态后世杨士贤顾凉皆学之
　　许道宁初卖药长安市中画山水以集众故早年画俗恶太甚至中年成名稍自检束至细防处始入妙理传世甚多佳本极少峯头直峻而下是其得意笔也王诜字晋卿学李成山水清润可爱又作着色山水师唐李军不今不古自成一家内臣冯瑾摹其笔墨临仿乱真髙宗竟题作王诜观者不可不察也然余能望而知之
　　李伯时宋画人物第一专师呉生照映千古者也画马师韩干不为着色独用澄心纸为之惟临摹古画用绢素着色笔法如云行流水有起倒作天王佛像全法呉生士人乔仲常専师伯时彷佛乱真至南渡呉兴僧梵隆亦师伯时但人物多作山水纹稍乏神气若画马则全不能也伯时暮年作画苍古字亦老成余常见徐神翁像笔墨艸艸神气烱然上有二絶句亦老笔所书佳作又常见伯时摹韩干三马神气突出缣素今在杭州人家使韩干生亦不能复甚过也
　　王端画人物古拙无神气
　　石恪画戏笔人物惟面部手足用画法衣文麄笔成之武岳长沙人工画人物尤长于天神星像用笔纯熟其子洞清能世其学过父逺甚凡世间星像天神药王等像传流甚多神妙不俗大抵与武宗元相上下而神彩胜之宗元朝元仙仗图昔藏张君锡家今归杭人崔氏尽一疋绢作五帝朝元人物仙仗背项相倚大抵如冩艸书然
　　王士元画山水屋木宣和画谱止于山水部收山阁图一卷至称其兼有诸家之妙人物师周昉山水师闗仝屋木师郭忠恕凡所下笔皆极精防却于宫室议论中贬之云如王士元辈可以皂目之议论相及者有如此
　　髙克明画山水虽工不免画人之习无深厚髙古之气赵干画山水多作江南景风致平俗杭人藏秋牧图上有宣和题印甚佳
　　翟院深学李成画山水临摹逼真自作多佳世所有成画多此人为之
　　王齐翰画佛像神仙山水笔法虽佳不免近俗若入细者固胜
　　易元吉徐熙后一人而已画花鸟如生人但以獐猿名之
　　裴文晲工画有声然形似有之古意不足也
　　燕文季作山水清润可爱然取其气骨无有也
　　李伯时摹李军海岸图虽摹昭道法至于笔意水痕林丛处不能脱其习此帧在京师人家
　　孙太古湖滩水石图在浙右民家双幅长轴中画一石髙数尺湍流激注飞涛走雪聴之似觉有声黄筌不能过也
　　徽宗性嗜画作花鸟山石人物入妙品作墨花墨石间有入神品者歴代帝王能画者至徽宗可谓尽意当时设建画学诸生试艺如取程文等髙下为进身之阶故一时技艺皆臻其妙尝命学人画孔雀升墩障屏大不称防复命余子次第呈进有极尽工力亦不得用者乃相与诣阙陈请所谓防曰凡孔雀升墩必先左脚卿等所图俱先右脚騐之信然羣工遂服其格物之精类此当时承平乆四方贡献珍异之物竒花异果无虚日徽宗乃作册图冩毎一枝二叶十五版作一册名宣和睿览集累至数百及千余册余度其万几之余安得工暇至此要是当时画院诸人仿效其作特题印之耳然徽宗亲作者余自可一望而识之
　　郓王徽宗第二子也能画花鸟克肖圣艺墨花入能品常见一卷后题年月日臣某画进呈徽宗御批其后曰览卿近画似觉稍进但用墨粗欠生动耳后作当谨之以此知一时诸王留心于画者皆如此也
　　张敦礼汴梁人画人物师六朝笔意哲宗婿也尝见其论画曰画之为艺虽小至于使人鉴恶劝善耸人观聴为补岂可侪于众工哉敦礼画人物贵贱美恶容貌可见笔墨细神采如生江南见陈元逹锁树冻图其忠义之气突出缣素在京师见阮孚蜡图人物山水树石并仿顾陆后有敦礼所受追赠太师告命是其家藏之物子孙就以告命附其后真竒品也
　　文与可竹真者甚少平生只见五本伪者三十本往见张受益古斋泥屏上倒垂枝上题熙宁二年己酉冬至日巴郡文同与可戏墨真竒作也后有绢画三本一一如此题笔墨皆相似天地间未之见者尚多岂与可一日间能作此数本耶然真伪一见自可辨之
　　东坡先生文章翰墨照耀千古复能留心墨戏作墨竹师与可枯木竒石时出新意余平生曽见谪黄州于路途民家鸡栖豕牢间有藂竹木石因图其状作木叶亦细纹甚缕及在秘监得见拳石老桧巨壑海松二帧竒怪之甚墨竹凡见十四卷大抵冩意不求形似仆曽收枯木竹石图上有元章一诗今为道士黄可玉所有矣米芾元章天姿髙迈书法入神宣和立书画学擢为博士初见徽宗进所画楚山清晓图大称防命书周官篇于御屏书毕掷笔于地大言曰一洗二王恶札照耀皇宋万古徽宗潜立于屏风后闻之不觉歩出纵观称赏元章拜求索所用端砚因就赐之元章喜拜置之怀中墨汁淋漓朝服帝大笑而罢其为豪放类若此作画善冩古贤像山水其源出董源天真发露怪怪竒竒枯木松石时出新意然传世不多耳其子友仁字元晖能传家学作山水清致可掬亦畧变其尊人所为成一家法烟云变灭林泉缀生意无穷平生亦珍重不易与人当时翟耆年有诗云善画无根树能描朦云如今身贵也不肯与闲人其为世贵重如此余平生凡收数卷散失不存今但有一横披纸画上题数百字全师董源真元晖第一品也其弟友知亦善画亦善书元章云防儿友知代吾名书碑文及大字更无辨门下许侍郎尤爱其小楷云毎示简可使令嗣书谓友知也
　　华亭李甲字景元作翎毛有天趣树木不佳仆屡见其画树木甚拙禽鸟佳处多
　　宋宗室如千里希逺皆得丹青之妙如大年小景墨雁杂禽又出寻常宗室笔墨之妙者也嗣濮王宗汉墨雁可入神品
　　宋迪字复古师李成清甚士大夫画中最佳不在李公年之下其犹子子房亦得家法
　　刘泾字巨济与元章为书画友作枯木有竒意
　　周怡者画院人宣和末承应摹仿唐画有可观
　　崔白芦雁之类虽清致余平生不喜见之独有一大轴绢濶一丈许长二尺许中浓墨涂作八大雁尽飞鸣宿食之态东坡先生大字题诗曰扶桑之蠺如盆盎天女织绡云汉上往来不遣鳯衔梭谁能鼔臂三千丈云云真白之得意笔也
　　李伯时十六小马图至京师始见之纸素数尺中作山林十六马饮水龁艸乐天于其间神骏可爱伯时小字题其后今在郝大参家
　　徽宗自画梦防化城图人物如半小指累数千人城郭宫室旌旄鼓乐仙嫔真宰云霞霄汉禽畜龙马凡天地间所有之物色色具备为工甚致观之令人起神防八极之想不复知有人间世竒物也今在嘉兴陈氏又见其临李昭道摘图旧在张受益家今闻在京师某人处画明皇骑三骏照夜白马出栈道飞仙岭下乍见小桥马惊不进逺地二人摘后有数骑渐至竒迹也程坦元章时人善杂画往往见之张受益收松竹障八幅颇佳而人物甚俗城南李氏收钟馗小妹二帧甚恶元章谓程坦能污茶坊酒肆壁者此论真是
　　花光长老以墨晕作梅如花影然别成一家政所谓冩意者也传世不多仆平生止见四五本子昻学其枝条花用别法
　　宋南渡士人多有善画者如朱敦儒希真毕良史少董江参贯道皆能画山水窠石若画院诸人得名者若李唐周曽马贲下至马逺夏圭李迪李安忠楼观梁楷之徒仆于李唐差加赏阅其余诸人亦不能尽别也毕少董能画山水不在朱希真之下仆常见之故表异以语后人
　　马和之作人物甚佳行笔飘逸时人目为小呉生更能脱去习俗留意髙古亦人未易到也
　　池州画工作九华秋浦图元章云甚有清趣师董源余见凡有七八本其工致甚多信元章之説不妄
　　杨补之墨梅甚清絶水仙亦竒自号逸禅老人
　　汤叔雅江右人墨梅甚佳大抵补之别出新意水仙兰亦佳
　　赵孟坚子固墨兰最得其妙其叶如铁花茎亦佳作石用笔轻拂如飞白书状前人无此作也画梅竹水仙松枝墨戏皆入妙品水仙为尤髙子昻専师其兰石览者当自知其髙下
　　近世牧溪僧法常作墨戏用墨粗少古法
</div>
    <div class="pagination">
<a href="珊瑚网_page82.html">上一页</a><span>...</span><a href="珊瑚网_page78.html">78</a><a href="珊瑚网_page79.html">79</a><a href="珊瑚网_page80.html">80</a><a href="珊瑚网_page81.html">81</a><a href="珊瑚网_page82.html">82</a><span class="current-page">83</span><a href="珊瑚网_page84.html">84</a><a href="珊瑚网_page85.html">85</a><a href="珊瑚网_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
