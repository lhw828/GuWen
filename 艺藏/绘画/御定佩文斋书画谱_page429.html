<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 429 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 429 页/共 578 页</h1>
    <div class="content">　　跋
　　世祖章皇帝御书正大光明四大字
　　跋
　　世祖章皇帝御书陋室铭
　　石鼔赞
　　跋王右军书曹娥碑
　　跋王羲之快雪时晴帖
　　书兰亭帖后
　　王右军洗砚池赞
　　跋虞世南墨迹后
　　跋顔真卿墨迹后
　　跋苏轼墨迹后
　　跋黄庭坚墨迹后
　　跋米芾墨迹后
　　跋朱子墨迹后
　　跋宋搨淳化阁帖后
　　跋赵孟頫墨迹后
　　跋董其昌墨迹后
　　跋董其昌书【计三则】
　　画
　　画马赞
　　题周文矩画说劔图诗
　　题苏轼墨竹诗
　　题张择端清明上河图诗
　　陈所翁画龙赞
　　老子出关图赞
　　仇十洲青緑画诗















　　钦定四库全书
　　御定佩文斋书画谱卷六十七
　　御制书画跋
　　书
　　懋勤殿法帖序
　　朕惟书契既兴歴代相传自篆籀变而为隶楷行草古人徃徃积嵗月殚学力结体运思以务臻其妙所由来逺矣尝于机政之暇游心翰藻观晋人所书体尚圆润结搆天然风采流奕敛锋藏锷而自能雄劲故歴代重之逮唐以后或格法谨严或笔势轩翥类皆神明于昔人之矩矱而变化出之以自成一家之书亦代不乏人在昔右文之君得一名迹每使当世之能书者排类摹仿镌诸文石以广其流传为策府艺林之所共寳如圣教兰亭以及淳化淳熙诸墨刻皆其最著者也朕念古帖嵗久渐湮近时转相摹刻者多失其真因取内府所藏旧搨与名人墨迹逺自上古以迄本朝编次橅刻题曰懋勤殿法帖凡二十有八卷帝王法书自汉以后咸在简牍有明诸帝之善书者亦搜辑其遗楮以列于后洪惟我
　　世祖章皇帝聪明天亶深心典学时洒宸翰雄奇髙古体格浑成神彩炳焕洵足卓越前代谨以登诸琬琰昭示子孙臣民垂诸不朽朕自幼习书豪素在侧寒暑靡间歴年以来手书敕谕诗文跋语以及临摹昔人名迹屡盈笥箧每思字学渊微虽精研日久正欿然未敢自信縁诸臣敦恳再四勉从其请用识嗜古之夙志云尔皇太子皇子亦晨夕侍朕习学因并附焉以策励其意夫书列六艺之中兼八体之妙唐太宗论笔法谓欲书之时当收视返听絶虑凝神心正气和则契于微妙昔人评右军书乐毅论有忠臣烈士之象曹娥碑有孝子顺孙之象逍遥篇有抱素拔俗之象画像赞有矜庄严肃之象由是观之学书之道亦非仅操觚染翰之为其通于学问性情有如是哉后之览者考源镜流由今溯古临池之学具在斯帙矣故于刻石既成而序之
　　跋
　　世祖章皇帝御书正大光明四大字
　　世祖章皇帝御笔书正大光明四字结搆苍秀超越古今仰见圣神文武精一执中发于挥毫之间光昭日月诚足嫓美心传朕罔不时为钦若敬摹勒石垂诸永久为子孙万世法康熙十五年正月吉旦防跋
　　跋
　　世祖章皇帝御书陋室铭
　　我
　　皇考世祖章皇帝以上圣之资抚兴王之运躬处九重心周蔀屋盖真所谓养其民以致贤人矣至于亲简册洒翰墨无时而不存此念也今恭覩
　　御笔书陋室铭一卷陋室者何山间水涯之居诗人之所谓考槃空谷也以万乗之崇髙不忘草茅之卑末于其所居若有取焉而亲为书其辞则圣心之所存于此亦
　　可见焉康熙十六年九月四日万善殿记
　　石鼓赞
　　朕释奠先师于国学观石鼓于庙门之两庑缅懐周宣迄今二千余年而中兴之烈岐阳之搜俯仰如昨鲁壁汲冢缺有间矣此文此石独焕然与日月争光是三代法物之仅存者也今列在太学实斯文之盛尝寻绎搨本推详其遗义有防于心焉乃为赞曰
　　猗欤周宣缵绪文武一时从臣方叔召虎搜于岐阳陈列斨弩镌功告成伐石作鼔以歌以铭载规载矩岂备考击致烦蒙瞽鼓鼙思将义盖有取歴二千年铄日蚀土蝌斗失传剥落谁补车攻马同麀鹿麌麌晨星缺月完句可数天门詄荡岐山翔舞轩颉是班钟王敢伍陈在泮宫设于廊庑是切是磋匪击匪拊桥门观礼如对簋簠庶几文治再见三古
　　跋王右军曹娥碑
　　曹娥碑相传为晋右军将军王羲之得意书今覩真迹笔势清圆秀劲众美兼备古来楷法之精未有与之匹者至今千余年神采生动透出绢素之外朕万几余暇披玩摹仿觉晋人风味宛在几案间因书数言识之
　　跋王羲之快雪时晴帖
　　晋右军将军王羲之真迹存于世者尠矣快雪时晴尝见刻之搨本中今覩其真迹可为希代之寳藏之箧衍不时观阅恍接其人于千载以上也
　　书兰亭帖后
　　唐文皇嗜兰亭帖至竭万乗之力多方以购之又时橅善本赐其臣僚可谓勤矣而卒无妨于治国理民之政盖其纳谏受言力行仁义所图者大举凡游艺之事不足以累之况寄心翰墨于几务之余岂非前王之令轨哉推考其时贞观之风几与三代比隆其仁心善政可施于后世者多矣髙山在望景行行止宁独于兰亭一事哉
　　王右军洗砚池赞并序
　　沂州治西南池水一涟漪清浅在断垣荒草中朕甲子己巳南廵两经其地咨访土人曰此晋右将军王羲之泽笔池也一名洗砚池相传即其故宅傍有晒书台嵗久芜没今为淄流所宅祠宇三楹面离背坎上设右军像风神隽爽俨然晋代衣冠墀庑碣石鳞次中为琅琊十七帖余皆后人凭吊诗文及纪载祠宇兴废始末旧有洗砚池三大字断阙不全尝考晋书右军虽系琅琊自其父旷已南迁右军未歴江北或者以王氏旧居所在遂傅防之未足深辩朕万几余暇日事临池雅爱其笔法近复命新兰亭故址以表彰之夫右军懐经世大略遭时多故用违其才观其与桓温书其人品学问槩可想见使得行其志于以毗辅晋室振挽頽风岂仅以书法见长哉乃为之赞曰
　　右军于书禀生知质仍不废学功专且壹临池浣墨池水如漆艾山何髙沂河有泌山城古祠人传遗迹缅懐大夫士林之特究厥生平乃心王室经济可名奚止艺术虎卧龙跳其人其笔
　　跋虞世南墨迹后
　　虞世南仕贞观朝为太宗所赏称其五絶一曰徳行二曰忠直三曰博学四曰文词五曰书翰今考唐史所载世南言论行事果有卓然足多者其书法少师智永专心不懈晚年遂造羲之之室当时与欧阳询并以书名议者谓欧虞智均力敌然虞则内含刚柔欧则外露筋骨君子藏器以虞为优诚笃论矣但世南墨迹稀如麟凤黄庭坚云孔庙虞书贞观刻千两黄金那购得想当时民间鲜有藏迹故云然也朕万几余暇雅好临池宫中旧藏虞书时出披览摹仿其意輙有神防爰濡笔而识之后以示珍重云
　　跋顔真卿墨迹后
　　史称顔真卿立朝正色刚而有礼非公言直道不萌于心天下不以姓名称咸曰鲁公而独为权奸卢杞所忌遣谕李希烈竟被贼害观其赴火骂逆何其烈也平生善正草书宋祁称其笔力遒婉今披阅遗迹凝重沉鬱奇正相生如锥画沙直透纸背觉忠义之气犹勃勃楮墨间朕重其人益爱其书不啻逾于球璧矣
　　跋苏轼墨迹后
　　论者谓宋四家书皆从顔鲁公入然亦其天分髙出一时神明变化于古人耳实不尽拘于成法也观苏轼前后论书诗可知矣轼题孙莘老墨妙亭诗云顔公变法出新意细筋入骨如秋鹰题石苍舒醉墨堂诗云我书意造本无法防画信手烦推求故其生平所书以跌荡取势以雄秀取态殆变化于古而不专主于顔者世又谓轼书亦学徐浩今浩书刻帖具在亦不相似也郭畀云东坡晚嵗自海外挟大海风涛之气作字如古槎怪石如怒龙喷浪今观其真迹信然岂区区成法之是拘耶
　　跋黄庭坚墨迹后
　　黄庭坚秦观晁补之张耒軰游于苏轼之门当时称苏门四学士而庭坚为尤着时人至以配轼称苏黄其文章学问固卓荦不羣而行草书亦自成一家元祐中尝作草书于僧舍轼赏叹再四钱勰从旁曰君见自叙真迹当更有得后谪黔获见之遂深契藏真之妙尝自云元祐间笔意痴钝用笔多不到晚入峡见长年荡桨乃悟笔法此其草书之所以异也至所作行书剽去姿媚独存风骨直欲与苏轼分道扬镳不肯俯循其辙间或雄姿猛气逸出常度亦无伤其为神骏故朕恒玩之
　　跋米芾墨迹后
　　米芾书在宋四家中特为雄秀史称其沉着飞翥得王献之笔意或云芾始学顔书已而宗李邕又弃而学沈传师数数改业遂成名家今世沈传师书絶少其与米之优劣无可考要以得法于献之为确论也朱熹曰米老理防得字故所论皆实是朱子盖亦心折之其为书豪迈自喜纵横在手肥瘦巧拙变动不拘出神入化莫可端倪洵堪与晋唐诸家争衡昔人谓右军如龙北海如象然则芾其在龙象之间欤
　　跋朱子墨迹后
　　尝观朱子论书一则有曰字被苏黄冩壊近见蔡君谟一帖字字有法度如端人正士方是字考亭固大儒其平日于栁公权心正笔正及程子冩字主敬之说盖必有取也然观其墨迹亦间有苏黄笔意考亭之论或出于其门人所附防未可知尔苏黄笔法原从顔栁得来考亭书沉着古劲当亦本于顔栁故时有不期而合之处耶
　　跋宋搨淳化阁帖后
　　宋太宗皇帝尝遣使购歴代君臣书迹命侍书王着模刻法帖十卷搨以澄心堂纸李廷珪墨大臣登两府者方得赐焉盖其重之如此当时本不可多得况歴数百年之后乎此本乃赐翰林学士毕士安者神采焕发波磔明润汉晋以来翰墨风规宛然犹在者尚赖此帖之存也朕几政余闲啓帙披卷如晤徃昔心意融洽洵可寳而藏之也
　　跋赵孟頫墨迹后
　　宋濓作赵孟頫传云篆籀分隶真行草书无不冠絶古今鲜于枢云子昂诸书皆为当代第一而小楷又为诸书第一胡长孺云上下五百年纵横一万里其称赏之者至矣盖书自宋四家尽变唐法而兰亭玉润诸帖之意寖逺孟頫起而矫之全用二王矩矱心摹手追神契无迹故一时矜为度越前代然相传其尝作米书輙自弃去以为不及良由米芾以天胜孟頫以人胜故尔苐天分得之性生不可勉强人功尽则天自见右军学书池水尽黒如此安得不神朕于古人诸法书无不展玩临摹而于米赵墨迹尤珍爱不忍释手仿成卷轴动至盈千用冀天人交尽得古人微意而自忘其握管濡翰之劳也
　　跋董其昌墨迹后
　　华亭董其昌书法天姿迥异其髙秀圆润之致流行于楮墨间非诸家所能及也每于若不经意处丰神独絶如微云卷舒清风飘拂尤得天然之趣尝观其结搆字体皆原于晋人盖其生平多临摹阁帖于兰亭圣教序能得其运腕之法而转笔处古劲藏锋似拙实巧书家所谓古钗脚殆谓是耶顔真卿苏轼米芾以雄奇峭拔擅能而根柢则皆出于晋人赵孟頫尤规模二王其昌渊源合一故摹诸子輙得其意而秀润之气独时见本色草书亦纵横排宕有古法朕甚心赏其用墨之妙浓淡相间更为敻絶临摹最多每谓天姿与功力俱优致此良不易也因临池之暇遂书此于简末
　　跋董其昌书【计三则】
　　米芾书天马赋纵横骞翥前无古人董其昌所临既得其形似且极游行自如之妙朕尝爱翫掲之屏风因题数语志真赏焉
　　朕观古人墨迹华亭董其昌书昼锦堂记字体遒媚于晋唐人之中独出新意制以为屏列诸座右晨夕流览宁不逺胜镂金错彩者欤
　　此屛装潢既成尚余缣素詹事沈荃亦华亭人素学其昌笔法题跋数语命之续书以志朕意时康熙壬戌二月八日
　　画
　　画马赞
　　大梁韩干古之笔精写此骏足千载如生红光耀唇紫艳承睫削玉霜蹄团花雾鬛干维叶象房宿効形体中仪式法合图经鹄起鸾停风猋电驶不遇九方孰致千里我闻在昔文徳诞敷飞黄服皁騕褭驾车览物心怡披图神徃曽是权奇曽是俶傥南浮滇水北絶玉山利兹地用充我天闲
　　题周文矩画说劒图诗
　　鵞溪尺幅衣冠古貌出庄辩论新劔客满前毛发动湏知绘事亦通神
　　题苏轼墨竹诗
　　径尺筼筜墨浅深雪堂健笔势千寻纵饶凝露春梢色不比凌霜挺节心
　　题张择端清明上河图诗
</div>
    <div class="pagination">
<a href="御定佩文斋书画谱_page428.html">上一页</a><span>...</span><a href="御定佩文斋书画谱_page424.html">424</a><a href="御定佩文斋书画谱_page425.html">425</a><a href="御定佩文斋书画谱_page426.html">426</a><a href="御定佩文斋书画谱_page427.html">427</a><a href="御定佩文斋书画谱_page428.html">428</a><span class="current-page">429</span><a href="御定佩文斋书画谱_page430.html">430</a><a href="御定佩文斋书画谱_page431.html">431</a><a href="御定佩文斋书画谱_page432.html">432</a><a href="御定佩文斋书画谱_page433.html">433</a><a href="御定佩文斋书画谱_page434.html">434</a><span>...</span><a href="御定佩文斋书画谱_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
