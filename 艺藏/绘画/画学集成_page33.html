<!DOCTYPE html>
<html>
<head>
    <meta charset="UTF-8">
    <title>画学集成 - 第 33 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 33 页/共 129 页</h1>
    <div class="content">　　分臂如蔓。所画样凡十五卷。有柳七师者，崔宁之甥，分三卷往上都流行。时魏奉古为长史，得其样进之。后因四月八日，复赐高力士。今成都者，是其次本。
　　　　资圣寺
　　　　资圣寺中窗间，吴道子画高僧，韦述赞，李严书。中三门外两面上层，不知何人画，人物颇类阎笔。寺西廊北隅，杨坦画《近塔天女》，明睇将瞬。团塔院北堂，有铁观音，高三丈余。观音院两廊《四十二贤圣》，韩干画，元载赞。东廊北壁散马，不意见者，如将嘶蹀。圣僧中龙树商那和修绝妙。团塔上菩萨，李嗣真画；四面花鸟，边鸾画。当中药王菩萨，顶上茸葵尤佳。塔中藏千部《法华经》，词人作诸画联句。
　　
　　　　净域寺
　　　　净域寺者，本唐太穆皇后宅，后舍为寺。寺僧云：三阶院门外是神尧皇帝射孔雀处。西禅院门外有《游目记碑》云：「王昭隐画门西里面和修吉龙王，有灵。及门内西壁，有画光目药义部落，绝奇。鬼首上蟠虵，可惧。东廊有张璪画林石，险怪。西廊万菩萨院门里南壁，有皇甫轸画鬼神及鵰，鵰若脱壁。」轸与吴道子同时，吴以其艺逼己，募人刺杀之。
　　
　　　　西明寺
　　唐西明、慈恩寺率多名贤书画。慈恩塔前壁上有画《湿
　　
　　耳师子跌心花》，为时所重。圣善、敬爱两寺皆有古画，圣善寺木塔有郑广文书画，敬爱寺山亭院壁上有画《雉》，若真，砂子上有时贤题名及诗什甚多。
　　
　　　　相蓝十绝
　　　　《大相国寺碑》，称寺有十绝。其一，大殿内弥勒圣容，唐中宗朝僧惠云于安业寺铸成，光照天地，为一绝；其二，睿宗皇帝亲感梦，于延和元年七月二十七日，改故建国寺为大相国寺，睿宗御书牌额，为一绝；其三，匠人王温重装圣容，金粉肉色，并三门下善神一对，为一绝；其四，佛殿内有吴道子画文殊、维摩像，为一绝；其五，供奉李秀刻佛殿障日九间，为一绝；其六，明皇天宝四载乙酉岁，令匠人边思顺修建排云宝阁，为一绝；其七，阁内西头有陈留郡长史乙速令孤为功德主时，令石抱玉画《护国除灾患变相》，为一绝；其八，西库有明皇先勑车道政往于阗国传北方毗沙门天王样来，至开元十三年封东岳时，令道政于此依样画天王像，为一绝；其九，门下有瓌师画《梵王帝释》及东廊障日内有《法华经二十八品功德变相》，为一绝；其十，西库北壁有僧智俨画《三乘因果入道位次图》，为一绝也。宋次道《东京记》亦载相国寺十绝，乃是后来所见事迹，此不具录。
　　
　　　　王维
　　唐王维右丞，字摩诘，少以词学知名。有高致，信佛理，
　　
　　蓝田南置别业，以水木琴书自娱。善画山水、人物，笔踪雅壮，体涉古今。尝于清源寺壁画《辋川图》，岩岫盘郁，云水飞动。自制诗曰：「当世谬词客，前身应画师，不能舍余习，偶被时人知。」又尝至招国坊庾敬休宅，见屋壁有画《按乐图》，维孰视而笑。或问其故，维答曰：「此所奏曲适到《霓裳羽衣》第三迭第一拍也。」好事者集乐工验之，无一差者。
　　
　　　　三花马
　　　　唐开元天宝之间，承平日久，世尚轻肥，三花饰马。旧有家藏韩干画《贵戚阅马图》，中有三花马，兼曾见苏大参家有韩干画《三花御马》，晏元献家张萱画《虢国出行图》中亦有三花马。三花者，剪鬃为三辨。白乐天诗云：「凤笺书五色，马鬣剪三花。」
　　
　　　　崔圆
　　　　唐安禄山之陷两京也，王维、郑虔、张通皆处贼庭。洎克复之后，朝廷未决其罪，俱囚于杨国忠之旧第。崔圆相国素好画，因召于私第，令画数壁。当时皆以圆勋贵莫二，望其救解，故运思精深，颇极能事，后皆从宽典。至于贬窜，必获善地。
　　
　　　　周昉
　　唐周昉，善属文，穷丹青之妙，多游卿相间，贵公子
　　
　　也。兄皓，善骑射，随哥舒翰征吐蕃，收石堡城，以功为执金吾。德宗建章明寺，召皓云：「闻卿弟善画，欲使之画章明寺壁，卿特为言之。」又经数月，再召之，昉乃就事。落土之际，土锥，朽画者也。都人士庶，观者以万数。其间鉴别之士，有称其善者，或指其瑕者，昉随日改定。月余，是非语绝，无不叹其神妙。郭汾阳婿赵纵侍郎，尝令韩干写真，众称其善。后复请昉写之，二者皆有能名。汾阳尝以二画张于坐侧，未能定其优劣。一日，赵夫人归宁，汾阳问曰：「此画谁也？」云：「赵郎也。」复曰：「何者最似？」云：「二画皆似，后画者为佳。盖前画者空得赵郎状貌；后画者兼得赵郎情性笑言之姿尔。」后画者，乃昉也。汾阳喜曰：「今日乃决二子之胜负。」于是令送锦彩数百疋以酬之。昉平生画墙壁卷轴甚多，贞元间，新罗人以善价收置数十卷，持归本国。
　　
　　　　张璪
　　唐张璪员外，画山水松石，名重于世。尤于画松，特出意象。能手握双管，一时齐下，一为生枝，一为枯干，势凌风雨，气傲烟霞，分郁茂之荣柯，对轮囷之老枿，经营两足，气韵双高，此其所以为异也。璪尝撰《绘境》一篇，言画之要诀。初，毕宏庶子擅名于代，一见璪画，惊叹之。璪又有用秃笔或以手模绢素而成画者，因问璪所授。璪曰：「外师造化，中得心源。」毕君于是阁笔。建中末，曾于长安平康里张氏第画八幅山水障，破墨未了，值朱泚之乱，京城搔动，璪亦登时逃去；其家人见在桢，苍忙掣落，此障最见璪用思处。又有一士人家曾请璪画林石一障，士人云
　　
　　亡；有兵部李约员外好画成癖，知而购之，其家弱妻已练为衣里矣；惟得两幅，双柏一石在焉。李嗟惋久之，作《练桧记》，述张画意，词多不载。自具李约《文集》。
　　
　　　　《石桥图》
　　　　保寿寺，本高力士宅。天宝九载，舍为寺。初铸钟成，力士设斋庆之，举期毕至，一击百千，有规其意，连击二十杵者。其经藏阁规模危巧，两塔上火珠受十余斛。文宗朝，有河阳从事李涿者，性好奇古，与寺僧善。尝与之同观寺库中旧物，忽于破瓮内得物如被，幅裂污坌，触而尘起。涿徐视之，乃画也。因以州县图三及绢三十疋换之，令家人装治，幅长丈余。因持访于常侍柳公权，乃知张萱所画《石桥图》。明皇赐力士，因留寺中也。后为鬻画人宗牧言于左军。忽一日，有中使至涿第，宣勑取之，实时进入禁中。帝好古，见之大悦，命张于云韶院。
　　
　　　　柳公权
　　　　唐柳公权，名节文行，着在简策，志耽书学，不能治生。为勋戚家碑版，问遗岁时鉅万，多为主藏者海鸥、龙安所窃。别贮酒器杯盂一笥，缄滕如故，其器皆亡。讯海鸥，乃曰：「不测其亡。」公权哂曰：「银杯羽化耳。」不复更言。所宝惟笔砚图书，自扃鐍之。
　　
　　　　会昌废壁
　　　　唐李德裕镇浙西日，于润州建功德佛宇，曰甘露寺。当会昌废毁之际，奏请独存，因尽取管内废寺中名贤画壁，置之甘露，乃晋顾凯之、戴安道，宋谢灵运、陆探微，梁张僧繇，隋展子虔，唐韩干、吴道子画。又成都静德精舍，有薛稷画杂人物鸟兽二壁，有胡氏亡其名嗜古好奇，惜少保之迹将废，乃募壮夫操斤力剟于颓坌之际，得像三十七首、马八蹄。又于福圣寺得展子虔天乐部二十五身，悉陷于屋壁，号宝墨亭，司门外郎郭圆作记。自是长者之车，益满其门矣。
　　
　　　　《西园图》
　　《清夜游西园图》者，晋顾长康所画，有梁朝诸王跋尾处，云：「图上若干人，并食天厨。」唐贞观中，褚河南装背，题处具在。其图本张维素物，传至相国张弘靖家，弘靖元和中忽奉诏取之，是时并锺元常书《道德经》一部，同进入内。后中贵人崔谭峻自禁中将出，复流落人间。有张维素子周封，泾州从事，帙满居京。一日，有人将此图求售，周封惊异之，遽以绢数疋易得。经年忽闻款门甚急，问之，见数人同称仇中尉愿以三百素易公《清夜游西园图》，周封惮其迫胁，遽以图授之，翊日果赍绢至。后方知其伪，乃是一豪士求江淮大盐院。时王涯判盐铁，酷好书画，谓此人曰：「为余访得《清夜游西园图》，当遂公所请，因为计取之耳。」及十家事
　　
　　起后，流落一粉铺家。未几，为郭承嘏侍郎阍者以钱三百市之，以献郭公。郭公卒，又流传至令狐相家。一日，宣宗问相国有何名画，相国具以图对，既而复进入内。
　　
　　　　《雪诗图》李益附
　　　　唐郑谷，有《雪》诗云：「乱飘僧舍茶烟湿，密洒歌楼酒力微。江上晚来堪画处，渔人披得一蓑归。」时人多传诵之。段赞善善画，《历代名画记》中有段去惑，岂非宫赞？因采其诗意景物图写之，曲尽萧洒之思。持以赠谷，谷珍领之，复为诗寄谢云：「赞善贤相后，家藏名画多，留心于绘素，得事在烟波，属兴同吟咏，功成更琢磨，爱余风雪句，幽绝写渔蓑。」
　　
　　　　李益者，肃宗朝宰相揆之族子，登进士第，有才思，长于歌诗。有《征人歌》、《早行篇》，好事者尽图写为屏障，如「回乐峯前沙似雪，受降城外月如霜」之句是也。
　　
　　　　郑赞
　　唐外郎荥阳郑赞，宰万年日，有以贼名而荷校者，赞命取所盗以视，则烟晦古丝三四幅，齐罽裁褾，班鼊皮轴之，曰：「是画也，太尉李公所宝惜。」有《赞皇图篆》存焉。当时人以七万购献于李公者，遂得渠横梁倅职。后因出妓，复落民间，今幸其妓人不鉴，以卑价市之。后妓人自他所得知其本直，因归诉，请以所亏价书罪，赞不得决。时延寿里有水墨李处士，以精别画品游公卿门，召使辨之。李瞪目三叹曰：「韩、展之上品也。」虽黄沙之情已具，而丹笔之断尚
　　
　　疑。会有賷籍自禁军来认者，赞以且异奸盗，非愿荷留，因并画桎送之，后永亡其耗。
　　
　　　　卢氏宅
　　　　唐德州刺史王倚家，有笔一管，稍粗于常用笔管，两头各出半寸已来，中间刻《从军行》一铺，人马毛发、亭台远水，无不精绝。每一事刻《从军行》诗两句，若「庭前琪树已堪攀，塞外征人殊未还」是也，似非人功。其画迹若粉描，向明方可辨之，云用鼠牙雕刻。故崔铤郎中《文集》有《王氏笔管记》，体类韩退之记画。倚之子绍孙，博雅好古，善琴阮，其所居乃卢氏旧宅，在洛中归德坊南街。厅屋是杏木梁，西壁有韦旻郎中画散马七疋，东壁有张长史草书数行，长史世号张颠。宅之东果园，《两京新记》所载，是马周旧宅。
　　
　　　　赵岩
　　梁驸马都尉岩，酷好绘事，兼闲小笔。偶唐末乱世，独推至鉴。人有鬻画者，则必以善价售之，不较其多少，繇是四远向风抱画者，岁无虚日。复以亲贵擅权，凡所依附，率多以法书名画为贽，故画府秘藏图轴，仅五千余卷，时称盛焉。假日亦多自仿前贤名迹，动成卷轴。每延致艺士，辐凑门馆，各取其所长而厚遇之，然多不迨已也，亦未始面加雌黄，荒浅甚者，自惭而退。食客常至百余人，其间亦多琴棊道术高雅之流，时衣冠士族，尚有唐之遗风也。以画见留者，惟胡翼、王殷二人而已。尝令胡翼品第画府之
　　
　　优劣，中品已下，或有未至者，即指示令医去其病，或用水刷，或以粉涂，有经数次方合其意者，时人谓之赵家画选场，其精别如此。愚谓天水用适一时之意则已，果然数以粉涂水洗，则成何画也。
　　
　　　　刘彦齐
　　　　梁千牛卫将军刘彦齐，善画竹，为时所称。世族豪右，秘藏书画虽不及天水之盛，然好重鉴别，可与之争衡矣。本借贵人家图画，臧赂掌画人私出之，手自传模，其间用旧褾轴装治，还伪而留真者有之矣。其所藏名迹，不啻千卷，每暑伏晒曝，一一亲自卷舒，终日不倦。能自品藻，无非精当，故当时识者皆谓「唐朝吴道子手，梁朝刘彦齐眼」也。
　　
　　　　常生
　　　　王先主既下蜀城，谒僖宗御容。于时绘壁，百僚咸在，惟不见田令孜、陈太师。因问何不写貌彼二人，左右对以近方涂灭。先主曰：「不然，吾与陈、田本无雠恨，图霸之道，披此血刃，岂与丹青为参商乎？」遽命工重写之。待诏常生名重胤曰：「不必援毫。」乃挼皂荚水洗壁，而风姿宛然。先主嘉赏之，赐以金帛也。常生传神，素号绝手，自云：「我画壁除摧圮搨烂外，雨淋水洗，断无剥落。」先是诗僧贯休能画，谓常生曰：「贫道观画多矣。如吾子所画，前无来人，后无继者。」其见赏如此。
　　
　　
　　卷六
　　
　　　　近事皇朝、孟蜀、江南、大辽、高丽，总三十二事。
　　
　　　　玉堂故事枢密楚公苏氏图画王氏图画《秋山图》　恩赐种放《卧雪图》觉称画
　　《慈氏像》　《千角鹿图》《训鉴图》《五客图》退思岩　张氏图画丁晋公《斗牛》画玉画义　董羽壁没骨图孝严殿相国寺　王舍城寺应天三绝《八仙真》钟馗样　《赏雪图》《南庄图》李王印篆铺殿花　常思言《高丽图》术画
　　
　　　　玉堂故事
　　　　太祖平江表，所得图画赐学士院。初有五十余轴，及景德咸平中，只有《雨村牧牛图》三轴，无名氏；《寒芦野雁》三轴，徐熙笔；《五王饮酪图》二轴，周文矩笔；悉令重装背焉。玉堂后北壁两堵，董羽画水；正北一壁，吴僧巨然画山水；皆有远思，一时绝笔也。有二小壁画松，不知谁笔，亦妙，今并在焉。
　　
　　　　枢密楚公
　　江表用师之际，故枢密使楚公适典维扬，于时调发军
　　
　　饷，供济甚广。上录其功，将议进拜，公自陈愿寝爵赏，闻李煜内库所藏书画甚富，輙祈恩赐。上嘉其志，遂以名笔仅百卷赐之，往往有李主图篆暨唐贤跋尾。公薨后寻多散失。其孙泰，今为太常少卿，刻意购求，颇有所获。少卿乃余之祖舅，如江都《王马》、韩晋《公牛》、王摩诘《辋川》样等，常得观焉。
　　
　　　　苏氏图画
　　　　苏大参雅好书画，风鉴明达。太平兴国初，江表平，上以金陵六朝旧都。复闻李氏精博好古，艺士云集，首以公倅是邦，因喻旨搜访名贤书画，后果得千余卷上进。既称旨，乃以百卷赐之。公后入拜翰林承旨。启沃之余，且复语及图画，于时勑借数十品于私第，未几就赐焉。至今苏氏法书名画最为盛矣。公尝奏对于便殿，屡目画屏，其画乃锺隐画《鹰猴图》，上知其意，实时取以赐之。余尝于其孙之纯处见之。
　　
　　　　王氏图画
　　　　王文献家书画繁富，其子贻正，继为好事。尝往来京雒间访求名迹，充牣巾衍。太宗朝尝表进所藏书画十五卷，寻降御扎云：「卿所进墨迹并古画，复遍看览，俱是妙笔。除留墨迹五卷、古画三卷领得外，其余却还卿家，付王贻正。」其余者，乃是王羲之墨迹、晋朝名臣墨迹、王徽之书、唐阎立本画《老子西升经图》、薛稷画鹤，凡七卷。犹子涣，遂得模诏扎，刊于翠琰。
　　
　　　　《秋山图》
　　太平兴国中，秘阁曝画。时陶谷为翰长，因展《秋山
　　
　　图》一面，令黄居寀品第之。居寀一见动容曰：「此图实居寀与父筌奉孟主命同画，以答江南信币，绢缝中有居寀父子姓名。」视之果验。曾有人于向文简家见十二幅图，花、竹、禽鸟、泉石、地形皆极精妙，上题云：「如京副使臣黄筌等十三人合画」，图之角却有江南印记，乃是孟氏赠李主之物也。文简薨，其图不知所在。
</div>
    <div class="pagination">
<a href="画学集成_page32.html">上一页</a><span>...</span><a href="画学集成_page28.html">28</a><a href="画学集成_page29.html">29</a><a href="画学集成_page30.html">30</a><a href="画学集成_page31.html">31</a><a href="画学集成_page32.html">32</a><span class="current-page">33</span><a href="画学集成_page34.html">34</a><a href="画学集成_page35.html">35</a><a href="画学集成_page36.html">36</a><a href="画学集成_page37.html">37</a><a href="画学集成_page38.html">38</a><span>...</span><a href="画学集成_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
