<!DOCTYPE html>
<html>
<head>
    <meta charset="UTF-8">
    <title>六艺之一录 - 第 249 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 249 页/共 664 页</h1>
    <div class="content">　　此卷王大令部伪者最少相过无复日借匪献之韵自可赏
　　鵞还慰姊意帖鵞者王氏子姓之小字耳犹袁羊顾虎之类或以此鵞即逸少所爱之鵞甚可鄙笑二十九日帖云昨遂不奉恨深此近世人语非子敬书静息帖云赖消息内外极生冷内外二字本行旁注而字差小而昧者摹填着行中非也当依本为胜诸帖中此例甚多如十七帖中逺想慨然孔琳之帖恨恨脚中转剧等字本皆侧注后人摹以入行虽失格体犹于理未害至于读兰亭叙者以不知老之将至旁一僧字为逸少作曽字之误借使摹入行中则害理矣按古兰亭叙本二十八行至第十四行间特阔者盖接纸处而不与知字适在此行之末梁舍人徐僧权于其旁著名当时谓之押缝梁御府中法书率如此而此帖僧字下亡其权字近世人殊不知此乃云僧者曽之误因读为曽不知老之将至非也又按晋史逸少本传及书録第十卷皆载此叙但云不知老之将至而无曽字益可是正乃知善摹帖者勿问其黵灭注缺横斜细大一放其本而不小异乃不失真矣今法帖多妄更易之至以注字入行大小既殊体不缀属后人不晓从而效之一行之中洪纎顿异号子母体如第五卷近世伪作释智果书是也毎一观之使人深慨
　　静息帖云礜石深是可疑事兄熹患散輙发痈散者寒食散之类散中盖用礜石是性极热有毒故云深可疑也刘表在荆州与王粲登障山见一冈不生百草粲曰此必古塜其人在世服生礜石热蒸出外故草木焦灭凿防果墓礜石满茔又今洛水冬月不氷古人谓之温洛下亦有礜石今取此石置瓮水中水亦不氷又鹳伏卵以助暖气其烈酷如此固不宜饵服子敬之语实然聊附于此
　　授衣帖歴世所传自为一卷法帖中亡其帖尾政在此耳下当云当今可复使不万全不愿以其多算难易得之便自可令不为因累耳比者忉怛当不可言当不可言献之死罪法帖无此四十三字又其间多有燥笔及鱼食处而官帖不复依本其失多矣
　　奉对帖云方欲与姉极当年之足以之偕老岂谓乖反至此当是与郗家帖也按子敬病笃请道士上章法应首过子敬曰不忆余事惟省与郗家离婚子敬前室郗昙女也郗氏自大尉鉴后为江左名族其姓读如絺绣之絺而世人以俗书郗字作郄因读为却诜之郤非也郤诜乃春秋晋大夫郤縠郗鉴乃汉御史大夫郗虑之后姓原既异音读迥殊后世因俗书相乱郗郤二姓遂不复辨亦近代氏族及小学二家之学不讲故也陆鲁望愽古矣其诗有云一清香染郗郎亦误读也今因郗氏帖聊尔及之以糺俗缪
　　梁中书郎虞和表云逸少为防稽子敬为吴兴故三吴之地偏多遗迹又是莫年遒美之时今此卷中亦时有吴兴帖然大令帖传于世佳者尚多如乞假表庾公帖周姉帖洛神赋刘氏所藏十二字等帖官帖中皆遗之仆顷以韵语题河南王氏所藏子敬帖云君家大令书盈纸笔势翩翩趣多媚虽云沓拖如少年岂至拘挛同饿防稽七子五知名此公风槩尤超诣太极璇题犹重书【谓不书大极殿榜】一时凛凛标英气半袖精裓众争求数幅新帬世尤贵当时亲遇得己难况复传今仅千嵗龙珠归浦劒还津此帖君蔵真得地才披尺许目増明鸾跂鸿惊欲飞逝硬黄响搨若传吾完碧摹刋愿垂世聊尔以记大令书事漫附于此
　　度时来一帖米以为无名人作仆谓此真晋人语但笔势疎缓多失落耳谓大令书则非盖中云仁祖欲请为军司按献之以晋孝武太元十一年年四十三卒上推谢尚于穆帝升平元年卒时献之方年十三请军司又在升平前大令是时才十许嵗安得已作书论时事殆是穆帝时他人书后度何来迟亦此类
　　薄冷益部二帖米以为欧率更书实然但米误以益部字为益郎盖下接耆旧传字此帖盖借陈寿所着益部蓍旧传也咏史诗郁郁涧底松数句乃集大令书
　　一月二十九日黄门帖亦王氏书而非大令也
　　第十王大令书下
　　吾当托桓江州助汝帖米以为张长史书虽未必然要非大令书也按此帖不至恶但纵任近俗无晋世清韵真非大令书但殊不知亦冩右军帖词耳张彦逺右军帖録有此语此卷亡其半其上畧云汝决欲来下【张録于来下之字下有三十九字续帖畧同】上方大枋想汝不过数枋足人方足【张録云人力当粗足】不果尔可白吾当托桓江州助汝
　　续帖逸少部中有前叚结字殊应模矩盖王氏子弟临逸少书胜此逺矣
　　疾不退至分张帖诸大草字语类江表人度何来亦似逸少语其字皆张长史藏真辈伪作或自书二王帖语耳与第二卷知汝殊愁及藏真长史部中诸帖一手也豹奴桓嗣也王氏甥故二王帖中时及之如云豹奴晚归家之类然此豹奴惟省一书帖亦后人依放极热敬惟府君帖云来时几得问希此消息极闷闷又云意甚无赖君有好药云云极济事耶又服油帖云不至絶艰辛也皆近世俗言字势亦不至佳非王氏帖明甚【帖云意甚无赖君有好药必时复与府中多少极济事耶】
　　七月二日献之白七字人伪作也下章草云孙权据有江东以歴三世亦蜀志中语与第五卷章草不可争锋也语相接字虽大小异乃一人书语已见本章此叚世字缺中画盖唐人临摹时去之以避讳犹今集法帖时殷敬二字多省其波也但东连吴防与用武之国连武二字章草体差相乱摹者谬互置之
　　复面悲积宋齐人书
　　防等帖王氏书亦非大令
　　鵞羣帖前辈谓此墨帖乃大令真笔仆观此书殊不恶但怒张狂劲无晋诸贤韵味而前辈乃云此帖笔势险逺如从空中数丈外掷下恐是真笔此非仆之所敢知也又此帖词云崇虚刘道士鵞羣并复归也献之等须向彼谢之亦非当时尺牍体盖以大令父逸少尝书道徳经换鵞而山隂昙村道士举羣赠之故以此事傅防作是帖耳按崇虚馆乃宋明帝泰始四年建子敬晋人相去亡虑五十余年何得已称之其伪可无疑又按魏收释老志太和十五年诏立道家寺宇于桑干之隂名崇虚寺去晋愈逺矣予前所校量诸书讵敢自谓竟理要非臆决目论盖书虽小道亦六艺之一能之既艰知亦匪易然天下理当为天下士言之真赏难遇岂独论书哉
　　长睿顷官于洛因得从之防尝阅吾家所藏内府帖且以米老防尾辨之惜其踈畧遂着此书议论精确悉有证据使真赝了然诚前人所未到也是书之作实自余发之尝作诗题吾家大令帖见于第七章云政和甲午正月十三日周南王玠晋玉题于开封尹防之东斋
　　余待罪天禄与观中秘古迹石刻所本其真易识了然知其伪者十九而后乃知黄子之作此书防赏者寡而掊击者多故有以也书之攷引载籍昭昭矣至其洞察真伪品藻髙下水墨之间毫厘千里则非书家者流心知其意未易不惑余是以道余所见于天禄者使世知其论刺之严如此皆不妄也政和五年三月中澣防陵许瀚崧老防













　　六艺之一録卷一百三十三
　　钦定四库全书
　　六艺之一録卷一百三十四　　钱唐倪涛撰
　　法帖论述四
　　法帖谱系
　　法帖谱系序
　　魏晋真墨世不多见故家大室号为收书者所蔵间不过一二外此率多临摹响搨往往失真无复古意去古益逺虽石刻亦复艰得秦汉丰碑巨碣唯字画深且大者仅存虽日就剥落而尚或髣髴可辨至如晋宋诸刻几一字不可考矣可胜叹哉恭惟艺祖皇帝承五季分裂之余平一天下诸国賔服文书礼乐复见全盛太宗皇帝文徳化成淳化中尽取御府歴代名迹刻之秘阁毎大臣登进二府则赐之于是魏晋书法传布天下阁帖之名盖始乎此自是好事者转相传摹而又増益他帖别为卷第如绛帖潭帖之类枝分派别不知其几世之得其一二者未暇详攷往往自为珍异此是彼非莫知底止余生最晩自幼粗知崇慕书学第识见浅陋所得不广淳化古帖恨未识真近世所藏率是荐本绛帖家藏数种虽有同异并皆中原新刻近嵗始获见石本于三衢好事家然后知单公炳文之论不我欺也因取平生所见诸帖列成谱系以备遗忘若夫攷订不精纪载未备尚俟博雅君子矜我者是正而増广之淳祐乙巳仲春日在端午陶斋曹士冕书

















　　谱系杂说上
　　淳化法帖
　　熙陵以武定四方载櫜弓矢文治之余留意翰墨乃出御府所藏歴代真迹命侍书王着模刻禁中厘为十卷各于卷尾篆书题云淳化三年壬辰嵗十一月六日奉圣防模勒上石
　　叙说
　　太宗皇帝时尝遣使购募前贤真迹集为法帖十卷镂板而藏之毎有大臣进登二府则赐以一本其后不赐或传板本在御书院往时禁中火灾板焚遂不赐或云板今在但不赐尔故人间尤以官法帖为难得余得自薛公期云是家藏旧本今世人所有皆转相传模者也【六一集古】
　　太宗皇帝文徳化成情无他好留意翰墨润色太平尝借王氏所收书以集阁帖十卷内郗愔两行二十四日帖乃此卷中者而于谢公帖亲防三字以还王氏其帖在李玮家【宝晋】
　　太宗皇帝万机之余留情翰墨尝诏天下购募钟王真迹集为法帖十卷以赐羣臣往时故相刘公沆在长沙以官法帖镂板遂布于人间后有尚书郎潘师旦又择其尤妙者别为卷第与刘氏本并行至予集録古文不敢辄以官本参入私集遂于师旦所传又取其尤者散入録中俾夫启帖披卷者时一得之把翫欣然所以忘勌也【集古】
　　二王府帖
　　山谷论禁中板刻古法帖十卷当时皆用歙中贡墨墨本赐羣臣今都下用钱万二千便可购得元祐中亲贤宅从禁中借板墨百本分遗官僚但用潘谷墨光辉有余而不甚黟黑又多木横裂纹士大夫不能尽别也此本可当旧板之半耳予观近世所谓二王府帖者葢中原再刻石本非禁中板本也前有目録卷尾且无篆书题字葢显然二物矣
　　绍兴国子监本
　　绍兴中以御府所蔵淳化旧帖刻板寘之国子监其首尾与淳化阁本略无少异当时御府拓者多用匮纸葢打金银箔者也字画精神极有可观今都下亦时有旧拓者元板尚存迩来碑工往往作蝉翼本且以厚纸覆板上隠然为银锭痕以惑人第剥损非复旧拓本之遒劲矣
　　淳熙修内司本
　　淳熙间奉防刻石禁中卷帙规模悉同淳化阁本而卷尾乃楷书题云淳熙十二年乙巳嵗二月十五日修内司恭奉圣防模勒上石
　　大观太清楼本
　　大观中奉防刻石太清楼字行稍高而先后之次亦与淳化帖小异其间有数帖多寡不同或疑用真迹摹刻凡标题皆蔡京所书卷尾题云大观三年正月一日奉圣防模勒上石而又以建中靖国秘阁续帖十卷易其标题去其嵗月与官属名衘以为后帖又刻孙过庭草书谱及贞观十七帖总为二十二卷吾家收宣政间所拓前十卷字画有锋铓且无损缺开禧以后有自塲中来者已磨去亮字矣
　　临江戏鱼堂帖
　　元祐间刘次庄以家蔵淳化阁帖摹刻堂上除去卷尾篆题而増释文故家所蔵往年拓本犹有典刑近所拓者字多刓缺亦有补换新刻者矣
　　利州本
　　庆元中四川总领权安节以戏鱼堂帖并释文重刻石于益昌官舍石今已不存权总江州徳安人其家犹有当时墨本甚多释文字画较临江帖为稍大
　　庆厯长沙帖
　　丞相刘公帅潭日以淳化官帖命慧照大师希白模刻于石寘之郡斋増入霜寒十七日王蒙顔真卿等诸帖而字行颇高与淳化阁本差不同逐卷各有嵗月第一卷题云庆厯五年季夏慧照大师希白模勒第二卷庆厯八年仲冬月慧照大师希白重模第三卷则五年六月第四卷则八年仲冬月第五卷戊子嵗孟冬第六卷五年季夏第七卷五年仲秋月第八卷五年季夏月模勒上石第九卷八年仲冬月第十卷五年仲秋月毎卷各有庆厯及慧照大师希白重模字不复赘録
　　刘丞相私第本
　　刘丞相既刻法帖于郡斋复依仿前本刻石十卷以归私第予顷在九江见故家所蔵一本与长沙本絶相似而小异其后有人防云此先丞相私第本也疑是刘氏子弟所防后复见一本于姑苏与九江所见本同纸墨皆与南碑不类而庆厯等题字止三两卷有之葢即刘氏本也
　　长沙碑匠家本
　　旧传长沙官本扃钥不可常得碑匠之家别刻一本以应求者予顷收一本与长沙古本首尾略无少异而字体形模小小不同疑其为碑匠家本顷又蔵一本凡旧石损缺者皆别刻数行以易之其余却只是旧石此必碑匠所为也
　　长沙新刻本
　　旧刻毁于郁攸之变中兴以后复刻新石其帖间凡遇旧帖损缺处并不复刻字亦无卷尾嵗月刻手甚缪殊不足观
　　三山本板
　　三山帅司书库有歴代帖板本葢好事者以长沙旧帖刋勒卷帙规模皆同今已散失不全矣嘉熙庚子备贠帅幕尚及见之
　　黔江帖
　　秦子明常以里中儿不能书为病其将兵于长沙也买石摹刻僧寳月古法帖十卷世所称潭帖者载归壁之黔江之绍圣院刻石者潭人汤正臣父子详具山谷集中予淳祐甲辰道过三衢见好事家适有此帖其卷帙之多寡次序之先后字行之长短悉同淳化阁帖而纸墨彷佛似戏鱼堂中兴以前拓本其所以异者第一卷有淳化篆书三行其次有楷书一行云降授供备库副使充东南第八副将训练潭州诸军潭州驻劄秦世章家本其后又一行云长沙汤正臣重摹男僊芝灵芝镌第二卷至八卷尾各题长沙汤正臣重模勒八字却无淳化篆书及世章衘位又第八卷取卿女壻帖内第二行休字立人作两防第二卷钟繇宣示帖内再世荣名作荣石正与戏鱼帖同第九卷尾题长沙汤正臣摹六字第十卷题长沙人汤正臣重摹男僊芝为一行灵芝镌为一行此以下似别有字偶裁损不可攷矣
　　北方印成本
　　余顷嵗道过临川时李编修伯高宰是邑出所藏法帖见示乃板本印成者是用北地厚皮纸印毎自成一板四围皆空白纸不施筐縁装表而自然整齐成册字画亦甚可爱
　　乌镇本
　　旧传湖州乌镇张氏以绛阁二帖锓木家塾或遇良工模拓亦有可观后闻板归新市人家毎连纸一幅可打一予在三山见一本于周氏后数卷板内时有直裂纹比到霅上获一本于向氏叔坚之裔偶缺两卷且以元祐间所拓戏鱼帖足之此刻字画差肥而极有笔意颇胜诸帖惜其间错悮数字为可恨耳赵宰叔愚云丙戌嵗在宗庠有以法帖板质于斋舍族人者偶不记为何人疑是此板亦未可知
　　福清本
　　福州福清县民家旧有板刻绛阁急就章雁塔题名四帖其刻稍精卖碑家得之往往驾名官帖以惑人但彼中匠者不善用蜡毎毎有砑光痕可以证验
　　澧阳帖
　　澧阳旧有法帖石本其后散失仅存右军数帖而已
　　鼎帖
　　武陵郡斋板本较诸帖増益最多博而不精殊无足取
　　不知处本
　　豫章士友董良史家有法帖拓本数卷与淳化法帖规模相似而笔意差弱似不逮所见诸本且不知所出姑识于此以俟识者
　　长沙别本
</div>
    <div class="pagination">
<a href="六艺之一录_page248.html">上一页</a><span>...</span><a href="六艺之一录_page244.html">244</a><a href="六艺之一录_page245.html">245</a><a href="六艺之一录_page246.html">246</a><a href="六艺之一录_page247.html">247</a><a href="六艺之一录_page248.html">248</a><span class="current-page">249</span><a href="六艺之一录_page250.html">250</a><a href="六艺之一录_page251.html">251</a><a href="六艺之一录_page252.html">252</a><a href="六艺之一录_page253.html">253</a><a href="六艺之一录_page254.html">254</a><span>...</span><a href="六艺之一录_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
