<!DOCTYPE html>
<html>
<head>
    <meta charset="UTF-8">
    <title>图画见闻志 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图画见闻志 - 第 2 页/共 6 页</h1>
    <div class="content">    竹梦松  丁谦  何遇  陆晃
    施  贯休  楚安
    传古（第子岳黎）  智蕴  德符
    唐末二二十七人
    左全，蜀郡人，迹本儒家。世传图画，妙工佛道人物。宝历中，声驰宇内。成都长安画壁甚广，多效吴生之迹，颇得其要。有佛道功德、五帝、三官等像传于世。
    赵公，成都人，工画佛道鬼神，世称高绝。太和间已著画名。李德裕镇蜀，以宾礼遇之。改莅浙西，辟从莲幕。成都大慈、圣兴两寺，皆有画壁。
    赵温其，公之子，绰有父风。成都寺观，多见其迹。
    赵德齐，温其之子，袭二世之精艺，奇踪逸笔，时辈咸推伏之。光化中，诏许王建于成都置生祠，命德齐画西平王仪仗车辂、旌纛法物，及朝真殿上画后妃、嫔御，皆极精致。昭宗喜之，迁翰林待诏（辛显评温其与德齐，皆次公之品）。
    范琼、陈皓、彭坚三人，同时同艺，名振三川。大中初，复兴佛宇后，三人分画成都大慈、圣寿、圣兴、净众、中兴等五寺墙壁二百余间。各尽所蕴。淳化后两遭兵火，颇有毁废矣（辛显云：“范为神品，陈、彭为妙品。”仁显云：“范、陈为妙品上，彭为妙品。”尝见文潞公家坟寺积庆院，有移置壁画婆叟仙一躯，乃范琼所作。辛显评为神品，当矣）。
    常粲，成都人，工画佛道人物，善为上古衣冠。咸通中，路岩镇蜀，颇加礼遇。有《孔子问礼》、《山阳七贤》等图，并立释迦、女祸、伏羲、神农、燧人等像传于世。
    常重胤，粲之子，妙工写貌。僖宗朝为翰林供奉。尝写僖宗御容及名臣真像，得其神彩。亦尝于宝历寺画请塔天王，至妙。
    吕、竹虔，并长安人。工画佛道人物。僖宗朝为翰林待诏，广明中扈从入蜀。长安、成都皆有画壁。
    孙遇，自称会稽山人，志行孤洁，情韵疏放。广明中，避地入蜀，遂居成都。善画人物、龙水、松石、墨竹，兼长天王鬼神。笔力狂怪，不以傅彩为功。长安、蜀川，皆有画壁，实奇迹也。初名位，后改名遇。亦有图轴传于世（仁显评逸品）。
    张询，南海人，避地居蜀。善画吴山楚岫，枯松怪石。中和间，尝于昭觉寺大悲堂后画三壁山川、一壁早景、一壁午景、一壁晚景，谓之三时山。人所称异也。亦有山水卷轴传于世。
    张南本，不知何许人，工画佛道鬼神，兼精画火。尝于成都金华寺大殿画八明王。时有一僧，游礼至寺，整衣升殿，骤睹炎炎之势，惊怛几仆。时孙遇画水，南本画火，水火之形本无定质，惟于二子，冠绝古今。又尝画宝历寺水陆功德，曲尽其妙。后来为人模写，窃换真迹，鬻与荆湖商贾。今所存者多是伪本。别有《勘书》、《诗会》、《高丽王行香》等图传于世。
    麻居礼，蜀人，师张南本。光化、天复间，声迹甚高。资、简、邛、蜀，甚有其笔。
    道士张素卿，简州人，少孤贫落魄，长依本郡三清观项（校，汲本作“顶”）挂。善画道门尊像、天帝星官，形制奇占，实天授之性也。尝于青城山丈人观画五岳、四渎、十二溪女等，兼有《老子过流沙》、并《朝真图》、八仙、九曜、十二真人等像，传于世。
    道士陈若愚，左蜀人，师张素卿，得其笔法。成都精思观有青龙、白虎、朱雀、玄武四君像。
    胡瑰，范阳人。工画蕃马，虽繁富细巧，而用笔清劲。至于穹庐、什器、射猎、生死物，靡不精奇。凡画驼马げ尾、人衣毛毳，以狼毫缚笔疏渲之，取其纤健也。有《阴山》、《七骑》、《下程》、《盗马》（校，汲本及明覆宋本均作“捉马”，此元抄本原亦作“捉马”，后用粉涂去，改为盗马）、《射雕》等图传于世。子虔，有父风。
    荆浩，河内人，博雅好古。善画山水，自撰山水诀一卷。为友人表进，秘在省阁。常自称洪谷子。语人曰：“吴道子画山水，有笔而无墨；项容有墨而无笔。吾当采二子之所长，成一家之体。”故关同北面事之。有《四时山水》、《三峰》、《桃源》、《天台》等图传于世。
    刁光胤，长安人，天复中避地入蜀。工画龙水、竹石、花鸟、猫兔。黄筌、孔嵩，皆门弟子。尝于大慈寺承天院内窗边小壁四堵上画四时花鸟，体制精绝。后黄居采重装饰之，亦有图轴传于世。
    尹继昭，不知何许人。工画人物、台阁，世推绝格。有《移新丰》、《阿房宫》、《吴宫》等图传于世。
    李洪度，成都人，工画佛道人物，名振当时。成都大慈寺三学院等处有画壁。
    辛澄，不知何许人。成都大慈寺泗州堂有僧伽像及普贤阁下有五如来像。
    张腾，不知何许人。工画佛道杂画，描作布色，颇穷其妙。成都兴圣寺有画壁。
    张赞，河阳人，工画佛道人物。洛中有寺壁。
    王浃，不知何许人。工画人物。钱忠懿家有《导引图》。
    五代九十一人
    梁相国于兢，善画牡丹。幼年从学，因睹学舍前槛中牡丹盛开，乃命笔仿之。不浃旬，夺真矣。后遂酷思无倦，动必增奇。贵达之后，非尊亲旨命，不复含毫。有人赠诗曰：“看时人步，展处蝶争来”。有写生全本《折枝》传于世。
    梁驸马都尉赵岩，善画人马。挺然高格，非众人所及。有《汉书西域传》、《骨贵马》、《小儿戏舞》、《钟馗》、《弹棋》、《诊脉》等图传于世。
    梁左千牛卫将军刘彦齐，善画竹，颇臻清致。有《风折竹》、《孟宗泣竹》、《湘妃》等图传于世（人物多假胡翼之手）。
    后唐侍卫亲军袁{山义}，河南登封人。善画鱼，谨密形以（校，汲本作“似”），外得佥喁游泳之态。有轴卷传于世。
    罗塞翁，钱尚父时为吴从事，钱塘令隐之子（校，元抄本脱“子”字据汲本补入）善画羊，世罕有其迹。唯余杭陆家曾收一卷，精妙卓绝，后归孙元规家矣。
    东丹王，契丹天皇王之弟，号人皇王，名突欲。后唐长兴二年投归中国，明宗赐姓李，名赞华。善画本国人物鞍马，多写贵人酋长，胡服鞍勒，率皆珍华。而马尚丰肥，笔乏壮气。
    胡擢，不知何许人。善状花鸟，气韵甚高。博学能诗，飘然有物外之志。常谓其弟曰：“吾思苦于三峡闻猿（擢有《三峡闻猿赋》，人多脍炙）。”又常吟曰：“瓮中每酝逍遥乐，笔下闲偷造化功。”其高情逸兴如此。有《图》、《全株石榴》、《四时翎毛》、《折枝》等传于世。
    胡翼，字鹏云。工画佛道人物，至于车马楼台，无施而不妙。赵岩都尉颇礼遇之，常延致门馆。有《秦楼》、《吴宫》、《盘车》、《洗马》、《回纹》、《丰稔》等图传于世（时多求借自古名笔，手自传模，装成卷轴。后题云“安定鹏云记”）。
    王殷，工画佛道士女，尤精外国人物。与胡翼并为赵岩都尉所礼，他人无及也。有《职贡》、《游春士女》等图、并粉本佛像传于世。
    李群，工画人物，为时所称。有《玄中法师像》、《孟说举鼎》、《赤松子》、《八戒》、《醉客》等图传于世。
    燕筠，工画天王。独跻周之妙，有卷轴传于世。
    杜霄，工画士女，富于姿态，妙得周之旨。有《秋千》、《扑蝶》、《吴王避暑》等图传于世。
    李玄应泊弟审，并工画蕃马。专学胡瑰。有《放马》白本、《胡乐》、《饮会》、《弗林》等图传于世。
    道士厉归真，异人也，莫知其乡里。善画牛、虎，兼工鸷禽、雀、竹、绰有奇思。惟着一布裘，入酒肆如家（校，如家，汲本作“娼家”），每有人问其所以，辄大张口茹其拳而不言。梁祖召问云：“君有何道理？”归真对曰：“衣单爱酒，以酒御寒，用画偿酒，此外无能。”梁祖然之。尝游南昌信果观，有三官殿夹塑像，乃唐明皇时所作，体制妙绝。常患雀鸽粪秽其上，归真乃画一鹞于壁间，自是雀鸽无复栖止。有《渡水牧牛》、《牛》、《虎》、《鹞子》、《柘竹》、《野禽》等图传于世。
    李霭之，华阴人。工画山水寒林，有江乡之思。邺帅罗中令厚礼之，为建一亭为援毫之所，名金波亭。时号金波李处士也。有《卖药》、《修琴》、《归山图》、《野人荷酒》、《寒林》并山水卷轴伶于世。
    韦道丰，江夏人。善画寒林。逸思奇僻，不拘小节。当代珍之，请揖不暇。然经岁月，方成一图，成则惊人。故世罕有真迹。
    朱简章，工画人物、屋木。有《禹治水》、《神仙传》、《胡笳十八拍》、《凤楼十八怨》、《烟波渔父》等图传于世。
    王乔士，工画佛道人物，尤爱画《地藏菩萨》、《十王像》。凡有百余本传于世。
    郑唐卿，工画人物，兼长写貌。有《梁祖名臣像》并故事人物传于世。
    关同（一名童，又王文康家图上题云童），长安人，工画山水。学从荆浩，有出蓝之美。驰名当代，无敢分庭（《叙论卷》中具述）。有《赵阳山居》、《溪山晚霁》、《四时山水》、《桃源早行》等图传于世。
    支仲元，凤翔人，工画人物。有《老子诫徐甲》、《萧翼赚兰亭》、《商山四皓》等图传于世。
    梅行思（或云再思），江夏人，工画斗鸡，名闻天下。最著者是陈康肃家《笼鸡》一轴，号为神绝。兼工人物，有《十才子》、《河岳精灵集》、《举人过关》、《谢女咏梅》、《寇豹骑牛》等图传于世。
    郭乾晖将军，北海人。工画鸷鸟杂禽、疏篁槁木。格律老劲，巧变锋出，旷古未见其比。有《秋郊鹰雉》、并《逐禽鹞子》、《架上鹞子》等图传于世。
    钟隐，天台上人（校，汲本作“山人”），工画鸷禽竹木。师郭乾晖，深得其旨。乾晖始秘其笔法，隐变姓名趋汾阳之门，服勤累月，乾晖不知其隐也。隐一日缘兴于壁上画鹞子一只，人有报乾晖者，乾晖亟就视之，且惊曰：“子得非钟隐乎？”隐再拜，具道所以。乾晖喜曰：“孺子可教也！”乃遇之文席（校，汲本作“乃善遇之丈席”），以讲画道。隐遂驰名海内焉。兼工画山水人物。有《鹰隼杂禽》、《周处斩蛟》、《山水》等图传于世。
    郭权，江南人，师钟隐。亦有图轴传于世。
    史琼，善画难兔竹石。有《雪景难免》、《竹下引雏》、《野雉》等图传于世。
    程凝，善画鹤竹，兼长远水。有《六鹤图》并《折竹孤鹤》、《湖滩远水》等图传于世。
    王道古，善画雀竹。有《四时雀竹》并《引雏》、《斗雀》等图传于世。
    李坡，南昌人，唯善画竹。气韵飘举，不事小巧。有《折竹》、《风竹》、《冒雪疏篁》等图传于世。
    唐垓，善画野禽、生菜、水族诸物，世称精妙。有《柘棘野禽十种》、《生菜》、《鱼》、《海物》等图传于世。
    王道求，工画佛道鬼神、人物畜兽。始依周遗范，后类卢楞伽之迹。多画鬼神及外国人物。龙蛇畏兽，当时名手推（校，汲本作“叹”）伏。大相国寺有画壁，今多不存矣。有《十六罗汉》、《挟鬼钟馗》、《佛林弟子》（校，汲本作“林师子”）等图传于世。
    宋卓，工画佛道。志学吴笔。不事傅彩。有白画《菩萨》、粉本《坐神》等像传于世。
    富玫，工画佛道。有《弥勒内院图》、《白衣观音》、《文殊》、《地藏》、《慈恩法师》等像传于世。
    左礼、张南，并工画佛道。二人笔意不相远。有《二十四化图》、《十六罗汉》、《三官》、《十真人》等像传于世。
    王伟，工画佛道。相国寺大殿等处旧有画壁甚多，今存者无几。
    黄延浩，工画人物。有《明皇吹玉笛》、《五王同幄》、《春园宴会》、《乞巧》等图传于世。
    张质，工画田家风物。有《村田鼓笛》、《村社醉散》、《踏歌》等图传于世。
    韩求，李祝，并工佛道，学吴生。陕郊龙兴寺有画壁。
    张图，河内雒阳人，尝事梁祖，掌行军粮籍，故人呼为张将军。善泼墨山水，兼长大像。雒中广爱寺有画壁。又尝见寇忠愍家有《释迦像》一铺，锋豪纵，势类草书。实奇怪也。
    朱繇，长安人，工画佛道，酷类吴生。雒中广爱寺有《文殊普贤像》，长寿寺并河中府金真观皆有画壁。
    李升，成都人，工画蜀川山水。始得唐张ロ山水一轴，凝玩数日，云未尽善也。后遂心师造化，意出前贤。成都圣寿寺有画壁，多写名山胜境。仁显云：“尝于少监黄筌第，见升《山水图》，乃知名实相称也。”有《武陵溪》、《青城》、《峨嵋》、《二十四化》等图传于世（蜀中多呼升为小李将军。小李将军乃是思训之子，思训乃林甫之伯，官至左武卫大将军，子昭道为太子中舍。父子俱善画，因父故，人呼昭道为小李将军也）。
    杜措（校，汲本作“杜楷”，按《益州名画录》等均作“杜措”，当以措为是），成都人亦工画山水。多作老木悬崖，回阿远岫，殊多雅思。有《秋日并州路诗意图》并山水卷轴传于世。亦工佛像。
    杜子瑰，华阳人，工画佛道，尤精傅彩，调铅杀粉，别得其方。尝于成都龙华东禅院画《毗卢像》，坐赤圆光中、碧莲华上，其圆光如初出日轮，破淡无迹，人所不到也。
    杜弘义，蜀郡晋平人，工画佛道（校汲本作“像”）高僧。成都宝历寺有《文殊》、《普贤》并《水陆功德》。
    房从真，成都人，工画人物蕃马。事王蜀先主为翰林待诏。尝于蜀宫板障上画《诸葛武侯引兵渡泸水》，人马执戴，生动如神。蜀主每行至彼，驻而不进，怡然叹曰：“壮哉甲马！”兼善拨笔鬼神，亦多寺壁。有《宁王射猎》、《陈登斫》、《常建冒雪入京》等图传于世。
    宋艺，蜀郡人工写貌。事王蜀为翰林待诏。尝写唐朝列圣及道士叶法善、一行禅师、沙门海会、内臣高力士等真于大慈寺。
    高道兴，成都人，事王蜀为内图画库使。工佛道杂画，用笔神速，触类皆精。蜀之寺观，尤多墙壁。时人谚云：“高君坠笔亦成画。”
    阮知晦，蜀郡人，工画贵戚子女，兼长写貌。事王蜀为翰林待诏。写王先主真为首出。
    杜<齿儿>龟，其先本秦人，避地居蜀，博学强识。工画罗汉，兼长写貌。始师常粲，后自成一体。事王蜀为翰林待诏。成都大慈寺有画壁。
    黄筌，字要叔，成都人。十七岁事王蜀后主为待诏，至孟蜀加检校少府监，赐金紫，后累迁如京副使。善画花竹翎毛，兼工佛道人物、山川、龙水，全该六法，远过三师（花鸟师刁处士，山水师李升，人物龙水师孙遇也）。孟蜀后主广政甲辰岁，淮南驰聘，副以六鹤，蜀主遂命筌写六鹤于便坐之殿（校，汲本作“壁”），因名六鹤殿（蜀人自此方识真鹤。《六鹤集》在《故事拾遗》卷中）。由是蜀之豪贵请于（校，汲本作“为”）图轴者接迹。时人谚云：“黄筌画鹤，薛稷减价。”又画四时花鸟于八卦殿，鹰见画雉，连连掣臂。遂命翰林学士欧阳炯作记。又写白兔于缣素，蜀主常悬坐侧。有《四时山水》、《花竹》、《杂禽》、《鸷鸟》、《狐兔》、《人物》、《龙水》、《佛道》、《天王》、《山居诗意》、《潇湘八景》等图传于世。
    高从遇，道兴之子，袭成父艺，事孟蜀为翰林待诏。曾于蜀宫大安楼下画《天王》，队仗甚奇。后遭兵火，废绝矣。
    阮惟德，知晦之子，绍精父业，事孟蜀为翰林待诏。尤善状宫闱、禁苑、皇妃、帝戚、富贵之事。有《宫中赏春》、《公子夜宴》、《按舞》、《熨帛》等图传于世。
    杜敬安，<齿儿>龟之子，继父之美，事孟蜀为翰林待诏。尤能傅彩。成都大慈寺（校，汲本“寺”下有“多”字）与其父同画列壁。
    黄居宝，字辞玉，筌之次男也。少聪警多能，与其父同事蜀为待诏。后累迁水部员外郎，亦工画花鸟、松石，兼善八分。年未四十而卒。
    赵元德，长安人，天复中入蜀。杂工佛道鬼神、山水屋木。偶唐季丧乱之际，得隋唐名手画样百余本，故所学精博。有《汉高祖过丰沛》、《盘车》、《讲学》、《丰稔图》传于世。
    赵忠义，元德之子，事孟蜀为翰林待诏。虽从父训，宛若生知。蜀后主尝令画《关将军起玉泉寺图》，作地架一座，垂昂叠ㄆ，向背无失。蜀主命匠氏较之，无一差者，其精妙如此。尝与高道兴、黄筌辈同画成都寺壁甚多。
    蒲师训，蜀人，事孟蜀为翰林待诏。师房从真。尝携画诣从真，从真高蹈拊膺曰：“子之所得，非吾所授也。”画蜀中祠庙、鬼神兵仗、冠冕幢葆，皆尽其美。
    蒲延昌，师训之子，与其父同时为孟蜀待诏。工画佛道鬼神外，尤精狮子。行笔劲利，用色不繁。
    张玫，成都人，事孟蜀为翰林祗候。工画人物士女，兼长写貌。有《长门醉客》、《按乐》、《捣衣》等图及《汉唐名臣像》传于世。
    徐德昌，成都人，事孟蜀为翰林祗候。工画人物士女。墨彩轻媚，为时所称。
    周行通，成都人，工画鬼神、人马、鹰犬、婴孩，得其精要。有《李陵送苏武》、《支遁》、《三隽夺马》等图传于世。
    张玄，简州金水石城山人，善图僧相。画罗汉名播天下，称金水张家罗汉也。
    孔嵩，蜀人，善画龙，兼工蝉雀。与黄筌并师刁处士。成都广福院壁有所画《龙》，及有《蝉雀》等图传于世。
    丘文播暨弟文晓，广汉人，并工佛道人物，兼善山水。其品降高、赵辈成都并其乡里，颇有画迹。文播后改名潜。
    赵才，蜀人，工画鬼神人物，亦长甲骑。蜀川多有遗迹。
    滕昌，其先吴人，避地居蜀。工画花鸟、蝉蝶、折枝、生菜。笔迹轻利，傅彩鲜泽，尤于画鹅得名。有《四时花鸟》、《鱼》、《龟》、《猴》、《兔》及《梅花鹅》、《茴香下睡鹅》，又有《群鹅泛莲沼》等图传于世（兼善书大字，蜀中寺观牌额多昌书）。
    姜道隐，汉州什邡人，<齿儿>岁好画。有时终日不归，父母寻之，多在佛庙神祠中画壁下。及长，不事产业，惟画是好。布衣芒ハ，随身笔墨而已。当于净众寺方丈画山水松石，宋王庭隐赠之束缣，道隐置于僧堂，拂衣而去。
    杨元真，不知何许人。工画佛道，善为曹笔，尤精布色。始居蜀，后召入邺中，不回。蜀川颇有画迹。
    董从晦，成都人，世儒家（校，汲本作“世本儒家”），心游绘事。佛道人物，举意皆精。成都福感寺有画壁。
    张景思，蜀人，工画佛道。蜀中有画壁。
    跋异，阳人，工画佛道、鬼神。洛中福先寺有画壁，其品次张图也。
    王仁寿，汝南宛人，工画佛道鬼神，兼长鞍马。始师王殷，后学精吴法。晋末为契丹所掠，太祖受禅放还。相国寺文殊院有《净土弥勒下生》二壁，净土院有《八菩萨像》，及有《征辽》、《猎渭》等图传于世。
</div>
    <div class="pagination">
<a href="图画见闻志.html">上一页</a><a href="图画见闻志.html">1</a><span class="current-page">2</span><a href="图画见闻志_page3.html">3</a><a href="图画见闻志_page4.html">4</a><a href="图画见闻志_page5.html">5</a><a href="图画见闻志_page6.html">6</a><a href="图画见闻志_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
