<!DOCTYPE html>
<html>
<head>
    <meta charset="UTF-8">
    <title>画学集成 - 第 53 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 53 页/共 129 页</h1>
    <div class="content">　　
　　　　◎墨竹
　　　　（小景附）
　　　　○李颇
　　　　李颇，南昌人。善画竹，气韵飘举，不求小巧，而多于情，任率落笔，便有生意，然所传于世者不多。盖竹昔人以谓不可一日无，而子猷见竹则造门，不问谁氏。袁粲遇竹辄留。七贤、六逸皆以竹隐。词人墨卿高世之士所眷意焉。颇不习他技，独有得于竹，知其胸中故自超绝。今御府所藏一：
　　　　丛竹图。
　　
　　　　○亲王赵頵
　　亲王皇叔端献王頵，英宗第四子也。幼而秀嶷，长而
　　
　　颖异，忠孝友爱出于天性。方居东宫时，自熙宁至于元丰，凡十上章疏，乞居外第。于是神宗以其同气之情，终不允许。至元祐初固请，期于必从而后已，于是太皇太后、哲宗两宫重违其意，乃允其请。盖忠孝友爱故非出于勉强也。平居之时无所嗜好，独左右图书，与管城毛颖相周旋。作篆籀、飞白之书，而大小字笔力雄俊。戏作小笔花竹蔬果，与夫难状之景，粲然目前。以墨写竹，其茂梢劲节、吟风泻露、拂云筛月之态，无不曲尽其妙。复善鰕鱼蒲藻，古木江芦，有沧洲水云之趣，非画工所得以窥其藩篱也。今御府所藏七十：
　　　　箨笋荣竹图二，箨笋小景图一，带根笋竹图一，劲节笋竹图二，折枝嫩梢图一，折枝秋梢图一，折枝古竹图一，荣竹图一，蒲竹图二，（聊）竹图一，写生鸭脚图二，水墨丛竹图四，水墨荣竹图二，水墨芦竹图二，水墨宿竹图二，水墨老竹图一，水墨紫姜图一，水墨笋竹图二，墨竹黄鹂图二，墨竹小景图二，墨竹图三十，墨竹春梢图二，折枝墨竹图一，四景墨竹图一，墨竹春梢凝露图一，墨竹孙枝蘸碧图一，墨竹挺节凌霜图一。
　　
　　　　○赵令穰
　　宗室令穰字大年，艺祖五世孙也。令穰生长宫邸，
　　
　　处富贵绮纨间，而能游心经史，戏弄翰墨，尤得意于丹青之妙，喜藏晋宋以来法书名画，每一过目，辄得其妙，虽艺成而下，得不愈于博奕狗马者乎？至于画陂湖林樾、烟云凫雁之趣，荒远闲暇，亦自有得意处，雅为流辈之所贵重。然所写特于京城外坡坂汀渚之景耳，使周览江浙、荆湘，重山峻岭，江湖溪涧之胜丽，以为笔端之助，则亦不减晋宋流辈。尝因端午节进所画献，哲宗尝书其背：“云朕尝观之，其笔甚妙。”因书“国泰”二字赐之，一时以为荣。官至崇信军节度观察留后，赠开府仪同三司，追封荣国公。今御府所藏二十有四：
　　　　墨竹双鹊图二，柘竹双禽图二，四景山水图四，小景图二，风竹图一，溪山春色图一，夏溪行旅图一，秋塘群凫图一，寒滩密雪图一，江汀集雁图一，水墨鸲鹆图二，怪石筠柘图二，雪江图一，雪庄图一，远山图一，访戴图一。
　　
　　　　○赵令庇
　　宗室令庇，善画墨竹，凡落笔潇洒可爱。世之画竹者甚多，难得疏秀不求形似尽娟娟奇态者，故横斜曲直，各分向背，浅深露白，以资奇特；或作蟠屈露根，风折雨压：虽援毫弄巧，往往太拘，所以格俗气弱，不到自然妙。处唯士人则不然。未必能工所谓形似，但命意布致洒落，疏枝秀叶，初不在多，下笔纵横，更无凝滞，竹之佳思笔简而意已足矣。俗画务为奇巧，而意终不到，愈精愈繁。奇
　　
　　画者务为疏放，而意尝有余，愈略愈精。此正相背驰耳。令庇当以文同为归，庶不入于俗格。官见任衡州防御使。今御府所藏一：
　　　　墨竹图。
　　
　　　　○王氏
　　　　亲王端献魏王頵妇魏越国夫人王氏，自高祖父中书令秦正懿王审琦，以勋劳从艺祖定天下，为功臣之家，而未闻闺房之秀，复能接武光辉者。端慧淑慎，有古曹大家之风，则魏越国夫人其后焉。盖年十有六以令族淑德妻端献王，其所以柔顺闲靓不复事珠玉文绣之好，而日以图史自娱。至取古之贤妇烈女可以为法者资以自绳。作篆隶得汉晋以来用笔意，为小诗有林下泉间风气。以淡墨写竹，整整斜斜，曲尽其态。见者疑其影落缣素之间也。非胸次不凡，何以臻此？今御府所藏二：
　　　　写生墨竹图二。
　　
　　　　○李玮
　　　　驸马都尉李玮字公照，其先本钱塘人，后以章懿皇太后外家，得缘戚里，因以进至京师。仁宗召见于便殿，问其年。曰“十三”质其学，则占对雍容，因赐坐与食。玮下拜谢而上，举止益可观。于是仁宗奇之，顾左右引视宫中，继宣谕尚兖国公主。玮善作水墨画，时时寓兴则写，兴阑辄弃去，不欲人闻知，以是传于世者绝少，士大夫亦不知玮之能也。平生喜吟诗，才思敏妙，又能章草、飞白、散隶，皆为仁祖所知。大抵作画生于飞白，故不事丹青而率意于水墨耳。官至平海军节度使、捡挍太师，赠开府仪同三司，谥修恪。今御府所藏二：
　　　　水墨蒹葭图，湖石图。
　　
　　　　○刘梦松
　　　　刘梦松，江南人。善以水墨作花鸟，于浅深之间分颜色轻重之态，互相映发，虽彩绘无以加也，自成一种气格耳。又作《（糹亏）竹图》，甚精致。盖竹本以直为上，修篁高劲，架雪凌霜，始有取焉。今梦松乃作（糹亏）曲之竹，不得其所矣。或造物赋形不与之完，或有所拘阂而不遂其性，又或以所托非其地而致此，皆物之不幸者，将以著戒焉。今御府所藏三：
　　　　雪鹊图二，（糹亏）竹图一。
　　
　　　　○文同
　　　　文臣文同字与可，梓潼永泰人。善画墨竹，知名于时。凡于翰墨之间，托物寓兴，则见于水墨之戏。顷守洋州，于筼筜谷构亭其上，为朝夕游处之地，故于画竹愈工。至于月落亭孤，檀栾飘发之姿，疑风可动，不笋而成，盖亦进于妙者也。或喜作古槎老蘖，淡墨一扫，虽丹青家极毫（扌者）之妙者，形容所不能及也。盖与可工于墨竹之画，非天资颖异而胸中有渭川千亩，气压十万丈夫，何以至于此哉？官至司封员外郎，充秘阁挍理。今御府所藏十有一：
　　　　水墨竹雀图二，墨竹图四，折枝墨竹图一，疏竹生青壁图一，著色竹图一，古木修筠图二。
　　
　　　　○李时敏
　　文臣李时敏字致道，成都人，时雍之弟。作字与兄时雍相后先，大字尤工，每作文余字，初不费力。又善弧矢，凡箭发无不破的，虽百发未见其出侯者。而时敏有吏才，妙于丹青，盖书画者本出一体，而科斗篆籀作而书画乃分，
　　
　　宜时敏兄弟皆以书画名冠一时，官止朝请郎。今御府所藏一：
　　　　诗意图。
　　
　　　　○阎士安
　　　　阎士安，陈国宛丘人。家世业医。性喜作墨戏，荆槚枳棘，荒崖断岸，皆极精妙。尤长于竹，或作风偃雨霁，烟薄景昏，霜枝雪干，亭亭苒苒，曲尽其态。中书令谥武恭王德用好收花竹之画，士安作《墨竹图》献之。德用一见叹美不已，遂以为箧中之冠，奏补国子四门助教，后之学者往往取以为模楷焉。今御府所藏二：
　　　　墨竹图一，折枝墨竹图一。
　　
　　　　○梁师闵
　　　　武臣梁师闵，字循德，京师人。以资荫补缀右曹。父和尝以诗书教师闵，略通大意。能诗什，其后和因其好工诗书，乃令学丹青，下笔遂如素习。长于花竹羽毛等物，取法江南人，精致而不疏，谨严而不放，多就规矩绳墨，故少瑕颣，盖出于所命而未出于胸次之所得，出于规模未出于规模之所拘者也。大抵拘者犹可以放，至其放则不可拘矣。盖师闵之画，于此方兴而未艾，欲至于放焉。今任左武大夫，忠州刺史提点西京崇福宫。今御府所藏二：
　　　　柳溪新霁图一，芦汀密雪图一。
　　
　　　　○僧梦休
　　　　僧梦休，江南人。喜延揖画史之绝艺者，得一佳笔，必高价售之。学唐希雅作花竹禽乌，烟云风雪，尽物之态，盖亦平生讲评规模之有自。今御府所藏二十有九：
　　风竹图十四，笋竹图七，
　　
　　丛竹图六，雪竹图一，雪竹双禽图一。
　　
　　　　◎蔬果叙论
　　　　灌园学圃，昔人所请，而早韭晚菘，来禽青李，皆入翰林子墨之美谈，是则蔬果宜有见于丹青也。然蔬果于写生，最为难工。论者以谓郊外之蔬易工于水濵之蔬，而水濵之蔬又易工于园畦之蔬也。盖坠地之果易工于折枝之果，而折枝之果又易工于林间之果也。今以是求画者之工拙，信乎其知言也。况夫苹蘩之可羞，含桃之可荐，然则丹青者岂徒事朱铅而取玩哉？诗人多识草木虫鱼之性，而画者其所以豪夺造化，思入妙微，亦诗人之作也。若草虫者，凡见诸诗人之比兴，故因附于此。且自陈以来至本朝，其名传而画存者，才得六人焉。陈有顾野王，五代有唐垓辈，本朝有郭元方、释居宁之辈，余有画之传世者，详具于谱。至于徐熙辈长于蝉蝶，鉴裁者谓为熙善写花，然熙别门兼有所长，故不复列于此。如侯文庆、僧守贤、谭宏等，皆以草虫果蓏名世，文庆者亦以技进待诏，然前有顾野王，后有僧居宁，故文庆、守贤不得以季孟其间，故此谱所以不载云。
　　
　　　　◎蔬果
　　　　（药品草虫附）
　　　　○顾野王
　　顾野王字希冯，吴郡人。七岁读五经，九岁善属文，识天文地理，无所不通，尤长于画。在梁朝为中领军，后宣城王为扬州刺史，野王与琅玡王褒并为宾客。野王善图
　　
　　画，乃令野王画古贤，命王褒书赞，时人称为二绝。画草虫尤工。多识草木虫鱼之性诗人之事，画亦野王无声诗也。入陈官至黄门侍郎。今御府所藏一：
　　　　草虫图。
　　
　　　　○唐垓
　　　　唐垓，不知何许人也。善画禽鱼生菜，世称其工。然鱼虫草木虽甚微也，自非妙于万物而为言，发而见于形容者，未易知此。至有野禽、生菜、鱼鰕、海物等图传于世矣。且画鱼鰕者，不过汀渚池塘，与夫庖中机上之物，至海物则罕见其本焉。若其瑰怪雄杰，乘时射势，鼓风霆破万里浪，不至乎中流，折角点额，则画亦雄矣。垓之于海物者，其有得于此焉。今御府所藏一：
　　　　生菜图。
　　
　　　　○丁谦
　　　　丁谦，晋陵人。初工画竹，后兼善果实园蔬，傅粉浅深，率有生意。虫蠹残蚀之状，具能模写。至使人扪之，若有迹也。尝画葱一本，为江南李氏赏激，亲书“丁谦”二字于其上，盖欲别其非常画耳。其后寇准藏之以为珍玩焉。今御府所藏三：
　　　　写生莲藕图一，写生葱图二。
　　
　　　　○郭元方
　　武臣郭元方字子正，京师人。善画草虫，信手寓兴，俱有生态，尽得蠉飞鸣跃之状，当时颇为士大夫所喜。然率尔落笔，疏略简当，乃为精绝，或点缀求奇，则欲反损，此正所谓外重内拙黄金注者也，论者亦以此少之。大抵造物之意，初无心于整齐，至于自形自色，则各有攸当。
　　
　　苟物物雕琢，使之妍好，则安得周而遍哉？故刻楮虽工，造一叶至于三年，君子不取也。岂非直欲渐近自然乎？元方官至内殿承制。今御府所藏三：
　　　　草虫图三。
　　
　　　　○李延之
　　　　武臣李延之，善画虫鱼草木，得诗人之风雅，写生尤工，不堕近时画史之习。状于飞走，必取其俪，亦以赋物各遂其性之意。官止左班殿直。今御府所藏十有六：
　　　　写生草虫图十，写生折枝花图一，金沙游鱼图一，双鹤图一，双獐图一，双蟹图一，喓喓图一。
　　
　　　　○僧居宁
　　　　僧居宁，毗陵人。喜饮酒，酒酣则好为戏墨，作草虫，笔力劲峻，不专于形似。每自题云“居宁醉笔”。梅尧臣一见赏咏其超绝，因赠以诗，其略云：“草根有纤意，醉墨得已熟。”于是居宁之名借甚，好事者得之遂为珍玩耳。今御府所藏一：
　　草虫图一。
　　
　　
　　山水纯全集
　　韩拙，字纯全，号琴堂。南阳人。善画山水窠石。绍圣间入都，王晋卿荐入端王邸。后王即位为徽宗，拙授翰林书艺局祗候，累迁为直长、秘书待诏。本书共九篇，而序称十篇，或佚一篇。“其持论多主规矩，所谓逸情远致，超然于笔墨之外者，殊未之及。盖院画之体如是，然未始非画家之格律也。”(《四库全书总目提要》)
　　
　　山水纯全集
　　[宋]韩拙
</div>
    <div class="pagination">
<a href="画学集成_page52.html">上一页</a><span>...</span><a href="画学集成_page48.html">48</a><a href="画学集成_page49.html">49</a><a href="画学集成_page50.html">50</a><a href="画学集成_page51.html">51</a><a href="画学集成_page52.html">52</a><span class="current-page">53</span><a href="画学集成_page54.html">54</a><a href="画学集成_page55.html">55</a><a href="画学集成_page56.html">56</a><a href="画学集成_page57.html">57</a><a href="画学集成_page58.html">58</a><span>...</span><a href="画学集成_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
