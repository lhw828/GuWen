<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 64 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 64 页/共 231 页</h1>
    <div class="content">　　龚子敬宣城诗并识卷【行书二纸高尺余长九尺】
　　书阁
　　年华荏苒故客况寂寥新雪融疑是雨风和欲近春疎梅萦小凤宿藻负潜鳞书阁闲登望时烦载酒人
　　偶题
　　宿雨池馆净闲官造请稀石榴朱夏色山鹊青云飞遐瞩临风槛冲襟散暑衣陈编抚芳润脉脉髪初晞
　　郡楼
　　乆客有逺思肩舆登郡楼聊为避暑饮更学御风防叠翠城南面防虹水北流流将五湖去叶叶采苹舟
　　述懐二首
　　古道直如矢古心能断金今人思古人寥落谁知音旭日临前除暄风散幽襟相彼好鸟鸣择隂嘉树林岂无念朝饥溉之釜与鬵大川无停波髙山上嵚崟白髪何由寒暑日夜侵叔孙独楚制庄生常越吟载歌行路难歌阕意弥深
　　葺荷不用织采莲尚可食芳时安可常秋风鸣槭槭美人明月珰青霓以为裳手揽北斗柄低昻挹天浆天浆解渴心下土何茫茫九牡阊阖开寸诚函绿章焉得飞仙术与陪鸾鹤翔所忧嵗年驶敢畏道阻长啓户辩夜色驱车遡晨光终然江海澨临路空徊徨
　　次韵刘景初偕陈元佐见访
　　松阁啓晨眺东云白英英空尊媿坐客函道闻屐声郊墟地自扄林峦暑逾清官居属冗散朋从多淡成拂麈急雨过聫镳去隄平书味一何长襟期浩已盈挑镫展篇什寤寐山中行
　　楚云湘水图歌谢张师防敎授
　　离骚之国几千里十幅蒲防顺风驶风顺犹须两月程伊谁移来堕书几张君墨妙游戯尔乱峯因君接天起苍然古木摧不死君应曽隐茅屋底得非是间种兰芷惨澹经营那及此松连阁上聼秋声读书眼花字如蚁玉立长身挟童子披图置我平生喜忆惜诗家爱许浑凌歊荒台防旧址云何姑孰大江邉望湘潭云尺有咫我今识君意总为诗料理云兮楚之云水兮湘之水廻鴈夕阳啣一苇山高见衡岳江远防南纪君兮君兮可奈何我诗敢劘屈贾垒
　　题李克复治中所藏图
　　雄捉朔雌迷离自是生生无尽期如何时人好异説兔子之孕惟望月水中影对素秋圆天上身居广寒阙乌鹊相传枝白鶂但视【原迹视字去诗末书应字】风走物具四支毛与羽不同螭虎亦四足无路通水谷虽则能变化虫豸竟偏梏气化飞之徒形交走之属验从上古燔求尔在野逐韩公滑稽毛頴秃八窍吐生殊骇俗不须更问然不然至今富有中山族
　　题温日观蒲萄
　　墨云过雨月正黒手摘虚空了无迹一架纵横碧落秋戒坛池上僧房侧
　　老钱折枝
　　桃似胭脂棃似雪折花人是惜花人折枝图上堪肠断忍更题诗破费春
　　泊舟
　　小舟防夜泊明月散风澜故人相别处防鹭立前滩予归京口省墓天锡出此纸徴予书宣城诗记忆不甚真天厯二年孟夏二日龚璛识
　　余生江南所敬二子敬先生呉兴姚儒行何可企及此龚公所着对之敛袵乃癸酉閠三月廿八日暮夜过京口天锡示此卷其述懐二章真无媿古人龚敬今亦古人矣噫句曲外史张天雨记【行书】壬子秋八月余同叔明友兄养疴于汾湖之滨承京口郭天锡广陵王伯容两来讯携龚子开所写诗一卷见示嗟嗟子开逝矣书法絶矣外史张君与余有卅年之交近闻隐僻修真防晤未卜何时抚卷三叹荆蛮民识【行书二跋本身纸尾】
　　郭　畀
　　郭天锡诗文杂记
　　风灾鬼难之域僵卧接饮之士或雕其题而漆其齿或贯其胸而镂其体服禽兽食草木鴃舌鸟语或断髪文身而魋其结或毛以为车或革以为船乱鲸波涉雷渊夙夜虎兕之林寝食蛟龙之川梯山栈谷沙度绳行莫不来享来賔来贡其珍蜿蜒濩落扶服稽颡请吏而称臣未始压羊刑马而要之以盟也云云　右防同馆赋君不见王昭君家住秭归啼处村生来住近离骚国悲歌慷慨恶离羣纫兰结茝佩衡芷芝泽颒面薇骨薫瑶琹惯识九歌谱懐感逺道偏消魂　明妃曲
　　客行蹔憩此禅林路绕溪流石磴隂山气入舟知夜乆雨声连树觉村深寒添芋火増多事风落灯花息妄心忆与高僧宿灵鹫月斜松顶一猿吟　夜宿山寺光分顾兔一毫芒遍洒春芬论墨塲得趣妙从看剑舞全身功贵善刀藏梦花不羡雕虫巧试草曽供倚马忙昨过山僧余习在小书红叶试新霜　赠笔工范君用晚风索索酒初醒岩桂花开香满庭掩书不读亦不寐明暗一灯如露萤　次韵袁道甫
　　世间一切法如云行空中太空不待云因云而见空清风鸣禽竹觧箨下枕书还防书【前五言絶后摘句】
　　士女大集势若禹峡春流胥涛秋壮壑趣岸灭前拥后推辔骑巷休舆桥道息武无可布视不得留
　　谢叠山字君直妻李节妇以君直故与二子系金陵狱一将官欲纳之李绐曰尔能脱我械系乃可议此将以为然祷上下释其狱李即具汤沐约翼日出是夕伺二子熟寐解衣带自经死藁塟城东濠二子放还后数年子定之复往裹骨归塟卷吾李先生谨思赠诗云猝猝多羝屈幽幽独雉经借渠施粉黛聊与照丹青孤槥何年寄重泉底处扃有人能缩地不隔短长亭
　　宋末沙门道灿姓陶氏自号无文龙兴人文笔高古不落禅僧窠臼多与一时名公钜人处往其题蒲萄草虫云汴都南薰门外蒲萄一架九十里盛夏烈日景不到地当时民物昆虫熙熙然囿于緑隂清影间今富阳道中盖彷佛高皇帝旧京遗制也百年故国茂草连天不知蜎飞蠕动翔集何所造化生色乃于纸上见之悲夫宋周文谟太守有爱姬善棊而絶色史卫王以计取去十年不见一日周谒衞王忽见姬与卫王对局四目相顾惊喜不已遂赋念奴娇词云棊声特地把十年心事恍然惊觉杨桞楼头歌舞地长记一枝纎弱破镜重圆玉环犹在鹦鹉言如昨秦筝别后知他几换索　谁念顾曲周郎樽前重见千种愁难着犹胜都人去后空怨残红零落緑叶成隂桃花结子枉恨东风恶盈盈泪眼见人欲下还阁
　　司业邓文原状髙克恭云公性极坦易然与世落落寡合遇知己则倾肝鬲与友终身亦不复疑贰公在杭爱其山水清丽公退即命僮挈榼擕杖履适山中世虑冰释竟日忘归好作墨竹妙处不减文湖州画山水初学米氏父子后乃用李成董巨源法造诣精絶公卒后购公遗墨一纸率千百缗为诗不尚钩棘自得天趣甞见公作画时虽贵交在侧或不暇顾揖有讥其简傲者乆乃识其真浙右多豪门右族或飞语污公公亦不辩暨北归行李无长物贷于人而后具舟费公掾行台时尝从大夫相威公入见世祖顾问再四曰是髙嘉甫儿耶赐中统钞二千五百缗公甞言自筮仕月给餐钱外所得仅止此房山有田二顷课僮奴耕作嵗入不能供给及卒之日家无余赀识与不识皆为流涕易箦命防塟用朱文公法及区画家事甚悉此心不以生死乱众谓讲学之验
　　鲜于枢札云适与大儿议亲来杭至常之新安暮泊溪口中夜堕水几为溺作五言自儆云勿浣衣上泥留作韦与因风寄逹夫都司一笑
　　郭天锡抄诸贤遗稿
　　张庭坚自靖人自献于先王义君子之去就生死在于天下国家而不在于一身故其死非沽名其生者非惧祸而引身以求去者非要利以忘君也仁之所存义之所在神其知之矣昔商之三仁或生或死或为之奴而皆无愧于宗庙社稷岂非谋出于心欤晦庵先生云胡致堂议论英发人物伟然向尝侍之坐见其数杯后歌孔明出师表诵张才叔自靖人自献于先生经义陈了翁奏状可谓豪杰之士也
　　林佥宪善之春日絶句寳篆香消雨散丝谁撩诗兴上花枝春风吹度南竹一片红芳落砚池又西湖夕佳亭句晴云木末山四围新月荷花波万顷
　　石敏若桞花诗来时万缕防轻黄去日飞毬满路傍我比杨花更飘荡杨花只是一春忙
　　呉云道中遣兴九絶句
　　雨余烟桞緑如苔水净沙明白鸟廻花气满船无觅处隔篱村舍瑞香开
　　水村烟草暎花丛梦里青山入瘦笻晚泊枫桥春睡重满船风雨不闻钟
　　晓入招提草树馨怪来松栢老龙形如何剥落冰霜尽依旧春风吹得青
　　呉国池台几刦灰城闉兰若郁崔嵬老僧笑指峩眉石曽见承平出蜀来
　　一枕落花溪上春翛然意与葛天隣世间多少邯郸梦梦觉依前认不真
　　水光净尽月波随每过垂虹起遁思不信鸱夷五湖去扁舟只为载西施
　　花桞清明过雨初修篁风动鸟相呼青山如此不归去时向溪流照白须
　　毗山岚翠入苕溪曽倚池亭醉夕晖囘首交朋半凋谢烟波无际白鸥飞
　　卜居拟向水晶宫深筑茅斋万竹中三月江南莼菜美季鹰何苦待秋风
　　叠山赠命士云鴂鸣方歇楚臣忧草緑王孙满地愁试借星图看分野黍苖秀处是何州
　　高彦敬题初阳台道中云二千里地好耕桑无数海棠官道傍风掠乱红搀马去春光更比路人忙
　　子昻诗庭槐风静緑隂多睡起茶余日影过自笑老来无复梦闲看行蚁上南柯
　　鲜于伯机湖上新居云吾爱吾庐好临池构小亭无人致青李有客覔黄庭树古虫书叶莎平鸟篆汀吾衰岂名世讵肯苦劳形
　　题范寛雪山句前山积雪深隠约形体具后山雪不到查牙头角露逺近复有千万山一一倚空含太素悬崖断溜冰满壑野店闭门风倒树
　　戴表元题子昂叠轴云百折云山路不通无名怪木淡书空相逢欲问秋风客不是巴中是剡中
　　北村题姚静斋女柔徳一日三刲股救其兄云女生他人媍兄死谁养亲刲股与紾臂孰仁孰不仁
　　张玉田山中白云词题红叶云万里飞霜千山落木寒艶不招春妬枫冷呉江独客又吟愁句流水孤村似花绕斜阳芳树甚荒沟一片凄凉载情不去载愁去　长安谁问倦旅羞见衰顔借酒飘零如许谩倚新妆不入洛阳花谱为囘风起舞尊前尽化作断霞千缕记隂隂緑遍江南夜暗雨　右调绮罗香
　　赋松花云碧浮春盖黄秋棋细芳泛月露委残钗烟梳高髻曾戯折几度宿寄山房面尘云屑香入蜂须蜜房风味应别　篘酒浮汤爱霏霏粉黄清绝嫩苞新子慿谁香歌五粒【到】只怕东风吹尽长萧萧黄髪独鹤归来满庭零乱金雪　右调华胥引
　　咏蝉云槐薰忽送清商怨依稀乍闻还歇故苑愁深危弦调苦前梦蜕痕枯叶伤情诉别是几度斜阳几回新月转眼西风一襟幽恨向谁説　低鬟犹记动影翠貂应悮我防鬓如雪枝冷频移隂疎难恋空负好秋时节凄凄切切渐迤逦黄昏砌蛬相接露滴凉柯晚来声更咽　右调齐天乐
　　题周草志雅堂云制荷衣傍山卜隠雅志可闲时欵竹门深移花槛小动人芳意菲菲怕冷落苹州夜月想时将渔笛静中吹尘外柴桑灯前儿女笑语忘归分得烟霞数畆乍扫苔防迳拨叶通池放鹤幽情吟莺欢事老去却愿春迟爱吾庐琴书自乐好襟懐初不要人知长日一帘芳草一卷新诗　右苹洲渔笛谱送人之西江云寒侵桂叶鴈风击碎瑚屑姸凉闲试新霜晴帖颂橘骚兰秋事正竒絶　故人又作西江别书楼虚度中秋节碧栏倚遍愁谁説愁是新愁月是旧时月　右调醉落魄
　　啸翁词云草梦初回卷帘尽放闲愁去书长无侣自对黄鹂语　絮影苹香春在无人处移舟去未成新句一砚梨花雨　右调绛唇
　　图书一室春暖垂帘蜜花满翠壶薰砚席睡觉半晴日　手寒不了残碁篝香细勘唐碑无酒无诗情绪欲梅欲雪天时　大徳十一年嵗丁未十月初十日客寓燕山奔走暮归黄尘满面挑灯读此词一过想像江南如梦中也是夜一更畀
　　外録
　　瑚网云天啓丁卯冬覩郭畀手録诗文一帙格外上下俱命墨可想其书画擅胜倪迂追念郭髯我所爱者也余时病未痊聊摘一二旋为鬻古者索去姑存此以俟延津剑合淋漓满志耳
　　郭天锡书遗林上人诗卷
　　题宋春卿城市山林
　　功名身外聊复尔丘壑胸中实过之盘谷寿康懐李愿辋川萧洒友王维何人使气銕如意老子放懐金屈巵市井收声凉夜永竹风杉月乱书帷
　　普照寺楚山阁
　　白衣处士息羣机髙阁登临送夕晖呉地荒凉征马尽楚山空阔断鸿飞昼闲塔影来朱户月落钟声殷翠防直下先人敝庐在莫年莲社得相依
　　大年便面
　　疎雨洒荷气防凉生桞隂闲亭不爱暑坐占清湖心无客且罢棋有风宜披襟向来行路错足底黄埃深此意一领防落日孤蝉吟
　　为僧作山水
　　门有方袍客图成水墨山我非求肖似汝亦爱幽闲宻树难分辨高云任往还行当絶世事终老屋三间有客披方袍合爪前致辞不独爱公画仍复爱公诗诗成纵意书了此一段竒世人称三絶公胡不自知我心了不知晚嵗聊嬉嬉向来用世心转首成弃遗所嗟闻道晚倐已防髩丝前贤去已逺来哲未可期寓形宇宙间伥伥欲何之愿诲药石言再拜真吾师
　　三月十日寄了即休
　　白水起寒雾苍林腾湿烟防心图已竟假笔竟难传一悟空中色相忘定外禅褁茶来竹院风雨落花前
　　送乐伯善赴都
　　石磴云昏笋蕨香江城花落燕莺忙黄金台髙地形耸白玉堂深春日长之子显擢神所与【阙】道将亨民小康临行握手出软语东邻夜雨淋糟床
　　燕赵感慨鼓侠气江湖摇落嗟虚华艰危歴尽为忧国事业无成非恋家江光隠见鱼龙窟云海苍茫鸥鹭沙桃花水长三月暮片防挟雨飞天涯
　　篆籀堆牀窥逸迹歌诗到耳遗古音嵗华正似阮孚屐世事真成昭氏琴剪毛肥羊快一饱泛驾骏骨轻千金暄风拂防春衫簿小憇宫墙杨桞隂
　　赵千里小景
　　鸜鹆喧桞隂生鹅乐清泚竹风递荷气长夏凉如水王孙翰墨仙丹青絶纨绮何当着幽人艇子沙头舣
　　元晖山
　　灌木防沧洲闲云叠曾巘茅茨在只尺迳路浑莫辩黄家玉印章翰墨屹冠冕怅望海岳庵禾黍西风转
　　下隍朱氏竹山图
　　凤台东南山万里山人宴坐何从容乾坤清气不可遏一夜春雷起箨龙诗家襟度蔚萧爽百尺琅玕日应长我欲驱车访此君只恐山灵杜来往
　　题米南宫像
　　海岳庵空骨已仙风神超迈画中传凌云健笔飞光怪不顾人间唤米颠
　　题满川花马赵子昂畵
　　曲江洗刷云满身雄姿逸态何超羣眼中但觉肉胜骨干也合让曹将军嗟哉今人画唐马艺精亦出曹韩下玉堂学士重名誉一纸千金不当价山窓拥雪观画图防鞍便欲擒于菟天廐真龙有时有杜老歌行絶代无客有蓄青玉荷盘色竒古檠杯作莲蓬下屈为柄上覆作葢葢十九青质而紫章匠氏剜为莲房殆夺天巧故人元复初命不肖赋诗
　　碧云亭亭水天永翠葢翻风堕秋影文姬团扇感初凉露华乱落明珠冷紫茎緑叶歌秋兰涉江折得烟蓬还前縁已被专房误守宫血犹斑斑麴生解后夸竒特倒卷沧溟供一吸太华峰高归路遥但觉满懐春拍拍俗眼傲睨琉璃钟金罍未用争夸雄呜呼古诗调高和者寡拟唤杜陵醉中把　右近诗数首书遗了堂高弟林上人畀
　　了堂上人方外友如天锡者情为至矣故其手迹盈箧每皆惜之不令有所散逸虽俗士有不及之者宜勤师拳拳不忘欧公于防防中也钱良祐跋
　　陆　友
　　陆友仁书世说卷【书】
　　陈仲举言为士则行为世范登车揽辔有淸天下之志为豫章太守至便问徐孺子所在欲先看之主簿曰羣情欲府君先入解陈曰武王式商容之闾席不暇煗吾之礼贤有何不可
　　周子居常云吾时月不见黄叔度则鄙吝之心已复生矣
　　郭林宗至汝南造袁奉高车不停轨鸾不辍轭诣黄叔度乃弥日信宿人问其故林宗曰叔度汪汪如万顷之波之不淸扰之不浊其器深广难测量也
　　李元礼甞叹荀淑钟皓曰荀君清识难尚钟君至德可师
　　陈太丘诣荀朗陵贫俭无仆役乃使元方将车季方持杖从后长文尚少载着车中既至荀使叔慈应门慈明行酒余六龙下食文若亦少坐着膝前于是太史奏真人东行
　　晋文王称阮嗣宗至顺每与之言言皆远未甞臧否人物
　　王戎云与嵇康居二十年未甞见其喜愠之色又云太保居在正始之中不在能言之流及与之言理致淸逺将无以德掩其言
　　谢太傅絶重褚公尝称褚季野虽不言而四时之气亦备诸名士共至洛水戯还乐令问王彜父曰今日戯乐乎王曰裴仆射善谈名理混混有雅致
　　过江诸人每至美日辄相邀新亭借草饮宴周侯中坐而叹曰风景不殊正有山河之异皆相视流泪惟王丞相愀然变色曰当共戮力王室克复神州何至作楚囚相对
</div>
    <div class="pagination">
<a href="式古堂书画汇考_page63.html">上一页</a><span>...</span><a href="式古堂书画汇考_page59.html">59</a><a href="式古堂书画汇考_page60.html">60</a><a href="式古堂书画汇考_page61.html">61</a><a href="式古堂书画汇考_page62.html">62</a><a href="式古堂书画汇考_page63.html">63</a><span class="current-page">64</span><a href="式古堂书画汇考_page65.html">65</a><a href="式古堂书画汇考_page66.html">66</a><a href="式古堂书画汇考_page67.html">67</a><a href="式古堂书画汇考_page68.html">68</a><a href="式古堂书画汇考_page69.html">69</a><span>...</span><a href="式古堂书画汇考_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
