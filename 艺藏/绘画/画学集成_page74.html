<!DOCTYPE html>
<html>
<head>
    <meta charset="UTF-8">
    <title>画学集成 - 第 74 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 74 页/共 129 页</h1>
    <div class="content">　　李成晴峦萧寺，文三桥售之项子京，全法王维，今归余处。细视之，其名董羽也。
　　营丘山水，危峰奋起，蔚然天成，乔木倚磴，下自成阴，轩畅闲雅，悠然远眺，道路深窈，俨然深居。用墨颇浓，而皴斫分晓，凝坐观之，云烟忽生，澄江万里，神变万状。余尝见一双幅，每对之，不知身在干岩万壑中。
　　李成画偏头关，在万金吾邦孚家。余在长安借临，今仿其意为此。
　　画树之窍，只在多曲，虽一枝一节，无有可直者，其向背俯仰，全于曲中取之。或曰：然则诸家不有直干乎曰；树虽直，而生枝发节处必不都直也。董北苑树作劲挺之状，特曲处简耳。李营丘则千屈万曲，无复直笔矣。此条又见莫是龙画说
　　余家看董源溪山图，墨法沉古。今日鄂渚官舍，凉风乍至，齐阁萧闲，捉笔仿之。元画不能将之行装，追忆其
　　
　　意，他日取以相质，不知离合何如也。
　　余家有董源谿山行旅图，沈石田曾仿之。文待诏所谓生平见北苑画，山得半幅，即此图也。今日在西郊抱珠楼远眺城阴，秀峰如簇，川原苍莽，一片江南画派。信笔作此，殊愧出蓝。
　　吾家有董源龙宿郊民图，不知所取何义，大都箪壶迎师之意。盖宋艺祖下江南时所进御者，画甚奇，名则谄矣。
　　董北苑蜀江图、潇湘图，皆在吾家，笔法如出二手。又所藏北苑画数幅，无复同者，可称画中龙。
　　余藏北苑一卷，谛审之，有二姝及鼓瑟吹笙者，有渔人市网漉鱼者，乃潇湘图也，盖取洞庭张乐地、潇湘帝子游二语为境耳。余亦尝游潇湘道上，山川奇秀，大都如此图。而是时方见李伯时潇湘卷，曾效之作一小幅。今见北苑，乃知伯时虽名宗，所乏苍莽之气耳。
　　此卷余以丁酉六月得于长安，卷有文寿承题，董北苑字失其半，不知何图也。既展之，即定为潇湘图，盖宣和画谱所载，而以选诗为境，所谓洞庭张乐地、潇湘帝子游耳。忆余丙申持节长沙，行潇湘道中，蒹葭渔网，汀洲丛木，茅庵樵径，晴峦远堤，一一如此图，令人不动步而重作湘江之客。昔人乃有以画为假山水，而以山水为真画者，何颠倒见也。董源画世如星凤，此卷尤奇古荒率。僧巨然于此还丹，梅道人尝其一峦者，余何幸得卧游其间耶。
　　米南宫襄阳人，自言从潇湘得画境。已隐京口，南徐江上诸山，绝类三湘奇境，墨戏长卷，今在余家。余洞庭观秋湖暮云，良然，因大悟米家山法。
　　米元章论画曰：纸千年而神去，绢八百年而神去。非
　　
　　笃论也。神犹火也，火无新故，神何去来大都世近则托形以传，世远则托声以传耳。曹弗兴、卫协辈，妙迹永绝，独名称至今，则千载以上，有耳而目之者矣。薛稷之鹤，曹霸之马，王宰之山水，故擅国能，即不擅国能，而有甫之诗歌在，自足千古。虽谓纸素之寿，寿于金石可也，神安得去乎君画初学马文璧，后出入黄子久、王叔明、倪元镇、吴仲圭，无不肖似，而世尤好其为子久者。题顾仲方山水册
　　云山不始于米元章。盖自唐时王洽泼墨，便已有其意。董北苑好作烟景，烟云变没，即米画也。余于米芾潇湘白云图悟墨戏三昧，故以写楚山。
　　米元晖自谓墨戏，足正千古画史谬习，虽右丞亦在诋诃，致有巨眼。余以意为之，聊与高彦敬上下，非能尽米家父子之变也
　　米元晖自题潇湘图有诗云：山中宰相有仙骨，坐爱岭头生白云。壁张此画定惊倒，先请倩人扶著君。朱晦翁又题云：闲云无四时，散漫此山谷。幸乏霖雨姿，何妨媚幽独。余每有当其语，画成即以题之。庚戌春日，寓于德清吴礼部之来青楼，楼收西湖之胜，画中所得不少。余自闽中归，阻雨湖上，日望两峰如浓墨画，每有所会，辄为拈笔，成此长卷，凡半阅月。雨霁图穷别构一境，不使米氏父子可伎俩矣。因记其岁月于此。
　　米元晖作潇湘白云图，自题云：夜雨初霁，晓云欲出’其状若此。此卷余从项晦伯购之，携以自随。至洞庭湖舟次，斜阳篷底，一望空阔，长天云物，怪怪奇奇，一幅米家墨戏也。它此每将暮辄卷帘看画卷，觉所将卷为剩物矣。湘江上奇云大似郭河阳雪山，其平展沙脚，与墨沈淋
　　
　　漓，乃似米家父子耳。古文语郭熙画石如云，不虚也。
　　米家山谓之士夫画。元人有画论一卷，专辨米海岳、高房山异同，余颇有慨其语。
　　米元晖又作海岳菴图，谓于潇湘得画境，其次则京口诸山与湘山差类。今海岳图亦在行笈中。元晖未尝以洞庭、北固之江山为胜，而以其云物为盛，所谓天闲万马，皆吾师也。但不知云物何以独于两地可以入画，或以江上诸名山所凭空阔，四天无遮，得穷其朝朝暮暮之变态耳。此非静者，何繇深解故论书者日：一须人品高。岂非品高则闲静，无他好萦故耶
　　米敷文题潇湘图云：生平有著色袖珍卷，为翟伯寿所豪盟于天此处疑有误而后归之，今不知安在。余拟之为米家山，已复杂元人法，正可出入怀袖。
　　余家有赵伯驹春山读书图、赵大年江乡清夏图。今年长至，项晦甫复以赵子昂鹊华秋色卷见贻。余兼采三赵笔意为此图，然赵吴兴已兼二子，余所学，则吴兴为多也。
　　宋赵千里设色桃源图卷，昔在庚寅见之都下，后为新都吴太学所购。余无十五城之偿，惟有心艳。及观此仇英临本，精工之极，真千里后身，虽文太史悉力为之，未必能胜。语日：巧者不过习者之门。信矣。余后休承六十三年，而余获观于东郡王长公所每观唐人山水，皴法皆如铁线，至于画人物衣纹亦如之。此秘自余逗漏，从无拈出者。休承虽解画，不解参此用笔诀也。长公具眼，又多蓄唐宋迹，以余为如何。
　　赵子固画水仙，欲与扬无咎梅花作敌。子固南宋人，周草窗、廖莹中极重其品。曾刺舟严陵滩下，见新月出水，
　　。
　　大笑云：此文公所谓绿净不可唾，乃我水仙出现也。
　　余买龚氏江贯道江山不尽图，法董、巨，是绢素，其卷约有二三丈，后有周密、林希逸跋。贯道负茶癖，叶少蕴常荐之，故周跋云；恨不乞石林见也。
　　张择端清明上河图，皆南宋时追摹汴京景物，有西方美人之思。笔法纤细，亦近李昭道，惜骨力乏耳。
　　画谱不载司马君实，予曾见其画，大类营邱。有小米作一幅配之，宋人题款甚多，因思古人自不可尽其伎俩。
　　宋人有温公独乐园图，仇实甫有摹本。盖宋画院界画楼台，少有郭恕先、赵伯驹之韵，非余所习。兹以董北苑、黄子久法写岳阳楼图，欲其真率当彼巨丽耳。
　　辋川招隐图，为郭恕先笔，余得之长安周生。今年复于吴门见郭河阳临本，乃易雪景为设色山矣，河阳笔力已自小减，矧余野战之师，何敢言夺赵帜耶
　　宋元明画，余所藏各家甚备，惟燕文贵小景未见耳。昨年于潘侍御翔公邸舍见溪山风雨图，行笔润秀，在惠崇、巨然之间。借观旬日，写此图以拟之
　　余在长安苑西草堂所临郭恕先画，粉本也，恨未设色与点缀小树，然布置与真本相似。
　　郭忠恕谿山行旅图，余得之长安。馆师韩宗伯见而奇之，谓此图如沧海沉珠，荆山韫玉，卞和一出，真足绝凡。余每叹服斯言。乙巳春作此小幅，如与古人有合。
　　宋时名手如巨然、李、范诸公，皆有渔乐图。此起于烟波钓徒张志和，盖颜鲁公赠志和诗。而志和自为画。此唐胜事，盾人摹之，多寓意渔隐耳。元季尤多，盖四大家皆在江南葭葵间，习知渔钓之趣故也。张志和画渔翁夜傍西岩
　　
　　宿诗
　　昔李伯时西园雅集图有两本，一作于元丰间王晋卿都尉之第，一作于元祜初安定郡王赵德麟之邸。余从长安买得团扇上者，米襄阳细楷极精，但不知何本。又别见仇英所摹，文休承跋后者。
　　此梵隆之笔，盖龙眠高足，如北苑之有巨然，皆不让于师者。凡得四轴，而有端平间一题偈，实非端平间画师所能措也。
　　赵大年令穰乎远，绝似右丞，秀润天成，真宋之士大夫画。此一派又传为倪云林，虽工致不敌，而荒率苍古胜矣。今作平远及扇头小景，一以此两家为宗，使人玩之不穷，味外有味可也。此条又见莫是龙画说
　　赵令穰、伯驹、承旨，三家合并，虽妍而不甜。董源、米芾、高克恭，三家合并，虽纵而有法。两家法门，如鸟双翼，吾将老焉。
　　元时画道最盛，惟董、巨独行，此外皆宗郭熙。其有名者，曹云西、唐子华、姚彦卿、朱泽民辈，出其十不能当倪、黄一。盖风尚使然，亦由赵文敏提醒品格，眼目皆正耳。予非不好元季四家，画者直斥其源委，归之董、巨，亦颇为时人换眼。丁南羽以为画道一变。
　　胜国时画道，独盛于越中，若赵吴兴、黄鹤山樵、吴仲圭、黄子久，其尤卓然者。至于今乃有浙画之目，钝滞山川不少。迩来又复矫而事吴装，亦文、沈之剩馥耳。伯玉此册，行笔破墨，种种自超，可谓划俗人雅，故当名家。伯玉寒士，然从项氏兄弟游，多见项子京所藏名画，遂尔有得。吾友陈道醇特好之。
　　。。
　　赵承旨画滚马，管夫人隔垣窥公作滚马形，自此绝笔。盖传神之妙，能使生马之神收入笔端。杜工部丹青引所谓花聪却在御榻上、圉人太仆皆惆怅也。李伯时画马，秀铁面呵之，恐串习既久，或堕马趣，则子昂变形益自可信。吾邑顾太学家有针圣，绣此八骏图，虽子昂用笔不能办，亦当代一绝。余每劝太学令多绣大士像，以助生天作佛之因，正如秀铁面说法耳。‘＼、余二十年见此图于嘉兴项氏，以为文敏一生得意笔，不减伯时莲社图，每往来于怀。今年长至曰，项晦伯以扁舟访余，携此卷示余，则莲社先在案上。互相展视，咄咄叹赏。晦伯曰：不可使延津之剑，久判雌雄。遂属余藏之戏鸿堂。
　　子昂尝有创为即工者，题画卷有曰：余尝画马，未尝画羊，子中强余为此，不知合作否。此卷特为精妙，故知气韵必在生知，非虚也。
　　管夫人墨竹，世多有之。余见山庐绣佛图，亦工山水，今复见此佛像及小楷，皆有法度，虽文敏续书数十行，无能远过也。白石翁跋，笔法不减涪翁垂始当作无始，或偶然笔误耳。
　　钱舜举山水师赵令穰，人物师李伯时，皆称具体。赵文敏尝从之间画法。宋进士不仕元者此卷得李伯时笔，或亦临本。盖伯时画阿罗汉，粉本流传，胜国时尚多也。余尝见胜国时推房山、鸥波居四家之右，而吴兴每遇房山画，辄题品作胜语，若让伏不置者。顾近代赏鉴家或不谓然，此由未见高尚书真迹耳。今年六月在吴门得其巨釉’烟云变灭，神气生动，果非子久、山樵所能梦见。因
　　
　　与道寅为别，访之容安草堂，出精素求画，画成此图，即高家法也。劝者可意想房山规模于百一乎
　　高房山多瓦屋，米家多草堂，以此为辨。此图潇洒出尘，非南宫不能作。
　　高彦敬尚书载吾松上海志。元末避兵，子孙世居海上。余曾祖母则尚书之云孙女也。今日诣竹冈先茔，宣三品赠诰，念余仕路运回，未及她恩曾祖父母，展拜之次，惭负高孺人在时摩顶悬记之语。且余好为山水小景，似亦有因。归舟写此，付孙庭收贮以见志。胜国名手以赵吴兴为神品，而云林以鸥波、房山所称许者或有异同，此繇未见房山真迹耳。余得大姚村图，乃高尚书真迹。烟云淡荡，格韵俱超，果非子久、山樵所能梦见也。为此图以仿之。
　　图书谱载尚书能画者，宋时有燕肃，元有高克恭，在本朝余与鼎足。若宋迪、赵孟頫，则宰相中炬赫有名者。
　　高彦敬尚书，画在逸品之列，虽学米氏父子，乃远宗吾家北苑，而降格为墨戏者。
　　宋迪侍郎，燕肃尚书，马和之、米元晖皆礼部侍郎，此宋时士大夫之能画者。元时惟赵文敏、高彦敬，余皆隐于山林称逸士。今世所传戴、沈、文、仇，颇近胜国，穷而后工，不独诗道矣。余有意为簪裙树帜，然还山以来，稍有烂漫天真，似得丘壑之助者。因知时代使然，不似宋世士大夫之昌其画也。因作秋山图识之。
　　黄大痴九十而貌如童颜，米友仁八十馀神明不衰，无疾而逝，盖画中烟云供养也。
　　黄子久有三教堂，所至之处，三教高流皆就之谈道，机锋电发，其博学乃为画所掩耳。
　　
　　黄子久画，以余所见，不下三十幅，要之浮峦暖翠第‘
　　长兴姚中丞家有黄子久临溪书屋图，昔年曾访之。如索靖观碑，今犹未尽其法，聊以效顰耳。
　　余以丙申冬得黄子久富春大岭图卷，以丙寅秋得沈启南仿痴翁富春卷，相距三十一年，二卷始合。初闻白石翁有出蓝之能，乃多本家笔，又杂以米家墨戏，其肖似者过半，不若逊之此图气韵位置遂欲乱真也。丁卯夏五日雨窗，观长蘅鉴定，书此以志崇慕。
　　画中诗惟右丞得之，兼工者自古寥寥。余雅意六法，而气韵生动，吾莫犹人。独所心醉大痴山水此册，皆有其意矣。
　　此幅余为庶常时见之长安邸中，已归云间，复见之顾中舍仲方所。仲方诸所藏大痴画，尽归于余，独存此耳。观大痴老人自题，亦是平生合作。张伯雨评云：峰峦浑厚，草木华滋。以画法论，大痴非痴，岂精进头陀而以释巨然为师者耶不虚也。陡壑密林图
　　此吾松顾中舍名正谊之所藏也。中舍持入长安，为川中郭民部所购，顾舍人每向余惋惜。忽忽二十年，客有游蜀者得之，归江南，舍人已千古矣。楚弓楚得，以故复收之。子久阳明洞天图
　　画家初以古人为师，后以造物为师。吾见黄子久天池图，皆膺本。昨年游吴中山，策筇石壁下，快心洞目，狂叫曰；黄石公!同游者不测。余曰：今日遇吾师耳。题天池石壁图
　　予少学子久山水，中复去而为宋入画。今间一仿子
　　
　　久，亦差近之。
　　日临树一二株，石山土坡，随意皴染。五十后大成，犹未能作人物舟车屋宇，以为一恨。喜有元镇在前，为我护短，否则百喙莫解矣。
　　王叔明为松雪甥，居吴兴，最近太湖，屡游东西洞庭两山。尝见其谿桥玩月图，又名具区林屋图，皆摹王右丞。石穴嵌空，树枝刻画，为未变唐法也。原之精于绘理，自出笔意，一洗黄鹤老人气习。苍莽秀润，君家顾长康真有种耶!、赵文敏、黄鹤山樵，皆有青弁图。余游弁山，维舟其下，知二公之画，各能为此山传神写照。然山川灵气无尽，余于二公笔墨蹊径外，别构一境，未为蛇足也。
　　云林生平不画人物，惟龙门僧一幅有之；亦罕用图书，惟荆蛮民一印者，其画遂名荆蛮民。今藏余家。
　　云林画，江东人以有无论清俗。余所藏秋林图有诗云：云开见山高，木落知风劲。亭下不逢人，夕阳淡秋影。其韵致超绝，当在于久、山樵之上。
　　云林山水，早岁学北苑，后乃自成一家。图绘宝鉴以为师冯觐。觐，阉人耳，云林负气节，必不师其画。
　　此倪元镇画，余于海上顾氏见之。书作欧阳信本体，画作董北苑体，亭中著两人，有小印云林字，皆与他云林画不类。今日姜神超以粉本见示，遂临之。
　　张伯雨题元镇画云：无画史纵横习气。余家有此幅。又其自题狮子林图云：余与赵君善长商榷作狮子林图，真得荆、关遗意，非王蒙辈所能梦见也。其高自标置如此。又顾谨中题倪画云：初以董源为宗，及乎晚年，画益精诣，
　　
　　而书法漫矣。盖倪迂书绝工致，晚年乃失之，而聚精于画，一变古法，以天真幽淡为宗，要今所谓渐老渐熟者。若不从北苑筑基，不容易到耳。纵横习气，即黄子久未能断；幽淡两言，则赵吴兴犹逊于翁，其胸次自别也。此条又见莫是龙画说
　　元季四大家，独倪云林品格尤超。早年学董源，晚乃自成一家，以简淡为之。余尝见其自题狮子林图曰：此卷深得荆、关遗意，非王蒙诸人所梦见也。其高自标许如此。岂意三百年后，有余旦暮遇之乎
　　此仿倪高士笔也。云林画法，大都树木似营丘寒林，山石宗关仝，皴似北苑，而各有变局。学古人不能变，便是篱堵间物，去之转远，乃由绝似耳。尝谓右军父子之书，至齐梁而风流顿尽。自唐初虞、褚辈，一变其法，乃不合而合，右军父子，殆如复生。此言大可意会。盖临摹最易，神会难傅故也。巨然学北苑，元章学北苑，黄子久学北苑。倪迂学北苑一北苑耳，而各各不相似。他人为之，与临本同，若之何能传世也!此条又见莫是龙画说
　　七夕泊舟吴阊，张慕江以画售于余。有梅花道人大轴，仿巨然，水墨淋漓，云烟吞吐，与巨然不复甲乙。又高克恭云山秋霁，与谢伯诚学董源庐山观瀑图，皆奇笔也。
　　右仇实父临赵伯驹光武渡河图，衷于李伯时单骑见虏，与陈居中文姬归汉二图之间，位置古雅，设色妍丽，为近代高尹第一。
　　沈石田每作迂翁画，其师赵同鲁见辄呼之曰：又过
　　
　　矣，又过矣!盖迂翁妙处，实不可学，启南力胜于韵，故相去犹隔一尘也。逊之为迂翁萧疏简贵如此图者，假令启南见之，当咄咄叹赏。
　　石田春山欲雨图卷，向藏王元美家，今归余处。春郊牧马图，或曰赵王孙子昂，或曰仲穆，余定为五代人笔。
　　杜东原先生尝云：绘画之事，胸中造化吐露于笔端，恍惚变幻，象其物宜，足以启人之高志，发人之浩气。晋唐之人，以为玩物适情，无所关系。若曰黼黻皇猷，弥纶治具，至于图史，以存鉴戒，岂无所关系哉!陈后山云：晚知诗画真有得，却悔岁月来无多。亦此意也。
　　潘子辈学余画，视余更工。然皴法三昧，不可与语也。画有六法，若其气韵，必在生知，转工转远。
　　画须先工树木，但四面有枝为难耳。山不必多，以简为贵。
　　古人自不可尽其伎俩。元季高人，皆隐于画史，如黄公望莫知其所终，或以仙去陶宗仪亦异人也。梅花道人吴仲圭自题其墓曰梅花和尚，后值兵起，以和尚墓独全，樗里子之智与国朝沈启南、文徵仲，皆天下士，而使不善画，亦是人物铮铮者。此气韵不可学之说也。
　　幽亭秀木，古人尝绘图，世无解其意者。余为下注脚日：亭下无俗物谓之幽，木不臃肿、经霜变红黄叶者谓之秀。昌黎云：坐茂树以终日。当作嘉树，则四时皆宜，霜松雪竹，虽凝寒亦自堪对。
　　简文云：会心处不在远，翳然林木，便自有濠濮间想也。觉鸟兽禽鱼，自来亲人。余过仲醇岁寒斋中，大不容斗，而花竹娟秀，鱼鸟近人，焚香啜茗，有象外之致，此
　　
　　非所谓会心不在远者耶喜而作此图。
　　水作罗浮磐，山鸣于阗钟。此太白诗，何必右丞诗中画也。画中欲收钟磬不可得，但众山之响，在定境时有耳。圆通正自觅解人不易。
　　坐茂树以终日，濯清泉以自洁。赵吴兴尝补图，所谓大丈夫得志之乐，未有图之者。余书昌黎全序，因为山水以弁之，亦仅摹吴兴画境耳。
　　扫地焚香闭阁眠，簟纹如水帐如烟。客来睡起浑无事，卷起西窗浪接天。东坡先生绝句，当是居黄时作。赵伯驹与吴兴赵文敏皆为图之。余此福亦学千里画法也鄂渚公署去黄百馀里，江上晴窗，尤入东坡诗境。
</div>
    <div class="pagination">
<a href="画学集成_page73.html">上一页</a><span>...</span><a href="画学集成_page69.html">69</a><a href="画学集成_page70.html">70</a><a href="画学集成_page71.html">71</a><a href="画学集成_page72.html">72</a><a href="画学集成_page73.html">73</a><span class="current-page">74</span><a href="画学集成_page75.html">75</a><a href="画学集成_page76.html">76</a><a href="画学集成_page77.html">77</a><a href="画学集成_page78.html">78</a><a href="画学集成_page79.html">79</a><span>...</span><a href="画学集成_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
