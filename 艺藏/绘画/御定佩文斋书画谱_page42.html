<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 42 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 42 页/共 578 页</h1>
    <div class="content">　　卢藏用书露润花妍烟凝修竹
　　张廷珪书古木崩沙闲花映竹
　　韩择木书开萍叶鸟散芳洲
　　史维则书鴈足印沙深渊鱼跃
　　眞行书二十二人
　　薛稷书风惊苑花雪惹山柏
　　萧诚书舞鹤交影腾猿在空
　　韦陟书虫穿古木鸟踏花枝
　　李邕书华岳三峰黄河一曲
　　蔡隐丘书古质新意自是一家
　　宋儋书暮春花发夏栁枝低
　　徐浩书固多精熟无有意趣
　　顔眞卿书锋絶劒摧惊飞逸势
　　沈千运书饥鹰杀心忍痩筋骨
　　关操书渊月沉珠露花濯锦
　　郑防书风送云收霞催月上
　　李璆书垂藤着地枯木如折
　　呉郁书字体緜宻不谢当时
　　赖文雅书腾沙郁雾翻浪鸥
　　贺知章书纵笔如飞酌而不竭
　　何昌裔书子敬余波时时可翫
　　宋之问书天性卓絶而功未逮
　　张从申书逺近称美独歩江外
　　李清吉书变化自逸代有斯人
　　释悟书骨气无双逈出时辈
　　释湛然书子云之后难与比肩
　　释崇简书临写逸少时有乱真
　　草书十二人
　　张旭书立性颠逸超絶古今
　　孙过庭书丹崖絶壑笔势坚劲
　　张懐瓘书继以章草新意颇多
　　张芬书孤松耸身弱草垂露
　　张彪书孤峰削成藏筋露节
　　邬彤书寒鸦栖林平冈走兎
　　陆曽书惊波鱼跃深水龙潜
　　史鳞书逸气雄镇超然不羣
　　梁耿书错落鱼文纵横鸟迹
　　房广书婉美芬蔼春莺欲娇
　　沈益书春鹭窥鱼秋蛇赴穴
　　释懐素书援豪掣电随手万变【书苑菁华】
　　南唐后主李煜评书
　　善法书者各得右军之一体若虞世南得其美韵而失其俊迈欧阳询得其力而失其温秀褚遂良得其意而失其变化薛稷得其清而失于拘窘顔真卿得其筋而失于麤鲁栁公权得其骨而失于生犷徐浩得其肉而失于俗李邕得其气而失于体格张旭得其法而失于狂献之俱得而失于惊急无蕴借态度【墨池琐録】
　　宋欧阳修论南北朝书
　　南朝诸帝笔法虽不同大率意思不逺眇然都不复有豪气但清婉若可佳耳
　　南朝士人气尚卑弱字书工者率以纤劲清媚者为佳自隋以前碑志文辞鄙浅又多言浮屠然其字画徃徃工妙惟后魏北齐差劣而又字法多异【集古録】
　　宋苏轼论唐六家书
　　永禅师书骨气深穏体兼众妙精能之至反造疎淡如观陶彭泽诗初若散缓不收反覆不已乃识其竒趣欧阳率更书妍紧拔羣尤工于小楷髙丽遣使购其书髙祖数曰彼观其书以为魁梧竒伟人也此非知书者凡书象其为人率更貌寒寝敏悟絶人今观其书劲险刻厉正称其貌耳褚河南书清逺萧散微杂隶体古之论书者兼论其生平茍非其人虽工不贵也河南固忠臣但有谮杀刘洎一事使人怏怏然余尝考其实恐刘洎末年偏忿实有伊霍之语非谮也若不然马周明其无此语太宗独诛洎而不问周何哉此殆天后朝许李所诬而史官不能辨也张长史草书頽然天放略有画处而意态自足号称神逸今世称善草书者或不能真行此大妄也真生行行生草眞如立行如行草如走未有未能行立而能走者也今长安犹有长史眞书郎官石柱记作字简逺如晋宋间人顔鲁公书雄秀独出一变古法如杜子美诗格力天纵奄有汉魏晋宋以来风流后之作者殆难复措手栁少师书本出于顔而能自出新意一字百金非虚语也其言心正则笔正者非独讽諌理固然也世之小人书字虽工而其神情终有睢盱侧媚之态不知人情随想而见如韩子所谓窃斧者乎抑眞尔也然至使人见其书犹憎之则其人可知矣【东坡集】
　　宋苏轼评书
　　自顔栁氏没笔法衰絶加以唐末丧乱人物凋落文采风流埽地尽矣独杨公凝式笔迹雄杰有二王顔栁之余此真可谓书之豪杰不为时世所汨没者国初李建中号为能书然格韵卑浊犹有唐末以来衰陋之气其余未见有卓然追配前人者独蔡君谟书天资既髙积学深至心手相应变态无穷遂为本朝第一然行书最胜小楷次之草书又次之大字又次之分隶小劣又尝出意作飞白自言有翔龙舞鳯之势识者不以为过欧阳文忠公书自是学者所共仪刑庶防如见其人者正使不工犹当传寳况其精勤敏妙自成一家乎
　　杨凝式书颇类顔行李建中书虽可爱终可鄙虽可鄙终不可弃李国主本无所得舍险痩一字不成宋宣献书清而复寒正类李西台重而复寒俱不能济所不足苏子美兄弟俱太峻非有余乃不足也
　　自君谟死后笔法衰絶沈辽少时本学其家传师者晩乃讳之自云学子敬病其似传师也故出私意新之遂不如寻常人近日米芾行书王巩小书亦颇有髙韵虽不逮古人然亦必有传于世也【东坡集】
　　宋黄庭坚论古人书
　　大令草法殊迫伯英淳古少可恨弥觉成就耳所以中间论书者以右军草入能品大令草入神品也余尝以右军父子草书比之文章右军似左氏大令似庄周也由晋以来难得脱然都无风尘气似二王者惟顔鲁公杨少师髣髴大令尔鲁公书今人随俗多尊尚之少师书口称善而腹非也欲深晓杨氏书当如九方臯相马遗其黄牝牡乃得之
　　唐自欧虞后能备八法者独徐防稽与杨太师耳然防稽多肉太师多骨
　　懐素草工痩而长史草工肥痩硬易作肥劲难得也书家论徐浩笔法怒猊抉石渴骥奔泉以余观之诚不虚语如季海笔少令韵胜则与稚恭并驱争先可也季海长处正是用笔劲正而心员若论工不论韵则王着优于季海季海不下子敬若论韵胜则右军大令之门谁不服膺往时观怒猊抉石渴骥奔泉之论茫然不知是何等语老年乃于季海书中见之如观人睂目也三折肱知为良医诚然哉季海暮年乃更摆落王氏规模自成一家所谓卢蒲嫳其发甚短而心甚长惜乎当时君子莫能以短兵伐此老贼也前朝翰林侍书王着笔法员劲今所藏乐毅论周兴嗣千字文皆著书墨迹此其长处不减季海所乏者韵耳
　　唐初字学劲健得晋宋风开元后变为肥厚元和后栁沈之徒复尚清劲五代杨凝式国初李建中妙絶一时行草亦主肥厚李昌或不免于重浊【山谷文集】
　　宋黄庭坚论近世书
　　余尝论近世三家书云王着如小僧缚律李建中如讲僧叅禅杨凝式如散僧入圣当以右军父子书为标准观余此言乃知其逺近
　　李西台出羣拔萃肥而不剰肉如世间美女丰肌而神气清秀者也但摹手或失其笔意可恨耳宋宣献富有古人法度清痩而不弱此亦古人所难苏子美蔡君谟皆翰墨之豪杰也欧阳文忠公颇于笔中用力乃是古人法但未雍容耳徐鼎臣笔实而字画劲亦似其文章至于篆则气质髙古与阳冰并驱争先也
　　王着临兰亭序乐毅论补永禅师周散骑千字皆妙絶同时极善用笔若使胸中有书数千卷不随世碌碌则书不病韵自胜李西台林和靖矣葢美而病韵者王着劲而病韵者周越皆渠侬胸次之罪非学者不尽功也顔太师称张长史虽姿性颠佚而书法极入规矩也故能以此终其身而名后世【山谷文集】
　　宋米芾评书
　　葛洪天台之观飞白为大字之冠古今第一欧阳询道林之寺寒俭无精神栁公权国清寺大小不相称费尽筋骨裴休率意写牌乃有真趣不陷丑怪眞字甚易惟有体难谓不如画笇匀其势活也
　　唐官告在世为褚陆徐峤之体殊有不俗者开元以来縁明皇字体肥俗始有徐浩以合时君所好经生字亦自此肥开元以前古气无复有矣
　　唐人以徐浩比僧防甚失当浩大小一伦犹吏楷也僧防萧子云传钟法与子敬无异大小各有分不一伦徐浩为顔眞卿辟客书韵自张顚血脉来教顔大字促令小小字展令大非古也
　　欧虞褚栁顔皆一笔书也安排费工岂能垂世李邕脱子敬体之纤浓徐浩晩年力过更无气骨皆不如作郎官时婺州碑也董孝子不空皆晩年恶札全无妍媚此自有识者知之沈传师变格自有超世眞趣徐不及也御史萧诚书太原题名唐人无出其右为司马系南岳眞君观碑极有钟王趣余皆不及矣【海岳名言】
　　宋米芾续书评
　　僧智永书虽气骨清健大小相杂如十四五贵胄褊性方循绳墨忽越规矩褚遂良如熟驭战马举动从人而别有一种骄色虞世南如学休粮道士神宇虽清而体气疲苶欧阳询如新瘥病人顔色憔悴举动辛勤栁公权如深山道士修养已成神气清健无一尘俗顔眞卿如项羽挂甲樊哙排突硬弩欲张铁柱特立昂然有不可犯之色李邕如乍富小民举动屈强礼节生疎徐浩如蕴徳之士动容温厚举止端正敦尚名节体气纯白沈传师如龙游天表虎踞溪傍神精自若骨法清虚周越如轻薄少年舞劒气势雄健而锋刅交加钱易如美丈夫肌体充悦神气清秀蔡襄如少年女子访云寻雨体态娇娆行歩缓慢多饰繁华苏舜钦如五陵少年骏马青衫醉眠芳草狂歌院落张友直如宫女插花嫔嫱对镜端正自然别有一种娇态【赵与旹賔退録】
　　宋蔡襄评书
　　张长史笔势其妙入神岂俗物可近懐素处其侧直有奴仆之态况他人所可拟议【蔡忠惠公集】
　　宋张耒评书
　　唐世秉笔之士工书者十九盖魏晋以来风俗相承家传世习故易为工也下及懿僖昭哀衰亡之乱宜不暇矣接乎五代九州分裂然士大夫长于干戈横尸血刃之间时时有以挥翰知名于世者岂又唐之余习乎如王文襄之小篆李鹗之楷法杨凝式之行草皆足以成家自名至于罗绍威钱俶武人骄将酣乐于富贵者其字画皆有过人及宋一天下于今百年学者优游之时翰墨不宜无人而求如五代时数子者世不可得岂其忽而不为乎将俗尚茍简遂废而不振乎抑亦难能而罕至乎徃时苏子美兄弟皆以行草见称于时至今残编断简人间藏以为寳自二子亡君谟继之非独时人莫与为比前世能者亦罕过也君谟所书亦多为世所寳而荔支谱永城县学记特又其精者是可珍也故聊志之【宛丘集】
　　宋李之仪论苏黄众贤书
　　苏氏诸子源同派异种种皆有过人处鲁直成就诸甥之意可谓尽矣故率然自知类不相逺盖一本于舅氏也少游自以书名行笔有秀气无咎骎骎欲度骅骝要亦不凡睿达特立不羣遂能名家虽未可入神盖可入妙【姑溪集】
　　宋朱长文续书断
　　书品论
　　昔庾肩吾定张芝至于法髙一百二十有八人为九品李嗣真録李斯至于张正见八十一人为十等其间有两存者有互见者网罗前哲固已博矣然肩吾梁人也其去义献未逺其所评逺者必有据依近者皆所亲见而嗣眞得承羣贤之绪余而又益以隋唐之近迹故可以锱铢以权之尺寸以度之列为数品然太繁则乱其升降失中者多矣其説止于题评譬喻不求事实虚言润饰孰为准绳至张懐瓘乃讨论古今自史籀至于唐之卢藏用为神妙能三品然或失于折衷或伤于鄙俚而叙古人之行事未备其犹病诸子欲不踵懐瓘别为一书然自度僻处而去古益逺其所见闻皆不及懐瓘之博且详也虽复増损其能甚异哉于是续而补之自隋以前能书者虽懐瓘所不録而杂见于庾李书品窦众述书赋迹絶难考此不复载也懐瓘开元中尝为翰林供奉工书之外无闻焉此谓神妙能者以言乎上中下之号而已岂所谓圣神之神道妙之妙贤能之能哉就乎一艺区以别矣杰立特出可谓之神运用精美可谓之妙离俗不谬可谓之能据所传覩精为着定茍好恶之异商之差以俟来哲然同品之间固有优劣览之可以自知焉
　　神品三人
　　顔眞卿　　　张长史　　　李阳冰
　　妙品十六人
　　唐太宗　　　虞世南　　　欧阳询
　　欧阳通　　　褚遂良　　　陆柬之【髙正臣附】
　　徐峤之　　　徐浩　　　　释懐素【懐仁附】
　　栁公权　　　沈传师　　　韩择木
　　徐【弟锴及李无惑附】石曼卿　　　苏子美
　　蔡君谟
　　能品六十六人　附下九人
　　唐髙宗　　　唐宗　　　唐顺宗
　　汉王元昌　　临川公主【晋阳公主房邻妻附】杨师道
　　裴行俭　　魏叔瑜【子华甥薛稷兄叔琬王方翼附】宋令文【子之问之愻之悌附】王绍宗【孙防礼附】　王知敬【殷仲容附】　卢藏用
　　岐王范　　　李邕　　　　钟绍京【萧祐附】
　　韦陟　　　　萧诚【宋儋李璆附】　张廷珪
　　贺知章　　　司马子微【卢鸿附】王维
　　吕向　　　　郑防　　　　梁升卿
　　史惟则【蔡有邻李潮王遹附】褚庭诲　　胡沛然【苏灵芝附】
　　张懐瓘　　　张从申　　　段季展
　　韩滉　　　　归登　　　　邬彤
　　郑余庆　　　韩愈【刘禹锡栁宗元附】韩梓材【羊士谔附】
　　裴潾　　　　李徳裕　　　牛僧孺
　　李绅　　　　裴休　　　　唐度
　　卢知猷　　　于僧翰【钱忠懿王俶附】钱惟治
</div>
    <div class="pagination">
<a href="御定佩文斋书画谱_page41.html">上一页</a><span>...</span><a href="御定佩文斋书画谱_page37.html">37</a><a href="御定佩文斋书画谱_page38.html">38</a><a href="御定佩文斋书画谱_page39.html">39</a><a href="御定佩文斋书画谱_page40.html">40</a><a href="御定佩文斋书画谱_page41.html">41</a><span class="current-page">42</span><a href="御定佩文斋书画谱_page43.html">43</a><a href="御定佩文斋书画谱_page44.html">44</a><a href="御定佩文斋书画谱_page45.html">45</a><a href="御定佩文斋书画谱_page46.html">46</a><a href="御定佩文斋书画谱_page47.html">47</a><span>...</span><a href="御定佩文斋书画谱_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
