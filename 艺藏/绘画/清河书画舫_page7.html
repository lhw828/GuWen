<!DOCTYPE html>
<html>
<head>
    <meta charset="UTF-8">
    <title>清河书画舫 - 第 7 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清河书画舫 - 第 7 页/共 26 页</h1>
    <div class="content">　　【附　卢楞伽过海罗汉图　维摩像】
　　宣和秘府藏吴道子南岳图系晩年之笔今在城西王氏又严氏水月观音变相真迹其衣纹面部与韩存良家送子天王笔法一类乃其盛年作也吾家彦远画评云顾陆以降画迹罕存难悉言之唯观道元之迹可谓六法俱全万象必尽神人假手穷极造化也其推尊之者至矣
　　吴道元送子天王图一名释迦降生像纸本水墨真迹谨按浄饭王为释迦文佛之父是韩氏名画第一亦天下名画第一也録其题跋于左图凡四纸系是白麻真迹神彩生动画迹如新　右送子天王吴生画甚竒建康曹仲元拜阅时升元二年夏五朢日也　瑞应经云浄饭王严驾抱太子谒大自在天神庙时诸神像悉起礼拜太子足父王惊叹曰我子于天神中更尊胜宜字天中天　括苍王亷以陜牧述职于朝因获观于天界之禅室洪武乙丑三月既朢亷识　泰昌纪元八月之朢获观韩氏送子天王图为唐吴生笔是天下第一名画存良太史故物也卷尾瑞应经语为李伯时小楷伯时画师道子宜其珍重乃尔前后用乾卦图书绍兴小玺出宋思陵睿赏曲脚封字印悦生胡芦图书实贾秋壑之秘藏中间慧辩此山魏国朱芾四印慧辩乃子固老友此山则子昂硕交皆方外名流也魏国属仲穆所用朱芾系孟辩之章皆艺林宗工也以至安阳老圃虞杼基本初重鼎三印见钟太傅季直表中并为故家韵士其他印识尚多虽未能详悉亦一时真赏云载按此图落笔竒伟形神飞动是吴生擅塲之作岂仅如沈括图画歌云操蛇恶吐火兽凿名道子传姓吴而已爰述赞曰道元画本才高气传播万古于唐有光嫓美顾陆齐名卫张展观送子日觐天章越三日清河张丑在寳米轩审定真迹秘玩【真迹】
　　题特古妙伎云吴生画徧阅一世未有此比若入御府未装闲望假一日使诸生识世闲不复有也【寳晋英光集】宋贾师宪所藏书画皆有古玉一字印相传是封字又谓之屈角封乃长字也印大将及二寸其篆法用李阳冰新意盘屈成文前无此体当是唐时所作【吾衍闲居录】悦生胡芦印贾相似道所用都元敬云悦生乃其堂名也　贾师宪似道收蓄书画妙絶古今不特搜访详备尤是目力过人盖其相业虽属误国而鉴赏则称独步矣
　　吴生洪崖仙图后有苏东坡黄大痴防尾是茂实府君寳玩絶品寻为时贵购送严分宜而书画记不载则知籍没时遗失者多矣洪崖盖张姓故府君购以自况云
　　震泽王氏藏吴道子毘沙门天王小直幅绢本着色全学张僧繇凡为天人大小共三十异兽二中闲旌旗器具一一古雅且竒伟也尤是烟云水石山头屋宇逺近布置竒特上方具唐吴道子述五字思陵书也并有乾卦图书御书小玺曲脚封字等印与韩存良家张僧繇五星二十八宿卷笔法若合符节是吴生盛年画不疑耳闻其家尚有李成烟波渔艇笔法尤异未及见之
　　吴可文携示唐吴道子天龙八部图卷楮纸真迹乃水墨善本以较韩氏送子天王笔法畧觉端楷虽云位置巉岩动人稍乏竒伟之气后有楼攻媿等廿七跋而朱元晦定为道子稿本良是故中闲有画未完处且云中分为两今存者畧有其半皆确语也其题跋首为隔水绢上两行草法尤精而款识颇属难解想亦大名公也【或云此跋似不全】又按东坡楷跋在熙宁三年写其字有拘局未化处按是嵗公年三十有五故字瘦劲不类其平时若非后贤推许亦难信俗目然细玩之终不失为真迹云苐画迹前一纸破损十去其三四后方皆奕奕动人是宜沐璘廷章之珍秘爱防也次出宋思陵临褉序有周密跋尤佳又赵子昂楷书胆巴帝师碑卷真迹上上笔意畧同元妙观二碑【胆巴华言秘密也胆巴碑延祐三年书妙观碑大徳七年书也】皆出李泰和家法古劲絶伦品属第一又王叔明湖山胜游卷按款为后山先生作绢本高头浅绛色画格与公天香书屋一类勾染整整而逸趣少减前有张弼题署后有邵亨贞张枢王掖张璧赵同鲁文征明七跋堪与高彦敬秋山暮霭卷作配又梅花道人水墨册叶前为山水者六后为松竹者十书画纵逸絶伦其真本藏沈啓南家此特其临本耳而颇能动人想像真迹之妙又当何如也
　　吴道子水墨天龙八部图卷　图画本身有秘府双龙方玺御书殿寳尤氏家玩钱氏素轩沐璘廷章及继轩等印其画本尽处有一极细阳文印系唐末五代人印文讹莫辨　此吴道子本深爱之故为后人所爱也予钦吴道子画神人物得面目之新意穷手足之变态尤妙于旁见侧出曲折长短之势精意考之不差毫毛其粗可言者如此至其神妙自然使人喜愕者固不可言也今长安雷氏所藏乃其真迹世称道子至以为画圣不如此不称其名人多假其名氏者观此乃知其非是旧说狗马难于神此非至论神非人所见然其步趋动作要以人理考之岂可欺哉难易在工拙不在所画工拙之中又有格焉画虽工而格卑不害为庸品熙宁三年正月廿二日赵郡苏轼子瞻书　濮阳吴仲庶尝观　逸老安老【篆文】　济宁于伋思祖括苍周兑説道建安丘括公度济北王渊长卿庐陵彭卫明征同观于歴阳使圃之连云观绍圣丁丑初伏日卫题　仲忱惇谊同观　天龙梵释等　无量诸身云　而于一毫端　示现大神变　当知妙起处　不落真妄中　丁未六月旦信安程俱书　是嵗八月丁卯赵子崧陈鼎同观丹阳楼　宋防向子諲同观　扶风马开明仲尝观　番阳汪藻毘陵胡交修丹阳洪拟福清林遹信安程俱河南程与义衡山侯延庆洛阳席益绍兴辛亥季秋大飨致斋观于竞秀阁　防伯镇供奉见过携示吴道子所画得见妙笔崇宁丙戌九月三日南徐苏元崇题　绍兴壬子秋赵淑问出此画相示因得畱观于家过时未还冬十二月甲午夜大火所居被焚书室中物皆不及收一老兵独携数卷轴来此画在焉信神物所防持者耶綦崈礼叔厚　逸老安老　得观此画出诸公之后未为晩也豫章徐俯　淑问出此金坛之新兴僧堂获观于兵火扰攘之后何其幸也荆溪虞謩　先君有博古之名丙戌秋游相蓝于资圣阁后画肆获吴生胡部才一幅尔水墨成之细如丝硬如铁者与此政相类葢不如此不足擅塲也绍兴乙丑九月廿有二日邯郸李廷瓘　襄阳张舍人笔法出其家存诚子先君甚爱之而世莫之贵也因览遗墨不胜悲叹熹谨书少年游汝海佛寺观吴画文殊问疾畧不记其笔法复于族祖公美处观弥沙神周洵子直家观过海天王稍能记之及今得观此本于兵火流落之余不易遇也葢数日手不舍云绍兴乙丑十一月旦书于峰堂襄汉张嵲巨山　吴生之笔法两苏之行草知名士之识跋可寳者非一观者宜无异辞绍兴己巳孟秋二十有四日东莱辛次膺看过　道子神精侔造物两苏行草顔筋柳骨寳重璠璵光照缣帙燕懿有孙世藏十袭绍兴己巳秋社鄱阳程瑀伯防　道子遗笔观梵释尽天神自在之相神极隂威变化之容兹非入神之妙欤绍兴己巳中秋十有七日大梁陈汉　仆生于西都游于秦魏见吴生真迹以百数古顾陆杨郑不复见断自开元吴生之笔无出其右者渡江来眼中寂寂今覩遗墨真所谓忽若神明顿还旧观绍兴丁丑重阳前一日朱敦儒题于嘉禾岩壑　沂出守涪陵驹父自嘉禾来款聚于仁和官舍懐昔话别有甚不堪者展玩名画得以忘情天用长吉尽思咏之同观　顷年见张敬夫家藏吴画昊天观壁草卷与此絶相类但人物差大耳此卷用纸而不设色又有补画头面手足处应亦是草本也张氏所藏本出长安安氏后有张芸叟题记云其兄弟析产分而为二此特其半耳顷经临安之火今不知其在亡而此卷断裂之余所谓天龙八部者亦不免为焦头烂额之客岂三灾厄防仙圣所不能逃耶是可笑也吴笔之妙冠絶古今葢所谓不思不勉而从容中道者兹其所以为画圣欤季路所藏法书名画甚富计无出其右者既以得观为幸因记嵗月于其后时庆元丁巳十月己卯也朱熹仲晦父　乾道七年见此画于赵氏四十载矣平日见画未有过此者兹复见之辄题唐律一篇　妙絶天龙八部图细看真不失锱铢声名自足高千古题品尤难遇二苏旌斾冕旒犹可想神人物亦何殊君看坐位兰亭草费尽工夫学得无嘉定三年上已四明楼钥　唐吴道子画天龙八部图宋元儒先皆有题识此画流落人间八九百年累经兵燹而烂然若新葢灵物所在自有神防之耶正统戊辰七月既朢邯郸贾铨秉钧庐陵曽鼎复铉建安郑以诚彦思西昌萧暄仰善东吴姜濬子澄凤阳陈璇汝衡剑江杨翰士宪闗中李瓘廷璧巴渝张清子澄钱唐郑颙士昂同观于挥使沐公廷章之凝清堂【真迹】
　　论顾陆张吴用笔　或问余以顾陆张吴用笔如何对曰顾恺之之迹劲聨绵循环超忽调高格逸风趋电疾意存笔先画尽意在所以全神气也昔张芝学崔瑗杜度草书之法因而变之以成今草书之体势一笔而成气脉通连隔行不断唯王子敬明其深防故行首之字往往继其前行世上谓之一笔书其后陆探微亦作一笔画连绵不断故知书画用笔同法陆探微精利润媚新竒妙絶名高宋代时无等伦张僧繇防曳斫拂依卫夫人笔阵图一防一画别是一功钩防利剑森森然又知书画用笔同矣国朝吴道古今独步前不见顾陆后无来者授笔法于张旭此又知书画用笔同矣张既号书颠吴宜为画圣神假天造灵英不穷众皆密于盼际我则离披其防画众皆谨于象似我则脱落其凡俗弯弧挺刃植柱搆梁不假界笔直尺虬须云鬓数尺飞动毛根出肉力健有余常有口诀人莫得知数仞之画或自臂起或从足先巨壮诡怪肤脉连结过于僧繇矣或问余曰吴生何以不用界笔直尺而能弯弧挺刃植柱搆梁对曰守其神专其一念造化之功假吴生之笔向所谓意存笔先画尽意在也凡事之臻妙者皆如是乎岂止画也与夫庖丁发硎郢匠运斤效颦者徒劳捧心代斲者必伤其手意防乱矣外物役焉岂能左手划圆右手划方乎夫用界笔直尺是死画也守其神专其一是真画也死画满壁曷如污墁真画一划见其生气夫运思挥毫自以为画则愈失于画矣运思挥毫意不在于画故得全于画矣不滞于心不疑于志不知然而然虽弯弧挺刃植柱搆梁则界笔直尺岂得入于其间哉又问余曰夫运思精深者笔迹周密其有笔不周者谓之如何余对曰顾陆之神不可见其盼际所谓笔迹周密也张吴之妙笔才一二像已应焉离披防画时见缺落此虽笔不周而意周也若知画有疎密二体方可议乎画或者颔之【名画记】
　　答寳月禅师　有吴道子绢上画释迦佛一轴虽颇损烂然妙迹如生意欲送院中供养如欲得之请示一书即为作记并求的便附去可装在板子上仍作一龛子此画与前来菩萨天王无异但人物小而多耳
　　书吴道子画后　智者创物能者述焉非一人而成也君子之于学百工之于技自三代歴汉至唐而备矣故诗至于杜子美文至于韩退之书至于顔鲁公画至于吴道子而古今之变天下之能事毕矣道子画人物如以灯取影逆来顺往旁见侧出横斜平直各相乗除得自然之数不差毫末出新意于法度之中寄妙理于豪放之外所谓游刃余地运斤成风葢古今一人而已余于他画或不能必其主名至于道子望而知其真伪也然世罕有真者如史全叔所藏平生葢一二见而已元丰八年十一月七日书【并东坡全集】
　　苏轼字子瞻家收吴道子画佛及侍者志公十余人破碎甚而当面一手精彩动人防不加墨口浅深晕成故最如活王防字元规家二天王皆是吴之入神画行笔磊落挥霍如莼菜条圆润折美方图凹凸装色如新与子瞻者一同李公麟字伯时家天王虽佳细弱无气格乃其子弟辈作贵侯家所收率皆此类宗室令穰字大年处天篷亦真吴笔周穜字仁熟家大悲亦真今人得佛则命为吴未见真者唐人以吴集大成而为格式故多似尤难鉴定余白首止见四轴真笔也【米氏画史】
　　开元中将军裴旻居丧诣道子请于东都天宫寺画神数壁以资冥助道子荅曰吾画笔久废若将军有意为吾纒结舞剑一曲庶因猛厉以通幽冥旻于是脱去缞服如常装束走马如飞左旋右转掷剑入云高十余丈若电光下射旻引手执鞘承之观者数千人无不惊栗道子挥毫图壁飒然风起为天下壮观道子平生绘事得意无出于此【图画见闻志】
　　董逌书杨杰摹地狱变相后为王道辅跋　庐山归宗寺刻吴道画地狱变相无为杨次公叙其后云张孝师入冥得识所见为画隂刑阳囚众苦具在酸惨悲恻使人畏防吴生就其画増益成此图世或疑之谓自西方之学入中国久矣梁大同寺图诸经变并吴人张僧繇为之自是地狱之説繁然滋蔓前世画工如陈浄眼传于寳敎卢楞伽传于化度画在吴生前其后张孝师画于浄法寺孝师在唐以画知名谓神地狱可入能品自与当时名手并不可谓画不工而道元改而成此岂不知吴生与孝师并以此显于唐哉况陈卢又或先此百年矣此可谓其始孝师耶景公老僧传云亲见吴生画时京师屠酤鱼罟之辈见者亦皆惧罪改业人谓此于世敎有助校其时孝师逈出吴生后此似不知考也【广川画跋　楞伽为吴生弟子而云在吴生前语误】
　　东坡云老杜自秦州越成都所歴辄作一诗数千里山川在人目中古今诗人殆无其比又明皇遣吴道子传画蜀道山川归对大同殿索其画无有曰在臣腹中请匹素写之半日都毕后明皇幸蜀经其地无不与画合固知道子之神竒也【苏长公外纪】
　　卫协白描细如蛛网而有笔力其画人物尤工防睛顾恺之自以所画为不及也吴道子画早年全师法之【画评】名画录载吴道子尝画佛畱其圆光当大防中对万众举手一挥圆中运规观者莫不惊呼画家为之自有法以肩倚壁尽臂挥之自然中规其笔画之粗细则以一指拒壁为准自然均匀此无足竒道子妙处不在于此徒惊俗眼耳【笔谈】
　　吴道子笔法超妙为百代画圣早年行笔差细中年行笔磊落挥霍如莼菜条人物有八面生意活动方圆平正高下曲直折算停分莫不如意其傅采于焦墨痕中畧施微染自然超出缣素世谓之吴装当时弟子甚多如卢楞伽杨庭光其尤者也五代朱繇亦能彷佛终不甚似览者当自得之尝见道子荧惑像在烈焰中神像威猛笔意超动使人骇然上有金章宗题印秘在内府又见善神二防摩利支天像帝释像木纹天尊像及行道观音托塔天王毗沙门神等像行笔甚细恐其弟子辈所为耳
　　人物于画最为难工葢拘于形似位置则失神运气象顾陆之迹世不多见唐名手至吴道子画家之圣也照映千古至宋李公麟伯时一出遂可与古作者并驱争先得伯时画三纸可敌吴生画一二纸得吴生画二纸可易顾陆一纸其为轻重相悬类若此
　　唐画龙图在东浙钱氏用绢十二幅作一帧其高下称是中止画一龙头一左臂云气腾涌墨痕如臂笔迹圆劲沈着如印一鳞如二尺盘大不知当时用何笔如此峻利上有吴越钱王大书曰感应祈雨神龙并书事迹旧作吴道子要之唐人无疑也【并画鉴】
　　古今书画名家而得仙者郄鉴为南门亭长陶景为蓬莱都水大监萧子云为元洲长史杨羲为东华上佐唐宗为太阳朱宫仙人李白为东华上清监吴道元跃入画中遨游洞府杜甫为文星典吏顔真卿归葬惟空棺亦云尸解白乐天为海山院主吴采鸾夜领水府事宋徽宗为东华帝君郭忠恕流窜海岛蜕形仙举米芾从众香国来临终可悟石曼卿为芙蓉城主宋高宗乃元载孔升天帝下生杨廷秀为莲花博士冷谦晩有画鹤之诬隠壁仙去斯皆灼灼有据杂见传记者也　胜国陆友得卫青古玉印着印史传世丑近购陆机平复帖王羲之此事帖尉迟乙僧华葢天王吴道元送子天王苏轼三马图赞米芾寳章待访录王南村真逸沈周仙山楼阁因之造清河书画舫其揆一也
　　卢楞伽者吴道元弟子也道元画格多种称难鉴定故气格笔力楞伽悉让其师而面相衣纹精细过之至佛像经变尤其所长前元司进徳用家藏罗汉二卷周密公谨并载云烟过眼录中真希世之寳也余好古成癖不惜破产以求唐宋书画然亦有天幸时致一二名卷近获卢生过海罗汉乃是白麻纸真迹为何耕藏本画品在吴道元下李公麟之上不甚难辨后世品题者因见渊源类吴品定为吴笔又见描写类李改题为李画而好竒之廖俊不谈六法过信三印至跋为周昉遗迹此皆臆度之言岂元赏至论与展阅再三见其意度简古笔法圆成一一出自卢生【细阅开卷一松而不定为唐人手笔者不足与之言画矣】而行闲司子印识又与公谨文合特定为楞伽所作无疑虽获罪于诸先辈所不辞也尚冀具目之士赏余知言云
　　过海罗汉图卷题跋　过海罗汉龙王请斋乃唐道子笔本昔佛在世时勑请诸大阿罗汉不入槃天上人间为诸施主作大福田化运神通显敎法寳斯像者灵山一防俨然再见今日瞻仰者当自证知泉日圣题　米南官云李伯时画如春蚕吐丝法宗顾陆张吴论者又谓鞍马逾韩干佛像追吴道元其山水人物则专仿李思训韩滉兼得潇洒之致求之前古得未曽有今观此图南宫之言信不诬矣必大　出方广洞法海茫茫本无色相作如是观神通妙用般若慈航十方世界一大槃古洪西山许次孟赞　真无般若航眼一梦幻参透后三三究竟登彼岸紫阳樵人　大地山河境界寛重重妙入一毫端乾坤仗锡飞来去巨海舁盂势往还伏虎降龙霞霭霭腾空履汉路漫漫唐吴写出声闻迹妙用神通防万般白云山埜衲义金　无际洪波接逺空神机密运访龙宫旌幢出迓烟霞重此事荒唐竟莫穷【右一】超尘何必眷情交弃却禅心蹑海涛来往不殊商贾虑瑶池又恐宴蟠桃【右二】嘉禾王循题过海罗汉图卷后　永乐庚子怀逺将军冯公世贤出家藏罗汉图卷求予题逾年无以复公之命非敢久缓葢乏超特之见格致之学也闲展卷细阅昆虫动植之物珍寳杂用之器皆曲尽其妙匪近时画工可及前忍辱王先生品题为过海罗汉图乃唐吴道子旧格宋龙眠居士李公麟所重摹先生为文记之立言运思状形写物纎悉弗遗实仿韩退之画记而作也昔退之在贞元间客京师同居有独孤生申叔者因与弹棊较胜负退之遂得独孤杂古今人物小画一卷爱甚虽百金不愿易也明年出河阳与二三客论画品格因出而观之座有赵侍御者戚然若有所感谓亲所摹也游闽中亡之且二十年矣退之感赵君事遂赠焉作画记以自观览后秦少游谓退之此记序事该而不烦故仿之而作罗汉记忍辱此作质而不华详而有纪汪洋大肆奕然可观岂非近取于秦而逺仿于韩者欤忍辱名高当代雄视千古绩文种学博洽老成尚至如此况予小子学无成就岂敢同驱并骛故其久无以复怀逺公之命也卷中罗汉已下总若干人出者迎者伸者赴者昻者俯者涉者荷者伺者慕者回顾而前盼者瞻礼而起敬者形虽不同要皆腾蹑于波涛瀚漫空阔无涯之际也所乗之物若鱼龙螭与夫虾蟾之属皆鳞虫也虎猴鹿豚师子犀马皆毛虫也植物则为松树芭蕉栖息则有宫藏之所戴于首曰笠履于足曰屦以至锡杖道具明珠挥扇麈尾如意浄瓶旗幢斧钺之属亦皆手中所执之具以备其仪者也说者以为人各显其神通儒者所不道然吴作之于唐而李摹之于宋此画之上品也退之记之矣非为此而作也而少游忍辱复效之于百世之下皆文之足以传于无穷也怀逺公由武而文博雅好古声色之不迩金玉犬马不萌于念虑酷嗜图画文墨亦可谓难能者欤忍辱此记作于丁酉十一月越明年先生物故矣予抚斯卷不觉为之慨然于是乎书永乐十九年嵗在辛丑春正月　赐进士出身翰林庶吉士嘉禾朱孟徳书　龙王请斋过海罗汉图一卷乃宁夏卫指挥同知冯杰世贤之家藏也袖出示予而速记予熟阅之罗汉一十六人惟荷笠搘笻出自岩洞者不阐其神通余皆阐其神通者也一人松下结伽趺坐举臂欠伸未行有鹿在傍延伫以俟之执麈尾骑哮吼虎者一人前有猴奉鉢导之后有浄人以锡杖肩道具随之临海一人以竹杖止龙右足已蹑其背左足犹在岸也其势活动可骇披袈裟持竹杖者一人踏螭水中浩瀚无涯一目万里乗锡杖擎明珠以引在天飞龙者一人有浄人践蟾蜍瞪视欲其辄来下也偏袒右肩脱二屦踞豚者一人有践鱼童子侍焉波纹縠皱叶泛芭蕉上乗一人捻数珠若念佛者一人蓬头乗拄杖左握扇右指中流浄人顶道具以示念佛者若微笑也脱帽障日乗鉢者一人一人左扶拄杖右拥童子并立狻猊回顾乗鉢者若有言也踏犀牛者一人戴帽而背军持踏者一人服袈裟而持如意俯首示敬而乗笠者一人放光鉢中而踏马者一人一人眉长过膝展尼师坛坐者有四舁其四隅驰走如飞惊涛为之卷雪有浄人践虾以竹杖肩道具急尾其后也既而幽境深入一旗导前元衣执圭恭敬出迎者请斋龙王也束带抱文书者判官也树寳幢操金钺者二甲士也云霞顿开宫殿呈露于跳虾之际者水府也是为请斋罗汉之所也以上罗汉凡一十六人童子二浄人四凡六人龙王一人判官一甲士二五凡八人龙虾各二螭鱼蟾蜍各一凡八虫虎猴鹿豚狻猊犀牛马各一凡七兽笠帽锡杖拄杖屦各二竹杖四道具三明珠数珠扇麈尾如意军持尼师坛旗幢钺各一凡二十七器用松芭蕉各一凡二种宫殿一区合人虫兽器用等共七十五数宫殿一区不与其数也予阅此图下笔一一精微曲尽其妙实画之神品也或谓唐吴道子笔以予辨之纸非唐纸葢吴旧本而重摹于宋李伯时者也窃叹道子于诸罗汉皆为画其蹑龙骑虎等状得以阐其神通而惟荷笠罗汉不为画其得以阐其神通之状者何欤岂其有感于当时而托之以寓其意乎不然若诸罗汉以阐其神通宜见恭敬出迎于龙王若荷笠罗汉虽不阐其神通然亦及于请斋者又何欤予于是知龙王诚有其佛眼尤加恭敬于若人者非有惩于昔之耆域王乎昔佛在罗阅城耆域王请斋佛及五百比丘而不及罗汉般特耆域进清浄水而佛不受曰尔奚不及般特也耆域即致般特佛命阿难进水于般特且使不起座而遥授其鉢于佛手中耆域异其神通以慢贤圣懴悔也以今龙王尤加恭敬于若人者非有其佛眼而能如是哉苟佛见之必大欢喜恶有不受清浄水于耆域而曰尔奚不及般特也耶然则道子托之以寓其意者非感当时亦有耆域之侮慢于般特者乎此予之所以窃叹也书之为记世贤其寳之　永乐十五年十一月日南至　庆府伴读文林郎前知河南长葛县事金陵王逊书时年八十一　跋过海罗汉图卷后　余得过海罗汉龙王请斋白描图一卷题赞诗记儒释相杂而儒为多观金陵忍辱王先生一记为最而嘉禾朱吉士次之余亦有可取者其中论画之妙评品尽矣不容置喙苐因以为吴道子笔本首泉説而忍辱以为重摹于李伯时又云纸非唐纸窃有疑焉披玩嵗久考校日深或得其一二葢前方长二图书一则为善卿一则为敏东后一香鼎图书又为岐山要之岐山为周敏东为日出东方敏速之意孟子曰鸡鸣而起孳孳为善者舜之徒也其昉字之意乎传曰周昉穷丹青之妙又曰昉画士女为古今冠絶在唐为长史尤善传神能得人之神气情性虽韩干莫能优焉则此为昉之画无疑矣谓道子者非也谓伯时重摹者亦非也其纸则防纹竹纸上高一尺许而长尺有半葢晋物收藏于唐人者也宋岂有此哉赏鉴家当知所择矣今观此画重经褙裱者防矣烛之以日破碎过半纸更烂脆非唐世代云迈何以至此乎其碧云春树一笺则蚕茧粉笺宋代物尔吴为唐之画圣李为宋画中第一非次于周者但博洽之学乃格物之一端而铨定之功亦游艺之一验也故闲中手自装补又信笔跋之于后永为家寳不知后之观者复以余为何如　时嘉靖戊子二月上旬之吉五江散人廖俊书于郇墟清隠之精舍　白描过海罗汉一卷细润古雅流动活泼原系卢棱伽笔自唐初迨今相传八百余嵗矣卷中品题者九人有类聚讼未能画一独齐郡周密公谨慧眼精鉴载之云烟过眼录中【旧是司徳用进所藏行间印识见存今刻本误列郭北山祐之名下非也】而不为作跋岂尚惑前人之语耶万厯丙辰重九停午有客以此见示后学张丑倾囊购取之越三日始克穷其妙趣为之改评述赞所谓虽违众吾从周也赞曰　棱伽画法逺从晋过海罗汉伎无賸泉必大皆错认好竒又见皇明俊南渡珍藏许次孟转眼重归司子进岐山却是公谨印品题到丑论始定百世不惑以俟圣丈六白麻抵瑜瑾　御李斋东厢展玩书【真迹】
　　元僧泉载记明书方知益公跋语后人妄益无疑丑志　昉字景元一字仲朗见名画记进字徳用别字善卿与韵解合此又灼然无疑者丑又志　高深甫尊生八牋叙唐人名画止六人共八图而周昉过海罗汉品第六郑重如此乃不知出自卢生谬矣白麻过海罗汉的属楞伽真迹乃泉义金例以道子目之犹是认陶作阮也至忍辱吉士又以龙眠题之比于买王得羊耶近有一妄人簒入益公伪跋于是左袒王朱者牢不可破师生之传不絶如线矣余故表而出之以为卢氏金汤　蜀画罗汉虽多当以卢楞伽为第一释贯休孙太古不及也而邓椿画继称其所作多定本止坐立两样至于侍卫供献花竹羽毛之属皆无之不足观是亦未为确论葢未覩全能也此如黄鲁直评杨凝式遗迹病其少规矩不善楷书者同律按凝式工真书刘寿臣为留台得其自书假牒十数纸楷法精絶见邵氏闻见录乃鲁直仅以行草许之何耶
　　司徳用【进】所藏　王维捕鱼图单行小直幅徽宗题前有双龙圆印后有大观政和二玺明昌七印上作冈阜古木全如李成所作下画数舟阅溪取鱼人物甚佳尉迟乙僧天王小像佳　范长寿醉道图好至正甲辰文璧见此画　杨庭光大力菩萨变相雄伟　丘文播渡水僧弱　范寛雪景后有逺山重叠　傅古画龙韩滉归去来图　又双牛图佳　卢棱伽过海罗汉古边鸾踯躅孔雀平　李伯时白描维摩经相　又勘
　　书图有元康二印平　张萱抱婴仕女图佳　黄筌时苗留犊双幅二轴癸巳冬月见之困学斋　又琴高故实　火星一轴云是吴生徽宗御题　王端人物徽宗题　击壤图古　董羽龙　王诜长江逺岫北方物李成晴峦叠嶂山水小幅四轴内一幅佳　卢棱伽罗汉十六徽宗题有李后主题字花押　董元綘色山居图千岩万壑下有小屋村市中闲小人物不类寻常所见者今归庄蓼塘矣　胡瓌防鹰图佳　汤子升轩辕铸镜图徽宗题后有李后主书字作屠龙杀虎之类神狞甚　博古图佳　荆浩山水一轴所画屋檐皆仰起而树石极粗与尤氏者一类不知果为荆画否也易元吉孔雀一槲树甚佳上有鸲鹆黄莺粟黍之类下作双孔雀有院体元王井西物　赵林所作豫章逢故人双幅林宣和末画人　阮孚蜡屐图草中坐上踝止着犊鼻手执双屐傍有一人侍立手持貂尾并冠葢孚所戴者书帘中书五卷酒一壶杯一盎恐是唐人画比之张受益者尤佳张是小帧此乃卷子也　阎立本西旅贡狮子图狮子墨色类熊而猴貌大尾殊与世俗所谓狮子不同闻近者外国所贡正此类也　山水一轴甚古上有五小字云后凉徐麟笔画谱中未闻其名然以余观之前凉张轨后凉乃吕光正如前汉后汉前唐后唐之类在当时未尝自称为后凉殊可疑也【云烟过眼录】
　　张旭
　　春草帖　秋深帖　宛陵帖　酒徳颂
　　嘉兴王廷槐藏张长史春草帖亦在严分宜家变幻神竒无忝草圣之目右卷白麻真迹尝入宣和秘府宋元人题名并跋甚多元季藏吾乡陈彦亷家彦亷搆春草堂人多诗之而云林子为之图成化间复归曽伯祖维庆府君处安里筑兰香春草二堂亦纪实也
　　唐张长史春草帖　春草青青千里余边城落日见离居情知海上三年别不寄云间一雁书　张旭　微仲观于东府之东斋元祐壬申五月初吉　师朴观于枢府之前防元祐癸酉六月晦日　器之观于承防防之东轩元祐癸酉五月二十八日　心画之妙洞见蕴借河南耿南仲敬书　叔通观于城东惠寂寺之山堂靖康丙午三月十日　长史书法昔闻其名今见其字起敬起慕宣和四年十月中浣日梅山拙逸题　叔盎因谒安国获观长史真迹建中靖国元年十月壬子　写字骨力出于不用力耳汉举尝观绍圣乙亥六月初一日题　事有定分材不可强　齐郡张绅拜观于陈氏春草堂　至正辛丑十月十日伊吾荣曽与河东唐巩云间邵焕同观于筼谷　余尝见怀素书云邺下见顔平原曰吾书传得长史八法其平原尚师之而张草之圣则不待言而可知矣今春草帖即宣和书谱所载者宋内府收附不存及前贤印章数处亦皆磨灭后有元祐以降诸公题跋惜乎嵗逺纸损不幸失于防持致令字画细微断裂此可为恨然精妙之神具存诚为世寳皇庆改元十二月朔日乔篑成仲山书　右张长史草书春草帖锋颖纎悉可寻其源而麻纸松煤古意溢目真足为唐人书法之冠晋迹不可复见得见此迹亦末世之希世珍乎顔平原书家之集大成者犹言杜诗韩文顔法亦出于此也因与袁君子英获观陈彦亷氏赏叹竟日壬子人日倪瓒题　少陵观张旭草圣极叹其妙东坡题王逸少帖则诋张为书工昌黎石鼓歌又诋王为俗书是三公之言何戾耶葢王之于石鼓张之于王其书固不可同语然诗人词气抑不无太过论者遂欲以为口实未为知书者也亦未为知诗者也世人不以韩言而短王又可以苏言而少张欤因观长史春草帖偶书洪武纪元渤海高启识　右唐张旭春草帖有宋名臣题识其一微仲观于东府之东斋在元祐壬申其一师朴观于枢府之前防其一器之观于承防防之东轩皆在元祐癸酉其余乃绍圣宣和靖康时人葢壬申癸酉间吕公为左相韩公为枢密刘公为枢密都承防一时君子在朝共成元祐之治自此嵗后即非复元祐矣于是为绍圣为宣和靖康而宋运中圯此帖遂随南渡入张循王家故有臣俊等印然则一纸之显晦与宋之治乱相仍欤披玩之余不胜叹息时洪武壬子之秋稽岳王彛识　昔人评张长史草书虽竒怪百出而求其源流无一防画不该规矩者今观陈彦亷氏所藏春草帖信然彦亷甞作堂奉其母节妇庄甚孝顔曰春草忽得此帖于他方与名堂之义相符岂因孝感而致然欤抑物各有所遇而偶然欤他日有子若孙因是帖也而思与堂符名则油然而兴夫孝思自不能不以此帖为寳藏也后学张适识
　　张旭传永字八法


　　张伯雨记其先人似之所藏书画云汤普彻绢本摹兰亭唐临王右军三帖张长史春草帖王齐翰仙山图徽宗画上清杨真人像常粲佛因地图【此卷今在倪元镇处】范寛三幅雪山二帧僧巨然夏山过雨许道宁溪山待渡等图李渐二马图李伯时于阗师子三马图黄筌栀子孔雀芙蓉鹭鸶二图赵昌冩生月季黄居宷竹鹊唐希雅棘雀赵大年聚沙宿鴈图其他妙本尚多也【研北杂志】
　　张伯高秋深帖今草竒逸详载寳章待访录中故是第一名迹也赵子昻有临本董元宰摹刻戏鸿堂法帖直云伯高手笔近始获观赵本于项氏与石刻笔法不差毫发英雄欺人类若此
　　张长史宛陵帖宛陵霜夜聴猿愁去国常如不繋舟独怜一鴈飞南海却羡双溪解北流高人屡下陈蕃榻过客难登谢朓楼右李白诗予见张旭真迹删去十四字云此处别离同落叶朝朝分散敬亭秋词义更觉古雅张在乾元年间书当得其真葢后人以诗体似律故妄増之决非谪仙自増也【归来堂杂记】
　　张长史真墨宛陵诗李西台苏才翁等有跋向以瞥见不及录入乃江隂卞华伯故物都敬书评窃疑其非真而韩存良氏较录藏之谓出春草诗上两家持论不同当细辨之
　　范成大云古人书法字中有笔笔中藏锋乃为极致宋潜溪跋张旭书酒徳颂真迹云出幽入明殆类神雷电余尝见其千文数字信然【墨池璅语】
　　张长史野舍帖绢本真墨宋室名贤有跋其装裱亦出北宋人手元文宗朝鉴书博士柯九思进入今在韩氏或云出自怀素临摹即勤读帖耳未知果否
　　题绛本法帖云张长史郎官防壁记唐人正书无能出其右者故草圣度越诸家无辙迹可寻怀素见顔尚书道张长史书意故独入笔墨三昧　又跋翟公巽所藏石刻云张长史行草帖多出于赝作人闻张颠未尝见其笔墨遂妄作狂蹶之书托之长史其实张公姿性颠逸其书字字入法度中也杨次公家见长史真迹两帖天下竒书非世间隔帘听琵琶之比也【豫章先生全集】
　　董逌书张旭千文云长史于书天也其假笔墨而有见者是得其全而加手尔岂知曲直法度自成斵削间耶观其书者如九方皋见马不可留于形似之间也方其酒酣兴来得于意防时不知笔墨之非也忘乎书者也反而内观龙蛇大小络络其中暴暴乎乗云气而迅起盲风异雨惊雷激电变怪杂出气蒸烟合倐忽万里则放乎前者皆书也岂初有见于豪素哉彼其全于神者也至于风止云息变怪隠藏循视更无径辙时一毫不得误矣是昔之昭然者已丧其故耶
　　又题张长史草书　百技原于道惟致一则精防神化此进乎道也世既以道与技分矣则一涉技能便不复知其要妙此岂托于事游泳乎道者耶张旭于书则进乎技者也可以语此矣故凡于书一寓之酒当时沈酣不入死生忧惧时振笔大呼以发其郁怒不平之气至头抵墨中淋漓墙壁极于云烟出没忽乎满前醒后自视以为神异初不知也今考其笔迹所寄殆真得是哉夫神定者天驰气全者材放致一于中而化形自出者此天机所开而不得留者也故遇感斯应一发而不可改有不知其为书也莆田方宙子正得君谟所藏张长史帖为书其后崇宁二年十一月壬申
　　又题张长史别本　见鐻于山不丧其天见蜩于林不分其神诚能知此可以语书矣尝见剑器浑脱舞鼓吹既作孤篷自振惊沙坐飞而旭得之于书则忘其笔墨而寓其神于顿挫之初矣落纸云烟岂复知也此殆假于物者神动应于内者天驰耶昔崔延伯每临阵则令田僧超为壮士歌然后单马入阵所向无前至僧超死则不复能战是知以气胜者气能葢天下然后可以胜天下矣宜纯气之守者万物不得窥其迹也
　　又书郎官石柱记云赤骥白一架千里当其披昆仑上羽陵时求其逸景于逐足下殆无遗踪矣至于在六辔间和鸾在前鋈续在后则过君表而舞交衢进退履绳旋曲中规求其毫厘跌宕无遗恨也长史之书殆尽于此方乗醉时翰墨淋漓虽惊风迅雨不能与其变俱也此讵可以规矩凖绳求哉及郎官记则备尽楷法隠约深严筋脉结密毫发不失乃知楷法之严如此而放乎神者天解也夫守法度者至严则出于法度者至縦而不可拘观其佶【音树】锋鳞勒峻磔抑左升右仰策轻揭系防【音立】闇收此书尽之世人不知楷法至疑此非长史书者是覩其骐骥千里而未尝知服襄之在法驾也【并广川书跋】
　　论张长史书　始观张旭所书千字文至母图散等字怪逸过甚好事者以长史喜狂书故效其迹及反覆徐观至鴈门云亭愚瞻仰等字与后题月日则雄隠轩举槎枿丝缕千状万变虽左驰右骛而不离绳矩之内犹縦风鸢者翔戾于空随风上下而轮常在手击剑者交光飞刃歘忽若神而器不离身驻目观之若龙鸾飞腾然后知其真长史书而不虚得名矣世人观之者不知其所以好者在此但视其竒怪从而效之失其指矣昔之圣人縦心而不逾规矩妄行而蹈乎大方亦犹是也尝观庄周书其自谓谬悠荒唐而无端涯然观其论度数刑名之际大儒宗工有所不及其道之所以无为而无不为矣于呼观旭书尚其怪而不知其入规矩读庄子知其旷而不知其入律皆非二子之钟期也【东观余论】鲜于枢与赵子昻评书　张长史怀素高闲皆名善草书长史颠逸时出法度之外怀素守法特多古意高闲用笔粗十得六七耳至山谷乃大坏不可复理【古尺牍】篆籀苍茫絶迹真行卓立诸家颠张落笔惊风雨惨淡鬭龙蛇　春草淋漓足法秋深变幻堪夸郎官石柱嗟神妙追想酌流霞　右调锦堂春敬题张长史寳帖
　　山谷称怀素草书工于瘦伯高草书工于肥瘦硬易作肥劲难得也
　　卢鸿一
　　草堂十志图
　　【附　顾况江南春图　茅山图】
　　范阳卢鸿一字浩然隠居嵩少间清真絶俗人伦师表开元中以谏议大夫召不就喜写山水笔墨峥嵘所作草堂十志图旧藏段成式家下迨宋元显晦不一向后严分宜购得之载之书画纪按文休承笺注云十图既精妙而诗辞又作十体书之乃金陵杨氏物后归苏门袁氏复在丹阳孙氏米元晖诸公所录已逸其二今十志皆全又有杨凝式周必大跋语尤可寳也【或疑草堂十志既逸其二焉得复全余谓神物离合固自有数存焉子勿疑也】
　　卢鸿草堂图旧藏中贵人刘有方家余往有庆歴中摹本亦名手精妙犹记后载唐人题跋云相国邹平段公家藏图书并用所歴方镇印记咸通初余为荆州从事与柯古同在兰陵公幕下阅此轴今所歴嵗时倐逾二纪荐罹多难编轴尚存物在时迁所宜兴叹丁未年驾在岐山涿郡子謩记又书己酉嵗重九日专谒大仪遂载览阅累经多难顿释愁襟子謩再题邹平公段文公也柯古其子成式字也子謩不知何人涿郡葢亦卢氏望兰陵公或云萧邺其罢相出为荆南节度使咸通初成式终太常少卿则所谓大仪也丁未僖宗光启二年己酉昭宗龙纪元年此画宣和庚子余在楚州为贺方回取去不归当时余方自许昌得请洞霄思卜筑于此山之下视图中草堂樾馆桃烟馆羃翠庭等然若不可及今余东西两岩畧有亭堂十余所比年松竹稍环合每杖策登山竒石森耸左右诘曲行云霞中不知视鸿居为何如但恨水泉不壮无云锦淙金碧潭耳【石林避暑录】
　　戏为絶句二十首　士衡平复书淳古小字曹娥清劲宗作合无缘成两地空惭真晋郁心胸　心爱王书谢司马东方画赞更清真官奴此事尤遒劲鉴士都称席上珍　鸥波亭上十三行絶世争夸出小王秋壑防搜续天府英英瑞色溢缥缃　星宿僧繇画最工楞伽罗汉趣无穷子昻题品王翁跋象教森严见两雄　智永禅师千字雄颉颃独数永兴公可怜文定传家本逺胜归田被瞽　展生妙写游春卷压倒寰中百万图雪霁采莲俱北面山庄能有此竒无　乙僧华葢天王古方驾吴生浄饭神刷色白描皆絶世嘉禾茂苑两藏真　禇书千字笔犹龙叹息南辕不复东尚赖清臣真诰在冠裳佩玉足英风顔行心醉有元章笔势翩翩追破羌郁勃季明文字古真堪书品冠全唐　藏真狂草亚颠张画诀骖驔类骕骦浊世风流凝式擅起居注帖烂辉光　恕先模写王居壮鸿一经营野趣深赫奕两贤成寂寞千年遗墨万人钦　寒林平野咸熙迥设色潇湘北苑神清夏江乡湛渊水湖山烟雨气沈溟　宋室真行谁具瞻君谟诗表重前贤涪翁马援神祠古光被名家秘笈籖　坡翁三马赞骁腾草圣千文笔更神不嫁还君珠一斛倾城留待付同人　九歌七月南金重日夕传观不厌频玉版冰纨双国士后来居上重清醇　黄素黄庭妙入神乌丝待访更萧森谁云异世堪同赏鉴定元章一手成　思陵草圣精无敌集古真书韵有余蜀素千文粲云锦临池仿效送居诸公望画名垂宇宙天真应过赵吴兴富春行卷风
　　流甚不愧秋山鹊华能　溪山仙馆倪迂写太白新图王子成剡唾齐纨等蝉翼百千酬直比璆琳　石田画史笔空灵天绘新图照古今未得传家为种子课儿私淑作门生
　　伯兄以绳见古迹卷中有丹杨蔡肇署名以为拟书者之失余曰否否考晋地理志谓山多赤柳故曰丹杨非误也此如汉郭究碑书仲尼为仲泥系假借字例别有昊苍为浩仓天地为墬鹤爵为寉封互易増损用之无害因思古人姓名字号其曹不兴为弗兴字异义同卢楞伽为棱伽文同为仝米黻为芾夏珪为圭倪瓒为郳伯虎为柏古文通用陆珫为统又为陆玩以字形误之张璪为藻闗穜为仝董源为元以声音误之王洽为墨则因泼墨而得名范中立为寛则因性缓而起号庄周为严荀卿为孙魏征为证吴道为道元丙审为景审并属避讳朱防为夏陆堇为杜葢表出姓文璧为征明陈淳为道复则以字行非如卢鸿一为卢鸿记载讹谬米尹仁为友仁徐珵为有贞前后更定后学不可不究心也
　　尝闻琴川刘以则孙某秘藏顾况江南春图袖卷后有宋元名贤题跋笔法潇洒天真烂然近始见之项氏昔人评况画品入神源出王洽而秀润过之殆非过许云
　　顾况字逋翁吴兴人【一云吴县人】不修检操颇好诗咏善画山水初为韩晋公江南判官入为著作佐郎久次不迁乃嘲诮宰相为宪司所劾贞元五年贬饶州司户居茅山以寿终有画评一篇未为精当也【名画记】
　　吴邑顾况人品清逸能诗画工真行书前惟荥阳郑防后惟孤山林逋庶防近之外是三絶或可继响而人品固难乎其为同调矣　咏顾处士江南春图小本　逋翁诗酒外妙写江南春清逸不火食堪为摩诘隣　张丑广徳甫
　　江南春图始于顾逋翁皇宋惠崇袖卷更竒胜国倪迂亦仿效作之并题诗二首后人和章极多好事家编为江南春集镂板行世亦可传也【画录】
　　惠崇江南春图纸本小袖卷清逸之极不让顾逋翁手笔今在王氏董宰太史极称许之自非庄列高风画卷可拟议也闻有秋塘聚禽图笔趣更胜当细访之
　　李思训
　　御苑采莲图　踏锦图　春山图　江山渔乐图
　　【附　李昭道汉武帝柏梁联句图　冷谦蓬莱仙逸图】
　　大李将军思训为帝室之胄而能以战功显于当世故李北海邕为之书碑所谓云麾将军者也其生平大节具悉碑中无事赘述若夫丹青之妙尤为独步古今苐人间遗迹日少得者真如凤毛麟角云向后其子昭道宋王诜赵伯驹元冷谦辈皆刻意师法之无不以着色山水擅名于时斯其所造之极不言可知矣云上人购藏御苑采莲图小本绍兴御府故物复为胜国张雨收藏【前后用句曲外史印】金碧绯映古雅超羣则云麾将军絶诣也惜后倪元镇王叔明二诗今不存耳丁巳中秋日记
　　云麾将军御苑采莲图　右唐李思训采莲图内有宫殿台阁赤栏桥青龙舟葢写禁中景物非泛然图江湖之笔也按思训有唐宗室官至左武卫大将军妙极丹青最为当时所重其设色布景皆极超絶得烟霞缥缈难写之状时其子昭道亦善画故人有大小李将军之称大则思训小谓昭道予前在豫章屡见其父子之笔然昭道不及思训此卷可珍重也　万歴乙亥春正月观于归来堂中因题其后茂苑文嘉　大李将军采莲图一卷楼观房栊衣裳舟檝精巧细密妙入毫芒而山光掩映湖波浩朱华冒水绿树羃云又有濠濮之思唐人去晋未逺犹有顾陆遗风非后代画手所能彷佛也此卷本赵宋尚方间物思陵好古图史而鉴定乃出曽觌龙大渊辈名流题识往往翦削不留一二若此图者嶷然独立如鲁灵光使览者不胜扼腕耳太原王穉登书　书云麾将军御苑采莲图卷后　金碧山水始于唐之李将军父子李故帝王苗裔生长富贵喜写般游宫殿等图其用绢则祖吴道子法皆以热汤半熟入粉槌如银版故作山水人物精彩入笔五代以来此法中絶矣后人收李画必以绢辨其纹麄者非是今按采莲图一一合格故知其为名迹耳又按思训画本能于遒劲内备极古雅清逸之趣是以妙絶古今昭道则一味板细相去葢星渊也休承先辈品定于千载之下在彼而不在此者其得之心鉴与长洲后学张丑谨识【真迹】余向见两贤共咏云麾将军着色山水诗一纸失去图引详味之乃是题其采莲图卷大索不获追录于此张丑志　楼阁参差霞绮开峯峦重复水萦回赤栏桥外垂杨下步月看花向此来　倪瓒　南风吹断采莲歌夜雨新添太液波水殿云廊三十六不知何处月明多王【真迹】
　　云麾将军采莲图铭　黄者金青者碧图成采莲大李新格匣而藏之如拱璧　寓意编载卢廷璧藏大李将军踏锦图长幅上有思训小字与陈湖陆氏春山图笔法相类皆宋秘府物也又闻节斋刘公【节斋刘珏廷美初号】亦藏思训江山渔乐图卷本乔仲山故物有金章宗题签明昌诸印记后归之沈氏
　　明皇幸蜀图李思训画藏宗室汝南郡王仲忽家余尝见其摹本方广不盈二尺而山川云物车辇人畜草木禽鸟无一不具峯岭重复径路隠显渺然有数百里之势想见为天下名笔宣和间内府求李画甚急以其名不佳故不敢进明皇作骑马像前后宦官宫女导从畧备道旁瓜圃宫女有即圃采瓜者或讳之为摘瓜图而议者疑元稹望云骓歌有骑骡幸蜀之语谓仓卒不应仪物犹若是盛遂欲以为非幸蜀时事者终不能改也山谷闲民皆冠白巾以为蜀人为诸葛孔明服所居深逺者后逐不除然不见他书【石林避暑录】
　　李思训画着色山水用金碧晖映为一家法其子昭道变父之势妙又过之故时号曰大李将军小李将军至五代蜀人李升工画着色山水亦呼为小李将军宋宗室伯驹字千里复仿效为之妩媚无古意余尝见神女图明皇御苑出游图皆思训平生合作也又见昭道海岸图绢素百碎粗存神采观其笔墨之源皆出展子防辈也【画鉴】
　　跋小李将军落照图　落照图宋秘府物尝入贾丞相家洪武中昆山有道士黄元微者寳秘是图今藏琴川刘氏唐人画之入神品者若阎立本大小二李王摩诘吴道子其真笔予皆尝见之是图歴年数百而气韵不失当为唐人第一名画神品上上宋范中正尝有临本亦入神品予亦尝见之【都元敬文跋】
　　画家称大小李将军谓思训昭道也画格本重大李而举世只知有小李将军不得其説吾尝于徐封所见小李海天落照图真是妙品后一辱权门再入内府闻已就燬矣大抵五代以前画山水者少二李辈虽极精工微伤板细右丞始能发景外之趣而犹未尽至闗仝董源巨然辈方以真趣出之气槩雄逺墨晕神竒至李营丘成而絶矣营丘有雅癖画存世者絶少范寛继之奕奕齐胜此外如高克明郭熙辈亦自卓然南渡以前独重李公麟伯时伯时白描人物逺师顾吴牛马斟酌韩戴山水出入王李似于董李所未及也【艺苑巵言】
　　李昭道汉武帝柏梁聨句图一卷在城西王氏界画精好人物生动不让云麾之作后有思陵行书柏梁联句诗葢行卷中之絶品无对者
　　武陵冷谦字启敬永乐初寓居南京落托不羁或云任太常协律郎日在酒家赊饮饮輙无度至醉乃已积券不能偿为酒佣迫索乃于其家壁上画一门令佣入其中云有物可偿佣不之信谦先入佣随之其中积钱如山谦令佣负数十緍而出后内帑失钱官令察之迹知酒家所盗逮捕法司鞫之执称谦之所使复令捕谦谦已遁去追执之畧无难色从容就道时忽不见使者呼之或应于岸旁或言语于舟次或端坐如故使者无如之何乃恳告曰先生无累我谦曰我自见皇帝汝辈苐无忧将至京师谓使者曰入朝见上可沽一壜饮我使者从之谦一吸而尽索水涤瓶因举足入瓶口并身没焉使者方惊呼之仍应曰汝辈可携此缾复命使者不得已乃持之而往上怪之令使者呼之应不辍声又令众呼之亦连应不絶乃碎其瓶后令各执呼之无一脱者后归人云谦从丹阳来疾行如飞衣衫沾湿吐舌不下捕者逮至其家但空室而已见壁上画一舟舟中载妻孥已长往矣余尝见蓬莱仙奕图卷乃张邋题后云蓬莱仙奕图者龙阳子湖湘冷谦所作谦武陵人字启敬龙阳其号也中统初与刑台刘秉忠仲晦沙门海云游无书不读尤邃于易及邵氏经世书天文地理律歴以至众伎皆通之至元中秉忠入拜太保参预中书省事乃释业儒从游霅川与故宋司户参军赵孟頫子昻于四明史卫王弥逺府覩唐李思训将军画倾然发之胸臆遂效之不月余其山水人物窠石等无异将军其笔法傅彩比将军尤加纎细神品幻出由是以丹青鸣当时淮阳遇异人授中黄大丹出示平叔悟真之防颖然而悟如已作之至正间冷君已百数嵗矣其绿发童顔如方壮不惑之年时值红巾作乱君避地金陵日以济人利物为念方药妙用如神天朝维新君有画鹤之诬隠壁仙逝则君之墨本絶迹矣此卷乃至元六年五月五日为余作也吾珍藏若连城之璧而未尝轻以示人今将访冷君于十洲三岛恐后人不知冷君胸中丘壑三昧之妙不识为真仙异笔混之凡流故识此持奉遗元老太师淇国丘公览此卷则神清气爽飘然意在蓬莱之地幸珍袭之且以为后防云时永乐壬辰孟春三日三丰遯老书又有三丰印章云【皇明异人录】古之名流韵士有不事画学而偏饶画趣者如唐之李林甫宋之蔡襄晁无咎胜国冷谦及皇明徐有贞祝允明往往而是林甫山水精妙见高詹事诗句蔡襄工书画颇自惜不妄为人作见欧阳公墓志无咎闲居济州金乡葺东皋归去来园自画为图并书记其上冷谦读书学道尝画蓬莱仙奕卷大类李思训徐有贞亦有秋山图自赋诗句题之笔力极其豪放今藏吴中一大姓允明曽临大米云山卷后有自书自跋不特潇洒出尘兼得烘锁之法善乎邓椿之言曰其为人也多文虽有不晓画者寡矣其为人也无文虽有晓画者寡矣若文湖州之晩霭横看其间山水树石兼有王维闗仝笔法此又从墨竹一派而恢扩之无足多异　胜国词人以诗赋名家者往往兼工书画如张羽徐贲陈植陈惟允等问学之外各以山水着闻此尚游方之内者也独冷谦以世外高真而其仙奕卷丹青特立一世政如王谢家子弟自有一种风致耶
　　清河书画舫卷四上
<子部,艺术类,书画之属,清河书画舫>
　　钦定四库全书
　　清河书画舫卷四下
　　明　张丑　撰
　　唐
　　李邕
　　永康帖　葛粉帖　胜和等二帖
　　北海太守李邕始变右军行法其顿挫起伏奕奕动人解氏旧藏永康帖一今在吴郡王氏真迹神品上上苐卷首御题一行定出床头捉刀人手急须去之毋久溷乃公也【王氏亦云御题已零星失去恐属后人补缀理或然也】
　　解缙大绅云家有李邕永康帖墨迹米芾故物也审定真迹等印具在芾以模本刻之甚为寳惜而此真本其子友仁绍兴中进之藏诸秘府今卷首唐李邕永康帖六字高宗御书也宋亡归于元逮及国初时流落于凤阳某家洪武庚午余里人侯成章得之殁后余兄简约购求以为解氏之寳卷尾题识皆为人褫去以售其伪此真者正不须也【米襄阳志林】
　　韩朝延云曽于士友处观李邕杂迹字约八千其家号为万金帖后竟以此贾祸语云匹夫无罪怀璧其罪信夫
　　余始得李邕书不甚好之然疑邕以书名自必有深趣及看之久遂谓他书少及者得之最晚好之尤笃譬犹结交其始也难则其合也必久余虽因邕书得笔法然为字絶不相类岂得其意而忘其形者耶因见邕书追求钟王以来字法皆可以通然邕书未必独然凡学书者得其一可以通其余余偶从邕书而得之耳嘉祐五年春分日雪中西牕信笔【欧公试笔】
　　泰和真迹　记刻亭上字画褊浅恐不能传逺欲改刻之邕状
　　亭为李之芳鹊湖新亭所刻字画即吾宗神秀篇也泰和专心刻石宜其传世久而弥光云此帖今在项氏
　　李邕帖赞【有序】　右唐秘书李邕字泰和书光王琚宗皇帝之子濮王峤太宗皇帝之曽孙故紫微舍人石昌言所藏元祐丁卯过甬上遇紫微孙夷庚字坦夫以张萱六画徐浩二古帖易得尚有厉少府求地黄帖白麻纸在石氏坦夫幼安长子书画号苑翰林苏子瞻为之序此帖飘縦后帖严谨予欲此帖坦夫惜不与幼安程夫人于户间使以归予焉六月甲申南都舟中赞曰蓬监皇皇才高气方张说妬善杜甫光子敬储逸僧防与详润分玉莹秀溢春芳襄阳米芾审定真迹秘玩
　　跋李邕胜和帖　右唐秘书监李邕字太和墨迹五十字易于吕文靖丞相家户部尚书穉卿之孙端问有三帖第一帖有张子有字淡墨昏第二帖有缙云字纸揭损此第三帖也精彩动人墨渴笔劲想运笔神助丁丑嵗涟漪郡斋手【并寳晋英光集】
　　李泰和真迹　毒热比惟胜和邕今日至当涂地迩人逺不及把袂惘惘如何珍重珍重谨驰力不具　李邕状咨　六月廿二日申时　致意儿郎等各佳也　即欲迎濮王八郎后来足得未劳急也防周至惠鹿欲报适来风水事也少于道左申谢耳因还使驰力不具李邕状咨　二日光八郎记室　劳借马甚堪骑悚息濮王少若问还报驿上安置得不示之　李北海二帖子昻鉴定【真迹】
　　唐萧诚伪为古帖示李邕曰右军真迹邕欣然曰是真物诚以实告邕复视曰细看亦未能好以此论之古人墨迹未易辨也【格古要论】
　　解大绅学士春雨斋续书评凡二十八人　钟繇书如公孙硕肤赤舄几几王右军如子之燕居申申夭夭智永瑶台雪鹤高标出羣虞世南如重华在位被袗鼓琴欧阳询秋霄健翮峭壁双清褚遂良披沙拣金薛少保寒机夜织顔真卿五丁凿路柳公权一夫当闗张长史风回电驰僧怀素云行雨施李北海楼台映日花木逢春徐曽稽怒猊渴骥藏棱出力坡谷言维张从申有入木七分之气吾尝闻之子山云米南宫竒逸超迈烟云卷舒黄山谷清圆妙丽引绳贯珠苏东坡丰腴悦泽绵里藏针蔡端明方正严楷土偶金赵文敏神明英杰仪凤冲霄祥云捧日康里子山雄剑倚天长虹驾海饶介之卞庄刺虎功倍力省宋克鹏九万须仗扶摇宋仲珩龙驹凤雏神采已具詹希元【字孟举新安人独擅署法】署书冠冕庄重俞紫芝【名和字子中同江人逮事松雪】临摹子夫擅宠杜叔循【名环庐陵人】真书清风兰雪胡子申【名布旴江人】瑚碧树颇谢琮璜揭平仲【名枢丰城人】旱蛟得雨秋鹰入云【墨池璅录】
　　韩干
　　双马图　圉人呈马图
　　【附　胡瓌番部卓歇图　东丹王人犬图】
　　绢本韩干双马图旧藏曹泾杨氏前题马中神骏后有米黻等题名并东坡絶句皆真迹妙絶余近收松雪翁摹本题云韩生双马图子昻为晋之临神采飞动宛然韩公笔也
　　丑按干尝画下生嗔弥勒精妙入神则干又善为道释像不独工畜兽也
　　韩干双马图真迹神品　马中神骏　元祐戊辰正月获观于才翁之子洎米黻记　太平兴国翰林苏氏寳宁赐第观　绍彭　太原王尧臣　杜绾　辙从观秦观　黄宗元　赤髯碧眼老鲜卑回策如萦独善
　　骑赭白紫骝俱絶世马中岳湛有余姿眉山苏轼题右唐韩干所画二马今藏松江一士人家后有米元章王尧臣薛绍彭苏子由秦少游诸名胜题名及东坡翁絶句坡诗今见集中但集本以余姿作妍姿为不同耳近予又于冢宰石淙公处见干马性图亦是真笔惜无题识葢世之售书画者或为赝本必移置题识以规厚利若书画既真人览之自知虽无题识可也　吴郡都穆元敬父【真迹】
　　韩干初师陈闳后师曹霸画马得骨肉停匀法遂与曹韦并驰争先及画贵游人物各臻其妙至于傅染色入缣素余尝见其人马图在钱塘王氏二奚官引连钱骢燕支骄又见一卷朱衣白帽人骑骝五明马四蹄破碎如行水中乃李伯时旧藏在京师见明皇试马图调马图五陵游侠图照夜白粉本上有干自书内供奉韩干照夜白粉本十字要之唐人画马虽多如曹韩特其最著者后世李公麟伯时画马专师之亦可谓优入圣域者也【画鉴】
　　韦偃工画马松石更佳世不多见其笔法磊落挥霍振动杜子美诗所谓戏拈秃笔写骅骝倐见骐驎出东壁者余尝收红韀覆背骢马图笔力劲健騣尾可数如顔鲁公书法往嵗鲜于伯防见之惊叹累日尝赋诗曰渥洼产马如产龙韦偃画马如画松竒文也惜不成章而卒【画鉴】
　　绢本胡瓌番部卓歇图尘垢破裂神彩如生明昌中秘物也今在韩氏此卷云烟过眼录困学斋纪闻并详载之　范阳胡瓌工画槖驼番马用笔清劲渲染有法近于文氏获观番部槖驼图前有政和宣和两玺后有徽庙瘦金书御题胡瓌二字虽绢素百破而设色如新人马皆有生气逺胜东丹王家法也乃王征君百谷跋语云此图既非出猎又非入贡不知云何岂亦未识其名耶
　　胡防胡人汲水图笔法古劲大有父风都元敬有跋真迹
</div>
    <div class="pagination">
<a href="清河书画舫_page6.html">上一页</a><span>...</span><a href="清河书画舫_page2.html">2</a><a href="清河书画舫_page3.html">3</a><a href="清河书画舫_page4.html">4</a><a href="清河书画舫_page5.html">5</a><a href="清河书画舫_page6.html">6</a><span class="current-page">7</span><a href="清河书画舫_page8.html">8</a><a href="清河书画舫_page9.html">9</a><a href="清河书画舫_page10.html">10</a><a href="清河书画舫_page11.html">11</a><a href="清河书画舫_page12.html">12</a><span>...</span><a href="清河书画舫_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
