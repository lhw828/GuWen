<!DOCTYPE html>
<html>
<head>
    <meta charset="UTF-8">
    <title>清河书画舫 - 第 2 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清河书画舫 - 第 2 页/共 26 页</h1>
    <div class="content">　　右军褉饮序草用退笔书故字未免贼毫直出防安出师颂是退笔之尤者结搆竒伟可爱昔人谓能书不择笔殆非浪説耳
　　谢安
　　八月五日帖
　　谢安书品前人原列羲献之下米元章眼空百世不妄许可至以高古目之谓出二王之上宜倾囊购取及观八月五日帖一洗书家蹊径益知米公之言为可信也　或云米跋系眞迹谢书唐人所模未知然否
　　八月五日告渊朗廓攸靖元允等何图酷祸暴集中郎奄至逝没哀痛崩恸五情破裂不自堪忍痛当奈何当复奈何汝等知慕断絶哀咷深至兹可为心奈何奈何安防　唐太宗题賛【今逸】谢安书【宋太宗神翰】　右晋太傅南郡公谢安字安石书六十五字四角开元小玺御府书也永存珍秘印入唐相王涯家翰林之印建中御府所用更兵火水土之刼者八百年歴代得以保之必有神防元祐中见晋十三帖于太师李玮第云购于侍中王贻永家　太宗皇帝借其藏书模阁帖但取郗愔两行余王戎陆云晋武帝王衍及此谢帖谢万帖共十二帖皆不取模版余特爱此帖欲博以竒玩议十年不成元符中归翰长蔡公建中靖国元年二月十日以余笃好见归余年辛卯今太岁辛巳大小运丙申丙辰于辛卯月辛丑日【余生辛丑月】丙申时获之此非天耶米芾记　家藏晋王谢眞迹五轴唐文皇而下名书甚众王谢帖唐梁御府物玺跋宛然每开卷使人目动神惊也因作谢帖赞云　山林妙寄岩廊英举不繇不羲自发淡古有赫太帝天造翰艺末下龙迹震惊天地【有我太宗跋也】芾【眞迹】米南宫临谢太傅慰问帖卷后有不觑本冩四字米芾印跋云米老书振迅飞鶱书家之豪也此帖中年眞迹殊可翫赏呉兴赵孟頫题
　　东坡与米元章云某食则胀不食则羸甚昨夜通旦不交睫端坐饱蚊子耳不知今夕云何度示及古文幸甚谢帖未敢轻跋欲书数句了无意思正坐老谬耳眠食皆未佳无缘遂东当续拜简【东坡手柬】
　　唐太宗购晋人书自二王而下仅千轴兰亭文以玉匣葬昭陵世无复见余皆在秘府至武后时为张易之兄弟所窃换遂流落人间多在王涯张延赏家涯败时为军人所刼夺取金玉轴而弃其书余尝于李都尉玮处见晋人数帖皆有小印涯字意其为王氏物也有谢尚谢鲲王衍等皆竒而夷甫独超然若羣鹤耸翅欲飞而未起也【东坡题跋】
　　跋法帖　王侍中学钟繇絶近眞行皆妙如此书乃可临学谢太傅墨迹闻驸马都尉李公炤有之不作姿态度恨不见耳若但如此卷中帖去右军父子间可着数人【山谷题跋】
　　余阅书白首无魏遗墨故防自西晋晋贤十三帖检校太师李玮于侍中王贻永家购得第一帖张华眞楷钟法次王濬次王戎次陆机次郗鉴次陆统表晋元帝批荅次谢安次王衍次右军次谢万两帖次王珣次臣詹晋武帝批荅次谢方回次郗愔次谢尚内谢安帖有开元印缝两小玺建中翰林印安及万帖有王涯永存珍秘印大卷前有梁秀收阅古书印后有殷浩印殷浩以丹梁秀以赭是唐末赏鉴之家其间有太平公主胡书印王溥之印自五代相家宝藏侍中国壻丞相子也【米氏书史】
　　陆珫字士瑶晋史譌为陆玩至米芾又譌为陆统孰谓偏画之误仅为细故欤
　　太宗皇帝文徳化成情无他好畱意翰墨润色太平淳化中尝借王氏所收书集入阁帖十卷内郗愔两行二十四日帖乃此卷中者仍于谢安帖尾御书亲跋三字以还王氏其帖在李玮家余同王涣之饮于李氏园池阅书画竟日末出此帖枣木大轴古青藻花锦作褾破烂无存模晋帖上反安冠簪様古玉轴余寻裂掷枣轴池中拆玉轴王涣之加糊共装焉一坐大笑要余题跋乃题曰李氏法书第一亦天下法书第一也
　　薛书来云购得钱氏王帖余荅以李公炤家二王以前帖宜倾囊购取寄诗云欧怪禇妍不自持犹能半蹈古人规公权丑怪恶札祖从兹古法荡无遗张颠与柳颇同罪鼓吹俗子起乱离懐素獦獠小解事仅趋平淡如盲医可怜智永研空臼去本一步呈千嗤已矣此生为此困有口能谈手不随谁云心存乃笔到天工自是秘精微二王之前有高古有志欲购亡高赀殷勤分语薛绍彭散金购取重跋题薛和云草圣神踪手自持心模范识前规惜哉法书垂世久妙帖堂堂或见遗宝章大轴首尾具破古欺世完使离当时鉴目独子着有如痼病工难医至今所收上卷五流传未免识者嗤世间无论有晋魏几人解得眞唐随文皇鉴定号得士河南精识能穷微即今未必无禇獠寜馨动欲千金赀古囊织褾可复得白玉为躞黄金题葢为子弟索重价难购也【并米氏书史】
　　顾恺之
　　衞索像　清夜游西园图　初平牧羊图【附晋人画张茂先女史箴图　宗少文秋山图　王洽泼墨山水　唐人捕鱼图　顾闳中韩熈载夜宴图　赵令攘江乡雪意图赵伯骕桃源图　张择端清明上河图】
　　传闻严氏藏顾恺之清夜游西园图竒古无俗韵又晋人画张茂先女史箴图陶景山居图宗少文秋山图展子防春游图呉道元水月观音变相阎立本职贡图王维辋川图李思训海天落照图王洽泼墨山水唐人捕鱼图荆浩古松图顾闳中韩熈载夜宴图李成寒林平野图张择端清明上河图燕肃牛头山望图李公麟便桥受降图米芾浄名斋图赵令穰江乡雪意图赵伯骕桃源图马和之唐风十二篇图赵子昻重江叠嶂图黄公望万壑秋声图王聴雨楼图倪元鎭黄鹤山居图皆眞迹妙絶未之目也今大半归韩太史家矣
　　东坡题顾恺之画黄初平牧羊图赞　先生养生如牧羊放之无何有之乡止者自止行者行先生超然坐其旁挟策读书羊不亡化而为石起复僵流涎磨牙笑虎狼先生指呼羊服箱号称雨工行四方莫随上林芒屩郎齅门防地寻盐汤【东坡全集】
　　董逌书顾恺之画牧羊图云牧羊图本曾鲁公子纡以罪没入秘阁画羊皆作异状如坟墓间蹲羊伏兽牧者乃羽服道士初未有赏者以是不入校录明年少监罗畤始令工者就装轴列画录中同舍方防畀工图之既成三月有诏取入留禁中或疑其名余曰此金华牧羊儿也昔初平牧羊道士见之将入石室四十余年其兄索得问羊何在曰山东兄往视之但见白石平乃往言咄咄羊起于是白石皆起成羊众曰然请书之【广川画跋】余家顾浄名天女长二尺五应名画记所述小身维摩之数唐镂牙轴紫锦装褾李公麟见之赏爱不已亲琢白玉牌鼎名古篆虎头金粟字皆蹍云鹤以结缘也【米氏画史】
　　刘瑗收碧牋王帖上有勾徳元图书记保合太和印及题显徳岁常爱吾家顾恺之浄名天女欲以画易吾荅以若有子敬帖便可易伯玉荅曰此犹披沙拣金此语甚妙
　　余白首收晋帖止得谢安一帖开元建中御府物曾入王涯家右军三帖贞观御府物子敬一帖有褚遂良题印又有丞相王铎家印记及顾恺之画浄名天女戴逵观音遂以所居命为宝晋斋也【并米氏书史】
　　清夜游西园图者顾长康所画有梁朝诸王跋尾词云图上若干人并食天厨唐贞观中褚河南装禙题处具在其图本张惟素物传至相国张宏靖家宏靖元和中忽奉诏取之是时并钟元常书道徳经一部同进入内后中贵崔潭峻自禁中将出复落人间有张惟素子周封泾川从事秩满居京一日有人将此求售周封惊异之遽以绢数匹易经年忽闻欵门甚急问之见数人同称仇中尉愿以三百素易公清夜游西园图周封惮其迫胁遽以图授之翊日果赍绢至后方知其伪乃是一豪士求江淮大盐院时王淮判盐铁酷好书画谓此人曰为余访得清夜游西园图当遂公所请因为计取之耳及王家事起后流落一粉铺家未几为郭承嘏侍郎阍者以钱三百市之以献郭公郭公卒又流传至令狐相国家一日宣宗问相国有何名画相国具以图对即时复进入内【图画见闻志】
　　董逌书清夜游西园图云王逸少兰亭世称笔墨诣絶唐诸子翻搨其书至众逮今兰亭眞本不见传于世者皆临摹之遗也然世犹以此书至矣岂典刑未冺蹈规循矩可以移夺之故自有佳致哉观郑彦庄所得西园图此殆善于摹搨为工者不知其取自何年而粉丹皆尽惟防墨仅可见笔墨竒古摆脱俗韵其在人物态度犹是当时风流气习可以想见顾后世画工笔力不能到也顾长康初以曹子建诗为此图在梁朝入录为第一逮唐禇河南得之后入张惟素家至靖进入其后崔潭窃出张周封得之又为王庶人所藏涯亡此画入民居郭承嘏以重金购得之而令狐楚复得以进唐末兵乱遂失所在非赖摹传将遂冺灭无见也【广川画跋】晋顾恺之书女史箴眞迹　班姬有辞割欢同辇夫岂不懐防微虑远道罔隆而不杀物无盛而不衰日中则昃月满则微崇犹尘积替若骇机人咸脩其容莫知饰其性性之弗饰或愆礼正斧之藻之克念作圣出其言善千里应之苟违斯义同衾以疑夫出言如微荣辱由兹勿谓漠灵鉴无象勿谓幽昧神聴无响无矜尔荣天道恶盈无恃尔贵隆隆者坠鉴于小星戒彼攸遂比心螽斯则繁尔类欢不可以凟宠不可以专专实生慢爱极则迁致盈必损理有固然美者自美翻以取尤冶容求好君子所仇结恩而絶实此之由故曰翼翼矜矜福所以兴静恭自思荣显可期女史司箴敢告庶姬顾恺之画　虎头与桓灵宝论书夜分不寐此女史箴风神俊朗欲与感甄赋抗衡自余始为拈出千载快事也其昌【眞迹】
　　女史箴横卷在刘有方家已上笔彩生动髭髪秀润太宗实录载购得顾笔一卷今士人家收得唐摹顾笔列女图至刻板作扇皆是三寸余人物与刘氏女史箴一同【米氏画史】
　　王洽【或云名黙】画师项容风颠酒狂能以头髻濡墨作画亦一竒也洽蚤年授笔法于郑防落笔便有竒趣后以笔法授顾况颇为雄壮贞元末洽卒于润州举柩若空时人皆云化去矣【名画记】
　　王洽泼墨成图扫尽俗工刻画陋习足称米高鼻祖惜其画本罕存几为乌有先生良可太息
　　锡山华氏藏唐人捕鱼图一卷运笔古雅无名人画更佳好事者谓为王维极谬维画原系单行小直幅元时在司进家见之云烟过眼录有宣和明昌御题玺记也【同上】
　　宗室令穰大年作小轴清丽雪景类世所收王维汀渚水鸟有江湖意【米氏画史】
　　光州防御使令穰字大年雅有美才高行读书能文少年因诵杜甫诗见唐人毕宏韦偃志求其迹师而写之不岁月间便能逼眞时贤称叹以谓贵人天质自异意所专习度越流俗也其所作多小轴甚清丽雪景类世所收王维笔汀渚水鸟有江湖意又学东坡作小山丛竹思致甚佳但觉笔意柔嫩实年少好竒耳若稍加豪壮及有余味当不在小李将军下也每就一图必出新意人或戏之曰此必朝陵一番回矣葢讥其不能远适所见止京洛间不出五百里内故也大年既得名诛求其迹无少暇时掷笔大嘅然曰艺之役人如此然业已得名无可奈何山谷尝咏其芦鴈云挥毫不作小池塘芦荻江邨鴈落行虽有珠帘巢翡翠不忘烟雨罩鸳鸯然初跋其画谓更屏声色裘马使胷中有数百卷书当不愧文与可葢见其少作耳自今观之其亦有宋之江都王滕王邪【画继】
　　赵子昻题王子庆所藏大年墨鴈　鸿鴈栖栖遵渚黄芦索索鸣秋羡杀承平公子笔端万里沧洲【松雪斋集】赵令穰字大年宗室也游心经史戏弄翰墨尤工草书尝作小字如聚黍米如聚鍼铁笔遒而足法观之使人目力茫然眞可喜也【书史防要】
　　赵大年平远写湖天淼茫之景极不俗然不奈多皴虽云学王维而维画正有细皴者乃于重山叠嶂有之赵未能尽其法也
　　大年儿戏所谓书窻涴壁不能嗔者也今其得意遂与小李将军争衡耶【山谷题跋】
　　呉寛为李宾之题赵大年雪景　故缣断裂如刻镂上有雪图世希有墨痕隐隐题名存熟视始知元祐手叠嶂崇峦失翠微高原淡淡留斜晖岁云暮矣北风急樵舍渔庄俱掩扉踈林寂歴寒鸦返意中不觉西涯远海子桥西桞巷深歇马何时步鱼堰【家藏集】
　　赵大年江乡雪霁图　我昔江乡游水际放懐颇为鲈鱼鲙征鞍自笑拥重裘沍冻于时天地闭太空冥冥久隂晦长风萧萧云着地树枯叶落空槎牙败苇黄芦色憔悴兰桡布帆在何许但见寒鸦腾阵势寒鸿飞起稻粱谋鸥鹭羣凫犹水戏江上豪家百不忧已备金帐羊羔醉安知不有戴安道应拟幽人乘兴至浙江画史夺天工一幅生绡生巧思开图宛似昔游时知是江乡描雪意　蜀人虞辅　密林蔽日青茸两岸都归烟雾中分明罨画溪头景只少垂纶一钓翁钓翁莫放扁舟至沙上鸳鸯方好睡落尽桃花不出溪夜来细雨春流腻呉寛【真迹】
　　赵伯骕桃源图一后有高宗书渊明诗文眞迹上上按伯骕乃伯驹之兄高宗时尝奉诏写天庆观様命呉中依様造之今元妙观是也其画世不多见此图旧藏宜兴呉氏尝请仇实甫摹之与眞无异其家酬以五十金由是人间遂多传本然精工不逮仇作矣【严氏书画记】张择端清明上河图旧藏宜兴徐文靖公家后归西涯李氏李归陈湖陆氏陆氏子负官缗质于昆山顾氏有人以一千二百缗购送严分宜然所画皆舟车城郭桥梁市防之景亦宋之寻常品无高古气也相传张择端清明上河图卷原系白描之笔至世宗时命画院能手始设色焉恐好竒之谈非确语也
　　张正道清明上河图　翰林张择端字正道东武人也防读书游学于京师后习绘事本工其界画尤嗜于舟车市桥郭径别成家数也按向氏评论图画记云西湖争标图清明上河图选入神品藏者宜宝之大定丙午清明后一日燕山张着跋　右故宋翰林张择端所画清明上河图一卷金大定间燕山张着跋云向氏图画记所谓选入神品者是也我元之至正辛卯凖寓蓟日久稍访求古今名笔以新耳目防有以兹图见喻者且云图初留秘府后为官匠装池者以似本易去而售于贵官某氏某后守眞定主藏者复私之以鬻于武林陈某陈得之且数年坐他事稍窘急又闻守且归恐遂速祸怨思欲密付诸贤士君子凖闻语即倾橐购之葢平生癖好在是也卷前有徽庙标题后有亡金诸老诗若干首私印之杂识于诗后者若干枚其位置若城郭市桥屋庐之远近高下草树马牛驴驼之大小出没以及居者行者舟车之往还先后皆曲尽其意态而莫可数计葢汴京盛时伟观也汴自朱梁来消耗极矣至宋列圣休养百年始获臻此甚盛其君相之勤劳庐井之丰庶俗尚之茂美皆可按图想其万一吾知画者之意葢将以观当时而夸后代也不然则厄于时而思殚其技以杰然自异于众史也何其精能之至而毫髪无遗恨欤此岂一朝一夕所能就者其用心亦良苦矣无何京攸父子以权奸柄国使万姓愁痛强虏桀骜而汴之受祸有不忍言者意是图脱稿曾几何时而向之承平故态已索然荒烟野草之不胜其感矣当是时城外内之金帛珍玩恨殆尽而是图独沦落动合逾二百年而未甚弊壊岂有数耶自时厥后其地遂终不覩汉官而困于战争且日甚虽欲求卷中所图彷佛又安可得矣呜呼都邑废兴虽系运数而人谋弗臧葢各有自天津闻鹃之叹崇宣秉政之虐谓非基于熙寜大臣之谬误可乎其所以致汴之陆沈而不可复振者亦必有任其责者矣今天下一家前代故都咸沐圣化其生聚浩穰宜不减昔惜吾未得一一躬造其地以览观其盛故于是卷既嘉其笔墨之工而又因以识予之感慨云至正壬辰九月望日西昌玉华素士杨凖跋【铁网瑚　予藏南唐御府书评有北燕张氏印章观其跋清明图始知著乃金人也　凖字公平】
　　题清明上河图　是图藏阁老长沙公家公以穆游门下且颇知书画每暇日辄出所藏命穆品评予观其位置若城郭市桥屋庐之远近高下草树马牛驴驼之大小出没以及居者行者舟车之往还先后皆曲尽意态毫髪无遗葢汴京盛时伟观可按图而得非一朝一夕之所能者其用心亦良苦矣图有金大定丙午燕山张着跋云翰林张择端字正道东武人也防游学京师留意绘事工于界画自成一家图画记言择端有西湖争标图与此并入神品至正壬辰西昌杨凖跋则谓前有徽庙标题后有亡金诸老诗及私印若干今皆不存长沙公自为诗细书其后云【南濠文跋】
　　补遗
　　钟繇
　　钟太傅篆书孔庙鼎铭　弌命而偻再命而伛参命而頫循墙而走亦莫予敢侮饘于是鬻于是以糊予口庚子五月十九日钟繇摹【已上十字八分书】
　　右铭为韩氏藏本今归诞嘉侄处后有唐太宗跋系后人补亡宋徽宗以下四帝题眞迹也
　　曹弗兴
　　曹弗兴兵符图高头行卷有梁太清隋大业唐贞观三朝御题绢本大着色其曹弗兴小字题名积成墨地白字亦一竒也画鉴疑为临本过矣岂别卷邪又晋人小楷曹娥碑眞迹绢素完好墨色尽敛而锋頴可喜当是墨池神品予细按之自晩唐以前题跋悉如石刻止思陵子昻识尾刻本所未见耳或亦疑为思陵模本恐非语二物并在韩太史家眞双璧也朝延又云六朝萧确草书帖陶景黄庭外景经眞迹笔法妙絶姿态横生惜今属之他姓矣
　　韩氏藏曹弗兴桃源图前有天监年标题中有韩昌黎歌行一篇后有宣和御笔题识印记虽旧物而不眞按桃源事始于陶靖节一记弗兴焉得预为图之不识丁人杜撰可笑是日又见李白诗帖小帧其字粗可览观薰纸殊败人意四边徽庙思陵许有壬等题跋皆伪迹显然不知韩太史家以何因缘收此瓦砾杂之夜光连城间也爱忘其丑良可太息
　　陆机
　　晋陆机平复帖手迹　宰书　晋陆机平复帖【泥金】平原内史呉郡陆机士衡书【墨】　右平原眞迹有徽宗标字及宣政小玺葢右军以前元常以后唯存此数行为希代宝予所题籖在辛邜春时为庶吉士韩宗伯方为馆师故时时得观名迹品第甲乙以此为最惜世无善摹者予刻戏鸿堂帖不复能収之耳　甲辰嘉平月朔董其昌题　晋陆士衡平复帖章草竒古呉兴陈绎曾获览
　　李本寜集中荅范生一诗细述士衡平复帖颠末甚详其为雅士推重若此
　　李维桢荅范生　范生诗画皆妙手落魄呉门行寡偶杖头不办百文钱典衣取醉金陵酒金陵朝贵五云居转日回天力有余游客但擕蒯缑剑一歌得鱼再得车咄尔范生何肮脏贵人不肯通名状天地岂私贫尔哉尔笔原非食肉相昨朝同尔过韩郎陆机墨迹锦装潢草草八行半漶灭尚道千金非所屑顾谓范生休自轻古人生无一日欢死有万世名尔诗尔画知名如士衡来生受者即今生【李本寜集】
　　董宰云吾松书自陆机陆云创于右军之前以后遂不复继响当为晋初开山第一祖诚然诚然
　　陆机平复帖作于晋武帝初年前王右军兰亭燕集叙大约百有余岁今世张钟书法都非两贤眞迹则此帖当属最古也【宣和书谱】
　　平复帖最竒古与索防安出师颂齐名惜剥蚀太甚不入俗子眼然笔法圆浑正如太羮酒断非中古人所能下手昔贤称羲献为变体书良是或云平复乃张芝书岂此纸出蔡伦手邪
　　呉门韩宗伯存良有陆士衡小柬墨色有绿意纸亦百杂碎矣其书乃得索靖笔始知阁帖所刻陆云书亦后人为之陆更古也【妮古录】



　　清河书画舫卷一下
<子部,艺术类,书画之属,清河书画舫>
　　钦定四库全书
　　清河书画舫卷二上
　　明　张丑　撰
　　晋
　　王羲之
　　东方朔画像赞　破羌帖　此事帖　快雪时晴帖　二谢帖　官奴帖　月半帖　思想帖得告帖　眠食帖
　　【附　杨汉公临十七帖　唐模兰亭序　赵摹一帖三叚　释怀仁一帖二叚】
　　东方朔画像赞相传逸少真迹乃永和十二年五月十三日书与王敬仁者笔踪茂宻法律森严其糜破处欧阳询补之宋初在丁讽学士家寻入宣和秘殿有御题玺记暨南渡后复归赵与懃家杂见书史书谱云烟过眼録中国朝嘉靖间为朱太保希孝所购葢絶世之宝也太保卒流传至关中今藏南太史处珍异何减连城夜光矣按逸少小楷此赞与乐毅黄庭太师告誓宣示累表也兰亭行书稚恭王畧等帖并草书草十行敌行书一字行十行敌真书一字耳况乐毅就石书丹黄庭后人傅防宣示仿效元常迨太师告誓累表一一出此赞下即小有剥蚀得之固足以豪也
　　逸少东方朔画像赞赵子昂有临本并防亦见韩太史家较之真迹不差毫髪严分宜家晋人墨宝当以王羲之此事帖为第一乃金章宗故物凡二十字纸墨如新精神焕发传世之珍也论者谓大王笔势飘若游云矫若惊龙肃观此帖益知前人之言不谬【此卷今在震泽王氏】
　　王羲之字逸少导之从子【一云旷之子】官至右卫将军幼讷于言人未之知年十三谒周顗顗一见奇之时重牛心炙坐客未举顗先以啗羲之于是始知名于时及长工谈辩以骨鲠称尤善草为今昔之冠然其得名乃专以草圣论者称其笔势以为飘若游云矫若惊龙尤为从伯司徒导所器重当时朝廷公卿皆爱其才羲之每自称我书比钟繇当抗衡比张芝犹当鴈行也然初以谓不迨庾翼郗愔其及暮年造妙尝以章草荅庾亮而翼见之辄叹服因与羲之书曰忽见足下荅家兄书焕若神明顿还旧观防稽有佳山水名士多居之羲之既渡浙江亦复有终焉之志尝与同志宴集于防稽山隂之兰亭羲之自为序以申其志羲之性爱鵞山隂有道士养鵞于是往观焉意甚悦因求市之道士云为写道德经当举羣相赠羲之欣然写毕笼鵞而归其趣尚超絶非碌碌者所能望尘又尝在蕺山见一老姥持六角竹扇羲之索其扇为各书五字姥有愠色因谓姥曰但言是王右军书以求百钱直姥如其言人争售之其书为世所重如此梁武帝评之曰势如龙跃天门虎卧凤阁故歴代宝之永以为训其亦善于儗伦也羲之少学卫夫人书自谓深穷及过江游名山间见李斯曹喜钟繇梁鹄等字又去洛见蔡邕石经于从弟洽处复见张昶华岳碑始喟然叹曰学卫夫人书徒费年月或谓其得笔法于白云先生暮年乃作笔阵图笔势论用笔赋草书势等以遗训其子孙妻郗氏亦甚工书有七子为世所称者五人元之凝之徽之操之献之并工草而献之最知名凝之妻谢道韫有才华亦善书家传之学未有如王氏之盛者也今御府所藏二百四十有三草书　桓公帖【唐贞观中题防附】　朝廷帖　宰相帖　司徒帖　中书帖　侍中帖　尚书帖　司马帖　太常司州帖　太常帖二　防军帖　司州帖　谯周帖　参军帖　谢二侯帖二　朱处仁帖　二谢帖　荀侯帖阮生帖　江生帖　远生帖　道家帖　龙保帖
　　舅母帖　母子帖　贤姊帖　姊告安和帖　贤室帖诸贤帖　远妇帖　儿女帖　留女帖　小女帖
　　女孙帖　官舍帖　讲堂帖　脩园帖　屛风帖　门风帖　气力帖　胁中帖　初月帖【内一轴从洛帖附】　月半帖二　月末帖　二月帖　四月帖　末春帖　去夏帖　秋来帖　季冬帖　雨晴帖　热日帖　大热帖热甚帖　异热帖　差凉帖　节日帖　节气帖
　　当日帖　雪候帖　数年帖　草书帖　飞白帖　王畧帖　临书帖　数字帖　三都帖二　过京帖　乡里帖　永嘉帖　成旅帖　山川帖　州中帖　钱唐帖　江州帖　临川帖　丹阳帖二　山隂帖　嘉兴帖　余杭帖　远宦帖　务农帖　勿杀生帖　方物帖　旃胡桃帖　胡桃帖　山药帖　祀物帖　纯酒帖　裹鲊帖　海盐帖　盐井帖　送梨帖【唐柳公权题防附】　白石枕帖　高枕帖　石班帖　清宴帖　情虑帖　和书帖　书问帖　乐问帖　知问帖　北问帖得告帖　得书帖三　二书帖　遗书帖　旦书帖
　　二　累书帖　有书帖　无书帖　顿喜帖　喜庆帖庆慰帖　安慰帖　清和等帖　清和帖四　安和
　　帖　平安帖　安西帖　安善帖　小佳帖　佳静帖小差帖　奉对帖　奉待帖　大醉帖　奉忆帖
　　其快帖　有理帖　万福帖　造次帖　方囘帖　省别帖二　此辈帖　瞻近帖二　知远帖　远近帖远念帖　逋滞帖　内事帖　先期帖　举聚帖　界内帖　达事帖　慨然帖　多义帖　适为诸帖　如命帖　阿万帖　悬量帖　行穰帖　送谢帖　所论帖　虞休帖　速还帖　数有帖　得熙帖　人理帖集理帖　旧志帖　重熙帖　甚佳帖　委曲帖
　　当有帖　晚善帖　晚可帖　还白帖　君事帖　此事帖　平定帖　大都帖　致此帖　昨有帖　兼致帖　东北帖　念虑帖　七十帖　卞驸马帖　十一月等帖【王荟等宝章集附】临钟繇所怀帖　章草　豹奴帖正书　乐毅论　黄庭经　东方朔画像赞　定公帖报国帖　口诀帖　草命帖　行书　伯熊帖　阮
　　公帖　蔡家帖　家中帖　夫人帖　贤弟帖　诸弟帖　从弟帖　曹妹帖　诸贤子帖　贤女帖　此月帖　六月帖　九月帖　十月帖　三月帖　快雨帖夏日帖　极寒帖　快雪时晴帖　州民帖　旧京
　　帖　安西帖　山隂帖　永兴帖　建安帖　噉豆帖青李来禽帖　慈顔帖　平安帖　奉告帖　小佳
　　帖　悉佳帖　自慰帖　叙慰帖　廓然帖　遣书帖省书帖　宿昔帖　十三帖　临魏钟繇千文【宣和书谱】
　　白云先生书诀　天台紫真曰阳气明则华壁立隂气大则风神生把笔抵锋肇乎本性力圆则凋执疾则则劲逸则峻内贵盈外贵虚起不孤伏不寡迎非近背接非远望之惟逸发之惟靖王羲之记【书史防要】庾翼在荆州与都下人云小儿辈贱家鸡爱野雉皆学逸少书须吾下当比之后与逸少云吾昔有伯英章草十纸过江亡失尝叹妙迹永絶忽见足下荅家兄书焕若神明顿还旧观【古赤牍】
　　陶景论书啓云逸少自吴兴以前诸书犹未称凡厥好迹皆是向防稽时永和十许年中者从失郡告灵不仕以后畧不复自书皆使此一人世中不能别见其缓异呼为末年书逸少亡后子敬年十七八全放此人书故遂成与之相似今圣防标显足使众识顿悟于逸少无末年之讥阮研近闻有一人学研书遂不复可别臣比郭摹所得虽麄写字形而无复其用笔迹势不审前后诸卷一两条谨宻者可得在出装之例复垂给至年末间否此泽自天直以啓审非敢必觊【陶贞白集】羲之尝游天台还防稽上洞庭题柱为一飞字有龙爪之形后人遂称龙爪书云【字源】
　　梁高祖荅陶景书　近二卷欲少留差不为异纸卷是出装书既须见前所以付耳无正可取备于此及欲更须细书如论箴例逸少书无甚极细书乐毅论乃微麄健恐非真迹太师箴小复方媚笔力过嫩书体乖异二者已经至鉴此外便无可付也【尺牍清裁】
　　陶景与武帝论书　乐毅论愚心近甚疑是摹而不敢轻言今防以为非真窃自信颇涉有悟箴赞过为沦弱许靖素叚遂永给仰铭矜奬益无以喻如此书虽不在法例而致用理匀背闲细楷兼复两玩先于都遇得飞白一卷云是逸少好迹臣不尝别见无以能辩惟觉势力惊絶谨以上呈于臣非用脱可充阁愿仍以奉上【陶贞白集】
　　逸少帖云致此四纸飞白以为何似能学否隐居何以云云耶
　　唐太宗粉饰治具留心翰墨雅好王羲之字心摹手追出内帑金帛购人闲遗墨有大王真迹三千六百纸率以一丈二尺为轴【墨池遗事】
　　张翼字君祖下邳人官至东海太守善草时穆帝令翼写王羲之手表帝自批其后羲之殆不能辨真久乃悟云小人几欲乱真葢翼正书学钟繇草书学羲之皆极其精妙【书史防要】
　　张怀瓘云若真书古雅道合神明则元常第一若真行妍美粉黛无施则逸少第一若章草古逸极致高深则伯度第一若章则劲骨天纵草则变化无方则伯英第一其间备精诸体唯独右军次至大令然子敬可谓武尽美矣未尽善也逸少可谓韶尽美矣又尽善也【艺苑巵言】王建宫词　集贤殿里图书满校勘头邉御印同真迹进来知字数别収鎻在玉函中
　　笔成冢墨成池不及羲之即献之笔秃千管墨磨万挺不作张芝作索靖【东坡题防】
　　题王逸少帖　颠张醉素两秃翁追逐世好称书工何曾梦见王与钟妄自粉饰欺盲聋有如市倡抹青红妖歌嫚舞儿童谢家夫人淡丰容萧然自有林下风天门荡荡惊跳龙出林飞鸟一扫空为君草书续其终待我他日不怱怱【白云先生书诀】
　　次韵米芾二王书防尾　三馆曝书防蠧毁得见来禽与青李秋虵春蚓久相杂野鹜家鸡定谁美玉函金籥天上来紫衣敕使亲临啓纷纶过眼未易识磊落挂壁空云委归来妙意独追求坐想蓬山二十秋怪君何处得此本上有桓元寒具油巧偷豪夺古来有一笑谁似痴虎头君不见长安永宁里王家破垣谁复修
　　大令草书殊廹伯英淳古少可恨弥觉成就所以中间论书者以右军草入能品而大令草入神品也余尝谓右军父子草书比之文章右军似左氏大令似庄周也由晋以来难得脱然都无风尘气似二王者惟顔鲁公杨少师髣髴大令尔鲁公书今人随俗多尊尚之少师书口称善而腹非也欲深晓杨氏书当如九方臯相马遗其元黄牝牡乃得之
　　右军笔法如孟子言性庄周谈自然从説横説无不如意非复可以常理待之
　　右军真行章草藁无不曲当其妙处往时书家置论以为右军真行皆入神品藁书乃入能品不知慿何便作此语政如今日士大夫论禅师某优某劣吾了不解古人言坐无孔子焉别顔囘真知言者
　　王氏书法以为如锥画沙如印印泥葢言锋藏画中意在笔前耳承学之人便用兰亭永字以开字中眼目能使学家多拘忌成一种俗气要之右军二言羣言之长也
　　书东方朔画像赞后云予尝观东方画赞墨迹疑是吴通微兄弟书然不敢质也遣笔结字极似通微书黄庭外景经也如佛顶石刻止是经生书不可引与同列矣【以上并山谷题防】
　　或问东方朔画像赞是逸少书否余曰此帖米芾载之书史定为真迹无贬辞鲁直疑为吴通微笔好奇之论也
　　又题东方朔画赞云东方生画赞用笔极痛快今时传摹去真甚远犹可喜
　　又书赠福州陈继月云东坡先生云大字难于结宻而无间小字难于寛绰而有余如东方朔画赞乐毅论兰亭禊事诗叙先秦古器科斗文字结宻而无闲如焦山崩崖瘗鹤铭永州磨崖中兴颂李斯峄山刻秦始皇及二世皇帝诏近世兼二美如杨少师之正书行草徐常侍之小篆虽难为俗学者言要归毕竟如此如人时五色无主及其神澄意定青黄皂白赤自粲然学书时时临摹可得形似大要多取古人书细看令入神乃到妙处惟用心不杂乃是入神要路【并山谷题防】
　　右军东方朔画赞糜破处欧阳询补之在丁讽学士家归宗室令畤刘泾以僧繇画梁武帝像易去【米氏书史】始兴王伯茂字郁之文帝第二子性聪敏好学时军人于丹徒盗发晋郄昙墓大获王羲之书及诸名贤遗迹事觉没入秘府帝知伯茂好古多以赐之由是大工草书甚得右军法【书史防要】
　　龙真行为天章待制林公防书云秘府右军书一卷有一龙形真字印故作　龙形真字芸香里伏日道山聊一啓媪来鵞去已千年莫效痴儿収防纸萧衍老翁食无肉锦质綉章能独侈不知刼火付寃家却误顽仙求令史文皇有金无鉴目赖取穹官齐押尾徐生小黠辨茅檐不道天真难力至晩薄功名归一戏一奁尤胜三公贵牡丹不语人能醉墨光觉胜朱铅媚与身俱生无术治又染膏肓刘巨济　芾自命此书为防尾书惟题于家真迹后不写以遗人【宝晋英光集】
　　晋右将军防稽内史王羲之行书帖真迹天下法书第二右军行书第一也帖辞云羲之死罪伏想朝廷清和稚恭遂进镇东西齐举想尅定有期也羲之死罪死罪长庆某年月日太常少卿萧祐鉴定在王珪禹玉家后有禹玉防以门下省印印之时贵多防后为章惇子厚借去不归其子仲脩专遣介请未至是竹丝干笔所书锋势郁勃挥霍浓淡真如云烟变怪多态清字破损余亲临得之【米氏书史】
　　王右军穉恭帖赞　混沌破龙蛇出大荒子鼓神物纵变怪造怳惚起洪水稽天骨大道惊戮狂勃时蛰引无惮率神禹符镇罅窟
　　右晋金紫光禄大夫右将军防稽内史王羲之字逸少王畧帖八十一字入梁唐御府已见陶谷防末全印及首半印曰永存珍秘唐相王涯印也自五代由陶入郑郭亦见前防至本朝入知政事苏太简家以墨妙笔精印苏氏印国老武功图书许国后裔等印国老才翁题为辨舜宾子澄字道渊为尚书郎孙之纯纯之妻李丞相嵩之后弟纁字彦益余姻家累年约为购防余使西都帖自至元约白金一笏当语宗正仲袁字君发遂力以十五万购之李不许且曰米亦姻家也即以十五万取则以归米迨使还如约然已使庸工折背翦损矣昔梁武不収慰问帖唐文虽収尚别卷非慰问者无此贞观印但开元入御府尔古今印防完备有传授之绪吾阅书一世老矣信天下第一帖也崇宁癸未季春九日玉堂竹斋手装　赞曰　昭囘于天垂英光跨颉歴籀化大荒烟华澹浓动彷徉一噫万古称天章鸾夸虬引鹄序翔【数字皆有此形势】洞天九九通辽阳【八十一字】茫茫十二小刼长【自晋至今十二代】玺完神呵命芾藏【并宝晋英光集】米芾在真州尝谒蔡攸于舟中攸出右军王畧帖示之元章惊叹求以他画易之攸有难色元章曰若不见从某即投此江死矣因大据舷欲堕攸遂与之帖词曰知虞师书云桓公以至洛即摧破羌贼贼重命想必擒之王畧始及旧都使人悲慨深此公威畧实着自当求之于古真可以战使人叹息知仁祖小差此慰可言适范生书如其语无异故须后问为定今以书示君按书史云王羲之桓公破羌帖有开元印梁书证怀充防笔法入神在苏之纯家之纯卒其家定直久许见归而余使西京未还宗室仲爰力取之且约要曰米归有其直见归即还余遂典衣以增其直取囘仲爰巳使庸工装褙剪损古防尾参差矣痛惜痛惜观米公纪述则据舷之事未可信耶【辨诬録】
　　米南宫青山诗云一园松竹泠阴森犹得桓公叹可临却匹刘琨看左传玉壶徒误雄心【宝晋英光集】一日不书便觉思澁想古人未尝片时废书也因思苏之才桓公至洛帖字明意殊有工为天下法书第一学书须得趣他好俱忘乃入妙别为一好萦之便不工也【海岳名言】
</div>
    <div class="pagination">
<a href="清河书画舫.html">上一页</a><a href="清河书画舫.html">1</a><span class="current-page">2</span><a href="清河书画舫_page3.html">3</a><a href="清河书画舫_page4.html">4</a><a href="清河书画舫_page5.html">5</a><a href="清河书画舫_page6.html">6</a><a href="清河书画舫_page7.html">7</a><span>...</span><a href="清河书画舫_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
