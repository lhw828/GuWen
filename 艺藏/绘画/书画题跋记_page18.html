<!DOCTYPE html>
<html>
<head>
    <meta charset="UTF-8">
    <title>书画题跋记 - 第 18 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书画题跋记 - 第 18 页/共 44 页</h1>
    <div class="content">　　海棠枝上白头公头暎花枝转觉红恰似老夫高兴在醉欹纱防领春风　　　唐寅
　　唐子畏草阁图
　　五月江深草阁寒苏门唐寅冩赠
　　次明呉君
　　唐子弄造化发语欲泣逰戯山水图草树元气湿多能我亦忌造物还复惜頋子敛光怪以俟嵗月积
　　沈周
　　子且不试艺西狩囙麟泣宻云而无雨槁物何由湿空山来者稀白日成叹惜唐君非畵师英蕐发于积
　　吕防次韵
　　子畏焦墨畵江干石壁作二松虬结根梢不可辨竒怪之笔自然动人松下一茅亭有幽人凭栏清坐子畏题署在石壁下
　　陆叔平鸂
　　池上交花镜里妆韵华辉暎彩鸳央风前湛露蒙蒙湿溅入□毛锦浪香　　山陆治
　　唐子畏题畵
　　红树青山飞乱云白茅檐底带斜曛此中大有逍遥处难说与君畵与君
　　百尺杉松贴地青布衣衲衲星星空山寂寞人声絶狼虎中间读道经
　　白板黄扉隐者居家常聊办一餐鱼平桥落叶迷行径时有邻翁来借书
　　高泉落磵玉淙淙怪石蟠旋似卧龙诗卷满肩芝满地吾能此处着吾踪
　　陆叔平海棠
　　翠羽朱钿虢国妆晩来新沭露华香何如马上东风靣蹴踘归来帝子旁　　包山陆治
　　东风吹堕胭脂泪散作妖花一树丹可奈五更清梦断杜防声歇雨寒　　陈履端
　　锦城二月翦春霞斜倚东风酒力賖舞罢昭阳人不见新妆轻軃碧蝉纱　　頋闻
　　石田竹石古梅【绢上着色】
　　老夫笔枯春不生特冩梅花借春色草堂一夜珠作宫莫谓穷儒徒四壁桃花杏花尽可防千人万人迷紫陌看梅何独两衰翁不作秾华在观徳江南晴昊雪万林江北曽无半梢白携图便可似北人抱玉遑遑要渠识
　　沈周畵并题
　　石田悯日长短句
　　日既去日复来来是谁约去是谁推一来一去彼此自禅续无与我与何故使我心惊猜似乎少年有根是汝防老丑无种是汝栽百年所筭三万六千日自我而数指作枚我今行年已七十厯日二万五千枚所该百而去七太大半又复使我心惊獃虽欲不惊獃猛见霜丝雪垂两腮何况人生不满百疾乌防免又如此而相催我思天地灵长之气十二万九千六百年后运穷刼尽荡而为灰吾人亦谓参三才胡乃其气短索不得相追陪凖天地而言人眇尘海之一埃嘅嵗月之玩人同古今之一雷我无长防系日住亦无长戈挥日亦不知学仙能久视亦不知托佛能轮廻而今而后去之日付一杯来之日付一杯不忧罄其瓶耻其罍春暖秋山邉水隈访黄菊寻白梅秋月自与吾庐净春云自与我怀开昼逰之地吾蓬莱夕息之处吾夜防以殇视我我老大以彭视吾吾婴孩信夀天吾何以外请享此现在不乐胡为哉
　　治乙丑夏五月石田道人沈周识
　　董宰防泉州阁帖
　　淳化官帖宋时已如星鳯今海内止传一夲是周草家物在项庶常所时往索观咨嗟叹赏以为神物下真迹一等此耳阁帖之支甚多世亦无复存惟泉州较祖本稍瘦而摹镌特为萧洒有生气买王得羊不失所望谓是耶吾闻项本初在华东沙史明古家华得其九史得其一文待诏为之和防两家各称好事连城不恡延剑终乖其难致如此第得泉本日夕临池助以笔意亦是快事岂其食鱼必河之鲂
　　董其昌观囙题
　　石田自题畵册二帧
　　白日偏于静处长轩虚净觉风凉两人清话当何事水志山经细较量
　　平头艇子镜中过脚萧骚影细波碧水丹丘尽堪饱惠州强饭笑东坡　　沈周
　　谢时臣山水
　　明嘉靖廿六载丁未呉门六十老人谢时臣逺逰荆楚登太和次大别梯黄鹤楼渉匡庐下杨子江舟中推蓬取兴敢与谿山冩真积成长卷计三幅遥寄嘉禾少溪草堂少溪赏识名家此笔得所归矣
　　董宰水墨山水
　　王弇州谓倪元镇设色山水止二幅余见呉门老僧亦有其一与予鄊宋光禄所蔵当有第三本皆细谨有笔墨聊一仿之世所传皆寂寥取韵类杜权耳
　　丙辰秋董宰冩
　　宰自题畵
　　舟中擕赵伯驹春隂图赵文敏溪山清隠图王叔明青弁图倪云林春霭图南渚图黄子久二幅马扶风鳯山图共十幅皆竒絶囙作小景记之戊午七月廿五日望
　　三塔湾　　　　宰
　　宰防鼎帖
　　今年春正在呉阊得王百谷所蔵宋榻綘帖顷擕以自随疑为澧州帖观其每数十行輙有武陵二字又疑为鼎帖及入常武署中繙阅第一卷以宋太宗为弁跋曰太宗皇帝御笔在綘州摹为诸帖之首后欵名曰鼎州提举曰沅辰判事常武为鼎州而武陵其附城邑也乃定为鼎帖特为綘州二字所误而世人只知有綘帖遂误名为綘州帖耳綘帖鼎帖星鳯楼羣玉堂黔江澧州淳熈秘阁续帖世皆无传至有对靣不识者余乏具眼犹知床头捉刀为真魏武耶志此俟它日语百谷了一公案也
　　乙巳六月七日舟次城陵矶时从常州校士还武昌书自荆州至巴陵连宵雷风震荡涛澎湃若有龙欲挟舟而去者今有甫意定遂亲笔墨
　　米元晖作潇湘白云图自题云夜雨初霁晓云欲出其状若此此卷余从项晦伯购之携以自随至洞庭湖舟次斜阳蓬底一望空濶长天云物怪怪竒竒一幅米家墨戯也自此每将暮輙卷看觉所将米卷为剰物矣湘江上竒云大似郭河阳雪山其平展沙脚与墨沈淋漓乃似米家父子耳古人谓郭熈畵石如云不虚也
　　董其昌
　　宰题项子京花草册
　　冩生至宣和殿畵院诸名手始具众竗盖由徽庙自能工此种畵法能品题甲乙耳元时惟钱舜举一家犹传古法呉中虽有国能多成逸品墨林子醖醸甚富兼以巧思闲情独饶宋意此诸册如入山隂道应接不暇也
　　董其昌题
　　石田竹书【挂幅】
　　少年漫见中秋月视与常时不分别老来珍重不易观要把深杯恋佳节老人能得防中秋信是流光不可留古今换人不换月旧月新人风马牛后生茫茫不知此年年见月年年喜老夫有眼见还同感慨满懐聊复耳今宵十四已烂然七客賔争天下先庭空衣薄怯露气深檐稳坐仍清圆东风轧云轻浪作暮把太清渣滓却浮云虽欲忌吾人酒政有律无哗賔逓歌李白问月句自觉白发欺青春青春白髪固不及且卷酒杯连月吸舒庵与我六十人更问中秋賖四十
　　沈周
　　唐子畏枕上闻鸡鸣诗
　　三通鼓角四通鸡曙色升高月色低时序秋冬又春夏舟车南北更东西镜中次苐人顔老世上参差事不齐若向其间寻穏便一壶独酒一餐虀
　　唐寅
　　文休承归隠诗
　　归来三经未全荒拂拭重开旧草堂棐几浄揩平似镜砚池新浴灿生光客来亲戚情多恱老去诗篇意未忘莫道归迟迟亦好犹胜终老殢他乡
　　茂苑文嘉
　　文衡山听玉图
　　虚斋坐深寂凉声送清羙杂佩摇天风孤琴冩流水寻声自何来苍竿在庭起冷然如有应声耳相语唯竹声良已佳吾耳亦清矣谁云声在竹要识听由己人清比修竹竹痩比君子声入心自通一物聊彼此傍人澷求声已在无声里不然吾自吾竹亦自竹耳虽日与竹居终然藐千里请看太始竒岂入筝琶耳
　　里中契家生文徴明为
　　贰郡程丈畵并诗
　　祝京兆杂书
　　顔真卿黄庭经楷而不小禇遂良西升经小而不楷一君欲静二臣欲平三佐四使以次短小此小法也一血二骨三肉四筋五员六直七平八方九结搆十变十者偹谓之楷书
　　乐毅论象端人正士不得意黄庭经象飞天仙人洛神赋象波神女方賛和易逍遥冩其性情曹娥碑花蘃漂流于骇浪若防女捐躯耳
　　书聚骨扇如今舞女在瓦砾堆上作伎飞鷰玉环亦减态矣呵呵
　　石田虞山三桧图
　　昭明台下芒鞋虞仲祠前石路廻老去登临夸徤在旧逰山水喜重来雨干草爱相将发春浅梅嫌瑟缩开传取梁朝桧神去袖中疑道有风雷
　　虞山至道观有所谓七星桧者相传为梁时物也今仅存其三余则后人补植者而三株中又有雷电风擘尤为诡异真竒观也
　　成化甲辰人日沈周
　　陆包山烹茶图
　　茗外寄幽赏琴中饶濮音一音洒毛骨万象开灵襟蚓窍战水火月团破璆琳余音与遗味优矣澹心草緑江南兴已催月团今复试新裁知君再着春山履虎阜冈头带雨来
　　嘉靖壬子友人携琴访试雨前茶作此后二十三年早春复与同试陆羽泉重题乃万厯乙亥三月三日也而余阅八丙七辰矣书此以纪嵗月陆治识
　　宰题北苑秋山行旅图
　　北苑畵米南宫时止见五本予家所蔵凡七本以为观止矣都门又见夏口待渡卷呉阊泊舟又见此本皆世
　　之罕物　　　　　其昌重题
　　衡山题山谷伏波祠诗
　　右黄文节公书刘賔客伏波祠诗雄伟絶伦真得折钗屋漏之妙公尝自言绍圣甲戌黄龙山中忽得草书三昧又云自喜中年字书稍进此诗建中靖国元年五月乙亥荆南沙尾书于时公年五十有七正晩年得意书且题其后云持到淮南示余故旧何如元祐中黄鲁直书也按公自评元祐中书云往时王定国尝道余书不工余未尝心服由今日观之定国之言诚为不谬盖用笔不知禽纵故字中无笔耳字中有笔如禅家句中有眼非深解宗趣岂易言哉此书岂所谓字中有笔者邪公元符三年自贬所放还建中靖国元年四月抵荆南崇宁元年始赴太平凡留荆南十阅月尝有觧免恩命状云到荆州即苦癕疽发于背脇毒痛二十余日今方稍溃而此帖云新病不可多作劳正发奏时也嘉靖十年辛卯冬腊月三日徴明书
　　石田题扇
　　莫怪先生酷好泉老依泉住结泉縁书多染得泉成墨愧我无生石作田
　　余初为明之畵扇囙咏墨泉而作己巳五月廿六日沈周
　　味亚中泠此涧泉墨花浮动结清縁年来沃得毛锥润耕破江南处处田　　钱承徳
　　诗脾清沁一泉早与青山结静縁书法儗看添纸价不须多买瀼东田　　莫息
　　来防山中苐二泉暂时一借洗尘縁何如君与泉隣住引取余波入研田　　邵寳
　　春到龙山处处泉茗煎墨洗縂随縁谁将分取东川小润湖南万顷田　　钱仁夫
　　石田牧牛图
　　朝牧牛暮牧牛朝朝暮暮牛放収骑牛吃草抱牛睡牛若度水我亦泅牛东信东西信西我弗强牛牛自知不劳不饥肥且长背肉秋来平如掌逢春耕田牛得力大凡要用先须养家中大哥气力无一春筑城夏作渠交秋又防征匈奴我为大哥鼓龙胡
　　长洲沈周
　　文太史防兰亭【详见续集】
　　世传兰亭刻石惟定武本为妙然古今议者不一故有聚讼之说桑世昌兰亭考十卷最为详博然不若姜白石所着简明可诵谓真迹隠临本行世临本少石本行世石本杂定武本行世然但言其所出耳未尝及其真赝也惟齐东野语载白石所书偏傍者谓持此可以观天下之兰亭矣所论凡十有五处余生平阅兰亭不下百本其合于此者盖少今从华中甫观此乃五字镵损本非但刻搨之工而纸墨亦异以白石偏傍校之往往相合诚近时所少也其后防者七人而邓文肃善之柯奎章敬仲皆极口称之二公书家者流而柯尤号博雅其言如此余又何容赘一辞哉
　　嘉靖九年庚寅八月二日文徴明识
　　王百谷题宋徽宗畵水图
　　宋徽庙长于绘畵圣艺天纵余尝见其所作花鸟无虑数十而山水则仅见溪山雪霁图在故太傅朱公家叹其妙絶此卷畵水全在平波无一笔溅瀑而汪溏漾瀚有咫尺之势信乎卓特不羣竒之又竒者哉溪山卷有米南宫长歌此图亦南宫防二卷可当太白残月皆生平快覩者也卷首有奎章后有天歴二印盖元文宗好古置奎章阁以虞集为学士柯九思为博士鉴定书畵一时所蔵号称武库此卷出自尚方无疑天厯者文宗所纪年也【作千里二字补前只尺下】
　　万厯癸未秋仲十又一日太原王穉登敬书







</div>
    <div class="pagination">
<a href="书画题跋记_page17.html">上一页</a><span>...</span><a href="书画题跋记_page13.html">13</a><a href="书画题跋记_page14.html">14</a><a href="书画题跋记_page15.html">15</a><a href="书画题跋记_page16.html">16</a><a href="书画题跋记_page17.html">17</a><span class="current-page">18</span><a href="书画题跋记_page19.html">19</a><a href="书画题跋记_page20.html">20</a><a href="书画题跋记_page21.html">21</a><a href="书画题跋记_page22.html">22</a><a href="书画题跋记_page23.html">23</a><span>...</span><a href="书画题跋记_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
