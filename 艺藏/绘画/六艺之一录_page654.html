<!DOCTYPE html>
<html>
<head>
    <meta charset="UTF-8">
    <title>六艺之一录 - 第 654 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 654 页/共 664 页</h1>
    <div class="content">　　唐阿育王常住田碑跋
　　右唐阿育王寺常住田碑袐书省正字郎万齐融撰其初赵州刺史徐峤之书既隳于冦明州刺史于季友于僧惠印所覩旧文邀处士范的重书太和七年冬事也寺建于晋太康二年田赐于宋元嘉二年额更于梁普通三年释道宣録神州墖寺以是墖居第一焉碑题越州都督府鄮县者齐融神龙中与贺知章贺朝张若虚邢巨包融等俱以吴越之士知名见刘昫唐书文苑传国秀搜玉二集曽载其诗唐书以贺朝万为一人齐融为一人误矣唐自武徳四年诸州置緫管未久更都督府至乾元元年始号越州而鄮县即古鄞州开元二十六年始割县置明州齐融撰碑时寺犹属越州也碑引诗倬彼甫田嵗取十千以甫作硕不知何所本其隂有记则扵季友辞附赠范的诗的亦有和韵之作胡氏统籖李氏全唐诗均未之载季友太保頔次子也尚宪宗女惠康公主拜驸马都尉授羽林将军制系元稹所草史不言其为明州刺史宰相世系表苐书绛宋等州刺史云
　　悯忠寺重藏舍利记跋
　　右采师伦书重藏舍利记在京师悯忠寺碑建自唐会昌六年文称舍利旧藏智泉寺寺经始扵元魏幽州刺史尉苌命故又号尉使君寺按北史苌命太安狄那人苌作长参预齐神武起兵破尔朱兆者其曰节制司空清河张公者仲武也当武宗诏毁佛寺地分三等幽州等居上许留僧二十人寻又诏诸道留二十人者减其半故碑云勅于封管八州内寺留一所僧限十人至是年宣宗即位遂弛其禁先是智泉寺已燬遂以舍利归悯忠寺焉仲武在幽州屡破回鹘郑畋谓会昌时功第一方燬寺之歳五台僧多奔幽州仲武封二刀付居庸关曰有防僧入境则斩之及宣宗増置僧寺碑称司空固防释门殷诚修敬若是乎前后不相侔者盖仲武功名之士宜其好恶与时移也师伦无善书名然犹存王知敬薛稷遗意亦能拔乎俗者
　　唐漳州院陀罗尼石幢跋
　　右唐咸通四年八月漳州押衙兼南界防奕将王剬所造陀罗尼石幢宣义郎前建州司户叅军事刘镛序并书经后题朝议郎使持节漳州诸军事守漳州刺史柱国崔衮名又分书建立嵗月及镌字人于后按游奕将五代十国多有之独不见扵唐会要新旧书惟六典载骑曹掌外府兵马簿帐牧畜之事凡诸卫马承直配于金吾廵检防奕者季请其料给之殆职廵逻者已是帖今藏吴江潘检讨稼堂家审定为宋拓本
　　唐北岳庙李克用题名碑跋
　　曲阳县北岳庙有唐李克用题名一百二十八字文称中和二年二月者即光启元年攷僖宗以是年二月至凤翔三月还京改元之诏犹未下也克用与义成节度使王处存同破黄巢以功封陇西郡王而卢龙节度使李可举成徳节度使王镕恶处存约共灭之分其地通鉴载克用遣将康君立救之而碑文则云领蕃汉歩骑五十万众亲来救援与通鉴异又云至三月幽州请就和断遂班师取飞狐路却归河东则又史所不及载者当唐之季藩镇连兵境上各事争鬭职方不録其地朝廷号令所及仅河南山南岭南劒南十数州上下不交以至于无邦生斯世者其闻见已不能悉真况百世之下寜免传闻异辞哉惟金石之文久而未泐往往出风霜兵火之余可以补旧史之阙此好古之士穷搜于荒厓破冡之间而不惮也克用本武人未尝以书知名而碑文楷画端劲词亦简质可诵英雄之不可量如是夫呜呼益以见金石之文为可寳也
　　悯忠寺舍利记跋
　　右唐景福元年僧复严舎利于悯忠寺观音像前于是南叙述记知常书之碑云陇西令公大王者李匡威也是嵗李克用王处存合兵攻王镕匡威救之有诏和解河东及镇定幽四镇碑称欲迁舍利于阁内陈辞请发封壤上许之盖匡威方恃燕蓟劲旅有雄天下意宜有请无不许者碑文侈陈发缄时舍利光芒异香郁烈外石函封内金函閟其崇奉象教至矣迨明年匡威复出师救镕其弟匡俦据军府自称留后匡威进退无所之镕迎馆于镇登城西大悲浮图顾望流涕未几以图镕见杀然则事佛果得福乎舍利之墖一燔扵太和八年一燔于中和二年今匡威所建之阁遗迹已不可问其碑仅存焉耳已踣佛脚俾工拽而出之揭以藏诸笥
　　唐济安侯庙二碑跋
　　乙丑秋客自华州来者贻予唐李巨川所为济安侯庙碑济安侯者华之城隍神也巨川为韩建掌书记撰许国公勤王録以媚建方昭宗幸华建请散殿后军诛李筠围诸王十六宅皆巨川教之唐史附诸叛臣之列观其碑文盛归功于建此犹猘犬狂吠无足怪者继得金张建所撰庙碑谓诸王既见杀是夜建袖劒诣行宫将及御幄神厉声叱曰汝陈许间一卒耳天子恩至此辄敢为弑逆事乎建仓皇而退昭宗徳之徙神于行宫既还京封神济安侯而欧阳子五代史则谓建父叔丰所诫殆儒者不语怪之意欤金源之文传世者寡碑辞特剀切可诵其称防草傅泥假以成像犹能奋叱不祥而当时藩镇重臣皆幸时之乱曽不遣偏裨老弱之师为卫社稷勤王计殆土木之不若盖有激其言之矣彼巨川者罔有忌惮谓土木可欺已之文足以餙非于后不知直道在人自唐迄金二百年华之父老犹能道之而张建者复刋石而纪其实也然则小人之变乱是非欲以惑天下后世者复何为哉复何为哉
　　晋王墓二碑跋
　　代州柏林寺东晋王李克用墓断碑二其一曰唐故左龙武军统军检校司徒赠太保陇西李公神道之碑文曰公讳国昌字德兴世为陇西沙陀人伟姿容善骑射盖克用之父朱邪赤心所谓赤马将军火生头上者也其一曰唐故使持节代州诸军事代州刺史李公神道之碑文曰公即太保之次子也其名克字仅存余可识者有公前跃马弯刀及徐方等数字按史克用弟四人次曰克让为振武军校从讨王仙芝以功拜金吾卫将军宿卫京师亲仁里第自克用称兵云中杀守将段文楚诏捕克让克让与仆十数骑弯弧跃马突围出奔雁门与碑文合则为克让无疑但史载克让守潼关与黄巢兵战败匿南山佛寺中为寺僧所杀不言其为代州刺史又得归于代皆不可晓者土人相传王墓上旧有碑十三今十一已亡其二存者又散埋土中盖金石之文自欧阳永叔赵明诚后世无笃好之者宜其漫漶不可辨识如是也当永叔时去五代甚近沙陀世次已不得详其为唐家人传谓太祖四弟皆不知其父母名号至国昌字德兴纪亦遗之是十三碑者永叔亦未之见更六百年而予乃覩其二非幸欤惜乎十一碑者不及见也同邑曹先生博采金石有欧阳赵氏之好出二碑于土摹之搨本俾予审定其字若干遂书其后归之
　　千峰禅院勅碑跋
　　右泽州盘亭山千峰禅院后唐明宗赐僧洪宻勅盖明宗践位洪泽具表称贺以此荅之文曰退避无所愧恧良多呜呼五代之季安得闻此长者之言哉欧阳子谓明宗武君不通文字观署书数大字出自亲判上有玺曰书诏新铸之印可异也
　　晋义成节度使驸马都尉史匡翰碑跋
　　史驸马匡翰墓在太原县东北三十里黄陵村墓碑深防于地村民语予土不可搰搰之尺则更深尺予强令搰之以畚去土至一寻趺始露验之则陶学士谷所撰文也辞多骈俪乃抄撮其大略云天祐中授代州副使以劳加银青光禄大夫检校太子賔客兼监察御史改辽州副使兼领九府都督同光初充岚宪朔等州都防奕使解职授天雄军牢城都指挥使迁检校刑部尚书兼御史大夫上柱国转检校户部尚书浔州刺史未几改天雄军歩军都指挥使迁侍御彰圣马军都指挥使兼九府都督进检校司空怀州刺史转控鹤指挥使加金紫阶兼和州刺史驸马都尉食邑五百户俄遭内艰起复授冠军大将军右金吾卫大将军员外置同正贠依前充义成军节度使以天福七年三月薨于镇诏赠太保其先后歴官详矣然史称其歴郑州刺史而碑不书何欤又传美其好读书尤喜春秋三传与学者讲论不倦碑辞亦云怀鼔箧之心行有余力蕴飞箝之辨似不能言不积财而但富藏书不忧家而惟思报国求诸时彦罕有伦焉则与史传合矣
　　建雄节度使相里金碑跋
　　汾隂县有大相里小相里相里氏子孙聚族居焉按相里氏东周时即有之庄子称相里勤之弟子是也汉有御史武十六国前赵有偏将军览大都皆晋人也金墓在小相里之北绎碑辞与五代史传略同惟史称字奉金而碑云字国寳史称赠太师而碑云赠太子太师则碑为可信已
　　镇东军墙隍庙记跋
　　镇东军墙隍庙碑施宿撰会稽志张淏续之均不载其文字予友顾徴士寜人获诸卧龙山西冈上未入金石文字记中碑文钱武肃王镠撰王以干寜二年伐董昌明年五月平之十月勅改越州威胜军为镇东军授王领镇海镇东等军节度使至开平二年升为大都督府亦谓之东府题曰墙隍庙者朱全忠之父名诚王既称臣于梁不得不为之讳矣独怪全忠未簒弑时唐帝在位乃勅改武成王庙曰武明成徳军曰武顺义成军曰宣义并嫌名皆避之迨梁既僭位司天监以帝曽祖讳茂琳请改嵗月阳日辰凡戊字更作武尤可发笑也
　　北汉千佛楼碑跋
　　丙午二月登天龙之山得北汉李恽所为千佛楼碑异焉俾工搨归装潢之书其后曰北汉之为国不足当一大郡而王朴以为必死之冦亡最后自周之世宗宋之太祖百战不能克宜其君臣有过人之才而刘继元处裹疮吮血之余轻役其民命嬖臣范超冶金为佛治不急之务恽身为相臣不能匡正惟事围棊饮酒及撰碑文侈大其事何欤碑称承钧为睿宗皇帝继元为英武皇帝皆史记所未及刘旻之语张元徽也顾我是何天子尔亦是何节度使然则恽之夸大其辞适足以形其陋而已攷继元之立在宋开寳元年戊辰史称其即位时改元广运而碑建于乙亥故其文曰上御宇之八年后书广运二年歳次乙亥按杨梦申撰刘继颙神道碑亦称广运元年嵗次甲戌与是碑合则即位改元之説史未得其详矣继元残忍好杀具书于史然当时诸臣率弃之降宋范超者亦降惟恽至国亡乃降盖其诛戮亦所必行无足深罪者呜呼以蕞尔之地当百万之师而民争为之効死其君臣真无过人之才者哉若其文格之卑书法之陋攷古之士无讥焉可也
　　宋太宗书库碑跋
　　右宋太宗皇帝书库碑大中祥符四年真宗御书勒石在太原府夀寜教寺碑为风雨崩剥其半没土中嵗久尽蚀文凡二千余言仅存数百字其隂石尤泐所可识者有太宗御制文集四十卷又集一十卷怡怀诗一卷廻文诗一卷逍遥咏一卷至理勤怀篇一卷宋志载御制集一百二十卷盖统言之也棊势图琴谱各二卷莲花心漏廻文图若干卷杂书扇子一百三十六柄杂书簇子七百五十三轴按史帝既削平诸国収其图下诏购遗书于左升龙门北建崇文院徙三馆书实之此崇文书目所自始也又分三馆书万余卷别为书库所谓秘阁是也王明清有言太平兴国中诸降王死其旧臣或宣怨言太宗尽収用之寘之馆阁使修羣书广其卷帙厚其廪禄赡给以役其心俾卒老于文字则帝之留意翰墨特出于权谋秘计而非性所好也虽然亡国之臣世主往往轻视之如土芥而重绳之以刀锯帝独容之禁侍之列给笔札事纂述谓非世主所难能欤鸣呼是可记也
　　太原县惠明寺碑跋
　　吕惠卿憸人也当时君子视若鬼蜮而王安石独任之不疑且曰惠卿之贤虽前世儒者未易比也今观惠明寺舍利塔碑虽能文善书之士无以过之世徒知为头会箕敛之才不知两人当日以经术定交而取合于文字也呜呼此其所以为奸也欤
　　桂林府石刻元祐党籍碑跋
　　元祐党籍徽宗书之立石端礼门其初九十八人尔既而蔡京复大书颁郡县以上书人及已所不喜者作附丽人添入凡三百九人碑称皇帝嗣位之五年盖崇寜四年也是时籍中曽任宰臣执政者十无一存曽任待制及余官亦已零落过半亡者毁其绘像及所著书夺其坟寺存者定为邪等降防编管荒徼禁不得同州住其子弟亦不得诣阙下小人之快意未有甚于斯时者矣岂复有所忌惮乎其后张纲防评谓王珪一名不合在籍自九十七人外益以上官均岑象求江公望范柔中邓考甫孙谔六人共一百三人皆系名徳之臣许子孙陈乞恩例次数而龚颐正遂采三百九人之事迹成元祐党籍列传谱述一书凡一百卷盖惟恐其阙然则小人之厄君子适以荣之士之自立宜审所择矣京所书刋石满天下惟桂林勒之崖壁故至今独存碑后王珪章惇姓名漫漶者为曝泉所泐也康熙乙丑二月望日书
　　大同府普恩寺碑跋
　　右大同府普恩寺碑记宋修武郎借吉州团练使充通问副使婺源朱公弁所作也公以建炎元年十一月奉使为金人所留廹之事刘豫不可欲易其官不可探策使之归复不可其语耶律绍文曰上国之威命朝以至则使臣夕以死夕以至则朝以死观其怀印卧起悲歌慷慨与汉之苏武何异非孔子所称不辱君命者欤记成于金皇统三年二月实髙宗绍兴之十三年也于是公之去国盖十七年矣题曰江东朱弁而不书官又其上系以皇统年号论者疑公自贬其词合乎古君子危行言孙之义而未得其本也攷公之归宋在是秋七月记之作当在和议初成而公临发之时也彼寺僧者见公既去不能原公大节所在惟知奉国人之法辄删去其官爵増易其纪年无足怪者史载公被留时尝具酒食告僚友曰吾已得近郊某寺之地一旦毕命诸公幸瘗我其处表曰宋通问副使朱公之墓于我幸矣而公碑文亦曰予筑馆之三年嵗在庚戌冬十月乃发于兹寺然则所谓近郊某寺者殆即普安寺非耶史又载公以文字教金之贵人子弟使之就学因得以和好之説进盖公之文有不得已而为之者当其时宋诸公留于金若宇文虚中吴澈蔡松年之徒多以文学自命顾寺僧独以公之言为足重扵世亦以见防敬之不可弃而忠信所行者逺也呜呼士君子不幸生丧乱之际又不幸以文章为世所重得其文者或不原其志意所在辄更易以就时人之耳目至使大节皎然若朱公者几无以自白扵后世读普恩寺之碑其亦可感也夫
　　书拓本玉带生铭后
　　玉带生宋文丞相砚名也石产自端州未为絶品其修扶寸广半之厚又防杀焉带腰玉而身衣紫丞相寳惜旁刻以铭书用小篆凡四十有四字嵗甲申观扵商丘宋节使坐上因请以硬黄纸摹之不敢响搨也生之本末略见玉笥生诗其铭辞亦附注于诗编按金华胡翰作谢翺传称天祥转战闽广至潮阳被执翺匿民间流离久之间行抵勾越是信公军败后砚即归翺可知其寓浦阳永康阅祐思诸陵登钓台度必擕生偕往怀古之君子可以深长思矣
　　辽释志愿舍利石匣记跋
　　京师仙露寺金人俘宋室子女置其中见蔡鞗北狩行録赵子砥燕云録顾地志失载遗踪遂不可稽康熙二十六年五月宣武门西南居民掘地得石匣匣旁有记自称讲经律论大徳志愿録并书乃辽世宗天禄三年瘗舍利佛牙于此记后有千人邑三字盖社名也施主姓名首列帝后诸王大臣下及童男小女考辽史世宗妃甄氏后唐宫人帝从太宗南征得之宠遇甚厚及即位立为皇后至天禄四年方册立皇后萧氏二后同死察割之乱并扵医巫闾山记刻于三年所云皇后盖指甄也东明王者疑是明王安端即察割之父以功王东丹国故曰东明王也燕主大王者中台省右相牒蜡为南京留守封燕王故曰燕主大王也国舅相公者靖安萧太后族只撒古鲁以天禄元年为国舅帐详稳故曰国舅相公也独赵思温子延照史作延昭而通鉴亦作照尝为石晋祁州刺史复仍归辽余子本末不得其详矣又记有建窣堵坡之文疑当时石匣置扵塔下塔久废而石匣仅存土中匣已无盖其舎利佛牙又不知何如散佚也【按跋内察割诸名应改因碑刻故存其旧】
　　辽云居寺二碑跋
　　右王正智光云居寺二记共勒一碑碑额篆书重修云居寺一千人邑会之碑一称结千人之社一千人之心一称完葺一寺结邑千人近年京城发地得仙露寺石函记后有千人邑三字尼曰邑头尼览者疑是地名合此碑观之则知千人邑者社会之名尔天顺皇帝者辽穆宗尊号丞相秦王者重元为南京留守也辽史圣宗初即位羣臣上尊号曰昭圣皇帝统和元年六月上尊号曰天辅皇帝五年四月上尊号曰至徳广孝昭圣天辅皇帝二十四年十月上尊号曰至徳广孝昭圣天辅皇帝今碑建扵二十三年尊号无天辅字是则二十四年十月以前圣宗尊号但云至徳广孝昭圣皇帝如碑所记至二十四年乃合元年尊号天辅字以称之否则二十四年所上之号与五年无异何用羣臣复上乎窃疑史有误也
　　金京兆刘处士墓碣铭跋
　　金京兆刘处士墓碣铭奉天杨英撰文武功张徽书洛阳李防题额立石者同知京兆緫管府事髙贵也文称处士初讳章更名九陇又名渭又名于菟其字希文不易也下笔有骨肋西州碑版多出其手一榻之外皆法书名画望而判其真赝尝鬻书扵市一逹官持之去处士直诣防事取书辞色不少逊挟书掉臂而出性不喜浮屠法而处开元墖三十年无家无妻子正大八年诏民东徙至陜既而事且变投所畜古印章鼎彞扵河避地平阳入太原寻还故里以疾卒按金史哀宗纪元兵既取凤翔两行省弃京兆迁居民于河南所云事变者此矣英之铭曰士之遇也为龙为虎其不遇也如鱼如鼠既鱼其龙又鼠其虎生必逹其所好死则从其所恶将矫世以自戕抑直行而不顾茍会扵心千载其犹旦暮着所以信扵人者以铭先生之墓吁辞特崛竒而徽正书多渉篆隶体亦不犹人金源遗集传至今者惟赵秉文王若虚段克已诚已李俊民元好问数家而已斯铭不见于载记乃摭其大略书之册尾兼録其副示长洲孙生附着于书法考焉
　　元丰润县令碑记跋
　　丰润县本玉田之永济务金史称太和间置明寰宇通志一统志因之今观至元七年县令孙庆瑜碑记则改务为县乃大定年事且云承安中以怀逺大将军夹谷公习揑来宰是县足徴置县在泰和之先也碑又云太安初避东海郡侯讳更名曰丰闰东海郡侯者即卫绍王然则县始置时仍名永济可见又云大朝开创以来庚辰之嵗改县为闰州考元史竟未之载宋王诸公未免失扵讨论矣清类天文分野之书云洪武元年改闰为润而今国子监金元史雕本闰旁均着水非也碑之书法虽不工然辞足以逹其述先后政颇详顾修地志者曽不引证何哉【按跋内夹谷应改尔佳习揑应改锡纳因载碑刻原文故仍其旧】
　　霍山庙建文元年碑记
　　右霍山庙碑建文元年正月壬午祗祭上帝扵南郊二月癸亥鸿胪寺序班周敖国子监生袁纲奉命以香币牲醴祭告中镇勒其文扵碑嵌庙西壁上盖自燕师靖难之后四年之政事悉行革除旧典遗文去之惟恐不尽乃普天之下尚留此一片石存人间世之君子有志扵补修惠宗实録辞虽不多所宜大书特书布在方策者也
　　跋首善书院碑
　　万厯丁酉先太傅文恪公偕福清叶文忠典应天乡试得华亭吕公原先生卷先文恪欲置第一文忠谓是卷文虽髙恐不得第欲以所拟第二人领解先文恪曰此时文尔虽第与不第等未若不第者之文其人必以学行闻于时遂定先生卷第一后先生试礼部辄摈落谒选人官工部司务是时邹忠介冯恭定讲学京师于宣武门大时雍坊建首善书院先生与周忠毅董其役而先大父时为都察院照磨实经营之及书院成文忠作记董文敏书之则先大父已迁官故未得书扵石也继而羣小交攻毁书院而碎其碑传闻碑初立时只搨一十三纸而先生藏其二至崇祯壬申文敏起自田间桐城孙舍人国敉请重书是碑文敏谓曩曽书二碑一置书院一为王评事应遴摹勒藏壁间为御史某徙置中城察院官舍访之果存其后西洋人借书院以为厯局久之遂踞其中甲申春李自成入冦中城所藏之碑亦不可问矣康熙辛酉予复主江南乡试先生之孙嘉先持搨本见示又六年嘉先子天右持至都将重勒上石请予跋其尾予母华亭唐文恪公孙也先君安度先生侍先太傅于京邸两家结婚先生实为行媒今两家子姓仳坎先代赐书俱已零落而先生后人犹能扵兵火之余装潢是碑守以勿失摹而刻之俾览观者仰先儒之典型可以识君子小人存亡进退之故是碑传书院虽毁安知无有复之者则嘉先父子之功不可冺也已















　　六艺之一録续编卷四
　　钦定四库全书
　　六艺之一録续编卷五　　　钱唐倪涛撰
　　石刻
　　钱塘吴焯尺鳬武林石刻题跋
　　司马池周骙钱聿石再寳陈嘉谟谢景伯马元康同防此寺康定元年中秋二十四日元翼题【右刻在龙华寺】
　　咸淳临安志龙华寺为吴越钱王之瑞蕚园开运二年王佐舍为寺造傅大士塔宋真宗大中祥符元年改名龙华寳乘院后建司马温公祠堂相传兵部公为守时温公常来省侍今寺内有兵部题名即此段摩崖是也考郡守表仁宗寳元二年八月池自知同州为兵部郎中来知杭州明年为康定元年因两浙转运使江钧张从革之劾九月降知虢州是公守杭凡一年案本传池字和中自言晋朝后居夏县中第初授永寜主簿歴建徳郫县尉调郑州防御判官知光山县改秘书省着作佐郎监安丰酒税徙知小溪县辟知河南府司録叅军进通判留守司因荐为羣牧判官除开封府推官即罢知耀州擢利州路转运使知凤翔府累迁尚书兵部员外郎兼侍御史更户部度支盐铁副使擢天章阁待制知河中府徙同州又徙杭州降知虢州徙晋州卒此公歴官之终始守杭日已迁待制非复兵部郎矣温公传称寳元初中进士甲科年甫冠除奉礼郎因池在杭求签苏州判官事以便亲许之此志所云温公常来省侍是已考池之去杭传言其性简易剸剧非所长不知吴俗以是讥谤闻朝廷转运使江钧张从革劾其决事不当十余条及稽留徳音遂降虢州适吏有盗官银称为钧偿私费又有私物盗税为从革之姻或谓可以此举劾池不肯人称长者此正公守杭时事怨不修报宜乎司马氏之有后也公仅传其行色絶句一篇其他著作不防见守杭日有论两防不宜添置弓手状详叙吴越风俗系温公代作见于传家集虽温公有题先公遗文记考诸簿録并无遗文传世覩此题名亦犹荆山片玉得见者幸矣惜乎周骙以下诸名皆莫之考然观司马公为人其取友必端矣
　　苏轼王瑜杨杰张璹同防龙华元祐五年嵗次庚午三月二日题【右刻在龙华寺】
　　坡公题名吾杭凡数处登云灵鹫韬光龙字迹久湮没石屋幸存乃党锢时镌去后人重刻者惟此段摩崖虽经剥蚀犹然旧迹校之表忠碑书法大有间矣案公年谱元祐四年三月自龙图阁学士知杭州六年六月召还题名之嵗公年五十五是嵗方濬湖有开西湖状及论髙丽僧统义天进金塔事而此题名之杨杰字次公无为人以郎官奉诏伴髙丽僧防钱塘见于公送杰诗序而杰撰龙井寺记亦叙其事此公所谓无为子以王事而从方外之乐者是也杰本传但言元祐中为礼部贠外郎出知润州除两浙提防刑狱卒曽不言因髙丽出使事是亦史家之阙已瑜字中玉洛阳人璹字全翁安陆人又见坡公龙井题名载在咸淳临安志考公诗有连日与王中丞张全翁防湖上之作约在是年而诗有明朝寒食之句却是三月初之时其云故应千顷池养此一双鹄二人殊不凡是又不独得其人亦可想见当年从防乐事而余上下千年为之考证殊可自喜苐志载韬光大麦岭题名并同此姓名麦岭与此时日亦同而此段志中不载而麦岭之题实无嵗月緫因公书多半销毁后人摹仿尽失其真试观此书岳岳英气动人习苏家法者鉴之
　　庆元二年二月十四日春分祀髙禖括苍何澹以同知枢宻院事充初献斋宿于龙华　庆元三年二月二十六日春分澹以叅知政事复充髙禖初献斋宿　庆元四年九月祀上帝临海谢深甫以知枢宻院事兼叅知政事充初献斋宿于寺　庆元五年二月十八日春分禖祀澹以叅知政事充初献斋宿　庆元六年孟夏望日雩祀上帝澹深甫以右丞相充初献斋宿五月十六日祷雨祀上帝深甫充初献　庆元六年冬日至祀上帝长乐陈自强签书枢宻院事充初献斋宿　嘉泰元年二月八日春分禖祀澹以知枢宻院事兼叅知政事充初献斋宿嘉泰元年雩祀上帝深甫充初献斋宿　五
　　月十八日祷雨祀上帝深甫充初献斋宿　嘉泰二年四月雩祀上帝自强以叅知政事兼知枢宻院事充初献斋宿　嘉泰二年九月九日同知枢宻院事袁説友以秋季祀上帝斋宿扵此　嘉泰癸亥四月壬子签书枢宻院事广都费士寅斋宿以雩祀上帝充初献也　开禧初元二月二十三日祀髙禖广陵张岩以叅知政事充初献斋宿龙华寺　开禧初元四月十一日雩祀上帝吴越钱象祖以叅知政事兼同知枢宻院事充初献斋宿龙华寺　开禧元年九月八日祀上帝自强以右丞相充初献斋宿开禧二年孟夏雩祀上帝自强充初献斋宿开禧二年长至日祀昊天上帝眉山李璧以叅知政事充初献斋宿龙华　开禧三年正月初四日上辛祈谷自强充初献斋宿【右刻在龙华寺】
　　右皆宋寜宗朝宰相何澹字自然龙泉人谢深甫字子肃临海人陈自强字勉之闽县人张岩字肖翁潮州人李璧字季章眉州人史皆有传袁説友自题建安别见题名绍熙三年知临安府咸淳志郡守表称安吉州人不知何据钱象祖以庆元元年知临安府志称台州人武肃王裔也方是时韩侂胄弄权佥人附丽而起如自强才四年以选人登枢府贪鄙不堪后至籍没死贬所他如澹作心在南园之书岩受朋奸误国之劾一以早退得免一以主恩见原其不几扵自强者幸尔独惜深甫平生力学为考官文士尽得入氷衡为给事禁庭不敢希恩泽妄人余嚞请诛伪学深甫掷其书欲奏谴之殆亦能自立者矣何至一附胄遂劾罢陈傅良请逐赵汝愚晚节不终操守尽丧又如璧希开边之防遂草出师之诏其诋秦桧和议非公心即助弥逺诛奸亦反复幸有西山铭辞与申衷曲雁湖传集洵属文人象祖无専传见扵璧传者称其沮开边之议以得罪去后复与弥逺同相碌碌无所短长説友士寅虽登政地徒伴中书史传阙之有由然矣余尝观古来清流之祸汉之党锢宋之学禁始扵君子之嫉邪终快小人之私愤然志节由之而衰国歩亦因之而改正行国之纲也善言国之纪也纲隳而纪弛事棼而乱作论一朝邪正各从其朋论一人终始亦异其辙覩诸题名核之史传遗名不灭行迹愈彰于此观之良可慨已
　　绍熈五年冬至签书枢宻院事豫章京镗祀上帝斋宿扵寺　庆元改元季秋镗以知枢宻院事再斋宿扵此　二年孟夏雩祀上帝镗以右丞相充初献仍斋宿扵此　三年镗以右丞相充雩祀初献斋宿于此　五年四月镗复斋宿于此仍以右丞相充初献　六年春分祀髙禖镗复以右丞相充初献斋宿于此　庆元四年冬至日祀昊天上帝永嘉许及之以同知枢宻院事充初献　庆元五年九月十二日祀上帝同知枢宻院事许及之充初献【右刻在龙华寺】
　　绍熙五年七月甲子寜宗受禅宰辅年表是年九月壬申京镗以刑部尚书除端明殿学士签书枢宻院事十二月庚午除叅知政事明年庆元元年四月己未除知枢宻院事二年正月庚寅进右丞相三年迄五年镗独相六年闰二月庚寅除少傅左丞相封冀国公八月丁酉卒许及之以庆元四年八月丙子自吏部尚书除同知枢宻院事六年六月戊申以母丧去位嘉泰二年十一月庚戌复除叅知政事三年五月戊寅除知枢宻院事四年四月甲辰罢时以开边降两官泉州居住卒案礼志祀典领扵太常嵗之大祀正月上辛祈谷孟夏雩祀季秋大享明堂冬至圜丘祭昊天上帝又云冬至圜丘夏至方丘然太祖干徳元年十一月合祭天地于圜丘元祐郊祀天地皆合祭亦有冬至不祭改用正月上辛者惟雩祀緫以四月盖为百谷祈膏雨也左传龙见而雩注角亢见时周之六月即夏之四月此舞雩之义荀子曰天旱而雩尔雅防蝀为雩郭注云虹也然则雩祀断扵四月自古为然与冬至之祀上帝并云祀也又礼志庆厯中太常请皇帝献天地配帝用爵初献以匏亚以木今云充初献者光寜之间皇帝未尝亲郊故以宰相摄事然践君之位代君之仪未可云充也本传镗字仲逺豫章人金人来问吊镗为报谢使金制宴使臣例用乐镗以国丧请免宴撤乐遗书极言其不可金人以甲士露刃廹之不从卒如其请及当国謟事韩侂胄排斥道学史言其节操尽丧及之字深甫永嘉人亦事胄者然镗颇负文望及之分书二段絶佳郑寅之论云隶以规为方此书实尽之而书家不録何也
　　庆元六年八月吏部尚书建安袁説友四以奏告斋宿于此【右刻在龙华寺】
　　宋寜宗在位之六年时光宗为太上皇以是年是月大行本纪书是月庚寅以太上皇违豫赦畧不书祭告攷孝宗本纪淳熙十四年十月辛未以太上皇不豫赦癸酉分遣羣臣祷于天地宗庙社稷则因疾致祷固宋朝家法本纪但书赦而失奏告此史家之漏也再攷宋制歳祀上帝者四春祈夏雩秋飨冬报并皆遣官行礼此国之常仪史故不特书今题云四以奏告惟是月为太上致祷其三大抵为嵗祀而至耳何以言之説友之为吏部尚书当在庆元四年八月本纪于是月书以吏部尚书许及之为同知枢宻院事庆元尽六年即接嘉泰本纪书嘉泰二年八月以吏部尚书袁説友同知枢宻院事是则及之既迁説友继之而自庆元四年至六年国家无大奏告事故断其为歳祀而至虽説友扵史无传是可推而拟之也从来碑版之文每补史家之讹漏即此题名可证又咸淳志载光宗绍熙三年説友知临安府四年除户部侍郎罢府事注云説友安吉州人而此云建安可订志中书籍之误説友著述无传惟播芳大全载其浙东提举到任谢表有云曽下下之考而未书廼皇皇者华而遽遣属辞甚工又可知其尝官浙东云
　　淳熙八年闰月甲午驾幸玉津园王希吕韩彦直阎苍舒郑丙【缺】煇王佐施师防赵汝恭孟经叶翥贾选木待问宇文价以扈从至此
　　右题名凡十三人王希吕字仲行又字仲衡宿州人淳熙五年由江西转运副使入为起居郎除中书舍人给事中至吏部尚书韩彦直字子温蕲王子乾道中自鄂州都统制匄归文班歴任尚书爵至蕲春郡公淳熙二年曽知临安府郑丙字少融长乐人积官吏部尚书终端明殿学士史槩不着迁除嵗月未知是年所居何官施师防字圣与上饶人淳熙八年权礼部侍郎除给事中十年除签书枢宻院事寻叅知政事右四人宋史有传王佐绍兴十八年进士及第咸淳临安志佐以淳熙七年十一月除试工部尚书兼知临安府十年罢然则是年官职之可考者惟师防之给事中与佐之京尹而已本纪叶翥以庆元二年四月由吏部尚书签书枢宻院事四年七月罢贾选以淳熙九年十一月使金贺生辰宇文价名见师防传苐称金使馆伴与选并不书官木待问永嘉人隆兴元年进士及第嘉泰二年知礼部贡举有御札见咸淳志西湖志云待问字应之洪迈壻记孝宗论木姓始子贡之语今自题曰韫之西湖志之误周益公加食邑待问草制除枢宻使价草制并见南宋相眼二人皆直玉堂者也阎仓舒蜀人官至侍郎见朱氏词综亦能书见南邨书史赵与恭见宗室世系表可攷者凡得十一人诸人之中师防有声尝与周益公奏秦桧误国为相日访搜人才置夹袋中使金不辱君命传称着有易説史识文献通考题正宪集七十卷彦直以贵胄在鄂州有功上疏乞追贬诬防岳家事者尝摭本朝事着水心镜緫一百六十七卷之二人者贤巳郑丙阿附王淮以芘唐仲友与朱子为难遂致显黜道学庆元学禁丙实倡之史不掩其美恶覩此题名而贤奸判然可鉴也本纪扵防幸诸园皆书此独阙如史家之漏又扵是年两书九月以甲子廵之当是九月为闰玉津园地近圜坛讲燕射之所淳熙元年孝宗御制七言诗皇太子及羣臣赓和右丞相曽懐有记刻石园中今碑记汔无一存惟此数段摩崖在苍云翠篠中并得拓出亦可想见南渡衣冠盛事云
　　淳熙丁未季春甲子驾幸玉津园萧燧韩彦直宇文价洪迈葛邲蒋继周叶翥韩彦质王信陈居仁李岷陈贾章森顔师鲁刘国瑞胡晋臣扈从至此【右刻在龙华寺】
　　宋孝宗淳熙十四年嵗在丁未本纪书是年三月甲子幸玉津园即此题名时也宰辅年表是时王淮周必大为相十五年萧燧除叅知政事十六年葛邲除同知枢宻院事明年光宗绍熙元年邲进叅知政事胡晋臣除签书枢宻院事四年邲拜右丞相绍熙尽五年明年寜宗庆元建元二年叶翥除签书枢宻院事自丁未迄丙辰凡十年间登揆席者四人亦盛事也韩彦直彦质蕲王之子洪迈忠宣公子皆能世其家王信陈居仁史称良吏顔师鲁史称法宋璟以上除翥与彦质外史并有传陈贾攻道学时林栗劾朱子太常博士叶适论栗袭王淮郑丙陈贾之説妄废正人是贾固佥壬之流也章森因议髙宗配飨请用张浚岳飞虽不从其议是森亦能持论者二人见本纪中宇文价仅见金使馆伴事诸公字与諡之可攷者燧字照邻諡正肃彦直字子温迈字景卢諡文敏邲字楚辅諡文定信字诚之居仁字安行师鲁字几圣諡定肃晋臣字子逺諡文靖籍之可攷者燧为临江军彦直彦质为延安迈为鄱阳邲为吴兴信为丽水居仁为兴化军师鲁为龙溪晋臣为蜀州官位之可攷者自四执政外彦直工部尚书爵蕲春郡公淳熙二年曽知临安府三日迈端明殿学士彦质淳熙十年除太府卿知临安府十一年罢十三年除试兵部侍郎复知临安府十四年加工部尚书十五年除徽猷阁直学士罢尹予宫观信官浙东安抚使加焕章阁待制居仁曽官华文阁直学士贾淳熙十四年官右谏议大夫森淳熙十五年官吏部侍郎师鲁官吏部尚书龙图阁直学士右十六人可攷者已十有三名之最著者迈有野处类藁容斋五笔夷坚志传称邲有文集二百卷词业五十卷然未之见也信有是斋集出守武昌撰武昌志居仁有奏议制稿亦未见惟咸淳志中得邲文数篇及贾御史台题名记信中竺华严阁记又扵播芳大全得信谢宫祠表二篇文皆可观此段书法遒劲虽经剥蚀风规具在信传称其能书得米家法以此验之断为信笔无疑也
　　咸淳七年正月二十二日潜説友徐理同防龙华
　　南宋京兆尹括苍潜説友字君髙号防野度宗咸淳四年闰正月以朝散郎直文华阁两浙运副除司农少卿知临安府事是年二月兼勅令所删修官三月转朝请郎十月除司农卿五年二月转朝奉大夫四月兼权户部侍郎四月转朝散大夫五月兼权两浙运使九月除权户部侍郎十月兼同详定勅令官六年正月转朝请大夫八月除户部侍郎次年二月兼权户部尚书三月转朝议大夫六月转中奉大夫八月除权户部尚书兼详定勅令官十月罢府事説友以郎出守在任将及四年进阶者六兼职者六迁除者四封缙云县开国男食邑三百户是时贾似道当国説友实附丽之得以躐进崇阶然其作尹时撰咸淳临安志一百卷搜罗毕备是诚有功扵吾杭者先是周淙曽撰淳祐临安志至説友扩充之后来徐一防撰洪武杭州志约为五十卷今失传夏时正撰成化杭州志又广为七十卷版様犹仍潜氏之旧至陈善撰万厯杭州志时刋落殆尽防咸淳一编吾乡旧闻放失者多矣理为寳祐四年文天祥榜进士萧山人登科録云字徳玉小名江老小字亨道中第三甲一百六十九名其官位末之详也
　　至能季思夀翁虞卿子宣正甫渭师子余无咎淳熙戊戌季春丁巳同防子师不至【右刻在龙华寺】
　　孝宗淳熙五年嵗在戊戌至能范石湖字宰辅年表是年四月丙寅范成大自礼部尚书除中大夫叅知政事六月乙亥罢石湖在政府凡七十日是日题丁巳距丙寅宣麻之日仅十日本纪书三月丁巳幸玉津园此因扈从至也夀翁李椿字洺州永年人官至敷文阁直学士淳熙二年曽知临安府不阿权幸遂罢去后朱子铭其墓杨诚斋作传无咎韩元吉字又号南涧宰相维之元孙官至吏部尚书龙图阁学士之二人宋史有传虞卿沈揆字光宗绍熙中出知苏州见石湖吴郡志又杨诚斋诗注云虞卿喜収碑刻自号欣遇正甫刘姓子余齐姓又见淳熙己亥题名石湖有同刘正甫户部集西湖张园诗咸淳临安志载淳熙六年权刑部侍郎齐庆胄撰刑部防壁记庆胄当是子余名渭师赵磻老字东平人曽从石湖使金继李椿知临安是年二月除工部尚书仍兼府事十一月罢是时渭师方为京尹石湖集有次韵平江韩子师侍郎见寄诗注云子师新作小筑扵浙江吴灵泉读书台呼月台是其所居之处也题名緫九人可考者八人已如右石湖之字至能史传及今诗集皆作致惟诚斋集宋本原作至而石湖集中有寄兄至先诗验之此刻可知作致者之误矣
　　周子充程泰之刘正甫王仲衡芮国瑞陈敦仁吴希深木韫之齐子余以淳熙己亥季春廿有二日同来【在龙华寺】
　　孝宗淳熙六年嵗在己亥本纪书三月庚辰幸玉津园是嵗二月朔为己丑数至三月廿有二日为庚辰正合驾幸之日诸公皆因扈从而至其题名于石壁也周必大字子充程大昌字泰之王希吕字仲衡又字仲行木待问字韫之齐庆胄字子余可攷者如此盖公是时官礼部尚书兼翰林学士是嵗十一月转吏部尚书明年五月除叅知政事攷益公年谱淳熙六年六月诏礼官议明堂典礼公定圜丘合宫互举之议合祭天地并侑祖宗从祀百神如南郊礼初九日礼部太常寺同进状公独具劄子十七日得防依行劄并状并见南宋相眼而本纪中失记此事又年谱载本月二十四日有戒饬诸路转运使手诏公即有缴进草诏劄子论财计之方上下通融之道二十四当是壬午本纪载此事误为丁丑则是十九日矣两事皆作此月中而一关典礼一系国用并朝事之大者故拈出之益公久典制诰称大手笔其平园集裒广至二百卷南宋作家无出其右者即此残岩旧迹令人犹想见玉堂羣公雍容盛事况程泰之名在儒林王仲衡亦着直声此刻之传当有神物防持者矣
　　淳熙十年三月十八日车驾幸玉津园萧燧王佐黄洽曽逮宇文价葛邲王蔺张大成詹仪之余端礼李昌图赵彦中以扈从至此
　　孝宗本纪淳熙十年三月癸未幸玉津园即此题名之日宋制凡幸诸园侍臣五品以上皆从独此刻执政者五人皆南宋名臣宜乎字迹严秘久而弗磨也萧燧字照隣临江军人淳熙十五年叅知政事谥正肃黄洽字徳润福州侯宫人淳熙十年叅知政事葛邲字楚辅吴兴人光宗绍熙元年叅知政事四年拜特进右丞相加少保赠少师諡文定从祀光宗庙庭王蔺字谦仲庐江人淳熈十六年叅知政事諡献肃余端礼字处恭龙防人绍熙五年叅知政事寜宗庆元二年拜特进左丞相加少保郇国公諡忠肃史称燧与洽为良执政邲有惠爱蔺能刚直端礼当韩侂胄用事志弗行而去位其外如张大经字彦文建昌人官礼部尚书諡简肃史称其足当大任并有传可攷也王佐绍兴十八年进士及第淳熙七年以工部尚书知临安府十年六月除户部尚书罢府事詹仪之字体仁见朱文公书劄淳熙八年官起居舍人撰吏部郎官题名碑记李昌图淳熙十年官工部侍郎是嵗四月撰工部长贰防题名碑记攷记中称王佐为长卿则此题名时佐为工部尚书兼京尹昌图为工部侍郎并从咸淳临安志攷得者曽逮字仲躬章贡人官户部侍郎文清公几之子见文献通考宇文价见施师防传赵彦中颍川郡王裔见宗室世系表虽不能尽知其字号与所终官位然此刻十有二人大槩悉得之史传载邲有文集二百卷词业五十卷洽有文集奏议八十五卷文献通考载逮有习庵集十二卷蔺有轩山集十卷而仪之昌图并有文见临安志长留天地间斯石应不朽矣
　　心印铭　唐翰林学士兼太子侍读史馆修撰守右补阙梁肃作　浩浩羣生或动或静或幽或明旁魄六合运用五行莫不因其心而寓其形波流火驰出入如机如环无端莫知其归或细不可视或大不可围日月至明或以为昏秋毫至防或以为繁或囊包天地或渴饮四海舒卷变化惟心所在天夀得丧惟心所宰心迁境迁心广境广物无定心心无定像明则有天人幽则有鬼神苦乐相纷如丝之棼有无云云不可胜言抑末也已本则不然惟本之为体寂兮浩兮不可道兮显矣黙矣不可测矣统万有于纎芥视亿载于屈指外而不入内而不出不阖不辟不虚不实无感不应无应不神在天而天在人而人常存而未始或存常昏而未尝或昏岂惟我然盖无物不然岂惟我得盖无物不得混而为一莫睹其极故曰心生法生心灭法灭离一切相则名诸佛　钱塘讲律僧冲羽书陶翼并男拱镌字　大宋皇祐癸巳嵗七月草堂僧慎防纠同志刻扵石龙院之崖　建中靖国元年仲冬会稽钱倩仲防【右刻在旧石龙院】
　　度慈云之隂巉岩互伏榛莽没行迹又有巨石当路口穿隙始得上两崖对劈其崖上隆下窣日月风雨所不至刻面平如镜防裂一痕无苔藓之侵蚀至今字画如新北宋摩崖鲜见完美若斯者已梁肃名见唐书苏源明传后字曰敬之又曰寛中隋尚书毗之后世居陆浑徳宗建中朝中文辞清丽科授校书郎以萧复荐拜右拾遗杜佑辟为淮南书记入为左补阙翰林学士皇太子侍读卒年四十一此所题之官与传合是铭载唐文粹中铭前有陈谏序云安定梁肃学止观法门扵沙门元浩其未知也患不能知之既知之患不能至之于是作心印铭盖几杖盘盂座右之类取其自省也其文自浩浩羣生至有无云云言未知也自本则不然至终篇言其既知也以既知之心印其未知号曰心印铭太极与经论合而归于无相庶乎哉谏获与敬之防又尝闻浩公之言故序其所由然着于铭之首按此序原系于铭因全録之文粹凡録肃文二十三篇为释氏作者居多然如受命赋西伯受命称王议磻溪铭四皓赞圯桥碑钓台碑盐池兵箴诸篇要皆有关经济崔恭撰肃集序凡八百余言极称其文章粹美此即通考所载梁补阙集二十卷者是也肃又为李泌独孤及李翰作序且与陆宣公防惜乎其集失传今即文粹中观之固褎然一大作者全唐诗仅存梁补阙一首并失其名非选録家古今文人之幸传者希矣冲羽书法絶似顔鲁公即刋石之慎防举不可攷当扵偈莂谱牒中徐求之末一行钱倩仲题名又瑶华洞亦有倩仲刻字自称彭城乃武肃王裔也
　　尚书省牒【大字】月轮山六和墖开化寺住持讲唯识因明等论僧智昙状切念开化寺旧有六和墖一座永镇江潮后方贼烧毁片瓦不存遂致江涛泛涨居民不妥舟楫失利绍兴二十二年十一月内臣僚上言三省同奉圣防塔庙令礼部看详兴工令临安府转运司同共措置后扵二十六年智昙蒙临安府给帖住持修建且智昙不愿申请官中钱物材料木植尽是自巳衣鉢并教化檀越乐施钱物今来已建七层院宇百间将欲成就委是江潮平静舟楫无虞切縁开化寺原有勑黄文字昔縁兵火烧燬不存欲望特赐给降勅黄付智昙住持伏侯指挥【小字】牒奉勑宜赐开化寺为额牒至准勅故牒【大字】少保尚书左仆射同中书门下平章事　签书枢宻院事兼权叅知政事钱押　同签书枢宻院事兼权叅知政事虞押　隆兴二年十二月日牒【尚书省印】　又付僧智昙劄【临安府印】押【文并不録】　又付开化寺劄乾道元年七月日【临安府印】押　又临安府军府帖乾道元年八月日【右刻在六和墖】
　　宋制尚书省牒皆横轴牒用大字行书本事用小字真书衔径一条大字粗细文此碑横分四段皆依省式惟加题额中间二三两题其文先左后右隆兴二年之明年为乾道改元也宰辅表云中书平章为宰相枢宻使权任惟均谓之两府皆谓之执政如此则中书门下平章事为宰相应先于两枢宻矣按钱为端礼虞为允文年表隆兴二年十一月辛丑端礼除端明殿学士签书枢宻院事明年壬寅允文除端明殿学士同签书枢宻院事十二月辛卯端礼除叅知政事同日允文除同知枢宻院事至明年乾道元年三月庚申允文始除叅知政事据此则隆兴牒上允文不得书叅知政事或因乾道后牒而僧家之刻有误欤其左一行有官阙姓考本纪隆兴二年十一月戊戌以陈康伯为尚书仆射同中书门下平章事本传康伯复相即其家除拜舆疾就道至阙以疾免朝谒是因康伯不至中书故其下有免押字也首辅不书姓特例也咸淳临安志称赐额慈恩开化教寺慈恩字省中略去又云开寳三年吴越王就南果园建寺造六和塔以镇江潮方腊燬绍兴二十二年北僧智昙重造十年始成今牒称绍兴二十六年始工至隆兴二年凡九年塔庙皆成于是住僧等论智昙功状故有是牒而明年住僧复请蠲免又有后劄并府帖时临安尹为薛良朋其文铲去最始建塔之名是误书智昙而去之者余从曹勋松隐集搜得六和塔记称吴越时智觉禅师延夀同僧统赞寜创建今攷阙名必居其一灵隐旧志延夀字冲赐号智觉后迁永明道塲撰宗镜録侍者賛寜钱王署为两浙僧统归朝后赐号通慧撰髙僧传内典外学等集余从数百年得补其阙而此寺自吴越名夀寜院塔又名六合皆足备异闻也





　　六艺之一録续编卷五
　　钦定四库全书
</div>
    <div class="pagination">
<a href="六艺之一录_page653.html">上一页</a><span>...</span><a href="六艺之一录_page649.html">649</a><a href="六艺之一录_page650.html">650</a><a href="六艺之一录_page651.html">651</a><a href="六艺之一录_page652.html">652</a><a href="六艺之一录_page653.html">653</a><span class="current-page">654</span><a href="六艺之一录_page655.html">655</a><a href="六艺之一录_page656.html">656</a><a href="六艺之一录_page657.html">657</a><a href="六艺之一录_page658.html">658</a><a href="六艺之一录_page659.html">659</a><span>...</span><a href="六艺之一录_page655.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
