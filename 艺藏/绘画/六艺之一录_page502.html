<!DOCTYPE html>
<html>
<head>
    <meta charset="UTF-8">
    <title>六艺之一录 - 第 502 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 502 页/共 664 页</h1>
    <div class="content">　　右杜祁公酬九华吴殿院鼠须笔古律诗各一篇吴名宗复字仲庶至和甲午秋自殿中侍御史因论大臣出倅防州未至改守池阳乙未冬复入台公诗作于此嵗时年七十有八又二年而薨实録本传云晩年喜为草书而欧阳公亦云言无俗韵精而劲笔有神锋老更竒皆纪实也蒋公颖叔心慕手追跋语数十字盖得其髣髴云先是淳熈初元公四世孙立道已刻石祁阳今其弟新防昌宰至道复示真迹敬推嵗月题其后绍兴二年嵗次辛亥八月六日【平园集】
　　杜祁公草书帖
　　杜公草字既纵而有法已自成就宜传于后世龙津黄裳观【停云馆帖】
　　杜公笔法其妙入神永叔以草圣称之真不诬矣政和乙未夹钟月既望梅川陈旸笔【同上】
　　正献公尝和孙珪秘丞诗曰老来楷法不如初试向闲斋学草书落笔何曽见飞动雕章果已过吹嘘公楷法端劲如其为人暮年始学草书而欧蔡苏黄诸公皆盛许之岂非大本先立则纵横造次无往不合耶宝庆元年冬十月丁巳魏了翁获观于陈正甫二跋如黄冕仲陈晋之真迹亦可宝也【同上】
　　晏殊
　　晏殊字同叔抚州临川人七嵗能属文景德初张知白安抚江南以神童荐之帝召殊与进士千余人并试廷中殊神气不慑援笔立成帝嘉赏赐同进士出身为翰林学士庆歴中拜集贤殿大学士同平章事谥元献文章赡丽诗闲雅有情思【宋史】
　　元献擅豪翰其迹见羣玉堂法帖中【书史防要】
　　晏元献二帖
　　右观文殿大学士兵部尚书晏元献公二帖公为人真率其词翰亦如其性是可佳也【欧阳文忠公集】
　　宋绶
　　宋绶字公垂赵州平棘人年十五召试中书真宗爱其文听于秘阁读书大中祥符元年赐同进士出身仁宗时为兵部尚书参知政事谥宣宪绶笔札精妙帝多取其书字藏禁中【宋史】
　　上亲撰慈孝寺碑额夏竦撰文宋绶书【玉海】
　　宋绶字公垂官至叅知政事谥曰宣献其事业载之史牒详矣绶雅有记性尝试童行法华经诵十日不复遗一字盖其性与下愚相远如此作字尤为时所推右然亦自喜其书在翰苑凡制藁必集成篇至于画亦不妄作意其文必附书以垂后世耳尝为小字正书整整可观真是黄庭经乐毅论一之法在天圣明道间章献明肃后闻绶书名乃命楷法千文以规仁祖今绶所书千文实天章阁所藏之书也其后佐仁祖以参大政亦基于此国初称能书者惟李建中与绶二人而建中之字肥而重浊或为时辈讥评谓有五代以来衰乱之气至绶则无间言盖其书富于法度虽清癯而不弱亦古人所难到者而议者又谓世之作字于左右布置处或枯或秀惟绶左右皆得笔自非深造者殆未易知绶有子曰敏求能世其家凡当时巨卿铭碣必得敏求字为荣故二宋之书人到于今称之今御府所藏正书八　草制　草劄　密表　杜甫谒庙诗　和园池诗笔　飞白书上下二千文【宣和书谱】
　　公垂特工笔法本朝以来言书者称李西台与公垂云【墨池编】
　　宋宣献用徐季海摆落右军父子规模自成一家【山谷集】
　　宋常山书法森严寔传钟张古学【渭南集】
　　宣献公作参政倾朝学之号曰朝体【米芾书史】
　　宋宣献楷书千文【题跋见前】
　　韩琦
　　韩琦字稚圭相州安阳人风骨秀异弱冠举进士授将作监丞仁宗时与范仲淹富弼皆以天下人望同时登用拜枢密使同中书门下平章事进封魏国公谥忠献赠魏郡王【宋史】
　　忠献公少年贫时学书无纸荘门前有大石就其上学字晩即涤去遇烈日及小张敝繖自蔽率以为常【韩元吉相隂旧话】
　　韩魏公书骨力壮伟【墨池编】
　　韩魏公工正书师顔鲁公颇露圭角【书史防要】
　　韩魏公与欧阳文忠公帖
　　张敬夫尝言平生所见王荆公书皆如大忙中冩不知公安得有如许忙事此虽戏言然实切中其病今观此卷因省平日得见韩公书迹虽与亲戚卑幼亦皆端严谨重略与此同未尝一笔作行草势盖其胸中安静详密从容和豫故无顷刻忙时亦无纎介忙意与荆公之躁扰急廹正相反也书札细事而与人德性其相关有如此者熹于是窃有警焉因识其语于左方庆元丁巳十月庚辰朱某【朱子文集】
　　韩忠献书义鹘行
　　右韩忠献王琦所书杜甫义鹘行端严厚重古所谓顔筋栁骨殆无以过之展卷熟视则夫垂绅正笏不动声色而措天下于泰山之安者其气象犹可想见其髣髴也朱文公有云韩公书迹虽与亲戚卑幼未尝有一笔作行草势以此观之王之为人出中达外无斯须不本于诚故其建功立业凝定不摇德在生民而名著史册宜也视彼倾攲偃仆常若大忙中书者则其躁急寛易相去何如哉【宋学士集】
　　韩魏公北岳庙碑【题跋见前】
　　范仲淹
　　范仲淹字希文苏州吴县人举进士第天圣中通判陈州仁宗召为右司谏拜天章阁待制枢密直学士知政事谥文正【宋史】
　　范文正公书落笔痛快沈着极近晋宋人书苏才翁笔法妙天下惟称文正公书与乐毅论同法盖文正钩指囘腕皆优入古人法度书伯夷颂极得前人笔意【山谷集】
　　范文正公书伯夷颂【题跋俱见八十六卷】
　　范文正公书道服赞【题跋俱见八十六卷】
　　范文正公与朱校理手帖
　　先公旧藏文正范公与朱校理手帖墨刻一卷某以示汶上刘君子驹一见咨叹不忍去手即摹本寘之箧笥且属某志其后某窃惟文正公平生事业光明伟特如此及观此帖味其辞意而有以知公处事之周密玩其书画而有以见公日用之谨严此岂非其事业渊源所自耶晩生何足以形容万一然尝反复于此而复有感焉盖公生二嵗而孤随其母育于长山朱氏既第始归姓范氏今所与书者即其朱姓时从子行也公虽以义还本宗而待朱氏备极恩意既贵则用南郊恩赠朱氏父以及其诸子之丧皆为之收葬嵗时奉祀则别为飨朱氏以公防为官者二人此载在遗事世所知也详观是帖其亲爱惇笃之意发于自然盖与待其本族何异其于天理人情可谓得其厚矣只此一事表而出之闻其风者盖可使鄙夫寛薄夫敦也诚盛德哉淳熈元年六月既望张某谨题【张栻南轩集】
　　范文正公答翰长学士帖
　　答翰长学士帖不知为谁作也言近以北事谒见今闻彦国之好亦甚减忧盖庆歴中郑公再使契丹和好始定中国于是息兵垂五十年公之先忧后乐为何如哉彦国郑公字也所云邉上乏人且勉从事或稍宁息即有丘园之请则公为西帅时耳至恐门戸一变有悖出悖入之祸不惟公家子孙所当服膺而凡士大夫皆当冩置坐右以比盘杅几杖之戒者也至顺四年夏六月晦东阳栁贯道传识【栁待制集】
　　文正公作此帖以复翰长学士虽莫详其姓氏要是一达官无疑若张去惑著作则尝游公门从事幕府公薨背时为淮南转运使见于祭文可考也公之片言只字流落人间者学士大夫咸以为法况其词防及于家国者乎呜呼邉上乏人西北之忧后世卒不免此又志士仁人之所为深嘅者也元纪二年春正月九日后学金华胡助敬题【铁网瑚】
　　范文正公许下帖
　　祁留吴郡城中每从范静翁先生阅其家藏文正公手帖凡若干卷今得许下帖读之富哉范氏之藏也静翁先生力承宗绪至老弥笃凡遇其先公片纸只字即购藏之以为家宝嗟乎公之翰墨留天地间如精金美玉人咸知爱重而况公之孙子哉是宜先生之宝之也使子孙之来者皆如先生之用心焉则公之遗泽将百世不冺矣盖相与懋戒之至正十年嵗在庚寅夏五月后学茶陵李祁谨题【云阳集】
　　范文正公与尹舍人帖
　　方范文正因与吕文靖争论上前贬饶州时尹舍人实上书愿得俱贬监郢州酒税此一卷帖情义谆谆不啻兄弟盖二公爱君忧国道合志同其相与之厚自应尔耳淳熈乙巳清明日梁谿尤袤敬观【铁网瑚】范公二帖皆是师鲁谪汉东时书后一帖却当在前或是自均过邓托范公以死时问讯之书与众云云之戒可见也贤者困厄至此人到于今伤之藏之深固之密石可朽名不灭欧公铭文尽之矣洪迈书【同上】景祐二年公上论迁都事与吕文靖异议黜知饶州秘书丞集贤校理余靖言加罪言者非太平之　坐落职监筠州酒税而太子中允馆阁校勘尹洙又言范某义兼师友乞从降黜亦坐贬崇信军节度掌书记监郢州酒税此二帖皆尹公在郢时所遣问若曰日给外日日有横费家家如之至于收检邠酒候送邓醖合花蛇散和方送上见朋友有救防通财之义而惟君子乐道而能尽之也其后公镇邓尹公再贬监均州酒税舁疾来邓以存殁托公则公之于尹公可谓生死不易其谅矣然杨洪二公跋语以第二帖是自均州来南阳时且有不须与众云云之戒今帖中乃无此语然以动止休嘉及报他贫且安也等言证之则非疾时矣恐此跋非此帖也前帖衔缝有王厚之顺伯隂文十六字印知为顺伯所藏顺伯临川王和父之孙好古愽物为中兴第一徽文公与之友善集中载其书问可考也田元均讳况益谥宣简云东阳后学栁贯谨识【栁待制集】
　　尹公自谓与范公义兼师友而其言谈罕及于性命至尹公处生死之变尤人所难能非知道者不足以与于此盖是时风俗醇厚士大夫多不言而躬行未至立名字以相高此宋三百年极盛之际也伏观范公遗帖安得不为之抚卷而三叹乎【黄文献公集】
　　范文正公手墨
　　文正公书落笔沈着雅近晋宋间书昔苏才翁笔法妙天下不可一世人独推重公书与乐毅论同法庄严清彻信如其品心之精微亦露其倪矣想当钩指囘腕深入古人法度之中自有别解今士大夫喜公书不第学其笔法更观所教戒故旧亲戚者皆天下长者名言傥能深味其义推以渉世不为端人正士则吾不信也昔杨二山司马镇延州还以范公所书后署榜聨高堂森画防燕寝凝清香者临勒贻余今又得此因敛袵披览盥手珍函之九月之望【沈懋孝长水文钞】
　　富弼
　　富弼字彦国河南人少笃学有大度范仲淹竒之曰王佐才也仁宗复制科举茂才异等庆歴二年为知制诰拜枢密副使至和二年同中书门下平章事拜司空封韩国公谥文忠【宋史】
　　韩公擅豪翰其迹见羣玉堂法帖中【书史防要】
　　富韩公与王龙圗帖
　　晋唐书帖遣辞简少而情致有余韩公好义善交翰墨中绰有古人风度虽不及形识面龙图公然韩公端人也观其取友则公之名德可知矣【筠溪集】
　　富文忠公十二帖
　　右韩国富文忠公手帖一十有二其第一帖公为昭文相时所遣当是嘉祐三年公自至和二年与潞国文忠烈公并相及是始进昭文馆大学士监脩国史帖所称集贤相公则魏郡韩忠献王也其第二帖公服阕时所遣当是嘉祐八年公自嘉祐六年三月以母忧去位至此服除其年三月辛未昭陵升遐故帖中有甫毕家祸又遭国防之语而第三帖谓罪逆不死已及除禫要当与第二帖同时也其第四帖与第五帖公为枢密使时所遣当是治平元年公既除母丧即召入西枢帖中所称昭文相公亦是魏王无疑宋承唐制以同平章事为真相之任其上相为昭文馆大学士监修国史其次为集贤殿大学士或置三相则昭文集贤二学士并监修国史各除此三大馆皆宰相兼之而亦以次而升魏王自集贤进昭文故帖中随时而异称也其第六帖公在宥府时所遣亦当是治平元年武举之罢在皇祐元年十月己未五年八月乙丑虽擢秘阁旧经试者五十一人用之而其制犹未复至是方议举行故帖中有武举文字始托西防侍郎等言是年九月丁夘卒诏行之也其第七帖当是熈宁元年初判汝州时所遣四五月间河朔大水民皆流离南郊礼毕两府臣僚故事当有恩赐宰臣因菑而奏止之公念念不忘民故帖中亦有河朔水潦为患之云也其第八帖当是熈宁四年冬归洛时所遣公以不行青苗之法为提举官赵济侍御史邓绾所奏六月甲戌落使相以左仆射再出判汝州七月赴郡十月中引疾还家故帖中有赴汝海治事及归洛养疾之语也其第九帖至十二帖所遣之时与第八帖同而第九帖当是与潞公时荆国王文公方得君羣小翕然附和最惮公之刚直欲隂中之故帖中有足疾七年又积忧畏心气不宁之叹潞公素敬爱公思欲荐起之故帖中又有曲推假恐惧无地之恳也大抵贤者之出处实有关于时政之得失今以此数帖观之则君子小人进退之闲一治一乱昭然可见有不待论而后明至若公之德行勲业则载在国史播于天下贤士大夫之口虽妇人女子亦皆识公为贤亦不俟言而始知也此卷有宋宇文虚中跋语谓装褫无次故濓为详着所遣之时以足其未备更为序次如右虚中字叔通成都广都人以黄门侍郎使金见存仕为翰林学士承防皇统初欲南奔不果竟被害云【宋学士集】
　　王曽
　　王曽字孝先青州益都人咸平中由乡贡试礼部廷对皆第一杨亿见其赋叹曰王佐才也景德初知制诰迁尚书礼部侍郎参知政事仁宗景祐中拜右仆射门下侍郎平章事集贤殿大学士封沂国公谥文正【宋史】　沂国书画皆合格【书史防要】
　　吕夷简
　　吕夷简字坦夫夀州人进士及第祥符中试才识兼茂明于体用科仁宗即位进右谏议大夫同中书门下平章事尚书右仆射封许国公谥文靖【宋史】
　　吕夷简工笔札其迹见鳯墅法帖中【书史防要】
　　文彦愽
　　文彦愽字寛夫汾州介休人及进士第为侍御史仁宗嘉之拜枢密副使同中书门下平章事封潞国公元祐初平章军国重事年九十二谥忠烈逮事四朝任将相五十年【宋史】
　　余尝谓潞公云公书极似苏灵芝公曰灵芝墨猪耳盖不肯与灵芝争长今观到洛为儿子赴许昌帖笔势清劲真不媿古人【山谷集】
　　潞公翰墨飞动使人望而畏之【攻媿集】
　　文潞公书风格英爽【墨池篇】
　　文潞公真迹
　　右潞忠烈公三帖皆元祐初公以师垣便章军国时也帖所谓腹疾则元年九月也公以是乆在告不克陪宗祀时年八十一得疾稍间而笔力遒劲若此且其辞气谦厚惟恐失一士之心卫武之诗曰抑抑威仪惟德之隅眎其隅而有诸中者可知矣后一帖虽史牍而缄封乃公花书唐人初未有押字但草书其名以为私记故号花书如韦陟五云体是也国朝大老亦多以名为押而圏其下今其可考者如赵清献王文公皆然而熈宁间至有花书尽作棬之语益可推见今并存此幅以识前辈典刑云【魏鹤山集】
　　文潞公三帖
　　右潞公手劄三劄不过数十字而辞意蔼然资政一帖国谋友谊尤见素懐字虽不甚置意亦时有唐人风致非无师法者苏文忠公谓公综细务虽精练少年不如贯古今虽专门不逮二者于此帖亦皆可见【平园集】
　　王举正
　　王举正字伯中镇定人以防补秘书郎进士及第皇祐中除观文殿学士礼部尚书以太子少傅致仕谥安简【宋史】
　　观文学士尚书王公伯中清德之老也以书名当世【欧阳文忠公】
　　厐籍
　　厐籍字醇之单州武城人及进士第景祐三年为侍御史累进中书门下平章事昭文馆大学士封颍国公谥荘敏【宋史】
　　厐籍工笔札其迹见鳯墅续法帖中【书史防要】
　　杨畋
　　杨畋字乐道进士及第授秘书省校书郎庆歴三年擢殿中丞仁宗赐对除起居舍人知谏院嘉祐三年进龙图阁直学士【宋史】　杨畋勤学【墨池编】
　　陈执中
　　陈执中字昭誉以父恕任知梧州上复古要道三篇真宗异而召之擢右正言仁宗时参知政事同中书门下平章事封岐国公谥曰恭【宋史】
　　华岳碑隂韩赏文之下有陈执中题名　范文正公伯夷颂跋有陈执中书【铁网瑚】
　　薛奎
　　薛奎字宿艺绛州正平人举进士仁宗时为龙图阁学士参知政事迁尚书礼部侍郎谥简肃【宋史】
　　右薛简肃公诗并书其背乃天圣四年司农卿李湘门状是嵗丙寅至今丁未寔四十二年矣偶得于家人箧中因标轴而藏之公之清节直道余既铭之而有传在国史此不复书治平四年闰月十八日【欧阳文忠公集】
　　贾昌朝
　　贾昌朝字子明真定获鹿人真宗祈谷南郊昌朝献颂道左召试赐同进士出身庆歴中同中书门下平章事封魏国公谥文元【宋史】
　　范文正公伯夷颂跋有贾昌朝书【铁网瑚】
　　包拯
　　包拯字希仁庐州合肥人举进士仁宗时歴官天章阁待制龙图阁直学士知开封府拜枢密副使谥孝肃【宋史】
　　包孝肃擅豪翰其迹见羣玉堂法帖中【书史防要】
　　宋庠
　　宋庠字公序安州安陆人后徙开封之雍丘天圣初举进士第一初名郊皇祐中同中书门下平章事封莒国公英宗即位封郑国公谥元献【宋史】
　　宋丞相庠晩年尤精字学尝手校郭忠恕佩觽三篇宝翫之【归田録】
　　题宋元宪表藁
　　元宪公表藁辞理精粹真行粲然今盖百五十余年矣明窗三复如见其人【益公题跋】
　　宋祁
　　宋祁字子京与兄庠同举进士人呼二宋以大小别之景祐中为侍读学士兼龙圗阁学士史馆修撰修唐书书成进工部尚书拜翰林学士承防谥景文【宋史】宋景文自名其书曰铁线【东坡集】
　　晁以道家有宋子京手书杜少陵诗一卷【竹坡诗话】宋景文工笔札其迹见鳯墅续法帖中
　　宋景文墨迹
　　栁子厚作司马刺史词章始极其妙后世益信穷人诗乃工之説常山景文公出藩入从终身荣显而述懐感事之作径逼子厚赠杨凭等诗自非机杼既殊经纬又至安能底此殆未可以穷达论也绍兴三十年十二月二十一日【平园集】
　　叶清臣
　　叶清臣字道卿苏州人天圣二年举进士累迁太常丞进直史馆擢为起居舍人龙图阁学士皇祐元年为侍读学士知河阳赠左谏议大夫【宋史】
　　叶道卿近追大斾帖行楷书【式古堂书画彚攷】
</div>
    <div class="pagination">
<a href="六艺之一录_page501.html">上一页</a><span>...</span><a href="六艺之一录_page497.html">497</a><a href="六艺之一录_page498.html">498</a><a href="六艺之一录_page499.html">499</a><a href="六艺之一录_page500.html">500</a><a href="六艺之一录_page501.html">501</a><span class="current-page">502</span><a href="六艺之一录_page503.html">503</a><a href="六艺之一录_page504.html">504</a><a href="六艺之一录_page505.html">505</a><a href="六艺之一录_page506.html">506</a><a href="六艺之一录_page507.html">507</a><span>...</span><a href="六艺之一录_page503.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
