<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 110 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 110 页/共 231 页</h1>
    <div class="content">　　范正夫字子立忠宣公之犹子德孺之子也善畵马得龙眠典刑予有子立所作诗意一幅葢雪天也极温雅清丽与晁以道以诗文往还　右十一
　　孙玠赵广皆舒城人玠受笔法于龙眠广又受于玠焉玠畵合处几于出蓝后梁师成引入书艺局一旦马羣几空俄爲人鸩死广落墨尤超诣予尝令其作卢楞伽罗汉磨墨之次连饮数觥落笔如风雨近时所未有也右十二　畵録广遗毕　庚戌八月中秋譔毕于王
　　阳谷家手写于吴中武状元坊寓廨之东窓
　　沈存中图畵歌
　　畵中最妙言山水摩诘峯峦当面起李成笔夺造化工荆浩开图论千里范寛石涧烟林深枯木闗仝极难比江南董元僧巨然淡墨轻岚爲一体宋迪长于逺与平王端善作寒江行克明已往道宁逝郭熙遂得新来名花竹翎毛不同等特出徐熙入神境赵昌设色古无如王友刘常亦堪逞黄筌居宷及谭宏鸥鹭春葩蜀中景艾宣孔雀世絶伦梅行思鸡皆妙品惟有长沙易元吉岂止獐猿人不及雕鹰飞动羡张泾畨马胡瓌岌然立濠梁崔白及崔慤芦鴈屏风供御幄海州徐易鱼水科鳞鬛如生颇难学金陵佛像王齐翰顾德谦名家雅玩老曹菩萨各精神道士李刘俱伟观星辰独尚孙知微卢氏楞伽亦爲伴勾龙爽笔势飘飖锦里三人竞辉焕西川女子分十眉宫妆撚线周昉肥尧民击壤鼓腹笑滕王蛱蝶相交飞居宁草虫名浙右孤松韦偃称世稀韩干能爲大宛马包鼎虎有惊人威将军曹霸善图写玉花骢马今传之驭人相扶似偶语老杜咏入丹青诗少保薛稷偏工鹤杂品皆竒推石恪戴嵩韩滉能畵牛小景惠崇烟漠漠唐僧传古精畵龙毫端想与精神通拏珠奋身奔海窟鬛如飞火腾虚空忠恕楼台偏有功山头突出华清宫用及象坤能畵鬼觜角铁面头鬔松侯翼曾爲五侯图海山聚出风云乌尔朱先生着儒服吕翁碧眼长髭须恺之维摩失旧迹但见累世令人模探微真迹存一本甘露板壁狻猊枯操蛇恶鬼吐火兽凿名道子传姓吴僧繇殿龙防双目即时便有雷霆驱仙翁葛老度溪岭潇洒数幅名移居辋川山水并捕鱼长汀乱苇寒踈踈予家所有将盈车髙下百品难具书相传好古雅君子覩诗观畵言无虚
　　米襄阳畵学
　　大抵畵今时眼生者即以古人向上名差配之似者即以正名差配之好事者与赏鉴之家爲二等赏鉴家谓其笃好编阅记録又复心得或自能畵故所收皆精品近世人或有赀力元非酷好意作标韵至假耳目于人此谓之好事者置锦囊玉轴以爲珍秘开之或笑倒余辄抚案大呌曰慙惶杀人
　　无名人畵【见戴嵩牛图外录】
　　今人絶不作故事者繇所爲之人不考古衣冠皆使人发笑古人皆云某图是故事也蜀人有晋唐余风国初以前多作之人物不过一指虽乏气骨亦秀整林木皆用重色清润可喜今絶不复见矣
　　唐初畵举人必鹿皮冠缝掖大袖黄衣短至膝长白裳也萧翼御史至越见辨才云着黄衣大袖如山东举子用证未软裹白襕也李白像鹿皮冠大袖黄袍服亦其制
　　鉴阅佛像故事图以劝戒爲上其次山水有无穷之趣尤以烟云雾景爲佳其次竹木水石其次花草至于士女翎毛贵游戱阅殊不入清翫家具眼
　　大略人物牛马一模便似山水摹皆不成山水心匠自得处髙也
　　余少收畵【见米元章阳朔山图外录】
　　京西工拙其屏风上山水林木奇古坡岸皴如董源乃知人称江南葢自顾以来皆一样隋唐及南唐至巨然不移至今池州谢氏亦作此体
　　坦然明白易辨者顾陆吴周昉人物滕邉徐唐祝花竹翎毛荆李闗董范巨然刘道士山水戴牛曹韩马韦马亦复难辨葢相似众也
　　蘓氏种图纯畵故事蜀人多作此等畵工甚非阎立本笔立本畵皆着色而细销银作月色布地今人收得便谓之李将军思训皆非也江南李主多有之以内合同印集贤院印印之葢收逺物或是珍贵
　　孙知防作星辰【见知防十一曜图张丑防内】
　　武岳学吴有古意子洞清元作佛像罗汉善战掣笔作髭髪尤工天人畵壁髪彩生动然绢素畵以粉防眼久皆先落使人惜之南岳后殿壁天下竒笔
　　傅古【见图绘寳鉴他本作传】龙如蜈蚣董羽龙如鱼
　　东丹王胡瓌【见李赞华人犬图外録】
　　滕昌祐邉鸾徐熈徐崇嗣皆如生黄筌惟莲差胜虽富艳皆俗
　　黄筌畵【见筌龙图外録】
　　易元吉徐熈后一人而已善畵草木叶心翎毛如唐徐后无人继世但以猿獐称可叹或曰畵孝严殿壁院人妬其能只令畵獐猿竟爲人所鸩
　　钟峰白莲居士
　　李主山水【俱见李后主江山摭胜图外録】
　　唐希雅作林竹韵清楚但不合多作禽鸟又作棘林间战笔小竹非善是效其主李重光耳
　　江南周文矩士女【见文矩戱婴图外録】
　　董源平淡天眞【见董源潇湘图外録书畵舫内】
　　董源峰头【见前图外録】
　　巨然师董源【见董源江南山色图外录畵鉴内】
　　荆浩善爲云【见浩山庄图外录】
　　闗仝人物【见仝仙游图外録】
　　李成师荆浩【见荆浩山庄图外録】
　　李成淡墨
　　范寛山水【俱见范寛临流独坐图外録】
　　王端学闗仝人物益入俗
　　道士牛戬笔墨麤豪纵放亦不俗格固在艾宣惠崇寳觉张泾之上也
　　礼部侍郎燕穆之司封郎宋廸直龙图阁刘明复皆师李成复古比二公特细秀作松枝而无向背荆楚细甚秀
　　赵昌王友之流如无才而善佞士初甚可恶终须怜而收录装堂嫁女亦不弃
　　赵昌王友谭黉辈得之可遮壁无不爲少程坦崔白侯封马贲张自芳之流皆能污壁茶坊酒店可与周越仲翼草书同挂不入吾曹议论得无名古笔差排犹足爲尚友
　　江南刘常花气格清秀有生意在赵昌王友之上江南陈常以飞白笔作树石有清逸意人物不工折枝花亦以逸笔一抹爲枝以色乱防花欲夺造化本朝妙工也
　　李甲华亭逸人作逸笔翎毛有意外趣木不佳
　　苏子瞻常作墨竹【见子瞻万竿烟雨图外録】
　　王诜学李成【见诜畵卷外録畵继内】
　　嗣濮王宗汉作芦鴈有佳思
　　大夫蒋长源作着色山水顶似荆浩松身似李成叶取眞松爲之如灵防尾大有生意石不甚工作凌霄花纒松亦佳作
　　章友直善畵蛇以篆笔畵亦有意又能以篆笔畵棊盘笔笔相似其女并能之
　　伯时病右手【见米元章自写眞卷外録】
　　知音求者只作横挂三尺轴惟寳晋斋中悬双幅成对长不过三尺标出乃不爲椅所蔽人行过肩汗不着凡收畵必先收唐希雅徐熙等雪图巨然或范寛山水图齐整相对者装堂遮壁乃于其上旋旋挂名笔绢素大小相当成对者又渐渐挂无对者葢古畵大小不齐铺挂不必端正若晋笔须第二重挂唐笔爲衬乃可挂也【观此知昔人好尚今则无须如此】
　　古畵至唐初【见周昉士女图外録】
　　眞绢色淡虽百破而色明白精神彩色如新惟佛像多经香烟薰损本色
　　绢素百破必好畵裂纹各有辨长幅横卷裂纹横横幅直绢裂纹直各随轴势裂也直断不当一缕岁久卷自两头苏开断不相合不作毛掐亦苏不可僞作其僞者快刀直过当缕两头依旧生作毛起掐又坚纫也湿染者色栖缕间干薰者烟臭上深下浅
　　古畵若得之不脱不须背褾若不佳换褾一次背一次坏屡更矣深可惜葢人物精神髪采花之秾艳蜂蝶只在约略浓淡之间一经背多或失之也
　　檀香辟湿气畵必用檀轴有益开匣有香而无糊气又辟蠧也若玉轴以古檀爲身檀身重今却取两片刳中空合柄轴凿乃轻轻不损畵常卷必用桐杉佳也轴重损绢轴不宜用金银既俗且招盗若桓灵寳不然水晶作畵挂幅必两头坠性重蜀青圆钱双莺锦最俗不可背古畵只背今人装堂亦俗也
　　苏木爲轴以石灰汤转色岁久愈佳又性轻角轴引虫又开轴多有湿臭气檀犀同匣共发古香纸素既古自有古香也
　　寻常畵多中损者防破故也线褊绦阔指半丝细如绵者畧畧缚之乌用力
　　余家最上品书畵用姓名字印审定眞迹字印神品字印平生眞赏印米芾秘箧印寳晋书印米姓翰墨印鉴定法书之印米姓秘玩之印玉印六枚辛卯米芾米芾之印米芾氏印米芾印米芾元章印米芾氏已上六枚白字有此印者皆絶品玉印惟着于书帖其他用米姓清玩之印者皆次品也无下品者其他字印有百枚虽叅用于上品印也自畵古贤惟用玉印
　　余家晋唐古帖千轴葢散一百轴矣今惟絶精只有十轴在有竒书亦续续去矣晋畵必可寳葢缘数晋物命所居爲寳晋斋身到则挂之当世不复有矣
　　书畵不可论价士人难以货取所以通书畵博易自是雅致今人收一物与性命俱大可笑人生适目之事看久即厌时易新玩两适其欲乃是达者
　　瑚网云太平清话畵者六书像形之一故古人金石钟鼎篆往往如畵而畵家写山水写兰写竹写梅写葡萄多兼书法正是禅家一合相也畵用焦墨生气韵书以用淡墨生古色此又禅家宾主法也苔石一人乐卿氏组述
　　元吴仲圭写竹説
　　墨竹之法作干节枝叶而已而叠叶爲至难于此不工则不得爲佳畵矣昔见于息斋学士谱中谓须宗文与可下笔要劲节实按而虚起一抹便过少迟留则必钝厚不铦利矣法有所忌学者当知粗似桃叶细如栁叶孤生并立如义如井太长太短蛇形鱼腹手指蜻蜓等状均踈均宻偏重偏轻之病使人厌观必使踈不至零繁不至乱翻正向背转侧低昻雨打风翻各有法度不可一例涂去如染皂绢然也汝求余墨竹以爲法切不防吾言之谆谆
　　明董思白畵防
　　杜东原先生尝云绘畵之事胸中造化吐露于笔端恍惚变幻象其物宜足以启人之髙志发人之浩气晋唐之人以爲玩物适情无所闗系若曰黼黻皇猷弥纶治具至于图史以存鉴戒岂无所闗系哉陈后山云晚知诗畵眞有得却悔歳月来无多亦此意也
　　畵家六法一曰气韵生动气韵不可学此生而知之自然天授然亦有学得处读万卷书行万里路胸中脱去尘浊自然丘壑内营成立郛郭随手写出皆爲山水传神
　　古人逺矣曹弗兴吴道子近世人耳犹不复见一笔况顾陆之徒其可得见之哉是故论畵当以目见者爲准若逺指古人曰此顾也此陆也不独欺人实自欺耳故言山水则当以李成范寛花果则赵昌王友花竹翎毛则徐熈黄筌崔顺之马则韩干李伯时牛则厉范二道士仙佛则孙太古神怪则石恪猫犬则何尊师周照得此数家已得竒妙士大夫家或有收其妙迹者价已千金矣何事求太古之上耳目之所不及者哉
　　畵与字各有门庭字可生畵不可熟字须熟后生畵须熟外熟
　　畵平逺师赵大年重山叠嶂师江贯道皴法用董源麻皮皴及潇湘图防子皴树用北苑子昻二家法石用大李将军秋江待渡图及郭忠恕雪景李成畵法有小幅水墨及着色青緑俱宜宗之集其大成自出机轴再四五年文沈二君不能独步吾吴矣
　　朝起看云气变幻可收入笔端吾尝行洞庭湖推篷旷望俨然米家墨戱又米敷文居京口谓北固诸山与海门连亘取其境爲潇湘白云卷故唐世畵马入神者曰天闲十万疋皆畵谱也
　　士人作画当以草竒字之法爲之树如屈铁山如畵沙絶去甜俗蹊径乃爲士气不尔纵俨然及格已落畵师魔界不复可救药矣若能解脱绳束便是透网鳞也古人自不可尽其伎俩元季髙人皆隐于畵史如黄公望莫知其所终或以仙去陶宗仪亦异人也梅花道人吴仲圭自题其墓曰梅花和尚后値兵起以和尚墓独全樗里子之智与国朝沈啓南文徴仲皆天下士而使不善畵亦是人物铮铮者此气韵不可学之説也昔人评赵大年畵谓得胸中着千卷书更佳又大年以宋宗室不得逺游每得一新境辄目之曰又是上陵囬也不行万里路不读万卷书看不得杜诗畵道亦尔马逺夏圭辈不及元季四大家观王叔明倪云林姑苏怀古诗可知矣
　　元季四大家浙人居其三王叔明湖州人黄子久衢州人吴仲圭钱塘人惟倪元镇无锡人耳江山灵气盛衰故有时国朝名士仅仅戴进爲武林人已有浙派之目不知赵吴兴亦浙人若浙派日就澌灭不当以甜斜俗輭者系之彼中也
　　文人之畵自王右丞始其后董源巨然李成范寛爲嫡子李龙眠王晋卿米南宫及虎儿皆从董巨得来直至元四大家黄子久王叔明倪元鎭吴仲圭皆其正传吾朝文沈则又逺接衣鉢若马夏及李唐刘松年又是大李将军之派非吾曹当学也
　　以境之奇怪论则畵不如山水以笔墨之精妙论则山水决不如畵东坡有诗曰论畵以形似见与儿童隣作诗必此诗定非知诗人余曰此元畵也晁以道诗云畵写物外形要物形不改诗传畵外意贵有畵中态余曰此宋畵也
　　丁酉三月十五日余与仲醇在吴门韩宗伯家其子逢禧携示余顔书自身告徐季海书朱巨川告即海岳书史所载皆是双玉又赵千里三生图周文矩文防图李龙眠白莲社图惟顾恺之作右军家园景直酒肆壁上物耳
　　畵家之妙全在烟云变灭中米虎儿谓王维畵见之最多皆如刻畵不足学也惟以云山爲墨戱此语似偏然山水中当着意生云不可用粉染当以墨渍出令如气蒸冉冉欲堕乃可称生动之韵
　　畵之道所谓宇宙在乎手者眼前无非生机故其人往往多夀至如刻画细谨爲造物役者乃能损夀葢无生机也黄子久沈石田文征仲皆大耋仇英知命赵吴兴止六十余仇与赵虽格不同皆习者之流非以畵爲寄以畵爲乐者也寄乐于畵自黄公望始开此门庭耳尝谓右军父子之书至齐梁而风流顿尽自唐初虞褚辈一变其法乃不合而合右军父子殆如复生此言大不易防葢临摹最易神防难传故也巨然学北苑元章学北苑黄子久学北苑倪迂学北苑一北苑耳而各各不相似他人爲之与临本同若之何能传世也
　　禅家有南北二宗唐时始分畵之南北二宗亦唐时分也但其人非南北耳北宗则李思训父子着色山水流传而爲宋之赵干赵伯驹伯骕以至马夏辈南宗则王摩诘始用渲淡一变抝折之法其传爲张璪荆闗董巨郭忠恕米家父子以至元之四大家亦如六祖之后有马驹云门临济儿孙之盛而北宗微矣要之摩诘所谓云峰石迹回出天机笔意纵横叅乎造化者东坡赞吴道子王维畵壁亦云吾于维也无间然知言哉
　　荆浩河内人自号洪谷子博雅好古以山水专门颇得趣向爲云中山顶四面峻厚自撰山水诀一卷语人曰吴道子畵山水有笔而无墨项容有墨而无笔吾当采二子所长爲一家之体故闗仝北面事之世论荆浩山水爲唐末之冠葢有笔无墨者见落笔蹊径而少自然有墨无笔者去斧凿痕而多变态
　　宋畵至董源巨然脱尽廉纎刻画之习然惟写江南山则相似若海岸图必用大李将军北方盘车骡纲必用李晞古郭河阳朱锐黄子久专畵海虞山王叔明专畵苕霅景宋时宋迪专畵潇湘各随所见不得相混也赵大年令穰平逺絶似右丞秀润天成眞宋之士大夫畵此一派又传爲倪云林虽工致不敌而荒率苍古胜矣今作平逺及扇头小景一以此两家爲宗使人玩之不穷味外有味可也
　　赵大年平逺【见大年江干雪霁图外録】
　　赵令穰伯驹承防三家合并虽妍而不甜董源米芾髙克恭三家合并虽纵而有法两家法门如鸟双翼吾将老焉
　　元季四大家以黄公望爲冠而王蒙倪瓒吴仲圭与之对垒此数公评畵必以髙彦敬配赵文敏恐非偶也张伯雨题元鎭畵云无畵史纵横习气余家有此幅又其自题狮子林图云余与赵君善长商确作狮子林图眞得荆闗遗意非王蒙辈所梦见也其髙自标置如此又顾谨中题倪畵云初以董源爲宗及乎晚年畵益精诣而书法漫矣葢倪迂书絶工致晚年乃失之而聚精于畵一变古法以天眞幽淡爲宗要今所谓渐老渐熟者若不从北苑筑基不容易到纵横习气即黄子久未能断幽淡两言则赵吴兴犹逊迂翁其胸次自别也黄大痴九十而貌如童顔米友仁八十余而神明不衰无疾而逝葢画中烟云供养也
　　山之轮廓先定然后皴之今人从碎处积爲大山此最是病古人运大轴只三四大分合所以成章虽其中细碎处甚多要之取势爲主吾有元人论米髙二家山书正先得吾意
　　畵树之窍只在多曲虽一枝一节无有可直者其向背俯仰全于曲中取之或曰然则诸家不有直树乎曰树虽直而生枝发节处必不都直也董北苑树作劲挺之状特曲处简耳李营丘则千屈万曲无复直笔矣畵树木各有分别如畵潇湘图意在荒逺灭没即不当作大树及近景丛木畵五岳亦然如畵园亭景可作杨柳梧竹及古桧青松若以园亭树木移之山居便不称矣若重山复嶂树木又当直枝直干多用攒防彼此相借望之模糊郁葱似入林有猿啼虎嘷者乃称至春夏秋冬风晴雨雪又不在言也
　　畵家以古人爲师已自上乗进此当以天地爲师每朝看云气变幻絶近畵中山山行时见竒树须四面取之树有左看不入畵而右看入畵者前后亦尔看得熟自然传神传神者必以形形与心手相凑而相忘神之所托也树岂有不入畵者特畵史收之生绢中茂宻而不繁峭秀而不寒即是一家眷属耳
　　董北苑畵树都有不作小树者如秋山行旅是也又有作小树但只逺望之似树其实凭防缀以成形者余谓此即米氏落茄之源委葢小树最要淋漓约畧简于枝柯而繁于形影欲如文君之眉与黛色相叅合则是髙手也
　　枯树最不可少时于茂林中间出乃见苍秀树虽桧栢杨栁椿槐要得郁郁森森其妙处在树头与四面参差一出一入一肥一瘦处古人以墨畵圈随圈而防缀正爲此也
　　古人云有笔有墨笔墨二字人多不晓畵岂有无笔墨者但有轮廓而无皴法即谓之无笔有皴法而不法轻重向背明晦即谓之无墨古人云石分三面此语是笔亦是墨可叅之
　　逺山一起一伏则有势踈林或髙或下则有情此畵诀也余葢欲拈出以示人惜未有知其解者
　　畵人物须顾盼语言花果迎风带露禽飞兽走精神脱真山水林泉清闲幽旷屋庐深邃桥渡往来山脚入水澄明水源来歴分晓有此数端即不知名定是髙手宋人多写垂柳又有叶柳不难畵只要分枝头得势耳防柳之妙在树头圆铺处只以汁绿渍出又要森萧有迎风摇飏之思其枝须半明半暗又春二月柳未垂条秋九月柳已衰防俱不可混设色亦须体此意也卢鸿又名卢乙字浩然唐宗时隐于嵩山应诏入长安见帝不拜宰相使人问之曰礼者忠信之薄不欲以薄待君父耳除谏议大夫不受还山爲构草堂堂有十景鸿皆自爲赋又善畵畵与王右丞埒故世传草堂图多名人所转相临抚也
　　辋川粉本行世者横卷耳余以卷中诸景收爲长轴如李伯时白莲社图然以辋口庄爲主
　　余在长安苑西草堂所临郭恕先畵粉本也恨未设色与防缀小树然布置与眞本相似
　　郭忠恕谿山行旅图余得之长安馆师韩宗伯见而竒之谓此图如沧海沈珠荆山韫玉卞和一出眞足絶凡余每叹服斯言乙巳春作此小幅如与古人有合余家有董源溪山图墨法沈古今日鄂渚官舎凉风乍至斋阁萧闲捉笔仿之元畵不能将之行装追忆其意他日取以相质不知离合何如也
　　余家有董源谿山行旅图沈石田曾仿之文待诏所谓生平见北苑畵山得半幅即此图也今日在西郊抱珠楼逺眺城隂秀峰如簇川原苍莽一片江南畵派信笔作此殊愧出蓝
　　宋元名畵余所藏各家甚备惟燕文贵小景未见耳昨年于潘侍御翔公邸舎见溪山风雨图行笔润秀在惠崇巨然之间借观旬日写此图以拟之
　　上元后三日友人以巨然松隂论古图售于余者余悬之畵禅室合乐以享同观者复秉烛扫二图厥明以示客客曰君叅巨然禅几于一宿觉矣
　　余写此图用李成寒林法李出于右丞故自变法超其师门禅家呵称见过于师方堪传授者也
　　昨岁在石湖写此图今携至西湖展观乃絶似两峰六桥景界惟是积雨连旬烟霏不开与李营丘畵法无当须米家父子可爲传神也
　　李成畵偏头闗在万金吾邦孚家余在长安借临今仿其意爲此
　　闗仝畵爲倪迂之宗余尝见赵文敏扣角图仿闗笔皆用横皴如疉糕坡乃知倪所自出也
</div>
    <div class="pagination">
<a href="式古堂书画汇考_page109.html">上一页</a><span>...</span><a href="式古堂书画汇考_page105.html">105</a><a href="式古堂书画汇考_page106.html">106</a><a href="式古堂书画汇考_page107.html">107</a><a href="式古堂书画汇考_page108.html">108</a><a href="式古堂书画汇考_page109.html">109</a><span class="current-page">110</span><a href="式古堂书画汇考_page111.html">111</a><a href="式古堂书画汇考_page112.html">112</a><a href="式古堂书画汇考_page113.html">113</a><a href="式古堂书画汇考_page114.html">114</a><a href="式古堂书画汇考_page115.html">115</a><span>...</span><a href="式古堂书画汇考_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
