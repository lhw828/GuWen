<!DOCTYPE html>
<html>
<head>
    <meta charset="UTF-8">
    <title>石渠宝笈 - 第 65 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石渠宝笈 - 第 65 页/共 109 页</h1>
    <div class="content">　　素绢本淡着色画欵识云至元又戊寅冬十一月吴兴唐棣子华作下有唐棣唐氏子华二印右方下有司印半印左方下有苍嵒蕉林居士二印轴髙四尺五寸广二尺七寸七分
　　御笔题籖籖上有乾隆宸翰一玺
　　元黄公望洞庭竒峯图一轴【上等宙一】
　　素笺本墨画欵识云至正甲午七月十日大痴道人黄公望为劒庵梅中翰作下有黄公望印子久二印前有一峯主人一印后有沈度题云五湖三万六千顷拥出两山真胜境复有竒峯七十二一一摩空凌倒景琪花的的璚芝殷洞天林屋非凡间毛公坛上结仙观只许仙人常往还一峯黄君有仙骨长年住此神仙窟炉中炼就九还丹丹光炯炯明如日梅生乃是仙尉孙事师来来经几春黄君有道通儒术生能受教超齐民生绡一幅鲛人织兴来乱洒金壶墨须臾幻出山水图波浪弥漫山突兀洞庭之境存微茫画图虽短意趣长慇懃遂作梅生赠示之逺久诚难忘一峯羽化不可即梅生复作泉台客图传令子与贤孙百世珍藏犹什袭贤孙示我求长吟展观令人生嘅心黄兮梅兮有今古惟有湖山无古今永乐八年二月五日云间沈度书又文徴明跋云黄一峯为梅中翰所作山水其用笔高古纸墨若新真希世之珍也余虽癖野所见者不下数幅皆庄重有余而逸韵或减此幅可谓兼得之矣正徳庚午五月既望后学文璧上方有天籁阁墨林秘玩宫保世家诸印右方下有神品项子京家珍藏二印左方下有子京墨林秘玩二印又梅印玉堂学士之章半印二轴髙三尺七寸六分广一尺六寸
　　御笔题籖籖上有乾隆宸翰一玺
　　元王防秋山萧寺图一轴【上等洪一】
　　素笺本墨画欵识云至正壬寅秋七月吴兴王防在蓬荜居为复雷链师画下有王防印一印右方上有真赏一印下有琴书堂都尉耿信公书画之章宜尔子孙诸印左方上有丹诚一印下有晴云书屋珍藏珍玩公字信公真赏防侯珍藏程诸印轴高四尺四寸三分广一尺二寸上方
　　御题诗云秋山作四邻萧寺枕嶙峋爱此无中色留将幻里真苍松原不老碧水自离尘驴背独归客何如莲社人御题下有乾隆宸翰几暇临池二玺
　　御笔题籖籖上有乾隆宸翰一玺
　　元王防林泉清趣图一轴【上等洪二】
　　素笺本墨画欵题云溪藤洁白墨淋漓【缺】出新图亦自竒曲磵小隄横畧【缺】长林修竹隠茅茨抱琴童子行来缓引鹤髙人歩去迟众诧老夫能冩意赏音相见必题诗【缺】得予此图复需四韵如上盖欲遍求士林羣和之以辉蓬荜予喜其好事故不拒其请云至正六年九月望黄鹤山人写时年七十有五下有王防印香谷居士二印前篆书署林泉【缺】趣四字右方上有项元汴印子京父印净因庵主三印下有王时敏印一印又一印漫漶不可识左方上有天籁阁一印下有项墨林父秘笈之印一印诗塘记语有王防真迹王铎观七字轴髙三尺二寸八分广一尺二寸四分
　　元王防花溪渔隠图一轴【上等洪三】
　　素笺本墨画欵题云御儿西畔霅溪头两岸桃花渌水流东老共酣千日酒西施同泛五湖舟少年豪侠知谁在白发烟波得自由万古荣华如一梦笑将青眼对沙鸥黄鹤山中樵者王防敬为玉泉尊舅画并赋诗于上前篆书署花溪渔隠四字后有沈梦麟题云游尘野马日纷纷溪上羣峯紫翠分欲趁渔舟问津去桃花源上卜灵氛洪武癸酉九月晦日霜晴防杖过宗侄【缺二字】隠居索题俚句云华亭沈梦麟右方中又题句云终日垂竿古渡头时人谁识旧风流暂依此处种桃者还忆当年载药舟对景使人怀甪绮入山容我问巢由得鱼沽酒共妻饮一醉忘机笑狎鸥后署沈良次韵右方上有李绍私印一印下有半印不可识左方上有兰亭居士鉴赏一印轴髙三尺七寸五分广一尺七寸七分
　　元王防谷口春耕图一轴【上等洪四】
　　素笺本墨画欵题云山中旧是读书处谷口亲耕种秫田写向画图君貌取只疑黄鹤草堂前黄鹤山人王防前有周尚题云阴崖积雪树斑斑老董风流足可攀便欲结茅依此地读书松底听潺潺周尚后有郑维翰隶书题云井屋迢迢隔翠微我将濳迹荷鉏归自缘不露囊中頴岂叹人间识者稀烟桞垂垂平野沼风苖翼翼接郊畿却因偶得耕鉏暇石壁丛萝制作衣郑维翰下有王禋题云满眼荆谿入画图数椽茅屋倚苍梧秫田二顷躬耕处坐石看山酒旋沽三山王禋右方下有王氏清玩一印左方下有子孙世昌一印上边幅董其昌识云癸亥四月十一日晋陵唐君俞持赠元人题此图有老董风流尚可攀谓吾家北苑也又另行云后二日吴江道中观并记其昌右边幅又记云叔明有青弁图与此图同一笔法其昌轴髙三尺八寸八分广一尺一寸六分
　　元倪瓒溪亭山色一轴【上等荒一】
　　宋笺本墨画欵识云至正乙巳闰十月五日写溪亭山色赠琼野上人净明庵主懒瓒下有云林连印后有吕敏题云忆过梁溪宅于今向廿年赋诗清閟阁试茗恵山泉夜雨牵愁梦春云黯逺天乡情与离思看画共茫然晋陵吕敏又夏瑄隶书题云无锡山中数往还兴来吮墨写秋山图中寓意知何限说尽襟怀一段闲星沙夏瑄右方下有浴徳中和二印轴高一尺四寸四分广七寸二分左方上有
　　圣祖仁皇帝朱书太平押字一
　　元倪瓒古木竹石一轴【上等荒二】
　　素笺本墨画欵题云盈盈秋水眼波明脉脉逺山螺翠横西北风帆江路永片云不度若为情戊申正月十七日瓒右方下有徳润私印兰台览省二印轴高一尺四寸六分广八寸四分元倪瓒秋树筠石一轴【上等荒二】
　　素笺本墨画欵题云不到荆溪三十秋南津溪水亦东流用公住近金鵞岭魏族犹隣白虎邱枫叶斓斑霜落后竹枝萧瑟渚边头归逢古徳方厓叟为话谈元旧日游用大机吴人也住宜兴保安寺壬子九月十九日将还山戏写秋树筠石并诗以赠之且以呈方厓禅伯云东海云林瓒轴高一尺五寸二分广七寸三分
　　元盛懋春塘禽乐图一轴【上等日一】
　　素笺本着色画欵署子昭下有茂林修竹一印轴高一尺六寸二分广八寸八分
　　元曹知白贞松白雪轩图一轴【上等月一】
　　素笺本墨画篆书欵识云至正十二年春正月云西子画贞松白雪轩图下有素云西小隠二印右方上有张雨题识云至正十二年正月句曲张雨与云林防于贞松白雪轩其地林石奇胜牕牖明洁轩中主人抱奇才守冰操欵坐剧谈啸咏竟日云西作图各赋诗以赠境静尘虑清雨余山光变池塘閟虚闲琴酌申缱绻蔚哉春木荣憩我飞翮倦石间有题字苔蚀已难辨方外张雨又倪瓒题云境静尘虚閟馆深轩牕幽寂迥无尘云西画手堪惊絶为写双龙落翠隂倪瓒又杨维桢题云雪作寒花满院开亭亭劲质倚天栽曹君用笔能潇洒独鹤飞来印緑苔銕篴道人右方下有子京所藏项元汴印京兆宇文公谅子贞章诸印轴髙三尺九寸五分广一尺五寸五分
　　元曹知白疎竹亭子一轴【上等月二】
　　素笺本墨画欵识云至正四年七月五日写于澄江旅次曹知白下有云西一印右方下有紫灵丹房一印左方下有公绶太原王氏收藏书画图记二印诗塘张雨题云五粒松渣服食稀泠泠磵玉写清晖道人气味谁能似六月山中翠雪飞至正五年夏日句曲道者张雨又倪瓒题云地僻林深无过客松门原自不曾关展将一幅溪藤滑写得湖阴数防山沧浪漫士倪瓒又钱翼之题云独坐秋厓见穉松乱枝便已翠重重山中宰相爱天籁坐向三茆第几峯钱翼之又王防题云一个茆亭千顷月两株松树满山秋如今老作江南客水国渔乡处处留叔明王防又周翥题云雨沐秋山拥翠蠃白云高下防松萝何如着我门人住结屋临溪日咏歌荆南周翥又王行题云着屐穿云破石苔浅林行尽路方回松风似识寻源意为送泉声出涧来太原王行轴髙二尺一寸四分广一尺二寸四分
　　元陆广仙山楼观一轴【上等盈一】
　　素绢本着色画欵识云天厯四年长至写仙山楼观图陆广又幅中古篆四字不可识右方上有天籁阁项叔子子孙世昌诸印下有闵于天氏图书宫保世家项子京家珍藏诸印又一印漫漶不可识左方上有檇里项氏世家寳玩一印下有子京项元汴氏半印二幅中押缝有项墨林鉴赏章寄傲桃里真赏鼎印诸印诗塘董其昌识云陆天游画一幅好事者离为二轴玉水先得一轴凡十余年又得其副合之双美遂若雌雄之劒复聚延津亦奇矣过长水鉴赏永日遂题此以俟观者董其昌又李楷识云古人作事精神常满宙合间翰墨虽细皆有为呵防故分合珪璧皆定理也陆天游之笔久见赏于元宰先生今归起伯孙氏物各有主吾以信子瞻之语河濵李楷下边幅李日华跋云陆天游画品在幼文云西间以萧散幽澹为宗若濶幅雄肆之笔絶不易得也玉水此帧乃联素为之者先得其左又得其右脗然延津之合也奇甚奇甚竹懒李日华题又查士标跋云陆天游画为元代名家称北宗后来之冠此幅则仿北苑秀韵沈郁足与吴仲圭王叔明抗衡余旧藏南村髙隠图同一笔法乃不盈二三尺如此巨轴尤可寳也绣丞黄君购得之余为鉴定竝识数言查士标轴髙四尺三寸广二尺九寸八分左方上
　　御题诗云羽帔霞裳佺羡流虚无指防小淹留我亦松间眠白鹤共尔歩登云外楼御题下有稽古右文之玺乾隆宸翰二玺
　　御笔题籖籖上有乾隆宸翰一玺
　　明宋克鸾尾清风图一轴【上等昃一】
　　金粟笺本墨画竹欵云宋克为声外藏主写下有仲温一印右方上有题句云山人写竹枝宛若鸾鳯尾挂之向禅房四座清风起欵署幻叟轴髙一尺六寸六分广九寸三分
　　明商祚秋葵图一轴【上等辰一】
　　素绢本着色画欵云商祚写上钤一印漫漶不可识轴髙四尺二分广二尺四寸五分
　　御笔题籖籖上有乾隆宸翰一玺
　　明沈周蔬笋写生一轴【上等宿一】
　　素笺本墨画欵识云治二年冬长洲沈周下有启南石田二印轴髙一尺七寸七分广九寸三分
　　明沈周花下睡鵞图一轴【上等宿二】
　　素笺本着色画欵题云磊落东阳笔下姿风流崔白未成诗鵞羣本是王家帖传过羲之又献之石田老迂沈周画下有沈氏启南白石翁二印前有竹庄一印后彭年题云湖风晓雨湿苍青兴庆池头见雪翎五十万钱原有价笑人轻易换黄庭隆池山樵彭年左方下有沈氏受兹晚香堂藏二印轴高四尺六分广一尺九寸七分
　　明沈周画郭索图一轴【上等宿四】
　　素笺本墨画欵题云漷漷索索还用草缚不敢横行沙水夜落沈周下有石田一印轴髙一尺五寸三分广九寸六分
　　明沈周双乌在树图一轴【上等宿四】
　　素笺本墨画欵题云陆郎无母不怀橘见画慈乌双泪滴枣林夜寒霜色白有乌哺母方垂翼鸣声哑哑故巢侧孝子在下乌在树触目触心当不得何须故木世动人陆郎为乌悲所亲甲子冬十月长洲沈周下有启南石田二印轴高四尺三寸七分广一尺六寸三分
　　明沈周画枇杷一轴【上等宿五】
　　宣徳笺本墨画欵题云有果产西蜀作花凌早寒树繁碧玉叶柯叠黄金丸沈周下有启南石田二印右方下有墨林子一印左方下有陈氏子子孙孙永寳之一印轴髙一尺五寸一分广一尺四寸六分
　　明唐寅写春风第一枝一轴【上等列一】
　　素笺本墨画欵题云残冬风雪宿君家烛影横杯隔绛纱三载重来论契濶前几夜梦梅花正徳己巳季冬朔后五日再宿子儋存余堂中时风雪寒甚写此寄兴且索浮休和之唐寅书上钤吴趋一印右方下有唐伯虎六如居士二印上方薛章宪题云枳篱竹落野人家蝉翼疏疏晃帐纱记取月明清不寐风炉瀹茗对疏花薛宪章应教补空右方下又俨斋秘玩一印轴髙三尺七寸四分广八寸八分
　　御笔题籖籖上有乾隆宸翰一玺
　　明唐寅葑田行犊一轴【上等列二】
　　素笺本墨画欵题云骑犊归来绕葑田角端轻挂汉编年无人解得悠悠意行过松隂懒着鞭唐寅画下有唐伯虎六如居士二印前有吴趋一印右方中有苍岩棠村审定二印下有萝轩鉴藏武林翁氏书画记二印左方上有竹溪秘玩一印下有衣园居士子孙寳之二印轴高二尺三寸五分广一尺三寸三分
　　明仇英水仙蜡梅一轴【上等张一】
　　素绢本着色画欵识云明嘉靖丁未仲冬仇英实父为墨林制下有十洲仇英实父二印左方上有神品连印下有长安项元汴印墨林秘玩项子京家珍藏诸印轴高一尺四寸七分广七寸七分
　　明文徴明仿云林松石一轴【上等寒一】
　　素笺本墨画欵识云予少习画每见古人用笔自愧不能得其万一遂阁笔不觉二十余年矣偶展内府画院所藏云林真迹余复仿笔意虽未曲尽其妙亦可为知者共鉴耳嘉靖丁巳长洲文徴明画并识下有文徴明印一印轴高二尺二寸广一尺
　　御笔题籖籖上有乾隆宸翰一玺
　　明文徴明空林落叶图一轴【上等寒二】
　　素绢本墨画欵题云歩入空林中踽踽吟正苦时闻落叶声却讶催诗雨徴明下有文徴明印一印轴髙一尺七寸二分广七寸二分
　　明文徴明古石乔柯图一轴【上等寒三】
　　素笺本墨画欵题云古石埋苍藓乔柯舞翠阴不教霜雪损自负歳寒心徴明下有文徴明印一印轴髙一尺五寸广八寸五分
　　明文徴明疎林茒屋图一轴【上等寒四】
　　素笺本墨画欵题云佛座香灯竹里茶新年行乐得僧家萧然人境无车马次第空门有歳华几日南风消积雪一畨春色近梅花坐吟残照归来缓古木荒烟散晚鸦春初偶同子重过竹堂赋此是歳正徳甲戌徴明后有徴明衡山二印右方下有竹溪秘玩光云楼图书二印左方上有教忠堂藏衣园居士二印下有道普有明文靖世家图书二印轴髙二尺一寸广一尺七分
　　明文徴明歳寒三友图一轴【上等寒五】
　　素笺本墨画隶书欵云歳寒三友图徴明下有文徴明印一印轴髙一尺三寸七分广七寸六分
　　明文徴明茂松清泉图一轴【上等寒六】
　　素笺本着色画欵识云嘉靖壬寅四月廿日徴明笔下有文徴明印衡山二印轴髙二尺七寸一分广一尺四寸
　　明文徴明溪亭客话一轴【上等寒七】
　　素笺本淡着色画欵题云绿树阴阴翠盖长雨余新水涨回塘何人得似山中叟对语溪亭五月凉徴明下有徴明徴仲父印二印轴髙二尺广一尺二分
　　明钱谷松阴趺坐图一轴【上等来一】
　　素笺本墨画欵署钱谷下有钱叔寳氏一印轴髙一尺六寸七分广九寸
　　明陆治双鸠红雨图一轴【上等暑一】
　　素笺本墨画欵题云梦转枝头花正红是谁啼雨损花容行人瞥见春狼籍错认中山午夜风包山陆治后有陆氏叔平包山子二印轴髙四尺一寸五分广一尺六寸八分
　　明项圣谟山水一轴【上等往一】
　　素笺本墨画欵题云山不动兮草木振水无息而原泉清感以天地之精气斯为造物之恒情其惟至人之视听上寄千圣之聪明下尽庸愚贤智徳不为异说摇至诚吾友卜愳庵论心二十余年尔我无间且深爱余笔墨歳赠一纸为年谱今庚辰以闰正月多欲索一纸以纪歳时余因小结草堂笔砚久废忽易两朔晦春去稍闲为之捉管又以劳积倦生懒于题句四月望后即为元儿行合礼迨泛蒲后雨深大恐湿气蒸人殊无佳趣兹既望五日题成四韵以归愳庵崇祯十三年夏五之己亥日弟项圣谟记下有山水之灵槖之五十九世孙二印前有别有天地神而明之存乎其人二印右方下有号易庵父大酉项圣谟书画印二印左方下有恵栋之印一印轴髙二尺六寸四分广九寸五分明李绍箕谿山访隠图一轴【上等秋一】
　　素笺本着色画欵识云谿山访隠己丑十月绍箕写于茂谦丈澹然斋中下有绍箕之印一印轴髙三尺七寸五分广一尺四寸九分
　　明丁云鹏东山图一轴【上等收一】
　　素笺本着色画欵云州民丁云鹏为徐使君作下有丁云鹏印南羽氏二印前篆书署东山图三字左方下有宋氏穉佳书画库记一印轴髙五尺一寸广一尺二寸三分
　　御笔题籖籖上有乾隆宸翰一玺
　　明董其昌仿倪瓒山阴邱壑图一轴【上等冬一】素笺本墨画欵识云倪元镇山阴邱壑图京口陈氏所藏余曽借观未及摹成粉本聊以巨然关山雪霁图拟为之元宰下有宗伯学士董氏元宰二印诗塘陈继儒识云云林画三吴之家以有无为清俗董宗伯墨迹亦然此图元宰以董巨而兼带云林真所谓好学栁下者也谅赏鉴家自有巨眼在陈继儒题轴高三尺广一尺四寸一分
　　明董其昌仿倪瓒笔意一轴【上等冬二】
　　素笺本墨画竝临原诗三絶句欵识云倪云林画山水书宋僧诗四絶于上余见之吴门王承天守家已忘其一因仿云林画录三首元宰下有董其昌一印右方上有笔精墨妙一印下有萝轩审定清白之遗二印左方下有教忠堂藏衣园居士子孙寳之三印轴高四尺三寸三分广一尺四寸六分
　　画轴次等
　　宋徽宗杏花鹦鹉图一轴【次等天一】
　　素绢本着色画欵题竝识云五色鹦鹉来自岭表养之禁籞驯服可爱飞鸣自适往来于苑囿间方中春繁杏遍开翔翥其上雅诧容与自有一种态度纵目观之宛胜图画因赋是诗焉天产干皋此异禽遐陬来贡九重深体全五色非凡质吐多言更好音飞翥似怜毛羽贵徘徊如饱稻粱心缃膺绀趾诚端雅为赋新篇歩武吟御制御画并书下有押字一上钤御书之寳一玺
　　宋徽宗荔支图一轴【次等天二】
　　素笺本着色画欵署宣和御墨四字上钤一玺不可识
　　宋范寛谿山行旅图一轴【次等地一】
　　素绢本墨画无欵诗塘有董其昌书北宋范中立谿山行旅图十字
　　宋郭熙峩眉雪霁图一轴【次等元一】
　　素绢本着色画欵署郭熙诗塘
　　皇帝青宫时题诗云积翠林峦湿未干迢迢蜀道接长安石门氷雪尘氛净驴背风霜客路难梵宇凌空知日近翠微开霁倚云看河阳一幅风流笔三十二峯春正寒寳亲王长春居士题下有寳亲王寳长春居士二玺前有随安堂一玺宋崔白竹鸥图一轴【次等黄一】
　　素绢本着色画欵署崔白
　　元赵雍秋原骏马图一轴【次等宇一】
　　素绢本着色画未署欵右方上有赵氏仲穆一印
　　元王防丹台春晓图一轴【次等宙一】
　　素笺本墨画篆书欵识云至正十有四年五月吴兴王叔明为子安作右方上署丹台春晓四字右边幅有董其昌跋一
　　元王防松壑楼居图一轴【次等宙二】
　　素笺本淡着色画篆书欵云松鹤楼居黄鹤山樵王叔明画
　　元吴镇双松图一轴【次等洪一】
　　素绢本墨画欵识云泰定五年春二月清明节为雷所尊师作呉镇
</div>
    <div class="pagination">
<a href="石渠宝笈_page64.html">上一页</a><span>...</span><a href="石渠宝笈_page60.html">60</a><a href="石渠宝笈_page61.html">61</a><a href="石渠宝笈_page62.html">62</a><a href="石渠宝笈_page63.html">63</a><a href="石渠宝笈_page64.html">64</a><span class="current-page">65</span><a href="石渠宝笈_page66.html">66</a><a href="石渠宝笈_page67.html">67</a><a href="石渠宝笈_page68.html">68</a><a href="石渠宝笈_page69.html">69</a><a href="石渠宝笈_page70.html">70</a><span>...</span><a href="石渠宝笈_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
