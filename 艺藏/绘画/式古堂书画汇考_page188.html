<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 188 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 188 页/共 231 页</h1>
    <div class="content">　　此是仆数年前寓平江光孝时陆明本将纸二幅用大陀石研郭忠厚墨一时信手作之此纸未毕已为好事者取去今复为世长所得至正四年十月来溪上足其意时年七十有六是嵗十一月哉生明识
　　青山不趂江流去数防翠收林际雨渔屋逺糢糊烟村半有无　大痴飞醉墨秋与天争碧净洗绮罗尘一巢栖乱云　辞寄菩萨蛮筠庵王国器题黄翁子久虽不能梦见房山鸥波要亦非近世畵手可及此卷尤其得意者甲寅春倪瓒题
　　一峰道人晚年学畵山水便以清逺名家此溪山雨意畵卷可使髙赵敛袵跋尾至有不能梦见房山鸥波之目殆是攀安提万更欲尽其能事耳云林此语是真相知皮相者谓为两贤相厄相去何啻千里辛丑仲夏寓长洲张丑题于此
　　黄子久溪山雨意图并题卷【纸本髙一尺长五尺许水墨云山蓊郁汀树徽茫小艇长溪然无际按此卷较前卷题语小异多嘉言等三防并存俟考】
　　此是仆数年前寓平江光孝陆明本将佳纸二幅用大陀石砚郭忠厚墨信手作之此纸未毕已为好事取去今复为世长所得至正四年十月来溪上足其意时年大痴道人七十有六是嵗十一月识
　　青山不趂江流去数防翠收林际雨渔屋逺糢糊烟村半有无　大痴飞醉墨秋与天争碧净洗绮罗尘一巢栖乱云　词寄菩萨蛮筠庵王国噐题黄翁子久虽不能梦见房山鸥波要亦非近世畵手可及此卷尤其得意者甲寅仲春倪瓒题佳水佳山自来去山烟萦林际石发半糢糊仙源客到无　偶然涂醉墨卷幔天垂碧何处着埃尘秋空一片云嘉言奉和【右俱书图上】
　　大痴老人山水手卷最为难得流传絶少此卷向闻其名而心慕之每遇四方好古家便问之知其藏于新安呉氏不轻以示人今春始于墨林项君斋得寓目焉真神品也老人畵当时已自推重以真山水为粉本故笔墨特异畵史载其隠于虞山日携酒坐湖桥上对山临摹匠心独妙信不谬也此卷题曰溪山雨意葢冩虞山南峰靣湖一带光景往余逰虞山乘竹兠子穷厯诸胜今见此卷宛若重逰因题数语于后以识余向日之慕而幸今日之遇也玉峰朱之蕃
　　此谿山雨意图陈睂公先生烟云过眼录【原迹烟云过眼四字旁各加防】曽载之先冋卿生平喜仿大痴笔酷爱此卷欲购于项氏而不可得兹光乙酉不肖亨乃得而珍袭之俛仰今昔已三十余载先冋卿见背亦逾十稔矣世变沧桑不止存没之感为之然李肇亨纪　烟云录误当作妮古录
　　黄大痴层峦积翠图
　　至正七年正月上澣大痴道人为道处士作于草堂时年七十有九
　　外录
　　瑚网云崇祯辛未重九日王越石持倪黄二畵来倪畵人物古雅树石苍秀世谓畵人止龙门僧一幅及不用图书殆虚语耳大痴笔法尤古与荆巨颉颃矣
　　一峰道人层峦积翠图
　　【款书】大痴
　　外录
　　书畵舫云汪景淳藏一峰道人层峦积翠小幅笔墨秀润髣髴董源兼大痴二字奕奕轩翥可爱
　　黄一峰骑马看山图
　　参卿昔在西安幙骑马看山时出郭终南泰华势最髙横作秋云扫寥廓秦川汉苑万里开酒醒望逺登荒台日斜渭上归人渡岳暗关中飞雨来此处奇观絶天下何事归来犹看畵畵中小景似江南黄叶渔村见烟舎莫恋江南真故乡莼鲈炊熟酒船香美人不是沧洲客【阙】去宜登白玉堂东呉青丘子题
　　此黄子久学董北苑之笔某家有鐡崖图似之其昌
　　大痴畵独此最称澹荡洗尽畵家纵横习气又在鐡崖上睂公
　　大痴缥缈仙居图
　　玉观仙台紫雾髙背骑丹凤恣逰遨双成不唤吹箫侣阆苑春深醉碧桃　至正己亥三月十五日过张外史山居观此图遂题一絶丹丘柯九思山在白云中草树发青红缥缈神仙居隠现金银宫飞霞隔鸾鹤【阙句】杨载题
　　水纹风绉花影月翻此不染畵世也观大痴畵不当于笔墨中求之壬子夏舟次荷叶江砢玉题
　　外录
　　瑚网云此图余携白下东仓杨汝迈见而爱之别后汝迈遥将紫筠筐一双内盛弇州四部稿正续及敬美奉常稿又古石名磁种种余因举图酬焉
　　黄子久天池石壁图【浅绛色山水】
　　【款书】至正九年四月一日大痴
　　曲曲溪流响夕晖杜鹃啼老落花稀为问连朝何处去箒箕泉下得图归风月福人
　　鸟啄残花汚草庵一春未到两山探忽观痴老图中道南峰翠带北峰岚闲闲
　　畵家初以古人为师后以造物为师向见黄子久天池图为赝本昨年逰呉中山防笻石壁下快心洞目狂呼曰黄石公黄石公同逰者不测余曰今日遇吾师耳观此因追忆书之其昌
　　子久山水
　　井西道人壶中仙拔足昔走江南天一丘一壑写髙古三江三泖来盘旋卢子渡头小茅屋野田堆畔灵芝田能令寸笔涵万化谷城黄石同其传林泉民张梦辰
　　子久论畵凡破墨须由淡入浓此图曲尽其致平淡天真从巨然风韵中来余家所藏富春山卷正与同参也甲寅春三月董其昌题
　　一峰道人秋山林木图并题
　　谁家亭子傍溪湾髙树扶疎出石间落叶尽随溪雨去只畱秋色满空山大痴道人作
　　大痴学北苑多作森梢劲挺之树老杜云请君放笔为直干此图是矣宰观于东雅堂因题
　　黄大痴襮琴图
　　外録
　　书畵舫云黄大痴襮琴图濶幅作浅绛色树石清逸人物生动上有杨铁崖题当是此老得意笔云
　　黄大痴富春山居图并识卷【纸本长二丈髙一尺水墨秋山疎树野水渔舟逰人吟侣或古刹闲行或茅亭晤语想见山居之乐】
　　至正七年仆归富春山居无用师偕往暇日于南楼援笔写成此卷兴之所至不觉亹亹布置如许逐旋填劄阅三四载未得完备葢因畱在山中而云防在外故尔今特取回行李中早晚得暇当为着笔无用过虑有巧取豪夺者俾先识卷末庶使知其成就之难也十年青龙在庚寅歜节前一日大痴学人书于云间夏氏知止堂【行书卷后左角上】
　　大痴畵卷予所见若檇李项氏家藏沙碛图长不及三尺娄江王氏江山万里图可盈丈笔意頺然不似真迹唯此卷规摹董巨天真烂漫复极精能展之得三丈许应接不暇是生平最得意笔忆在长安每朝参之隙征逐周台幕请此卷一观如诣宝所虚往实归自谓一日清福心脾俱畅顷奉使三湘取道泾里友人华中翰为予和会获购此图藏之畵禅室中与摩诘雪江共相映发吾师乎吾师乎一丘五岳都具是矣丙申十月七日书于龙华浦舟中董其昌【小行楷书花绫玉池】
　　大痴黄翁在胜国时以山水驰声东南其博学惜为畵所掩所至三教之人杂然问难翁论辨其问风神疎逸口如悬河今观其畵想见其标致笔法墨法深得巨然之妙此卷全在巨然风韵中来后尚有一时名辈题跋嵗久脱去独此卷无恙岂翁在仙之灵而有所防持耶旧在余所既失之今节推樊公重购而得又岂翁择人而隂授之耶节推莅吾苏文章政事着为名流雅好翁笔特因其人品可尚不然岂无涂硃林绿者其水墨淡淡安足致节推重如此初翁之畵未必期后世之识后世自不无子云也噫以畵名家者亦须防人品何如耳人品髙则畵亦髙古人论书法亦然治新元立夏长洲沈周题
　　右大痴长卷昔在石田处既失去乃想像为之遂还旧观为吾苏节推樊公得之是成化丁未嵗也至治改元节推樊公复得此本诚可谓之合璧矣又为吾取得岂石田所谓择人而授之者耶思重来南京出二卷相示为题其后隆庆庚午四月后学文彭记
　　隆庆辛未中秋后三日敬观于梁溪谈氏澂怀阁太原王穉登
　　百谷阅后四十二日周天球在天籁阁得并观二卷者弥日
　　余生平喜畵师子久每对知者论子久畵书中右军也圣矣至若富春山图笔端变化鼓舞右军之兰亭也圣而神矣海内赏鉴家愿望一见而不可得余辱问卿知凡再三见窃幸之矣问卿何缘乃与之周旋数十载置之枕席以卧以起陈之座右以食以饮倦为之爽闷为之乐醉为之醒家有云起楼山有秋水庵夫已据一邑之胜矣溪山之外别具溪山图畵之中更添图畵且也名花绕座名酒盈樽名书名畵名玉名琴环而拱一富春图尝闻天上有富贵神仙岂胜是耶又闻子久当年元是仙人故遗此迹与问卿逰戯耶国变时问卿一无所问独徒跣而携此卷嗟乎此不苐情好寄之直性命徇之矣彼五岳有真形图而富春亦有之可异也当年此图畵与僧无用近随问卿防持此卷者亦是一僧可异也庚寅畵之题畵人来又适庚寅可异也虽然余欲加一转语焉绘畵小道耳巧取豪夺何必蚤计载之记中也东坡不云乎氷上偶然畱指爪鸿飞那复记东西问卿目空一世胸絶纤尘乃时移事迁感慨系之岂爱根犹未割也厐居士不云乎但愿空诸所有不欲实诸所无嗟乎余言亦太饶舌矣野老邹之麟识
　　外录
　　书畵舫云大痴畵格有二一种作浅绛色者山头多岩石笔势防伟一种作水墨者皴纹极少笔意尤为简逺近见呉氏藏公富春山图一卷清真秀拔烦简得中其品固当在松雪翁上也而云林生云黄翁子久虽不能梦见房山鸥波要亦非近世畵手可及岂元人所重者顾在沈着痛快耶又云黄一峰畵卷自当以富春山图压卷江山胜览次之如三泖九峰图虽有金问沈粲等题品又次之
　　大痴铁崖图
　　【款书】大痴为廉夫畵
　　鐡崖道人吹鐡笛一声吹破云烟色却将写入畵图中云散青天明月白古汴赵奕至正十年嵗庚寅十月廿日书于清胜轩
　　铁龙声吼干将笛毫端写出苍寒色老墨糊天古意多万壑千岩云影白林世贤
　　老子风流似米颠戏拈笔墨亦萧然髙情不逐时人好何处当令识者传潘纯
　　井西道人夸絶笔爱写云烟出没间玉女峰前落奇句老夫亲见武夷山峄山漫防翁孟惟诚一峰道人晚年学畵山水便自精到数年来笔力又觉超絶与众史不侔矣今鐡崖先生出示此图披玩不已当为之敛袵也至正【阙二字】十月十五日呉兴唐棣子华题
　　黄子久浮峦暖翠图
　　外录
　　书畵舫云元人畵本妙絶古今如黄翁子久之山水在四名家中宜为冠所作浮峦暖翠的属第一陈仲醇尚以景碎病之何耶
　　又云品题书畵较之铜玉窑器难易不啻倍蓰故鉴家当具金刚眼力鞫盗心思自然万不失一吾党乍见卷轴切须刻意玩索勿漫许可鉴赏既定自当放胆收录毋惑人言执此以观天下书畵亦可也
　　子久九峰雪霁图
　　外录
　　书畵舫云黄子久绢本九峰雪霁图至正九年春为班彦功作笔法简古理趣无穷足称意在笔前笔尽意在者也
　　又云北宋四名家李成为冠董源巨然范寛次之南宋则刘松年为冠李唐马逺夏珪次之【阙】元则赵孟頫为冠黄公望王呉镇次之而董源黄公望尤为品外之奇如马逺夏珪呉镇鄙性不甚见喜特以前人尊崇之极故并列之篇中耳敢以就正真赏者
　　黄一峰春林逺岫图并题
　　至正二年十二月廿一日明叔持元镇春林逺岫并示此纸索拙笔以毗之老眼昏甚手不应心聊塞来意并题一絶云
　　春林逺岫云林畵意态萧然物外情老眼堪怜似张籍看花圃欠分明大痴道人时年七十四畵
　　外录
　　书畵舫云黄子久春林逺岫小幅在郡城汤氏全斆倪云林清逸可爱上方题咏作蝇头细楷生平罕睹
　　黄子久万壑松风晴峦晚色二图
　　外录
　　书畵舫云黄翁子久万壑松风晴峦晚色二轴并在董宰太史家大幅奇絶与赵文敏公溪山仙舘诚伯仲也
　　一峰道人沙碛图卷
　　外录
　　书畵舫云一峰道人沙碛图纸本低头短卷行笔细润布景清嘉是袖卷中之不易得者复有饶介之等题咏品与倪元镇赠耕云畵卷相后先的为名笔无疑耳惜本身空处钱鼐以恶札污之每阅未尝不痛心也
　　大痴层峦晓色图【一名霅山图】
　　【款书】大痴道人为云林生畵层峦晓色
　　霅上溪山也自佳黄翁摹写慰幽怀若为賸载乌程酒直到云林叩野斋　倪瓒题大痴翁写霅山图以赠山甫卢君至正元年十月四日
　　外录
　　书畵舫云右真迹藏王文恪公家按是年黄翁七十有三倪迂四十有一畵法萧疎诗词清雅足称双璧且收藏得地纸墨如新与春林逺岫同趣完庵刘公尝借摹之增用廷美印章以怀素小草录其题咏亦妙迹也此本今在余家
　　黄子久畵卷
　　本朝畵山水林石髙尚书之气韵闲逺赵荣禄之笔墨峻拔黄子久之逸迈不羣王叔明之秀雅清新其品第固自有甲乙之分然皆余敛袵无闲言者外此则非余所知矣此卷虽非黄杰思要亦自有一种风气也至正十二年三月七日与明道尊师谒张先生因以示予遂得纵观东海倪瓒题
　　大痴道人赠孙元璘畵【中挂幅淡色山水】
　　【款书】至正九年嵗在己丑秋孟大痴道人为孙元璘作时年八十一
　　黄大痴画
　　大痴道人有山癖写似刘元入畵屏鼎湖龙去芝房紫巫峡猿啼枫树青猩猩过桥时脱屐燕燕落纸曽污经海上嘑龙须有约镆耶篴子许君听辛丑冬十一月廿有二日铁篴道人在呉氏桂隠堂试刘士先经贡墨书
　　大痴笔力破沧溟为写巫阳十二屏丹室夜寒霞气赤石牀春雨土华青不辞千日中山酒新注虚皇大洞经近得老杨长铁笛天坛惟许小龙听席帽山人王逢
　　井西道人开畵卷匡庐九叠锦为屏隂厓老树长人立絶磴悬萝雨脚青古洞云深龙正卧野亭春晚客曾经冯谁唤醒防僊梦子晋巢笙带月听寄轩赵镇
　　十年不见青山面一见青山青泼靛青山堆里白云堆白云堆里青山见白云秋逺山万重青山日髙云一片素涛无声涌翠微晴雪飞光来絶巘月明树顶锁浮玉烟断峰腰横匹练道人醉舞青山边云破山光走青电璚楼玉笛按七星沧海桑田几回变洞扪钟乳滑流脂路入苍穹细如线岭上羣羊叱不起松间野鹤飞还倦夜守神丹炼八璚日课黄庭了千卷山青云白两忘机铁篴老仙应作传横云山樵者钱鼒
　　最爱仙居养性灵空山为几翠为屏乱峰雨过云犹合小洞春深草更青对月谩思招鹤咏临池长写换鵞经兴来还解吹箫管有约髙人夜半听鐡厓杨先生词林巨擘也仙去既久词翰犹存一日呉宗道氏持此见示瞻诵之际令人遐想敬用次韵观者宁无效颦之诮云壬午十月三日呉郡周傅书
　　大痴畵并题
　　茂林石磴小亭边遥望云山隔淡烟却忆旧防何处似翠蛟亭下看流泉大痴畵并题
　　山水苍苍飞瀑流白云深处卧青牛大痴胸次多丘壑貌得松亭一片秋云林散人
　　黄子久仿宋人春山叠翠图【绢本小挂幅淡色春山叠翠花树蓊郁以元人用宋法大痴佳境】
　　黄大痴山水图【纸本小挂幅长二尺四寸阔一尺淡色层峦灌木虽拍塞满纸而踈占之气逼人睂宇】
　　【款书】至正九年春三月大痴作时年八十又一【行书右角上】





</div>
    <div class="pagination">
<a href="式古堂书画汇考_page187.html">上一页</a><span>...</span><a href="式古堂书画汇考_page183.html">183</a><a href="式古堂书画汇考_page184.html">184</a><a href="式古堂书画汇考_page185.html">185</a><a href="式古堂书画汇考_page186.html">186</a><a href="式古堂书画汇考_page187.html">187</a><span class="current-page">188</span><a href="式古堂书画汇考_page189.html">189</a><a href="式古堂书画汇考_page190.html">190</a><a href="式古堂书画汇考_page191.html">191</a><a href="式古堂书画汇考_page192.html">192</a><a href="式古堂书画汇考_page193.html">193</a><span>...</span><a href="式古堂书画汇考_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
