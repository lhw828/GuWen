<!DOCTYPE html>
<html>
<head>
    <meta charset="UTF-8">
    <title>画学集成 - 第 72 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 72 页/共 129 页</h1>
    <div class="content">　　　　夫画家各有传派，不相混淆，如人物，其白描有二种：赵松雪出于李龙眠，李龙眠出于顾恺之，此所谓铁线描；马和之、马远则出于吴道子，此所谓兰叶描也。其法固自不同。画山水亦有数家，关仝、荆浩其一家也，董源、僧巨然其一家也，李成、范宽其一家也，至李唐又一家也。此数家笔力神韵兼备，后之作画者能宗此数家，便是正脉。若南宋马远、夏珪亦是高手。马人物最胜，其树石行笔甚遒劲。夏珪善用焦墨，是画家特出者，然只是院体。
　　　
　　　　云林尝自题其画竹云：以中每爱余画竹，余之竹聊以写胸中逸气耳，岂复较其是与非、叶之繁与疏、枝之斜与直哉！或涂抹久之，他人视以为麻为芦，仆亦不能强辩为竹，真没奈览者何，但不知以中视为何物耳。
　　　
　　　　倪云林答张藻仲书曰：瓒比承命俾画陈子桱剡源图，敢不承命唯谨。自在城中，汩汩略无少清思，今日出城外闲静处，始得读剡源事迹图。写景物曲折，能尽状其妙趣，盖我则不能之。若草草点染，遗其骊黄它牡之形色，则又非所以为图之意。仆之所谓画者，不过逸笔草草，不求形似，聊以自娱耳。近迂游偶来城邑，索画者必欲依彼所指授，又欲应时而得，鄙辱怒骂无所不有。冤矣乎；讵可责寺人以不髯也？是亦仆自有以取之耶！观云林此三言，其即所谓自然者耶？故曰聊以写胸中逸气耳。今画者无此逸气，其何以窥云林之廊庑耶？
　　　
　　　　其不在画院者，在正德间则有开化时俨号晴川，徽州有汪肇号海云，其笔皆在能品，稍优于院中人。
　　　
　　　　苏州又有谢时臣号樗仙，亦善画，颇有胆气，能作大幅，然笔墨皆浊，俗品也。杭州三司请去作画，酬以重价，此亦逐臭之夫耳。王叔明，洪武初为泰安知州。泰安厅事后有楼三间，正对泰山，叔明张绢素于壁，每兴至即着笔，凡三年而画成，傅色都了。时陈惟允为济南经历，与叔明皆妙于画，且相契厚。一日胥会，值大雪，山景愈妙。叔明谓惟允曰：改此画为雪景何如？惟允曰：如傅色何？叔明曰：我姑试之。即以笔涂粉，然色殊不活。惟允沉思良久，曰：我得之矣。为小弓夹粉笔张满弹之，粉落绢上，俨如飞舞之势，皆相顾以为神奇。叔明就题其上曰。贷宗密雪图。自夸以为无一俗笔。惟允固欲得之，叔明因缀以赠。陈氏宝此图百年，非赏鉴家不出。松江张学正廷采，好奇之士，亦善画，闻陈氏蓄此图，往观之，卧其下两日不去，以为斯世不复有是笔也。徐武功尤爱之，曰：予昔亲登泰山，是以知斯图之妙。诸君未尝登，其妙处不尽知也。后以三十千归嘉兴姚御史公绶，未几姚氏火，此图遂付煨烬矣。
　　　
　　　　西湖飞来峰石上佛像，是胜国时杨琏僧所琢也。下天竺后壁，是王叔明画，其剥落处，近时孙宰子补之。方棠陵为秋官郎，虑囚江南，归省过杭，索笔题之曰：飞来峰，天奇也，自杨总统琢之，天奇损矣。叔明画，人奇也，自孙宰子补之，人奇索矣。此二者乃山中千载不平之疑案，予法官也，不翻是案，何以服人。棠陵，郑少谷之友也，凡江南山水佳处，皆有题咏。
　　　
　　　　吾松善画者，在胜国时莫过曹云西。其平远法李成，山水师郭熙，盖郭亦本之李成也。笔墨清润，全无俗气。张梅岩画尊老，得吴道子笔法。任水监画马，有龙眠遗意。此三人传派最正，可称名家。其他如图绘宝鉴所载沈月溪，则未尝见其迹。张可观学马远，张子政学黄大痴，笔墨皆是，但不化耳。朱孟辨、张以文画山水亦好，然只是游戏，未必精到。章公瑾世谓之章腊闸。
　　　
　　　　国初士人犹有前辈之风，都喜学画。顾谨中经进集有自题画竹诗，其后朱孔易、夏以平、金文鼎、顾应文之辈，世亦有其画，然笔墨皆浊，其去前代诸公，不啻数十尘矣。
　　　
　　　　我朝列圣，宣庙、宪庙、孝宗皆善画，宸章辉焕，盖皆在能妙之间矣。我朝特设仁智殿以处画士，一时在院者，人物则蒋子成，翎毛则陇西之边景昭，山水则商喜、石锐、练川、马轼、李在、倪端。陈暹季昭苏州人，锺钦礼会稽人，王谔廷直奉化人，朱端北京人。然此辈皆画家第二流，但能置之能品耳。我朝善画者甚多，若行家当以戴文进为第一，而吴小仙、杜古狂、周东村其次也。利家则以沈石田为第一，而唐六如、文衡山、陈白阳其次也。戴文进画尊老用铁线描，间亦用兰叶描。其人物描法，则蚕头鼠尾，行笔有顿跌，盖用兰叶描而稍变其法者，自是绝伎。其开相亦妙，远出南宋已后诸人之上。山水师马、夏者亦称合作。乃院体中第一手。
　　　
　　　　石田学黄大痴、吴仲圭、王叔明皆逼真，往往过之，独学云林不甚似。余有石田画一小卷，是学云林者，后跋尾云：此卷仿云林笔意为之，然云林以简，余以繁。夫笔简而意尽，此其所以难到也。此卷画法稍繁，然自是佳品，但比云林觉太行耳。
　　　
　　　　衡山本利家，观其学赵集贤设色与李唐山水小幅，皆臻妙，盖利而未尝不行者也。戴文进则单是行耳，终不能兼利，此则限于人品也。沈石田画法从董、巨中来，而于元人四大家之画极意临摹，皆得其三昧，故其匠意高远，笔墨清润，而于染渲之际，元气淋漓，诚有如所谓诗中有画画中有诗者。昔人谓王维之笔，天机所到，非画工所能及，余谓石田亦然。
　　　
　　　　嘉兴姚云东公绶，以甲科为御史，工诗喜画，善临摹。其临赵松雪、王叔明二家画，墨气皴染皆妙。余有其夏山图，乃临王叔明者，可称合作。间写梅道人竹石，亦萧洒可爱。
　　　
　　　　周东村，名臣，字舜卿，苏州人。其画法宋人，学马、夏者，若与戴静庵并驱，则互有所长，未知其果孰先也，亦是院体中一高手。闻唐六如有人求画，若自己懒于着笔，则倩东村代为之，容或有此也。尝见徐髯仙家有杜古狂所画雷神一幅，人长一尺许，七八人攒在一处，有持巨斧者，有持火把者，有持霹雳砧者，状貌皆奇古，略无前所谓秀媚之态，盖奇作也。髯仙每遇端午或七月十五日，则悬之中堂，每诧客曰：此杜柽居辋川图也。
　　　
　　　　陶云湖，名成，字孟学，扬州人。曾中乡举。其画兔子坡草菊花皆妙绝一时，谓之草圣。若树石则都是邪气，不足观矣。余尝在淮安朱子新家见其画一墨鸭，亦殊胜，乃知云湖盖长于写生者。云湖是朱射陂外祖。
　　　
　　　　余友文休承，是衡山先生次子，以岁贡为湖州教官。尝为余临王叔明泉石闲斋图，其皴染清脱，墨气秀润，亦何必减黄鹤山樵耶。文五峰德承在金台客舍为余作仙山图。余每日携酒造之，看其着笔。是大设色，学赵千里者。其山谷之幽深，楼阁之严峻，凡山中之景，如水碓水磨稻畦之类，无不毕备，精工之极，凡两月始讫工。
　　　
　　　　王吉山逢原，是南原参政之子，美才华，能书。初不闻其善画，尝见其作松坞高士以赠东桥先生，亦是大设色，乃规模赵集贤者。作大山头，下有长松数株，一人趺坐其下。虽无画家蹊径，然自疏秀可爱，盖其风韵骨力出于天成也。
　　　
　　　　开化时俨号晴川，以焦墨作山水人物，皆可观。同时徽州有汪海云，亦善画，墨气稍不及时，而画法近正。是皆不失画家矩度者也。如南京之蒋三松、汪孟文，江西之郭清狂，北方之张平山，此等虽用以揩抹，犹惧辱吾之几榻也。
　　　
　　　　余前谓国初人作画，亦有但率意游戏不能精到者，然皆成章。若近年浙江人如沈青门仕，陈海樵鹤，姚江门一贯，则初无所师承，任意涂抹，然亦作大幅赠人，可笑可笑。
　　
　　
　　画说
　　明莫是龙撰。是龙字云卿，又字廷韩，号秋水。松江华亭人。幼聪颖，十岁属文，有圣童之称。万历中以贡入国学。工诗古文辞。王书法，小楷婉媚，行草豪逸。山水宗黄公望而另得蹊径。深于画理。所著《画说》，仅存十五条，又见于董其昌《画旨》、《画眼》中。《书画书录解题》以为应是后人辑录董其昌之文，而误录莫是龙之说入内者。
　　。
　　画说
　　亡明]莫是龙
　　赵大年画平远，绝似右丞，秀润天成，真宋之士大夫画。此一派又传之为倪云林，云林工致不敌，而著色苍古胜矣。今作平远及扇头小景，一以此二人为宗，使人玩之不穷，味外有味可也。
　　画家之妙，全在烟云变灭中。米虎儿谓：王维画见之最多，皆如刻画，不足学也，惟以云山为墨戏。此语虽似过正，然山水中当著意生云，不可用拘染，当以墨渍出，令如气蒸，冉冉欲坠，乃可称生动之韵。
　　昔人评大年画，谓得胸中千卷书，更奇古。又大年以宋宗室不得远游，每朝陵回，得写胸中丘壑，不行万里路，不读万卷书，欲作画祖，其可得乎此在吾曹勉之，无望于庸史矣。
　　山之轮廓先定，然后皴之。今人从碎处积为大山，此最是病。古人运大轴，只三四大分合，所以成章。虽其中有细碎处甚多，要之取势为主。吾有元人论米、高二家山书，正先得吾意。
　　
　　画树之窍，只在多曲，虽一枝一节，无有可直者。其向背俯仰，全于曲中取之。或曰：然则诸家不有直树乎曰：树虽直，而生枝发节处必不多直也。董北苑树作劲挺之状，特曲处简耳；李营丘则千屈万曲，无复直笔矣。
　　枯树最不可少，时于茂林中间见，乃奇古。茂林惟桧柏杨柳椿槐要郁森，其妙处在树头与四面参差，一出一入，一肥一瘦处。古人以木炭画圈，随圈而点点入之，正为此也。
　　柳。宋人多写垂柳，又有点叶柳。垂柳不难画，只要分枝头得势耳。点叶柳之妙，在树头圆铺处只以汁绿渍出，又要森萧有迎风摇颺之意。其枝须半明半暗。又春二月柳未垂条，秋九月柳已衰飒，俱不可混。设色亦须体此意也。
　　画树木各有分别，如画潇湘图，意在荒远灭没，即不当作大树及近景丛木。如园亭景，可作杨柳梧竹及古桧青松。若以园亭树木移之山居，便不称矣。若重山复嶂，树木又别，当直枝直干，多用攒点，彼此相藉，望之模糊郁葱，似入林有猿啼虎嗥者乃称。至如春夏秋冬，风晴雨雪，又不在言也。
　　画家以古为师，已自上乘，进此当以天地为师。每朝起，看云气变幻，绝近画中山。山行时见奇树，须四面取之。树有左看不入画，而右看入画者，前后亦尔。看得熟，自然传神。传神者必以形，形与心手相凑而相忘，神之所托也。树岂有不入画者，特画史收之生绢中，茂密而不繁，峭秀而不寒，即是一家眷属耳。
　　画之道，所谓以宇宙在乎手者，眼前无非生机，故其
　　
　　人往往多寿。至如刻画细碎、为造物役者，乃能损寿，盖无生机也。黄子久、沈石田、文徵仲皆大耋，仇英知命，赵吴兴止六十馀。仇与赵虽品格不同，皆习者之流，非以画为寄、以画为乐者也。寄乐于画，自黄公望始开此门庭耳。
　　禅家有南北二宗，唐时始分；画之南北二宗，亦唐时分也，但其人非南北耳。北宗则李思训父子著色山，流传而为宋之赵干、赵伯驹、伯骑，以至马、夏辈。南宗则王摩诘始用渲淡，一变钩斫之法，其传为张噪、荆、关、郭忠恕、董、巨、米家父子，以至元之四大家。亦如六祖之后，马驹、云门、临济儿孙之盛，而北宗微矣。要之摩诘所谓云峰石迹，迥出天机，笔意纵横，参乎造化者。东坡赞吴道子王维画壁亦云：吾于维也无间然。知言哉。
　　古人云：有笔有墨。笔墨二字，人多不晓。画岂无笔墨哉但有轮廓而无皴法，即谓之无笔；有皴法而无轻重向背明晦，即谓之无墨。古人云石分三面，此语是笔亦是墨，可参之。
　　余尝谓右军父子之书，至齐梁而风流顿尽，自唐初虞、褚辈一变其法，乃不合而合，右军父子，殆如复生。此言大不易会。盖临摹最易，神会难传故也。巨然学北苑，元章学北苑，黄子久学北苑，倪迂学北苑。学一北苑耳，而各各不相似。使俗人为之，一兴临本同，若之何能传世也。
　　董北苑画树，多有不作小树者，如秋山行旅是也。又有作小树，但只远望之似树，其实凭点缀以成形者，余谓此即是米氏落茄之源委。盖小树最要淋漓约略，简于枝柯
　　
　　而繁于形影，欲如文君之眉，与黛色相参合，则是高手也。
　　赵大年平远，写湖天渺茫之景极不俗，然不奈多皴。虽云学维，而维画正有细皴者，乃于重山叠嶂有之。赵未能尽其法也。
　　张伯雨题倪迂画云：无画史纵横习气。予家有此帧。又其自题师子林图云：予此画真得荆、关遗意，非王蒙辈所能梦见也。其高自标置如此。又顾汉中题迂画云：初以董源为宗，及乎晚年，画益精诣，而书法漫矣。盖迂书绝工致，晚年乃失之，而聚精于画，一变古法，以天真幽淡为宗，要亦所谓渐老渐熟者。若不从董北苑筑基，不容易到耳。纵横习气，即黄子久未断，幽淡两言，则赵吴兴犹逊于翁，其胸次自别也。
　　画平远师赵大年，重山叠嶂师江贯道，皴法用董源麻皮皴及潇湘图点子皴，树用北苑、子昂二家法，石用大李将军秋江待渡图及郭忠恕雪景，李成画法有小帧水墨及着色青绿，俱宜宗之。集其大成，自出机轴，再四五年，文、沈二君不能独步吾吴矣。
　　
　　画旨
　　明董其昌撰。其昌字玄宰，号思白。松江华亭人。生于嘉靖三十四年，卒于崇祯九年(工)。官至礼部尚书，谥文敏。少好书画，临摹真迹，至忘寝食。行楷妙绝一时，与米万锺齐名，时谓南董北米。画山水初学黄公望，后宗董源、巨然。画论有《画禅室随笔》、《画旨》、《画眼》及《容台集》。而前三种皆为他人裒集而成，所收条目多有重复，而又无一种为完全者。近人于安澜将董其昌四种重新辑录，去其重复，条其次第，仍题为《画旨》，是为董氏论画随笔最完整者。
　　。工
　　画旨订补本
　　画旨订补本简述
　　明]董其昌
　　董氏画旨、画眼、画禅室随笔三书，互有异同，自出后人辑录，已详书画书录解题中。但就三书比较，以画旨所收为多，画禅室随笔次之，画眼最少。约计画旨收一百六十馀条，画禅室随笔收一百三十馀条，画眼不及百条。此为避免重复，补成完本起见，特以画旨沟基础，凡画旨所无、二书所有者，悉行补入；并略就画法、画派、评名迹、题自画各类相次。其为他人之语误辑者，及无关画学如题画诗之类，酌予略去，共得二百一十条，约较原书增补三分之一。并参照佩文斋书画谱卷十二画旨、卷十六画旨、卷十八画评，由于皆属论画法画派之语，别为上卷。仍将每条下所注容台集及画禅室随笔总注于后，而以其馀编为下卷。仍用画旨之名，庶可手此一编，无须重检二书矣。一九五七年六月下旬，于安澜识于开封师范学院东五斋
　　
　　巷上
　　画家六法，一日气韵生动。气韵不可学，此生而知之，自然天授。然亦有学得处，读万卷书，行万里路，胸中脱去尘浊，自然丘壑内营，成立郛郭，随手写出，皆为山水传神。
　　画家之妙，全在烟云变灭中。米虎儿谓王维画见之最多，皆如刻画，不足学也，惟以云山为墨戏。此语虽似偏，然山水中当著意烟云，不可用粉染，当以墨渍出，令如气蒸，冉冉欲堕，乃可称生动之韵。此条又见莫是龙画说
　　郭河阳论画，山有可望者，有可游者，有可居者。可居则更胜矣，令人起高隐之思也。
　　朝起看云气变幻，可收入笔端。吾尝行洞庭湖，推篷旷望，俨然米家墨戏。又米敷文居京口，谓北固诸山与海门连互，取其境为潇湘白云卷。故唐世画马入神者曰：天闲十万匹，皆画谱也。
　　李思训写海外山，董源写江南山，米元晖写南徐山，李唐写中州山，马远、夏圭写钱塘山，赵吴兴写粵苕山，黄子久写海虞山。若夫方壶蓬阆，必有羽人传照。余以意为之，未知似否。
　　凡画山水，须明分合。分笔乃大网宗也。有一幅之分，有一段之分。于此了然，则画道思过半矣。
　　山之轮廓先定，然后皴之今人从碎处积为大山，此最是病。古人运大轴，只三四大分合，所以成章。虽其中细碎处甚多，要之取势为主。此条又见莫是龙画说
　　
　　作画，凡山俱要有凹凸之形，先钩山外势形像，其中则用直皴。此子久法也。
　　远山一起一伏则有势，疏林或高或下则有情，此画诀也。
　　湘江上奇云，大似郭河阳雪山。其平展沙脚，与墨沈淋漓，乃似米家父子耳。故人论郭熙画石如云，不虚也。
　　古人画不从一边生去，今则失此意，故无八面玲珑之巧。但能分能合，而皴法足以发之，是了手时事也。其次须明虚实虚实者，各段中用笔之详略也。有详处必要有略处，虚实互用。疏则不深邃，密则不风韵。但审虚实，以意取之，画自奇矣。
　　荆浩云：吴道子画山水，有笔而无墨；项容有墨而无笔。盖有笔无墨者，见落笔蹊径而少自然；有墨无笔者，去斧凿而多变态。
　　古人云：有笔有墨。笔墨二字，人多不晓。画岂有无笔墨者，但有轮廓而无皴法，即谓之无笔；有皴法而不分轻重向背明晦，即谓之无墨。古人云：石分三面。此语是笔亦是墨，可参之。此条又见莫是龙画说
　　作云林画，须用侧笔，有轻有重，不得用圆笔，其佳处在笔法秀峭耳。宋人院体，皆用圆皴。北苑独稍纵，故为一小变。倪云林、黄子久、王叔明，皆从北苑起祖，故皆有侧笔；云林其尤著者也。
　　每观唐人山水皴法，皆如铁线，至于画人物衣纹亦如之。
　　以境之奇怪论，则画不如山水；以笔墨之精妙论，则山水决不如画。东坡有诗云：论画以形似，见与儿童邻。
　　]。
　　作诗必此诗，定知非诗人。余曰，此元画也。晁以道诗云：画写物外形，要物形不改。诗传画外意，贵有画中态。余曰：此宋画也。画与字各有门庭。字可生，画不可不熟；字须熟后生，画须熟外熟。
　　士人作画，当以草隶奇字之法为之：树如屈铁，山如画沙，绝去甜俗蹊径，乃为士气。不尔，纵俨然及格，已落画师魔界，不复可救药矣。若能解脱绳束，便是透网鳞也。
　　摊烛作画，正如隔帘看月，隔水看花，意在远近之间，亦文章法也。
　　画家以古人为师，已自上乘。进此当以天地为师，每朝看云气变幻，绝近画中山。山行时见奇树，须四面取之，树有左看不入画，而右看入画者，前后亦尔。看得熟，自然传神。传神者必以形，形与心手相凑而相忘，神之所托也。树岂有不入画者，特画史收之生绢中，茂密而不繁，峭秀而不寒，即是一家眷属耳。此条又见莫是龙画说
　　画树木各有分别，如画潇湘图，意在荒远灭没，即不当作大树及近景丛木。画五岳亦然。如画园亭景，可作杨柳梧竹及古桧青松。若以园亭树木移之山居，便不称矣。若重山复嶂，树木又当直枝直干，多用攒点，彼此相藉，望之模糊郁葱，似入林有猿啼虎嗥者乃称。至春夏秋冬，风晴雨雪，又不在言也。此条又见莫是龙画说
　　董北苑画树，都有不作小树者，如秋山行旅是也。又有作小树，但只远望之似树，其实凭点缀以成形者，余谓此即米氏落茄之源委。盖小树最要淋漓约略，简于枝柯，而繁于形影。此条又见莫是龙画说
　　
　　北苑画小树，不先作树枝及根，但以笔点成形；画山即用画树之皴。此人所不知，乃诀法也。
</div>
    <div class="pagination">
<a href="画学集成_page71.html">上一页</a><span>...</span><a href="画学集成_page67.html">67</a><a href="画学集成_page68.html">68</a><a href="画学集成_page69.html">69</a><a href="画学集成_page70.html">70</a><a href="画学集成_page71.html">71</a><span class="current-page">72</span><a href="画学集成_page73.html">73</a><a href="画学集成_page74.html">74</a><a href="画学集成_page75.html">75</a><a href="画学集成_page76.html">76</a><a href="画学集成_page77.html">77</a><span>...</span><a href="画学集成_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
