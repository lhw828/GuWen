<!DOCTYPE html>
<html>
<head>
    <meta charset="UTF-8">
    <title>六艺之一录 - 第 505 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 505 页/共 664 页</h1>
    <div class="content">　　赵克修字子荘仁宗御太清楼召宗室试书以克修为善终成州团练使【宋史】
　　赵宗望
　　赵宗望字子国恭宪王孙终舒州防御使赠高密郡公仁宗尝御延和殿试宗子书以宗望为第一又尝献所为文赐国子监书及以涂金纹罗御书好学乐善四字赐之即所居建御书阁帝为题其榜【宋史】
　　李端懿
　　李端懿字元伯开封人驸马都尉和文公遵朂子母齐国大长公主喜为诗工书画隂阳医术星经地理无所不通七嵗为如京副使累拜镇潼军节度观察留后【欧阳文忠公集】
　　李玮
　　李玮陇西郡王用和子选尚兖国公主积官至建武军节度使检校太师【宋史】
　　李公炤善章草飞白散【书史防要】
　　于正封
　　于正封善正书酷类顔真卿所书碑字势雄拔如蛟螭虎豹盘拏后先精神为之飞动【宋濓浦阳人物志】
　　张中乐
　　梅尧臣观张中乐书大字诗云芝旭驰名世有孙大书如晓过秋原【宛陵集】
　　夏竦
　　夏竦字子乔江州德安人明敏好学自经史百家隂阳律厯外至佛老之书无不通晓为文章典雅藻丽举贤良方正擢光禄寺丞累官平章事諡文荘竦以文学起家多识古文学竒字至夜以指画肤【宋史】
　　刘敞
　　刘敞字原父临江新喻人举庆厯进士廷试第一擢知制诰拜翰林院学士侍英宗讲读改集贤院学士学问渊愽尝得先秦彞鼎铭识竒奥皆案而读之因以考知三代制度【宋史】
　　刘原父书南华秋水篇楷书【式古堂书彚攷】
　　滕元发
　　滕元发初名甫改字为名字达道东阳人举进士授大理评事通判湖州召试为集贤校理修起居注英宗书其姓名藏禁中累官龙图阁直学士諡章敏【宋史】滕元发尺牍流便【墨池编】
　　元发擅豪翰其迹见羣玉堂法帖中【书史防要】
　　王广渊
　　王广渊字才叔大名成安人庆厯中进士英宗时龙图阁直学士【宋史】
　　广渊师宋绶作小字有法英宗尝令书钦明殿屏【书史防要】
　　王才叔兄弟皆喜作大字魁梧壅肿以笔力豪健为主范中济中潜其季孟也当治平之元才叔字价千金蔡君谟书不直一钱【山谷集】
　　王才叔书以婉美称【墨池编】
　　王临
　　王临字大观广渊弟起进士签书雄州判官治平中累官宝文阁待制【宋史】
　　临小字师宋绶大字法石延年【书史防要】
　　王珪
　　王珪字禹玉成都华阳人徙舒弱嵗竒警出语惊人举进士甲科为翰林学士嘉祐中帝宴宝文阁作飞白书分侍臣命珪识嵗月姓名神宗时同中书门下平章事集贤殿大学士封岐国公諡曰文【宋史】
　　嘉祐七年上幸宝文阁亲飞白书分赐羣臣欧阳脩得双幅大书王珪夹题八字云嘉祐御札赐欧阳修仍于绢尾书翰林学士臣王珪奉圣防题【欧阳修年谱】
　　邵餗【仁宗时人】　范文正公严子陵钓台记邵餗书【详见前】孟应之【仁宗时人】　太后受上清箓记孟应之书【详见前】钱贻范【仁宗时人】　重修北岳庙碑钱贻范篆额【详见前】蔡仍【仁宗时人】　茅山上清大洞国师碑蔡仍书【详见前】许归【仁宗时人】　金华北山普济院紫微岩三大字许归书雷宪【仁宗时人】　司马晋州待制哀辞雷宪书【详见前】黄通【仁宗时人】　嵩阳石柱题名黄通书
　　刘泽【仁宗时人】　万安桥三字刘泽书
　　徐易【仁宗时人】　徐易海州人能篆【书史防要】





　　六艺之一録卷三百三十八
　　钦定四库全书
　　六艺之一録卷三百三十九　　钱唐倪涛撰
　　歴朝书谱二十九
　　宋
　　蔡襄
　　蔡襄字君谟兴化军人也官至端明殿学士博古尚气节居谏垣乐言事初范仲淹被逐余靖尹洙欧阳修以极论援救坐是皆罪贬襄于是作四贤诗以高其风天下咸诵之工字学力将求配古人大字钜数尺小字如豪髪笔力位置大者不失结密小者不失寛绰至于科斗篆籀正飞白行草章草颠草靡不臻妙而尤长于行在前辈中自有一种风味笔甚劲而姿媚有余仁祖深爱其书尝御制元舅陇西王李用墓铭诏襄书之已而学士撰温成皇后铭文又诏襄书而襄辞曰此待诏职也儒者之工书所以自游息而已仁祖亦不强之人谓古今能自重其书者唯王献之与襄耳襄游戏茗事间有前后茶録复有茘枝谱世人摹之石自珍其书以谓有翔龙舞凤之势识者不以为过而复推为本朝第一也论者以谓真行简劄今为第一正书为第二大字为第三草书为第四其确论欤今御府所藏正书三　南郊庆成诗茶録　还颍诗
　　集古録序
　　蔡君谟既为余书集古録序刻石其字尤精劲为世所珍余以鼠须栗尾笔铜緑笔格大小龙茶惠山泉等物为润笔君谟大笑以为太清而不俗后月余有人遗余以清泉香饼一箧者君谟闻之叹曰香饼来迟使我润笔独无此一种物兹又可笑也【欧阳修归田録】
　　茶録跋
　　善为书者以真楷为难而真楷又以小字为难羲献以来遗迹见于今者多矣小楷惟乐毅论一篇而已今世俗所传出故高绅学士家最为真本而防裂之余仅存者百余字尔此外吾家率更所书温彦博墓铭亦为絶笔率更书世固不少而小字亦止此而已以此见前人于小楷难工而传于世者少而难得也君谟小字新出而传者二集古録目序横逸飘发而茶録劲实端严为体虽殊而各极其妙盖学之至者意之所到必造其精予非知书者以接君谟之论乆故亦麤识其一二焉治平甲辰【欧阳文忠公集】
　　余所见茶録凡数本暮年乃见绢本岂非自喜此作亦如右军之于禊帖屡书不一书乎公吏事尤高发奸摘伏如神而掌书吏辄窃公藏藁不加罪亦不穷治意此吏有萧翼之癖与其他作奸犯科者不同耶可发千古一笑淳祐壬子十月望日克荘书时年六十六【后村集】
　　蔡端明书评者谓其行草第一正书第二然宣和书谱载御府所藏独有正书三种岂不足于行草耶欧公云前人于小楷难工故传于世者少而难得君谟小字新出而传者二谓集古録序及龙茶録也端明亦云古之善书者必先楷法渐至行草某近年麤知其意而力已不及观此则其行草虽工而小楷尤为难得当时御府所收仅有三种而茶録在焉盖此书尤当时所贵尝刻石传世数百年来石本已不易得况真迹乎侍御王公敬止不知何縁得此间以示余盖希代之珍也按公以庆厯四年为福建转运进小龙茶时年三十有四后三年入修起居注选进此録后知福州失去藏藁懐安令樊纪购得刋行当是至和二年再知福州时至治平元年始定正重书相距皇祐又十余年公年五十有三遂卒晦庵评蔡书谓嵗有蚤暮力有深浅公书至是盖无遗法矣元人卢贵纯跋云欧公最爱公书而此书晩出惜不及见余按欧公云集古録序横逸飘发而茶録劲实端严结体虽殊各极其妙则此书必尝入其品题矣且后题治平甲辰即元年重书之嵗也又按刘后村云茶録凡见数本则当时所书宜不止此此帖南渡后尝为蔡修斋所藏修斋永嘉人名范字遵甫幼学尚书之子仕终吏部侍郎尝官闽中与端明家通谱因得此帖不知即御府藏本或后村所见诸本今不可考矣元人题语二十余皆记修斋之孙宗文授受收藏之故而不及书之本末余因书其大略如右其详则俟博雅君子【甫田记】
　　蔡君谟茶録真迹一卷原系王敬止故物后入严分宜家小楷真谨纸墨如新故文征仲太史极称赏之北宋四名家书法君谟称首此真可宝者矣丑按欧阳公墓志铭君谟享年五十有六以治平四年卒征仲跋语并误【书画舫】
　　永城县学记跋
　　向时苏子美兄弟以行草称自二子亡而君谟书特出于世君谟笔有师法真草惟意所为动造精絶世人多以为宝而予得之尤多若茘枝谱永城县学记笔画尤精而有法者故聊志之【六一题跋】
　　牡丹记跋
　　右蔡君谟之书八分散隶正楷行狎大小草众体皆精其平生手书小简残编防藁时人得者甚多惟不肯与人书石而独喜书余文也若陈文惠公神道碑铭薛将军碣真州东园记杭州有美堂记相州昼锦堂记余家集古録目序皆公之所书最后又书此记刻而自藏于其家方走人于亳以模本遗余使者未至于闽而凶讣已至于亳矣盖其絶笔于斯文也于戏君谟之笔既不可复得而余亦老病不能文者乆矣于是可不惜哉故书以传两家子孙【欧阳文忠公集】
　　海防寺记跋
　　君谟写此时年二十八其后三十二年当熈宁甲寅轼自杭来临安借观而君谟之没已六年矣明师之齿七十有四耳益聪目益明寺益完壮竹林桥上暮山依然有足感叹者因师之行又念竹林桥看暮山乃人间絶胜之处自驰想耳【东坡集】
　　君谟飞白书跋
　　物一理也通其意则无适而不可分科而医医之衰也占色而画画之陋也和缓之医不别老少曹吴之画不择人物谓彼长于是则可曰能是不能是则不可世之书篆不兼行不及草殆未能通其意者也如君谟真行草隶无不如意其遗力余意变为飞白可爱而不可学非通其意能如是乎【东坡题跋】
　　君谟书赋跋
　　余评近嵗书以君谟为第一而论者或不然殆未易与不知者言也书法当自小楷出岂有未能正书而以行草称也君谟年二十九而楷法如此知其本末矣【东坡题跋】
　　跋蔡襄草书
　　唐明皇有飞白散赐上已曲江宴大字今尚存已为竒迹矣而君谟又作飞草尽风云龙蛇之变态非曲江字可比也少有得其真迹者説之此卷遂为竒宝矣丹阳苏某题【魏公题跋】
　　献夀仪帖跋
　　蔡忠惠公书迹徧天下而此帖独未布今嵗南来始得见于其来孙谊之家乃知昔之君子所以事其亲者如此其爱且敬也孤露余生无所为孝捧玩摧咽不能仰视遂请其真摹而刻之以视世之为人子者庶以广蔡公永锡尔类之志非独以其字画之精而已然又偶得善工且属诸生黄干临视唯谨知书者亦以为不失其用笔之微意云绍熈庚戌腊月既望丹阳朱熹书于漳浦郡斋【朱子文集】
　　老杜前出塞诗跋
　　蔡公大字盖多见之其行笔结体往往不同意以年嵗有蚤晩功力有深浅故邪岩壑老人多见法书笔法高妙独称此为劲健竒作当非虚语庆元三年十月戊寅朱熹【晦庵题跋】
　　蔡端明书评
　　苏子美兄弟后君谟书独步当世笔有师法行书第一小楷第二草书第三就其所长求其所短大字为少疎也【欧阳文忠公集】
　　蔡君谟天资既高积学深至心手相应变态无穷遂为本朝第一然其行书最胜而小楷次之草书又次之大字又次之分隶小劣又尝出意作飞白书自言有翔鸾舞凤之势识者不以为过【东坡集】
　　蔡君谟行书简札甚秀丽可爱至于作草自云得苏才翁屋漏法　苏子美似古人笔劲蔡君谟似古人笔圆虽得一体皆自到也【山谷集】
　　古人以散笔作隶书谓之散隶近嵗蔡君谟又以散笔作草书谓之散草或曰飞草其法皆生于飞白亦自成一家【梦溪笔谈】
　　君谟真行草皆优入妙品笃好博学冠卓一时少务刚劲有气势晩归于淳淡婉美然颇自惜重不轻为书与人【墨池编】
　　蔡忠惠公大字端重沈着宜为本朝法书第一　洛阳桥记与吐谷浑词皆大书之冠冕也【平园集】
　　运笔柔则无芒角执手寛则多缓弱掣短则法臃肿掣长则法离澌画促则字势横画疎则字形慢拘则乏势放或少则纯骨无媚纯肉无力少墨浮涩多墨苯【毕衮切苯防草丛生也】钝书病如此其众惟积学渐成者当求摆脱入究竟三昧此宜有墨池笔塜终身于是然书法须得天然至功力亦不可弃王僧虔曰宋文帝书自谓不减王子敬时议天然胜羊欣功夫不及便知力学所至不可废也蔡君谟妙得古人书法其书昼锦堂每字作一纸择其不失法度者裁截布列连成碑形当时谓百衲碑本故宜胜人也【广川书跋】君谟始学周越书其变体出于顔平原【韵语阳秋】
　　书学自汉蔡邕至唐崔纾皆亲相授受惟蔡襄毅然独起可谓间世豪杰之士【郑枃书法流传图】
　　蔡端明帖跋
　　蔡公节槩论议政事文学皆有以过人者不独其书之可传也南来多见真迹每深敬叹朱某题【晦庵题跋】蔡公书备众体此卷评书一纸独有欧虞笔意甚可爱也庆元己未三月八日云谷老人观县大夫张侯所藏识其后【同上】
　　东坡老人谓君谟书为当世第一要之知书为难能者乃信此语【姑溪题跋】
　　君谟善书多学絶备众体盖前人善作字者类如此惟不为笔所制故无不适宜也【同上】
　　蔡端明书哀册跋
　　文皇帝除乱致治功德尽可形容使班马秉此笔必甚竒伟斯作稍似不称然沙场罄翦斗极咸羁狼山入囿潮渚归池东旌若木西斾条支龙乡委賮鸟服来仪亦竒语也今人恐不能道【后村集】
　　蔡端明书唐人诗帖
　　右蔡公书唐人四絶句刘禹锡一李白二杜牧一后题庆厯五年季冬廿有九日甘棠院饮散偶作新字是嵗公年三十五以右正言直史馆知福州初疑甘棠院在何处而嵗除前一日觞客结字其间后访知院在郡圃防稽亭之后公集中别有饮甘棠院三诗则在郡圃无疑矣此一轴大字极端劲秀丽不减洛阳桥记冲虚观诗在普照防饮帖之上刘诗二十八字浓墨淋漓固作大字常法及李诗则笔渐瘦墨渐淡至牧诗愈瘦愈淡然间架位置端劲秀丽与浓墨淋漓者不少异在书家惟公能之故公自云盖前人未有又云珍哉此字墨林君家藏蔡字多矣小楷以茶録为冠真草以千文为冠大字以此帖为冠内淮水东邉旧时月今唯有淮东旧时月云想衣裳花想容今云作叶解释东风无限恨脱恨字往往饮后口熟手误耳【后村集】
　　茘枝帖跋
　　学书生于行笔茍不知此老死不免背驰虽规摹前人画不离法度要亦气韵各有所在略不系其工拙也君谟自少以能书得名至老以作字为悦然行笔迟肉胜骨而此帖乃反是疑得之仓猝间或粉纸枯涩运墨不胜而然其如坚劲不挠备尽众体信一代之师表也【姑溪集】
　　白莲帖跋
　　书家论永字法迟涩峻疾要使笔锋行字画中如人骨骼既立虽丰瘠不同各自成体近时临书方尽力画间圎鋭斜直惟恐失之奚暇议笔行何如耶持此为验真伪不足辨矣蔡君谟公白莲四帖乆归李正臣家后人得赝本珍重印可更相传玩至今不悟如贫家子见他宝器不知其所可宝也是非之能乱人乃尔嗟夫【李弥逊筠溪集】
　　蔡忠惠公进谢御赐诗卷
　　芾于旧翰林院曽观石刻今四十年于大丞相天水公府始覩真迹书学博士米芾
　　大观三年仲冬上休日青社郡舍之简政堂观河南文及甫书
　　昔人谓公书三公衣衮冕立赤墀之上今观此帖使人肃然増敬固应与顔栁同年而语可不秘藏耶甲寅六月上休日三呉禅客
　　姨弟赵德夫昔年屡以相示今下世未几已不能葆有之览之凄然汝南谢克家癸丑九月十一日临安法慧寺
　　蔡忠惠公书为赵宋法书第一此玉局老语也今观此帖蔼然忠敬之意见于声画不可与茶録牡丹谱同日言也鲜于枢获观敬题
　　仆来杭多获观前代名公法书此卷法度严密无一毫放纵意于此可见古人用笔不茍也呉兴赵孟頫谨书
　　余尝在秘府读君谟文集阅其所上谢赐御书叹其君臣相遇之盛也及观所书茘枝谱字画精妙每与同列难其博物之精而又惜其与武彛粟粒同一用心之勤耳虽然君谟尝自珍爱其书谓其有翔龙舞鳯之势观此书其言当不虚也识者解之豫章胡俨廌尝读蔡端明集载所上谢赐御书诗一首并答诏有云卿词令根于温厚笔力极于深妙遵臯陶之谟而懋其稽古述帝舜之事而思其底绩宣明顺美良深嘉叹其君臣之义文字之美皆不待言而可知也诏当在其家类集者故并得之今此诗真迹当在宋秘府不知何时复流落人间考其上嵗实仁宗皇祐四年距今永乐四年丙戌盖歴春秋三百五十有五年矣中间宋叔季四方之乱极矣鼎迁社屋海溃山移而一纸之书世传宝之翰墨腾骞光辉如在夫岂独以其书之善也哉侍郎黄公请予题识为作诗二首　汴水东流宋鼎移中郎名字日星垂精神翰墨犹生气想见彤庭谏诤时　端明书法继钟王佩玉琼琚在庙堂见説当时推第一米家应自愧疎狂翰林学士兼春坊大学士庐陵解缙书
　　书以羲之兰亭为尽善盖等闲文雅也观忠惠公真迹非独笔法精妙玩其词一代明良相契告戒谨敕忠厚视等闲文雅不可同年而语明矣公虞得而秘藏之其能以忠惠公之心为心又明矣洪武壬午嵗至后九日新安呉牧书
　　蔡忠惠公书名重当时上尝令写大臣碑志则以例有资利辞曰此待诏职也与待诏争利可乎力不从竟已其人品如此其书之荘重凡落笔皆然岂以御前表疏始不茍耶谦斋宫傅先生得此甚加珍惜盖非特重其书重其人也长洲呉寛题【已上俱郁逢庆续书画题跋记】予尝读蔡端明文集载其所上谢赐御书诗一首后有答诏宋仁宗皇祐四年距今永乐四年丙戌三百五十有余年今此卷当其时所上真迹必藏之秘府此卷当在彚聚文集者故得之此诏存亡不可知而此本又不可知何时流落人间独为人所爱惜夫岂非其书之善哉彼若蔡元长父子书非不工偶有传者人必不能以此易彼且论之者非有慨然而叹则必丑诋之矣又安能如此书之合口一辞敬羡而无间也安可谓书之美恶不系于人也哉【春雨集】
</div>
    <div class="pagination">
<a href="六艺之一录_page504.html">上一页</a><span>...</span><a href="六艺之一录_page500.html">500</a><a href="六艺之一录_page501.html">501</a><a href="六艺之一录_page502.html">502</a><a href="六艺之一录_page503.html">503</a><a href="六艺之一录_page504.html">504</a><span class="current-page">505</span><a href="六艺之一录_page506.html">506</a><a href="六艺之一录_page507.html">507</a><a href="六艺之一录_page508.html">508</a><a href="六艺之一录_page509.html">509</a><a href="六艺之一录_page510.html">510</a><span>...</span><a href="六艺之一录_page506.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
