<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 257 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 257 页/共 578 页</h1>
    <div class="content">　　高洵京师人工山水师髙克明尤长于湖石以画院多学克明故洵晚年复师范寛【画继】
　　何渊
　　何渊在图画院不知何处人专师克明徃徃逼真然失之繁碎也【画继】
　　冯旷
　　冯旷河内人工画山水体制不类前人自成一家设色苍老峰峦秀润驰名于熙宁间画鹘精神态度曲尽其妙【何瑭懐庆府志】
　　胡锡
　　胡锡钱塘人熙丰间以画道释像得名【圗绘寳鉴】
　　台亨
　　台亨夏县人工画元丰中朝廷修景灵宫调天下画工诣京师撰试其优者待诏翰林畀以官禄亨名第一以父老固辞归养闾里贤之【宋史本传】
　　何充
　　何充秀才不知何许人写貌坡有赠诗云问君何苦写我真君言好之聊自适【画继】
　　元丰二年春扬州新学成而陈成肃公薨州人以币如吴使画者何充图公之像设于经史阁朔望行礼如先师云【孔武仲清江集】
　　王可训
　　王可训京西人熙丰待诏也工山水自成一家曽作潇湘夜雨圗【画继】
　　田和
　　田和陜人学李成意韵深逺笔墨精简熙丰间罕及者【画继】
　　司马光
　　司马光字君实陜州夏县人【见书家】尚书左仆射兼门下侍郎谥文正【宋史夲传】
　　司马公尝写山水小景酷仿李思训余家有其独乐园图张即之题语云公自作验楮色墨采与其格度果非南渡以后物【紫桃轩杂缀】
　　蔡襄
　　蔡襄字君谟兴化仙游人【见书家】为端明殿学士諡忠惠【宋史本】
　　君谟工于书画颇自惜不妄为人作【欧阳文忠公集】蔡襄后世咸不称其善画岂为书名所掩邪【徐闽画记】
　　王安石
　　王安石字介甫抚州临川人【见书家传】中书门下平章事加尚书左仆射諡曰文【宋史本传】
　　王安石山水一小纸幅极工致全法李昭道后赵千里酷似之上作十余本柏叶如针杪许柏身拳曲纒纠极诸巧态下写古桂十余本俱精极而多间以大枯株独写人物则人俱矮面俱大欵题曰皇祐壬辰王安石写天香深处【詹景鳯东图覧　按欵题不类安石文笔疑后人伪为姑存之以广异闻】
　　文同
　　文同字与可梓州梓潼人【见书家传】善画竹初不自贵重四方之人持缣素请者足相蹑于门同厌之投缣于地骂曰吾将以为韤【宋史本传】
　　文同墨竹冨潇洒之姿逼檀栾之秀疑风可动不笋而成者也复爱于素屏髙壁状枯槎老枿风防简重识者所多【图画见闻志】
　　昔时与可墨竹见精练良纸輙奋笔挥洒不自已坐客争夺持去与可亦不甚惜后来见人设置笔研即逡巡避去人就求索至终嵗不可得或问其故与可曰吾乃者学道未至意有所不适而无所遣之故一发于墨竹是病也今吾病良已可若何【东坡集】
　　文湖州晚霭横卷潇洒大似王摩诘而工夫不减关同【山谷集】
　　与可亦善山水【画史防要】
　　苏轼
　　苏轼字子瞻眉州眉山人自号东坡居士【见书家】官至端明殿翰林侍读学士礼部尚书諡文忠【宋史本传】米芾云子瞻作墨竹从地一直起至顶余问何不逐节分曰竹生时何尝逐节生运思清拔出于文同与可自谓与文拈一瓣香以墨深为面淡为背自与可始也作成林竹甚精子瞻作枯木枝干虬屈无端倪石皴硬亦怪怪竒奇如其胸中蟠鬰也【米芾画史】
　　东坡居士作枯槎寿木丛篠防山笔力跌宕于风烟无人之境【山谷集】
　　子瞻作寒林尝以书吿王定国曰予近画得寒林已入神品兰陵胡世将家收所画蟹琐屑毛介曲隈芒缕无不备具【画继】
　　释德洪题东坡画应身弥勒云东坡居士游戏翰墨作大佛事如春形容藻饰万象又为无声之语致此大士于幅纸之间笔法奇古遂妙天下殆希世之珍瑞图之寳相传始作以寄少游卿上人得于少游之家二老流落万里而妙观逸想寄寓如此可以想见其为人【石门文字禅】
　　东坡曽以蔗滓画石【王沂竹亭集】
　　苏过
　　苏过字叔党坡公之季子也元祐中公知杭州叔党年十九预计偕七年公为兵部尚书任承务郎后公谪英州贬儋州移防永二州叔党皆侍行叔父栾城公毎称其孝禁锢三十年晚除中山倅而卒善作怪石丛篠咄咄逼翁坡有观过所作木石竹三絶以为老可为竹写真小坡解与竹神者是也晁以道志其墓亦云书画之胜克肖其先人又时出新意作山水逺水多纹依岩多屋木皆人迹絶处并以焦墨为之此出竒也【画继】
　　李公麟
　　李公麟字伯时舒州人第进士为中书门下后省删定官元符三年归老于龙眠山雅善画自作山荘图为世寳写人物尤精识者以为顾凯之张僧繇之亚【宋史本传】
　　龙眠居士雅好画心通意彻直造妙士大夫以谓鞍马愈于韩干佛像可进吴道山水似李思训人物似韩滉非过论也【李廌画品】
　　公麟给事博学精识用意至到凡目所覩即领其要始学顾陆与僧繇道元及前世名手佳本乃集众善以为己有更自立意专为一家尤工人物分别状貌使人望而知其廊庙馆阁山林草野闾阎臧获台舆皁隶至于动作态度颦伸俯仰小大美恶与夫东西南北之人才分画尊卑贵贱咸有区别非若世俗画工混为一律大抵公麟以立意为先布置縁饰为次其成染精致俗工或可学焉至率略简易处则终不可近也【宣和画谱】
　　伯时留意画马每欲画必观羣马以尽变态有僧劝其不如画佛后遂絶笔【鹤山集】
　　龙眠居士尝作长带观音其绅甚长过一身有半又为吕吉甫作石上卧观音盖前此所未见者又画自在观音跏趺合爪而具自在之相曰世以破坐为自在自在在心不在相也乃知髙人达士纵施横设无施而不可者【画继】
　　公麟作画多不设色独用澄心堂纸为之惟临摹古画用绢素着色笔法如云行水流有起倒【图绘寳鉴】
　　王诜
　　王诜字晋卿太原人诗善画尚英宗女蜀国公主为利州防御使【宋史本传】
　　王诜虽在戚里攘去膏粱黜逺声色从事于书画作寳绘堂于私第之东以蓄其所有东坡为之记其所画山水学李成皴法以金碌为之似古今观音寳陁山状小景亦墨作平逺皆李成法也故东坡谓晋卿得破墨三昧【画继】
　　晋卿以尚主之贵日在绮罗弦管之间而濡豪嬉戏乃皆风尘表物非其胸中自有丘壑何以及此【邹浩道乡集】
　　王诜学李成山水清润可爱又作着色山水师唐李将军不古不今自成一家画墨竹师文湖州【图绘寳鉴】
　　蔡肇
　　蔡肇字天启润州丹阳人初事王安石见器重又従苏轼游声誉益显第进士元祐中为太学正张商英当国引为礼部贠外进起居郎拜中书舎人罢为显谟阁待制知明州【宋史夲传】
　　蔡肇工画山水人物尤好作枯槎老树怪石奔湍颇多古意【图绘寳鉴】
　　蔡天启中书集中有跋画一叚云余官京师十五年日有薮泽之思偶得尺素作平冈老木以其余地授伯时请加逺水归鴈以扁舟载仆因题诗其左曰鸿鴈归来水拍天平冈老木尚寒烟付君余地安渔艇乞我春江聴雨眠伯时唯唯然懒不竟他日彦舟取去以示令戬即取笔染如诗明年冬余补常倅归过彦舟壁间见颇有佳思初夏泛小舟至村舎归泝珥渎河至十八里店遇雨宿横塘埭下闭卧蓬中夜兮不寐闻归鴈声因记曩时复作絶句云平野风烟入梦思殷勤作画更题诗扁舟卧聴横塘雨恰值江南归鴈时自作诗画至今六年而竟践之念旷荡之可乐悼嵗月之不留于是怅然者甚久舟过丹阳宿北山僧舎因书以遗令戬且寄彦舟以跋前画云【刘宰漫塘集】
　　李植
　　李植字化光京兆人观察使士衡之孙自少年好道不乐防宦自放田野往来闗中洛阳汝州人以为有道之士也刘贡父过寳应僧舍与昭禅师者语壁有画山水极妙昭语贡父乃化光所画贡父率然賛之曰昆仑有名瑶池非实在梦暂觏变幻旋失惟是墨妙半壁萧瑟﨑防坎防云舒川疾是心中象非笔端物大士观化四海一室【王铚黙记】
　　晁补之
　　晁补之字无咎济州钜野人【见书家传】官至礼部郎中出知河中府【宋史本传】
　　补之有自画山水留春堂大屏上题云胸中正可吞云梦盏里何妨对圣贤有意清秋入衡霍为君无尽冩江天又题自画山水寄人云虎观他年清汗手白头田亩未能闲自嫌麦垅无佳思戏作南斋百里山陈无巳独爱重其迹亦尝咏其扇云前身阮始平今代王摩诘偃屈盖代气万里入咫尺又尝増添莲社图様自以意先为山石位置向背作粉本以授画史孟仲寜令传模之菩萨仿侯昱云气仿吴道天王松石仿闗同堂殿草树仿周昉郭忠恕卧槎垂藤仿李成崖壁痩木仿许道寜湍流山岭骑従鞬服仿魏贤马以韩干虎以包鼎猿猴鹿以易元吉鹤白鹇若鸟防以崔白集彼众长共成胜事今人家往往摹临其本【画继】
　　晁无咎闲居济州金乡葺东臯归去来园楼观堂亭位置极潇洒尽用陶语名之自画为大图书记其上书尤妙【耆旧续闻】
　　晁说之
　　晁说之字以道少慕司马温公之为人自号景迂未三十东坡以著述科荐之靖康初自休致中召为著作郎后试中书舍人兼东宫詹事建炎初以待制侍读而终山谷尝题其雪鴈云飞雪洒芦如银箭前鴈惊飞后回盼凭谁说与谢元晖休道澄江静如练又无咎题四弟横轴画云黄叶满青山枯蒲净寒水鳬鴈下陂塍牛羊散墟里担获暮来归儿迎妇窥篱虎头无骨相田野有余思【画继】
　　赵令穰
　　赵令穰字大年官光州防御使雅有美才髙行读书能文少年诵杜甫诗见唐人毕宏韦偃志求其迹师而冩之不嵗月间便能逼真其所作多小轴甚清丽雪景类王维笔汀渚水鸟有江湖意每出一图人或戏之曰此必朝陵一畨回矣盖讥其不能逺适所见止京洛间景不出五百里内故也【画继】
　　大年学东坡先生作小山丛竹殊有思致【山谷集】
　　赵令松
　　赵令松字永年大年弟亦善丹青浮休居士谢大年江天晩景图杂言云神妙独数李将军安知伯仲非前身【画继】
　　黄庭坚题永年画云调麝煤作花果株难工永年遂臻此殊不易又云永年作狗意态殊逼【山谷集】
　　赵令晙
　　赵令晙字景升封嘉国公师李伯时善画马【图绘寳鉴】
　　赵叔盎
　　赵叔盎字伯充善画马尝以其艺并诗投东坡东坡次其韵云天骥徳力备马外龙麟中皇天不遣言兀与画图同驽骀饱官粟未受一洗空十驾均一至何事籋云风【画继】
　　赵士
　　赵士字明发读书能文元符初试宗室艺业合格者八人独眀发赐进士出身兼工画艺【画继】
　　陈师道题眀发髙轩过图云今代风流数大年含毫落笔开山川忽忘朽老尘底却怪鳬鸿堕目前尔来八二复秀出【注云八二当是明发行弟】万里河山才咫尺眼前安得有突兀复似天地初开辟明冩出髙轩过便逐愈湜同吟哦晚知书画真有益却悔歳月来无多【任渊陈后山诗注】
　　张敦礼
　　张敦礼汴梁人哲宗壻也画人物树石并仿顾陆笔法紧细神采如生赠太师【图绘寳鉴】
　　张舜民
　　张舜民字芸叟号浮休居士绍圣入党贬均州绍兴初追复直学士生平嗜画题评精确虽南迁羇旅中每所经从必搜访题识东南士大夫家所藏名器悉载録中亦能自作山水有自题扇诗云忽忽南迁不记年二妃祠外橘州前眼昏笔战谁能画无奈霜纨似月圆又题邓正字家刘眀复秋景末句云我有故山常自冩免教魂梦落天涯【画继】
　　刘明复
　　刘明复【名忱见冯山太师集】善画山水师李成官至直龙图阁【图绘寳鉴】
　　冯山求刘忱明复龙图为画山水诗云晋唐诸公重小笔髙价直与才名俱然多华丹少泉石清格往往人间无至今百存无一二存者真伪难分区营丘李成称絶迹峰岩秀拔非常模穆之洒落亦其亚玉堂屏上潇湘图董屈许范凡数辈隐隐俗气藏肌肤乃知山水系絶品笔墨造化非功夫要之文章之绪余世上真巧归吾儒益昌台府少文字见性文空谈毗卢龙门雪景生坐隅山潜水奥争奔趋倚空直干鬭孤耸縁险古道盘萦纡拥衲禅僧对寂寞携琴朝士来崎岖主人肆笔聊自娱新言黙与天机符公家清白传数世经济满腹氷霜壶一言不用輙掉臂五年蜀使甘驰驱时将素毫写胸臆宁复意外分精粗复古虽许格【复古有许道寜格疑其学许也】与可亦壮非燕徒【文与可学燕穆之然未至也】岂如公思【去】脱羁束破碎嵩华倾江湖穷冬従公熟窥看爱重不觉声嗟吁灵峰北菀助萧爽雪不到地风号枯平生好画已成僻寜借不喜临与摹出公门下见公笔有类海客遗明珠愿公乗兴一挥洒束绢数幅光芬敷异时解组还故庐皎洁将伴林泉躯【冯山太师集】
　　长源
　　长源字永仲官至大夫作着色山水山顶似荆浩松身似李成叶取真松为之如灵防尾大有生意石不甚工作凌霄花纒松亦佳【画继】
　　李甲
　　李甲字景元自号华亭逸人作逸笔翎毛有意外趣【画继】东坡以李甲比郭恕先善画而有文【周少隐竹坡诗话】
　　李世南
　　李世南字唐臣安肃人眀经及第终大理寺丞尝与晁无咎同试诸生无咎有求横幅长篇又有题扇诗盖长于山水也东坡亦尝题其秋景平逺云人间斤斧日创夷果见龙蛇百尺姿不是溪山曽独往何人解作挂猿枝野水参差落涨痕疎林欹倒出霜根浩歌一棹归何处家在江南黄叶村予尝见其孙皓云此图本寒林障分作两轴前三幅尽寒林坡所以有龙蛇姿之句后三幅尽平逺所以有黄叶村之句其实一景而坡作两意又浩歌字雕本皆以为扁舟其实画一舟子张颐鼔枻作浩歌之态今作扁舟甚无谓也【画继】
　　李皓
　　李皓字云叟唐臣孙避乱入蜀居成都其所作山水取前軰成様合而为一故能羙观一时翕然称之【画继】
　　赵宗闵
　　赵宗闵为尚书郎山谷载铜官僧舎墨竹一枝笔势妙天下为作小诗云省郎潦倒今何处败笔风生双竹枝满世阎刘专翰墨谁为真赏拂蛛丝又云独来野寺无人识故作寒崖雪压枝想得平生藏妙手只今犹在鬓成丝【画继】
　　章友直
　　章友直字伯益【见书家传】善画蛇以篆笔画亦有意又能以篆笔画棋盘笔笔相似【米芾画史】
　　文勋
　　文勋字安国元祐末作太府寺丞福建漕东坡跋其画扇云道子画西方变相观者如堵作佛圎光风落电转一挥而成尝疑其不然今观安国作方界略不抒思乃知传者之不谬【画继】
　　刘延世
　　刘延世公是先生之犹子少有盛名元祐初游太学筑堂业讲名曰抱瓮尝作墨竹题诗云酷爱此君心常将墨真豪端虽在手难写淡精神又云静室焚香盘膝坐长廊看画散衣行趣尚之髙如此【画继】
　　李颀
</div>
    <div class="pagination">
<a href="御定佩文斋书画谱_page256.html">上一页</a><span>...</span><a href="御定佩文斋书画谱_page252.html">252</a><a href="御定佩文斋书画谱_page253.html">253</a><a href="御定佩文斋书画谱_page254.html">254</a><a href="御定佩文斋书画谱_page255.html">255</a><a href="御定佩文斋书画谱_page256.html">256</a><span class="current-page">257</span><a href="御定佩文斋书画谱_page258.html">258</a><a href="御定佩文斋书画谱_page259.html">259</a><a href="御定佩文斋书画谱_page260.html">260</a><a href="御定佩文斋书画谱_page261.html">261</a><a href="御定佩文斋书画谱_page262.html">262</a><span>...</span><a href="御定佩文斋书画谱_page258.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
