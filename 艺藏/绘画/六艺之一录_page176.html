<!DOCTYPE html>
<html>
<head>
    <meta charset="UTF-8">
    <title>六艺之一录 - 第 176 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 176 页/共 664 页</h1>
    <div class="content">　　摄山栖霞寺碑
　　释怀则书摄山栖霞寺碑集右军书勒之石亦圣教序遗法也结体极婉润逼真【弇州山人藁】
　　道家
　　太乙宫碑
　　陈搏撰在盩厔县【天下金石志】
　　回山王母宫碑
　　陶谷撰在泾州【天下金石志】
　　太平兴国宫碑
　　有神降于鳯翔本无稽之言而侈大之其天书之前茅乎徐常侍文纎靡直是五李遗习张振书亦拖沓不堪与孙承望雁行【石墨镌华】
　　茅山大洞国师碑
　　天圣七年云阳南郭陈辅造七闽西山蔡仍书并题额【茅山志】
　　道山十圣殿碑
　　太平兴国三年知湖州钱信记【吴兴掌故集】
　　承天观碑
　　观在真宁县唐开元中建宋大中祥符中奉勅重修而尹熙古书之者也熙古书院待诏书正与汧阳普济碑同而此出隆阐碑为多碑称剏造之由开元帝梦羣仙使求之得石象二十七于此事与元极类攷唐地里志县本名罗川以得石象故改真宁云【石墨镌华】
　　翊圣真君秘诰碑
　　嘉祐五年崇福宫立石无书人姓名笔法似顔鲁公【嵩阳石刻记】
　　妙庭观碑
　　元祐四年杭州观察判官湟川欧阳经撰【成化杭州府志】
　　茅山崇禧观碑
　　崇宁五年张商英撰朝散郎签书荣州军州事判官防公事轻车都尉赐绯鱼袋王古书【茅山志】
　　移建本命殿碑
　　大观二年三月通直郎权潭州通判兼军州事赵岍文并书【南岳总胜集】
　　宣和御制化道文碑
　　政和二年嗣汉三十代天师张继先书【茅山志】
　　显应观碑
　　嘉定三年叅知政事楼钥奉诏撰宁宗御题其额【咸淳临安志】
　　天台观碑
　　宋隐居徐观撰道士杜有庭书【天台方外志】
　　赐西岳庙乳香碑
　　高绅转运荆湖奏请勅赐南岳焚香而四岳并及之据碑南岳诸殿日破乳香一两西岳诸殿共十一处乃日破半两古人焚香其俭如此且所焚乳香非今香也碑正书亦有栁诚悬笔意【石墨镌华】
　　上清储祥宫碑
　　退之作平淮西碑功归裴度李愬不服后命段文昌为之东坡作上清储祥宫碑后坐元祐党人所为命蔡元长易之文词相去什伯矣【野客丛谈】
　　墓道
　　陇西王碑
　　欧阳公作蔡君谟墓志云公工于书画颇自惜不妄与人书仁宗尤爱称之御制元舅陇西王碑文诏公书之其后命学士撰温成皇后碑文又敕公书则辞不肯曰此待诏职也国史传所载盖用其语比见蔡与欧阳一帖云向者得侍陛下清光时有天防令冩御撰碑文宫寺题牓至有勲徳之家干请朝廷出勅令书襄谓近世书冩碑志则有资利若朝廷之命则有司存焉待诏其职也今与待诏争利可乎力辞乃得已盖辞其可辞其不可辞者不辞也然观蔡公之防意如此虽勲徳之家请于朝出敕令书亦辞之不止一温成碑而已其清介有守或后世未知之故载于此【容斋集】
　　献穆大长公主碑　王砺书
　　王洙曰先公素不习书初但微作八分皇祐中公受诏书献穆公主碑李氏求以古冩于是始作书既出人竞爱宋丞相曰近世人家桓楹之刻所未及也君谟亦云君字乃得汉世旧法仆所作但唐耳公受诏与君谟分冩迩英阁二图公书无逸篇君谟真字书孝经既成上作飞白二轴荅之后又受诏分冩集禧观诸殿榜公书奉福虚福殿二榜君谟书神藻殿二牓公亦习古文小篆今上景祐徽号玉册宣献宋公受诏冩宋公不习篆公代书也公所书石字则献穆大长公主碑曹襄悼碑范文正碑晏元献碑伊先生隔山庵记正字则张少监墓志濠州四望亭诗庄生防诗宋宣献诗【王氏谈録】
　　孙明复墓碑
　　欧阳修书【天下金石志】
　　石曼卿墓碑
　　欧公撰石曼卿墓表苏子美书邵餗篆额山东诗僧秘演力干屡督欧俾速譔文方成演以银二两置食于相蓝南食殿讫白欧公写名之日为具召馆阁诸公观子羙书书毕演大喜曰吾死足矣饮散欧苏嘱演曰镌讫且未得打竟以词翰之妙演不能却欧公忽于定力院见之问寺僧曰何得僧曰半千买得欧怒回诟演曰吾之文反与庸人半千鬻之何无识之甚演滑稽特精徐语公曰学士已多他三百八十三矣欧愈怒曰是何演曰公岂不记作省元时庸人竞摹新赋呌于通衢复更名呼曰两文来买欧阳省元赋今一碑五百价已多矣欧因觧頥徐又语欧曰吾友曼卿不幸早世固欲得君之文张其名与日星相磨而又穷民售之颇济其乏岂非利乎公但笑而无说【湘山野録】
　　田朝奉墓志
　　在石门县元丰五年苏颂文【舆地碑目】
　　富文忠公神道碑
　　富文忠之使辽所谓肃肃王命仲山甫将之也苏文忠之翰墨也所谓吉甫作颂穆如清风也大雅烝民兹可无愧富公孙枢宻苏公犹子侍郎皆题名卷末亦所谓臧孙有后于鲁者嘉防癸亥四月戊申【平园集】
　　李仲通墓碑
　　程颢书【天下金石志】
　　夷齐墓碑
　　余始谓黄书倾侧尽变唐法又得此碑而不觉失席也碑乃黄书而无一笔类梁公碑者法全出禇登善圣教序瘦劲絶人防拂钩磔几无遗恨但结体踈少逊登善耳疑一人手腕岂其悬殊若是且黄他书俱与此不类何也今世字学出苏黄者强半遂令唐法不传不知黄故自能传唐法者也至如碑称夷齐之不立必其宗与国人有不说者又云二子之事孔孟之所不言不足信则宋人迂谬之谈往往如此【石墨镌华】
　　防师雄墓志
　　防公表章古迹自周秦以及唐无有不题识至今尚存焉志亦云然志多与史合盖修史时采志语入也志张舜民撰颇尽阐扬之致书者卲防清圆秀劲大足名家所可恨者伤佻耳其书只尺作只赤赤与尺通杨用修以尺牍为赤牍本之禽经雉上有丈鷃上有赤王元羙又引华山石阙云高二丈二赤平等寺碑云高二丈八赤而疑其隐僻欲改作尺牍据此志则宋已多用之非僻也【石墨镌华】
　　集贤赵公神道碑
　　宋蔡京正书集贤赵公大观神道碑此乃黄美之故物籖题是徐子仁所书流传防许乃归元白郑子经言蔡公书令人掩鼻而过元白收此无乃采菲之意乎【苍润轩碑跋】
　　崇国公墓志
　　故事宗室墓志例属翰苑撰述甞观欧阳公王华阳李淇水王临川所撰殆得玉牒之五六而其蕃衍盛大一一皆然今观崇公墓志多有可书故郑太宰所作得尽制作之羙噫京城括索尽籍以行独太祖之孙号为防逺渡江勃兴皆得奉朝奉请人事之不可料襄阳此卷龙跳虎卧不尽賛述太宰此文亦称合作惜与王将明蔡元长同传讫蔽其名可为叹息【清客居士集】
　　宋宗室崇国公墓志铭翰林学士郑居中撰知淮阳军米芾书今题曰元章真迹者世知寳爱其书而已夫以公胄裔之贵爵秩之尊子孙又众多且光显若是而今无称焉独頼此书为好事者所传存而不废故其官阀世绪犹可考见呜呼士君子所恃以不朽者书云乎哉泰定四年十一月八日金华黄溍识【黄文献公集】
　　古之铭其先世功徳撰文书丹必求诸大手笔者盖因其文与书之传而吾先世之功徳与之俱传也宋宗室崇国公墓志铭当世代革易之余而为人所寳爱者米南宫之书也崇国公遂同不朽矣后世乃不求必传之文与书止慕其人官爵之荣以为可荣其先世岂知古人之意哉至正二十六年四月辛未豫章揭汯书【鐡网瑚】
　　章吉老墓志
　　宋米芾行书章吉老墓志及表右二碑墓表字大于志吉老以医名于时元章既为书志又为述表拳拳而不厌其复此虽其子之自致亦以吉老为人可称也观其志之所述数事盖亦笃行而隐于医者也今人于亲之没自为志文刻以示人茍且完事惜费而忘义岂以今之时无米颠耶吾于此深有所感【苍润轩碑跋】
　　枢宻赵瞻碑
　　赵懿简公瞻敝邑人卒葬城南四里茔地为耕者所侵殆尽碑仆而泐仅有数十字可辨观其书法劲健知书撰人必非没没者惜先逹为邑志不收其文遂无所考为之一慨【石墨镌华】
　　朝奉郎贺公墓志
　　信安程俱撰并书【庆湖遗老集】
　　益王神道碑
　　蒋灿书甚佳【湖山胜槩】
　　修鲁太史墓碑
　　盛琳撰在定陶县【天下金石志】
　　艾轩神道碑
　　周必大书艾轩神道碑平原晩作益自磨砺散语终是洗涤词科气习未尽惟艾轩志铭极简严有古意今祠堂本乃复斋陈公所书而平园真迹蔵外孙方之泰岩仲家岩仲他日有佳石当并平园小楷刻之祠中【后村集】
　　施岳仲山志
　　薛梯颷为施岳仲山志李筼房书周草题盖【湖山胜槩】
　　立四皓墓碑
　　王禹偁撰在商州【天下金石志】
　　仁夀县君墓志　刘次庄真书【金陵古金石考】
　　正徳中祈泽寺修佛堂此志背嵌墙角僧欲碎以为路东桥顾公见而止之遂传于世予向见兹石在露地讽寺僧移向屋下然比乆不至山中今不知果移否也又龙池边有宋时移文摹刻极精印岗公当不应反遗之也余既借观此帙而并以是告原溥原溥有别业在湖西他日转搨之以归亦一竒事也嘉靖甲寅三月十八日浄信居士盛时泰记【苍润轩碑跋】
　　大理寺丞王安国墓志
　　元丰三年四月廿七日葬江宁府【金陵古金石考】
　　临川王斿碑
　　斿王安国之子也见墓志【金陵古金石考】
　　观察使合肥郡开国侯刘虎墓志
　　冯去非撰在钟山乡陆家庙【金陵古金石考】















　　六艺之一録卷九十二
　　钦定四库全书
　　六艺之一録卷九十三　　　　钱唐倪涛撰
</div>
    <div class="pagination">
<a href="六艺之一录_page175.html">上一页</a><span>...</span><a href="六艺之一录_page171.html">171</a><a href="六艺之一录_page172.html">172</a><a href="六艺之一录_page173.html">173</a><a href="六艺之一录_page174.html">174</a><a href="六艺之一录_page175.html">175</a><span class="current-page">176</span><a href="六艺之一录_page177.html">177</a><a href="六艺之一录_page178.html">178</a><a href="六艺之一录_page179.html">179</a><a href="六艺之一录_page180.html">180</a><a href="六艺之一录_page181.html">181</a><span>...</span><a href="六艺之一录_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
