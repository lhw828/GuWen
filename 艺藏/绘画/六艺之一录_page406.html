<!DOCTYPE html>
<html>
<head>
    <meta charset="UTF-8">
    <title>六艺之一录 - 第 406 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 406 页/共 664 页</h1>
    <div class="content">　　顔真卿五丁凿路
　　桞公权一夫当闗
　　张长史风廻电驰
　　僧懐素云行施
　　李北海楼台映日花木逢春
　　徐防稽怒猊渇骥藏棱出力坡谷言难
　　张从申有入木七分之气吾闻之子山云
　　米南宫竒逸超迈烟云卷舒
　　黄山谷清员妙丽引防贯珠
　　苏东坡丰腴恱泽緜里藏针
　　蔡端明方正严楷土偶蒙金
　　赵文敏神明英杰仪鳯冲霄祥云捧日
　　康里子山雄剑倚天长虹驾海
　　饶介之卞庄刺虎功倍力省
　　宋克鹏抟已具须仗扶摇
　　宋仲珩龙驹鳯雏神采已具
　　詹希元署书冠冕庄重【字孟举】
　　俞紫芝临摹子夫擅宠【名和字子中】
　　杜叔循真书清风兰雪【名环】
　　胡子申瑚碧树颇谢琮璜【名布】
　　掲平仲旱蛟得秋雁入云【名枢】
　　解搢绅学士春斋续书评几二十八人评皆当惟评蔡伯端明为土偶蒙金殊失之蔡之字有晋韵在苏黄米之上又谓宋仲珩为神彩已具似以未成少之亦非也本朝书当以宋克为第一仲珩即次之方逊志评之已定矣胡杜掲岂能及哉【墨池録】
　　明丰道生评书
　　余游石湖与文待诏衡山翁谈书余曰翁小楷根本钟王金声玉润祝枝山颠草精于山谷锋势雄强次则陆俨山真行规摹懐仁出入北海无愧仙手翁曰今人以书自诧者不少试卒评之余曰马孟河书如盲师批命不辨防画沈鳯峰书如老觋扶鸾诘屈难识王逢元书如小儿乳臭学语未成陈鹤书如麻风丐子拥肿秽浊杨珂书如胠箧偷儿探头侧靣沈仕书如夏四倚主妄骋骄狂廹而视之毕逞怒态【王氏法书苑】








　　六艺之一録二百八十三
　　钦定四库全书
　　六艺之一録卷二百八十四　　钱唐倪涛撰
　　歴代书论十四
　　唐张懐瓘书议
　　昔仲尼修书始自尧舜尧舜王天下焕乎有文章文章发挥书道尚矣夏殷之世能者挺生秦汉之间诸体间出猷冥运妙用天资追虚捕微鬼神不容其潜匿而通微应变言象不测其存亡竒宝盈乎东山明珠溢乎南海其道有贵而称圣其迹有秘而莫传理不可尽之于词妙不可穷之于笔非夫通逹微何可至于此乎乃不朽之盛事故叙而论之夫草木各附生气不自埋没况禽兽乎况人伦乎猛兽鸷鸟神彩各异书道法此其古文篆籀时罕行用者皆阙而不议议者真正藁草之间或麟鳯一毛龟龙片甲亦无所不録其有名迹俱显者一十九人列之于后
　　崔　瑗　张　芝　张　昶　钟　繇　钟　防韦　诞　皇　象　嵇　康　卫　瓘　卫夫人索　靖　谢　安　王　导　王　敦　王　廙王　洽　王　珉　王羲之　王献之
　　然则千百年间得其妙者不越此数十人各能声飞万里荣擢百代虽逸少笔迹遒润独擅一家之美天质自然风神盖代且其道微而味薄固常人莫之能学其理隠而义深固天下寡于知音昔为评者数家既无文词则何以立説何为取象其势仿佛其形似知其门而未知其奥是以言论不能辨明夫于其道不通出其言不断加之词寡典要理乏研精不述贤哲之殊能况有邱明之新意悠悠之説不足动人矣夫翰墨及文章妙者皆有深意以见其志覧之即令了然若与防则有智昏菽麦混白黑于胸襟若心悟精微图古今于掌握妙之意出于物类之表幽深之理伏于杳冥之间岂常情之所能言世智之所能测非有独闻之听独见之明不可识无声之音无形之相夫诵圣人之语不如亲闻其言评先贤之书必不能尽其深意有千年明镜可以照之不陂琉璃屏风可以洞彻无碍今虽録其品格岂独称其材能皆先其天性后其习学纵异形竒体輙以情理一贯终不出于洪荒之外必不离于工拙之间然智则无涯法固不定且以风神骨气者居上妍美功用者居下
　　真书
　　逸少第一　元常第二　世将第三　子敬第四士季第五　文舒第六　茂第七
　　行书
　　逸少第一　子敬第二　元常第三　伯英第四伯玉第五　季琰第六　敬和第七　茂第八安石第九
　　章书
　　子玉第一　伯英第二　幼安第三　伯玉第四逸少第五　士季第六　子敬第七　休明第八
　　草书伯英创立规范得物象之形均造化之理然其法太古质不剖断以此为少也有椎轮草意之妙后学得渔猎其中宜为第一
　　草书
　　伯英第一　叔夜第二　子敬第三　处冲第四世将第五　仲将第六　士季第七　逸少第八
　　或问曰此品之中诸子岂能悉过于逸少答曰人之材能各有长短诸子于草各有性识精魄超然神彩射人逸少则格律非髙功夫又少虽圆丰妍美乃乏神气无戈防铦锐可畏无物象生动可竒是以劣于诸子得重名者以真行故也举世莫之能晓悉以为真草一概若所见与诸子雷同则何烦有论今制品格以代权衡于物无情不饶不损惟以理服颇能面质冀合规于匠殊不顾于聋俗夫聋俗无眼有耳但闻是逸少必闇然悬伏何必须见见与不见一也虽自谓髙鍳旁观如三载婴儿岂敢斟量鼎之轻重哉伯牙子期不易相遇造章甫者当售衣冠之士本不为于越人也然草与真有异真则字终意亦终草则行尽势未尽或烟收雾合或雷激星流以风骨为体以变化为用有类云霞聚散触遇成形龙虎威神飞动増势岩谷相倾于峻险山水各务于髙深囊括万殊裁成一相或寄以骋纵横之志或托以散鬰结之懐虽至贵不能抑其髙虽妙不能量其力是以无为而用同自然之功物类其形得造化之理皆不知其然也可以心契不可以言宣观之者似入庙见神如窥谷无底俯猛兽之牙爪逼利剑之锋芒肃然巍然方知草之微妙也子敬年十五六时尝白其父云古之章草未能宏逸今穷伪略之理极草踪之致不若藁行之间于徃法固殊大人宜改体且法既不定事贵变通然古法亦局而执子敬才髙识逺行草之外更开一门夫行书非草非真离方遁圆在乎季孟之间兼真者谓之真行带草者谓之行草子敬之法非草非行流便于行草又处其中间无借因循寜拘制作挺然秀出务于简易情驰神纵超逸优游临事制宜从意适便有若风行散润色开花笔法体势之中最为风流者也逸少秉真行之要子敬执行草之权父之灵和子之神骏皆古今之独絶也世人虽不能甄别但闻二王莫不心醉是知徳不可伪立名不可虚成然荆山之下玉石参差或价贱同于瓦砾或价贵重于连城其八分即二王之石也子敬殁后羊薄嗣之宋齐之间此体弥尚谢灵运尤为秀杰近者虞世南亦工此法或君长告令公务殷繁可以应机可以赴速或四海尺牍千里相闻迹乃含情言惟叙事披封不觉欣然独笑虽则不靣其若面焉妙用通邻于神化然此论虽不足搜索至真之理亦可谓张皇墨妙之门但能精求自可意得思之不已神将告之理与道通必然灵应有志小学岂不勉欤古之名手但能其事不能言其意今仆虽不能其事而輙言其意诸子亦有所不足或少运动及险峻或少波势及纵逸学者宜自损益也异能殊美莫不备矣然道合者千载比肩若死而有知岂无神交者也逸少草有女郎材无丈夫气不足贵也贤人君子非愚于此而智于彼知与不知用与不用也书道亦尔虽贱于此或贵于彼鍳与不鍳也智能虽定赏遇在时也嵇叔夜身长七尺六寸美音声伟容色虽土木形体而龙章鳯姿天质自然加以孝友温恭吾慕其为人常有其草写絶交书一纸非常宝惜有人与吾两纸王右军书不易近于李造处见全书了然知公平生志气若与靣焉后有逹者覧此论知当亦悉心矣夫知人者智自知者明论人才能先文而后墨羲献等十九人皆兼文墨乾元元年四月日张懐瓘述【法书要録】
　　唐张懐瓘书估
　　有好事公子频纾雅顾问及自古名书颇为定其差等曰可谓知书矣夫丹素异好爱恶罕同若鍳不圆通则各守封执是以世议纷糅何不制其品格豁彼疑心哉且公子贵斯道也感之乃为其估贵贱既辨优劣了然因取世人易觧遂以王羲之为标凖如大王草书字直一百五字乃敌一行行书三行行书敌一行真正偏帖则尔至如乐毅黄庭太师箴画赞累表告誓等但得成篇即为国宝不可计以字数或千或万惟鉴别之精麤也他皆仿此近日有钟尚书绍京亦为好事不惜大费破产求书计用数百万钱惟市得右军行书五纸不能致真书一字崔张之迹固乃寂寥矣惟天府之内仅有存焉如小王书所贵合作者若藁行之间有兴合者则逸气盖世千古独立家尊才可为其弟子尔子敬年十五六时常白逸少云古之章草未能宏逸颇异诸体今穷伪畧之理极草纵之致不若藁行之间于徃法固殊大人宜改体逸少笑而不答及其业成之后神用独超天姿特秀流便简易志在惊竒峻险髙深起自此子然时有败累不顾疵瑕故减于右军行书之价可谓子为神俊父得灵和父子真行固为百代之楷法然文质相防立其三估贵贱殊品置其五等三估者篆籀为上估钟张为中估羲献为下估上估但有其象盖无其迹中估乃旷世竒迹可贵可重有赎求者宜悬之千金或时不尚书薫莸同器假如委诸衢路犹可字偿千金其杜度崔瑗可与伯英价等然志乃尤古力亦微大惟妍媚不逮于张芝卫瓘可与张为弟索靖则雄逸过之且如右军真书妙极又人间切须是以价齐中估古逺稀世非无降差崔张玉也逸少金也大贾则贵其玉小商则重其金肤浅之人多任其耳但以王书为最真草一概略无差殊岂悟右军之书自有五等
　　黄帝史　周宣史　钟　繇　张　芝　王羲之崔　瑗　卫　瓘　索　靖　王献之
　　已上九人第一等
　　蔡　邕　张　昶　荀　朂　皇　象　韦　诞钟　会等度徳比义并崔张之亚也可微劣右军行书之价
　　已上六人第二等
　　曹　喜　邯郸淳　罗　晖　赵　袭　崔　寔刘德升　师宜官　梁　鹄　胡　昭　荀　爽张彭祖　张　　傅　　魏武帝　曹　植呉孙皓　孙　权　应　璩　徐　干　张　昭嵇　康　何　曽　卫　顗　杜　预　杨　肇乐　广　刘　恢　司马攸　卫　恒　卫夫人卫　玠　李　式　王　敦　郗　鍳　郗　愔韦　昶　桓　　王　翼　王　导　王　洽王　珉　谢　安　庾　翼等或竒才见防或絶世难求并庶几右军草书之价
　　已上四十三人第三等
　　张　嘉　庾　亮　郗　超　王　珣　戴若思卫　瓘　僧惠式　王　修　张　翼　戴安道王之　王凝之　王徽之　王操之　孙兴公王允之　宋文帝　宋武帝　康　昕　王僧虔谢灵运　羊　欣　薄绍之　孔琳之　萧思话张　永　萧子良　齐髙帝　萧子云等互有得失时见髙深絶长续短智均力敌可敌右军草书三分之一
　　已上二十九人第四等
　　张　越　张　融　陶景　阮　研　毛　喜僧智永　虞世南　欧阳询　禇遂良等可敌右军草书四分之一
　　已上九人第五等
　　已上率皆估其甚合者其不会意数倍相悬大凡虽则同科物稀则贵今妍古雅渐次凌夷自汉及今降杀百等贵逺贱近淳漓之谓也凡九十六人列之如右五等之外盖多贤哲声闻虽美功业未遒空有望于屠龙竟难成于画虎不入流品深虑遗材天宝十三载正月十八日【法书要録】
　　唐韦续九品书人论【墨池编作李嗣真】
　　上古创意制字务在形质自夏禹之后乃精妙间生体操屡移实难具美今继真约古品藻録其长分为三等皆旁通上中下总一百九人列之于后
　　上上十九人
　　夏禹作象形篆以铭钟鼎
　　髙祖神尧皇帝行隶
　　太宗文武皇帝行草
　　至道大圣大明孝皇帝八分
　　鲁司寇文宣王大篆【题延陵季子之墓八字存】
　　周史籀大篆
　　仙人务光倒薤篆
　　秦相李斯小篆
　　后汉崔瑗隶草等书
　　后汉蔡邕隶篆八分
　　后汉杜伯度章草【时称圣字】
　　后汉师宜官正隶草【灵帝好之悬于帐中及所在寝食处不忘也】
　　后汉王绮正隶草
　　魏梁鹄八分
　　汉张芝草【云上方崔杜不足下比罗赵有余】
　　魏钟繇正书散隶【兼撰笔髓论】
　　呉皇象八分
　　王羲之正书行草飞白【撰笔阵图及笔势赋】
　　唐张旭大小草正书【自古笔法晋王羲之传永禅师永禅师传陆柬之陆柬之传旭旭亡其中更有妙道不可传但得其妙方自悟耳】
　　上中十三人
　　秦程邈正行
　　汉萧何署及草隶
　　汉武帝正篆
　　后汉张昶八分及草
　　后汉王次仲正隶及八分
　　魏韦诞正章草及署
　　晋索靖行书【时人云婉若银钩】
　　晋李矩妻卫夫人正行【卫瓘女】
　　晋卫瓘草隶行【时人云一防二妙】
　　晋羊衡母蔡夫人正书
　　晋卫恒隶书
　　晋王献之行草飞白
　　齐王僧虔行草
　　上下十三人
</div>
    <div class="pagination">
<a href="六艺之一录_page405.html">上一页</a><span>...</span><a href="六艺之一录_page401.html">401</a><a href="六艺之一录_page402.html">402</a><a href="六艺之一录_page403.html">403</a><a href="六艺之一录_page404.html">404</a><a href="六艺之一录_page405.html">405</a><span class="current-page">406</span><a href="六艺之一录_page407.html">407</a><a href="六艺之一录_page408.html">408</a><a href="六艺之一录_page409.html">409</a><a href="六艺之一录_page410.html">410</a><a href="六艺之一录_page411.html">411</a><span>...</span><a href="六艺之一录_page407.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
