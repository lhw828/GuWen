<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 482 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 482 页/共 578 页</h1>
    <div class="content">　　宋米友仁云山图
　　宋米友仁烟峦晓景
　　宋米友仁潇湘竒观
　　宋米友仁潇湘八景卷
　　宋米友仁湖山烟雨图
　　宋米友仁山水图
　　宋米友仁逻钓图
　　宋米友仁水墨云山图
　　宋米友仁云山卷
　　宋米友仁潇湘白云图
　　宋米友仁海岳庵图
　　宋米友仁云山
　　宋宋子房画山
　　宋李时雍墨竹
　　宋张择端清明上河图










　　钦定四库全书
　　御定佩文斋书画谱卷八十三
　　歴代名人画跋三
　　宋李公麟孝经图
　　观此图者易直子谅之心油然生矣笔迹之妙不减顾陆至第十八章人子之所不忍者独寄其髣髴非有道君子不能为殆非顾陆所及【东坡集】
　　李伯时画超然尘土之外其精致微密防与造化争衡岂凡流所可髣髴犹恨其不深考孝经微意此乐道君子所以为之痛惜也戊辰上已范阳张九成书【张九成南浦文集】李龙眠善画固其一癖常见诗豳风图离骚九歌图商山四皓图此孝经图皆有益于世士大夫游戏翰墨而不可茍世俗但称其描写之工安知其用意之逺是岂立本道子軰可比邪【呉海闻过斋集】
　　右李公麟所画孝经图一卷至正中著作郎永嘉李孝光进入秘府顺帝诏翰林学士承旨临川危素逐章补
　　书经文元社既屋皇明受命图入晋王邸王下教俾濂题识其左濂闻史皇作画仓颉制字本出于一源圣人因字以着经而善绘事者则因经而作图故古之人或绘诗与春秋或像论语或画尔雅而图孝经尤多人观之者有若亲逢其事感悦而歆慕不待辞説而意趣自显则其于经似不为无助也公麟集顾陆张呉诸家之长为宋画第一其图是经葢取法于顾恺之势如云行水流自然有起伏之态诚希世之寳也然而王者之所寳在孝不在画也歴代贤王其声光流于无穷鲜不以能孝而致之载诸史册尚可考见经曰昔者明王事父孝故事天明事母孝故事地察长幼顺事故上下治斯言至矣愿王日加之意焉【宋学士集】
　　右龙眠居士李伯时所画孝经一十八事盖摘其中入相者而图之按画谱所载御府伯时画一百有七中有孝经相此卷葢宣和所藏然无当时印识而有绍兴小玺岂南渡后又常入秘府邪伯时喜画古贤故事每薄着训戒则孝经相当非特一本此殆别本也伯时之画论者谓出于顾陆张呉集众善以为长能自立意不蹈习前人而隂法其要其成染精致俗工或可学至于率畧简易处终不及也此昔人定论余不容赘言若其文学人品在东坡山谷之间而博学精识出刘贡父之上官京师数年不一迹权贵之门佳时胜日载酒出游坐石临流翛然终日山谷谓其风流文雅不减古人而为书画所掩然而卒亦不能掩也【甫田集】
　　宋李公麟画前代君臣事实
　　此卷吾友钦谟刘大叅所藏龙眠真迹汉晋唐朝君臣典故可为法戒者八事未有龙眠自署妙絶矣而观龙眠固有志于正君谋国者岂阎立本軰可比哉古所谓工执艺事以谏龙眠之谓欤覧者尚敬之哉癸巳冬子月旦叶盛【清河书画舫】
　　宋李公麟女孝经图
　　昔人论文章不闗世教虽工无益余以为图画亦然此卷写女孝经四章而其事迹则每章图之初不知作于何人独其上有乔氏半印可辨啓南得之定以为李龙眠笔及观元周公谨志雅堂杂钞云己丑六月二十一日同伯机访乔仲山运判观画而列其目有伯时女孝经且曰伯时自书不全则知为龙眠无疑啓南真知画者哉图中为女妇軰所以共职进戒者皆闺门之法家国之利而其容气端荘详雅覧之使人竦然起敬足以消其滛媟戏嫚之心非特女子之有家者当为监戒也所谓闗世教者此类是已【匏翁家藏集】
　　宋李公麟列女图
　　此图自密康公母至赵括母凡十五考之刘向传乃仁智一卷世传龙眠李公麟所作然按隋朝官本有卫协画列女图一卷隋王广有列女仁智图一卷陈公恩有列女贞节图仁智图李氏之笔固当祖述于此又按后汉顺烈梁皇后常以列女画于左右以自监戒【本纪】又后汉宋常燕见御座新屏风图画列女帝顾视之正容言曰未见好徳如好色者光武即命撤之观此则列女图又始于汉矣【纬畧】
　　宋李公麟长带观音像
　　龙眠居士李伯时名公麟登进士第以文学有名于时学佛悟道深得微防立朝籍籍有声博求钟鼎古器珪璧寳玩森然满家雅好画心通意微真造妙盖其天才轶举皆过人也士大夫以谓鞍马愈于韩干佛像可近吴道山水似李思训人物似韩滉非过论也今观此像固非世俗可以髣髴而绅带特长一身有半盖出竒立异使世俗惊惑而不识其胜絶处也比见伯时为延安吕观文吉甫作石上卧观音像前此未闻有此样亦出竒也唐阎立本杨炎能画不害其为贵人王维郑防能画不害其为贤士国朝燕龙图穆之宋郎中复古与伯时皆能画何愧于古耶【李廌画品】
　　宋李公麟画天女
　　此天女者意伯时作华严中善知识相尔知命藏箧中数年乃以赠金华俞清老有所欲则富者取之有所畏则贵者夺之清老离此二病则长有之【山谷集】
　　宋李公麟画罗汉
　　前世名画如顾陆呉道子軰皆不能不着色故例以丹青二字至龙眠始埽去粉黛淡毫轻墨髙雅超诣譬如幽人胜士褐衣草履居然简逺固不假衮绣蝉冕为重也于乎亦可谓天下之絶艺矣【后邨集】
　　宋李公麟画华严变相
　　李伯时初喜画马曹韩以来未有比也曹辅为太仆少卿太仆视他卿寺有廨舍国马皆在其中伯时每遇之必终日纵观有不暇与客语者法云圜通秀禅师为言众生流浪转徙皆自积刧习气中来今君胸中无非马者得毋与之俱化乎伯时惧乃教之使为佛像以变其意于是深得呉道子用笔意晚作华严经八十卷变相李冲元书其文备极工妙不及终而以未疾废重自太息既不复能画乃反厚以金帛求其所画在人世者藏之以示珍贵宣和间其画防与呉生等有持其一二楮取美官者踵相继而伯时无恙时但诸名士鉴赏得好诗数十篇尔【石林避暑録】
　　龙眠居士宿慧通亲覩华严法界观手画毘卢妙相好灵智所现非幻作诸神勇识以次来衣冠缨络严饰具乃至诸天诸大天福徳贵神八部等威慈并承佛恩力各随因地见形势我思法云顶中寳紫金光聚超众地一毛孔中一切见半月满月诸寳王香云鬘云宫殿云重重单复牙含摄悲愍众生故在世今我愚得瞻仰愿如童真法王子弹指开门入寳阁普礼普讃尽未来与佛长住金刚定邵庵道人虞集伯生賛【道园学古录】
　　宋李公麟海防图
　　李龙眠既弃画马之嗜亶作补陀大士相以施缁徒垂老得匹楮戏笔五百应真像防年乃成平生绘写具大三昧仅此轴耳【桯史】
　　宋李公麟西岳降灵图
　　降灵笔墨自龙眠此图之工致开卷即知为龙眠老手布置人物杂以怪洎妙丽乘跨皆不失防长贵贱之序进退向背之冝云中卷舒出没非全完而全完出人意外至于豪芒琐屑出竒防胜疑其为老刘或其徒刘朝圭所能盖尝见诸白玉楼画于临川陆伯敬伯敬象山之子自言得之于荆门而豪芒琐屑出竒防胜与此无有二可寳也已纸绢之寿千年半千不足计不幸落浮俗冨贵家藏以十袭肆羽鱼宅于中与尘俱尽岂若遇名流时一鉴赏之为愈譬夫朝闻夕死岂不佳于十袭一千半千载寿于羽鱼宅哉【北磵集】
　　宋李公麟姑射仙像
　　宋之龙眠居士工画人物仙鬼即唐之吴道子也笔法入妙非庸史所能摹拟此东山相家所藏姑射像人疑徽庙所临然古茂简要非龙眠不能到乐闲居士意为龙眠真迹是也绍熙至今二百有余年而墨迹若新东山氏其寳之哉至正己亥冬十月抱遗叟杨维祯识于璜溪书院【鐡网珊瑚】
　　宋李公麟白描罗汉渡海图
　　白描罗汉渡海图一卷凭灵御怪状入能品然无题识可验评者为是李伯时作伯时在宋熙寜间登进士第书画独歩当时画非临摹多不设色每每用澄心堂纸为之是即白描盖画莫难于白描犹书莫难于小楷银鐡线圈家数亦犹银钩鐡画元人又谓伯时佛像可追吴道子岂多得哉且伯时与东坡善东坡题四菩萨世称二絶此画不减四菩萨恨无东坡笔力与之争光顾披图三叹睿览之余珍藏什袭卷锦以归第海门潮涌六通人物凌风化去矣【王越襄敏公集】
　　宋李公麟星官图
　　古作画人物第一溪山次之花卉禽鸟为下盖圣贤仙佛使人因敬而得悟非苟然也唐以后独龙眠不失此意宋祥符以来尚道家者言此卷盖当时应制为之精致中韵致具存故是合作用卿其寳之【焦竑澹园续集】
　　宋李公麟九歌圗后
　　楚词九歌凡十一篇九神而梁昭明取六章载于文选故是圗贝阙珠宫乘鼋逐鱼亦可施于绘素后人或能补之当尽灵均之清致也【东观余论】
　　宋李公麟莲社横卷
　　余得莲社圗高三尺横二尺笔力精劲五彩焕发妙絶一世龙眠真笔也此为横轴大畧相似时有不同元中之记云童子蹲而汲水者一人而有二书猿一麞一而猿亦有二麞则鹿也元中书甚工既非其亲书疑别为一圗作记余所藏童子汲水及猿皆一而麞亦鹿也龙眠为此圗妙意非一自知爱重或纵或横意必有数今恨未能尽见也此卷谢康乐不为长鬛捕蛇翁亦欠朴意之状必有能辨之者【攻媿集】
　　宋李公麟东山圗
　　龙眠李伯时画许度王逸少谢安石支道林四人像作东山图度超然万物之表见于眉睫逸少藏手袖间徐行若有所观安石肤腴秀泽着屐反首与道林语道林羸然出其后引手如相酬酢皆得其意于俯仰走趋之间笔墨简逺妙絶一时无住道人少规模伯时为余临冩真赝殆不可辨更数十嵗安知天下不有两伯时【石林违康録】
　　宋李公麟洛神图
　　洛神赋有楚骚求宓妃湘君遗意骚云贯薜荔之落蕊落蕊细初蕊尤细贯之良难此画毫端入细难也洛神风情逸韵冩在笔外尤难也【胡云集】
　　宋李公麟明皇聼乐图
　　右龙眠李伯时画明皇聼乐圗一卷乐壊乆矣至于新声异曲耀动荡未有如此图者宣和诸公凭陵冨盛祖述梨园霓裳遗制而为之伯时不得不任其责此圗岂平生沈着得意趣邪【剡源集】
　　宋李公麟商山四皓圗
　　尝观李伯时画商山四皓圗意趣幽逺笔力精妙宛然千数百载如见其人因念少时读西汉传四君子避秦乱以去采芝赋诗若遗世者至汉高欲易太子大臣不能止吕后用留侯计延致四君子复出遂从太子见止此卷谓马逺作余虽不能识然韵度高古亦足为佳观其三人离立矍铄蒿目若深忧攅眉若共语一人仰空曳杖去之岂计欲出山三人已相唯诺其一人尚未定邪将昔人之见与余同固因画以寄意邪毋乃画者不省其布置偶若是邪是足以发予而已【闻过斋集】
　　宋李公麟画李密迎秦王圗
　　龙眠居士画用澄心堂纸作白描人物惟临摹古画乃用绢而加以傅染余见其画多矣率皆白描如静伯所藏是幅盖本生之仅见耳【寓意编】
　　宋李公麟白描渊明图
　　右歙人朱克绍所藏宋龙眠白描渊明图圗凡十有二此其一也渊明之事有程朱二夫子定论后学冝无所复置喙者吾友翟少卿廷光忽大书一跋并和归去来辞欲自学孔子而以不仕无义责备渊明余读之为之大骇夫渊明自以晋朝世辅耻复屈身刘宋故始终托诗酒以自晦而人莫之知也朱子纲目大书晋徴士陶潜卒于南宋之朝可谓得渊明本心于千载之上者矣渊明平日诗最冲澹至于咏荆轲则激烈之气奋然如不可遏以秦谕宋也平日与物无竞至于檀道济馈粱肉则峻却之以道济事宋为心膂也此其心事当何如哉而以孔子不仕无义讥之大失言矣朱子楚辞深罪杨雄而右渊明雄之罪正坐以孔子自任而误认不仕无义之语遂失身于莽尔惜吾友生程朱之后而为此言故不得不一订之【程篁墩集】
　　宋李公麟临刘商观奕图
　　余所藏刘商观奕图繇唐迄今二百年绢素剥烂粉墨萧瑟伯时为余临之茅君勒之皆絶笔也噫刘商之画非伯时则失其真伯时之笔非茅生则不能寿茅生之名岂以余言而遂传欤眉阳苏轼谨识【瑚网】
　　宋李公麟画王荆公骑驴图
　　荆公晩年删定字説出入百家语简而意深常自以为平生精力尽于此书好学者从之请问口讲手画终席或至千余字金华俞紫琳清老尝冠秃巾衣埽墖服抱字説追逐荆公之驴徃来法云定林过八功徳水逍遥游亭之上龙眠李伯时曰此胜事不可以无传也【山谷集】
　　宋李公麟阳闗圗
　　元祐初作此诗题伯时所作阳闗圗崇寜元年五月见此草于赵升叔家殊妙于定本升叔伯时壻也时俱系舟于大云仓之逹观台下【山谷集】
　　宋李公麟石鼎聫句圗
　　昌黎公诗中有画李伯时画中有诗此虽临本亦可见吴生逺擅之意【平园集】
　　右石鼎聫句圗一卷凡八叚每叚摘韩文公序语分书其次纸缝有小御书印后有宋学士跋语定为宋思陵书李公麟画观其苦吟傲睨潜行怅望风神意态各极其妙而笔势圆活若真有契防然者谓为公麟真迹固冝思陵书意度整暇且当国讳则阙其防画间有遗误不复窜补揆之事体亦有冝然【懐麓堂集】
　　宋李公麟贤已圗
　　元祐间黄秦诸君子在馆暇日观画山谷出李龙眠所作贤已圗博奕樗蒲之俦咸列焉博者六七人方据一局投迸盆中五皆玈而一犹旋转不已一人俯盆疾呼旁观皆变色起立纎秾态度曲尽其妙相与叹赏以为卓絶适东坡从外来睨之曰李龙眠天下士顾乃效闽人语邪众咸怪请其故东坡曰四海语音言六皆合口惟闽音则张口今盆中皆六一犹未定法当呼六而疾呼者乃张口何也龙眠闻之亦笑而服【桯史】
　　宋李公麟山庄圗
　　或曰龙眠居士作山庄圗使后来入山者信足而行自得道路如见所梦如悟前世见山中泉石草木不问而知其名遇山中渔樵隐逸不名而识其人此岂强记不忘者乎曰非也画日者常疑饼非忘日也醉中不以鼻饮梦中不以趾捉天机之所合不强而自记也居士之在山也不留于一物故其神与万物交其智与百工通虽然有道有艺有道而不艺则物虽形于心不形于手吾尝见居士作华严相皆以意造而与佛合佛菩萨言之居士画之若出一人况自画其所见者乎【东坡集】龙眠居士博学嗜古志尚清逺笔端余力溢而为画王荆公雅重之数赠以诗又从苏黄诸公游盖文与可一等人也龙暇山荘图匹休辋川张右丞逹明鴈峰谈録云正本为中贵梁师成取去今所临摹盖初本也居士出处具蔡启作志文一子讳硕字天老湖南提举常平是生四子余识其二长讳琥字西羙通敏善议论终于郡倅季曰瑜字季周尝为理掾能传乃祖笔法余屡得之今亡矣西美之孙咎如出此轴请余题其后庆元三年十月壬午平园老叟周某【平园集】
　　徃年备官京都从吴兴公入道山延阁书题装潢画卷见王摩诘辋川荘图草后又见图本郝参知家有四川宣抚司都大茶马司官印位置纎悉俱备公首玩赏顾余言曰兰亭叙草为古今法书所宗正若此耳此龙眠山荘图草全用其法而行笔细润乃有超越之意古人翻案法正当于此求之重纪至元之三年秋九月十又九日柳贯访百丈和上于灵源山中因题【柳待制集】龙舒李伯时作山荘图为世所寳传南渡后名笔多临摹之濂所见数本独此卷思致精婉殆将逼真可玩也盖伯时自为御史检法遂以病痹致其事实元符三年庚辰伯时既归老肆意龙眠山岩壑间素善画尝为此图以冩其倘徉之趣然其所自序云元丰纪号嵗在丁巳月在涂即买山于龙眠以基以堂庚辰上距丁巳凡歴二十四年矣计此买山之日伯时始尉长垣去第进士时甚为不逺则其高情逺韵雅志石泉有非一朝一夕之故也丁巳乃熙寜之十年其冬十二月壬午诏自明年正月朔改元为元丰则戊午年也其序书于诏下之后既难称熙寜又不可前期曰元年所以但书元丰纪号而已图后有澹岩居士张澂所题识澂字新仲其视伯时为舅氏建炎三年己酉时为御史中丞二月己巳上疏劾黄潜善汪伯彦大罪二十条未几除守尚书右丞夏四月癸丑罢知江州以资政殿学士兼江东湖北制置使七月甲申以朋附苖傅刘正彦责授秘书少监分司西京居衡州澂谓自右辖得请浔阳荐窜回鴈者盖指此也伯时襟度超轶风流不减古人澂亦竒士博学工文辞有不待言而后知故濂惟掇拾绪余以附氏名于左方云三李即伯时公寅元中大小山即梁何防及其弟尝与东山何求同隠于防稽世称何氏三高时以比龙眠三李故澂举之以为言耳因幷着之【宋学士集】龙眠山荘图绢本者余见其二一为沈初明府一为吴康虞太学所藏皆非真本盖龙眠自运用澄心堂纸惟临本乃用绢余家莲社图系的笔又有卢鸿草堂图虽命之鸿实龙眠以意造也又观此卷益信矣龙眠又有定林萧散图与此卷同一笔法苍古变幻的传山水之神觉赵吴兴犹有取妍之态小逊伯时也【容台集】
　　宋李公麟憩寂图
　　元祐元年正月十二日苏子瞻李伯时为柳仲逺作松石图仲逺取杜子美诗松根胡僧憩寂寞厐眉皓首无住着偏袒右肩露防脚叶里松子僧前落之句复求伯时画此数句为憩寂圗子由题云东坡自作苍苍石留取长松待伯时只有两人嫌未足兼收前世社陵诗因次其韵云东坡虽是湖州派竹石风流各一时前世画师今姓李不妨题作辋川诗文与可尝云老夫墨竹一派近在徐州吾竹虽不及石似过之此一卷公案不可不令鲁直下一句【东坡集】
　　或言子瞻不当目伯时为前身画师流俗人不领便是语病伯时一丘一壑不减古人谁当此痴计子瞻此语是真相知【山谷集】
　　宋李公麟卜居图
　　定国求余为冩杜子美寄赞上人诗且令李伯时图其事盖有归田意也余本田家少有志丘壑虽为缙绅奉飬犹农夫然欲归者盖十年勤请不已仅乃得郡士大夫逢时遇合至卿相如反掌惟归田古今难事也定国识之吾若归田不乱鸟兽当如陶渊明定国若归豪气不除当如谢灵运也【东坡集】
　　宋李公麟县霤山图
　　伯时于画天得也尝以笔墨为游戯不立守度放情荡意遇物则画初不计其妍媸得失至其成功则无遗恨毫发此殆进技于道而天机自张者邪尝作县霤山图遂画其山林胜势使人见靣如在山中不假他求也尝谓此山近延陵之茅山是洞庭西门潜通五岳陈安世茅季伟尝所游处昔许映叔构舍于此而徃来茅岭之洞室者将求终焉其后闻伯时至龙舒不起考其地盖灊通潜山而衡岳之旧也今观此图疑伯时出入其间与郭氏争胜可想而求也【李廌画品】
　　宋李公麟西园雅集图
　　昔李伯时西园雅集图有两本一作于元丰间王晋卿都尉之第一作于元祐初安定郡王赵徳麟之邸余从长安买得团扇上者米襄阳细楷极精但不知何本又别见仇英所摹文休承跋后者【容台集】
　　宋李公麟醉道士图
　　此图文休承司谕鉴定以为李检法公麟所作叙其家世收藏甚详且谓张僧繇曾作醉僧图传于世懐素有诗云人人送酒不曽沽终日松间系一壶草圣欲成狂便发真堪画入醉僧图道士每以此嘲僧羣僧于是聚镪数十万求阎立本作醉道士图并传于代于是范长寿亦为之而公麟继焉考郭若虚图画见闻志及坡公所临懐素絶句信然然求其所谓为公麟不可得也后阅坡公外集尝题一图云仆素不喜酒观正父醉道士图甚畏执杯持耳翁也章子厚题其后云仆观醉道士图展卷末诸君题名至子瞻所题发噱絶倒坡公再题云熙寜元年十二月二十九日再过长安防正父于毋清臣家再观醉道士图见子厚所题知其为予噱也持耳翁余故畏之若子厚乃求其持而不可得者他日再见复当一噱子厚复题云酒中固多味恨知之者寡耳若持耳翁已大苛矣子瞻性好山水尚不肯渡仙游潭况于此而知味乎冝其畏也按仙游潭事别见一小説所谓命能杀人者二公一好酒一不能饮而又俱工谑故耳然譬之两讼师子厚尤嚚也此图所载道士醉者二十矣从而醉者十有七为醉之事称之曲尽潦倒落魄情状而独少执杯持耳翁亦大阙典余故补二公相谑语记之以为壶史一叚佳话也【弇州续槀】
</div>
    <div class="pagination">
<a href="御定佩文斋书画谱_page481.html">上一页</a><span>...</span><a href="御定佩文斋书画谱_page477.html">477</a><a href="御定佩文斋书画谱_page478.html">478</a><a href="御定佩文斋书画谱_page479.html">479</a><a href="御定佩文斋书画谱_page480.html">480</a><a href="御定佩文斋书画谱_page481.html">481</a><span class="current-page">482</span><a href="御定佩文斋书画谱_page483.html">483</a><a href="御定佩文斋书画谱_page484.html">484</a><a href="御定佩文斋书画谱_page485.html">485</a><a href="御定佩文斋书画谱_page486.html">486</a><a href="御定佩文斋书画谱_page487.html">487</a><span>...</span><a href="御定佩文斋书画谱_page483.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
