<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 221 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 221 页/共 231 页</h1>
    <div class="content">　　征仲云林戏笔并题
　　霜柯夭矫苍龙精霜根蚀雨莓苔青幽人睡起日亭午坐看凉影流空庭心间无营静于洗有时清风落书几试拈秃笔写云林一片秋光生眼底辛亥六月七日戏笔长洲征明
　　衡山古木图并题
　　玲珑苍壁太湖姿浪蚀沙淘面面竒百穴晴通玉女一拳小石梦仇池乍逢合下南宫拜欲咏还输白傅词更拟高斋题列岫朝来秀色满檐帷　右题古木图征明
　　文征仲云峰石色图并题
　　疎树宿残雨断云开乱山幽人住何处相忆有无间文璧题赠击壤先生
　　此先君四十以前笔也云峰石色纵横参于造化非他人可能万厯八年五月廿七日仲子嘉识
　　征仲山水并题【凡三幅】
　　云开逺岛明木落秋江冷斜日下渔梁照见独行影雨过山突兀秋青树陆离闲情谁领略溪上有茅茨雨晴山逺近秋老树参差小桥独眺处斜阳总是诗文待诏落木寒泉图并题
　　北风入空山古木翠蛟舞何处鸣天球寒泉洒飞雨衡山竹图并题
　　古木苍龙影修篁碧玉枝相看两不厌同保嵗寒姿文衡山横塘诗意图并题卷
　　百叠春云百叠山杏花三月雨斑斑分明记得横塘路一叶轻舟载雨还　正徳庚午春仲坐雨停云馆题画文璧
　　花光惠崇喜用王洽泼墨法写湘西山水极有神韵二米实祖述之非创作也衡山公此卷苍秀婉逸直追二衲不入南宫庑下诗笔以涪翁手腕鼔国初高徐口颊俱可宝也紫雪
　　外録
　　珊瑚网云此画并仿燕穆之山水卷余得之梁溪华氏李翁九疑过而见之鉴赏不去口因题其后云
　　徴仲仿燕穆之山水卷【后有王雅宜行草长幅失録】
　　文征仲先生绘事从宋入李营丘燕穆之方幅小景辄具百里之变贵于几端卷舒而游趣足也此作是其仿燕者王履吉古诗行草楚楚秀逸若来与畵竞爽真双璧也春寒无事从玉水假过恣玩旬日意独未饱会玉水治入燕装促归囊中系此李日华
　　文徴仲仿李唐沧浪濯足图并题
　　飞泉百丈昼生寒古树苍苔过雨斑何似山人多道味洗心濯足自跻攀征明
　　盘空石壁云难度古木苍藤不计年最是碧山猿啸处一条飞瀑破晴烟蔡羽
　　百丈飞泉洒面凉桃花片片泻沧浪道人白足元无垢自爱空山日月长王宠
　　衡山仿董北苑山水并题
　　青山隐隐水漪漪映树兰舟晚更移一缕茶烟冲宿鹭无人知是陆天随
　　文太史仿赵文敏沧浪濯足图并题
　　溪上青松秀色开溪头新水緑于苔偶然濯足临溪上矗矗芙蓉倒影来
　　外録
　　瑚网云为书记王澄甫所藏垂老食贫因以畵易余米
　　征仲仿松雪笔并题【小幅青緑】
　　越来溪上雨初收茶磨山前烂漫游斜日正临芳草渡飞花故防木兰舟
　　文衡山赠泰孙画并题
　　千里相思一旦逢半生心事此宵同话深不觉频移席露下庭柯月满空
　　文征仲画大类赵承防苐微尖利耳同能不如独胜无取絶肖似所谓鲁男子学栁下惠其昌题
　　征仲仿倪迂画并题
　　山寒有古意木落见清眞不见倪迂叟谁能继后尘文衡山仿云林子笔并题
　　遥山过雨翠微茫疎树离离挂夕阳飞尽晚霞人寂寂虚亭无赖领秋光戊午四月既望仿云林子笔征明时年八十有九
　　文待诏燕山春景图并题
　　燕山二月已春酣宫栁霏微水暎蓝屋角疎花红自好相看终不是江南　甲申二月晦日郑正叔偶访小斋坐语家山风物写此寄意征明
　　征仲古木幽居图并题
　　古木隂隂山迳回雨深门巷长苍苔不嫌寂寞无车马时有幽人问字来　雨中承克承过访山房写此奉赠癸夘六月二日征明
　　衡山古木高逸图并题
　　春风着栁弄鹅黄宿雨膏原细草香莫怪幽人坐忘去逺山偏自称斜阳文璧
　　文征仲泉石高闲图
　　【款书】嘉靖壬子九月既望征明写时年八十有三征仲碧梧高士图并题
　　漠漠疎桐洒面凉溅溅寒玉漱塘马蹄不到清隂寂始觉空山白日长　孔周经时不见日想高胜居然在怀因写碧梧高士图并小诗寄意征明
　　文衡山河梁话别图并题【一名蘓武别李陵图】
　　泣别河梁恨未销归心恻恻汉天遥李陵若论兴亡事谁识蘓卿是久要征明
　　落尽旄头信义全刚肠防度茹羊羶鴈书不与蘓卿便啼血东归化杜鹃　右题蘓武别李陵图昆山黄云
　　鐡石心无随境改君臣义自与天通忠怀慷慨操穷节一任时穷道不穷【阙款】
　　文太史明皇夜游图并题卷
　　隔花雕辇度轻雷御酒初传鳯管催别勑梨园千妓女月中齐唱紫云囘
　　征仲昭君图并题卷
　　琵琶弹泪翠眉颦白草黄花暗【阙】尘防度穹庐明月夜梦魂犹忆汉宫春
　　外録
　　国润识云卷后有尤鳯丘按传布景更艶异夺目
　　衡山洛神图【挂幅】
　　洛神赋【原文不録】
　　先内翰画洛神仿龙眠居士笔嘉靖庚辰年作也至万厯甲戌秋补书赋于上仲子嘉
　　文征仲白描宓妃雅得神光离合之趣而休承书亦仪静体闲泃称合作绣水汪氏鉴藏
　　文太史山水并题【凡四十四幅】
　　三月江南欲暮春緑隂照水玉粼粼自怜身在奔驰地空羡茒亭共坐人【春幅】
　　斜桥曲迳带流水疎树平臯防浓緑输却长吟抱膝人鎭日临矶弄寒玉【夏幅】
　　高树扶疎弄夕晖秋光欲上野人衣寻行覔得空山句独绕溪桥看竹归【秋幅】
　　云树埋踪鸟絶飞空江蓑笠弄寒丝良工妙得竹中趣故写愚溪独钓诗【冬幅】
　　山中习静避红尘朝夕唯于木石亲昨日渡头春忽到东风緑水又粼粼
　　万树千花尽放春逺峰个个玉璘珣谿南防杖来游者不是山隂雪后人
　　晓山经雨洗青螺春水连天漾碧波此景此时谁会得扁舟行处赏心多
　　水绕山石路深幽怀都付膝前琴春来多谢垂杨栁分得溪亭半榻隂
　　青山隐隐遮书屋緑树隂隂覆钓船好似江南春欲暮嫩寒微雨落花天
　　狼藉春风花事休凄凉啼鴂景深幽空山雨过人踪少寂寂孤村水自流
　　玉虹千丈落潺湲石壁岩岩拥翠鬟料得两翁劳应接耳中流水眼中山
　　小楼终日雨潺潺坐见城西雨里山独放扁舟湖上去空蒙烟树有无间
　　倪迂笔法类荆关防染烟峦杳霭间我亦年来有迂癖时时闲写郭西山
　　平生最爱云林子能写江南雨后山我亦雨中聊防染隔江山色有无间【一作休承诗隔江为疎林云】
　　一重山崦一重溪犹有人家住水西行过小桥囘首望焙茶烟起午鸡啼
　　桐花半落东风软山雨全收白昼长寂寂溪亭人不到鸭头春涨緑波香
　　亭下林隂扫不开庭前山色翠成堆日长自有读书趣何用纷纷车马来
　　高树隂隂翠盖长雨余新水涨塘何人得似山中叟对语溪头五月凉嘉靖庚子仲夏望日写于玉兰堂征明
　　城居六月马蹄忙日射流尘四散黄谁似谿山开草阁四檐风雨一凉
　　松隂寂寂清于水草色茸茸软似烟六月城居如坐甑水边输与纳凉天
　　隂隂灌木压虚檐六月林亭意爽然百叠烟霞开絶壑一风雨听飞泉
　　隂隂夏木水平溪黄鸟飞来不住啼南畆已耕心緖静看山斜倚曲阑西
　　积雨初收消夏湾緑萝吹雪覆潺湲何当湖上垂双足俯看清流仰看山
　　高林雨过白烟生风动疎隂漏日明午困欲眠书在手紫薇花底拂桃笙
　　潭潭虚阁带湾碕山木苍苍结夏帏最是晚凉诗思就满晴瀑雨飞飞
　　长林结暝昼生寒坐爱虚亭带浅滩吟就夕阳诗未就碧云千叠上栏杆
　　雨晴飞瀑写潺湲地拔苍松生昼寒诗思搅人眠不得起临虚阁弄渔竿
　　斜阳曲径带流水疎树平臯防浓緑输却长吟抱膝翁鎭日临流弄寒玉【诗与前题夏景易三字】
　　草堂斜覆松隂底外青山云外水扁舟何处未归来无数沙鸥落前渚
　　草堂无用设篱门賸有清隂隔世尘一路溪山归路永斜阳照见独行人
　　云罨遥空露碧巓凉声风激半空泉忆曾倚醉包山下万水围檐听雨眠
　　茗杯书卷意萧然灯火微明夜未眠竹树雨收残月出清声凉影满牕前
　　风激飞藤叶乱流寒沙渺渺水悠悠碧烟半岭斜阳澹满目青山一月秋
　　清溪汨汨带遥滩过雨青山落照间三里渔梁归路近竹西茒屋未曾闗过荆溪舟中贻友
　　谡谡松风灏碧川高人踪迹在渔船一痕斜日青山外万顷晴波白鸟前
　　苍松落落带沧湾秋在丹枫夕照间料得诗翁劳应接耳中流水眼中山【与前首有异】
　　苍山隐隐树重重茅屋秋惊半落枫愿我知音成逺访蹇驴不惮路西东
　　漠漠空江水见沙寒原日落树交加幽人索莫诗难就停櫂闲看绕树鸦
　　小蹇冲风引步迟忍寒偏称覔新诗个中别有难言处只许当年郑五知
　　小蹇冲风引步迟风融触眼总新诗千山围玉天开画此意惟应郑五知
　　宻树縁山冻不分天垂暮色转氤氲山童贳酒归何处雪压茒檐有隐君
</div>
    <div class="pagination">
<a href="式古堂书画汇考_page220.html">上一页</a><span>...</span><a href="式古堂书画汇考_page216.html">216</a><a href="式古堂书画汇考_page217.html">217</a><a href="式古堂书画汇考_page218.html">218</a><a href="式古堂书画汇考_page219.html">219</a><a href="式古堂书画汇考_page220.html">220</a><span class="current-page">221</span><a href="式古堂书画汇考_page222.html">222</a><a href="式古堂书画汇考_page223.html">223</a><a href="式古堂书画汇考_page224.html">224</a><a href="式古堂书画汇考_page225.html">225</a><a href="式古堂书画汇考_page226.html">226</a><span>...</span><a href="式古堂书画汇考_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
