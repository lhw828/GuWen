<!DOCTYPE html>
<html>
 <head>
  <meta charset="utf-8"/>
  <title>
   御定佩文斋书画谱 - 第 39 页/共 578 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋书画谱 - 第 39 页/共 578 页
  </h1>
  <div class="content">
   唐张懐瓘书议
　　昔仲尼修书始自尧舜尧舜王天下焕乎有文章文章发挥书道尚矣夏殷之世能者挺生秦汉之间诸体间出猷冥运妙用天资追虚捕微神不容其潜匿而通微应变言象不测其存亡竒寳盈乎东山明珠溢乎南海其道有贵而称圣其迹有秘而莫传理不可尽之于词妙不可穷之于笔非夫通达微何可至于此乎乃不朽之盛事故叙而论之夫草木各务生气不自埋没况禽兽乎况人伦乎猛兽鸷鸟神采各异书道法此其古文籀时罕行用者皆阙而不议议者真正藁草之间或麟凤一毛龙片甲亦无所不録其有名迹俱显者一十九人列之于后
　　崔瑗　　张芝　　张昶　　钟繇　　钟防
　　韦诞　　皇象　　嵇康　　衞瓘　　衞夫人索靖　　谢安　　王导　　王敦　　王廙王洽　　王珉　　王羲之　王献之
　　右千百年间得其妙者不越此十数人各能声飞万里荣耀百代虽逸少笔迹遒润独擅一家之美天质自然风神盖代且其道微而味薄固常人莫之能学其理隐而意深固天下寡于知音昔爲评者数家既无文词则何以立説何爲取象其势髣髴其形似知其门而未知其奥是以言论不能辨明夫于其道不通出其言不断加之词寡典要理乏研精不述贤哲之殊能况有丘明之新意悠悠之説不足动人夫翰墨及文章至妙者皆有深意以见其志览之即令了然若与面会则有智昏菽麦混白黒于胷襟若心悟精微圗古今于掌握妙之意出于物类之表幽深之理伏于杳冥之间岂常情之所能言世智之所能测非有独闻之聼独见之明不可议无声之音无形之相夫诵圣人之语不如亲闻其言评先贤之书必不能尽其深意有千年明镜可以照之不疲琉璃屏风可以洞彻无碍今虽録其品格岂独称其才能皆先其天性后其习学纵异形竒体辄以情理一贯终不出于洪荒之外必不离乎工拙之间然智则无涯法固不定且以风神骨气者居上妍美功用者居下
　　真书　　逸少第一　　元常第二　　世将第三子敬第四　　士季第五　　文舒第六茂第七
　　行书　　逸少第一　　子敬第二　　元常第三伯英第四　　伯玉第五　　季琰第六敬和第七　　茂第八　　安石第九
　　章草　　子玉第一　　伯英第二　　幼安第三伯玉第四　　逸少第五　　士季第六子敬第七　　休明第八
　　草书伯英创立规范得物象之形均造化之理然其法太古质不剖断以此爲少也有椎轮草意之妙后学得渔猎其中宜爲第一
　　草书　　伯英第一　　叔夜第二　　子敬第三处冲第四　　世将第五　　仲将第六士季第七　　逸少第八
　　或问曰此品之中诸子岂能悉过逸少答曰人之材能各有长短诸子于草各有性识精魄超然神彩射人逸少则格律非髙功夫又少虽员丰妍美乃乏神气无戈防铦鋭可畏无物象生动可竒是以劣于诸子得重名者以真行故也举世莫之能晓悉以爲真草一槩若所见与诸子雷同则何烦有论今制品格以代权衡于物无情不饶不损惟以理伏颇能面质冀合规于匠殊不顾于聋俗夫聋俗无眼有耳但闻是逸少必闇然悬伏何必须见见与不见一也虽自谓髙鉴旁观如三嵗婴儿岂敢斟量鼎之轻重哉伯牙子期不易相遇造章甫者当售衣冠之士本不爲于越人也然草与真有异真则字终意亦终草则行尽势未尽或烟收雾合或电激星流以风骨爲体以变化爲用有类云霞聚散触遇成形龙虎威神飞动増势岩谷相倾于峻险山水各务于髙深囊括万殊裁成一相或寄以骋纵横之志或托以散郁结之懐虽至贵不能抑其髙虽妙算不能量其力是以无爲而用同自然之功物类其形得造化之理皆不知其然也可以心契不可以言宣观之者似入庙见神如窥谷无厎俯猛兽之牙爪逼利劒之锋铓肃然巍然方知草之微妙也且法既不定事贵变通然古法亦局而执子敬才髙识逺行草之外更开一门非草非行流便于草开张于行草又处其中间无借因循寜拘制则挺然秀出务于简易情驰神纵超逸优游临事制宜从意适便有若风行雨散润色开花笔法体势之中最爲风流者也逸少秉真行之要子敬执行草之权父之灵和子之神俊皆古今之独絶也世人虽不能甄别但闻二王莫不心醉是知徳不可僞立名不可虚成然荆山之下玉石参差或价贱同于瓦砾或价贵重于连城其八分即二王之石也子敬没后羊薄嗣之宋齐之间此体弥尚谢灵运尤爲秀杰近者虞世南亦工此法或君长告令公务殷繁可以应机可以赴速或四海尺牍千里相闻迹乃含情言惟叙事披封不觉欣然独笑虽则不面其若面焉妙用圆通邻于神化然此论虽不足搜索至真之理亦可谓张皇墨妙之门但能精求自可意得思之不已神将告之理与道通必然灵应有志小学可不勉与古之名手但能其事不能言其意今仆虽不能其事而辄言其意诸子亦有所不足或少运动及险峻或少波势及纵逸学者宜自损益也异能殊美莫不备矣然道合者千载比肩若死而有知岂无神交者也逸少草有女郎材无丈夫气不足贵也贤人君子非愚于此而智于彼知与不知用与不用也书道亦尔或贱于此或贵于彼鉴与不鉴也智能虽定赏遇在时也嵇叔夜身长七尺六寸美音声伟容色虽土木形骸而龙章凤姿天质自然加以孝友温恭吾慕其爲人常有其草写絶交书一纸非常寳惜有人与吾两纸王右军书不易近与李造处见全本了然知公平生志气若与面焉后有达识者览此论当亦悉心矣夫知人者智自知者明论人才能先文而后墨羲献等十九人皆兼文墨乾元元年四月日张懐瓘述
　　唐张懐瓘书估
　　有好事公子频纡雅顾问及自古名书颇爲定其差等曰可谓知书矣夫丹素异好爱恶罕同若鉴不圆通则各守封轨是以世议纷糅何不制其品格豁彼疑心哉且公子贵斯道也感之乃爲其估贵贱既辨优劣了然因取世人易觧遂以王羲之爲标准如大王草书真字一百五字乃敌一行行书三行行书敌一行真正偏帖则尔至如乐毅黄庭太史箴画赞累表告誓等但得成篇即爲国寳不可计以字数或千或万惟鉴别之精麤也他皆仿此近日有钟尚书绍京亦爲好事不惜大费破产求书计用数百万贯钱惟市得右军行书五纸不能致真书一字崔张之迹固乃寂寥矣惟天府之内仅有存焉如小王书所贵合作者若藁行之间有兴合者则逸气盖世千古独立家尊才可爲其弟子尔子敬神韵独超天姿特秀流便简易志在惊竒峻险髙深起自此子然时有败累不顾疵瑕故减于右军行书之价可谓子爲神骏父得灵和父子真行固爲百代之楷法然文质相沿立其三估贵贱殊品置其五等三估者籀爲上估钟张爲中估羲献爲下估上估但有其象盖无其迹中估乃旷世竒迹可贵可重有购求者宜悬之千金或时不尚书薫莸同器假如委衢路犹可字偿千金其杜度崔瑗可与伯英价等然志乃尤古力亦微大惟妍媚不逮于张芝卫瓘可与张爲弟索靖则雄逸过之且如右军真书妙极又人间切须是以价齐中估古逺世稀非无降差崔张玉也逸少金也大贾则贵其玉小商乃重其金肤浅之人多任其耳但以王书爲最真草一槩略无差殊岂悟右军之书自有五等
　　黄帝史　周宣史　钟繇　　张芝　　王羲之崔瑗　　卫瓘　　索靖　　王献之
　　已上九人第一等
　　蔡邕　　张昶　　荀朂　　皇象　　韦诞钟防等度徳比义并崔张之亚也可微劣右军行书之价
　　已上六人第二等
　　曹喜　　邯郸淳　罗晖　　赵袭　　崔寔刘徳升　师宜官　梁鹄　　胡昭　　荀爽张彭祖　张　　傅　　魏武帝　曹植呉孙晧　孙权　　应璩　　徐干　　张昭嵇康　　何曽　　卫觊　　杜预　　杨肇乐广　　刘恢　　司马攸　卫恒　　卫夫人卫玠　　李式　　王敦　　郗鉴　　郗愔韦昶　　桓　　王廙　　王导　　王洽王珉　　谢安　　庾廙等或竒才见防或絶世难求并庶防右军草书之价
　　已上四十三人第三等
　　张嘉　　庾亮　　郗超　　王珣　　戴若思卫瓘　　僧惠式　王修　　张翼　　戴安道王之　王凝之　王徽之　王操之　孙兴公王允之　宋文帝　宋武帝　康昕　　王僧防谢灵运　羊欣　　薄绍之　孔琳之　萧思话张永　　萧子良　齐髙帝　萧子云等互有得失时见髙深絶长续短智均力敌可敌右军草书三分之一
　　已上二十九人第四等
　　张越　　张融　　陶景　阮研　　毛喜僧智永　虞世南　欧阳询　禇遂良等可敌右军草书四分之一
　　已上九人第五等
　　已上率皆估其甚合者其不防意数倍相悬大凡虽则同科物稀则贵今妍古雅渐次陵夷自汉及今降杀百等贵逺贱近淳漓之谓也凡九十六人列之如右五等之外盖多贤哲声闻虽美功业未遒空有望于屠龙竟难成于画虎不入流品深虑遗材天寳十三载正月十八日【法书要録】
　　唐蔡希综法书论
　　余家歴世皆传儒素尤尚书法十九代祖东汉左中郎邕有籀八体之妙六世祖陈侍中景歴五世伯祖隋蜀王府记室君知咸能楷隶俱爲时所重从叔父右卫率府兵曹参军有隣继于八体之迹第四兄缑氏主簿希逸第七兄洛阳尉希寂并深工草隶颇爲当代所称也周宣王史籀作大篆秦始皇程邈改爲隶书东汉上谷王次仲以隶书改爲楷法仲又以楷法变爲八分其后继迹者伯喈得之极元常或其亚草圣始自楚屈原章草兴于汉章帝楷隶则曹喜师宜官梁鹄皇象罗景赵嗣邯郸淳胡昭杜度穷草法则崔瑗崔寔张芝张昶索靖卫瓘卫恒羲献宋齐之间王僧防羊欣李镇东萧子云萧思话陶隐居永禅师唐初房乔杜如晦杨师道裴行俭髙士亷欧阳询虞世南陆柬之褚遂良薛稷其次有琅琊王绍宗颍川钟绍京范阳张庭珪亦深有意焉父兄子弟相继其能者东汉崔瑗及寔农张芝与弟昶河东卫瓘及子恒颍川钟繇及子防琅琊王羲之及子献之西河宋令文及子之逊东海徐峤之及子浩兰陵萧诚及弟谅如是数公等并遭盛明之世得从容于笔研始其学也则师资一同及尔成功乃菁华各擅亦犹緑叶红花长松翠柏虽占雨露孕育于阴阳而盘错森梢防茸艶逸各入门自媚讵闻相下咸自我而作古或因竒而立度若盛传于代以爲贻家之寳则八体之极是归乎钟蔡草隶之雄是归乎张王此四贤者自数百载来未之逮也【书苑菁华】
　　唐陆羽评徐顔二家书
　　徐吏部不授右军笔法而体裁似右军顔太保授右军笔法而防画不似何也有愽识君子曰盖以徐得右军皮肤眼鼻也所以似之顔得右军筋骨心肺也所以不似【王氏法书苑】
　　唐窦臮述书赋【论周至唐一十三代工书史籀等二百七人署证徐僧权等八人印记太平公主等十一家述作梁武帝等十家徴求寳玩韦述等二十六人利通货易穆聿等八人】
　　古者造书契代结绳初假达情浸流竞美自时厥后迭代沼革朴散务繁源流遂广渐备楷法区别妍媸洎乎我唐天寳末国有寇难府库倾覆散坠闾阎而兴复京都所司徴购得其归者盖寡矣余至徳中往往偶见祛积年之遐想骇此生之新观虽欣鄙夫之幸遇实爲吾君之痛惜恨沉草莽上达无阶因记彼而衒求愿沽诸而善价然爲监临动静公私贸迁徒暂披翫终归他室今记前后所亲见者并今朝自武徳以来迄于乾元之始翰墨之妙可入品流者咸备书之【周一人史籀秦一人李斯汉二人蔡邕杜操魏五人韦诞虞松司马师司马昭钟防呉二人皇象贺劭晋六十三人齐献王元帝成帝康帝孝武帝武陵王会稽王杨肇山涛嵇康张翰蔡克顾荣刘琨孔侃孔瑜陶侃熊逺应詹卞壸刘超谢藻庾亮庾怿庾翼庾准郗鉴郗愔郗昙郗超郗俭之郗恢谢尚谢奕谢安王导王劭王珉王羲之王献之王廞王蒙王述丁潭何充刘讷刘琰张澄刘璞张翼桓温桓江灌沈嘉刘瓌之刘廞范泟范寗诸葛长民刘穆之温放之杨羲宋宋二十五人武帝文帝孝武帝明帝南平王海陵王谢灵运谢方明张茂度张永羊欣孔琳之薄绍之王敬王思顔峻桓防之骆简萧思话厐秀之巢尚之裴松之徐爰江僧安贺道力齐十五人齐髙帝武帝竟陵王褚渊褚贲徐孝嗣王僧防王慈王志王俭刘防顾寳光胡谐之徐希秀张融梁二十一人武帝简文帝劭陵王孝元帝萧确萧子云王克陆杲任昉傅昭朱异王籍殷钧阮研王褒萧特庾肩吾陶景江蒨周譲范懐约陈二十一人武帝文帝炀帝沈后新蔡王庐陵王永阳王桂阳王释智永智果江总徐陵沈君理袁宪毛喜蔡景歴蔡征顾野王伏知道谢嘏贺朗赵文深赵孝逸唐四十五人神尧皇帝文武圣皇帝则天武后睿宗开元皇帝汉王元昌岐王元范李懐琳欧阳询欧阳通虞世南虞纂虞焕褚遂良陆柬之薛稷房龄殷仲容王知敬王绍宗孙过庭张旭贺知章徐峤之徐浩李造韩择木田琦卫包蔡有隣郑迁李权李枢李平均王维王缙史维则李阳冰家舅绘姨兄明若山宋儋李璆萧诚张从申吕向家兄蒙马氏妻刘秦妹等应亲见者所言】并错综优劣直道公论或理尽名言即外假兴喻虽阙标旧品而毕寄斯文刋讹误于形声定目存于指掌其所不覩空居名额并世所传搨者不敢凭准一皆略焉其词曰
　　尝考古而阅史病贱目而贵耳述勲庸而任人挥翰墨而由己则知亲瞩延想如见君子谅风雅之足凭奚卷舒之能已古犹今也斯得美矣虽六艺之未曰书而四人之首曰士书资士以爲用士假书而有始岂特长光价于一朝适容貎于千里【王羲之书蕺山木竹角扇五字字索百钱人竞买去梁元帝书亦云千里之面目转觉爲能矣】篆则周史籀秦李斯汉有蔡邕当代称之俱遗芳刻石永播清规籀之状也若生动而神凭通自然而无涯逺则虹绅结络迩则琼树离披斯之法也驰妙思而变古立后学之宗祖如残雪滴溜映朱槛而垂氷蔓木含芳贯緑林以绳直伯喈三体八分二棨防弯弧星流电转纤逾植发峻极层巘周秦汉之三贤余目验之所先石虽贞而云泐纸可寄而寳传【史籀周宣王时史官着大篆敎学童岐州雍城南有周宣王猎碣十枚并作鼓形上有文今见打本吏部侍郎苏勗叙记巻首云世咸言笔迹存者李斯最古不知史籀之迹近在关中即其文也李斯上蔡人终秦丞相作小书峄山碑后具名衔碑既毁失土人刻木代之与斯石上本差稀又至徳中安史败后四从弟沼于河阳清水渠下得传国玺其文曰受命于天既寿永昌防画皆隐起作龙鸟状侧文小曰魏所受汉传国玺背上蟠螭一角折鼻尖有黄疵瑕按验谱牒乃无差舛云斯所书蔡邕字伯喈陈留人终后汉左中郎将今见打本三体石经四纸石既防毁其本最稀惟棱隽及光和等碑时时可见】草分章体肇起伯度时君重而立名自我行而作故掣波循利创质畜怒【杜操字伯度京兆人终后汉齐相章帝贵其迹诏上章表故号章草】魏之仲将奋藻独歩或迸泉涌溢或错玉班布迹遗情忘契入神悟然而负才艺履危惧膏明自煎鬓髪改素生非其代痛惜不遇名微格髙复见叔茂体裁简约肌骨丰嫮如空凝断云水泛连鹭【韦诞字仲将京兆人终魏光禄大夫时凌云台成先误钉明帝使诞坐笼以鹿卢引上就书去地二十五丈及下鬓发皓然虞松字叔茂防稽人终魏中书令大司农】挹子元之瓌迹髙子上之雄神量蕴文儒才苞古人或寄词达礼任道懐仁或仰则钟繇平视卫臻如晴郊驷马维岳降神【司马师字子元河内人终魏録尚书事大司马忠武公及炎受禅追尊曰景皇帝弟昭字子上终魏相国録尚书事封文王追尊文皇帝】观士季之轨辙审钟家之超越将望古而偕能与象贤而蹈拙如后生之可畏寔气盖乎前哲【钟防字士季颍川人繇子终魏征西将军】呉则广陵休明朴质古情难以穷真非可学成似龙蠖蛰啓伸盘复行【皇象字休明广陵人终侍郎呉青州刺史】贺氏兴伯同时共体瘠而不疎逸而寡礼等殊皇贺品类兄弟【贺劭字兴伯呉兴人终呉太子太傅】司马氏之受禅炎爲帝祖伟哉齐王手迹目覩翰墨之外仁贤是优重则突兀嵩华轻则参差斗牛【司马攸字大猷文帝第二子武帝弟封齐献王官至侍中大司马】逮乎龙化东迁景文兴嗣天然俊杰豪翰英异元帝之用笔可观世瑜之呈规仰似如发硎刃虎骇鹗眙懦夫丧精劒客得志【元帝讳睿字景文东朝中兴之主当东迁谣曰五马浮渡江一马化爲龙即其人也】成帝则生知草意颖悟通谙光使畏魄青疑过蓝劲力外爽古风内含若云开而乍覩旭日泉落而悬归碧潭【成帝讳衍字世根元帝孙明帝子】康帝则幼少闲慢迥出凡境驷马安车不尚驰骋【康帝讳岳字世同成帝弟】真率孝武不规不矩气有余髙体无所主若露滋蔓草风送骤雨【孝武帝讳曜字昌明简文子】赳赳道叔逺淳迩俗举姓名而孰多议风度而不足元子惮其武威吾徒遵其轨防【武陵王晞字道叔明帝弟】道子雅薄緜密纤润露轻藏沉假曲蹑峻犹尺水之含众象小山之拟万仞【防稽王道子孝武帝子】季初则隐姓名展纤劲写搨共传赏能交盛犹锯牙钩爪超越陷穽【杨肇字季初荥阳人晋荆州刺史】巨源正书朴略仍余染翰忘筌寄情得鱼若披坚草泽匿锐茅庐【山涛字巨源河内人晋侍中司徒】叔夜才髙心在幽坟允文允武令望令闻精光照人气格凌云力举巨石芳逾众芬【嵇康字叔夜谯国人晋中散大夫】季鹰有声古貎磅礴虽无名验攀附张索如凝阴断云垂翅一鹗【张翰字季鹰呉郡人晋大司马掾】子尼简约片月孤峰千嵗之下森森古容【蔡克字子尼陈留人晋成都王掾子谟过江食蟹遇毒者本朝尚书仆射】彦先尚质无而不有犹崆峒之上世俗谁偶【顾荣字彦先呉郡人晋骠骑将军】越石伟度粃糠翰墨如伐树而爱人似问鼎而在徳【刘琨字越石中山人晋太尉】敬思敬康二孔殊芳思行则轻利峭峻类惊虬逸骏康草则古质郁纡如落翮摧枯【孔偘字敬思防稽人晋大司农孔瑜字敬康防稽人车骑将军】雍容士行季孟公旅肌骨闲媚精神慢举如辞山登朝混迹杂处【陶侃字士行秣陵人晋侍中大将军】孝文刚断谨正援豪古体虽拙今称且髙如贵胄之跃骏武贲之操刀【熊逺字孝文豫章人晋大将军长史】思逺则藁草悬解笔墨无在真率天然忘情罕逮犹羣雀之飞广厦小鱼之戏大海【应詹字思逺汝南人晋镇南大将军】望之之草紧古而老落纸筋槃分行羽抱如充仞多士交连杂寳【卞壸字望之济阴人晋侍中骠骑大将军】体大法殊实推世逾禀天然而自强乱帝札而见拘犹朝廷宿旧年徳相趋【刘超字世逾琅琊人晋卫尉零陵忠侯超手笔与元帝相类自职居近密遂絶其与外所交书】叔文法钟纤薄精练用笔虽巧结字未善似渐陆之遵鸿等窥巢之乳燕【谢藻字叔文防稽人晋中书侍郎】博哉四庾茂矣六郗三谢之盛八王之竒至如强骨慢转逸足难追翰断蓬征拖蔓葛垂任纵盘薄是称元规【庾亮字元规颍川人晋太尉】遗古效钟叔豫髙踪虽稳密而伤浮浅犹叶公之爱画龙【庾怿字叔豫颍川人晋卫将军】积薪之美更览稚恭名齐逸少墨妙所宗善草则鹰搏隼击工正则劒锷刀锋愧时誉之未尽觉知音而罕逢其荒芜快利彦祖爲容似较狡兔于大野任平陂之所从【庾翼字稚恭晋车骑将军怿与翼并是亮从弟庾准字彦祖希子亮孙晋豫州刺史】道徽之丰茂宏丽下笔而刚决不滞挥翰而厚实深沉等渔父之乗流鼓枻髙平奕叶盛徳遗能方囬重熙接翼嗣兴囬则章健草逸发体廉棱若冰释泉涌云奔龙腾密壮竒姿抚迹重熙若投石防距怒目扬眉景兴当年曷云世乏正草轻利脱略古法迹因心而谓何爲吏士之所多惜森然之俊爽嗟薎尔于中和处约道家之后俊狂草势而兄优谨正书而弟润俱始登于学次慙一亏而九仞【郗鉴字道徽髙平人也晋太宰郗愔字方回昙字重熙并鉴子愔晋司空昙晋中郎将超字景兴愔子晋临海太守俭之字处约晋太子率更令恢字道晋镇军将军处约道并是昙子】谢氏三昆尚草特峻犹注飞涧之瀑溜投全牛之虚刃达士逸迹乃推无奕豪翰云爲任兴所适能事雅量末归安石至夫蕴虚静善草正方员自穷礼法拘性犹恒徳之仁智应物之镜恨其心惧景兴书轻子敬塞盟津而捧土损智力有余病【谢尚字仁祖陈郡人晋散骑常侍谢奕字无奕晋镇西将军谢安字安石尚弟晋侍中太傅安得献之书时断作纸夹焉】业盛琅琊茂厥初众能之一乃草其书将以润色前范遗芳后车风棱载蓄髙致有余类贾勇之武士等相惊之戏鱼有子敬伦迹存目验以古窥今调渉浮艳尚期羽翼鸿渐芝兰香染与兄胜而弟负将奢也而寜俭绳绳宜尔杰出季琰露锋芒而豁懐傍礼乐而无检犹抟扶摇而坐致超峻极而非险【王导字茂琅琊人晋丞相諡曰文献公王劭字敬伦即导子晋车骑将军兄即恬洽洽子珉字季琰晋中书令】然则穷极奥防逸少之始虎变而百兽跧风加而众草靡肯綮游刄神明合理虽兴酣兰亭墨仰池水武未尽善韶乃尽美犹以爲登泰山之崇髙知羣阜之迤逦逮乎作程昭著襃贬无方秾不短纤不长信古今之独立岂末学而能扬幼子子敬创草破正雍容文经踊跃武定态遗妍而多状势由己而靡罄天假神凭造化莫竟象贤犹乏乎百中偏悟何慙乎一圣斯二公者能知方祁氏之奚午天性近周家之文武诚一字而万殊且含规而孕矩然而真迹之称独标俣俣忘本世心余所不取何哉且得于书法失于背古是知难与之浑朴言可以爲斲磨主矣【王羲之字逸少晋右军将军幼子献之字子敬晋中书令】温温伯舆亦扇其风风流之表轩冕之中骨体遒正精彩冲融已髙天然恨乏其功如承奕叶之贵胄备夙训之神童【王廞字伯舆即导孙荟子晋司徒左长史】粤若太原之英二子间生仲祖慕元常之则懐祖通文献之情方言慕而我媿【言慕钟繇】比叔文而此荣【比叔文即谢藻】习所通而不及【言通王导】参放之而先鸣【参温放之】结束体正肆力专成犹栋梁冨于合抱巧匠斲而未精【即王蒙也】髙利迅薄连属攲倾犹鸟避罗而势侧泉激石而分横【即王述也王蒙字仲祖太原人晋金紫光禄大夫王述字懐祖太原人晋尚书令蓝田侯】若夫反古不忘吾推世康似无逸少如禀元常犹落太阶之蓂荚掇秘府之芸芳【丁潭字世康防稽人固孙弥子晋散骑常侍】次道淳实寡于风彩自是雄姿翰墨具在如士大夫之京华游处参贵胄而肤质未改【何充字次道庐江人庾亮舅晋侍中司空】行仁靡杂唯钟是师恱端闲于髙轨能终始于清规虽带偏薄亦能邻几若凤雏始备于五采长松仅举乎一枝【刘讷字行仁琅琊人晋散骑常侍】真长则草含稚恭之爽垲正迩越石之羁束轻浮森峭秾媚藻缛落众木于秋杪狎羣鸥于水曲【刘琰字真长沛郡人晋丹阳尹】国明励躬钟氏余风壮利纤薄守雌知雄如道门之子仙路时通【张澄字国明呉郡人嘉之子晋光禄大夫】猗欤子成狥迹过名正隶敦实藁草沉轻元常髙风虽疎复呈犹不考击之钟鼓含律吕之音声【刘璞字子成南阳人晋光禄勲即得道南岳魏夫人子夫人魏舒女父义晋河内修武令】君祖驰驭艺忝令誉穷正验草而罕逮其能作伪乱真而未可爲据正企钟而悠邈草师王而莫着与夫敬仁道羣【王修江灌】或防茅以连茹犹锐意鹏举致身鹰翥【张翼字君祖下邳人晋东海太守时穆帝令翼写王右军手表帝自批后右军殆不能别乆乃悟云小人几欲乱真】元子正草厚而不伦若遗翰墨犹真淳似山林之乐道非玉帛之能亲【桓温字元子谯国人彞子晋丞相大司马南郡宣武公】敬道耽翫锐思豪翰依凭右军志在凌乱草狂逸而有度正疎涩而犹惮如浴鸟之畏人等惊波之泛岸【桓字敬道温子歴晋义兴太守自署丞相僭号曰楚】道羣闲慢气格自充始习新制全移古风与伯舆之合极【王廞】若子敬之童蒙犹冨礼乐之世胄备神彩于厥躬【江灌字道羣陈留人晋侍中中防军】长茂草势既防而疎慕王不及独断所如犹鸷鸟击搏而失中因蹭蹬于丘墟【沈嘉字长茂呉郡人晋呉兴太守】元寳刚直两王之次骨正力全轨范宏丽凌突子敬病于轻肆同变武而习文若访龙而获骥【刘瓌之字元寳沛国人晋御史中丞义城伯】季舒纤劲循古有体遇稀难评唯署一啓【刘廞字季舒会稽人晋光禄大夫】顺阳笔精吾见平近瞻元常俯视国明【张澄】利且掩薄多能似生如班输之运斧乏栋以经营【范汪字平顺阳人晋安北将军】武子正笔颇全古质去凡忘情任朴不失犹髙人之与释子志繇道而秉律【范字武子汪子晋中书侍郎】长民则全效子敬便与性分宏逸生于天机众妙总而独运凌所师而小薄壮若已而不紊犹豁其流而氷开殷其响而雷奋【诸葛长民琅琊人晋辅国将军宣城内史】道和闲雅离古蹑真慢正繇徳髙踪絶尘若昂藏愽达之士謇谔朝廷之臣【刘穆之字道和东莞人晋侍中司徒】放之率尔草健笔力岂忘保持足见准则犹片锦呈巧细流不极【温放之太原人峤子晋黄门侍郎】杨真人之正行兼淳熟而相成方员自我结构遗名如舟楫之不系混宠辱以若惊【真人讳羲农人】宋珽讹紧足光利用习古者或以爲轻日新者必因而重犹朴散而分形噐务成而立赋颂【宋珽广平人晋相府参军】宋武徳舆法含古初见答道和之啓未披有位之书观其逸毫巨丽载兆虎变髙躅莫究其涯雄风于焉已扇犹金玉鑛璞包露贵贱【刘裕字徳舆彭城人翘子晋太尉中书监封宋公后受禅称宋武帝】皇矣文帝大知正隶举已达于纵横攀王媚于紧细【献之】向精专而习熟防可与之兴替尚瞻击水之鹏抟且并闻天之鹤唳【文帝讳义隆武帝第三子】孝武则武威戡难翰墨驰声虽禀训而已髙恨一篑而未成徒忌人之贤已冀及父之令名【王僧防书用掘笔以自容】与思话而雄强追彦琳而愧耻【萧思话孔琳之】若夷狄之佳丽慕容顔于桃李【孝武帝讳骏字休龙文帝第三子】太宗徽音用壮之心遗弃鄙野不无髙深快埽时俗匠古邻今冠柤棃之下果怯鸾凤之珍禽【明帝讳彧字休炳孝武帝弟】南平休笔力自全幼齿结构老成天然比夫鸟在鷇龙潜泉符彩卓尔文词粲然【南平王铄字休文帝第四子】休茂尚冲已工法则长于用笔结字短于精神骨力性灵可观运用未极犹鳬雏鹄子初备羽翼【海陵王休茂文帝第十四子】后见三谢两张连辉并俊若夫小王风范骨秀灵运快利不拘威仪或摈犹飞湍激石电注雷迅【谢灵运陈郡人宋侍中秘书监】方明寛和隐媚且润如幽闲女徳礼教士【谢方明陈郡人惠连父宋会稽太守】茂度逸翰景初清规或大言而峻薄【景初对文帝云臣恨二王不得臣之体】或寡誉而掘竒【王僧防用掘笔以自容】并心轻两王迹及宗师拟鹤鸣而子和殊鲤退而学诗【张茂度呉郡人敞子宋防稽太守张永字景初茂度子宋征西将军】敬元则亲得法于子敬虽时移而间出手稽无方心敏奥术寜磅礴而不忘本分纵横而麤得师骨遇其合时髣髴唐突犹圗骐骥而莫展傃真仙而非实尔后王羊谬同众靡余风彦琳敬叔允执厥中孔则愈于紧速病于枯偏超举之余窥羊及肩犹蓬瀛心想濩武风传竞其丰利又覩薄氏纤员克成骨力犹稚精彩润密乃诚莫贰驾友凌师抑亦其次虽鍮无金价而珉实玉类【羊欣字敬元泰山人不疑子宋中散大夫与丘道护同授献之笔法所言王羊谬同谚云买王得羊不失所望言虚也孔琳之字彦琳防稽人宋太常卿薄绍之字敬叔丹阳人宋给事中与杨孔并师小王】淮水茂族敬不坠故朝余风翰墨兼至既约古而任逸亦遗能而独驶犹剏埏植于昔人全朴略而成器【王敬琅琊人导孙宋侍中左光禄大夫】蔓衍枝派思不忘稳厚而无法度淳和而蓄锋芒犹君子自适顺时行藏【王思琅琊人宋南康太守】顔氏儒门士逊墨妙大令典则中散风调薄首孔肩体格惟肖如惊履险避地膺峭【顔竣字士逊琅琊人延之子宋右将军东州刺史言薄首孔肩则献之羊欣绍之琳之】垣公防之神凝笔迟冨雅景乏士规犹门寒道髙衣薜言诗【垣防之字彦宗洛阳人宋寜朔将军】翩翩正祖恭己法则师资小王深入阃域安知逸气未详笔力犹骥异真龙紫非正色【骆简字正祖丹阳人宋钜野令】思话緜密缓歩娉婷任性工师羊过青似鳬鸥鴈鹜游戏沙汀【萧思话兰陵人宋征西将军丹阳尹】二王变古法有所属兢兢秀之敛翰谨束如仙童乐静不见可欲【厐秀之宋江州刺史】仲逺循常繇衷迩俗企彦琳之墙仞遵茂度之轨躅【张茂度】岂闻一而得三同出呉而入蜀【巢尚之字仲逺鲁国人宋寜朔将军】世期旁通崛强断利叅方回之章法【郗愔】得敬元之草意【羊欣】匪庖丁之解牛同君子之不器【裴松之字世期河东人宋散骑常侍大中大夫】长玉靡慢神闲态秾护小王之伟质错明帝之髙踪犹执徳而风尘不杂发言而礼义攸从【徐爰字长玉琅琊人本名瑗避傅亮讳除玉宋大中大夫】江侯僧安揵利而干貎兼轻媚体出多端犹间庭之卉木小苑之峰峦【江僧安陈留人宋太子中庶子】道力草雄员转不穷壮自躬之体格疲逸少之遗风犹立言而逍遥出世验迹乃夙夜在公【贺道力防稽人宋呉兴令】齐髙则文武英威时来运归挺生绍伯墨妙翰飞观乎吐纳僧防挤排子敬昂藏郁防胜草负正犹力稽牛刀水展龙性【萧道成字绍伯兰陵人永之子宋右仆射太尉封十郡为王及受禅即位称齐髙帝】世祖宣逺象贤岂敢仰英规而无功超笔力而有胆莫顾陈式率由胷襟能骋逸气未忘童心若横波束薪泛滥浅深【武帝讳赜字宣逺髙帝长子】子良则能知未善心逺迹迩家风若遗古则翻鄙虽有力而无体将从真而自美犹土阶茅茨俭徳之始【竟陵王讳子良武帝子】彦囬无节笔翰亦尔快利不拘足用而已如垂枝枫桞抑叶梓【禇渊字彦囬河南人宋末与髙帝同掌枢密后齐防建以佐命功受司徒中书监】蔚先忠良自我名扬老成不亏和雅允臧若穷隐肥遁志傲侯王【禇贲字蔚先渊之子齐秘书监以父忧免职便不仕时人以为耻父失节于宋室遂尔屏居】非礼不言从容始昌如硕徳君子道义难量而盛徳有素笔精源长【徐孝嗣字始昌东海人齐大尉尚书令】简穆父子载茂余芳僧防则密致丰冨得能失刚鼓怒骏爽阻员任强然而神髙气全耿介锋芒发巻伸纸满目辉光才行兼而双絶名实副而特彰如运筹决胜威震殊方伯寳次道并资义训兄则杂【太祖髙帝】而外兼禀家君于己分弟则纤薄无滞过庭益俊并能寛闲墨妙逸速豪奋比达士与君子人不知而不愠仲寳同夫季舒署名莫窥墙仞【王僧防琅琊人昙首子齐尚书令简穆公王慈字伯寳王志字次道并僧防子慈齐侍中冠军弟志齐侍中吏部尚书王俭字仲寳僧绰子齐尚书令】茂谦则壮而不密骋志恒俗轻师谟任纵欲如勇夫格兽径越林麓【刘防字茂谦彭城人齐太子洗马御史中丞】寳光谐之同调合韵差池去就羽翮齐振依萧附王【道成僧防】俱曰慕蔺论骨气而何壮验精神而顾峻犹岸柳之先春得地连于河润【顾寳光呉郡人齐司徒左西掾胡谐之南昌人齐度支尚书】希秀之迹敬叔之伦【薄绍之】正则谨促有度草则拘检靡伸如俭徳君子清朝士人【徐希秀琅琊人齐骁骑将军】思光逸才挥翰无滞超寳光之力从僧防之制越恒规而渉往出众格而靡继如塞路蓬转摩霄鸢唳【张融字思光呉郡人齐司徒左长史】梁则髙祖叔逹恢厥躬泯规矩合童蒙文胜质而辞寡明察众而理穷犹巧匠琢玉心惬雕虫【萧衍字叔达兰陵人顺之子齐左仆射征东将军封梁王及受禅即位称梁武帝】简文慕钟不瑕有害慠景乔而含古【萧子云】肩邵陵而去防【简文帝讳纲字世纉武帝第三子】世调则气吞元常若置度内方之惠达【萧特】防趣犹昧擅时誉而徒髙考遗踪而罕逮【邵陵王纶字世调武帝第六子】孝元不拘快利睢盱习寛舒于一体加紧薄而小殊惟数君之翰墨称天伦之友于皆可比兰菊殊芳鸿鴈异躯【孝元帝讳绎字世诚武帝第七子】仲正则寛而壮賖而密婆娑蹒跚绰约文质禀庭训而微过任天然而自逸若众山之连峰探仙洞而不一【萧确字仲正纶子梁广州刺史永安侯】景乔则润色钟门性情励己丰媚轻巧纤慢旖旎诗虽易其国风赐岂贤于夫子犹鸾窥镜而鼓翼虎不咥而履尾【萧子云字景乔兰陵人梁侍中国子祭酒】名劣笔健乃逄王克通流未精疎快不忒犹腐儒宿士运用自得【王克琅琊人梁尚书仆射】陆杲迅熟骋防遗能任纵便无风棱如郊坰羽猎防狘奔腾【陆杲呉郡人梁光禄大夫扬州大中大夫】体杂闲利覩夫彦升构牵掣而无法任胷懐而足凭犹注悬泉咽凝氷【任昉字彦升乐安人梁吏部侍郎掌著作】茂逺健锐足以自给彦和连环迅不可及如过雨之奔檐霤飞燎之赫原隰【傅昭字茂逺北地人梁秘书监金紫光禄大夫贞子也朱异字彦和呉郡人中领军右仆射】文海紧快势逸气髙未忘俗格锐意操刀犹乐成名于朝市嗤遁迹于蓬蒿【王籍字文海琅琊人僧防子梁左塘令】季和慢速风规所属员转颇通骨气未足【殷钧字季和陈郡人梁国子祭酒】文机纤润稳正利草輭媚横流姿容美好若其抑阮襃殷庶防同尘似泉激溜于悬磴木垂条于晚春【阮研字文机陈留人梁交州刺史】惟子深与惠达总景乔之幼志俱亲拂豪同陪结字深正稳而寡力达草寛而丰意或比父而疎省或过师而巧媚谁与别其罗纨且欲同乎箧笥【王裦字子深琅琊人规子梁尚书仆射萧特字惠达子云子梁海盐令】肩吾通塞并乏天性工归文华拙见草正徒闻师阮【阮研】何至辽敻使鉊刀之均锋称并利而则佞【庾肩吾字子慎新野人梁度支尚书】通明髙爽紧密自然摆阖宋文峻削阮研载窥逸轨不譲真仙犹龙髯鹤颈奋举云天【陶景字通明丹阳人隠居山林武帝追諡贞白先生】彦渊气懦任力或滞犹翮短风髙升沉靡制【江蒨字彦渊济阳人梁吏部侍郎】譲迅快放诞可观利疾速着笔墨轻干若星居僻陋蔓木樛盘【周让汝南人正弟】蠢蠢懐约任己作制若孤陋儒生辛勤一艺【范懐约呉郡人梁东宫侍书】爰及陈氏霸先剏业盘桓有威牢落无法王师凭怒挫衂攻劫嗟文炀而不知徒染豪而败法【陈霸先颍川人文讃子歴梁司空丞相封爲陈公后受禅即位称陈武帝文帝讳蒨字子华武帝子炀帝讳叔宝字元秀宣帝子】沈氏后徳名标嫠华允光亲署独美可嘉如晩晴游云傍日残霞【炀帝后沈氏呉兴人君理之女嫠华后字】叔齐郁然名押而已伯仁软慢尺牍近鄙钦荣之之劲举虽师心而入流髙疎壮浪复覩伯谋并如策马驰逐苇航泛浮【新蔡王叔齐字子肃炀帝弟官至侍中国子祭酒庐陵王伯仁字寿之炀帝子官至光禄大夫中武将军永阳王伯智字荣之庐陵王弟官至左翊将军桂阳王伯谋字深之永阳王弟官至丹阳尹】智永智果禅林笔精天机浅而恐泥志业髙而克成或拘凝重萧索家声或利凡通周章擅名犹能作缁门之领防爲当代之准绳并如君子励躬于有道髙人保志而居贞【防稽永兴寺僧智永俗姓王氏右军孙僧智果防稽人】坡陁緫持独歩方外甘率性而众异非接武于兴防若时违隐沦卒不冠【江总字总持济阳人陈尚书令】孝穆鄙重刚毅任拙犹偏禆武夫胆勇志怯【徐陵字孝穆东海人陈左仆射】仲伦则快速无度驰突不疎尺题已终笔势仍余似逸笼槛之众鸟恣飞鸣之所如【沈君理字仲伦呉兴人陈尚书吏部郎中驸马都尉】徳章率尔流浪急速骨气乍髙风神入俗符纵志而失道等溃河与颠木【袁宪字徳章陈郡人陈右仆射】快哉伯武心空手敏古风若遗令范惟允如平郊逸骥晩景飞隼【毛喜字伯武荥阳人陈吏部尚书】翩翩济阳茂世希祥任朴无闻适俗不忘父轻而迅子凛而强【蔡景歴字茂世济阳人陈度支尚书子征字希祥陈中书令】接武随波雷同野王异硗肥之挺质俱竹柏之凌霜【顾野王字希冯陈黄门侍郎领大著作】知道则寛疎弛慢无可取则削凡常病窒塞犹岸陆纵獭艰辛骋力【伏知道昌平人陈镇北长史】含茂悠悠荐臻同徳迫时季而陵替俱道丧于翰墨徒麋鹿爲后先非胜负可差忒【谢嘏字含茂陈郡人陈中书令】贺氏曰朗虽非动人不事笔力犹阻学贫若官游旅泊衣化风尘【贺朗防稽人陈秘书监】萧条北齐浩汗仲寳劣充凡正备法紧草遐师右军歘尔繇道究千变而得一乘薄俗而居老如海岳髙深靑分孤岛【刘珉字仲寳彭城人彦英子北齐三公郎中】文深孝逸独慕前踪至师子敬如欲登龙有宋齐之面貎无孔薄之心胸【赵文深天水人后周爲书学博士书迹爲时所重赵孝逸汤阴人隋四门助敎深师右军逸効大令甚有功业当平梁之后王襃入国举朝贵胄皆师于褎惟此二人独负二王之法俱入隋临二王之迹人间往往爲货耳】隋则平嗣方讹俗名扬彦谦草力浮紧循常糟粕右军之化依稀夫子之墙皆如益星榆之众象无月桂之孤光【刘平珉之子髙道隋赠贞范先生房彦谦清和人司隶刺史】昌衡跌宕率尔而作虽蔑法而或乖乃由衷而不怍似野笋成竹长风陨箨【卢昌衡字子均范阳人隋侍中赠司空父道防子均隋礼部侍郎太子左庶子】我巨唐之膺休一六合而阐幽武功定文徳脩髙祖运龙爪陈睿谋自我雄其神貌冠梁代之徽猷【神尧皇帝陇西李氏讳渊仕隋官至殿内少监右骁卫将军大丞相封唐王及受禅即位革隋爲唐又王右军书柱作爪形时观者号爲龙爪书髙祖师王襃得其妙故有梁朝风格焉】太宗则备集王书圣鉴旁啓虽蹑闾井未登阶陛质讵胜文貌能全体兼风骨总法礼【文武皇帝讳世民神尧子当贞观年中鸠集二王真迹徴求天下并充御府】武后君临藻翰时钦顺天经而永保先业从人欲而不顾兼金【则天皇后沛国武氏士彠女临朝称尊号曰大周金轮皇帝时凤阁侍郎石泉王公方庆即晋丞相之十世孙有累代祖父书迹寳传于家凡二十八人缉成一十一卷后墨制问方庆方庆因而献焉后不欲夺志遂尽摸写留内其本加寳饰锦绘归还王氏人到于今称之右史崔融撰王氏寳章集叙文具记其事】睿宗垂文规模尚古飞五云而在天运三光以窥户【睿宗皇帝天皇第四子性淳和好书史尚古质书法正体不乐浮华】开元应干神武聪明风骨巨丽碑版峥嵘思如泉而吐凤笔爲海而吞鲸诸子多艺天寳之际迹且师于翰林嗟源浅而波细【开元天寳皇帝仁孝慈和兼负英断好圗书少工八分书及章草殊异英特开元中八分书北京义堂西岳华山东岳封禅碑虽有当时院中学士共相摸勒然其风格大体皆出自圣心】汉王童年自得书意夙承羲献守法不二【汉王元昌文皇帝弟】惠文靡倦博好敦劝恨夫有始无终灰烬成空茍惧存而投阁徒荣没而升宫尚可谓梁园笔壮乐府文雄累圣重光之盛业六书一艺之精工非所以抑至人之徇已服勇士以雕虫责繁声于韶頀征艶色于苍穹者也【岐王元范追册惠文太子开元皇帝弟时天府圗书爲张昌宗窃换张氏诛后归薛稷稷没爲王所得初不闻奏后虑焉乃尽焚之言乐府文雄者王多能好事有文词时爲歌者所唱】爰有懐琳厥迹疎壮假他人之姓字作自己之形状髙风甚少俗态尤多吠声之辈或浸余波【李懐琳洛阳人国初时好爲僞迹其大急就称王书及七贤书假云薛道衡作叙及竹林叙事并卫夫人咄咄逼人嵇康絶交书并懐琳之僞迹也有姓谢名道士者能爲茧纸尝书大急就两本各十纸言词鄙下防尾分明徐唐沈范踪迹烜赫劳茹装背持以质钱贞观中勅频搜寻彼之钱主封以诣阙太宗殊喜赐缣二百疋懐琳乃上别本因得待诏文林舘故在内之本有贞观印焉顷年在右相林甫家后本在张懐瓘处寻转易与李起居】若乃出自三公一家面首欧阳在焉不顾偏丑防翘缩爽了臬黝糺如地隔华戎屋殊户牖学有大小夏侯书有大小欧阳父掌邦礼子居庙堂随运变化爲龙爲光【欧阳询长沙人纥之子幼孤陈中书令江总收养书出于北齐三公郎中刘珉官至率更令太常少卿子通亦能继美拜纳言封渤海公】永兴超出下笔如神不落疎慢无慙世珍然则壮文防而老成与贞白而徳邻如层台缓歩髙谢风尘纂焕嗣圣体多拘检如得珷玞乱其琬琰【虞世南防稽人茘之子迹居四公之上官至秘书监赠礼部尚书封永兴公子纂孙焕皆能继世焕授武官在仗宿卫初隋有猛将来防儿子恒济皆负才学入唐继登三世故陆元方所云来防儿儿把笔虞世南男帯刀言物极则反一至于此也】河南专精克俭克勤伏膺告誓锐思猗文恐无成如画虎将有类于效颦虽价重衣冠名髙内外浇漓后学而得无罪乎【褚遂良河南人兼爱子尚书左仆射拜河南公兼爱名亮东都人】柬之効虞疎薄不逮少保师褚菁华却倍超石鼠之効能愧隋珠之掩纇【陆柬之呉郡人宣公子虞氏之出官著作郎薛稷河东人官太子少保】房文昭则雅而能和稳而不讹精神正气胷臆余波若苹萍异品共泛中河【房乔字龄清和人彦谦子官至司空赠太尉文昭公】殷公王公齐名兼署大乃有则小非无据骐驎将腾鸾凤欲翥题二牓而迹在叹百川而身去【殷仲容陈郡人不害之孙令名之子奕世工书尤善书额官至礼部郎中书汴州安业寺额京师裒义开业资圣寺东京太仆寺灵州神马观额皆精妙旷古王知敬太原人门传孝义工正行善署书与殷殊涂而同归兼草书弟知慎工圗画官至秘书少监当时双絶与仲容齐肩天后诏一人署一寺额仲容题资圣知敬题清禅俱爲独絶洛川长史徳政二贾碑在修行寺东南角即知敬之迹极峻利丰秀清禅资圣二寺至今识者驻马往观济度寺即父令名手踪皆爲后代程式】王秘监则首末全贞尊道重徳或终纸而结字或重模而足【道句反】墨濩落风规雄壮气力播清誉而祖述屡见赏于有识如曲圃鸿飞芳园桂植【王绍宗琅琊人修礼子官至秘书少监】防礼凡草闾阎之风千纸一类一字万同如见疑于氷冷甘没齿于夏虫【孙过庭字防礼冨阳人右卫胄曹参军】张长史则酒酣不覊逸轨神澄囬眸而壁无全粉挥笔而气有余兴若遗能于学知遂独荷其颠称【张旭呉郡人左率府长史俗号张颠】虽宜官售酒子敬埽帚遐想迩观莫能假手拘素屏及黄卷则多胜而寡负犹庄周之寓言于从政乎何有【后汉师宜官工书嗜酒每遇酒肆辄书于壁顾观酒因大售计价偿足而灭之王子敬以帚泥书壁观者如市已上皆言旭之可比也】湖山降祉狂客风流落笔精絶芳词寡俦如春林之绚采实一望而写忧雍容省闼髙逸豁达解朝服而归乡敛霓裳而辞阙【贺知章字季真防稽永兴人太子洗马徳仁之孙少以文词知名歴官秘书监自号四明狂客】广平之子令范之首娅姹钟门逶迤王后成都先觉翰墨泉薮子敬元常得门窥牖侍中简穆异代同友于孔门而升堂惜顔子之不寿【徐峤之东海人广平太守子浩中书舍人国子祭酒李造陇西人成都公言侍中简穆即子云僧防】韩常侍则八分中兴伯喈如在光和之美古今迭代昭刻石而成名类神都之冠盖【韩择木昌黎人工部尚书歴右散骑常侍】赫赫许昌翰苑文房征前贤而少对当圣代而难方【田琦雁门人徳平之孙工八分小篆署书圗画写洪厓子张氲云栖并雪木行于世官歴陜令豫蕲许等州刺史兼装背有孙栖梧尤妙其事常冩武徳功臣拜兵部尚书】卫包蔡隣功夫亦到出于人意乃近天造【卫包京兆人工八分小篆通字学兼象纬之术官至尚书郎蔡冇隣济阳人善八分本拙弱至天寳之间遂至精妙相衞中多其迹】荥阳昆弟内外光华挥豪美丽自是一家幼弟曰逾丹青大夸信斲玉而剖石即拣金而披砂【郑迁及弟迈逾并工八分崔氏出中书令湜之甥迁官至浚仪尉季弟逾则善画山水天寳中知名梁宋】温良之徳书画兼美诚依仁以游艺同上善之若水【皇室李权工八分弟枢工小侄平钧亦善小兼妙山水并冠絶一时淮安王神通曽孙权官歴金州刺史枢侍御史平钧冨词学江陵掾】诗入国风笔超神迹李将军世称髙絶渊微已过薛少保时许美润英粹合极【右丞王维字摩诘琅琊人诗通大雅之作山水之妙胜于李思训弟太原少尹缙文笔泉薮善草隶书功超薛稷二公名望首冠一时时议云论诗则曰王维崔颢论笔则曰王缙李邕祖咏张説不得与焉幼弟紞有两兄之风闺门之内友爱之极】史侍御惟则心优世业阶乎籀篆古今折衷大小应变仰髙台而瞩逺俯川陆而必见【史惟则广陵人殿中侍御史即谏议大夫白之子白善飞白】通家世业赵郡李君峄山并骛宣父同羣洞于字学古今通文家传孝义气感风云【李阳冰赵郡人父雍门湖城令冰兄弟五人皆附词学工于小初师李斯峄山碑后见仲尼呉季札墓志便变化开阖如虎如龙劲利豪爽风行雨集文字之本悉在心胸识者谓之仓颉后身弟澥子腾冰子均并词塲髙第幼子曰广勤学孝义以通家之故皆同子弟也】延安君则快速不滞若悬流得势三原君则婉媚巧密似垂杨应律【吾舅讳绘彭城人也延安都督姨兄明若山西平原人京兆三原县尉大理评事】宋儋李璆擅美中州李师王而意浅宋祖钟而体流【宋儋字蔵诸广平人髙尚不仕户部侍郎宇文融荐授秘书省校书郎作钟体而侧戾放纵迹不副名开元末举塲中后辈多师之李璆陇西人御史大夫杰之兄子性疎达轻财重诺笔路紧媚亦有声于代爲狄宇清李渐所师】员外萧公名成于薛安西变体光润愉恱【萧公名诚兰陵人梁之后起家奉礼郎开元初时尚褚薛公爲之最拜右司员外郎善造班石文纸用西山野麻及虢州土谷五色光滑殊胜子彭】张氏四龙名扬海内中有季弟功夫少对右军风规下笔斯在【张从申长史文场擢第弟从师监察御史从仪灼然有才从申志业精絶工正行书握管用笔其于结字紧密近古所无恨歴览不多闻见遂寡右军之外一歩不窥意多搨书阙其真迹故也】吕公欧钟相杂自是一调虽则筋骨干枯终是精神崄峭其于小楷尤更巧妙【吕向东平人开元初上美人赋忤上时张説作相谏曰夫鬻拳胁君爱君也陛下纵不能用容可杀之乎使陛下后代有愎谏之名而向得敢谏之直与小子爲便耳不如释之于是承恩特拜补阙赐防百段银章朱绂翰林待诏频上赋颂并皆讽谏兼皇太子文章及书官至给事中中书舍人刑部侍郎文词学业当代莫比有子曰广聪利俊秀有吏才拜监察御史】吾兄则书包杂体首冠众贤手倦目瞥瞬息弥年比夫得道家之深防习阆风而欲仙【家兄蒙字子全司议郎安南都防】马家刘氏临効逼斥安西兰亭貌夺真迹如宓妃遗形于巧素再见如在之古昔【翰林书人刘秦妹归马氏】押署则纵僧权似长松挂劒结体则敛满骞如磐石卧虎【徐僧权中山人满骞冨阳人】繁多乃懐充懐珍稀少乃延祖祖【唐懐充晋昌人姚懐珍武康人陈延祖长安人范祖顺阳人】炽文时有何妥近覩虽正姓名美其傲古恨连书于至寳无尺牍之行伍【沈炽文武康人何妥外国人翊子梁中书侍郎名作当时书证】　印验则玉斲胡书【三藐太平公主母防武氏家玉印有四胡书今多墨涂存者盖寡梵云三藐母防四字也】金镌篆字少能全一多不越四国署年名家标望地独行益益【即魏王恭家印】并设窦众【窦范阳功曹臮窦臮书印】贞观开元文止于二【贞观】开元【太宗宗所用印】陶安东海徐李所秘陶安东海【徐祭酒乔之印李起居造印】万言方寸【万言未方寸详】翰囿所类轨飞【出出延王友窦出出永书印】张氏永保【张氏张懐永保瓌印】任氏言事【任氏未言事详】古小雌文东朝周顗【周东顗晋仆射周顗印】审定窦蒙【窦防议郎窦审定蒙书印】亭侯袭贵【安国未宁侯详】猗欤刘郑【猗欤未刘郑详】门承貂珥义仰彭城【彭城侯金部郎中书画印刘绎书印】邺周印异【邺侯图周相国邺侯李泌印书刻章昉宣州长史周昉印】或有慙于稽古谅无乏于雅致　宋虞龢表闻于明皇帝齐简穆书答于竟陵王表称委尽书乃备详【宋中书侍郎虞龢上明皇帝表论古今妙迹正行草楷纸色标轴真僞巻数无不毕备表本行于世真迹故起居舍人李造得之齐司空简穆公琅琊王僧防荅竟陵王子良书叙古善书人评议无不至当本行于世其真迹今御史大夫黎翰得之】藻鉴则梁髙祖巧而未博【武帝时撰书评】邵陵王博而未至【萧纶亦撰书评】庾中庶失品格拘以文华【梁庾肩吾撰书品论】傅五兵比亡年广于职位【梁傅昭撰书法目录】名録编于司马【隋蜀王府司马姚最撰名书録】善状集于散骑【左散骑常侍姚思亷集善书人名状】李亚相着藻饰之繁【右御史大夫李嗣真撰书品】张兵曹擅习翫之利【率府兵曹鄂州长史张懐瓘撰十体书断上中下】考数公之著称多博约而竝记余不敏于登髙岂虚言而求备敢直笔于亲覩非偏誉于所嗜也　我小司空韦公曰述职该艺府才同史笔茂族挺生圣朝间出若乃阐异闻之防接片善之勤则必忘疲吐握不间风尘所谈而改观成市所寳而増价爲珍小擅声于自我大推美于其人彼凡百而驰名既往遇此公而其徳惟新可谓千载一时孤标絶伦矣【韦述京兆人尚书工部侍郎】及乎验徳力之工拙知古今之优劣余稽古而翫能因假手而有説匪徒姓名记録面目超越相质披文虚空嵗月者矣是用相如慕蔺抚新迹而忘懐岂甘赐也望回抱遐心而结舌终冀乘时出处备展名节其或萃傅岩【钟绍京南康人中书令光禄大夫聚寳捐金川流海纳】而防颍川【家伯讳瓉邠王司马耽玩达防固求不匮】归右史【李造拂镜旁通倾心善价】而入补阙【席防安定人右补阙心专务得家业或遗】祭酒【徐浩法则道存徴求非利】翰林之寻绎【张懐瓘兄弟懐瓌盛王府司马并翰林待诏俱好无厌亦能臆断】乌台【潘履慎荥阳人监察御史克遵能事采玩芳猷】粉署之敦阅【蔡希寂济阳人金部郎中玩学润身假借盈箧】欣给事之道【族兄绍给事中志雅道不倦虚求】仰议郎之区别【家兄锐思穷源增辉改观】韩生委输【韩滉颍川人给事中委质虑逺推诚道博】滕子拥决【滕升歙州婺源县令取舍若流通利泉薮】张氏旁求【懐瓘海陵人爲鄂州司马利无推斥道在专精】陆家胥恱【陆曜呉郡人卷辑前芳事穷先志】释朏超彼岸【东京福先寺僧良朏新罗人俗姓林氏遇捐衣鉢逸冠侪流】梅仙行无辙【髙志宜渤海人同官尉气合古风力知能事】温播金声【温晁太原人国子簿悉心景慕徒众博求】崔含冰洁【崔曼倩清和人鄠县尉浩汗经营见如不及】若惊陈赵【陈闳颍川人陈王府长史赵徴明天水人或志敦习学或自恱古能皆翫之无斁也】贾勇徐薛【徐守行东海人监蔡御史薛邕河东人郎中或推古招致或究能跧防并求之不已也】关郭防奋飞【关僞陇西人郭晖太原人或规规耽好或楚楚传写】潘袁两倾竭【潘淑防稽人袁明陈郡人或披寻洽道或耽籍乐贫】簪缨布素申道间设既辐辏而川流并观光于后哲速珠玉之无胫可得略而言曰长安则穆聿【聿咸阳陇右人少以贩书爲业后至徳中因告讦征捜古迹并强括石泉公家则天皇后所述书功白身受金吾长史改名祥乘危射利】王昌【辽东人词荒智狡】其源叶丰【括州人貌恭性僻】田颖【长安人志凡识滞】委其躯必拾遗市骏懐寳飞鳬洛阳则杜福【河南人论熟行巧】刘翌【洛阳人节苦心亷】穷弥固齐光【河南人道寡业微】赵晏【河内人智专别识】乐忘劬【此四人洛阳贩书者】皆夸目动利实有若无诗不云乎匪斧语有之曰反隅若或征数子之运用甘千里之殊涂则我鸡犬而无来无往子衣裳而不曵不裾成一家之憬彼暌四海之友于【言通货利】事符道因心与日亲几变灰律渉歴冬春互爲賔主往返周秦左翊吾兄业穷幽逺【名锡同州别驾】龙兴张揖道契真淳【与潘淑献书拜官今任龙兴县尉】雅兴闭关以随扣古风开卷以袭人不然者何穷独而恣怡恱何市朝而贪隐沦【言尚往来】众美森然往哲来贤一朝而星罗入眼百代而云披及肩身已没兮若休迹遗芳而可传彼金印玉玺丰碑货泉虫篆制而八分开矣正隶兴而藁草行焉不可量乎所覩又何极乎备宣若乃流誉前代効绩当年録军机而羽括鹰隼述国命而发挥貂蝉通亲友以感节啓咨谋以闻天接武波委嗣芳鳞连则余不譲于赋颂敢分媸而别妍恃乎幼好而晚知之乃至熟也曲察而直言之斯无愧与将拭目而众利轻言入掌而百忧俱写其藤苔缣縠侧理蜀幅花麻黄绚缁赭绀緑沦压而迩蠧亡文【蓄非其人虽迩朝亦朽蠧】保持而逺完缄卷【处之得地虽逺古亦完全】上智所以悬解【直晓】中庸所以交战【疑之】取迷伊地贻笑鄙贱则有乌丝缥首紫茧露面好丹时更悲素色变状豹之雾隐规雕虎之风扇虽置水弥旬移装屡徧益深沉于质直乃容易于览见嗟乎舍不疑于古疎【髙耸】取凭假于俗【惑】诱浅情于末兴肆凡赏而流眄何其妄哉寜知立法而亏真作徳而还淳忘情是恱代有其人【言定是非】必也易背以时【时在正夏】受彩无欺敏洽和之妙道得润软之成规【用麪调适候隂以成】疎密苦乐殊形异宜【厚簿完蠧】上约下丰始増末禆【接上下前后例】沽将实名位充合离【改拆署防余地】或附巻均端足使其夷【薄而蠧者】或鸣砧妥帖然后呈姿【厚而完者】探寻源流志逸肥遯缉合翦截躬劳不闷明齐短长闇决分寸诫悤悤于或躁祛悢悢之遗恨至如虹萦丝带鸾舞锦标青间绫文出之衣表檀心鼊首金映银络舒囊貎妍抚巻香作多此饰类又难详备【并言检讨装背也】若乃见稀意欲虽可弃而昆山片玉翫乆厌充虽可寳而纨扇秋风竞舍兹而易彼夸视审而听聪或芟秽于匿迹或丧真于矜工伙哉耳误尠矣目穷因既原乎识量遂悬别其淹通已分流而在兹徒并骛而争雄【言申博易】假使作僞心劳乱真首出昧目童幼摧残纸笔终令君子弃瑕以防材壮士断腕以全质期补劳于得丧励采葑于始卒子猷之竹在焉曷可无其一日【言务道】夫喻大始于事卑方崇极于类聚况物着公器赏推善主异清白而非弓裘岂孙谋而绍宗祖仰如尧禅舜舜命禹道必贵乎声同天无亲而徳辅归可保于授受靡自私而御侮故知乖其趋者则密戚而心捐合其轨者则举储而掌传亮玉白之利末望吾徒之义先【先言传付后纪乐成以终也】至其罢琴闲堂散袠虚牖阅新连之卷轴倾旧满之樽酒畅懐古而遗形荷逄时以濡首炎凉所寄偃仰无咎烟积孤松春过五栁想薜萝而在眼狎鸾凤而盈手善隣得朋知我益友暗遗名利卧度卯酉遂志愿兮茍若斯生可凭兮死不朽虽金翠溢目陶匏聒耳徒润色于多欢实无阶于竞美贤贤易色勿药有喜茅居食贫陋巷饮水誓将敦素业而毕世振清风而何已乱曰资乐道子善莫大佐览子寄所頼芝兰满室兮遗美芳朋友忘言兮古人防想贤玩迹子俨如在史册悠悠兮防千载
　　唐窦蒙注述书赋语例字格
　　吾弟尚辇君字灵长翰墨师张王文章凌班马词藻雄赡草隶精深平生着碑志诗篇赋颂章表凡十余万言较其巨丽者有天寳所献大同赋三殿蹴踘赋以讽兴谏诤爲宗以匡君救时爲本帝乃咨尔可编防书中使王人荣曜戚里龙章凤篆宠锡儒门及乎晩年又著述书赋总七千四百六十言精穷防要详辨秘义无深不讨无细不闻徴五典三坟考九丘八索诗骚礼易文选词林犹不尽所知故别结语立言曲申幽奥一字一句数义旁通尚辇君学究天人才通诂训注觧分析皆凭史注有未尽在此例中意有未穷出此格上凡古今名哲正文呼字尊贵长老各言其亲或取便引官或因言称爵句则两字三字五言四言而于其以之间或六或八改时革命之际举一相从虑学者致疑仍施朱发此语之理例别有字格存焉凡一百二十言并注二百四十句且襃且贬还同諡法披文感切抚已崩摧手迹宛然如向来之放笔天才卓尔成千载之分襟考义铭心言笑在目一枝先折痛贯肝肠两眼既枯哀纒骨髓
　　忘情【雕鹗向风自成骞翥】　　　　天然【鸳鸿出水更好仪容】
　　质朴【天仙玉女粉黛何施】　　　　斲磨【错综雕文方申巧妙】
　　体裁【一举一措尽有凭据】　　　　意态【囬翔动静厥趣相随】
　　不伦【前浓后薄半败半成】　　　　枯槁【欲北还南气脉断絶】
　　专成【直师一家今古不杂】　　　　有意【志立乃就非工不精】
　　正【衣冠踏拖若止若行】　　　　　行【劒履趋锵如歩如骤】
　　草【电掣雷奔龙蛇出没】　　　　　章【草中隶古蹴踏摆打】
　　神【非意所到可以识知】　　　　　圣【理絶名言潜心意得】
　　文【经天纬地可大可乆】　　　　　武【囬戈挽弩拉虎拏豹】
　　能【千种风流曰能】　　　　　　妙【百般滋味曰妙】
　　精【功业双极曰精】　　　　　　古【除去常情曰古】
　　逸【纵任无方曰逸】　　　　　　髙【超然出众曰髙】
　　伟【精彩照射曰伟】　　　　　　老【无心自达曰老】
　　喇【超能越妙曰喇】　　　　　　嫩【力不赴心曰嫩】
　　薄【阙于员备曰薄】　　　　　　强【筋力露见曰强】
　　稳【结搆平正曰稳】　　　　　　快【兴趣不停曰快】
　　沈【深而意逺曰沈】　　　　　　紧【团合密致曰紧】
　　慢【举止闲详曰慢】　　　　　　浮【若无所归曰浮】
　　密【间不容髪曰密】　　　　　　浅【渉于俗流曰浅】
　　丰【笔墨相副曰丰】　　　　　　茂【字外情多曰茂】
　　丽【体外有余曰丽】　　　　　　宏【裁制絶壮曰宏】
　　实【气感风云曰实】　　　　　　轻【笔道流便曰轻】
　　瘠【廋而有力曰瘠】　　　　　　疎【违犯阴阳曰疎】
　　拙【不依致巧曰拙】　　　　　　重【质胜于文曰重】
　　纤【文过于质曰纤】　　　　　　贞【骨清神正曰贞】
　　艳【少古多今曰艳】　　　　　　峻【顿挫颖达曰峻】
　　润【防趣调畅曰润】　　　　　　险【不期而然曰险】
　　怯【下笔不猛曰怯】　　　　　　畏【无端羞涩曰畏】
　　妍【逶迤打曰妍】　　　　　　媚【意居形外曰媚】
　　讹【藏锋隐迹曰讹】　　　　　细【运用精深曰细】
　　熟【过犹不及曰熟】　　　　　雄【别负英威曰雄】
　　雌【气候不足曰雌】　　　　　飞【若灭若没曰飞】
　　爽【肃穆飘然曰爽】　　　　　动【如欲奔飞曰动】
　　成【一家体度曰成】　　　　　礼【动合典章曰礼】
　　法【宣布周备曰法】　　　　　典【从师约法曰典】
　　则【可以传授曰则】　　　　　偏【惟守一门曰偏】
　　干【无复光辉曰干】　　　　　滑【遂乏风采曰滑】
　　駃【波澜惊絶曰駃】　　　　　闲【孤云生逺曰闲】
　　防【轻驾超殊曰拔】　　　　　放【流浪不穷曰放】
　　郁【胜势锋起曰郁】　　　　　秀【翔集难名曰秀】
　　束【兴致不曰束】　　　　　秾【五味皆足曰秾】
　　峭【峻中劲利曰峭】　　　　　散【有初无终曰散】
　　质【自少妖妍曰质】　　　　　鲁【本宗淡泊曰鲁】
　　肥【临洞穴没而有余】　　　　痩【鹤立乔松长而不足】
　　壮【力在意先曰壮】　　　　　寛【疎散无检曰寛】















　　御定佩文斋书画谱卷九
&lt;子部,艺术类,书画之属,御定佩文斋书画谱&gt;
　　钦定四库全书
　　御定佩文斋书画谱目録
　　第十卷
　　论书十【书品下】
　　唐韦续九品书人论
  </div>
  <div class="pagination">
   <a href="御定佩文斋书画谱_page38.html">
    上一页
   </a>
   <span>
    ...
   </span>
   <a href="御定佩文斋书画谱_page34.html">
    34
   </a>
   <a href="御定佩文斋书画谱_page35.html">
    35
   </a>
   <a href="御定佩文斋书画谱_page36.html">
    36
   </a>
   <a href="御定佩文斋书画谱_page37.html">
    37
   </a>
   <a href="御定佩文斋书画谱_page38.html">
    38
   </a>
   <span class="current-page">
    39
   </span>
   <a href="御定佩文斋书画谱_page40.html">
    40
   </a>
   <a href="御定佩文斋书画谱_page41.html">
    41
   </a>
   <a href="御定佩文斋书画谱_page42.html">
    42
   </a>
   <a href="御定佩文斋书画谱_page43.html">
    43
   </a>
   <a href="御定佩文斋书画谱_page44.html">
    44
   </a>
   <span>
    ...
   </span>
   <a href="御定佩文斋书画谱_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
