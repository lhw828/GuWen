<!DOCTYPE html>
<html>
<head>
    <meta charset="UTF-8">
    <title>六艺之一录 - 第 524 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 524 页/共 664 页</h1>
    <div class="content">　　太师徽国朱文公帖一纸韵度润逸比他日所书人以为尤可玩濂虽不敏则非特玩其字画而已也葢有所感也帖中云恭叔尚未至只文叔到已两日矣见约诚之在此相聚也文叔名友文恭叔名友恭姓潘氏二人实为兄弟恭叔通礼乐文公之修三礼以仪礼与礼记相参通为一书其不合者分为五类周官则别为一书恭叔实与讨论之列文叔尤善问辨文公与论大学致知格物之义虽反覆数四而弗措诚之游澹轩也澹轩早从张宣公游晩复事文公文公遇之如黄直卿则三人者皆其高第弟子计其一时师友相从之盛聚精会神徳义充洽如在泗沂之上自今道隠民散时观之不啻应龙游乎闗欲一见之而不可得徒以贻有识者之感慨不亦悲夫此帖无嵗月不知何年所发其或学禁未兴讲道于竹林精舎时邪【宋学士集】
　　书朱文公墨迹后
　　右晦庵先生书小宛诗夙兴夜寐四大字今兵部尚书钱塘方公之所藏也先生上承周孔道统之传故凡一言皆将为天下后世之法而亦皆本于圣人之经与易之自强不息书之无逸同理葢人无贵贱大小未有不由斯理而能有成至于为子为臣其宜务于此加切故曰夙兴夜寐无忝尔所生又曰夙夜匪懈以事一人今公为国大臣承宠眷之隆二亲具庆跻耄期之夀为天下所歆羡仰望而惓惓于寳此书者其将佩古人之格言笃忠孝之大节将以示法天下之为臣子者乎此公之所宜勉也因拜观此卷谨识其后而归之【东里集】
　　朱文公小行书卷
　　世但知晦翁扁书作松枯石老以取苍劲不知其草草狎书乃天真秀异若此葢由沈浸于禊帖中得真神而偶然出之若稍加意即是李广第二番射石矣【恬致堂集】
　　朱晦翁与时宰二劄子
　　寛伏读文公与时宰二手劄大儒君子恬静刚正之气数百载之下犹充溢纸墨间其门人叙公事行所谓谨难进之礼厉易退之节不贬道以求售不狥俗以苟安者亦畧可以窥见矣二劄今为盱眙陈明之所藏明之初登进士第将有官守其不徒玩此必有所以向慕之者在矣成化甲辰六月十九日长洲吴寛谨题【式古堂书画彚考】
　　右徽国公晦庵先生上时宰王淮劄子前一劄乃淳熙五年知南康军时值嵗饥乞减星子县税后一劄乃八年为浙东常平茶盐时亦值嵗饥绳治婺之豪民年谱载婺有富民以赀得官素交贵近藏米山积不粜一粒宜夺其官恐即其人兹二事俱已入奏讫复此具劄祈扣之至者兾其亟赐俞允也而淮视之漠然亦有唐仲友者与淮同里闬为婣家仲友知台州时贪盗淫虐蓄养亡命徽国按得其实章凡十上淮皆匿之徽国论之益力至于不得已始取初章与仲友所自辨者杂进竟脱仲友重谴观此则二劄诚妄投也岂徽国一时昧于知淮者哉夫进贤退不肖宰相之责也亲君子逺小人人主之要务也徽国厯事孝光宁宗屡以正心诚意与当世急务劝进经帷上方开纳延揽而左右辅弼辄肆沮抑至命台谏排击伪学使其摈斥不得进用徽国自登进士五十年仕于外者凡九考立朝才四十日而已奸佞在内贤者疏之于外淮欲辞其责可乎朝廷偏据一隅祖宗之讐不复而任相如此宋祚亦可知也淮婺之金华人后人不知重此二劄遗弃湮没乃为乡之贤士傅子贤得之非其后人不知慎此正以先世居庙堂之上而不能进用贤者蓄此适足以益重先世之媿耳其弃之也宜哉子贤知寳昔贤遗墨珍藏箧笥有年因装潢成卷遣其子宁求予题敬为书此以归正统八年冬十一月既望朝议大夫南京国子祭酒四明陈敬宗谨识
　　太学生金华傅宁厯事于棘寺持文公朱先生二劄子求题其后前劄则知南安军时乞减税请祠二事而请祠尤切故拳拳以衰病疲惫两目昏涩精神枯耗为言后劄则以婺之豪民奸不从教具奏申省祈丞相敷奏行遣为言二劄子迨今若干年矣辞严义正字又遒劲令人观之肃然起敬者何哉葢文公之徳之学继已往之圣贤开未来之学者而又优于当时之吏事也而祭酒四明陈公敬宗谓二劄俱上时宰王淮按其知南康军时史浩为相王淮知枢宻院事赵雄范成大参知政事淮未为相也劄中有二公之门亦具禀劄之语其谓赵雄范成大欤及提举两浙时王淮在相位然文公之改两浙王淮荐之也及因唐仲友始改文公提防江西刑狱则前劄恐上史浩后劄上王淮也噫君子所守者道所疾者恶故难进而易退观二劄可知故立朝才四十有六日而去若夫小人所狥者私故患得患失贪位固宠无所不至也虽然天意固有在也圣人道不行则述六经垂教万世文公道不行则明六经以开来学防圣人与文公则天下后世贸贸焉莫知所之矣此其天意所使也欤傅生能保二劄而藏之又求题其后其能取法于圣贤者欤则其志其才之所就诚未可量也因题其后而归之景泰二年嵗次辛未冬十月戊子南京大理寺左少卿吉水廖庄敬书【同上】
　　右文公先生与执事劄子二纸其一在南康论减税请祠事其一在婺论豪民行遣事国子祭酒陈公敬宗以为皆上时宰王淮者刑部侍郎廖公庄谓文公在南康淮尚未相前劄乃上史浩劄中所称二公者赵雄范成大也按此二劄皆不载刻本全集此二纸婺人傅宁氏所藏盱眙陈进士明之得而藏于家谨识其后而归之成化乙巳三月既望后学长沙李东阳书于懐麓堂【同上】
　　吕胜已
　　吕胜已字季克邵武人与张南轩朱晦翁讲学工隶书得汉法仕为湖南干官厯倅江州知杭州自号渭川居士【八闽通志】
　　黄铢
　　黄铢字子厚崇安人少师事刘子翚与朱晦翁为同门友为文畧相上下隶书甚古得晋魏以前笔意【八闽通志】
　　曽三异
　　曽三异字无疑少有诗名杨文节公深喜之尤尊经学屡从朱文公问辨端平初以秘阁校勘召力辞强起造朝授承事郎主管华州云台观能作小楷书六经诸书自号云篆【胡桐峡江县志】
　　张栻
　　张栻字敬夫汉州绵竹人丞相魏公子也官至修文殿修撰谥曰宣学者称南轩先生　式古堂有寄刘公诗帖墨迹　汪珂玉藏宋名公翰墨合卷有官属帖















　　六艺之一録卷三百四十八
　　钦定四库全书
　　六艺之一録卷三百四十九　　钱唐倪涛撰
　　厯朝书谱
　　宋
　　尤袤
　　尤袤字延之常州无锡人绍兴十八年擢进士第绍熙中官焕章阁待制尝取孙绰遂初赋以自号光宗书扁赐之谥文简【宋史】
　　尤延之论古人笔法来处如周太史奠世系真使人无间言【朱子文集】
　　陆游
　　陆游字务观越州山隂人年十二能诗文防补登仕郎锁防荐送第一孝宗时范成大帅蜀游为参议官以文字交不拘礼法人讥其頽放因自号放翁嘉泰三年升寳章阁待制【宋史】
　　务观笔札精妙意致高逺【朱子文集】
　　陆游暇日弄笔戯书诗云草书学张颠行书学杨风【剑南集】
　　陆放翁与曽原伯帖
　　余大父著作为京教考浙漕试明年考省试吕成公卷子皆出本房放翁与曽原伯帖云主司刘某天下伟人也故足以得之家藏大父与成公往还真迹大父则云上覆伯恭兄成公则云拜覆著作丈时犹未呼座主作先生也成公父仓部娶茶山女原伯茶山长子名逢官至大理卿仲躬次也名逮官至侍从皆成公母舅放翁学于茶山喜成公得荐书贺原伯如此余为仪真掾原伯孙黯字温伯为扬子宰出此帖于县斋余曰君收放翁帖千百纸此幅闗我家门户盍辍以见恵温伯不与后与温伯同朝求之复不与晩使江左与温伯书曰初见帖时余才三十今遂六十君且八十不得帖死有遗恨温伯亦怆然缄帖饷余帖内云叔迟者茶山季子也名迅乐道者温伯父也名槃温伯擢第人物高雅词翰精丽有晋唐风韵放翁尝举自代今挂冠居越上初茶山深于禅学厚勤杲二公故叔迟入山访杲茶山有诗哭勤前辈不独笃于师友其于物外高人亦极其惓惓今士大夫不复然矣【后邨题跋】
　　陆放翁帖
　　镜湖一曲皆翁吟啸提封翁所自有非若贺秘监请而有也遂与山僧巷友争渔樵席翰墨淋漓人争得之是三帖遂为勤上人所藏【北磵集】
　　陆放翁手简二帖
　　放翁以诗名重天下受知周益公范文穆为中兴大家尝读其剑南集爱不忍去手思见其人而不可得今得观此二帖恍然如侍左右何其幸哉然放翁在当时不以书名而遒严若此真所谓人品既高下笔自不同者也二帖一与仲信议婚一为明逺题卿禅师遗墨放翁到今不为久逺而此三人者皆不可知昔蔡明逺鄱阳一卒尔以鲁公之书而传仲信既与翁结婚而禅师遗墨有见晩之恨则二公要皆非寻常流辈人矣而余皆不知之鄙浅可叹此卷既归墨林墨林博雅好古而蓄书极富必能考以补余之不逮也嘉靖戊子仲冬廿日后学文彭谨题【续书画题跋记】
　　蔡发
　　蔡发字神与【蔡元定父】家建阳麻沙幼警悟七嵗能为诗中年买田筑室于武夷之阳字画壮伟意气闲暇【朱子文集】
　　方士繇
　　方士繇字伯謩一名伯休莆阳人朱公元晦倡道学于建安往从之以传道为后学师工于书自篆籀分隶行书诸体皆极其妙【渭南集】
　　朱文公荅蔡季通书云篆隶碑子字画皆不满人意未有可冩之人令伯謩篆云何【朱子文集】
　　李积防
　　李积防篆字墨本近偶得之【朱子文集】
　　杨方
　　杨方字子直朱子答子直书云烦为作小楷四箴百十字当字学絶欲得妙札时以寓目【朱子文集】
　　邹徳久
　　邹徳久忠公浩子笔法追踪山谷【文字禅】
　　邹徳久楷书大学今人冩得如此亦是难事【朱子文集】
　　芮国器
　　芮国器字仲蒙陆游诗云落笔龙蛇仲蒙帖【剑南集】
　　唐璘
　　唐璘字伯玉古田人嘉定十年举进士为监察御史擢太常少卿【宋史】
　　伯玉工笔札其迹见凤墅续法帖中【书史防要】
　　蔡幼学
　　蔡幼学字行之温州遂安人年十八试礼部第一嘉定中权兵部尚书兼太子詹事早以文鸣于时中年述作益穷根本器质凝重莫窥其学【宋史】
　　蔡行之擅毫翰其迹见羣玉堂法帖中【书史防要】
　　楼钥
　　楼钥字大防明州鄞县人隆兴元年试南宫考官胡铨称之曰此翰林才也宁宗时参知政事进资政殿大学士提举万夀观赠太师谥宣献钥文辞精博自号攻媿主人【宋史】
　　钥善大字高宗时太学成奉勅书扁【书史防要】
　　娄机
　　娄机字彦发嘉兴人乾道二年进士为太常博士秘书郎太子始就外傅以机兼资善堂小学教授以累朝事亲修身治国爱民四事手书以献太子寘之座右朝夕观省太子得机所着广干禄字一编尤喜命戴溪跋之擢监察御史厯礼部尚书同知枢宻院事参知政事嘉定二年以资政殿学士知福州机深于书学尺牍人多藏弆云【宋史】
　　汉字原檇李娄君彦发所辑也合蔡中郎诸人笔力通神之妙皆聚此编【洪迈汉隶字原序】
　　陆九龄
　　陆九龄字子夀居抚州之金溪登乾道五年进士第调全州教授寳庆二年特赠朝奉郎直秘阁赐文达谥与弟九渊相为师友学者号二陆【宋史】
　　子夀穷性命之源其于字画未必屑屑求工者今观所书端稳深润有法度临学之士或有所未及乃知有徳有言者于区区字画亦不苟【徐一防始丰藁】
　　苏玭
　　苏玭字训直泉州同安人以恩补将仕郎调严州遂安尉擢为尚书吏部郎属文有体制笔法简逺其尺牍尤时所珍爱往往藏弆【渭南集】
　　蔡迨
　　蔡迨字肩吾官犍为郡文词字画皆过人从铨部得桂阳令【渭南集】
　　周模
　　周模字伯范鄞人笃志于学从济南刘夀夫游又学书于曜阳徐济父有楷法【攻媿集】
　　王禔絫
　　王禔絫济南人问学精深兼通医卜工真行草篆不乐进取屏居青崖山之两河【攻媿集】
　　楼少虚
　　楼少虚官教授少好二王书笔力素高后得乐毅论古刻深爱之一笔不妄下故楷法精妙字字可敬【攻媿集】
　　顔直之
　　顔直之字方叔长洲人工小篆得秦诅楚文笔意尝为参政楼钥书攻媿斋榜钥赋诗美之着集古篆韵二十卷直之气貎丰硕善摄生以弓矢应格差监省仓匄祠主管仙都观号乐闲居士【张防吴人中人物志】
　　叶适
　　叶适字正则温州永嘉人为文藻思英发擢淳熙五年进士第二人宁宗时权工部侍郎奉祠者十三年至寳文阁学士赠光禄大夫谥忠定【宋史】
　　叶正则书法蔡君谟而自有风【书画题跋记】
　　许奕
　　许奕字成子简州人庆元五年宁宗亲擢进士第一授签书剑南东川节度判官召为秘书省正字累迁吏部侍郎龙图阁待制以显谟阁直学士致仕赠通议大夫通籀隶书【宋史】
　　奕词章雅健字体端劲兼通籀篆书【鹤山集】
　　薛师石
　　薛师石字景石号瓜庐小楷初授法于单炳文日经月纬已忽超诣落笔期于钟王之次籀篆斯隶深造其极四方士友求于门景石不靳惜大者径三数尺许铭祖父者以不得景石书为恨有瓜庐集若干卷【王绰】
</div>
    <div class="pagination">
<a href="六艺之一录_page523.html">上一页</a><span>...</span><a href="六艺之一录_page519.html">519</a><a href="六艺之一录_page520.html">520</a><a href="六艺之一录_page521.html">521</a><a href="六艺之一录_page522.html">522</a><a href="六艺之一录_page523.html">523</a><span class="current-page">524</span><a href="六艺之一录_page525.html">525</a><a href="六艺之一录_page526.html">526</a><a href="六艺之一录_page527.html">527</a><a href="六艺之一录_page528.html">528</a><a href="六艺之一录_page529.html">529</a><span>...</span><a href="六艺之一录_page525.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
