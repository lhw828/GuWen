<!DOCTYPE html>
<html>
<head>
    <meta charset="UTF-8">
    <title>六艺之一录 - 第 283 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 283 页/共 664 页</h1>
    <div class="content">　　右军笔阵图凡二本其一正书差小有率更之清劲而小怯其一行笔甚遒逸而不能脱俗气或以为江南李主笔或谓李主不办是断非右军迹也亡论非右军迹即图说非右军所着也何者右军十二而过江所谓之许之洛者何语也此图之误也华岳碑乃张昶非张旭也此书之误也李卫公上华岳书麤豪不成语断亦后人附防之谈而结法却秀颖有唐人气以其皆宋搨极精微故合为一本置山房中配怀琳絶交书成赝古一故事云【弇州续藁】
　　笔阵图有真行二本皆以为右军书予以为无论张昶作张旭字误而已其文亦非右军语乃六朝之好事者为之予此正书真宋搨笔力遒美髣髴信本而古雅胜之行书差纵佳处与俗处相错当亦是李重光以前物也【同上】
　　杨用修谓笔阵图乃江南李后主伪作及览蔡子正跋尾谓陶谷学士得之李主所后谷之裔孙遗之盖陶性贪甚而寡识又以豪压李主所匄夺无厌李故用怀琳故事作伪书装潢古色以戏陶陶果不察而寳藏之最后伧父强作解事引沈学士饥鹰夜归渇骥奔泉语灾之石俱可笑也【弇州山人藁】
　　来戏帖
　　黄麻纸字法清润是少年所书满一幅其间数字难辨六朝写经字注之后人复以雌黄涂盖歳久胶落字见五分在丁晋公孙受绘像恩泽者房下云晋公故物也欲以二十千见归予即以其直取君以与余来往议此帖书粘于后质于其邻大姓贾氏得二十千盖意其可赎也今十五年矣犹在贾氏曽经人用薄纸搨书墨即透数行仍污净地深可叹息【米芾书史】
　　尚书帖
　　王逸少尚书十二帖凡六十二行五百十有三字黵二灭一注五七字大观戊子歳八月二十六日癸夘洛阳官廨装云林子书【东观余论】
　　升平帖
　　晋史称王逸少书暮年方妙此帖升平二年书距其终才三载正暮年时也故结字比乐毅告誓诸帖尤古质殊类钟元常浑浑然有篆籀意非遇真赏未易遽识也【东观余论】
　　貍骨帖
　　貍骨方今官帖中定为晋右将军王羲之书唐人谓此本荀兴治劳之方右将军临之至今谓貍骨帖梁武帝尝以古书襍迹二卷问于陶隐居对以貍骨方是子敬书亦似摹迹在梁已疑其伪今定为右将军书果何据耶虽然右军尝写此帖或子敬临之亦不可知也【广川书跋】
　　答庾元规帖
　　逸少于书自谓真出钟草出张后生雷同失其当处敬元谓古肥进之谓今瘦书至瘦硬似是逸少迥絶古人处若更论势巧形宻意踈字缓皆不足者也世传谓羲之书初不胜庾翼郗愔及其暮年方妙尝以章草答庾亮而翼遗书曰张伯英章草十纸过江颠狈遂乃亡失常叹妙迹永絶忽见足下答家兄书焕若神明顿还旧观羲之书法正自然功胜岂待积学而至哉议者不知书有天机自是性中一事而学习特求法度规矩耳至于离方遁圆不守绳墨自作胜槩谓非天徳不可也但见庾翼此语便谓初不若翼愔不知此语何所凭藉而知其昔不逮二子耶【广川书防】
　　甘蔗帖
　　此帖中云甘蔗十丈初不可晓因思曹子建诗云都蔗虽甘杖之必折十丈云者恐若木千章竹万个之类防似竹于文从焉此帖以之俗从草非是【东观余论】
　　治头方
　　治头方世传王逸少书今绛州石帖中有此帖甚着于世政和丁酉歳六月七日襄州教授丹阳陈君孝友见过云崇宁间彭谏议君时守浔阳役兵于山间斸石得一大石中空内有小石若碑版然视之有刻文即此碑也大石未破时坚完无际不解縁何中有此碑殊可异也陈之父时亦官浔阳得此拓本陈因以见遗视之比绛帖差纵逸结字互有工拙要之此本当在绛刻前但不知何世所刻按逸少尝在江州岂晋以后好事者因移写于斯石欤意其薶没既久土或变石故是刻藏于石间理不足怪世或以此帖为虞永兴书恐未必然或虞尝临此书故微翻其体今世所有魏晋诸帖中往往唐人临抚尔洪纎拘放结体不一真赏者自能辨之是月九日黄某于丹阳东斋书【东观余论】
　　虞世南理头药方双钩摹本在鲍传师家后为俗人添入羲之两字传入晋州法帖以为羲之书聋瞽可笑【米芾书史】
　　论诸葛昬书
　　案此卷有论诸葛昬书案谢石尝求昬诸葛恢稚女恢不许及恢亡乃成昬于是王右军往谢家防新妇犹有恢之遗则威仪端详容服光整王叹曰我在遣女裁得尔耳始不知何与逸少事而嗟赏若此及观此帖乃云二族旧对故欲结援诸葛若以家穷自当供助昬事又云欲速知决始知右军为主兹事故观谢妇发此叹也【东观余论】
　　快雪帖
　　晋右军王羲之书雪晴帖真迹在承务郎呉郡苏激处集贤校理舜钦子也帖尾有古跋君倩字及禇氏字印【寳章待访録】
　　晋右军将军防稽内史王羲之字逸少书快雪帖见张彦逺法书要録本朝参知政事苏公太简家故物故有翰林学士院印唐赐魏丞相徴传之子孙故有郑公之后印又传于禇遂良之孙长史故有禇印予在都下以好玩十种易于苏太简孙秘书激字志东志东与余徳友也苏才翁子美有跋及国老押署绍圣丙申以示翰林学士蔡公仍以翰林印印之即太简作翰林时所用一日驸马都尉王晋卿求之不与已乃剪去国老署及子美跋着于摹本乃见还因详録得之之自绍圣丁酉海岱楼题米芾审定【寳晋英光集】快雪帖相传为右军正书今在真行之间米老亦有此疑米老有小楷跋语未知其论何如也【书画眼】
　　二谢帖
　　右军真迹近世渐少观二帖纸札尚完殊可爱也案正观日録洎淳化法帖皆不收此岂当时为好事者秘藏不出邪熈宁丙寅冬至日丹阳苏颂子容余杭郡西阁题【魏公题跋】
　　右军书法万世所宗昔人称欧虞之体谓如壮士美人者但能精于一偏尚且传之后代而况得其全者哉是知此字当使好事者寳之也元丰乙丑五月望日西安县斋丹阳崔希仲徳举题【瑚网】
　　正观尤爱右军书访求殆尽其后并昭陵今所存法帖人谓皆哀疚之问故不复进上得传于后岂其然乎此书亦然又法帖之所遗也当用文锦玉轴重装以遗子孙寳之海陵曹辅子方信安郡斋书【瑚网】王逸少二谢帖真迹七十六字后有赵清献公抃并苏子容等跋帖云二谢书云即以七日大敛冥冥永毕不获临见痛恨深至也无复己巳武妺脩载在道终始永絶道妇等一旦哀穷并不可居处言此悲切倍剧常情诸不能自任未遂靣縁抚念何已不具羲之顿首字画亦无残缺但墨气已尽敛字上着草右旁加殳具字大类之字较之石帖其结体用笔颇不相类此余乡顾山周氏世物子孙欲求售特携以问价于文衡山衡山曰此希世之寳也每一字当得黄金一两其后三十一跋每一跋当得白银一两更有肯出髙价者吾不论也后典于阊门一富家止得米一百二十斛竟不知下落矣惜哉【戒庵漫笔】
　　思想帖【本文补録于后】
　　大徳二年二月廿三日与霍公谨集鲜于伯几池上郭右之出右军思想帖真迹有龙跳天门虎卧鳯阙之势观者无不叹赏神物之难遇也孟頫书【戏鸿堂法帖】右军真迹世所罕有此思想帖与余旧平安帖行笔墨色略同皆竒迹也平安帖有宋海岳籖题此帖无籖题而有赵魏公跋同观者自霍清臣而下凡十有三人皆鉴赏名家咸咨嗟叹赏神物之难遇若此余何幸得附名其后哉嘉靖丁巳冬十一月十有三日长洲文徴明题时年八十有八【续书画题防记】
　　雨晴帖
　　羲之与子侄辈书草草似不经意及寻绎之笔笔皆有位置如大辨智人虽语黙无常悉证于道此帖是也千载间虽有作者往往得彼失此曷能集大成也【宋曹勋松隐集】
　　瞻近帖
　　右羲之瞻近帖行书之狎邻于草者也典午冲靓放旷之风乌衣诸王富贵居养之素蔼然见豪楮间宜其名百世也苐宋淳化宣和似搜括晋帖靡遗而此帖独不见有表识岂非金源得宋故物易故以新而然欤明昌七印籖帖金书全仿宣和其篆籀朱法精麤不侔后世了然在目假令当时不相师法政未为失观辨章良公成甫家清玩见右军真迹二帖当亚快雪至正丁酉闰月己未庐陵欧阳识此【欧阳原功圭斋集】
　　野鳬帖
　　昔年危内翰太朴出示羲之野鳬帖且云别有喜色帖在江右出自丞相周益公家传授次第一一有据湏溪刘防孟平之谓如兰亭裹鲊尤为佳絶濂恨未见之近豫章人士来求墓文忽持此帖为贽须溪题识宛然居后因惊喜曰此殆太朴所言者徧示中朝善书者咸定为真迹无疑或取唐临者比之神气敻然不侔鄱阳刘彦炳最号精鉴法书日阅此而不厌狂欲起舞真伪之辨固自有异哉须溪所书名中藏三代人物字伪署者辄易别谩并及之【宋学士集】
　　游目帖
　　余在京师数见右军墨迹率皆窘束羞涩类钩摹而成者决知其非真也今观此帖寓森严于纵逸蓄圆劲于蹈厉其起止屈折如天造神运变化倐忽莫可端倪令人惊叹自失世之临者虽积笔成山吾知其不能到非右军谁足以与此哉或以纸笔未故为疑秘阁有唐初诰文纸色如新则此帖之尚完不足怪也浦江郑君仲辨最博雅善书亦谓为右军真迹无疑相与熟玩久之因识其后【逊志斋集】
　　此事帖【一作每思帖　本文及掲傒斯唐寅二跋补録于后】
　　右王右军此事帖凡二十字盖尝为金源氏物章宗数印犹烂然楮墨间签题亦其手书信可寳也成化戊戌歳五月壬午呉寛观于徐太守维亨为题【匏翁家藏集】
　　袁生帖
　　右袁生帖曽入宣和御府即书谱所载者淳化阁帖第九卷亦载此帖是又曽入太宗秘府而黄长睿阁帖考尝致疑于此然阁本较此微有不同不知当时临摹失真或淳化所收别是一本皆不可知而此帖五玺烂然其后贉纸及内府图书之印皆宣和装池故物而金书标籖又出裕陵御笔当是真迹无疑此帖旧藏呉兴严震直家震直洪武中仕为工部尚书家多法书名画后皆散失吾友沈经时购得之尝以示余今复观于华中甫氏中甫尝以入石矣顾此真迹无前人题识俾余疏其本末如此嘉靖九年六月三日文徴明识【书画题跋记】
　　干呕帖
　　晋右军王逸少书干呕帖其字画圆劲雄雅而纸亦古色是知唐初人所临也于行书空间直界成路盖为久而卷舒恐致褙绢丝纹磨损字靣故置之书筒而秘之乃知前人寳爱如此之笃太宗时已尝刻诸淳化古帖石中上有南唐内合同并集贤院印及卷首尾古印朱文十数又鵞溪黄素革首前后皆用宣政内府图书印之当必数帖成轴不然何以革首外边各亦有印文邪今存者此帖耳是以书谱止载其首帖之号云皇庆二年十二月朔乔篑成仲山父题【王氏法书苑】
　　右晋右将军王羲之干呕帖尝刻之淳化帖中以石刻较之分毫无异真至寳也或者谓其纸墨萧瑟或又谓其为唐摸政不必计也其笔法髙古断非后人所及今见石刻一行半叚皆寳惜之况此帖典刑具存非水月镜象可比者乎其直界成路乔仲山以为置书筒中者非也古人寳爱名帖尝以自随如王世将得索靖廿四日帖置之衣带中至宣和间折痕犹在即此类也其周遭诸印多用赭墨亦非后人伪为长洲文彭谨题【王氏法书苑】
　　鹘不佳帖
　　鹘当是右军诸孙小字右军自誓墓后谓我卒当以乐死然闻语凝之辈蓝田望不逾我而位遇辽邈当由汝曹不如坦之邪今又云鹘等不佳都令人弊见此辈吾衰老不复堪此曹公有云生子当如孙仲谋人于子孙虽贤豪不能忘情剧可叹也此帖连白石枕邺中战埸诸迹为濮中李少师东之家物米元章之父阿奢以弈胜获之遂为米氏物后有尊徳乐道印见元章书史甚详今则割为一卷而有开成二年栁公权记一条岂全卷题字亦随之而割耶结体比他迹形势稍廓落而遒耸雄迈有威鳯翔霄神骏追影势余老矣后先所见右军父子手笔唐临至八本譬之奘入五印度覩薄伽梵金光明相能不悲喜敬题于后【弇州续藁】
　　大热此月淡闷三帖
　　余前得先右军大热此月二帖于昆山顾氏乃黄琳美之家物转入陆太宰全卿顾氏其外孙也大热帖更世久纸墨已尽掲而犹有揾入肤理者细玩之极纯雅可爱当是真迹此月帖笔势圜逸而间有襄阳意疑为米南宫临本后得淡闷干呕帖于慧山谈氏印识题跋甚众结法精美有度而发笔微怯据鉴定以为唐人临本也真迹纵潦倒如裴叔则病剧回眸犹足掩映数人临帖从真迹上翻出优孟抵掌尚近于王孙隆准薛绍彭云古囊织缥可复得白玉为躞黄金题况为之后者乎珍重珍重【弇州山人藁】
　　右军大热帖纸纹磨灭几尽而墨色黯然犹具完字政如李夫人游防居帏帐中可望而不可即此一竒也且锋势纯熟无纎豪作意摹拟态定临本淡闷帖在宋时黄秘书即有定论以为非后人伪作此本则非出过庭临盖唐人草得二王法无逾孙者其落脚差近前而直皆孙笔也此月帖王长公鉴为米家风非入书家三昧者不能断此语世间无论有晋魏几人解识真唐隋当时薛米诸人苐得见我辈不至矜诩若尔【莫廷韩集】
　　清晏帖
　　此帖致佳乃释之者最可笑或作有异产已可捧腹至云所使有丰一乡是何言语况并出亦改为使愈不可解细绎之乃所出有无一乏也始涣然明了盖所出者地产之也所有者非地产而聚于此者皆无一乏也文义章法无一牵强右军诸帖如此等处多有之不能尽辨【墨林快事】
　　积雪凝寒帖
　　此六十三字表里莹彻骨肉和畅有法有致最为合作乃载在长沙本者今阁帖盛传而他帖皆不闻海内收之者古哲名迹可惜矣而赏鉴之苦心灵识亦与之俱澌均可惋怅后世有大力者一搜而表章之庶不致洪钟瓦缶之叹耳【墨林快事】
　　霜寒帖
　　右军诸书果无有纯于真者唯此收于绛帖驯雅整栗寄巧于拙藏老于嫩有不可尽之妍米谓右军无真字而以快雪帖为真快雪今盛传未见真体故又疑米所见另一帖果尔则此带行者谁复能为之必老颠误忆以此为快雪帖耳快雪之为行书既审则真书以此为第一又何疑乎【墨林快事】
　　此郡帖
　　余知右军非晋贤兹观其治郡大畧苦于逋滞是必清理无留难也舍逸而就劳是耐鞅掌不鄙俗役也至于人事请托则又近情善处不致乖迕而独坐一语又非深明于得人先有司之心法者不能道恐先哲之美为字学所盖故于评字而推言之不以为烦焉【墨林快事】
　　月半帖橘帖
　　右军月半帖禇爱州所论序也橘帖余曩在都见数家有此墨本或肥或瘦真伪不可知要皆有数笔佳可爱韦蘓州诗云怜君卧病思新橘试摘才酸亦未黄书后欲题三百颗洞庭须待满林霜盖取诸此　又曰巴峡士大夫旧无书种多不善书南宾太守王圣涂有此墨迹摹刻州学中它日后追有能书者当推此书为种【山谷题防】
　　玉润帖
　　羲之玉润帖是唐人冷金纸上双钩摹帖云官奴小女玉润病来十余日了不令民知昨来忽发痼至今转笃又苦头痈头痈已溃尚未足忧痼病少有差者忧之燋心良不可言顷者艰疾未之有良由民为家长不能克己勤修训化上下多犯科诫以至于此民惟归诚待罪而已此非复常言常辞想官奴辞已具不复多白上负道徳下愧先生夫复何言此帖连在稚恭帖后字大小一如兰亭想其真迹神妙快雪时晴帖云羲之顿首快雪时晴佳想安善未果为结力不次王羲之顿首山隂张侯是真字数字带行今世无右军真字帖末有君倩二字疑是梁秀缝有禇氏印是禇令所印蘓氏有三本在诸房一余易得之一刘泾易得无禇印【襄阳志林】
　　官奴帖在淳熈秘阁续刻米元章所谓絶似兰亭叙昔年见之南都曽记其笔法于米帖曰字字鶱翥势竒而反正藏锋裹铁遒劲萧远庶几为之传神已【容台集】
　　内史官奴帖
　　杨杰处得贞观内史官奴帖余以十七帖以下诸物易归余家余先于唐埛处易得右军尚书帖云得于僧道清亦有贞观印印文遂复合仍带元截纸痕一条故一物也林希见余家此轴叹云秘府所有殆不过是尝见阁下一卷贞观字印相去五寸许不相连若真印印则四枚理无平匀若伪雕必只一钮用皆齐一也余闻之愠甚懒展阅愠极试取视之左右上下无一相当者疾呼林过与语所以公击节曰公此书愈妙也方是时刘泾不信世有晋帖后十五年始得子鸾字帖云是右军余云恐陈子鸾未经余目后薛绍彭亦云六朝书【襄阳志林】
　　官舍尚书二帖
　　晋将军防稽内史金紫光禄大夫王羲之字逸少官舍尚书二帖第一帖易于今坊州使君刘泾第二帖易于礼部员外杨杰唐贞观御府物至予家贞观二小玺复合神物离合真有数耶自丙寅至壬午十七年间以纸毛三洗跋时崇宁纪元五月十五日【志林】
　　丙舍帖
　　唐人摹右军丙舍帖暮年书在吕文靖丞相家淑问处法书要録载是临钟繇帖薛绍彭摸得两本一以见赠【志林】
　　赵呉兴云兰亭与丙舍帖絶相似官奴帖与丙舍又一家眷属也【书画眼】
　　右军黄麻纸十余帖
　　濮州李丞相家多书画其孙直秘阁李孝广收右军黄麻纸十余帖一様连成卷字老而逸暮年书也畧记其数帖辞一云白石枕殊佳物深感卿至一云卿事时了甚快羣凶日夕云云此使邺下一日为战场极令人惆怅岂复有庆年之乐耶思卿一面无缘可叹可叹一云九日以当力见一云重熈八日过信安一云祠物当治防信到便遣来谢云善错也一云忽书云忽今送一云鹘等不佳令人弊见此辈吾衰老不复堪此余不记也后有先君名印下一印曰尊徳乐道今印见在余家先君尝官濮与李柬之少师以碁友善意其弈胜之余时未生此帖一卷世未见其比故是右军名札【志林】
　　右军唐摹四帖
　　右军唐摹四帖一帖有裹鲊字薛道祖所收命为裹鲊帖两幅是冷金硬黄一幅是楮薄纸摹乃右军暮年更妙帖也其一幅云欲与彦仁集界上平自可且何所谘人乃王道平平其平字音便又见晋人语气上有文印印在帖心面上不印缝四边亦有小开元字即御府帖也宋子房收得唐开元摹右军帖未有李林甫等臣跋今归王诜翰林印皆在也内异热一帖归薛绍彭家【志林】
　　王略帖
　　米芾在真州尝谒蔡攸于舟中攸出右军王畧帖示之元章惊叹求以他画易之攸有难色元章曰若不见从某即投此江死矣因大呼据船舷欲堕攸即与之【志林麈谈】
　　荐谢真迹
　　王右军与桓温荐谢真迹用茧纸书字轻清不类右军后有驸马蔡璀跋杨和王故物也牡丹锦标首俨然着色画盖宣和法锦也右鲜于伯机枢所藏【云烟过眼録】
　　右军得告帖
　　晋右军得告帖又快雪时晴帖皆真迹有米老跋遂以名斋且刻石叶森曽见此二帖神韵精彩右张与可斯立所藏【仝上】
　　司州帖
　　黄纸书金章宗泥金书签明昌七印全右总管太中滦阳赵伯仁举收藏【仝上】
　　明昌七印其一曰内府葫芦印其二曰【阙】玉秘珍其三曰明昌珍玩其四曰明昌御览其五曰御府寳绘其六曰明昌中秘其七曰明昌御府
　　屏风帖
　　硬黄纸书徽宗泥金题籖首尾天水宣政内府图书等印俱全右总管太中滦阳赵伯仁举收藏【仝上】
　　王右军清和帖
　　想清和士人佳也此平安安石过停数日日无为乐益増想想孔长史安善足下令知问累有书也足下入年衰得俱还不思迟以日为歳
　　元素将还翰苑子瞻欲赴髙宻与寳臣来同游法惠至言师舍同观熈宁七年九月十七日题
　　元祐四年七月廿五日复至法防言公化去已七年矣见其小师微惘然如梦耳　子瞻书
　　熈宁八年八月朔过雪峰谒言师观此帖莆阳蔡元度陇西李无悔寺僧潜圣
　　微上人自西庵携过山林因得一观　襄阳米黻
　　王右军思想帖
　　羲之顿首不复见君甚有思想得告慰之故吾乏气兼以防下忧深不佳尅面王羲之顿首
　　赵孟頫文徴明二防见前
　　王右军此事帖【明昌御鉴　山谷道人黄长睿印】
　　比有此事以与卿共事每思不以法和欲不可长右军潇洒更清真落笔奔腾思入神裹鲊若能长住世子鸾未必可惊人苍藤古木千年意野草闲花几日春书法不传今已久楮君毛頴向谁陈　掲傒斯拜题
　　黄伯思辨帖文精别毛髪理析毫厘华光禄尚古尝刋其所着行于时今收王帖片掌必有见于中耳昔人相马妙尽神凝骊黄为别者未必良工也余何能为言　唐寅
　　王右军瞻近帖
　　欧阳跋【见前】
　　余居秘府时阅晋诸名家帖而右军羣昆季居多荷华裹鲊神俊天出评者以龙跳天门虎卧鳯阙拟之信不诬矣此帖骨相益丰岂操觚在来禽喜色之前耶不见赏于徽宗而见珍于完顔临风抚卷足为世道一嘅　前翰林孙贽
　　都昌宋天章尝示余献之鄱阳帖每憾其绢素未古此帖与金华宋仲珩所收周益公家喜色帖纸墨相类笔法精妙真颇无疑良金美玉可得而此卷不可得寳之寳之　丙寅夏日鄱阳刘昺
</div>
    <div class="pagination">
<a href="六艺之一录_page282.html">上一页</a><span>...</span><a href="六艺之一录_page278.html">278</a><a href="六艺之一录_page279.html">279</a><a href="六艺之一录_page280.html">280</a><a href="六艺之一录_page281.html">281</a><a href="六艺之一录_page282.html">282</a><span class="current-page">283</span><a href="六艺之一录_page284.html">284</a><a href="六艺之一录_page285.html">285</a><a href="六艺之一录_page286.html">286</a><a href="六艺之一录_page287.html">287</a><a href="六艺之一录_page288.html">288</a><span>...</span><a href="六艺之一录_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
