<!DOCTYPE html>
<html>
<head>
    <meta charset="UTF-8">
    <title>六艺之一录 - 第 47 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 47 页/共 664 页</h1>
    <div class="content">　　李孝美曰此钱径七分厚一分半重十铢背靣有字皆曰五男二女
　　天下太平钱


　　李孝美曰天下太平钱二品大小不等靣文皆曰天下太平背文并隠起大者径寸重六铢为持梃人傍有跃龙之状而平地作水文小者径八分重五铢为五男二女戏弄之象而平地作毬路文疑亦厌胜之流也洪遵曰此二钱今世有之又有二种其一靣文亦曰天下太平背文为四人持兵仗之象而平地作水文径八分重三铢六参又有一种靣文亦曰天下太平背为九子母之形平地作毬路文径八分重二铢四参
　　以上俱泉志
　　呉中有书贾来广陵出古钱三百余见示刀布正伪诸品皆备汪君祓江拓其文凡四以遗余一曰千秋万歳靣有龙凤形一曰长生保命靣有北斗及男女对立状一曰斩妖伏邪面有立神一蹲虎一篆符一一曰鹤齐夀面无文葢古厌胜钱也暇日装演成册为诗题后并邀祓江同作　翠墨手拓圜论文空斋宝气歊浮云我有萧愚子和癖嗜好与世殊莸薫雪茧留迹饫眼造自何代谁云云千秋万歳仅着録景严好事资前闻【千秋万歳钱见洪遵泉志】其三吉语擅苍雅自借神力通殷勤下土虮臣但稽首长生大帝保命君于缾解祟光景絶【宋周希稷诗谁家解祟吐于缾】缟衣青纯年平分及观阳幕得竒质【储华谷云钱以有字处为隂无字处为阳】龙凤腾霄虎输乙斗匡首戴声廻环揄袂交帬永为匹世间儿女例心忪雨冷重屏梦萧瑟乞将后魏五男钱逺胜淮南万毕术撒之未足慰寒人佩此端能已愁疾壮夫也复爱虚名叩齿清思坐幽室装成一日百廻看探囊尚有雕虫笔　○汪为山亦赠予厌胜钱拓本文曰金玉满堂篆书靣有双龙绕之上有柄作片云形大径二寸续装于册更为赋诗　金玉满堂语见之老氏书所贵在能守盈缩相乗除胃脯或连骑防痔乃得车夤縁走权要极意为佃渔转瞬领军屋锁集防魖得失郑人梦此足发轩渠钱环篆四字字偃披薤如善祝兼寓规陈义难龃龉片云抱廓外山气郁不舒日冠月有珥隂嘼纷腾拏水衡骇未覩诗客何由储纸劳脱轻影一再结相于故人意不浅想创物初不贪永为宝无悔亦无誉【厉鹗樊谢山房集】
　　续泉志序
　　吾友胡君一日尽出所弆古钱示余中指一大钱曰此新莽货泉之镕也今防二千年矣土花活碧重晕掩质明处其光可鉴转以赠子且曰汉书食货志云冶镕炊炭应劭曰镕形容也作钱模也昔花山马衎斋氏有大泉五十泉镕朱太史竹垞尝为之铭并着跋语题之曰范古之治器者以木曰模以土曰型以金曰镕以竹曰范偏傍防画训诂极严太史喜尚新异易镕为范虽范亦可通范礼少仪云左右轨范乃饮子太经矩范之动成败之效也皆取法式之意然究不若镕字于鼓铸之义为更切当耳君之愽识类如此乃复纵观所着续洪文安泉志辨齐太公杏为齐太公货定台主衣库钱文中王之钱为钱中之王正讹补缺无虑数十百条葢君夙善篆籀之学目精烱然凝神注想擘肌分理不爽豪髪经行巷陌间见古钱輙摩挲宛转忽忽如有忘及既得之或释一名或解一字懽呼拉友朋共加欣赏其躭痴成癖又如此钱凡若干品大者完轮周郭方圜肉好小者繁星难可名状君故多才工于摹搨伸纸破墨色香具足暇则纂歴代之规制考记传之逸文属夷僭国神竒厌胜靡不该载取精之用力之勤梁顾烜唐封演宋董逌杜镐辈莫有能过也且君家食贫颇有囊空之叹而是累累者又非可以为润屋之资藩身之殖君之寳之吾甚惑焉虽然君无以古钱之见弃于时勿适于用为足深慨也以君储蓄之富稍稍流布岂必轻相耀窃恐好事者按图求之君即欲自珍惜而有不可得者矣　乾隆元年月日仁和赵一清
　　朱祐辨文考制
　　家藏汉钱　半两　五铢　二器皆青緑色土古也得之襄贾半两钱重六分四厘五铢钱重八分径皆一寸　辨曰前汉篆半两五铢工铸甚精　考曰前汉钱也孝文五年更秦半两钱为四铢文仍半两至孝武元狩四年盗铸益多钱轻物贵有司请更为皮币销半两钱铸三铢钱后以三铢轻易作奸乃更请郡国铸五铢钱周郭其质令不可得摩取镕
　　家藏汉钱　大泉五十　栔刀五百　二器皆青緑色土古也得之襄贾大泉重一钱九分径一寸二分栔刀重三钱八分圜径一寸柄长二寸　辨曰汉篆大泉五十栔刀五百说文栔字从大汉书契亦从大兹从木　考曰前汉钱也莽居摄变汉制更造大钱径寸二分重十二铢文曰大泉五十又造契刀其圜如大钱身形如刀长二寸文曰契刀五百
　　家藏汉钱　大布黄人　器青緑色土古也得之襄贾长二寸四分重三钱八分　辨曰栁叶篆大布黄人　考曰莽即真以刘氏有金刀罢错刀契刀及五铢钱更作宝货凡五物六名二十八品钱货六品银货三品宝四品贝货五品布货十品大布次布第布壮布中布差布厚布幼布么布小布小布长寸五分重十五铢文曰小布一百自小布以上各相长一分重一铢文各为其布名直各加一百上至大布长二寸四分重一两而直一千矣兹布铢两长广如汉书而文多黄人二字
　　家藏汉钱　货布　货钱　二器皆青緑色土古也货布得之邵氏重四钱长广如汉书货钱得之襄村氓重八分径一寸　辨曰栁叶篆货布货泉工铸亦精　考曰中汉钱也莽伪天凤元年复申下金银贝之货颇増减其贾直而罢大小钱改作货布长二寸五分广一寸首长八分有竒广八分其圜好径二分半足枝长八分间广二分其文右曰货左曰布重二十五铢直货泉二十五货泉径一寸重五铢文右曰货左曰泉枚直一与货布二品并行
　　家藏汉钱　大泉当千　器青黒色土古也得之旧县贾人重一钱八分径一寸五分　辨曰大篆大泉当千工铸甚劣　考曰汉末钱也孙权据江东赤乌元年铸一当千大钱即此
　　家藏宇文周钱　五行大布　永通万国　二器皆青色土古也得之襄贾五行钱重六分径寸一分永通钱重八分径寸三分　辨曰小篆五行大布永通万国　考曰宇文氏钱也武帝建徳三年六月壬子更铸五行大布钱以一当十宣帝大象元年十一月初铸永通万国钱以一当十
　　歴代刀布
　　契刀



　　前汉食货志曰王莽造契刀其环如大钱身形如刀长二寸文曰契刀五百张晏曰其文左曰契右曰刀无五百字也顾烜曰契刀五百非勒刀为此四字刀上但有契刀二字而无五百张台曰台有此钱但薄于错刀柄上文曰五百张顾二说并未见有柄者其文铺成若错刀之陷金也
　　汉刀


　　前汉食货志曰王莽以黄金错其文曰一刀直五千荀恱汉纪曰居摄二年夏四月更造错刀一直五千与五铢并行张晏曰刻之作字以黄金填其文上曰一下曰刀
　　十布










　　前汉书食货志曰王莽铸大布次布第布壮布中布差布厚布防布么布小布小布长寸五分重十五铢文曰小布直一百自小布以上各相长一分相重一铢文各为其布名直各加一百上至大布长二寸四分重一两而直千钱矣是为布货十品
　　货布



　　前汉食货志曰王莽天凤元年罢大小钱改作货布长二寸五分广一寸首长八分有竒广八分其圜好径二分半足枝长八分间广二分其文右曰货左曰布重二十五铢直货钱二十五与货泉并行
　　大黄布刀



　　旧谱曰重七铢长二寸三分文曰大黄布刀张台曰此亦王莽所铸文曰大黄布刀莽自言黄虞之后又改平帝定安太后为黄室主则大黄莽之自称也意者岂非莽之初谓刀布一物后分为二耶
　　城古刀


　　有寸方十三字彷佛隷书背有方孔不透身形如刀文曰货布五百疑王莽所铸
　　长平古刀



　　旧谱曰天宝元年西河郡别驾李防竒于长平溪涧中所得状如小刀长二寸四分濶五分柄长二寸濶四分柄端有孔总长四寸七分背面俱有字不可识
　　沂州银刀


　　嘉祐杂志曰王公和学士罢沂州得银刀一有齐大公杏九字九字中阙不相属刀上又有隠起圜形疑是九府圜法也
　　长平异布


　　旧谱曰亦防竒所得也长寸一分下广九分者长五寸广五分向上渐濶无好足枝长四分间广三分面有两字类科斗书背有三道文不可识
　　异布






　　旧谱曰长四寸一分上广寸二分下广寸五分首长六分广寸好径五分足枝长寸二分间广四分重十二铢状如货布面文四字背文两字不可识李孝美曰按所见古布多矣唯此一品极大而形制特与大黄布刀相似旧谱以谓状如货泉有所未尽
　　异布


　　旧谱曰长寸八分肩广寸下广寸一分足间广五分正圜无好及周郭重十二铢面文五字不可识
　　异布


　　旧谱曰长寸七分肩广寸足间广六分有好形制与上布相类靣文三字其左边一字与中心一字亦类上布右边及中心字而倒正不同亦有无好者
　　异布二品


　　旧谱曰长短广狭与上二品相似文字
　　异布


　　张台曰长寸七分半肩广八分足间二分有肉郭面文两字
　　异布


　　张台曰长寸六分肩广八分首广五分足间广二分重六铢背面各一字面文如日下安乂字又两画长短不齐背文如了傍加竪斜画与上布皆于宝鼎尉王铸处见之
　　异布


　　张台曰长二寸一分肩广寸三分首广九分足枝长六分间广四分半重二十八铢面文四字有如二字者金边安者山下安中者两口相重者背文一字与面文右边向上者同形质朴厚不曾磨鑢于检校膳部李涿处见之
　　异布


</div>
    <div class="pagination">
<a href="六艺之一录_page46.html">上一页</a><span>...</span><a href="六艺之一录_page42.html">42</a><a href="六艺之一录_page43.html">43</a><a href="六艺之一录_page44.html">44</a><a href="六艺之一录_page45.html">45</a><a href="六艺之一录_page46.html">46</a><span class="current-page">47</span><a href="六艺之一录_page48.html">48</a><a href="六艺之一录_page49.html">49</a><a href="六艺之一录_page50.html">50</a><a href="六艺之一录_page51.html">51</a><a href="六艺之一录_page52.html">52</a><span>...</span><a href="六艺之一录_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
