<!DOCTYPE html>
<html>
<head>
    <meta charset="UTF-8">
    <title>画学集成 - 第 87 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 87 页/共 129 页</h1>
    <div class="content">　　论米氏
　　米家父子与高尚书分路扬镳，亦犹王氏羲献与钟元常齐驱并驾。然其门径有异而同，有同而异者。
　　
　　论画
　　雍门琴引云：须坐听吾琴之所言。吾意亦欲向知者求吾画中之声，而、
　　知所言也。
　　
　　清如水碧，洁如霜露。轻贱世俗，独立高步。此仲长子《昌言》也。余谓画亦当时作此想。
　　
　　当谓天下为人，不可使人疑。惟画理当使人疑，又当使人疑而得之。
　　
　　群必求同，同群必相叫，相叫必于荒天古木。此画中所谓意也。
　　
　　寂莫无可奈何之境，最宜入想，亟宜着笔。所谓天际真人，非鹿鹿尘埃泥滓中人，所可与言也。
　　
　　十日一水，五日一石。造化之理，至静至深。即此静深，岂潦草点墨可竟？
　　
　　方方壶
　　方方壶蝉蜕世外，故其笔多诡岸而洁清，殊有侧目愁胡，科头箕踞态。因念皇皇鹿鹿，终日踆踆马走中，而欲证乎静域者，所谓下士闻道如苍蝇声耳。
　　
　　子久
　　子久神情，于散落处作生活。其笔意于不经意处，作凑理。其用古也，全以己意而化之。甝□〈虎童〉之猛厉也，而猎人能驯之。以角抵之戏王孙之诡秘也，而弋人能导之以桑林之舞。此其故有非言说之所能尽矣。
　　
　　大年
　　赵令穰笔思秀润，点色风华掩映，妩媚有余。精妍尽平远之宗工。
　　规摹赵伯驹，小变刻画之迹，归于清润。此吴兴一生宗尚如是，足称大雅。
　　
　　论画
　　出入风雨，卷舒苍翠，走造化于毫端，可以哂洪谷，笑范宽，醉骂马远诸人矣。
　　
　　云西
　　乱竹荒崖，深得云西幽澹之致，涉趣无尽。
　　
　　题画
　　云雾中一峰折下直至江岸烟浦，危檣隐隐，真所谓能工远势者。
　　
　　题王勤中画卷
　　丁巳秋，予游吴门。过广霞翁衣杏阁，见案间忘庵王子墨花卷。淋漓飘洒，天趣飞动，真得元人遗意，当与白阳公并驱。广霞先生曰：“盍为作设色花卷，补忘庵花品之所未备乎？”余唯唯。遂破藤纸，研丹粉，戏为点色，五日而后成之。但纸不宜于色，神气未能明发。然余图非古非今，洗脱畦径，略研思于造化，有天闲万马之意。取示先生，先生曰：“忘庵卷如虢国澹扫娥眉，子画如玉环丰肌艳骨，真堪并美。挟两卷以游千花万蕊中，吾将老是乡矣。”相与拊掌大笑，并书于左。紫栗一寻青山万朵二语作画最胜。
　　
　　游鱼图
　　赵吴兴有花溪渔隐，又有落花游鱼，皆神化之迹。临仿者毋虑数十百家，大都刻画旧观，未见新趣。允裳属予写游鱼，因兼用吴兴两图意作扇景。俟他时石谷观之，当更开法外灵奇之想也。
　　
　　题扇
　　翌园兄将发维扬，戏用倪高士法为图送之。时春水初澌，春气尚迟，谷口千林正有寒色。南田图此，聊当吹律，取似赏音以象外解之也。
　　
　　自题
　　云翁县台先生，于马上望真州江口，见云影水光，帆樯估船，在万柳风梢，隐见出没，真一幅惠崇江南春也。归时属涛平制图。
　　
　　洪谷
　　洪谷作云中山顶，四面峻厚。墨苑称化工灵气，难迹象求之。因与王子石谷斟酌作此，洗尽时人畦径。真能知四面之意者，方可与观此图。、
　　
　　题画
　　奇松参天，沧洲在望，令人冷然神远。
　　
　　吾友唐子匹士，与予皆研思山水写生。而匹士于蒲塘菡萏，游鱼萍影，尤得神趣。此图成，呼予游赏，因借悬榻上。若身在西湖香雾中，濯魄冰壶，遂忘炎暑之灼体也。其经营花叶，布置根茎，直以造化为师，非时史碌碌抹绿涂红者所能窥见。
　　
　　笋之干霄，梅之破冻。直塞两间，孰能锢之。
　　
　　藏山于山，藏川于川，藏天下于天下，有大力者负之而趋。
　　
　　画贵深远，天游云西。荒荒数笔，近耶远耶。
　　
　　高简非浅也，郁密非深也。以简为浅，则迂老必见笑于王蒙；以密为深，则仲圭遂阙清疏一格。
　　
　　凄寒将别，笔笔俱有寒鸦暮色。
　　
　　云树为山之衣裳。云树不秀洁则山光垢薉与童山同。月落万山，处处皆圆。董巨点笔似之。
　　
　　赵大年
　　赵大年每以近处见荒远之色，人不能知。更兼之以云林、云西，其荒也远也，不更不能知之。
　　
　　长安报国寺松十数本，虬龙万状。偶忆其一，点以千丈寒泉，与松风并奏清音。隐几听之，满堂天籁。
　　
　　写此云山绵邈，代致相思。笔端丝丝，皆清泪也。
　　
　　董、巨神气难摸索处，当如支遁之马，不知者不能赏之。“青青陵上柏，磊磊涧中石。”读之飒飒然。
　　
　　元人幽秀之笔，如燕舞飞花，揣摸不得。又如美人横波微睇，光彩四射。观者神惊意丧，不知其所以然也。
　　
　　法行于荒落草率，意行于欲赴未赴。琼华玉峦，烟楼水树，不敢当古人之刻画，而风气近之。
　　
　　五松图神气古澹，笔力不露，秀媚如妇人女子然。而骨峙于外，神藏于内。以其藏者如先生，故以为寿。
　　
　　挂箭射筒，通竿无节。此图近之。
　　
　　吴都赋云苞笋抽节往往萦结绿叶翠茎。冒霜停雪。□（木肃）矗森萃蓊葺萧瑟檀栾蝉娟玉涧碧鲜梢云无以逾嶰谷弗能连鸑鷟食其实鹓雏扰其间。玩此藻丽。形容竹趣穷妍尽美。即文湖州之图偃竹吴仲圭之画直干不能过矣
　　
　　以王郎之劲笔，乃与世俗时史并传。犹犨麋子都，美恶较然，培塿方壶，巨细迥异。则凡有目者，所共知也。
　　
　　泛舟北郭外，观平冈一带，乔林红叶，彩翠百状，烟光霞气，相照映如锦屏。与虎林灵隐虞山剑门，同一天孙机也。
　　
　　秋夜读《九辨》诸篇，横坐天际。目所见，耳所闻，都非我有。身如枯枝，迎风萧聊，随意点墨，岂所谓此中有真意者非耶！
　　
　　读其诗悠然，想见种豆南山气象，虽欲不代为乐不可得。但落笔处，则吾意不能如笔何矣。
　　
　　江树云帆，忽于窗櫺隙影中见之。戏为点出
　　
　　云西
　　云西笔意静净，真逸品也。山谷论文云：“盖世聪明，惊彩绝艳。离却静净二语，便堕短长纵横习气。”涪翁论文，吾以评画。
　　
</div>
    <div class="pagination">
<a href="画学集成_page86.html">上一页</a><span>...</span><a href="画学集成_page82.html">82</a><a href="画学集成_page83.html">83</a><a href="画学集成_page84.html">84</a><a href="画学集成_page85.html">85</a><a href="画学集成_page86.html">86</a><span class="current-page">87</span><a href="画学集成_page88.html">88</a><a href="画学集成_page89.html">89</a><a href="画学集成_page90.html">90</a><a href="画学集成_page91.html">91</a><a href="画学集成_page92.html">92</a><span>...</span><a href="画学集成_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
