<!DOCTYPE html>
<html>
<head>
    <meta charset="UTF-8">
    <title>六艺之一录 - 第 473 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 473 页/共 664 页</h1>
    <div class="content">　　虞世南道塲碑
　　草书妙处须学者自得然学久乃当知之墨池笔塜非传者妄也虞永兴常被中画腹书末年尤妙贞观间亦已耄矣而是书之工唐人未有逮者元丰乙丑五月戊申平原监郡赵正夫防食于西斋出以示予谛玩无斁【黄山谷集　广川书跋一则见五十六卷】
　　虞世南夫子庙堂碑
　　诸跋已见五十八卷
　　虞世南汝南公主墓铭藁
　　世南汝南公主铭起草洛阳王防处见摹本云真迹在洛阳好事家有古跋后十年见真迹在故相张公孙直清处其后止贞观十年十一月丁亥朔旁小字注云赫赫髙门在裴丞相家是其铭然此幅文但至半而止行下有空白纸犹空十一字此盖卒日犹未言葬也阙文尚多安得便言赫赫髙门不当后幅却与前幅不相连属也其前缥红绫色如新有名几题其褾云故祭酒崔十八丈绰尝与冦章贺防惎皆以赏鉴相寻每称服膺虞书多歴年所自防昌以来时观斯帖因致其真有加顷年崔文每送予下第东归必云此去获见汝南帖亦何减于升第耶所惜者阙其铭文耳咸通二年春于存神室辍献子凝良足啬爱也几不知何人也虞帖为时所重如此今好事家絶不曽见真迹摹本枕卧积年蚛牙头风四摹帖一闗中刻石帖今法帖所载耳世最少者子敬虞帖今好事家一字亦无耳【米芾书史】
　　虞永兴汝南公主墓志起草真迹先宋时藏洛阳好事家后归张直清米元章尝见之元初在郭佑之处后不知所在亦不知何年入石按元章云予临汝南帖浙中好事者以为真刻石今观此刻字势长而肥颇类米笔又张氏本十六日下有阙文挍之良是然无旁注小字赫赫髙门等语及几题字云烟过眼録记郭本有米跋今亦不存盖米喜临晋唐帖徃徃逼真而一时题记多略不録况此帖世无别本必米迹也予以孔子庙碑易于朱君性甫都敬见而称爱遂题以归之【甫田集】
　　昔人于永兴率更书俱登品神妙间而徃徃左袒永兴余初不伏之以虞之肉似未胜欧骨盖谓正书也晚得永兴汝南公主志铭草一阅见其萧散虚和风流姿态种种有笔外意髙可以并兰亭诗叙治头方卑亦在枯树上游则非鄱阳薄冷险笔所能并驾矣此草吾乡陆太宰完所藏而李文正东阳为识其后且云太宰见此本三十年徃来于懐其弟长卿始购得之以为快然余考米襄阳书史云先于洛阳王防见摹本后十年真迹在故相张公孙直清处其后止贞观十年十一月丁亥朔十六日与今文正相合但所云旁小字注赫赫髙门在裴丞相家是其铭及前缥红绫色如新有名几者题云云又宣和书谱已入秘殿而前后御题寳识今皆无之此岂即王防之本抑果真迹而流传兵燹失褾识耶襄阳又自言尝临汝南墓志浙中好事者以为真虞本此书虽妙极戈法而不无襄阳结搆或即米所临亦未可知也窃以为右军之宣示大令之白骑即一转故自佳何必钟大傅哉【弇州山人藁】
　　虞世南千文
　　虞世南所书言不成文乃信笔偶然耳其字画精妙平生所书碑刻多矣皆莫及也岂矜持与不用意便有优劣耶【集古録】
　　虞世南别帖
　　虞伯施手帖论儒学不使一日失业恐子弟坠其家声且戒之使其不息也观北堂书钞大见功力深至非积学之久不能尽此子纂虽识书学而文艺衰矣故知虞氏九世文名为儒林所叹可以为难也方隋时伯施以文学推选任秘书郎来防儿以武略任将帅至唐来氏有恒济反以文显而虞氏子昶以下不能世其业而为入仗宿卫故陆元方戏曰来防儿儿把笔虞世南男带刀故曰虽在父兄不能移子弟理固然也【广川书跋】
　　虞世南书心经
　　虞书石刻虽不尽有尚多见之心经精妙始见此本章二卿自言家藏已百余年矣栁诚悬苏浩夫人志铭此本竒甚只一叠字真欲照人小字难于寛绰而有余不如此不足为楷法户簉李公诚之示以大父叅政文肃公草堂所藏懐素自序嘉定九年闰四月丙子同观于道山堂有疑为临本者然亦妙矣未易轻议【攻媿集】
　　虞世南真迹
　　永兴公书接晋魏之绪启盛唐之作六七百年来真迹世已絶少存者墨本人间想望髣髴岂复见此神妙造极者子山公临池之嗜追配昔人殆神物留之以遗真知真好者非偶然也某家学荒落加以目昏抚卷感叹子山命识其后故輙书之【道园学古録】
　　虞世南破邪论序
　　题跋已见前
　　虞世南奏草
　　右唐虞世南奏草真迹中云伏防圣慈以臣进呈孔子庙堂记石本特赐臣晋右将军王羲之黄银印一颗臣已祗受尽在贞观七年十月后有宋人题名及贾丞相悦生印今藏宜兴徐氏乃阁老公故物也世南所书庙堂记予碑跋中尝及之但羲之有黄银印及太宗以之而赐世南此皆后人所未知故表而出之【寓意编】
　　虞世南积时帖
　　此卷或疑米临然其研笔处特为瘦劲米书以态胜不办此也王元美家有虞永兴汝南公主墓志客亦有谓米临者元美自题曰果尔则买王得羊于愿足矣此帖则当出其右具眼者自能识取【画禅室随笔】
　　虞世南东观帖
　　虞永兴尝自谓于道字有悟盖于发笔处出锋如抽刀断水正与顔太师锥画沙屋漏痕同趣前人巧处故应不传学虞者輙成算子笔阵所诃以此余非能书能解此耳其昌【瑚网】
　　外録
　　虞世南曰余尝梦吞笔后梦张芝指为一道字方悟其书也【金壶记】
　　世南传欧阳率更询褚河南遂良遂良传薛少保稷是为贞观四家【解缙书学传授】
　　虞纂
　　虞纂世南族子书有叔父体则而风骨不继【书断】
　　虞焕
　　窦防云子纂孙焕皆能继世焕授武官在仗宿卫【述书赋注】











　　六艺之一録卷三百二十四
　　钦定四库全书
　　六艺之一録卷三百二十五　　钱唐倪涛撰
　　歴朝书谱
　　唐
　　禇遂良
　　禇遂良杭州钱塘人散骑常侍亮之子也博渉文史尤工书父友欧阳询甚重之太宗尝谓侍中魏徴曰虞世南死后无人可以论书徴曰遂良下笔遒劲甚得王逸少体太宗即日召令侍书太宗尝出御府金帛购求王羲之书迹天下争赍古书诣阙以献当时莫能辨其真伪遂良备论所出一无舛误官拜中书令髙宗即位封河南郡公出为同州刺史永徽三年拜同中书门下三品六年左迁潭州都督【唐书本传】禇遂良河南阳翟人父亮银青光禄大夫太常卿遂良官至尚书左仆射河南公博学通识有王佐才忠谠之臣也善书少则服膺虞监长则祖述右军真书甚得其媚趣若瑶台青窅映春林美人婵娟不任罗绮増华绰约欧虞谢之其行草之间即居二公之后显庆四年卒年六十四遂良行入妙亦尝师授史陵然史有古直伤于踈瘦也【书断】
　　禇遂良字登善钱塘人官至尚书右仆射河南公博学通识有王佐才工楷文皇尝叹曰虞世南死无与论书者魏徴曰禇遂良下笔遒劲甚得王羲之体文皇即召见令遂良侍书文皇尝购王羲之书天下争以为献然以真赝莫能辨遂良独能区别如辨白黒无得以舛惑遂良初师世南晚造羲之正书尤得媚趣论者况之瑶台青窅映春林婵娟羙女不任罗绮盖状其丰艳雕刻过之而殊乏自然耳遂良尝问世南曰某书何如永师曰我闻彼一字直五万公岂得若此者何如欧阳询曰闻询不择纸笔皆能如志公岂得若此者遂良曰既然何更留意于此世南曰若使手和笔调遇合作者亦深可贵尚遂良于是喜而退遂良喜作正书其磨崖碑在西洛龙门孟法师碑在长安国子监圣教序在长安慈恩塔中皆世所着闻者今御府所藏一十
　　正书　谢表文　帝京诗　乐毅论　石研帖　大洞内祝隠文
　　行书　枯木赋
　　草书　临王羲之永兴帖　临王羲之中郎帖　临王羲之二谢帖　摹王羲之官舍帖【宣和书谱】
　　李嗣真书后品列上下品
　　窦臮述书赋评已见
　　遂良书多法或斆钟公之体而古雅絶俗或师逸少之法而瘦硬有余至于章草之间婉美华丽皆妙品之尤者也【墨池编】
　　禇遂良圣教序　禇遂良行书行圣教序题跋已见法帖
　　禇遂良孟法师碑
　　题跋已见七十四卷
　　禇遂良枯树赋
　　题跋已载八十卷
　　禇遂良唐文皇哀册文
　　禇遂良书在唐贤诸名世士书中为秀頴得羲之法最多者真字有法自成一家非诸人可以比肩此书盖其晚年笔绍兴丙辰十二月初五日臣友仁审定【珊瑚网】
　　禇公初以善书见知文皇后数直谏补益国事殊多遂受顾命以大节着为唐名臣卒之书为余事此其书文皇哀册文藏于吴江史明古氏明古喜读书能阳秋古人不独贵其书也然于古人知所爱则得其摹刻之语亦深味之况其手迹乎则虽谓贵其书亦可也此卷于大行与崩字皆加涂改盖尝有入前代御府者为上讳尔　成化戊戌嵗二月庚申吴寛书【同上】
　　唐中书令河南公禇登善文学忠谠为贞观人品第一观其叩头谏立武氏置笏殿陛乞归田里不以祸福死生动其心古之所谓大臣欤回视当时暖姝自悦为身谋者特狐鼠耳公书法之妙乃其余事书家况之瑶台青窅映春林婵娟美女不胜罗绮盖状其富艳之极文皇帝哀册览之叹不已书法絶矣世鲜有知者惟米南宫知之米学禇最多知之为最深宜乎虎儿一见即赏鉴也着雍敦牂七月望日吴郡陈深书【同上】
　　天台詹君国器嗜古如嗜利近于汴梁市中购得禇登善所撰唐太宗哀册文一卷旧常藏相台岳珂倦翁家后有北燕乔篑成所题定为唐人书詹君既自识其左复请濂一言之若论字画当为登善所书登善初师虞世南晚入右军之室故唐之能正书者仅二十八人而登善居三四之间此卷温润似虞其结体则多法右军世之人徒见登善所书或与薛稷类者遂疑之殊不知先哲有兼人之才而其作字初不拘一体张颠善草书至其小楷极端谨有法传其学者惟顔真卿得之耳观登善者宜以是求之篑成虽号能鉴古其言似不足徴也国器尚永寳之翰林学士金华宋濂题【潜溪集】
　　禇河南书太宗哀册文旧得之先友登州教授郭敬守先生书家论古名贤遗迹河南传世之佳者三龛碑倪寛赞及此帖耳三龛碑未得见尝见防稽邓宗经有倪寛赞墨迹真妙絶此帖亦今世所罕见者余家诸帖此当为冠【东里续集】
　　晋宋间人以风度相髙故其书如雅人胜士潇洒蕴借折旋俯仰容止姿态自觉有出尘意陵夷至于中唐法度森然大备而怒张挺勃之气亦已露矣唐初诸贤去古未逺故犹有晋宋遗风观禇公所书哀册岂后人所可髣髴哉古人所为常使意胜于法而后世常法胜于意意难识而法易知顔栁之书余一见即知其美此书八九年中凡三见矣今始识其用意之妙正犹有道君子泊然内运非久与之居不足知其所蕴也【逊志齐集】
　　右故相河南公禇登善书唐文皇哀册文得之吴江史氏家盖九百年而纸素完好墨色烂然刺眼真神物也评书者谓河南如瑶台婵娟不胜罗绮第状其美丽之态耳不知其一钩一捺有千钧之力虽外拓取姿而中擫有法此晚年笔似非虞永兴所能低昻也卷初落江南深山中且讳避故不登宣和御府及入海岳长睿诸君眼然亦用是得脱金烬为光尧帝阿晖赏识显晦固有时耳宋景濂尝为詹国器跋一卷云似河南笔然中落八字又无诸贤欵识其为赝本无疑阿晖既当上夸其父余之所得视景濂不既多乎【弇州山人藁】
　　禇登善儿寛赞真迹
　　河南三龛孟法师二刻早年所书房公乔圣教序记长安同州本并晚年书此儿寛赞与房碑记序用笔同晚年书也容夷婉畅如得道之士世尘不得一毫撄之观之自鄙束于毫楮间耳诸王孙赵孟坚子固书【珊瑚网】
　　羣玉帖中帝京篇赝迹可笑盖枯且露矣河南晚年书虽瘦实腴孟坚又书【同上】
　　禇河南汉儿寛赞正书三百四十字中刮去字盖国讳也河南书岂待赞而显子固所谓容夷婉畅者殆得之矣至顺四年闰三月廿四日栁贯识【同上】
　　子固以此赞与三龛孟法师碑用笔不同定为河南晚年书碑有嵗月诚可信不疑然石刻视真迹自不无少异盖其转折精神处有非摹勒之巧所能尽也至正元年夏四月二十三日黄潜记【同上】
　　禇河南书清劲峻防平生大节盖已见于笔墨之间古谓书类其人信哉豫章掲汯记【同上】
　　潜溪宋先生题褚河南书云登善初师虞世南晚入右军之室故唐之能正书者仅二十八人而登善居三四之间其温润似虞结体则法右军人徒见所书或与薛稷类者疑之不知先哲有兼人之才而作字初不拘一体张颠善草书至其小楷极端谨有法传其学者惟顔真卿得之观登善者宜以是求之此题识唐太宗哀册文也余尝见之此所书儿寛赞笔意正同赵子固栁道傅先生黄文献公掲伯防跋语皆真迹但栁先生以刮去五字为宋国讳则又见宋以前文字亦讳此不知何也此书非深识者不逹其妙又试以余书求之翰林学士解缙识【同上】
　　禇河南工楷尤为当时所重近世罕见真迹此有以枯树赋墨本示余殊不足以启人意见其伪无疑今观此书笔势翩翩神爽超越大胜家侄帖诸刻诚可为希世之玩也永乐辛夘春正月庚寅庐陵胡广观毕拜手谨识【同上】
　　禇遂良善书与虞齐名世南尝荐之文皇世南死登善独擅大名当时御府所收右军真迹赝者相半他人不能识登善輙能辨之至纎悉不爽后遇有所购必经审鉴为定及其自书乃独得右军防意评者谓其字里金生行间玉润变化开合一本右军其诸帖中西升经是学黄庭度人经是学洛神隂符学画像湖州独孤府君碑越州右军祠记同州鴈塔两圣教序是其自家之法世传兰亭诸本亦与率更不类盖亦多出自家机轴故也今观永新文学邓仲经甫所藏儿寛赞正与兰亭圣教序记诸帖相似笔意婉美似瘠而腴似柔而刚至于三过三折之妙特加之意诚禇法也后有赵子固及栁道传黄潜卿掲伯防诸公跋尾皆信而可徴栁公谓中间刮去字为宋国讳信然宋人以为是也【宣祖讳】永乐辛夘二月独山王偁观毕书于钟山书屋【同上】
　　禇河南博雅通识工楷初师虞永兴晚得右军笔法其正书遒劲直班欧虞贞观中谏议大夫兼起居注文皇尝问曰朕有不善卿亦记耶对曰守道不如守官职在载笔君举必书其为人忠直贞亮可知矣观此书儿寛赞瑶台青春林罗绮之喻不虚也而刚方正直之气溢于翰墨之间诚类其为人千载之下其流风余韵即此可想见矣山东宪使云间黄汝申出以见示不胜喜幸杜子美有云金钟大镛在东序冰壶玉鉴悬清秋余于禇书亦云汝申其寳之正统四年正月丙戌豫章胡俨谨题【同上】
　　此卷藏旧故人邓宗经所宗经为庐陵永新潜山三县学官皆擕以自随洪武壬午予获观于庐陵永乐丁亥又获观于永新是时学士解公赴桂林任予送至彼解公题此卷深欲效河南笔意题毕自谓与平日所书逈异从行有黄生学书于公熟识公字公戏以手掩其名召生试观问为谁书生错愕莫能辨因抚掌大后五年辛夘春宗经擕至南京寓余官舍中翰林诸公俱来就望而检讨王公孟阳欣然许题其后且以就望为不足借归观之徃返数四一日大雨中学士胡公肩舆来索而卷适留孟阳所亟命院吏二人荷氊衫徃取留其家二日所题字亦异平日书盖观此而有以启其新意也今少傅东里杨先生时在春坊以少暇未及观最后始与宗经擕卷诣其私第值暮秉烛展玩良久防公冗弗果题识宗经常阙然于懐宣徳乙巳予至潜山宗经袖此卷欲以遗予且曰君子不留意于物吾老矣付之得人则于此卷无负矣予辞以素不善书当求善书者付之庶防不负今年冬予至云间大参黄公汝申忽出此卷示予自言前此两月过安庆得之秀才李生生名善尝从宗经游岂宗经属以择人而授生生知黄公好古博雅而又长于法书故竟以归于黄公然则李生可谓能知人宗经亦无负于此卷矣展玩之余俯仰今昔非但河南之墨迹足为寳玩而当时二三君子之余韵犹可想见因详着于卷尾正统二年丁巳十一月晦庐陵周忱书于云间之三陆书院【同上】
　　褚遂良模褉帖
　　题跋已见前
　　褚遂良书隂符经
　　题跋已载七十四卷
　　褚遂良灵寳经变字
　　题跋已载七十四卷
　　禇遂良三龛记
　　题跋已见前
　　禇遂良临右军文赋
　　余在黔南未甚觉书字緜弱及移戎州见旧书多可憎大概十字中有三四差可耳今方悟古人沉着痛快之语但难为知音尔李翘叟出禇遂良临右军书文赋豪劲清润真天下之竒书也【山谷集】
　　禇遂良千文
　　禇遂良书见于石刻者世亦甚鲜况其真迹乎今观所书千文柔劲险媚真如鐡线萦结而成或者评为栁诚悬所临禇书似则似矣其入神处恐非诚悬所至也【宋学士集】
　　禇遂良清娱墓志铭
　　禇河南刺同州时梦一女子自称司马迁侍妾姓随名清娱因迁出游擕清娱居此防有事出都清娱遂侨居于同后迁故清娱以悲死梦中特乞河南一言铭墓以垂不朽其书尤秀婉可爱子长足迹半天下岂游毕犹置妾近地入都而后谋归之耶然考子长遭腐刑退而著书年月颇久清娱终不归至子长死而后一身殉之观子长君臣朋友之间一深情人也独何忍于清而不为定其去留是不能无疑在河南非妄言者至曰为天帝所闵得赐血食一州乃知处伦常之变用情得其正者虽屈而必伸不当愤激借青蝇为吊客也【李昰放鷼亭集】
　　禇遂良书心经
　　题跋已载七十一卷
　　禇遂良书西升经
　　禇遂良西升经与淳熙秘阁续帖所刻黄庭经同一笔法真迹昔藏新都殷尚书家予在长安曾于殷叅军家见之后归武林洪黄门黄门遂以赠予【画禅室随笔补録】禇河南枯树赋【以下俱跋松雪临本乃同真迹合一卷者】
　　禇公书六朝众长而成一家千代何独枯树赋而已子昻后五百年一振其豪顷夺其符而代之岂规规学禇而得之胸中有所谓者也谓予不信有木居士在钱塘白珽【瑚网】
　　禇登善书用法结体方严枯树赋稍变乃从容于法度之中子昻落笔便得其意所谓不同而同者又绘图于前树虽枯而润盖具根本而生意存焉尔观此信不徒作矣所感当甚子山也吴郡陈深【同上】木生天地间为风霜之所夭折不能竟其天年不幸甚矣而骚人名士形诸赋咏着之翰墨精彩百倍垂于无穷寔枯中之荣也子老且衰抚卷为之一慨九山人崈古【同上】
</div>
    <div class="pagination">
<a href="六艺之一录_page472.html">上一页</a><span>...</span><a href="六艺之一录_page468.html">468</a><a href="六艺之一录_page469.html">469</a><a href="六艺之一录_page470.html">470</a><a href="六艺之一录_page471.html">471</a><a href="六艺之一录_page472.html">472</a><span class="current-page">473</span><a href="六艺之一录_page474.html">474</a><a href="六艺之一录_page475.html">475</a><a href="六艺之一录_page476.html">476</a><a href="六艺之一录_page477.html">477</a><a href="六艺之一录_page478.html">478</a><span>...</span><a href="六艺之一录_page474.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
