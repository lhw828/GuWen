<!DOCTYPE html>
<html>
<head>
    <meta charset="UTF-8">
    <title>六艺之一录 - 第 457 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 457 页/共 664 页</h1>
    <div class="content">　　丹阳帖　　南阳帖　　江州帖
　　广州帖【二】　东山帖　　下山帖
　　灞亭帖　　慰意帖　　转胜帖
　　奉别帖　　晚际帖　　知汝帖
　　久达帖　　皆佳帖　　当语帖
　　潜处帖　　来迟帖　　胜常帖
　　前书帖　　昼夜帖　　安石帖
　　庆等帖　　数日帖　　逺书帖
　　二告帖　　事后帖　　西问帖
　　复面帖　　法愿帖　　相送帖
　　处分帖　　奉书帖　　欲发帖
　　章草　七月帖　　跨州帖　　量力帖
　　正书　洛神赋【不完】　丙舍帖
　　行书　黄门帖　　李参军帖　仲宗帖
　　荐王徳祖帖府君帖　　阿姑帖
　　阿姨帖　　贤弟帖　　斁奴帖
　　外甥帖　　吾贤帖　　诸舍帖
　　舍内帖　　东园帖　　鸭头丸帖
　　地黄汤帖　都邑帖　　鄱阳帖
　　山隂帖　　安西帖　　吴兴帖
　　冠军帖【二】　鵞羣帖　　进退帖
　　体中帖　　授衣帖　　思恋帖
　　如意帖　　古诗帖二【宣和书谱】
　　子敬常牋与简文十许纸题最后云民此书甚合愿存之此书为桓元所宝髙祖后得以赐王武冈未审今何在谢奉起庙悉用棐材右军取棐书之满牀奉收得一大箦子敬后往谢为说右军书甚佳而密已削作数十棐板请子敬书之亦甚合奉并珍録奉后孙履分半与桓元用履为州主簿余一半孙恩破会稽略以入海羲之为会稽子敬七八嵗学书羲之从后掣其笔不脱叹曰此儿书后当有大名子敬出戯见北馆新泥垩壁白浄子敬取帚沾泥汁书方丈一字观者如市羲之见叹美问所作荅云七郎羲之作书与亲故云子敬飞白大有意是因扵此壁也有一好事年少故作精白纱裓着诣子敬子敬便取书之草正诸体悉备两袖及褾畧周年少觉王左右有凌夺之色掣裓而走左右果逐之及门外鬬争分裂少年才得一袖耳子敬为呉兴羊欣父不疑为乌程令欣时年十五六书已有意为子敬所知子敬往县入欣斋欣衣白新绢裙昼眠子敬因书其裙幅及带欣觉欢乐遂宝之后以上朝廷中乃零失子敬门生以子敬书种蚕后人扵蚕纸中寻取大有所得谢安善书不重子敬毎作好书必谓被赏安輙题后答之【梁虞龢论书表】
　　袁昻书评已见一百三十九卷
　　梁武帝书评已见一百三十九卷
　　窦臮述书赋评书见一百四十一卷
　　庾肩吾书品列上之中论见一百三十八卷
　　李嗣真后书品列逸品论见一百三十八卷
　　献之变右军法为今体字画秀媚妙絶时伦【宋明帝文章志】王子敬年五嵗已有书意卫夫人书大雅吟赐之【西溪丛语】
　　羲献之书谓之今草结搆防者谓之小草复有防丝草【书辑】
　　二王重变行及藁体为八体书【墨薮】
　　王徽之
　　王徽之字子猷逸少冡嗣也世家秣陵官至黄门侍郎初参桓温幕下为狂司马忘形骸无客礼温优之不校也及佐桓冲尤不事事唯以手板拄颊云西山朝来致有爽气而已啸咏竹间寄以天乐山隂雪夜理舟诣戴乗兴而往兴尽而还世称其真正以慠达凌物故名教之流或病之要之亦王氏佳子弟也其作字亦自韵胜羊欣谓尤长扵行草信不诬矣然律以家法在羲献间特未可以甲乙论云今御府所蔵行书四　僧伦帖　至节帖　仲宗帖　蔡家帖【宣和书谱】
　　王元之
　　王元之羲之长子早卒【晋书王羲之传】
　　元之善草行【羊欣能书人名録】
　　王凝之
　　王凝之羲之次子亦工草仕至左将军会稽内史【晋书王羲之传】
　　凝之字法最密【黄山谷集】
　　王操之
　　王操之字子重厯侍中尚书豫章太守【晋书本传】
　　操之工草【书断】
　　王涣之
　　王涣之羲之子黄长睿云王氏凝操徽涣之四子书与子敬书具传皆得家范而体各不同凝之得其韵操之得其体徽之得其势涣之得其貌献之得其源【东观余论】
　　王世贞题琅琊法书墨迹云史称右军七子知名者五人元之凝之操之献之徽之而不及涣之黄长睿则为涣之为右军子长睿博精不减仓曹此当有的据可补史传之漏【弇州续藁】
　　王淳之
　　王淳之献之兄子善草行【羊欣能书人名録】













　　六艺之一録卷三百十七
<子部,艺术类,书画之属,六艺之一录>
　　钦定四库全书
　　六艺之一録卷三百十八　　　钱唐倪涛撰
　　歴朝书谱八
　　晋
　　卫瓘
　　卫瓘字伯玉河东安邑人也【觊子】仕魏至镇东将军封菑阳侯泰始初进爵为公领太子少傅諡曰成瓘学问深博明习文艺与索靖俱善草书时人号为一台二妙汉末张芝善草书论者谓瓘得伯英筋靖得伯英肉【晋书本传】
　　晋卫瓘字伯玉河东安邑人父觊魏侍郎瓘弱冠仕魏为尚书郎入晋为尚书令善诸书引索靖为尚书郎号一台二妙时议放手流便过索而法则不如之尝云我得伯英之筋恒得其骨靖得其肉伯玉采张芝法取父书参之遂至神妙天姿特秀若鸿雁奋六翮飘飘乎清风之上率情运用不以为难后为侍中司空楚王玮矫诏害之元康元年卒年七十二章草入神小篆行草入妙【书断】
　　庾肩吾书品列上之下论见二百八十二卷
　　李嗣真书品列上中品论见二百八十二卷
　　卫瓘作栁叶篆其迹类薤叶而不真笔势明劲莫能得学【梦英十八体书】
　　卫恒
　　卫恒字巨山瓘之子也少辟齐王府递转黄门郎恒善草书为四体书势【晋书本传】
　　卫恒字巨山瓘之仲子官至黄门侍郎瓘尝云我得伯英之筋恒得其骨臣山善古文得汲古文论楚事者最妙恒常玩之作四体书势并造散书元康中楚王玮害之年四十古文章草草书入妙【书断】卫恒字巨山河东人也官至黄门侍郎博雅不凡作四体书曰草曰章草曰曰散然见扵世者多其草字论者以为如挿花美人舞笑镜台是其便娟有余而刚健非所长也父瓘亦以能书名世尝谓我得伯英之筋恒得其骨今御府所蔵草书一　往来帖【宣和书谱】
　　袁昂书评已见二百八十三卷
　　庾肩吾书品列中之中论见二百八十二卷
　　李嗣真后书品列中上品论见二百八十二卷卫恒祖述飞白造散书开张体防露其白拘束扵飞白潇洒扵书【书断】
　　卫恒作云书笔动若飞字张如云卫氏即垂云之祖【梦英十八体书】
　　卫宣
　　恒弟宣善篆及草名亚父兄【书断】
　　庾肩吾书品列下之下论见二百八十二卷
　　卫庭　卫仲宝　卫叔寳
　　宣弟庭亦工书恒子仲宝叔宝俱有书名四世家风不坠也【书断】
　　卫璪字仲寳恒之子袭瓘爵懐帝时为散骑侍郎【晋书本传】
　　卫玠字叔宝恒少子拜太子洗马后移家建邺中兴名士玠为第一云【晋书本传】
　　何曾
　　晋何曾字頴考陈郡阳夏人官至太保咸宁四年卒年八十余工扵藁草时人珍之也一云頴考善草书甚有古质少扵风味孔子曰质胜文则野是之谓乎【书断】
　　荀朂
　　荀朂字公曾颍川颍隂人武帝时为侍中领秘书监立书博士置弟子教习以钟胡为法及得汲中古文竹书诏朂撰次之以为中经为光禄大夫守尚书令赠司徒谥曰成【晋书本传】
　　荀朂多才艺善书画钟会尝诈作朂书朂书亦会之亚也【厯代名画记】
　　羊祜
　　羊祜字叔子泰山南城人也咸宁初除征东大将军开府仪同三司封南城侯谥曰成【晋书本传】
　　庾肩吾书品列下之上论见二百八十二卷
　　杜预
　　杜预字元凯京兆杜陵人也拜镇南大将军以功进爵当阳县侯预尝刻石为二碑纪其功绩一沈万山之下一立岘山之上曰焉知此后不为陵谷平卒谥曰成【晋书本传】
　　杜预字元凯度即六世祖祖畿魏仆射父恕幽州刺史并善行草预博学官至镇南将军当阳侯父祖三世善草书时人以卫瓘方之称杜预三世焉【书断】杜预字元凯汉杜度六世孙初尚文帝妹髙陆公主起家拜尚书郎预博学多通明扵治忽朝野称美号为武库言其无所不有也后迁镇南将军以恺悌为政民心归之故又称为杜父而预好左传自言以传成癖祖畿魏尚书仆射父恕幽州刺史父祖三世善行草皆以书驰名而预闻誉尤着盖预以功名显虽持节总戎而身不跨马射不穿札每出师遣将必在将帅之列以是扵翰墨间特见持重焉世尝称预徳不可企及功或庶防故平呉之后勒功扵二石一置岘山之上一投汉水之渊是知陵谷有迁而不知石有磨灭也岂不惑哉观其好名如此宜扵防艺末习亦冀垂久太康中自渚宫还襄阳将毕旧业因求古史策书及汲冢文虽修春秋学然扵字所得亦多矣其作草书尤有笔力当时士大夫以家世比卫瓘父子预殁追赠征南大将军开府仪同三司谥曰成今御府所蔵草书一　十月一帖【宣和书谱】
　　庾肩吾书品列中之中论见二百八十二卷
　　李嗣真后书品列中上品论见二百八十二卷
</div>
    <div class="pagination">
<a href="六艺之一录_page456.html">上一页</a><span>...</span><a href="六艺之一录_page452.html">452</a><a href="六艺之一录_page453.html">453</a><a href="六艺之一录_page454.html">454</a><a href="六艺之一录_page455.html">455</a><a href="六艺之一录_page456.html">456</a><span class="current-page">457</span><a href="六艺之一录_page458.html">458</a><a href="六艺之一录_page459.html">459</a><a href="六艺之一录_page460.html">460</a><a href="六艺之一录_page461.html">461</a><a href="六艺之一录_page462.html">462</a><span>...</span><a href="六艺之一录_page458.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
