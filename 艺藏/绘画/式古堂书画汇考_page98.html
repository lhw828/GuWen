<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 98 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 98 页/共 231 页</h1>
    <div class="content">　　张　潮
　　张玉谿方塘翁帖【行书蓝丝防云边纸本】
　　方塘翁便人赍赐执事疏草谬及不才何徳以承之况贤俊满朝日侍宠光何有于山林疎拙孤逺一鄙人哉恐负知爱亦不敢不自守爲知已辱也嵗时强半在山入秋稼获妻孥得饱饘粥明公之惠亦厚矣又何敢有他冀便中草草裁谢不能颛人亮原幸甚不具七月十日潮再拜
　　夏　言
　　夏桂洲五言絶句帖【行书洒金纸本】
　　萧萧溪上竹湜湜溪中水何处访幽人只在溪云里曽渉清溪曲林深路转迷几时还载酒看竹到溪西桂洲夏言
　　方　鳯
　　方时鸣北固山诗柬【行草书纸本】
　　久以多事逺【阙】　承候杖屦此中抱歉登润州北固山甘露寺得诗二首呈上请教且以致殷勤云
　　南归多览眺北固始经行殿古丹青剥岩深草树平佛香幽自散塔火昼还明共有纷华念无人此系情独上平台立飘然眼界寛金焦双砥柱江海一杯盘抚景容孤啸披图纵大观归舆山月上诗骨不胜寒晩生方鳯顿首秋汀老先生尊丈　日来秋暑肆酷贵体万万调防以全百年之算至愿至愿
　　顾可久
　　顾与新度辰海谣二诗帖【行草书纸本】
　　十月廿日度辰作
　　繄兹孟冬日昧爽曰余降修期若恒度歴年叹渐崇少壮忝通借老大植等功乃者南海堠三载更已终履危过折阪飘迹类飞蓬岂伊生有役寜云道斯穷圣泽本汪濊游泳咸从容片言华衮服一朝右鼓钟疲薾自偃蹇嘉防曷茍逄迨今歳将莫揔辔旋我躬　右近作呈海谣四章再呈司成瑞泉老先生发笑
　　谁谓海险可以乗桴【叶】谁谓沟小可以覆舟彼人之恚兮将执天子之吏兮
　　谁谓海险波则突之谁谓沟小风则汨之彼人之拒兮将拒天子之命兮
　　谁谓海险曽不挠济谁谓沟小曽不容治珠崖之捐兮畴昔然兮
　　谁谓海阻天罔弗知谁谓沟逺民罔可欺谓予不恤兮有如皦日兮　侍生顾可久顿首拜稿四月十二日寓南雄勒具
　　顾与新谒张公词诗帖【行草书纸本】
　　出大庾岭谒张公祠下作
　　驱车出粤闗今日是生还巨海尚容易一沟何阻艰蝮蛇沮泽逺云树洞林闲来谒公祠下増生烈士顔右拙稿敬録呈　泉吾老先生契史求逺敎侍生顾可久顿首四月廿二日寓南浦具
　　都　穆
　　都敬与存礼札【行草书纸本】
　　使节道苏偶以逺出不得一靣殊爲怏怏所云石鼓文等因与李后主墨竹及他碑帖等物同典其银颇多一时不能取赎明年夏间欲将鼓文翻刻搨以传世此亦存礼之志也武氏祠堂畵像仆有其【阙】字刻已及之但急欲秘藏者録本一挍对耳鴈塔题名乃金薤中不可少者如欲留原本乞次第其岁月名氏急録寄示幸甚幸甚汉度尚魏夫子庙二碑及金薤一册奉将逺意苦寒惟以道自爱蜡月廿三日穆拜手存礼吏部大人老弟侍右　施子中収碑银四两余二两纳去彼云碑不用原价可索也灯下目昏作字潦草恕之　余素南濠居士宿天王禅院诗帖【行草书】
　　宿天王禅院赠西洲讲主南濠居士
　　槛秋山【原迹山字勾在槛字上】光落经卷土冈高竹晩増幽煑茶烧笋能延客欲去因君复少留
　　张　衮
　　张补之与宫翰帖【行书洒金纸本】
　　侍生张衮顿首顿首宫翰与槐老先生乡望秋中东坦至乃承教劄雅念惓惓何以堪之感感戢戢伏读尊翁遗稿琅琅大雅之音实东吴第一名家惜衮小子未之及见也东桥公志铭足以发其传必矣南畿典试满拟便归故里得接言咲何以独辞此劳有懐欲吐惟空驰想而已飘泊贱资白髪种种回思昨事真如梦中不尽不尽　石城先生防间乞呼贱名上覆十月七日衮再拜　余素
　　杨廷和
　　杨介夫长小儿札【行书纸本】
　　长小儿因食后冐风停滞未消复食生冷过多昨日及今日作泻前后连共四五次乞斟酌赐煎剂一服或丸剂一二服区区马舍弟骑出不及躬造不罪不罪廷和再拜陈大人先生国手　药金一钱保安丸亦乞一二丸
　　杨　慎
　　杨用修太史词草
　　弓鞋一掬凌波回冉冉盈盈羞顾影擎茶歩缓乳花凝鬭草归迟苔露冷　雪皱云松倩郎整罗帐灯昏莲瓣暝掌中无力搦琼枝渴思半消残酒醒　右题情木兰花升庵杨慎
　　杨升庵禹碑歌卷【行书纸本高一尺长一丈三尺】
　　禹碑歌
　　序曰慎少好古文篆籀求遗刻逸迹罔不徧尝读刘禹锡寄吕衡州化光诗云传闻祝融上有神禹铭古石琅玕姿秘文龙虎形以爲碑刻莫古于此然刘实未之目见葢意之耳又读韩退之岣嵝山诗云岣嵝山尖神禹碑字青石赤形模竒科斗拳身薤倒披鸾漂鳯泊挐虎螭事严迹閟鬼莫窥道人独上偶见之我来咨嗟涕涟洏千搜万索何处有森森緑树猿猱悲据其诗语虽至其地亦未获一见也宋朱晦翁与南轩二公游南岳搜竒访异形于诗文未有一言及于禹刻者使其见之岂应遗之其后朱子注韩文遂谓衡山实无此碑予以兹益以爲剥泐无迹徒致畵饼之惋耳吾友碧泉张子自楚宪拜表过家相晤执手谓予曰吾新得神禹碑刻子岂愿见之乎出墨本巨轴则整然无刓起而展之笑与抃防其字方广几八寸其文云承帝曰嗟翼辅佐卿水处与登鸟兽之门参身洪流而明发尔兴久旅忘家宿岳麓庭智营形折心罔不辰往求平定华岳泰衡郁塞昬徙南渎衍亨衣制食备万国其寜窜舞永奔字画既竒文辞又古然好古如韩刘两公不获一见而欧阳永叔作集古録赵明诚着金石録郑渔仲编金石考【原迹考字防去改畧】夏英公稡古篆韵未得収録以篆学专门如杨桓张有周伯温赵古则并其名未之省识予也生三千余年之后得见诸公所未见以耳瑰目亦厚幸矣哉乃知古人竒书石刻咸以爲亡者未必亡而好古之士不必以晩生于世爲恨也已往年在京得石鼓文完本今又得兹碑斯文在天地间真有神灵怪呵防保持之而显晦亦自有时非人力欤赏叹之余作禹碑歌一首虽不腆之辞不足望韩苏二公之石鼓歌万一然极是刻之仰止尽此碑之显晦非予其谁宜爲者且禹功倍蓰乎宣王而禹篆又超絶乎史籀附骥假龙于千古腾价争光于二公实倩兹乎神禹碑在岣嵝尖祝融之淩朱炎龙画傍分结构古螺书匾刻戈锋铦万八千丈不可上仙扃鬼闭幽以潜昌黎南迁曽一过纷披芙蓉褰水帘天柱夜瞰星辰下云堂朝见阳煇暹追寻夏载赤石峻封埋古刻苍苔黏拳蝌倒薤形已近鸾漂鳯泊辞何纎墨本流传世应罕青字名状人空瞻永叔明诚两好事集古金石穷该兼胡爲至寳反弃置捃摭磨蚁捐乌蟾又闻朱张游岳麓霁雪天风彯裾搜灵索秘迹欲徧舂倡撞和诗无厌七日﨑岖如有觌一字不道那容谦非闗屐齿阻险絶定是藤葛迷窥觇好古予生恨太晩拜嘉君贶情深忺老眼増明若发覆尺喙禁齘如交箝华岳泰衡仅剖析郁塞昏徙尤森严七十七字挐螭虎三千余岁樷蛇蚺文章显晦由真宰风雷呵防从黔嬴【原迹嬴黔乙转】君不见周王石鼓半已泐秦家诅楚全皆殱此碑虽存岂易得祗恐羽化难留淹欲摹拓本镌岩壁窃号小岣分别著书重订金石考装帖新耀琼英籖烟华轻翰蝉翄搨烦君再寄西飞鹣
　　跋禹碑
　　晋志云禹受緑字墨薮云禹作钟鼎书尚书纬云元负文列于背神禹第之成九类任昉述异记云崆峒山有禹碣今淳化阁帖卷首有禹书十二字呜呼禹功非惟万世永頼其制作亦文字之祖乎
　　再跋禹碑
　　刘禹钖韩退之体状禹篆之形曰琅玕龙虎曰拳科倒薤曰鸾漂鳯泊皆未经目而徒想像之辞如唐人评右军字独鹤游天羣鸿戏海之语泛而不切夸而无实予独爱唐崔融云于铄大禹显允天徳龙画傍分螺书匾刻非亲见此碑深晓篆窟不能爲此言所谓匾刻尤得其神南唐徐楚金谓篆书以螺匾爲难即螺书之遗法也非久于墨池笔塜间者亦不能赏予此鉴耳
　　三跋禹碑
　　禹碑释文第十六句旧读作南暴昌言予疑文义不贯字形亦不类思之不得是夕梦见鱼首黄衣人指谓予曰此南渎衍亨四字也寤而观之形义两协其所谓思之不通神通之耶博南山人杨慎
　　杨用修石马泉亭诗帖【行书洒金纸本】
　　九月廿六日始防于石马泉亭二首
　　胜地荒芜久华亭结构新清泉分马颊白石动鱼鳞玉泻琴中韵花摇镜里春还将濯缨意拟问钓璜人苍霭环城下红云指海东登薠临逺水摇蕙感回风归望微茫外生涯烂醉中故园千万里秋色可能同升庵杨慎
　　杨升庵客途崇圣寺二诗帖【行草书洒金纸本】
　　奉次九日客途韵一首
　　两年九日客中行泛宅浮家水上萍鸿鴈未传滇海信茱萸偏动蜀山情空庭露白羣鸦散古木霜黄独鹤惊樽酒相思摇落地江湖不隔梦归程
　　崇圣寺
　　尘劫非人境烟霞是佛都山开银色界海涌玉浮图追蠡形犹壮伽蓝迹已芜经凾飘粉蠧画壁剥天吴零雨頽垣草惊颷废井梧禅心同夜寂旅望对秋孤逺目穷千里狂歌倒百壶凭阑意无极感此岁云徂升庵杨慎稿上时川先生词伯改教
　　蔡　羽
　　蔡林屋诗翰
　　老去倦茅屋五日头不沐侵晨东家子邀我看新竹东风吹梅落忽见烧痕緑上山云推人下山泉涌足苍鼠剥古栗白羊窜深谷丹灶虽生苔紫巗尚堪宿哉人间世千载见遗躅当时僧不知今日吏催促但恐有高节无处着松菊七十二防青对酒聊一掬　右春日到鹿饮泉赋此书似尚之林屋蔡羽
　　人龙未逄时林卧观元化抗馆碧山隈伏槛沧浪泻连岩象云壑嵌空纷石架明霞丽壁珰溅瀑飜甍瓦其隂负缥缈其阳展销夏山川恣凝緑乾坤莽高下端居慰营魂散帙丰逸暇觚管闲时操觞酌巡筵防我躬自忘疲乐客穷元夜时哉秉烛欢合坐同所借　右元秀楼与诸友宴集蔡羽书
　　短景仍多湿残年畏客归白云溪上冷红树雪中稀久住应难别重逄寒蹔违凭人问林屋烟雾满征衣　徳宇与余两年往还颇宻忽欲解馆归越不能爲情话别之次赋此正徳丁丑闰腊日林屋蔡羽
　　盈盈金屋旧时纨自小题名唤合欢照夜巧凭萤防缀赛秋还与月团圞昭阳爱絶遮羞怯长信宫深滴泪寒抛弃从人承素在桃花残影自堪看　右题纨扇蔡羽陆　深
　　陆子渊白鴈诗卷【行书纸本高一尺长二丈】
　　比日邑中文士并赋白鴈之诗鴈介禽也天序而一节予感焉因有斯作一以寄东石一以寄鹤津
　　秋传孤鴈过潇湘人在南楼望故乡顔色总疑新变态羽毛错认旧随行关山雪后云无影禾黍风前夜有霜赢得光辉照尘世久从灵沼近文王　一首感始遇也粉烟和月下三湘呌断天涯云水乡岂爲苍蝇衣尽化徒懐白璧夜分行北书不到劳清梦南地初寒带蚤霜飞近巫山甘白首肯随行雨赋襄王　二首背时好也澄波照影度衡湘回鴈高近帝乡星阵望穷云半没雪翎风急字斜行萱花深处惊逄火木叶催时防晓霜南去北来秋色里大开三面忆先王　三首乐寛大也白鴈是唐世相所蓄诸作祗鴈耳再爲之和用僃斯义一爲冰姿岁浣湘不烦尺素寄江乡爱鹅池畔聊同浴放鹤亭前不作行老去西风闲落日啼来午夜报清霜主人恩重终堪恋燕子犹知旧谢王　四首懐故主也哀怨何须更吊湘翻翻来自白云乡新笼鹦鹉堪同伴旧日鴐鵞不共行半畆水痕供睡月满身凉意衬啼霜凭将缟素明心事不作禽荒有圣王　五首美圣徳也絶云缘影堕清湘足有音书出异乡可是岁深能变色祗缘形化遂离行阶除印迹偏宜雪毛羽生寒本耐霜记得上林栖宿处却因彤矢识君王　六首识荣遇也来从星汉下潇湘妆防枫林入醉乡锦字传情通万里银筝移柱送斜行溶溶月色怜孤影归心滞晚霜堪咲雄头尽白重将羽猎责君王　七首悔末技也秋深池馆拗江乡白鴈驯来即故湘留取碧波频照影蹔辞云路旧排行风光最好连宵雨月色浑疑满地霜敢向劬劳怨憔悴且将诗句颂宣王　八首颂中兴也今世诗人之敏捷者予尝以谈子东石爲第一海内能与之敌惟棠陵方子窃比爲二难然以予之钝而二公辄不予鄙也予每行归东石得与周旋出游时与棠陵追逐于班行之末甚乐也今岁复知有鹤津谈子者葢不徒以敏捷爲事而尤以古雅爲工骎骎乎诗人之阃奥矣顾予方以是竒鹤津诚有口之不置手之不释者矣恨予老去恐无以起鹤津暇日漫书此复寄鹤津俾世知鹤津与棠陵东石亦足以称三絶云嘉靖丁亥九月之吉俨山人陆深子渊父试东坡藏研书于卅六之卷懐堂时年五十有一
　　文裕公尝云我与松雪翁同参李北海其自负如此然实从吾乡沈学士得来故梁叔寳之与先世墨迹并藏不作野鹜视也若白鴈诸诗气骨髙迈变化感怆直可平抗海叟矣陈继儒题【行书纸本】
　　陆文裕夜燕诗帖【草书纸本】
　　七月十六夜燕澄懐阁次韵答时望文学
　　满天云月逓亏明又送秋风过海城一上小楼无限好不须永夜十分晴江山自觉神爲助竹树真疑畵不成况近松陵多倡和更于何处覔同声四酉斋试笔俨山老人深稿拜
　　陆俨山望夫石乐府帖【行书纸本】
　　过车驿赋望夫石
　　望夫处近青天天髙髙山连连妾身化爲石夫归是何年　夫不归妾谁怜夫归石能前夫有父与母高堂意双悬妾不能前谁炊防烟　自唐人山头风雨之作而此题目盛有咏制予亦尝有拟作【原迹下有余字防去】爲补古乐府一篇要止于义理焉乗楫子俨翁己丑八月三日陆子渊书南山野倡记【楷书乌丝阑纸本】
　　舅氏南山先生以厚徳从政长才从政当其华润之融结勲绩之底咸往往溢出一寄之篇翰兼是者可以爲难矣还自临安爰得江山之助是时春秋八十余矣陶物写灵日増月益尤足以騐素养之深厚卜来算之緜遐也近世号称诗人者尤所难及间集其诗云南山野倡凡若干首深请而刻焉少获从先生游得闻春秋谨严之防然先生爲人坦恕毋取于传家刻核之论而独求圣人之心以显逹宏正爲也故其诗亦复似之览者可以槩矣夫古人之诗务得性情不假雕刻而后工后世藻缋胜而法禁宻矣其于古道何如也昔王辅嗣好易其学传之外族人都称通解今先生诗道逺过弼易而深则有媿王氏之诸甥也虽然若洪驹父之于黄太史陈履常之于郭大夫亦安敢诿之无从得焉而自弃也哉病少间因记所私于简末以告成事云正徳十年乙亥闰朔日翰林院编修文林郎兼经筵官同修国史门甥陆深撰
　　陆文裕藏书目序【楷书乌丝阑纸本中线书序一序二】
　　江东藏书目录序
　　余家学时喜収书然覼覼屑屑不能举羣有也壮游两都多见载籍然限于力不能举羣聚也间有残本不售者往往亷取之故余之书多断缺缺少者或手自补缀多者幸他日之偶完而未可知也正徳戊辰夏六月寓安福里宿疴新起命童出曝既乃次第于寓楼数年之积与一时长老朋旧所遗歴歴在目顾而乐焉余四方人也又虑放失是故录而存之各系所得傥后益焉将以类续入是月六日史官江东陆深识
　　夫书莫尚于经经圣人之书也后有作焉凡切于经咸得附矣故録经第一
　　理性之书倡于宋而盛之然经之流亚也故録理性第二语曰经载道史载事故録史第三
　　书作于经史间而非经史可附者槩曰古书故録古书第四
　　圣辙既逝诸子竞驰故録诸子第五
　　质渐趋华而文集兴焉故録文集第六
　　四诗既删体裁益衍按厥世代考髙下焉故録诗集第七山包海汇各适厥用然妍错焉类书之谓也故録类书第八
　　纪见闻次时事而掌不在官通谓之史可也故録杂史第九
　　山经地志具险易序贡赋寓王政矣故録诸志第十声音之道与天地通礼乐所由出也故録韵书第十一夫不幼教者不懋成不早医者不速起其道一也故録小学医药第十二
　　方艺伎术故有成书者孔子曰虽小道必有可观焉故録杂流第十三
　　圣作物覩一代彰矣宣圣従周遵一统故也特为一録以次宸章令甲示不敢凟云目曰制书
　　陆俨山吊刘生赋【楷书乌丝阑纸本】
　　吊刘生赋【有序】
　　唐士刘蕡燕产也感激殷忧有蓟丘易水之余烈以直言废故有祠祀直言也在今昌平皇明正徳六载日南至史官深共承陵祀道出祠下顾瞻徘徊乃述赋焉洵刘生之瓌伟兮已亮夫言出而旤随诞树虚而贾实纷振古之共悲测彼苍之倚伏嗟生独罹乎此时也当明庭而铺词既已谢乎无媒也茍忠信之自卬又奚必开金石而称竒愿韬卷以有俟恐岁暮之难期凌冰雪以北渡敬吊生之芳祠空苹藻于寒冱怅瞻遡之迟迟吁防合其犹然羌昧已而前之塞河决于微穴当狂澜之既頽貔虎逸而负嵎欲徒手以径批临深渊而莫戒耸旁观之屡疑佩宣王之昭训亦有道而言危曰余既知夫隠衷冀身却而道垂谓将来之可恃竟陈言之谁施謇歴生之故墟睇西山之崔嵬寻采薇之旧踪路逶迤而多岐风号寒而木怒恍有遇于斯须情抑郁而欲语魂靡靡以难持傥决机于转圜曰独生之所私
　　许　初
　　许元复去嵗札【行草书纸本】
　　去嵗华札盛情虽尝具谢然曷以罄报徳万一窃深铭刻而已鹤梁归时即审起居强胜尊嫂子舍令孙皆清吉爲喜诸兄有书见及者鹤梁至淮被刼去竟莫知书中有何愿闻者怅怏奈何小弟自去年夏秋患痰火困郁无聊今春复发疥癞日夕爬搔畏出门户北往之计茫然可嗟将以庐付人则家小何所安顿欲贷则无主欲贸则无物虽颇安命如负故人知己之望何小川久不能出方欲勉酬老先生美意强行何期新例适严禁革闗文买舟不赀益算不就且作迟局矣篠澳报虽阕久尚又缓于乃兄也屈指故旧时复雕残若京洲兄以去年三月抵浔州不半载即病淹滞至今春二月十八日捐禄可伤也嗣子随任尚稚其仆信来四月间才起程水陆南北未定家具粗重封锁后堂楼库者其次弟久已窥伺今悉分取所有南宅四官之子名虽立嗣亦不得专所分者十无一二讣音才至而顷刻罄然葢有嫉立嗣者纵横其间乃至于此鹤梁能言之也以京洲之存心制行岂应若是官逋私负多不可言所存大宅计亦难支立嗣者亦虚名耳可悼可怜可悼可怜兄在知厚漫一及之里中诸故旧承念者皆安尤可喜者王静以六月十九日寅时侧出一子云颇竒伟可爲履吉有孙之庆衡翁愈健亦见丘孙矣明冬九十可无诗寄贺耶小弟向年出京伏老嫂以兰竹便面书女史箴缄赐荆妇荆妇村俗不敢忽易挥展况上有许夫人之称愚见谓至寳郑重宜付之得人尝闻许少华老先生夫人识字解文义因少华公寓京时加惠于仆甚渥遂以此爲献取姓之相符尔公得扇感甚而又夫人之逝遂成一诗逺寄来谢初已答云必録以献吾兄嫂以见识者自知所重永传爲一佳话也列于别纸愿一鉴之或有兴作一诗寄少华公亦妙此间陜客时有便也左右新有所闻不惜随笔记示无【阙】拘文成叚爲妙中元之日初弟顿首浮丘老长兄先生知厚
　　徐献忠
　　徐伯臣与子元札【行草书纸本】
　　湖行弥月未得谒吊近因令叔事将谒宜庵先生并可见足下也昨见令叔甚潦倒腰疼脚软不得行坐其状可怜足下何不两劝使得寜家调理以安暮年想其心亦非好外逰者足下啚之尊堂小像已成谨奉去想足下日来孝思深切得无伤情否古人以理制情自是至论幸多思之何叔毗近笃疾入死路者再其内人宋氏誓守贞愿死夫前使得见心此亦人间大竒事何子道义行于妻子此亦可见因并奉知友生徐献忠再拜子元孝子足下
　　徐长谷五言律诗帖【行楷书纸本】
　　善拳洞
　　玉洞踈仙宇丹光掩曙云【阙二字】大泽气石绣紫霞文束峡泉流细凭虚阁道分髙人留内景遥贶洞庭君
　　张公洞
　　洞壑开层嶂悬岩俯碧流惊泉飞雪涧灵石起霞楼玉笈千年閟丹光五色浮昔闻招隠去今见结庐幽
　　秋日阳羡舟中
　　秋序生江甸谿凉散午薫艶将莲采近清有竹声闻出字重峦接人文联鴈分寻常办水错鲜鲙落波纹　长谷山人徐献忠书嘉靖丁未之子月
　　王谷祥
　　王酉室诗草
</div>
    <div class="pagination">
<a href="式古堂书画汇考_page97.html">上一页</a><span>...</span><a href="式古堂书画汇考_page93.html">93</a><a href="式古堂书画汇考_page94.html">94</a><a href="式古堂书画汇考_page95.html">95</a><a href="式古堂书画汇考_page96.html">96</a><a href="式古堂书画汇考_page97.html">97</a><span class="current-page">98</span><a href="式古堂书画汇考_page99.html">99</a><a href="式古堂书画汇考_page100.html">100</a><a href="式古堂书画汇考_page101.html">101</a><a href="式古堂书画汇考_page102.html">102</a><a href="式古堂书画汇考_page103.html">103</a><span>...</span><a href="式古堂书画汇考_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
