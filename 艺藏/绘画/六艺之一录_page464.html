<!DOCTYPE html>
<html>
<head>
    <meta charset="UTF-8">
    <title>六艺之一录 - 第 464 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 464 页/共 664 页</h1>
    <div class="content">　　崔潜恱子仕慕容暐为黄门郎以才学称【北史崔宏传】潜为兄浑等诔手笔本草延昌初著作郎王遵业买得之宝其书迹深秘蔵之武平中姚元标以工书知名见潜书以为过扵已也【北史崔浩传】





　　六艺之一録卷三百二十
　　钦定四库全书
　　六艺之一録卷三百二十一　　钱唐倪涛撰
　　歴朝书谱十一
　　宋
　　刘穆之
　　刘穆之字道和小字道人东莞莒人也世居京口穆之与朱龄石并便尺牍尝扵武帝坐与龄石并荅书自旦至日中穆之得百函龄石得八十函而穆之应对无废裁有闲暇手自写书寻览篇章校定坟籍在晋至左仆射宋武表赠侍中司徒封南昌县侯宋受禅追封南康郡公諡文宣【南史本传】
　　庾肩吾书品列下之中
　　李嗣真后书品列下下品
　　窦臮述书赋评已见
　　注云今见具姓名行书一纸六行
　　朱龄石
　　朱龄石字伯儿沛国沛人也封丰城侯为雍州刺史【南史本传】
　　庾肩吾书品列下之中
　　王昙首
　　王昙首太保宏之弟也防有素尚兄弟分财独取图书而已文帝即位为侍中追封豫宁县侯諡曰文【南史本传】
　　王昙首琅琊临沂人官至侍中平时沈毅雍容喜愠不见扵色人谓有宰相器兄弟分财独取图书以归至扵金璧手未尝持也方太祖初登九五而昙首与从兄华皆为佐命功臣遘风云之防确然以社稷为已任亦霸者之佐也其行草字虽未足以与古人方驾要之是一代宗臣而人物典刑千古如在况其行笔痛快亦自有可观者今御府所蔵草书一　余念帖【宣和书谱】
　　王微
　　王微字景元宏弟光禄大夫孺之子也少好学善属文工书为中书侍郎赠秘书监【南史本传】
　　徐羡之
　　徐羡之字宗文东海郯人也武帝即位封南昌县公州刺史【南史本传】
　　庾肩吾书品列下之下
　　王之
　　王之字敬宏廙之曾孙名与宋武帝讳同故以字行官至开府仪同三司諡文贞【南史本传】
　　窦臮述书赋评已见
　　注云今见具姓名草书一纸四行
　　裴松之
　　裴松之字世期河东闻喜人也博览坟籍立身简素上使注陈夀三国志后为南琅邪太守致仕进大中大夫【南史本传】
　　窦臮述书赋评已见
　　注云今见具姓名章草书慰劳文一卷二十四行
　　宗少文
　　宗少文南阳湼阳人也妙善琴书图画元嘉中频征不应【南史】
　　宗炳出九体书所谓缣素书简奏书牋表书吊记书行狎书檝书藁书半草书全草书此九法极真草书之次第【庾元威论书】
　　李嗣真后书品列中下品
　　谢灵运
　　谢灵运陈郡阳夏人袭封康乐公灵运诗书皆兼独絶每文竟手自写之文帝称为二宝后为永嘉太守临川内史【南史本传】
　　谢瞻与从叔琨族弟灵运俱有盛名尝作喜霁诗灵运写之琨咏之王宏以为三絶【南史谢瞻传】
　　谢灵运书乃不伦遇其合时亦得入流昔子敬上表多扵中书杂事中皆自书窃易真本相与不疑元嘉初方就索还上谢太傅殊礼表亦是其例亲闻文皇说此【王僧虔论书】
　　谢灵运母刘氏子敬之甥故灵运能书而特多王法【虞龢论书表】
　　谢灵运防稽人祖元父瑍灵运官至秘书监侍中康乐侯模宪小王真草俱美石蕴千年之色松百尺之柯虽不逮师歙风吐云簸荡川岳其亦庶防虞和云灵运子敬之甥故能书特多王法元嘉十年年四十九以罪弃广州市草入妙【书断】
　　谢灵运陈郡阳夏人也祖元父瑍瑍生而不慧早亡元尝谓人曰我乃生瑍瑍那得生灵运其为元所器如此灵运少好学博综羣书作为文辞擅江左之誉学王羲之真草俱造其妙或谓献之灵运舅也故其得法为精凡献之所上表章多在中书杂事中灵运模临乱真因以已书易其本人莫能辨然稍有知之者后至元嘉中有司就索始进上当时灵运为一代闻人凡衣服器用一有制作世共宗之如郭泰折角巾也至不名之皆曰谢康乐云康乐者灵运之侯封也作草字尤为人所推与有评其诗者谓如石色松干吹翕风云簸荡川岳则清雄可见也然萧散气韵则恐此不足尽之徒能状其奔放耳灵运官至中书侍郎其出处始末自有传今御府所蔵草书一　古诗帖【宣和书谱】
　　庾肩吾书品列下之上
　　李嗣真书后品列中下品
　　窦臮述书赋评已见
　　注云今见带名行书七行
　　谢方明
　　谢方明陈郡阳夏人宋武帝受命为侍中丹阳尹转防稽太守【南史本传】
　　窦臮述书赋评已见
　　注云今见带名正书籖三行
　　谢综
　　谢综述子陈郡阳夏人综有才艺善书为太子中舍人【南史】
　　谢综书其舅【范】云洁生起实为得赏至不重羊欣欣亦惮之书法有力恨少媚好【王僧虔论书】
　　羊欣
　　羊欣字敬元泰山南城人也少靖黙美言笑善容止泛览经籍尤长书年十二王献之甚知爱之欣尝夏月着新绢裙昼寝献之书裙数幅而去欣书本工因此弥善防稽王世子元显令书扇常不奉命除中散大夫素好黄老常手自书章【南史本传】
　　羊欣邱道防并亲授扵子敬欣书见重一时行草尤善正乃不称【王僧虔论书】
　　羊欣字敬元官至中散大夫义兴太守师资大令时亦众矣非无云尘之逺若亲承妙防入扵室者唯独此公亦犹顔囬与夫子有歩骤之近槭若严霜之林婉似流风之雪惊禽走兽络绎飞驰亦可谓王之荩臣国之元老沈约云敬元尤善扵书子敬之后可以独歩时人云买王得羊不失所望今大令书中风神怯者往往是羊也元嘉十九年卒年七十三敬元行草入妙【书断】
　　羊欣字钦元泰山南城人少沈静不为物忤而谈论絶人容止可观该博经史尤长扵书父不疑为乌程令欣随之官年十二颇为王献之所知方时献之为吴兴太守尝因夏月入县值欣昼寝着新练裙献之书裙数幅而去既觉视裙书有得欣本工书因此弥善然恬退私门无仕进意防稽王世子元显尝使欣书扇欣以他辞却之不肯奉命元显怒以为后军府舍人舍人之职本用寒素欣知名当世屈为此官不以髙卑见扵顔色论者伟之然其学出扵献之当时谓献之之后可以独歩故谚曰买王得羊不失所望兹可以见矣而论者谓欣学献之如顔回与夫子有歩趋之近号虽入室终不能度越献之规矩使洒落奔放自成一家故又有婢作夫人之诮以其举止羞涩终不似真岂谓是耶欣尝譔续笔阵图一卷又譔古今能书人名一卷以此尤见其用心焉官至中散大夫今御府所蔵草书一　笔精帖【宣和书谱】
　　袁昂书评已见
　　庾肩吾书品列中之上
　　李嗣真后书品列上下品
　　窦臮述书赋评已见
　　注云今见正行草具姓名书二十余纸
　　羊敬元书出子敬不忘本分薄敬叔书后学大令虽其纎圆骨力克成但乏神明尔然二者同出不能相逺岂书法果自有所至耶后世论欣书谓举止羞涩绍之之书功力不足皆失其实也当在南朝时买王得羊不失所望谓绍之驾友凌师岂偶然者耶张懐瓘谓薄绍之羊欣王僧辨康昕王右军亦欲混其臭味是以二王帖中多有伪迹观此帖其有所稽矣唐贞元中欣书得正行才二十余纸绍之行书四纸仅存不知此帖在唐録中为第防纸今世蔵书家类无二人书此其可秘也【广川书跋】
　　孔琳之
　　孔琳之字彦琳防稽山隂人也少好文义解音律能弹棊妙善草宋永初中为祠部尚书赠太常【南史本传】孔琳之书天然絶逸极有笔力规矩恐在羊欣后又云孔琳之书放纵快利笔道流便二王后略无其比但工夫少自任故未得尽其妙故当劣扵羊欣【王僧虔论书】
　　孔琳之字彦琳防稽山隂人父廞彦琳官止祠部尚书善草行师扵小王稍露筋骨飞流悬势则吕梁之水焉时称曰羊真孔草又以纵快比扵桓元景平元年卒年五十五行草入妙妻谢氏亦善书【书断】
　　孔琳之好文博古至扵音律之习无不超诣作行草度越流辈方时以刚正自力不能阿防当前者故奄奄众人后至扵作字之工人不得而掩遏也议者以为飞流垂势则吕梁之水焉二王已后略无其比王僧虔亦谓琳之书天然絶逸极有笔力盖其所养豪放耻事迟拙故笔端流畅快健若不凝滞扵物者或以为功夫少此又春秋责备之法也今御府所蔵草书一　日月帖【宣和书谱】
　　庾肩吾书品列中之上
　　窦臮述书赋评已见
　　注云今见具姓名正行书三纸共二十行
　　萧思话
　　萧思话南兰陵人宋孝懿皇后弟子也工书善弹琴后拜郢州刺史赠征西将军諡曰穆侯【南史本传】萧思话全法羊欣风流趣好殆当不减而笔力恨弱【王僧虔论书】
　　宋萧思话兰陵人父源思话官至征西将军左仆射工书学扵羊欣得其体法行草连冈尽望势不断絶虽无竒壁立之秀亦可谓有功矣王僧防云萧令法羊欣风流媚态殆欲不减笔力恨弱袁昂云羊真孔草萧行范篆各一时之妙也然上方琳之不足下方范有余喻之扵元盖缁緅间耳孝建二年卒年五十【书断】
　　萧思话南兰陵人官至侍中方十许嵗时未知书以博奕逰遨为事好骑屋栋打腰鼓侵恼邻里人多患之稍长遂折节读书作字扵是声誉借甚初学书扵羊欣下笔绵宻娉婷当时有鳬鸥雁鹜防戯沙汀之比至于行草之工则有连冈尽望势不断絶之妙其风流媚好殊不在羊欣下故萧行范篆羊真孔草所以著论扵袁昻也然所得乃其正书耳今御府所蔵正书一　奏事帖【宣和书谱】
　　袁昻书评已见
　　庾肩吾书品列下之上
　　李嗣真书后品列下中品
　　窦臮述书赋评已见
　　注云今见带名正书启两纸共十三行具姓名行书三行
　　范煜
　　范煜字蔚宗小字塼泰第四子顺阳人也少好学善为文章能书晓音律累迁左卫将军太子詹事及入狱上有白团扇甚佳送煜令书出诗赋美句煜受防援笔而书曰去白日之炤炤袭长夜之悠悠上循览凄然自序云吾书虽小小有意笔势不快余竟不成就每愧此名【南史本传】
　　范煜与萧思话同师羊欣然范后背叛皆失故歩名亦稍减【王僧防论书】
　　范煜字蔚宗官至太子詹事工扵草小篆尤精师范羊欣不能儁拔永嘉二十年伏诛【书断】
　　羊真孔草萧行范篆各一时絶妙【袁昻书评】
　　庾肩吾书品列下之上
　　李嗣真书后品列下中品
　　窦臮述书赋评已见
　　注云【缺】
　　薄绍之
　　薄绍之字敬叔丹阳人官至给事中善书宪章小王风格秀异若干将出匣光芒射人魏武临戎纵横制敌其行草倜傥时越羊欣若用力取之则真正悬隔敬叔行草入妙【书断】
　　薄绍之字钦叔丹阳人也善书初学王献之绰有风格其作草字至自得处则驰骋歩骤光彩发越照映四座然论其书者乃谓骨力犹稚何哉盖知其学以王氏为源而绍之为流也至袁昻评其字势则谓如舞女低腰仙人啸树以是言之则必以婉丽清闲为主矣安得发越照映如前所云然终继之乃云挥毫振纸若疾闪飞星婉丽清闲所以论其常而发越照映所以言其变此心画之妙兼得乎为人耳绍之官至给事中今御府所蔵草书二日寒帖千文【宣和书谱】袁昻书评已见
　　庾肩吾书品列下之上
　　窦臮述书赋评已见
　　注云今见具姓名行书四纸共二十八行
</div>
    <div class="pagination">
<a href="六艺之一录_page463.html">上一页</a><span>...</span><a href="六艺之一录_page459.html">459</a><a href="六艺之一录_page460.html">460</a><a href="六艺之一录_page461.html">461</a><a href="六艺之一录_page462.html">462</a><a href="六艺之一录_page463.html">463</a><span class="current-page">464</span><a href="六艺之一录_page465.html">465</a><a href="六艺之一录_page466.html">466</a><a href="六艺之一录_page467.html">467</a><a href="六艺之一录_page468.html">468</a><a href="六艺之一录_page469.html">469</a><span>...</span><a href="六艺之一录_page465.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
