<!DOCTYPE html>
<html>
<head>
    <meta charset="UTF-8">
    <title>六艺之一录 - 第 632 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 632 页/共 664 页</h1>
    <div class="content">　　渥今日衰迫情地旦夕难胜况又孤侄已下兼与小男等四处分散中夜往往惊呌便达晓号咽衰迈之年不自堪忍计申令闻此寃恸必赐轸念不更滞留亦望眷私委曲见为仰托小版计日夕相见诸郎君学问当进自此分飞未知何时复遂相见言及此黯然乆之珍重珍重谨状　渥状
　　特惠粉药无非济安不任佩荷之至杨氏方写了竟未勘毕既承切要徐送何故又忽急征此方也本欲来拜谒见取药方或虑无暇接客以俟别日香粉合复并裹半祙复并元朴杨子方复子伏奉抚渥热甚曲不成字此信　渥状
　　虵药神效已显騐紫防不小悉儿必达中喜虵垂不济入口便拔特谢谨疏乞不容易与人必恐所言诠处切切托托不是恶心肚盖名方神药自古皆禁妄传缩水法亦乞不泄见有人相尤竟未见他非试騐不敢发大道无事且下访何太踈徐所不防恡十二日渥状闷甚欲畧出人马若闲伏愿一借若可允遂稍早令来免冲甚热茍或有幸他使亦乞在赐斯处谨状　卄一渥状灯下状曲不成字
　　旬日前所谘啓乞一书与建州为右司李郎中经过希稍延接况承舍人亦与正郎旧知闻必切于施分今晚有的的人去若可践言速乞封示幸甚幸甚渥虽承建州八座眷私自是旅客难于托人伏惟照察渥状　十月十五日渥状
　　杨学士兄弟来此消棃子两日前已寻得花时伏望拴拔谨状十四日渥状
　　今日若不他出可以略借人马否先兾到宅兼别行一两处人事脱或有所拘牵即乞不垂形迹以俟后期伏惟照察谨状　六月廿七日早渥状
　　前者三贤采戏共输弟罗吾弟主办渥偶先掷五只深觉岿然幸有输右省长行三儇輙欲助成一味适舍人传语来使今谨送上所以在前状中不言今特脩此伏惟照察谨状　念六日渥状　乏楮甚小简甚欲拜侍且是怕恼乱此防不知何时定为之
　　眷私借及女使衣服不任悚荷来早令入州人马必希践言泉州书谨封纳书中亦説皆谘托必望周而述之幸甚谨状　九日渥状
　　忧眷借及米贰硕不任济荷钝拙无谋惟挠知与不胜愧赧之至即兾拜谒它兾面述谨状　念二日渥状韩渥借米与鲁公乞米何异哉蒋之竒頴叔题
　　与人简牍事尽则言止至唐末尚然元祐庚午三月丙子綉江李格非题
　　黄庭坚马昫张仲寿题跋三则见前
　　唐释怀素食鱼帖
　　老僧在长沙食鱼及来长安城中多食肉又为常流所笑深为不便故乆病不能多书寔媿予报诸公兴善之防当得扶羸也即日怀素藏真白
　　吴喆李璜张宴沈石题跋五则见前
　　素公客舍等帖
　　吾自旦及今食噉苦不下非常闷闷复在客舍所求者并乏加以年老期汝等复得年月耳　一日
　　圆而能转字字合节同桑林之舞也
　　常以忧闷为其劳也冬熟将船取米物必寄千斛乃可时也药物十月内示采取之还人不复耳　三月一日报
　　帖首及接缝处俱有宣和政和绍兴天水双龙二小玺尾有内府图书之印又有秋壑图书
　　曹用薛绍彭二跋见前
　　梁杨凝式韭花帖
　　昼寝乍兴輖饥正甚忽简翰猥赐盘飡当一叶报秋之初乃韭花逞味之始助甚肥羜寔谓珍羞充腹之余铭肌载切谨修状陈谢伏惟鉴察谨状　七月十一日杨少师韭花帖米元章一见得正书之变余与董思翁见秀州项鉴台斋中今年丁丑八日子毗携过山中老眼摩娑顿觉一畨明净陈继儒记
　　张宴贾希朱董其昌三跋见前
　　宋贤墨迹　　启札
　　李西台六帖
　　所示要山母今得一小笼予封仝谘送不知可用否是新安门所出者复未知何所用望批示春冬衣厯头贤郎未检到其宅地尹家者根本未分明难商量耳见别访寻稳便者若有成见宅子又如何细希示及谘【押】
　　孙号西行少车今有旧车如到彼不用可货却也金部同年披风甚慰私抱殊未欵曲旋值暌离必然来晨朝车行迈适示谕愈伤老怀惟兾保爱也万万不胜销黯见女夫刘仲谟秀才并第二儿子在东京相次发书去如有事希周庇也　【押】简上金部同年　【九月十六日汤世帖碑文王道畧表西京之物也】
　　怀湘南拙诗附上　同院刘学士隲同年邵兵部希差人通达或与面闻也　　建中又白
　　贵宅诸郎各计安侍奉所示请改章服昨东封湏得出身厯任家状一本并须赍擎官诰勅牒去未审此来如何行遣也兼为壮子事已令彼僧在三学院安下近己往彼去未回此庄始初见説甚好只是少人管勾若未货可且收拾课租亦是常讣不知雅意如何也侯亲家亦言可惜拈却　　【押】谘
　　刘秀才乆在科场洛中拔解今西逰兼欲只侯府主希畧一见也【右附前帖末】
　　建中白近贤郎秀才去专驰手书伏想已达左右律将半阴风向严公理之外道养无爽此离羣寡侣望风怀贤无日不然也时光流速同年知心凋落大半耳加之官遥人事何牵纒至是哉惟再三保爱防祷防祷因人无恡玉音今左十秀才行谨寓状谘问起居不宣同年兄李【押】建中状上
　　屯田仁弟　　　十一月十一日
　　左右为河中有少里防家业被人罗织公途甚是分明希特与照烛　　建中白
　　齐古同年仁弟相别已是隔年倾渴可量丹诚累垂示翰益认道友劣兄自去秋患脾胃气于今饵药未获全愈复差出淮汴口祭醮然无力只荷回来冷气发动归休之计未成多难故也此外别无疾嗜欲已絶讫知仁弟又鼔盆莫且住脚也初夏惟保爱为切值女夫刘先辈补吏昭应托寓状谘问起居不宣
　　齐古同年仁兄　　　三月六日
　　近寄到书开却封却恐是留台陈公也已附西京去要知之
　　文及翁仇远杨维祯三跋见前
　　蔡君谟二帖
　　富阳帖
　　襄泣血言逆恶深重扶防南归死亡无日不可循常礼不通诚意于左右今至富阳平安明日登舟或水少増当舟行至三衢也襄素多病遭此荼毒就令不死足膝日甚气力日衰亦为废人岂复相见耶辱君知爱之心不殊兄弟一念哀痛哽塞何言哽塞何言在道程官员勾当齐整无一阙乏感惕感惕襄叩头　子发郎中足下　十三日
　　远承帖
　　襄启远承惠问厚意所存益有感着知日来体气佳胜殊为慰也近被命尹治日以穰剧居不得暇移书致谢不尽缕缕惟眠食自重不宣襄拜手　长官足下　八月念一日
　　徐渤跋见前
　　陶生帖
　　襄启示及新记当非陶生手然亦可佳笔颇精河南公书非散卓不可为昔尝惠两管者大佳物今尚使之也耿子纯遂物故殊可痛怀人之不可期也如此仆子直须还草草奉意疎畧正月十一日襄顿首　家属并安楚掾旦夕行
　　入春帖
　　襄啓入春以来属少人便不得驰书上问唯深瞻想日来气候阴晴之不齐计安适否贵属亦平宁襄举室吉安去冬大寒出入感冒焦劳百病交攻难可支持虽入文字力求丐祠今又恩复供旧职恐知专以为信前者铜雀台瓦砚十三兄欲得之可望寄与旦夕别端石奉送也正月十八日襄首　公绰仁弟足下
　　思咏帖
　　襄得足下书极思咏之怀在杭留两月今方得出闗厯赏剧醉不可胜计亦一春之盛事也知官下与郡侯情意相通此固可乐唐侯言王白今岁为防闰所胜吁可怪也初夏时景清和愿君侯自寿为佳襄顿首　通理当世屯田足下　大饼极珍物青瓯防粗临行匆匆致意不周悉【已上三帖草书】
　　县君帖
　　襄再拜伏承县君吉有日襄以行路并亡男斋僧赴期不及谨遣州校少持菲礼聊以伸亲戚之好殊非丰腆深自为愧谨奉手状启闻旦夕前行此不一一　襄上　郎中七兄左右　念七日早
　　京居帖
　　襄啓去德于今盖已洊岁京居鲜暇无因致书苐増驰系州校逺来特承手牍兼贻楮幅感戢之极海濒多暑秋气未清君侯动靖若何眠食自重以慰遐想使还专此为谢不一不一襄顿首　知郡中舍足下　谨空九月八日
　　谢郎帖
　　谢郎春初将领大娘以下永安年下朱长官亦来泉州谂今见服药日觉瘦倦至于人事都置之不复闗意眼昏不作书然少賔客省出入如此情悰可知也不一一　襄送　正月十日
　　中间帖
　　襄啓中间承劳纡问适防疾未平殊不从容示书两通知烦指干新第有未备且与鐍钥却候别作一番并了之四人园子只与门下毎人一间园中地分与四人分种要他栽种也不一一　襄奉书　五日【已上四帖皆行草书】
　　大研帖
　　襄啓大研盈尺风韵异常斋中之华繇是而至花盆亦佳品感荷厚意以珪易邽若用商于六里则可真则赵璧难舍尚未决之更须面议也　襄上　彦猷足下念一日
　　山堂书帖
　　丙午三月十二日晚
　　欲寻轩槛倒清樽江上烟云向晚昏须倩东风吹散雨明朝却待入花园
　　十三日吉祥院探花
　　花未全开月未圆防花待月思依然明知花月无情物若使多情更可怜　十五日山堂书
　　惠帖
　　惠水林檎花多感天气暄和体履佳安　襄上　公谨太尉左右【已上三帖皆真行书】　　倪瓉陈文东二跋见前蔡端明賔客七兄帖【已下俱见式古堂书画彚考无题跋】
　　襄啓前惠书伏审尊候万福闻七兄入京都即休政此士君子所以自处始终也甚善甚善公绰数日前见访敝斋道话终夕近日保养之法颇见门户然且能自保涓【缺】　　　乆当得力州下更肃静如前时可自遣也舟船必恐无用目下尚阙遣人勾还谨奉手状问起居不宣襄上賔客七兄足下正月念五日
　　蔡端明暑热帖【行书纸本】
　　襄启暑热不及通谒所苦想已平复旦夕风日酷烦无处可避人生缰鎻如此可叹可叹精茶数片不一　襄上　公谨左右　牯犀作子一副可值几何欲托一观卖者要百五十千
　　蔡忠惠离都帖
　　襄启自离都至南京长子匀感伤寒七日遂不起此疾南归殊为荣幸不意灾祸如此动息感念哀痛何可言也承示及书并永平信益用凄恻旦夕度江不及相见依咏之极谨奉手啓为谢不一　襄首　杜君长官足下　七月十三日　贵眷各佳安老儿已下无恙永平已曽于递中驰信报之
　　蔡莆阳连日山中帖【行书纸本】
　　襄连日山中从容至【阙文】所无也遽别益用怀企是晩亦复下山方念走讯而专帖已坠前矣河豚甚富甚鲜与诸人大嚼无不賛美市贾甚穷为帑人费为有媿耳香饼已巴脯方糖霜饼范皆遣去幸视至宰座处极荷重言亦已从郡中投词以应之矣见镪有随即无之苦于庵中固尝言乏矣大儒欠道世务未易救疗为可惜耳一事目属心至达其中无曲折云襄上　一哥制干新班贤甥承奉不别简前日谢过访未须行答倪瓉陈文东汪珂玉三跋见前
　　范忠宣手简司马温公帖
　　纯仁再拜近人回曽状上必计通呈伏惟尊候多福伯康必更痊乎纯仁勉强茍禄自取疲耗无足【此处抹去】念者日企轩御之来以释倾渇天气计寒必倦出应且盘桓过冬况伯初谅难离去咫尺无由往见岂胜思仰之情更祈以时倍加保重其他书不能尽
　　纯仁首上伯康君寔二兄坐前九月十一日
　　右伏尊慈特有颁赐感佩之至但积下情谨奉状陈谢伏惟照察谨状　月日具位　　状【此系温公笔】
　　汝述明任希夷黄溍朱润四跋见前
　　苏子美今春帖【草书在粉笺上】
　　今春徧游苏城之民圃絶有佳处竒花伟石非它所见也如归亭风月甚可喜使仆慨然忘归深足乐耳
　　孙之翰尺牍
　　之翰启孟冬薄寒伏惟　德表兄长朝奉尊体起居万福之翰即日恩不审迩来动止何似之翰改使河北向已上状自后江行寡便不数拜问之翰八月念二日方到本路十月中始还治舍内外幸亦如常末由省侍伏乞善保寝兴专奉状拜候不备弟之翰百拜　德表朝奉兄【坐前】　十月十五日状
　　苏老泉临顾帖【行书纸本】
　　洵首前辱临顾末由诣谢承惠敎只増愧悚晴暖尊体佳胜旦夕走前次人还且此布谢不宣洵再拜　君懿郎中仁兄阁下　钱已如数领讫何用忙也
　　题跋已见前苏氏一门册
　　苏东坡病眼帖
　　轼春时病眼不能开眉黄梦轩旧事露足下想已知之葛明塘添情告府昨求于仆不知钱君锡肯为一解不若果庶不难耳日来园中桃李顔色无尘同辈应移坐雪堂前可作一絶强支岁月何如仆夜梦中有一杭人多惠龙团几斛尽皆一时饮之请解意何也昨周澹闲见访送二水底余遂书落花诗二首蹔酬轼上得之三月十六日
　　周景逺髙殿俞和三跋见前
　　苏东坡近人帖
　　轼启近人回奉状必达比日履兹春候岂弟之化想已信服吏民坐歗之乐岂有涯哉无縁陪接但深驰仰尚兾若时保练少慰区区不宣轼再拜质翁朝散使君老兄阁下正月念四日
　　苏东坡东武帖
　　东武小邦不烦牛刀实无可以上助万一者非不尽也虽隔数政犹望掩恶耳真州房缗已令子由面白悚息悚息轼又上
　　黄石翁跋见前
　　苏东坡一夜帖
　　一夜寻黄居宷龙不获方悟半月前是曹光州借去摹搨更须一两月方取得恐王君疑是翻悔且告子细説与才取得即纳去也却寄团茶一饼与之旌其好事也轼白季常念三日
　　苏东坡恕察帖
　　令弟不及别幅惟恕察见舍弟幸为道无恙也浙中有干示谕轼再啓
　　柯九思郑元祐二跋见前
　　苏东坡与朱康叔简
　　阁名乆思未获佳者更乞详阁之所向及侧近故事迹为幸董义夫相聚多日甚欢未尝一日不谈公之美也旧好诵陶潜归去来常患其不入音律近辄防加増损作般渉调哨遍虽防改其词而不改其意请以文选及本传考之方知字字皆非创入也谨小楷一本寄上却求为书抛砖之谓也亦请録一本与元弼为病倦不及别作书也数日前饮醉后作顽石乱篠一纸私甚惜之念公笃好故以奉献幸检至
</div>
    <div class="pagination">
<a href="六艺之一录_page631.html">上一页</a><span>...</span><a href="六艺之一录_page627.html">627</a><a href="六艺之一录_page628.html">628</a><a href="六艺之一录_page629.html">629</a><a href="六艺之一录_page630.html">630</a><a href="六艺之一录_page631.html">631</a><span class="current-page">632</span><a href="六艺之一录_page633.html">633</a><a href="六艺之一录_page634.html">634</a><a href="六艺之一录_page635.html">635</a><a href="六艺之一录_page636.html">636</a><a href="六艺之一录_page637.html">637</a><span>...</span><a href="六艺之一录_page633.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
