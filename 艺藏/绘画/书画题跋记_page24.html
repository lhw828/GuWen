<!DOCTYPE html>
<html>
<head>
    <meta charset="UTF-8">
    <title>书画题跋记 - 第 24 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书画题跋记 - 第 24 页/共 44 页</h1>
    <div class="content">　　唐张戡猎骑图
　　张戡居近燕山得番人形骨之妙尽戎衣鞍辔之精故入神品此卷非戡不能到余甚爱之宜什袭珍藏
　　呉兴钱选舜举
　　一犬前趍五马随赭袍公子跨乌骓壮游却忆飞狐北正是清秋出猎时　　文水高若鳯
　　戎王小队猎秋野豹尾服弓金络马苍髯奚官喜追逐隔马相呼意闲暇鞭梢生风箭飞雨乌骓如龙犬如虎沙平草浅狐兎肥穹庐月寒归未归
　　晋安林泉生
　　张戡者朔方人也当五季之世与胡瓌父子李赞华房从真俱以善画番部人之属名于时其画以狼尾制笔盖必有所取焉今观戡所画猎骑图一卷其间人物犬马弓矢服餙之类毫分缕析曲尽其妙观其辔疾驰宛然有沙漠万里之态于是知戡画法精絶与胡瓌軰不相上下也　　呉郡沈右识
　　张戡妙笔能冩冩出平沙好人马赭衣壮士挟弓矢清秋出猎山之下山林霜后百卉枯走犬前愁失兎狐斯人徃矣不可见抚时懐古披斯图
　　王庭松谨题
　　燕角斜弢虎防中将军骑气正骁雄前锋纵有韩獹技指示犹居第一功　　东南生谨题
　　王右丞辋川图郭忠恕模本
　　摩诘本辋川图
　　前用集贤院御书印又内合同印二十景书悉题后有河北郭忠恕奉命复本识卷长二十四尺王右丞辋川图与余昔在杭苕故家见者一様前有集贤院御书印内合同印题摩诘本后书河北郭忠恕奉命复本则知为江南李后主时临本也虎贲中郎更无辨处郭亦妙笔矣右丞唐开元天寳朝士名维字摩诘工诗画辋川其所居自冩为图精宻细润在小李将军着色山水上今如鲁寳玉大弓絶无仅有吾昻霄珍之重之携上天京名公相一见赏识鍳定价增十倍
　　大德戊戌冬至庐陵民八十叟李珏元晖敬防赘絶句云
　　园图亲画早流传已是人间五百年凝碧池头秋句在当时几负此林泉
　　辋川图有二本此从矮本所临画格高絶观此犹有
　　生意为赋短句　　　　袁桷【清容字伯长】
　　诗中传画意画里见诗余山色无还有云光卷复舒前溪渔父宿旧宅梵王居千古风流在披图俨起予摩诘尝与裴廸倡和二十絶纪辋川之胜至今读之如身游其间此本甚精致尚可想见其景与诗防之时也因追而和之
　　孟城
　　春风孟城年年自花柳当日倦游人何处谈空有华子岗
　　蜿蜒浮远空惨淡凝古色出云亦何心既雨返无极文杏舘
　　种杏白云间因之葺茅宇莺声烟中曙虎迹夜来雨斤竹岭
　　苞竹秀岭虚籁涵清漪秋风何时实鳯饥竹不知鹿柴
　　崖蹙石林稠谷静山泉响麏麚囿其间攸伏息下上木兰柴
　　手折木兰花心忆懐沙侣坠露玉可和金盘羞帝所茱萸沜
　　茱萸绽紫粟白云封不开似待陶元亮共把菊花杯宫槐陌
　　屯云隂广陌零露湿古苔中街日亭午四面风徐来临湖亭
　　积水涵倒影万象凌虚来鱼在山中泳花从天上开南垞
　　亭亭一风榭脱屦席可即阶前白双鹤相迎似相识欹湖
　　岸巾临水澨酒醒呼隠君收缗玉梭起摇荡空中云柳浪
　　年年黄金缕照影麴尘漪谁为南浦赠纫佩扈江蓠栾家瀬
　　凿凿沸白喧浩浩空青防渔翁互相呼放船莫轻下金屑泉
　　洗耳山下泉永念童嵗敢希作圣功事心如事帝白石滩
　　湍驶风逾清水明石可把倚杖独移时白鸥翩然下北垞
　　波影媚松樾山色丽石防留连南川月不肯下云端竹里舘
　　此君俨相峙清坐一晤啸天风振空声万境通寂照辛夷坞
　　迎春发苍柯映日出琼蕚欣欣各自私先开还早落漆园
　　黾勉殉世名鞅掌婴俗务漆以津自枯不如樗栎树椒园
　　申椒芳馨逺秉德类幽人时来荐瑶席慎勿佞夫君
　　天台杨敬惪
　　蓝田可胜宋家荘认作伊家华子冈身后不知谁是主谩留副墨至今香
　　食淡衣麄识幻身如何幻境却留神早知大地非真有已了前生不二因
　　呉澂【伯清父白文　草庐朱文】
　　开元宇宙承平日华子冈头曾燕适至今自貌辋川图下有幽人交莫逆辛夷坞外茰沜隔亦复扁舟春荡潏竹君氷霰嵗寒傲未便申椒能辨屈平生雅志厌朝市醒醉悠哉睠泉石是间山水无限趣况廼佳賔得裴廸规模想像郭忠恕四百年留妙迹莺啼花落香句在谁信长安叹凝碧后来拊卷意迷茫且复追惟三太息
　　海南金元帅出此图与予三十年前张子有家观摩诘直卷无不似者则忠恕殆神仙者流信名下
　　之士不虚也　　　　海粟子振【恠恠道人】
　　猪龙儿嬉锦防好三郎嵗晚欢娱老阿环姊娣拥华清朝士宫前谁敢到右丞脱却尚书履布袜青鞵防烟水蓝田别业堪画图矮本丹青自游戯华子冈辋口荘湖亭竹舘遥相望小桥折转青红牕树窠歴歴烟苍苍栾家瀬前两舟上柳浪一尺春风狂诗成与和者谁子我外裴迪谁能双丘壑风流妙如此安知画外凄凉意凝碧池头天乐声白髪累臣泪如雨乱后归来旧第中墙緑户老秋风人生过眼皆梦境乞与山僧开梵宫半幅呉绡如传舍俟谁得此千金价客来寒具莫匆匆四百年前御橱画
　　按维本传辋川乃宋之问别墅在蓝田后表上为
　　清凉寺　　　　　　临江李核【意山】
　　王右军思想帖
　　羲之顿首不复见君甚有思想得告慰之故吾乏气兼以防下忧深不佳克靣王羲之顿首
　　大德二年二月二十三日霍肃清臣周宻公谨郭天锡佑之张伯淳师道亷希贡端甫马昫德昌乔篑成仲山杨肯堂子构李衎仲賔王芝子庆赵孟頫子昻邓文原善之集鲜于伯机池上佑之出右军思想帖真迹有龙跳天门虎卧鳯阁之势观者无不咨嗟叹赏神物之难遇也孟頫书【小楷甚妙】
　　右军真迹世所罕见此思想帖与余旧藏平安帖行笔墨色略同皆竒迹也平安帖有米海岳籖题此帖无籖题而有赵魏公跋并同观者自霍清臣而下凡十有三人皆鍳赏名家咸咨嗟叹赏神物之难遇如此余何幸得附名其后哉
　　嘉靖丁巳冬十一月十又三日长洲文徴明题时年八十有八
　　唐阎立本诸夷图
　　唐阎立本总章元年拜右丞相封博陵县男有应务之才兼能书画时天下初定异国来朝诏立本画外国图此图是也李嗣真云自江左陆谢云亡北朝子华长逝象人之妙号为中兴至若万国来庭奉涂山之玉帛百蛮朝贡接应门之位序折旋矩度端簮奉笏之仪魁诡谲怪鼻饮头飞之俗尽该毫末备得神情故朝廷号为丹青神化与兄立德同在上品云临汉魏泰道辅记
　　右图起武兴止狼牙脩计国二十六为人二十八具列国状貎道辅尝有东轩笔记行于世
　　李唐伯夷叔齐采薇图
　　宋高宗南渡创御前甲院萃天下精艺良工画师者亦与焉院画之名盖始诸此自时厥后凡应奉待诏所作总目为院画而李唐其首选也唐河阳人在宣靖间已著名入院后遂乃尽变前人之学而学焉世谓东都以上作者为高古良有以夫余总角时见乡里七八十老人犹能道古语谓唐初至杭无所知者货楮画以自给日甚困有中使识其笔曰待诏作也唐因投谒中使奏闻而唐之画杭人即贵之唐尝有曰雪里烟村雨里滩看之如易作之难早知不入时人眼多买燕脂画牡丹可槩见矣至正壬寅余获此于沈恒氏爱其虽变于古而不远乎古似去古详而不弱于繁且意在箴规表夷齐不臣于周者为南渡降臣发也呜呼深哉昔米南宫嗜画病世无真李成乃拟无李论以祛其惑余他日见唐画亦多率皆抱南宫之憾而此画者所谓吾无间然者也因书颠末于左且以告夫来者云是嵗九月既望乡贡进士钱塘宋杞授之记
　　文湖州竹枝卷
　　若人今已无此竹宁复有那将春蚓笔画作风中柳君看断崖上瘦节蛟虵走何时此霜竿复入江湖手
　　东坡居士题
　　延祐乙未秋九月十有八日蓟丘李衎观于毗陵赵东臯之书隠谨题
　　翰墨真儒者事画【阙】如山未知判取诗书万卷来看风霜一枝
　　此老墨君三昧云山发兴清竒我在蓬莱书府曾看晩霭横披
　　余曩客京师获观文湖州晩霭横披图山谷题识其后真絶品也文湖州平日丹青之妙不止墨竹故因
　　及之　　　　　　　　邓文原
　　石室先生墨竹之法与雪堂先生之书同有钟王妙趣此卷为天锡郭君所藏文画蘓书纸蠧而墨色如新题识俱有徴得一展玩何其幸哉防稽王艮江夏费雄天台柯九思京兆杜本同观本书【古】
　　临行话与崔公度到了神交蘓子瞻却是主林神不管黯随凉月堕虚檐
　　髙邮龚璛为郭天锡题
　　当今好事家多藏文竹观者毎以东坡题识定真伪此卷字画两优为真无疑汾石巗【民瞻古】
　　至治元年冬十二月七日与仁卿来访天锡得观石室先生墨君真迹蓟丘李士行书
　　仆平生笃好文笔所至必求披玩所见不啻数百卷真者仅十余耳其真伪可望而知之文蘓同时德业相望墨竹之法亲授彭城故湖州之作多雪堂所题若必东坡题识而定真伪则胶柱鼓瑟之论也此卷文画蘓题遂成全美余旧尝见之每徃来胸中未忘今复于益清亭中披阅令人不忍释手故为之识同观者倪元镇至正二年七月十九日丹丘柯九思书至正六年十二月二十日观于益清亭赵雍
　　清贫太守石室翁渭川千畮藏胸中理闲防笔槃礴臝兎走鹘落无留踪雨梢晴叶各殊态挥洒位置分纎秾钟峰隠居拨镫法气韵生动将无同墨君一来自东韈材当萃彭城公平生知已亲厚走书调笑言舂容陈州官舍示长舌翛然化去当元丰乌乎二老不复作空瞻遗墨翔鸾龙　汝阳袁华
　　金显宗墨竹卷
　　带雨承华殿　大定戊子十一月十二日夜戏冩显宗去东坡与可未远自得汴后渐染文物典章之道所以金之初政济济可观但游于艺者非帝王所学独不念宣政之失耶耳目所闻见且不知鍳尚何能取信于方防欤虽然犹胜于般乐怠傲流连荒亡之行也此大德十年春正月旦日所题显宗竹卷也阅十有一年君在汤氏爱予此防偶见此轴欣然市之复俾予书之后予嘉君在之好事故为之书焉时延祐丙辰春正月望日畴斋张仲寿谨识
　　坡翁武昌西山赠邓圣求诗【在楮上长卷卷首李西涯大篆坡翁诗跋四字】春江渌涨蒲萄醅武昌官柳知谁栽忆从樊口载春酒歩上西山寻野梅西山一上十五里风驾两掖飞崔嵬同游困卧九曲岭褰衣独到呉王台中原北望在何许但见落日低黄埃归来觧剑亭前路苍崖半入云涛堆浪翁醉处今尚在石臼杯饮无樽罍尔来古意谁复嗣君有妙语留山隈至今好事除草棘常恐野火烧苍苔当时相望不可见玉堂正对金銮开岂知白首同夜直卧防椽烛高花摧江邉晓梦忽惊断铜镮玉鎻鸣春雷山人帐空猿鹤怨江湖水生鸿雁来愿君作诗寄父老徃和万壑松风哀
　　右武昌西山赠邓圣求一首
　　子瞻内翰昔窜谪黄冈游武昌西山观圣求所题墨迹时圣求已贵处北扉而子瞻方谪时远放流落穷困不二年遂与圣求对掌诰命并驱朝门同优防笑语于清切之禁在常人固足感叹有文而赋于情者宜何如哉此前诗之所以作也
　　元祐丁夘二月因防饮子功侍郎宅子瞻为予笔此遂记而藏之江陵岑象求岩起防
　　西山诗碑止有坡谷张右史三篇近嵗邓公裔孙曾以前軰和篇数十首相示輙不揣次韵附见于后时在翰苑仍效周益公用印章盖南渡以来官府印多更铸惟翰林院犹用承平旧印铸于景德二年蘓邓二公俱曾用此也
　　党论一兴谁可回贤路荆棘争先栽窜留多能擅笔墨囚拘或可为盐梅雪堂先生万人杰论议磊落心崔嵬向来罗织脱一死至今诗话存乌台冯高望远想宏放眼界四海空无埃黄冈踏遍兴未尽絶江浪破琉璃堆漫道神交信如在石为窊樽胜金罍邓侯先曾访遗迹铭文深刻山之隈山荒地僻分埋没二公前后莓苔元祐一洗人间怨天地清宁公道开玉堂同念旧游胜笔端万物挫欲摧时哉难得复易失弟兄逺过崖与雷北归天涯望阳羡买田不及归去来我为长歌吊此老恸哭未抵长歌哀
　　嘉定四年重阳日四明楼钥书于攻媿斋
　　有松自作山中醅有橘欲向江东栽未画东坡满堂雪且赏西山千树梅探竒揽胜遍呉楚直泛浩渺登崔嵬偶来此地骋遐瞩风景不论凌虚台酒酣一吸汉江水净洗万斛胸中埃神交远到玉堂署归梦忽惊金粟堆挥毫日对掌纶綍话旧夜共开尊罍遗篇断墨半流落不在山巅还水隈何人传袭得此本幸免石壁漫苍苔因懐故乡访旧迹使我一见心神开人才絶代可指数仕路触眼多倾摧谁令青蝇防白璧已听夜蛰鸣春雷终为列星天上去或化孤鹤横江来文章气节两不朽安用吊古生悲哀
　　宫保都宪陆君全卿得坡翁此诗乃为岑象求书赠邓圣求者岑防云子瞻谪黄冈逰西山观圣求墨迹时圣求已处北扉不二年对掌诰命作诗感叹楼大防和章并及元次山遗迹有二公先后访同念旧逰之语今坡集载此诗序之嘉祐中圣求为武昌令居黄相望常徃来溪山间元祐元年十一月防宿玉堂偶话旧事而其诗乃有金銮相望不可见之句意者圣求先入坡亦随召其题武昌西山者则赋旧事为赠非山逰时作也集又载次韵一首序云和者三十余人今皆不复见楼诗乃出其后而坡亦不之见矣圣求名璧其在翰林为学士承防云
　　正德八年七月四日长沙李东阳书








　　续书画题防记卷一
　　钦定四库全书
　　续书画题防记卷二
　　明　郁逢庆　编
　　龙眠居士李伯时五马图卷【黄太史笺题】
　　右一匹元祐元年十二月十六日左骐骥院收于阗国进到凤头骢八嵗五尺四寸
</div>
    <div class="pagination">
<a href="书画题跋记_page23.html">上一页</a><span>...</span><a href="书画题跋记_page19.html">19</a><a href="书画题跋记_page20.html">20</a><a href="书画题跋记_page21.html">21</a><a href="书画题跋记_page22.html">22</a><a href="书画题跋记_page23.html">23</a><span class="current-page">24</span><a href="书画题跋记_page25.html">25</a><a href="书画题跋记_page26.html">26</a><a href="书画题跋记_page27.html">27</a><a href="书画题跋记_page28.html">28</a><a href="书画题跋记_page29.html">29</a><span>...</span><a href="书画题跋记_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
