<!DOCTYPE html>
<html>
<head>
    <meta charset="UTF-8">
    <title>书画题跋记 - 第 32 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书画题跋记 - 第 32 页/共 44 页</h1>
    <div class="content">　　云林夜澄寂有雨弥更佳漠漠着树稳霏霏度檐斜入静意所便争喧竞浮夸弛张任槖籥细大无根芽妙运出造至理忘纷拏变化本因妄声闻耳生瑕不如且置之摄心静无华危坐不须寐呼童剪镫花
　　卧龙山民王宥
　　胜国之季兵变之余前辈翰墨存者无防间或获一见如遇鸡彝兕敦不由不使人忻艳也聴雨楼诗句曲外史及一时名流所作词翰兼美亦希世之寳也呉中卢士恒父藏于箧中一日出示于余余展卷观之卷中作者多余故友兹覩其词翰俨若觌彼风度而不忍释手也士恒宜珍藏于家慎勿轻示于人焉洪武二年春二月初二日呉僧道衍书
　　层檐集飞霤深砌走鸣瀑余声殷天籁清气入林屋风波任喧汹燕坐瞑双目寘身得萧爽洗耳絶尘俗香檖郁水沉帘花映湘竹篝灯动春酌翦韭畱夜宿与客对牀眠清谈未云足
　　金陵严瑄
　　幽人爱楼居燕坐风雨夕髙檐泻飞湍空除堕残滴倾耳疑枕流屏喧时岸帻江声晚萧萧树叶寒境絶迹更超趣澹情自适霁晓惬凭阑春深杏花色
　　浚仪赵淑
　　少年聴雨歌楼上银烛昏罗帐壮年聴雨客舟中天濶云低断雁呌西风　而今聴雨僧庐下鬓已星星也悲懽离合摠无情一任空阶防滴到天明
　　右竹山先生所赋之词今偶获观此卷因举是词成甫俾书于卷末夫聴雨一也而词中所云不同如此盖同者耳也不同者心也心之所发情也情之遇于景接于物其感有不同耳成甫中年人有楼聴雨吾意其与在僧庐之下者同其情成甫乃曰吾聴雨吾知在吾之楼而已遂书竹山姓蒋名捷字胜欲义兴人卷中诸先辈诗词清新雅丽此首亦足配之调寄虞美人　吴门韩奕
　　聴雨楼诸贤记
　　张雨字伯雨号句曲外史武林人学道三茅峰而才名满天下若虞文靖公黄文献公咸推重焉先生妙于书人得片纸以为寳至今好事之家多蓄之客至则相与为玩先生诗法黄太史清新髙迈不流于众虽元氏翰林诸公皆自以为不逮也
　　倪瓒字元镇号云林生无锡人家最饶而先生脱畧纨绮一事于翰墨作为诗章妙絶一世人欲不服自不能不服也虞文靖公张外史伯雨深相契焉然先生性癖傲物多忤于时元末弃家泛舟五湖三间兴至则捉笔写烟林小景或竹枝偶流于市好事者争贸之虽千金不靳也
　　王字叔明呉兴人号黄鹤山人赵松雪之外孙也素好画得外氏法然不求妍于时惟假笔意以寓其天机之妙为文章不尚矩度顷刻数千言可就君子咸以豪士目之
　　苏大年字昌龄州人元之翰林编修天下乱寓姑苏为文章有气不喜衰飒江海襟懐亦人中之豪也饶介之号醉翁江西人元末寓姑苏以踢宕自任工于书评者谓渠不减懐素至今人家多有之
　　周伯温别号雪坡饶州人为人慎重为元氏左丞天下乱流寓胥台而无所就然妙于古篆得赵文敏公遗意字颇肥而玉润可爱士君子至今寳之
　　钱惟善字思复松江人元末进士精于诗得杜子美法不苟作作必致其妙
　　张绅字仲绅济南人慷慨激烈不琐琐于世事作为诗文虽不经意而自成一家能议论终日亹亹不能休盖北方豪杰之士为本朝浙江布政
　　马玉麟髙邮人为元长洲县尹有政声括苍郑明徳先生有碑卒于伪呉
　　鲍恂字仲孚嘉禾人元氏乙亥科易经进士为本朝文渊阁学士为人慎重不可狎而学行名天下有学易举隅行于世后以事累卒于外
　　赵淑字本初绍兴人元氏乙亥科书经进士龙马赋为时所重称然惟耿介不易与人交交必久为本朝太学博士而殁
　　张明字来仪一名附凤与髙启行辈也治易攻于文文学欧阳子缜密宛转可爱虽前辈皆自谓不及也本浔阳人避乱寓湖州为本朝太常博士而终道衍字斯道姓姚氏姑苏人才茂思为时所称与张来仪髙季迪辈皆以文字相颉颃而澡神浴徳则非诸君所能及故天下皆以参寥濳子目之皇上龙兴以赞佐功封少师赐名广孝盖又与元之刘秉忠并称云
　　髙启字季迪姑胥人身长七尺而妙于诗得唐人体裁语精意圆句穏而情畅前辈有所不及为本朝编修归家以事卒
　　王谦字鸣吉姑胥人以春秋学为府学教授
　　王宥字敬助与髙启游能文
　　陶振呉江人有诗才然性不羁人或易之
　　韩奕字公望呉之良医也始与名僧游所云蒋竹山则义兴蒋氏也以词章名世其清新雅丽虽周美成张玉田不能过焉
　　右聴雨楼诗卷其间所载皆一世名士诚可寳也然余观卷中人品有三其至髙者闻而知之其次者事而知之其又次者交而知之若伯雨张公元镇倪公其殆最髙闻而知之者欤自叔明先生以下余髫年曽事之自来仪以下余少年曽交之总若干人皆能以文章名世者也然自衍公外多干没无闻至如伯雨元镇二先生若精金美玉不可泯灭况其负超迈之才遗世独立髙防无累周览六合尽大观而无遗乎余防在乡里时甞闻呉城卢士恒家存此卷欲一见而不可得见者无不爱惜今吾友沈诚甫得之良可贺也诚甫寄至亰索题始得焚香展卷清风凛然毛骨顿爽予复何言姑述卷中作者诸先辈出处大略以为诸贤之记诚甫姓沈名睿号存耕有大识善吟与士大夫游予之布衣交观斯卷者当仰其清风素范益厉其徳哉勿以吾言为谬
　　永乐五年嵗丁亥二月初吉翰林侍读学士奉训大夫锡山后学王达识
　　右聴雨楼诗画一卷元季及国初诸名公为吾苏卢山甫父子之所作也永乐间流落锡山沈诚甫氏诚甫尝求王内翰达善记卷中诸公出处之大略藏之以为至寳中念淳熬捣珍非遇易牙不足以知其味之美云门韶濩非遇师旷不足以知其音之妙使后或非其人不视为箧中之故纸而覆诸醤瓿者鲜矣闻吾相城沈翁孟渊博雅好古其子若孙多贤而且才必能鉴赏乎此可以寳藏于永久不逺百里特以奉翁翁一见之喜乃以厚礼荅之既而即濒溪小楼匾以聴雨置卷坐右暇日辄游玩讽咏恍若接诸公之光仪而聆其謦欬也一时名人胜士登斯楼披斯卷未尝不心醉神怡斯楼之名遂擅胜于东南是虽翁之髙致所就然亦岂不以斯卷之所在乎或曰诸公无恙日翁多亲炙之者惜乎此卷不为翁作而为卢氏故物也余谓不然夏后氏之璜封父之繁弱岂为鲁国而制耶鲁之先公所得分噐子孙世守之以为至寳斯卷也其璜也其繁弱也翁之子孙寳而守之又奚知其为卢氏物邪翁之孙启南出以示余僭赘于左方云
　　成化庚子清明日长洲陈颀识【永之白文味芝朱文】
　　息斋墨竹【文】衡【山先生于卷首】
　　大徳癸卯夏四月息斋道人为蹇提举乡友作于王子庆秘校家之寳墨斋
　　仆观息斋墨竹多矣此卷老嫩荣悴风晴备尽意度尤可寳玩呉兴赵孟頫题
　　息斋墨竹虽曰规模与可盖其胸中自有悟处故能振迅天真落笔臻妙简斋赋墨梅有云意足不求顔色似前身相马九方臯余于此公墨竹亦云
　　大徳七年闰五月朢雪庵道人溥光谨题
　　道人天机精心胸饱冰雪挥洒墨筼筜清风扫炎热风晴与老嫩荣悴各分别珊瑚海底生琅玕挺奇节俨如坐推篷昏目一光洁王孙美词翰笔势蟠屈铁伟哉老雪庵妙语重为説暮生何多幸従容获披阅此图世所稀换卷叹三絶　　吕敬
　　西清阁老李蓟丘笔法妙过文湖州试拈雪茧翻墨沈淋漓扫作湘云浮箨龙迸土翠胎绽秀出亭亭苍玉干十茎五茎何必多老嫩风晴总堪玩坚贞苦节淩嵗寒袅娜新梢翔凤鸾灵颷宛度佩环响璧月或照蛟龙蟠蓟丘蓟丘难再得抚卷令人空唶唶品题况有松雪翁従知价重千金直　　义阳偶桓【武孟白文】息斋道人骨已仙纸上墨竹神犹全淇园万干总枯死此幅自待畱千年丰姿潇洒宛如玉顾我得覩昆冈前汲泉便试竹罏茗一洗万虑开云天谁知珍重承旨笔犹来景肃侪髙贤乾坤妙趣苟心防似胜俛黙窥遗编雪庵老人通万卷银钩铁画如扛椽古来人物夸道子倾城女色谁争妍黄郎得此贲书屋玉函金籥来何缘古人邈矣见心迹何由一拜聊随鞭
　　徐源敬题【仲山白文】
　　十年一见黄叔度倐来自为清风吹手中所把蓟丘竹风晴老嫩凡数枝茆堂六月发萧爽呼酒酧此琼林姿想当与可握笔际其用在手笔不知縦横妙用竹神死手亦无用心能之道人之心竹之祖生生化化无穷期松雪雪庵两题辞书中有法后世师我因书法论竹法道理一致曽无歧卷中三物总神俊蟠螭舞凤防威仪还君什袭当秘惜雷雨破壁寜无时
　　后学沈周题
　　赵文敏秋郊饮马图
　　皇庆元年十一月子昻
　　右赵文敏公秋郊饮马图真迹予甞见韦偃暮江五马图裴寛小马图与此气韵相望岂公心慕手追有不期而得者耶至其林木活动笔意飞舞设色无一防俗气髙风雅韵沾被后人多矣
　　奎章阁学士院鉴书博士柯【九思】跋
　　赵文敏枯树图【并赋】
　　贞观四年十月八日为燕国公书
　　大徳三年九月二日吴兴赵孟頫临
　　吾乡子昻书画二絶吾所不能观此谓古人复生殆无以过其知言乎　　　孟淳
　　禇公书擥六朝众长而成一家于代何独枯树赋而已子昻后数百年而一振豪顷夺其符而代之岂规规学禇而能之抑胷中有所谓擥者也谓予不信有
　　木居士在　　　　　　钱塘白珽
　　禇登善书用法结体方严枯树赋稍变乃従容于度之中子昻落笔便得其意所谓不同而同者又绘图于前树虽枯而润盖其根本而生意存焉尔观此信不徒作其所感当甚于子山也
　　吴郡陈深【宁极斋】
　　木生天地间为风霜之所夭折不能竟其天年不幸甚矣而骚人名士形诸赋咏着之翰墨精采百倍垂于无穷实枯中之荣也余老且衰抚卷为重一慨
　　九山人崈古【无尽藏白文】
　　禇书此为精妙子昻晚笔最得其意甞闻贾师宪以江上功景定初元拜右相锡宴宣劝内府出金寳噐赐甚厚中有枯树赋真迹似道独受此卷不敢辞今不知流落何所信人间世曽何足以把玩哉喜见似人而慨然者系之矣至大二年季春十有一日为吴门钱翼之题谷阳龚璛书
　　赵集贤林山小隠图
　　大徳八年十二月二十日子昻
　　林山小隠叙　　　　　吴郡徐霖子仁【词多不录】苕水秋风动白苹青钱学士玉为人山林物外别成趣造化手中殊有神寒具漫谁防染京华髙卧不埃尘冯君韫椟长懐寳莫负当时此写真
　　宗道得此图因以自号其归向可知矣余赏之不足附记一律所幸亦同作卷中人耳癸亥重九吴郡祝【允明】志
　　苏子爱奇石雪浪号斋居米氏寳晋墨摽榜亦复如瞻兹小隠图按境结林庐于焉寓祖述雅致私契余因名实岂戾匪云赋子虚溪山在屋上流水走阶渠众鸟鸣树巅亦可观跳鱼耕钓托逺心城市即村墟知子日无事垂帘惟读书　　长洲沈周
　　展图忽有契叹物畱待人金陵山水处松雪与神子非滑稽口金门为弄臣亦非南昌尉忤世迹埋堙但甘布衣老供税作齐民白云自怡恱暇则琴尊亲虽遭孔璋笔移文空尔陈　　嘉禾吕防
　　松雪此图全法董北苑大着色于绢素上溪山重叠鱼舎秧畦不异武陵风景真肥遯之区恍然如隔世也
　　黄鹤山樵铁网珊瑚图
　　铁网网得珊瑚枝寄与东吴范髙士翠羽飞来毛羽寒石化青羊叱不起金鼎夜炼天地根闭门不识桃花春吴烟拂草瀛洲緑鸟嗁花落空愁人百壶美酒恣倾倒销尽春愁人不老却従鹤背看尘寰四海如杯嵩华小黄鹤山中樵者王叔明画并题
　　天上仙人王子乔由来眼识天下士黄鹤山中卧白云使者三徴不肯起昆仑树老盘金根青鸾对舞镜台春昨朝赠我神锦段谓我九老仙都人阆苑花前因醉倒谪下人间容易老百花楼中作酒狂一声铁
　　乾坤小　　　　　　玉崕生范立奉和
　　王公独得天然趣挥毫不效丹青士澹墨银笺扫画图琅玕屈铁参差起碧苔暗水流石根深山花落黄鹂春琴书几杖白昼静何因致我尘埃人髙平之仙非潦倒醉后狂歌不知老有约卢敖赋逺逰九防齐
　　烟望中小　　　　　　豫章胡俨次韵
　　升中文兄示及叔明王公所寄诗画令【仆】品题之【仆】随口和韵升中叹赏既久即命书以冠其巅云珊瑚千年生海底至寳终当遇竒士黄鹤仙人狡狯徒笑蹋灵鳌轻掣起波涛洗尽泥沙根元气尚带龙宫春裹藏什袭赠知己长生范老非常人明窗玩之惊絶倒世间壹任韶华老钓竿犹记拂长柯三防神
　　山眼中小　　　　　　顾禄奉题
　　王公外家袭金紫不比寻常韦布士一时结纳多誉髦早嵗声华倐然起闲移翠竹当云根更有古树枝含春自云珊瑚出铁网投赠岂与尘中人范君相见即倾倒喜盍朋簪成二老玉壶满泛紫流霞痛饮狂
　　歌天地小　　　　　　益斋王彦文奉和
　　黄鹤山人多意气真是髙亭老仙士挥毫彷佛如有神怪石嶙峋笔端起琅玕玉树生云根画图夺得江南春迩来遨游东海上持赠玉崖之髙人两翁相逢遂颠倒醉里不知天地老持竿共结沧洲期一钓犹嫌六鳌小　　奉和黄鹤山樵赠范玉崕诗韵
　　东李仁
　　黄鹤山中名画史自昔才华冠多士淋漓醉墨写幽篁翠旓摇摇拂云起古树槎牙铁石根虬枝纠结江南春苕华空绕外家宅玉堂仙去今何人清尊却忆花前倒忧乐只应懐范老画图难寄相思心沧溟浩
　　渺珊瑚小　　　　　　安湖老人王士显
　　廷珪墨扫金花纸知是香光老居士凤向髙冈时一鸣龙従碧海双飞起紫苔苍藓防云根占尽湖山无限春上题诗句添藻丽逺赠髙平英伟人此图当时俱压倒我亦倡酬继诸老髙堂落笔风雨惊不觉气
　　吞云梦小　　　　　　沈瑜奉和
　　玉崖命和前韵谨赋诗曰
　　山骨嶙峋浸秋水虎视眈眈如胄士青鸾三五阆风来下立瑶阶不飞起坡头有树蟠虬根上淩霄汉中含春只疑老蛟海底出化作千嵗之神人眼观此图叹絶倒飞上香罏寻五老一尊试酧湘江仙望望君
　　山隔云小　　　　　　诸生张礼
　　【仆】既题诗于上兴犹未巳再赋一首赘于下方尚希玉崕文兄清览云　　　吴郡顾禄
　　鹤山老樵列仙徒玉崕先生名世士一时倾盖两相逢作画赋诗髙兴起欣然为写竹数根傍有古树回阳春蛟龙盘拏凤鸾舞清气自然能逼人金壶墨汁都倾倒压尽苏公并米老须臾更着石嶙峋海上移来蓬股小
　　黄鹤仙翁寄余诗画两学贤友俱有和章明窗展玩珠明玉润照耀后先其脩篁古木清趣不减在于昆阆间也喜不自已余初效颦之后复续此诗以谢诸公之佳贶云尔
　　黄鹤仙翁有诗寄不比寻常书画士天入丹山鸾凤飞雷惊陆地蛟龙起人生如寄萍无根相逢意气皆如春东呉文学最潇洒二王尤是风流人长仙醉来玉山倒散尽黄金数东老更期李白共飡霞谁信壶
　　中天地小　　　　　　钱塘范立
　　泉石闲斋图【挂幅】
　　冲怀澹如水万境犹虚空忽闻还山诏喜入衰颜红山中何所有手种石上松茅屋閴无人恒有云气封清镫照佛龛罏烟袅松风砯崕喷飞泉赴壑如撞钟羣响自起灭闻心本无穷尘销诸念寂梦觉非有踪九旬谈一妙政尔开盲聋孰持去来影观作真实同去随流水逺归与云相従无心任化泊然齐始终秋风动江汉波浪皆朝宗云帆挂海月渺渺五湖东
　　黄鹤山中樵者王画并题
　　天竺日章法师得防还山王侯叔明作泉石闲斋图予乃题诗并为赠行奉诏还故山江船复东下独颿如蜚鸿秋日照平野王侯赠新图山水俨幽雅石厓天际髙茅屋长松下清香散佛龛妙观了空假白云席上生碧溜阶前泻神清境自闲所适无取舎佳趣政在兹健笔老能写乃知遗世情独有还山者安得添我身闲斋共潇洒
　　洪武乙卯秋龙河宗泐书【古】
　　三年京国住奉诏得还山猨鹤惊犹识云松故自闲铜缾瓜蜕緑笋坐豹遗斑莫爇龙香鉢留将在世间








</div>
    <div class="pagination">
<a href="书画题跋记_page31.html">上一页</a><span>...</span><a href="书画题跋记_page27.html">27</a><a href="书画题跋记_page28.html">28</a><a href="书画题跋记_page29.html">29</a><a href="书画题跋记_page30.html">30</a><a href="书画题跋记_page31.html">31</a><span class="current-page">32</span><a href="书画题跋记_page33.html">33</a><a href="书画题跋记_page34.html">34</a><a href="书画题跋记_page35.html">35</a><a href="书画题跋记_page36.html">36</a><a href="书画题跋记_page37.html">37</a><span>...</span><a href="书画题跋记_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
