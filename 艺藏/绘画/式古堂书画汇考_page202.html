<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 202 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 202 页/共 231 页</h1>
    <div class="content">　　门生倪从
　　槐堂使君忠孝家家世奕耀承天华绣衣青云晓回立金掌白露秋无瑕番江东来清彻底髓浃恩溶一千里囘看七塔白云飞不为芝山明月住人生七十自古希寸草报得三春晖欣然归养五马贵箫鼔却驾瑶池西明知天上差可乐明知佛性在空觉刀寒股剔悲转深祭冷灯迷梦何托九符通天天无扃双鹤盘舞开神灵飘飘白华不可执皎皎来缀丹茶瓶聫珠荧盈隐纹膜肥玉瘦琼巧锼琢仙桃留核海茫茫天女散花云漠漠何人不为父母思酒慷慨临芳碑空林染泪拾绿笋中使促召占灵芝先公凛凛忠义气配以清风柏舟誓使君名徳复继之况此孝诚动天地天长地久不可量理有必报善者昌门生请续苏子记更为此笔当明光白麻快草还自许金鼎调元承上瑞云从衮舄相接武万歳千秋奉明主
　　尝谓大孝终身慕父母昔闻其语今见其人夫父母存而致孝养之道者理之所当然也至于父母殁而能守终身之孝者间有人焉本斋王侯予之世契也世以忠孝着闻幼年忠愍公殁于王事而侯于事母之道克尽孝敬病则亲书佛经以为之祈安既殁而追慕之心不已斯其为终身之孝矣永嘉心乐周真师乃得道之士癸亥之春逺迎于家修设普度感应非一醮事甫毕忽几筵所供丹茶幻生白华玉质双纹咸谓孝心所感者如是绘之图传诚可以励薄俗也昔唐之李兴之庐产瑞芝宋王庭珪之茔木连理尝称美于前世矣今王正议公孝感白华诚为元朝之盛事也岂不韪欤予偶来呉下获覩其事因记曩年出守东瓯母氏殁焉灵帏前所植盆兰皆生异花同心双卉于时诸名公亦尝图其事而歌咏之近三十年矣每一展视哀慕之心油然而生今观白华之瑞与予之所感颇相类敬羡久之不觉老泪为之澘然也并书以识之时癸亥良月谨斋夏若水时年八十公家世清白忠孝出天性神明信感通草木宜瑞庆敬观卷中诗作者皆可敬谁能补白华千古发髙咏蓟丘李士行
　　古孝亲之感感致物之异多白故刘殷白鴈林攒白乌程袁师白狼梁文贞白而诗之素冠白华可见矣若宇周之王崇神草生庭以有徳感无情登之信史传以为祥不可诬也今本斋王使君孝母之征着朱华白实于离根去土之瓶盎此又因心之效贯于神明者钱唐白珽谨拜手为之颂曰草木何知所知者天母也天只隔彼壤泉事死如生将终身焉酌水献花罔或不防洁白之感着于几筵徳有所届在尔象贤守贵守富孝忠则全国人称愿憩棠树萱敛华就实遗训乃宣播此徽烈本支永年
　　王侯奉母孝且慈阿母一念天人师母心忆子子忆母指血示现瑚枝摩耶夜半归忉利麻衣痛泻县河泪浮屠七七防神光法乳琼珠自天雨人中三才佛此心心田万缘无边春孝思感召随所应白华洁美如其人畵图锡类传不朽绣斧持冰印垂斗它时孝子诵陈元鹰鹯满地长囘首庐江况逵
　　尝读邹书曰仁之实事亲是也朱子释之曰实为精实或问其义先生曰此所谓实以对华而言耳惟以实对华而言则凡仁之见于日用者惟事亲为根本精实所在必先主乎此而后光华有以发见于枝叶之间耳尝窃疑之不几于凿乎今观佛日大师甁花之实而知师相事亲之实然后朱子释经信而有征平生着疑胸中一旦豁然醯鸡之覆呜呼盈天地间一感通之理耳此以实感则彼以实应公晨夕几筵哀号罔极精神心术贯通融结故其精实发见于枝叶如此不然断枝萎蕚寄瓶中借勺水自活行且薪矣安能硕而实莹而虚泽而腴若是其祥且异哉余故因以广朱夫子之说以劝为人子之事亲者老侄亦溪王彦文敬书灵枝彰本斋王公之孝感也忠愍公以国事死海上子方七岁母夫人张氏依慈门以贞保幼公长而仕报以孝母亡公折时花荐灵几突然有异实如桃白且莹朝野瑞之天人之道宻矣
　　灵枝在瓶既芳既零有敦【音团】其实匪玉匪冰素帷法室孝感于寂古之白华岂如今之实
　　昔灵枝在囿其本孔茂生之荣之如有父有母今也荐于兹余厥蕚跗廼有实突如缾之者谁洵美且殊灵枝之祥兮神明彰兮我心伤兮父死节兮子幼母祝发兮子守今畴翼畴覆本兮枝兮其来也久兮是以昌厥后兮
　　其白也喻清其莹也喻明不根而生喻其虚灵伊物之感感人之孝熙父之功广母之教俾忠孝是效
　　忠孝维本事业维枝我歌此诗俾在朝而知俾在野而知维本斋公是仪　右灵枝五章凡四十一句晋安黄文仲再拜谨书
　　母慈子孝觉天全桃发花枝岂偶然名士品题图畵卷他年当不负凌烟览道人王夀衍
　　白华载补三百篇蟠桃一实三千年方士招魂术通仙使君念母心通天孝感诚应又生祥下瑞理则然圆明示寂佛果圆王母今在瑶池前白华变幻丹葩妍蟠桃彷佛青枝连玉苞莹若壶冰悬心目洞照无中边太史载笔青瑶镌斯【阙】斯文百世传长沙汤弥昌拜手敬题
　　华枝长几何缾水深才咫胡然玉实悬了不由根柢得非天工竒变幻絶常理重孝彻神明达徳肇庭戺泣土冬萌竹扣冰渊跃鲤存殁事实殊感应意良似猗欤闽公配早诵笄珈美贞吉誓从一身与金止义方作名臣敭厯动遐迩防防痛劬劳像事严帷几向来优昙鉢示现犹韡韡异产发哀思嘉祥荐防祀红英萎欲堕素果突初委粟肌润盈握瑶质莹难拟文章雍国孙椽笔擅邦史手引瑞华图辨论惊凡耳顾我逺台阁缀语亦何泚移忠岂烦辞柏豸方需起四明黄叔英
　　忠孝同根幻作华白如冰雪赤如霞孝心洁白忠心赤子孝夫忠萃一家学生庐陵王璡百拜蓼莪霜气入袈裟铭笔当归学士家更为白华添后传东风谁忍看山茶京口陈方
　　慈孝孤忠萃一家辽辽千古徳音遐捐躯阿父贞无贰祝发孀亲矢靡他叩影睇瞻多感慨履霜哀慕几悲嗟披图细看甁中瑞方见诗人咏白华钱天祐
　　百行先于孝孤忠草木知只应白华传可配蓼莪诗素质凝冰玉丹心吐雪丝优昙时一现瑞感慰幽思方仪顿首
　　白华之诗束晳补亡殆亦彷佛修辞槩存风防今秀毓灵苞我身亲见其欲言可乎辄撰三章歌咏盛徳君子谓其僭不敢辞
　　白华美王公之孝也公事母孝故天彰其瑞焉猗欤白华皦皦其英匪冰匪玉澹然天成如芝斯秀如兰斯馨曷维其异感于神明
　　我仪图之孝思攸格靖共追慕维民之则纯嘏昭融灵应靡忒愧彼頳防表斯贞白
　　是以有令誉兮昭厥图于绘素兮庶几有衮衣兮风化于九围兮　东嘉郑僖谨书
　　白华久不补谁识孝子心寸草报春晖后来存雅音散火冰雪中孤标凝太隂一气类冬笋冷焰分萧岑茫茫东海波敛之碧壶深花如慈顔开枝似儿手簪王氏琳琅秀佛香薝卜林孝子独何为感通无古今髙邮龚璛
　　忠贞节孝之门天福其善和气薰蒸蔼然于庭因物为瑞匪刻意于斯花也然以忠贞节孝之瑞为瑞则玉果为上瑞矣又不必拘于金芝朱草之为瑞也是用近体诗歌咏之
　　徳风吹起九原春神拔休祥集庆门半树竒花非着土一瓶和气自为根祖宗种徳诚心在天地无私至理存魂断北堂萱草露展图犹得问寒温壬申歳十有一月六日中山贾实端拜
　　奉题孝感白华图后
　　予读南齐书萧子懋母阮病危笃请僧行道用铜罂盛水渍莲供佛子懋礼曰若使阿姨因此和胜愿诸佛令华竟斋不萎七日斋毕花更鲜红视罂中稍有根须又萧子罕母乐寝疾子罕昼夜祈祷时以竹为灯缵照夜此缵夙昔支叶大茂母病亦愈世皆以为孝感所致大哉孝乎天地之所假也鬼神之所辅也圣贤之所称也匹夫匹妇同有是心而不自知也惟君子为尽焉呜呼草木之植有生无情矧断而置诸宜若生意絶矣然罂莲根缵竹茂与今尚书王公之瓶华实非有相者曷致兹异虽事生事亡之孝殊而天人之所感一也方尚书丧母张夫人命道士设金箓醮簪山丹瓶中两旬斋毕一华半萎而其鄂结实状类木桃玉表冰中时莫能识因取诗之白华名焉夫瓶花有实昭其异也色质洁白昭其孝也硕果特生昭其仁也竟斋不萎昭其诚也君子于此见天人之道焉见王氏之征焉白华之诗曰蒨蒨士子湼而不渝竭诚尽敬亹亹忘劬公之事夫人也有之矣又曰堂堂处子无营无欲鲜伴晨华莫之防辱公始终厥守实允蹈焉惟公事业在国史白华法当书则其传亡穷而视古之人葢掩之矣翥既观斯图而窃叹美之遂为之书时至元后庚辰孟陬晋宁张翥题
　　世之有符瑞神异之事载于书验于今耳闻目覩数数然也而未有能究其所从出使人了然以不疑者其故何哉徒以孔子不语怪为解而其所以不语者又何哉或曰怪不足言也若是则性与天道不可得而闻者其亦不足言乎孔子生乱时道降俗薄故因时制扶持纲常茍非切于人事唯恐致惑于人特秘之而不言耳然则其终不可以致诘耶西方有佛者曰人之性其来无初其往无终大而天地散而万物日悬诸上雨泽于下山岳河海卉木鳞介至若神竒物怪变化万状皆自一性而出故有啓书以反风噀酒而降雨孝感而鱼跃笋迸诚格而泉涌者唯性之本具非假于外也使能全其性之妙虽天地位万物育不啻过矣呜呼吾知王侯瑞华之异而重有征于斯言也初侯父忠愍公使日本死于王事侯母方盛年誓断发为尼尝参髙峰妙公得性妙之防矣而侯以弱冠出仕即以能称累迁至三品官而养母至孝母既学佛泊然于世至治二年七月朔趺坐而逝遂以佛之制阇维之获舍利五色斵石为窣屠葬焉侯犹缞绖居丧三年礼也一日奠于筵有折山丹花于瓶者俄结一物如杯玉雪莹然人咸异之而以诗文称美者何限侯谓其母佛之徒也征言于余余得以佛之说告焉人之均有是性而物诱之若蔽焉若失焉非有明而复之之功乌能临生死而不乱者耶夫欲善乎性之学者无逾于佛而治世之道必用于儒者也今侯之于母明佛之性用儒之礼由是而感通故异花之征皆性善之征著者尔侯也扩而充之移孝于忠以致君泽民使休征应而甘露降醴泉出则后之人又将歌咏之无巳也侯名都中由两浙漕使除福建防访使母张氏讳普贵字无为云泰定三年三月一日中天竺桑门释大防后序
　　外录
　　铁网瑚云此卷一书生携至而录之者也闻其来乃自王氏族人将以售焉随后又于城中人家阅一卷则白华之图在其诗文则不暇为录矣予纂郡乗又得王氏白华事可书之卷中传一篇并诗共作者二十人
　　荆南精舍图
　　题徳机荆南精舍图
　　谁畵荆南精舍图烟霏岚翠墨糢糊林间野鹿时相逐洞口山猿不受呼尚有流泉悲夜雨已迷幽迳入寒芜痴人莫弹西飞鹤云外仙君恐姓苏倪瓒
　　吴闲闲诸畵像【凡十九图内七十像张绍先作凤阙春朝龙川晓扈二图张显良作余阙姓氏】
　　松下像
　　公自至元中入朝累奉命代祀岳渎及江南名山每竣事必顾瞻修林留憩吟啸至大庚戌在龙虎山作松下像上党李孟赞
　　诗书之泽道徳之容泰山北斗甘雨祥风一襟秋霁万象春融克仁克义惟孝惟忠黼黻皇猷柱石宗千二百歳今方小住于空同也
　　内观像
　　至大四年辛亥还朝燕居环枢堂作内观像清河元明善赞
　　俨然服儒邈矣宗聃阳耀乔林霜洁重潭专兮春温愀兮秋严彝尔岩崖中自隅防斯则畵史笔所形似渊然其存我善模拟寓迹髙道裕孝忠惟真惟诚克溥而公恬于用世器也何宏将齐天放材也何英缅怀古人若李长源吁嗟名臣终慙绮园
　　存思像
　　皇庆二年癸丑大醮长春宫奉命致玉简于嵩山济渎作存思像吴兴赵孟頫赞
　　天门开兮真人出顔渥丹兮发如漆被宝衣兮耀朝日冠切云兮戴明月体道徳兮用儒术祠灵宫兮荐芳苾辅有道兮皇建极敛五福兮以敷锡皇情凝兮沛恩泽亲康宁兮百祥集功名遂兮仙道逸驭雪精兮使橘术肩洪崖兮夀金石
　　飞歩像
　　延祐元年甲寅公父饶国公母饶国夫人皆年八十天子赐上尊对衣使归为夀是歳留云锦山郡守以旱请祷得雨作飞歩像蜀郡虞集赞
　　列仙之儒身为道枢卷舒经纶绰乎有余宇宙名言河海伟量冠服髙明河汉之上
　　咏归像
　　延祐二年乙卯扈从上京防南屛山见白云东归悠然思亲作咏归像亳郡李源道赞
　　风度之渊如天和之粹如野服葛巾闲雅甚都我闻大方之家以身为患胡为见身外之身而为犹龙氏之徒欤徳之风夐与众殊以儒为宗而有道义之以为学而无山泽之臞止水渟光风舒徐芥视千金杯观五湖藏之名山千载而下可肃鄙夫友松鹤而道不孤不然将御风骑气而游于物之初耶
　　燕坐像
　　延祐间公日侍禁廷进则论道退而燕居作燕坐像吴兴赵公为作松石竹鹤图成时称精妙仁宗皇帝勅令进入御览之余再三嘉叹仍以还赐蜀郡虞集赞
　　于惟明时道艺精极象徳之容存神之迹乔松如云舞鹤在侧天监所临千载一日
　　看云像
　　延祐三年丙辰公静息林下见晴空飞云变化无迹作看云像四明袁桷赞
　　徳不形礼为翼熙熙冲静之神侃侃孝友之色笼古络今其辞如云佐理以无为智深而若遗朝承衮龙暮抚松鹤心彻九九太虚盘礴是所谓养其尺宅嗣而生白者耶
　　泥丸像
　　延祐四年丁巳公修大洞毕法作泥丸像吴兴赵孟頫赞
　　大冠如星执玉如盈吁天之休报国以诚出入帝阍翺翔玉京施于有政可使簪缨谁言道家隐儒其间众人皆忙我独闲闲混迹在朝何异在山不矫不汚其馨如兰缁衣好贤白驹是絷游心圃凝情云笈佩声锵洋瑶台拾级神明焕然快覩山立
　　朝元像
　　延祐五年戊午夏奉防建大醮于上京作朝元像浚仪马祖常赞
　　有毣毣之思而弗施有肃肃之容而自仪冠裳孔都登降拜趋载以徳舆丰以道枢俾同我尚世之儒相实民之望岂囿于象者耶
　　听松风像
　　延祐五年戊午秋日登西山楼听松风作听松风像巴西邓文原赞
　　敦礼度延陵裔法清浄犹龙氏徳充符经在笥中秉直佐治亲受祉湛恩沛玉温如鸣佩琚驭埃风游清都俨巗廊际都俞宇泰定存若虚神得一化万殊应环中合道枢
　　青城像
　　大徳元年丁酉代祀江渎至于青城之山流观乎清湍巨壑终日忘去作青城像豫章揭徯斯赞有番君之子孙爰应运而挺生擢华岳以为质振黄钟以为声雷风出其呼吸龙虎为之服乗或翺翔于魏阙或超摇乎太清指凾闗以朝骛夕已戾乎青城合元于一体抚玉局于千龄哂方士于碧鸡追神颷于鹤鸣临飞泉而解带拂髙霞而抗旌雪山避其髙洁锦水让其淳葢其为道也有要虽欲极而难名语祷祀则以修徳为本论冲举则以忠孝为经齐荘惠于物我防孔李之粹精加以卿相而不易宠以恩数而不惊冝乎每前席于宣室永风于八纮人徒见其寓形于青城也庸讵知即前日空同之广成
　　衡岳像
　　至元中世祖皇帝常命公主祠衡岳后留朝屡使过之必蹑飞景于层颠览浴曦于逺海作衡岳像庐陵欧阳赞
　　江汉兮扬舲洞庭兮饮马消摇乎天柱之上游宴乎紫葢之下坐碧藟以忘年防长松以清夏朱草产乎离明夀星见乎轸野为治世之祯祥冝天锡之纯嘏接飞霞于十洲宾出日于半夜公侯造膝猿鹤不避王人荐璧云月为借以予观是翁识鉴者凝于神光尘同者邻于化使之端委庙堂则范长生之风轨若夫山中宰相固陶景之流亚也
　　上清像
　　泰定四年丁卯代祀江南三山还朝醮于崇真宫作上清像云中赵世延赞
　　冠芙蓉兮玉比徳衣云霞兮绚五色谈大道兮坐瑱席流琼音兮达宣室贯羲文兮妙得一相箕畴兮广敷锡论天人兮天只尺言谔谔兮帝心格进崇阶兮总仙籍着赞书兮表清直事列圣兮如一日显祖父兮饶封国信行藏兮古是式从赤松兮师黄石中之兮大虚无迹洞烛万变兮凌厉八极
　　说法像
　　至顺二年辛未夏有防大醮长春宫公专主斋法作说法像蜀郡虞集赞
　　游乎万物之表而能约已于名教老乎朝廷之间而不濡迹于公卿粲若华星之丽乎河汉浩然云气之出乎嵩衡其凝也止水之善鉴其动也祥风之时行祠黄石者葢有遗书之托衣白衣者宁辞当世之名导冲和以辅化非呼吸而致长生伊耆有巢父轩辕有广成则所谓宕衍博大真人者安得不后天地齐日月以赞于休明者乎
　　闲闲像
　　特进大宗师吴公事上接下留中出外泛应百端而大知闲闲一皆行其所无事作闲闲像临川吴澄赞日月之傍衣冠庙廊巍巍堂堂烟霞之上金玉貌状融融盎盎云行悠悠卷舒自由自春自秋山立嶷嶷生遂自殖自朝自夕俛仰而殊畴不夏虞此独雍于倐忽所【阙】畴不惊瞿此独容与彼哉劳劳此不屑骚解其袠弢彼也茫茫此无劻勷平其畛防彼焉闲闲此无棘艰撤其键闗小知芋狙大知渊鱼斯其谓之闲闲者欤
　　观泉像
　　大徳间奉诏求贤江南过匡庐观飞瀑山中人作观泉像济南张起岩赞
　　防长松兮坐盘石观流泉兮聊以永日逝如斯而来无穷兮犹道体之不息相天元之真一兮沛为浸而为泽周流太虚兮雨露乎九域混混不舍昼夜兮由其本而真实合一原之自然兮兹消摇以独得我闻至人应物无迹渊然浩然请以比徳
　　绍先写七十像
　　至元四年歳次戊寅夏四月圣天子以特进上卿教大宗师臣全节年七十诏艺文监广成局长臣绍先肖其象中书参知政事知经筵事臣有壬为之赞集贤直学士臣徯斯书其赞之辞一如其师开府大宗师留孙故事臣有壬谨赞之曰大圆无倪大方无隅纯和内融光华四敷挹之其渊持之若虚执道纪以御众有世不能喙其心而但迹其肤学硏今古业丰诗书宻勿帝侧翺翔天衢为仙为儒以身为枢五十载扶正引善类隂芘于众庶有当轴之所不如众庶不知而天子知之是以重恩累庆眷愈近而不疏览七袠之甫及复俾肖像于绘图望之堂堂白须丹颊若伯阳氏之在周室貌古而神就之温温方瞳玉色又若广成子之遇轩辕不言而意已孚则知可以长生久视明道徳以赞治化和神人奉天子于万年者非斯人而谁与臣拜稽首祗奉明诏爰作是赞式昭圣谟
　　张显良写凤阙春朝图
　　特进上卿呉公立朝五十余年歴事列圣过龙楼朝凤阙者不知其几矣时逢昌运念切暮年圣恩傥赐于鉴湖图畵更留于翰墨获处山林之胜俨观天日之临于是命弟子张显良作凤阙春朝图并象侄善为之赞曰
　　于赫世祖宪天立极乃都于燕卜世万亿爰有教父应运而兴维清维浄主乎诚明厘祝閟宫大其教辑宁邦家绰绰厥效道啓世祖继昌成宗武皇仁皇恩莫比隆英君明孝保我清静文庙无为风益竞今皇临御炳焕天书言怀列圣丹青是模贝阙珠宫金碧焜燿天门洞开龙腾虎跳心游道徳学际天人动容周旋与物为春老乎山林思我王室展图肃容如覩天日
　　显良写龙川晓扈图
　　至元五年后己夘特进上卿教大宗师呉公年逾七袠歳从两京防庆风云狝燕屡陪于前席光依日月朝恩特异于外臣报効国家靡遑寝息命弟子张显良作龙川晓扈图并象且曰异时圣君怜老赐归山林揭之髙堂庶几乎身江湖而心魏阙也侄善为之赞曰
　　度居庸之积翠目有瞩乎龙川浥春阳之泽泽地乃涌乎醴泉绿树葱龙兮葢碧草陂陁兮拥氊卿云仑囷兮五色协气中融兮八埏望乘舆之旖旎陈羽卫之钩连属车在后鸾旂在前俨幄殿之中峙仰天容之粹然千官列从兮百辟周旋真人入觐兮羽服蹁跹敷道徳兮言五千物不疵兮登大年风畅兮敎以宣真人之道兮静以专握枢机兮转坤干皇情悦兮锡赉骈于万年兮赞我元神无在而不在兮犹日星之丽天腾光耀之涏濙兮玩神珠于九渊方云龙之上下兮繄广成与轩辕庆明良之千载兮又奚羡乎凌烟
　　外录
　　教大宗师吴公畵像赞第一序云名者实之宾犹形之有景声之有响相随而不可离者也古之不尚名者莫过于老子而犹龙之喻吾夫子不能忘于言焉理之所在有不得不然者虽圣人不能不然也若韩国李公吴兴赵公巴西邓公清河元公亳郡李公四明袁公皆缙绅之雄者也雅与今大宗师呉公相好故皆赞其畵象葢用犹龙之例也而区区亦有述于君子之后者不自知其言之不腆也吴公门人辑录诸赞求集书其端昔人有言孔李通家者其吴公之谓欤噫一时人物文章之盛如今予也独以白发苍顔陪公之杖履咏叹其词藻【阙】有以求诸君子之彷佛而不可得见者此右军之所以兴怀于俯仰者乎天厯庚午四月十五日虞集序
　　第二序云集既作闲闲吴公畵象赞序之后八年而赞其象者又有凉国公云中赵公临川先生吴公延祐首科三进士浚仪马公济南张公庐陵欧阳公太史豫章揭公又各述赞集于前序因以深叹一时人物之盛不十年而临川公又已去世其在者四五人耳天光向曙少防贯落落之星山气横秋太华擅苍苍之色然而往者过而来者续善称徳行者岂乏于方来集虽老于田里尚能为公识之至元三年丁丑十月十五日雍虞集序第三序云特进上卿教大宗师吴公畵象多出名笔执事以对越上帝潜心以内观神明皆由其年容冠服之盛而各有记焉而子孙门人各持归名山不能防一予在京师时尝令陈芝田齐为小象通作一卷亲为录李韩公以下诸君子赞以附之后八年予在山中又以赵凉公以下诸君子所赞小象既各为序矣至元戊寅圣天子以宗师年七十畵象以赐参知政事许公有壬奉勅述赞集贤直学士揭公傒斯书之朝廷之盛典也陈芝田又依放为小象而别为轴宗师以书来告云子为我录副于上如前两卷之为者而不知集之老且病不能复为此书久矣然尝闻之老子自三皇以来歴夏商二代世有可述其降神于周则为柱史藏室征诸其书而可见焉而史传云老莱子亦楚人或云即老子修道以养夀或云百六十余歳或云二百余歳老子与孔子相见后百数十年有周太史儋者见秦献公或云即老子也其后千年有善畵者皆追写其象然则世为象固道家之所尚也宜其屡书不一书也乎老子自隐于无名而见于世者昭显如此所谓犹龙者固可见诸形容也耶然闻广成子居空同时千二百歳而身不衰黄帝斋三月而问道焉葢至于修身之问而后对也圣天子所以尊髙年尚道徳求诸冰雪之容者岂徒然哉古先圣王养老乞言之事在乎是矣而广成老子之学者其爱君报徳之盛则亦有周公无逸之意乎至元六年四月十有五日虞集序　至正四年歳在甲申二月既望饶国诸孙颢谨录
　　金蓬头像
　　金蓬头像赞
　　乾坤事了龙虎丹成三才贯一无臭无声山中人道一题
　　噫天地先水中之铅与天为一虚无自然越有至人椎髻息尸居神游麾斥八极圣井武夷寄迹宜栖之又孰知端倪王国器题
　　夘金之仙孰探其蓬首垢面中纯乎天至道之要不言之传九曲有藏形蜕而全神其往来倐参于前蒋堂谨赞
　　蓬首缄黙宴坐若愚虚灵湛湛洞烛八区静法于天动与云俱终始靡究廓然忘吾山隂王务道谨赞
　　春山暮云碧潭夜月千载无闲有口难说耆山庵无为题
　　谷之虚神其庐谨闭塞在吸呼用绵绵常有余叱乌飞天衢鞭雷霆握斗枢流精光走神珠纵览更涤除又无所如　至正廿四年歳甲辰七月朔旦访郑无用链师出其师金野庵先生小像征赞走笔书于上雷门唐珙
　　金蓬头金蓬头坐断征君三千秋喜怒哀乐都把还赤子人我是非一扫付荘周此身倐然无所求等闲天地一虚舟性命不属阎王收跳出三界何悠悠上清外史薛羲顿首
　　首蓬不暇栉尸居在岩室衣被日月光朝霞胜玉食夀期天地齐神游隘八极尘世三十秋燕坐惟旦夕宇宙本虚空推迁竟难测道岂有端倪人皆睹其迹相从武夷君虹桥跨苍璧时闻笙鹤归清【阙】满崖石王
　　槁形谲髻可死可生超然于道有所得澹然于世无所求不于崆峒而待问不于柱下而隐名泉渴尘湖石枯幔亭惟瓢笠之亦弃宜清风之冷冷参学刘正卿谨题
</div>
    <div class="pagination">
<a href="式古堂书画汇考_page201.html">上一页</a><span>...</span><a href="式古堂书画汇考_page197.html">197</a><a href="式古堂书画汇考_page198.html">198</a><a href="式古堂书画汇考_page199.html">199</a><a href="式古堂书画汇考_page200.html">200</a><a href="式古堂书画汇考_page201.html">201</a><span class="current-page">202</span><a href="式古堂书画汇考_page203.html">203</a><a href="式古堂书画汇考_page204.html">204</a><a href="式古堂书画汇考_page205.html">205</a><a href="式古堂书画汇考_page206.html">206</a><a href="式古堂书画汇考_page207.html">207</a><span>...</span><a href="式古堂书画汇考_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
