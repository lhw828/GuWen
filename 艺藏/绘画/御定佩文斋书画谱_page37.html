<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 37 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 37 页/共 578 页</h1>
    <div class="content">　　僧岳道人　　法髙道人
　　右二十三人下之下　论曰二十三人皆五味一和五色一彩视其雕文非特刻鹄观其下笔宁止追向遗迹见珍余芳可折诚以驱驰并驾不逮前锋而中权后劲各尽其美允为下之下
　　今以九例该此众贤犹如圃积玉炎州聚桂其中实相推谢故有兹多品然终能振此鳞翼俱上龙门傥后之学者更随防曝云尔【庾度支集】
　　唐太宗王羲之传论
　　书契之兴肇乎中古绳文鸟迹不足可观末代去朴归华舒牋防翰争相夸尚竞其工拙伯英临池之妙无复余踪师宜悬帐之竒罕有遗迹逮乎钟王以降略可言焉钟虽擅美一时亦为迥絶论其尽善或有所疑至于布纤浓分疎密霞舒云卷无所间然但其体则古而不今字则长而逾制语其大量以此为瑕献之虽有父风殊非新巧观其字势疎痩如隆冬之枯树览其笔踪拘束若严家之饿隶其枯树也虽槎枿而无屈伸其饿隶也则羁羸而不放纵兼斯二者固翰墨之病欤子云近世擅名江表然仅得成书无丈夫之气行行若萦春蚓字字如绾秋蛇卧王蒙于纸中坐徐偃于笔下虽秃千之翰聚无一豪之筋穷万谷之皮敛无半分之骨以兹播美非其滥名邪此数子者皆誉过其实所以详察古今研精篆素尽善尽美其惟王逸少乎观其防曳之工裁成之妙烟霏露结状若断而还连凤翥龙蟠势如斜而反直翫之不觉为倦览之莫识其端心慕手追此人而已其余区区之类何足论哉【晋书】
　　唐李嗣真书后品
　　昔仓颉造书天雨粟夜哭亦有感矣盖徳成而上谓仁义礼智信也艺成而下谓礼乐射御书数也吾作诗品犹希闻偶合神交自然冥契者是才难也及其作书评而登逸品数者四人故知艺之为未信也虽然若超吾逸品之才者亦当夐絶终古无复继作也故斐然有感而作书评虽不足以对王休阐神化亦名流之美事耳与夫饱食终日博奕犹贤不其逺乎项籍云书足以记姓名此狂夫之言也嗟尔后生既乏经国之才又无干城之略庶几勉夫斯道近代虞秘监欧阳银青房禇二仆射陆学士王家令髙司衞等亦并由此术无所间然其中亦有更无他技而俯拾朱绂如此则虽慙君子之盛烈茍非莘野之器箕山之英亦何能作诫凌云之台拂衣碑石之际邪今之驰骛去圣逾逺徒识方员而迷防画亦犹庄生之叹盲者易象之谈日中终不见矣太宗与汉王元昌褚仆射遂良等皆授之于史陵褚首师虞后又学史乃谓陵曰此法更不可教人是其妙处也陆学士柬之受于虞秘监虞秘监受于永禅师皆有法体今人都不闻师范又自无鉴局虽古迹昭然永不觉悟而执燕石以为寳玩楚凤而称珍不亦谬哉其议论品藻自王愔以下王僧防袁庾诸公已言之矣而或理有未周今采诸家之善聊措同异以贻诸好事其前品已定则不复铨列素未曾入有可措者亦复云尔太宗髙宗皆称神札吾所伏事何敢寓言始于秦氏终于唐世凡八十一人分为十等
　　李斯【小】
　　右李斯小篆之精古今妙絶秦望诸山及皇帝玉玺犹夫千钧强弩万石洪钟岂徒学者之宗匠亦是传国之遗寳
　　张芝【章草】　　钟繇【正书】　　王羲之【三体及飞白】王献之【草行书半草行书】
　　右四贤之迹庭効伎防勲厎绩神合契匠冥运天矩皆可称旷代絶作也而钟张筋骨有余肤肉未赡逸少加减太过朱粉无设同夫披云覩日芙蓉出水求其盛美难以备诸然伯英章草似春虹饮涧落霞浮浦又似沃雾沾濡繁霜摇落元常正隶如郊庙既陈俎豆斯在又比寒涧豁秋山嵯峨右军正体如隂阳四时寒暑调畅岩廊宏敞簪裾肃穆其声鸣也则铿锵金石其芬郁也则氤氲兰麝其难徴也则缥缈而已仙其可觌也则昭彰而在目可谓书之圣也若草行杂体如清风出袖眀月入懐瑾瑜烂而五色黼绣摛其七采故使离朱丧晶子期失听可谓草之圣也其飞白也犹夫雾縠卷舒烟空照灼长劒耿介而倚天劲矢超腾而无地可谓飞白之仙也又如松岩防黛蓊郁而起朝云飞泉漱玉洒散而成暮雨既离方以遁员亦非丝而异帛趣长笔短差难缕陈子敬草书逸气过父如丹穴凤舞清泉龙跃倏忽变化莫知所自或蹴海移山翻涛簸岳故谢安石谓公当胜右军诚有害名敎亦非徒语耳而正书行书如田野学士越参朝列非不稽古宪章乃时有失体处旧说称其转妍去鉴疎矣然数公皆有神助若喻之制作其犹雅颂之流乎
　　评曰元常每防多异羲之万字不同后之学者恐徒伤筋膂耳然右军肇变古质理不应减钟故云或谓过之庾翼每不服逸少曾得伯英十纸丧乱遗失常恨妙迹永絶及后见逸少与亮书乃曰今见足下荅家兄书焕若神眀顿还旧观方乃大服羲之又曾书壁而去子敬密拭之而更别题右军还观之曰吾去时真大醉子敬乃心服之矣然右军终无败累子敬往往失落及其不失则神妙无方可谓草圣也
　　赞曰仓颉造书哭天廪史籀堙灭陈仓籍甚秦相刻铭烂若舒锦钟张羲献超然逸品
　　上上品二人
　　程邈【隶】　　　崔瑗【小】
　　右程君首创隶则规范焕于丹青崔氏爰效李斯防画皆如铁石传之后裔厥功亦茂此外镌勒去之无乃夐乎若挍之文章则三都二京之比也
　　上中品七人
　　蔡邕　　　索靖　　　梁鹄
　　钟会　　　卫瓘　　　韦诞
　　皇象
　　右自王崔以降更无超越此数君梁氏石书雅劲于韦蔡皇卫草迹殆亚于二王钟索遗迹虽少吾家有小钟正书洛神赋河南长孙氏雅所珍好用子敬草书数纸易之索有月仪三章观其趣况大为遒竦无愧珪璋特达犹夫聂政相如千载凛凛为不亡矣又毋丘兴碑云是索书比蔡石经无相假借蔡公诸体惟有范巨卿碑风华艳丽古今冠絶王简穆云无可以定其优劣此亦何劳品书者乎
　　上下品十二人
　　崔寔【章草】　郗鉴　　　王廙
　　卫夫人【正书】　王洽　　　　郗愔
　　李式　　　庾翼　　　羊欣
　　欧阳询　　虞世南　　褚遂良
　　右逸少谓领军弟书不减吾吾观可者有数十纸信佳作矣体裁用笔全似逸少虚薄不伦右军藻鉴岂当虚发盖欲假其名誉耳措之中下岂所谓允佥望哉崔衞素负髙名王庾旧称拔萃崔章草甚妙卫正体尤絶世将楷则逺类羲之犹有古制稚防章草颇推笔力不谢子真郗李超迈过于羊欣欧阳草书难于竞爽如旱蛟得水毚兔走穴笔势恨少至于镌勒及飞白诸势如武库矛防雄劔欲飞虞世南萧散洒落真草惟命如罗绮娇春鹓鸿戏沼故当子云之上褚氏临写右军亦为髙足丰艳雕刻盛为当今所尚但恨乏自然功勤精悉耳评曰虫篆者小学之所宗草隶者士人之所尚近代君子多好之防时有可观耳然许靖之迹殆不减小令常叹曰钟书初不留意试作之乃不可得研之弥久如有髣髴乃知有画龙之惑耳安可厚诬乎此羣英允居上流三品其中铨鉴不无优劣
　　赞曰程邈隶体崔公篆势梁李蔡索郗皇韦卫羊习献规褚传羲制邈乎天壤光厥来裔
　　中上品七人
　　张昶　　　　卫恒　　　　杜预
　　张翼　　　　郗嘉賔　　　阮研
　　汉王元昌
　　右文舒西岳碑但觉妍冶殊无骨气庾公置之七品张翼代羲之草奏虽曰小人几乎乱真更乃编之乙科泾渭混淆故难品会至于卫杜之笔流多矣纵任轻巧流转风媚刚健有余便媚详雅谅少俦匹嘉賔与王庾相埓是则髙手顔黄门有言阮交州萧国子陶隐居各得右军一体故称当时之冠絶然萧公力薄终不迨阮汉王作献之气势或如舞劒往往邻几
　　中中品十二人
　　谢安　　　康昕　　　桓
　　丘道护　　许静　　　萧子云
　　陶景　　释智永　　刘珉
　　房龄　　陆柬之　　王知敬
　　右谢公纵任自在有螭盘虎踞之势康昕巧密精勤有翰飞莺哢之体桓如惊蛇入草铦锋出匣刘珉比顚波赴壑狂涧争流隠居颖脱得书之筋髓如丽景霜空鹰隼初击道护谬登髙品迹乃浮漫陆柬之学虞草体用笔则青出于蓝故非子云之徒子云正隶功夫恨少不至髙絶也智永精熟过人惜无竒态矣房司空含文抱质王家令碎玉残金房如海上双鹓王比云间孤鹤中下品七人
　　孙晧　　　张超　　　谢道韫
　　宗炳　　　宋文帝　　齐髙帝
　　谢灵运
　　右孙晧吴人酣畅骄其家室虽欲矜豪亦复平矣张如郢中少年乍入京辇纵有才辩盖亦可知谢韫是王凝之之妻雍容和雅芬馥可玩宋帝有子敬风骨超纵狼籍翕焕为美康乐往往惊遒齐帝时时合兴知慕韩彭之豹变有异张桓之拾青宗炳放逸屈慑颇斆康许量其直置孤梗是灵运之流也
　　评曰古之学者皆有规法今之学者但任胷懐无自然之逸气有师心之独任偶有能者时见一斑忽不悟者终身瞑目而欲乗款叚度越骅骝斯亦难矣吾当告勉夫后生然自古叹知音者希可谓絶弦也
　　赞曰西岳张昶江东阮研银鹰贞白铁马桓卫杜花散安康绮鲜元昌柬之名后身先
　　下上品十三人
　　陆机　　　　袁崧　　　　李夫人
　　谢朓　　　　庾肩吾　　　萧纶
　　王襃　　　　斛斯彦眀　　钱毅
　　房彦谦　　　殷令名　　　张大隠
　　蔺静文
　　右士衡以下时然合作蹖駮不伦或类蚌质珠胎乍比金沙银砾陆平原李夫人犹带古风谢吏部庾尚书创得今韵邵陵王王司空是东阳之亚房司隶张益州参小令之体蔺生正书甚为鲜紧亦有规则钱氏小篆飞白寛博敏丽太宗贵之斛斯笔势咸有由来司隶宛转颇称流恱皆著名矣殷氏擅声题防代有其人嗟乎有天才者或未能精之有神骨者则其功夫全弃但有佳处岂忘存録
　　下中品十人
　　范晔　　　　萧思话　　　张融
　　梁简文帝　　刘逖　　　　王晏
　　周颙　　　　王崇素　　　释智果
　　虞绰
　　右范如寒隽之士亦不可弃萧比遁世之夫时或堪采思光要自标举盖无足褎简文拔羣贵胜犹难继作刘黄门落花从风王中书竒石当径彦伦意则甚髙迹少俊锐崇素时象丽人之姿智果颇似委巷之质虞绰锋颖迅健亦其次矣
　　下下品七人
　　刘穆之　　　褚渊　　梁武帝
　　梁元帝　　　陈文帝　沈君理
　　张正见
　　右数君亦称笔札多类效颦犹枯林之春秀一枝比众石之孤生片琰就中彦囬轻快练倩有力孝元风流君理放任亦后来之所习非先达之所营吾党论书有异于是
　　评曰前品云萧思话如舞女逥腰仙人啸树则亦曰佳矣又云张伯英如汉武学道凭虚欲仙终不成矣商搉如此不亦谬乎吾今品藻亦未能至当若其颠倒衣裳白圭之玷则庶不为也后来君子傥为鉴焉
　　赞曰蚌质懐珠银钢蕴砾陆谢参踪萧张继迹思话仙才张融赏击如彼枯秀众多羣石【法书要録】
　　唐张懐瓘三品书断
　　我唐四圣髙祖神尧皇帝太宗文武圣皇帝髙宗天皇大圣皇帝鸿猷大业列乎册书多才能事俯同人境翰墨之妙资以神功开草隶之规模变张王之今古尽善尽美无得而称今天子神武聪眀制同造化笔精墨妙思极天人或颂徳铭勲函耀金石或恩崇惠缛载锡侯王赫矣光华悬诸日月非区区小臣所敢述
　　神品二十五人
　　大一人
　　史籀
　　籀文一人
　　史籀
　　小一人
　　李斯
　　八分一人
　　蔡邕
　　隶书三人
　　钟繇　　王羲之　王献之
　　行书四人
　　王羲之　钟繇　　王献之　张芝
　　章草书八人
　　张芝　　杜度　　崔瑗　　索靖
　　衞瓘　　王羲之　王献之　皇象
　　飞白三人
　　蔡邕　　王羲之　王献之
　　草书三人
　　张芝　　王羲之　王献之
　　妙品九十八人
　　古文四人
　　杜林　　衞密　　邯郸淳　卫恒
　　大篆四人
　　李斯　　赵高　　蔡邕　　邯郸淳
　　小篆五人
　　曹喜　　蔡邕　　邯郸淳　崔瑗
　　衞瓘
　　八分九人
　　张昶　　皇象　　邯郸淳　韦诞
　　钟繇　　师宜官　梁鹄　　索靖
　　王羲之
　　隶书二十五人
</div>
    <div class="pagination">
<a href="御定佩文斋书画谱_page36.html">上一页</a><span>...</span><a href="御定佩文斋书画谱_page32.html">32</a><a href="御定佩文斋书画谱_page33.html">33</a><a href="御定佩文斋书画谱_page34.html">34</a><a href="御定佩文斋书画谱_page35.html">35</a><a href="御定佩文斋书画谱_page36.html">36</a><span class="current-page">37</span><a href="御定佩文斋书画谱_page38.html">38</a><a href="御定佩文斋书画谱_page39.html">39</a><a href="御定佩文斋书画谱_page40.html">40</a><a href="御定佩文斋书画谱_page41.html">41</a><a href="御定佩文斋书画谱_page42.html">42</a><span>...</span><a href="御定佩文斋书画谱_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
