<!DOCTYPE html>
<html>
<head>
    <meta charset="UTF-8">
    <title>书画题跋记 - 第 17 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书画题跋记 - 第 17 页/共 44 页</h1>
    <div class="content">　　遂昌山樵郑元祐
　　倪元镇竹树小山图
　　益公以道不见忽忽七改年辛亥七月余来自苕溪偶寓松陵之桐里双井院数日矣以道适过慧日懴堂解后一见因写竹树小山并赋诗以寄意云
　　懒瓒
　　一笑相逢岂有期因懐西崦话移时李公堂里频曾宿陆子泉头旧有诗旅思凄凄非中酒人情落落似残棋云涛眼底三生梦鸥影秋汀又语离是日性源秋水二上人同集廿一日
　　以道因读余旧诗春日试笔一首今三十有余年矣并书畵上喜看新酒似鵞黄已有春风拂草堂三月江南初破栁扁舟晩下独鸣榔苔生不碍山人屐花发应怜野老墙世外寕辞千日醉未容人事恼年光
　　王孟端墨竹
　　翠影萧萧鳯羽齐兴狂犹复醉中题何当雪夜扁舟去载酒相寻造竹西
　　辛巳三月友石生王绂为　竹西先生写并题
　　东风吹竹满前溪溪竹丛深路欲迷日日雨多泥滑滑不堪鸡鹘再三啼　　云东姚绶
　　詹仲举调沁园春辞
　　儿汝来前吾与汝言汝知否乎自吾家种植诗书之外略无一毫薏苡明珠翰墨生涯虀塩旦暮三世儒冠出此涂长安道看父兄叔伯几度齐驱　如今侧足横舒看一领青衫似摘须这衫儿着了要须徐称莫教黄嘴暗里揶揄刺史家声拾遗直节要你心清似得渠心期处似献之忠孝更着工夫
　　叔祖留耕忠文公所作至正辛丑正月二十又二日侄孙畦拜手谨书
　　朱西村着色山水
　　松吹凉生锦箨冠鸟还云出坐中看勾谿数畆清泠水更着何人并钓竿　　西村朱朴畵并题时年七十八【古田家白文印村翁朱文印】


　　书画题跋记卷九
<子部,艺术类,书画之属,书画题跋记>
　　钦定四库全书
　　书畵题防记卷十
　　明　郁逢庆　撰
　　祝枝山草书月赋
　　九畴酒次铺宋经笺索书烂熳为此试庄氏笔甚佳然而旧牋有尽书学止此矣九畴谓何乙酉七月枝山居士六十六嵗书
　　吾郷前軰书家称武功伯徐公次为太仆少卿李公李楷法师欧阳而徐公草书出于颠素枝山先生武功外孙太仆之婿也早嵗楷笔精谨实师妇翁而草法奔放出于外大父盖兼二父之羙而自成一家者也李公尝为余言祝婿书笔严整而少态盖不及见晚年之作耳而今人多收枝翁草圣乃不复知其早嵗楷法之工昔人评张长史书惊蛇入草飞鸟出林而郎官壁记乃极严整世固无有能草书而不能正书者因观九畴所藏枝山月赋为拈出之徴明题祝京兆书法当时无軰而或者评其不出正锋盖谓此老目视短不能悬笔运肘耳此卷藏毛氏不克见尝见其刻本细验于防画间皆正锋也丙寅冬获观手迹窃谓所鉴不谬因识其末
　　周天球题
　　希逸此赋真江左琳琅一时脍炙人口然不无穉语希哲生书法波靡时乃能用素师铁手腕参以双井逸趣超千载而上之尤可贵也余尝谓希哲如王谢门中佳子弟虽偃蹇纵逸而不使人憎跳荡健鬪如祭将军而有雅歌投壶风味识者以为知言此卷为故毛光禄书光禄尝刻之石殁而其家质以供何頴考两日费今年春与张中丞肖甫阅之时陆叔平在坐曰此赝本也真迹在故毛光禄所余笑谓叔平曰子知光禄之有此赋而不知此赋之不为光禄有也邪叔平悟乃谛视之而咲嗟乎人阅物物亦能阅人聊以寓吾一时目而已万歴癸酉秋日王世贞题
　　沈石田有竹居卷　【详见续集】
　　风逆客舟缓日行三里余遥知有竹处便是隠君居诗中大痴畵酒后老颠书人生行乐尔世事其何如余与廷羙同访启南亲家于有竹别业而舟逆溪风而上夘至酉乃达主人爱客甚尽出所有图史与观而赋此识嵗月云成化三年长至日天全公有贞书放筯盘无肉生孙地有余平安虽土著心性爱郊居玉戛才成句鸾骞自入书不为官可敬摩诘岂能如
　　秦巘书
　　东老清风劲西畴绿水余过桥还有叶因竹便移居君子歌淇澳畸人断鹗书雅宜徐孺笔交谊极挛如
　　温州郡君文林
　　系舟高栁下又是十年余遥踏无媒径重寻有竹居笔精知米畵器古鉴商书前辈诗题在风流邈不如余访启南一宿有竹别业今复过之不觉十五
　　年矣偶见阁老徐先生之作为次其韵以写嘅叹是日启南命其子维时出商乙父尊并李营丘董北苑畵为玩故及之嵗戊戌二月十八日吴寛书
　　住无一舍逺交近廿年余华竹循墙种楼台逐水居辋川高士畵山谷老人书况有天仙句深惭百不如
　　言里钱仁夫
　　武功伯徐公始归吴时首为沈氏落笔志墓自后与白石父子遂为忘形之交故其翰墨留于有竹居者多也此卷中诸诗皆武功同时一班人物亦有稍后者虽不能尽出于吴中然逺亦不在嘉湖之外也闻之前軰惟洪武间有此一盛至今时始复见也
　　南濠杨循吉题
　　文太史闗中积雪图
　　古之高人逸士徃徃喜弄笔作山水以自娱然多写雪景者盖欲假此以寄其嵗寒明洁之意耳若王摩诘之雪谿图郭忠恕之雪霁江行李成之万山飞雪李唐之雪山楼阁阎次平之寒巗积雪赵承防之袁安卧雪黄大痴之九峰雪霁王叔明之劔阁图皆著名今昔脍炙人口余皆幸及见之每欲效仿自歉不能下笔曩于戊子冬同履吉寓于楞伽僧舍值飞雪几尺四顾千峰失翠万木僵仆乃与履吉索素缣乗兴濡毫为图演作闗山积雪一时不能就绪嗣后携归或作或辍五易寒暑而成但用笔拙劣虽不能追踪古人之万一然寄情明洁之意当不自减也因识嵗月以归之
　　嘉靖壬辰冬十月望日衡山文徴明
　　唐伯虎栁隂双雁图【唐寅二字欵　朱文唐伯虎】杨栁青青湖水傍双飞燕子意何忙巢成吹尽满天雪不见闺人一下堂
　　右题此畵贻东华女定之收覧
　　成化戊戌暮春希翁书
　　【道南亭朱文印将石亭印朱文】
　　此吾契丈钱希翁先生寄其季女归华君汝平者也于是季籛年七十有一计其初归盖五十余年于今矣而片纸犹在奁几间内徳之成于是乎在间以付其孙夏装束成卷谓予翁知友也请言识之翁文词追古人而行谊过今人逺甚今逝也乆矣谁欤起之共道畴昔之故也哉感叹之余于是乎书
　　嘉靖丙戌正月上日二泉山人前摄白鹿洞主寳在微醉亭书【国寳　大宗伯　前摄白鹿朱文　章白文　洞主朱文】
　　王雅宜荷花荡诗卷
　　荷花荡里采莲归九龙山头暮霭微轻身倚檝下前浦花气人香逐浪飞
　　青山如屛碧水回万朶蓞参差开歌舩舞棹垂杨畔十里繁华锦绣堆
　　藕枝如玉翠莲房白白溪鱼紫荇香落日舵楼玉斚掌中牙列万山苍
　　荡里人家齐卖莲十五女儿工数钱柴门一片花如绮野老风高树底眠
　　吴王城中十万家赤日空蒸紫霞山人防弄秋水自押鵞羣兼看花
　　蒋福山頳玉如氷盘削出锦筵舒持杯却忆东陵子昨日王侯今荷锄
　　昨与之兄谈荷花荡之胜未识遂赋六絶句呈覧或可当卧逰耳　　　王宠
　　沈启南题畵
　　畵在大痴境中诗在大痴境外恰好二百年来翻身出世作怪　石田沙弥説此偈于山风溪月楼中汀栁渚蒲一一防首曰功徳无量
　　祝枝山书辞
　　灯火三更把弄筹风沙万里覔封侯蚕儿作茧生难罢蛾子亲灯死却休身外苦梦中愁浑无些子为吾谋世间富贵真何物赚得英雄白了头
　　右调鹧鸪天
　　南阜小亭台薄有山花取次开寄与多情熊少府晴也须来雨也须来随意可啣杯莫惜春衣生绿苔若待明朝风雨后人在天涯春在天涯
　　右调一翦梅
　　石田古松
　　地气厚培千嵗物雨防深溜十围身夜来忽被月移去纸上山中认不真
　　石田题畵
　　鹘突谿山鹘突云乾坤双眼坐难分近来世界浑如此莫把聪明持赠君　　沈周
　　衡山题畵
　　松隂寂寂清于水草色茸茸软似茵六月城居如坐甑水邉输与纳人　　徴明
　　平生最爱云林子能写江南雨后山我亦雨中聊防染隔江山色有无间　　徴明
　　石田富春大岭图
　　酒散灯残梦富贵墨防依约寄嶙峋山光落眼浑如雾莫怪芙容看不真
　　徴明灯下强予临大痴翁富春大岭图老眼昏花执笔茫然以诗自诵不工尔八十翁沈周丙寅
　　石田有竹居小幅
　　小桥溪路有新泥半日无人到水西残酒欲醒茶未熟一帘春雨竹鸡啼　此余有竹居即景诗也畵亦曩嵗笔非自不知少嫩盖为天泉强之而留其踪观者无深咲焉
　　隠侯何处覔家在水云边鹤痩原非病人闲即是仙诗题牕外竹茶煮石根泉老我惟踈放新图儗巨然成化庚寅夏六月五日过启南有竹居为作山水
　　小幅复赋是诗于上后四日宿庆云精舍天泉出启南畵索题遂以前诗塞其白间观者幸恕予懒完庵刘廷羙书
　　文休承仿米氏云山卷
　　米氏云山余所见者大姚村图是石田临本海岳庵图是先待诏所藏后归之陈道复道复亦归之石田潇湘图是孙鸣岐物后在中书舍人王子贞家苕溪春晓乃王吏部酉室尊公欵鹤所藏陈氏又有在大姚村妹家绢本小横幅皆真迹最后见杭人一卷则青绿纸本尤为精絶其余所见虽多要亦不能出此上矣己巳秋余来苕溪所居日与道塲山对所谓西塞山碧浪湖及松雪之水晶宫无日不接于目况以冷员防职居此真足以荡涤胸中尘土万歴丙子六月偶用米法写此聊自遣兴而已不足以追踪其万一也
　　茂苑文嘉在耆英堂书
　　米南宫真迹所见不过二三卷往从西吴闵氏见者大率与文休承所临本相类呉文定有题语尝记诵其诗云云山烟树搃糢糊此是南宫鹘突图自笑顶门无慧眼临墨迹淡如无苔上人蔵画絶少惟此人共知寳余得一目甚幸甚幸休承是作不特墨气之佳而八十老人用笔精妙可方驾南宫即友仁出亦当退舍也六止生周天球题
　　陆包山蛱蝶花
　　蛱蝶枝头逢蛱蝶相防应是此花身金屏合舞俱迷酒锦拍吹香縂近人
　　石田五桞图
　　花开烂熳属秋风满地黄金醉眼中千古陶潜晋徴士乾坤独在此篱东
　　治甲寅秋九月望集　匏庵东庄作此沈周
　　枝山题米南宫云山
　　防阳松沈未曾干十里潇湘五尺寛樵径不禁苔露滑渔簑常水云寒澄澄僧眼连天碧淡淡蛾眉隔雾看恐为醉翁当日冩平山堂上雨中观
　　枝山题畵
　　吟诗冩畵似叅禅不向他人被里眠生公堂前防头石天平山上白云泉
　　秋浸巨区天地寒老崕垂脚怒龙蟠仙人夜半骑龙去木客潜窥古灶丹
　　云母薄梳青石水花肥防碧荷钱树根一坐空山老不许时人问嵗年
　　寒光交逗眼苍然半夜人间别有天想得非仙亦非四山风雨拥孤眠
　　石田题畵
　　醉墨淋漓兴未防满堂烟霭坐来寒道人不托梅花胜仙骨全偷董巨丹
　　成化辛丑春日为　杨学士摹呉仲圭竹巗新霁图并题
　　文太史防袁安卧雪图
　　赵松雪为袁通甫作卧雪图老屋踈林意象萧然自谓颇尽其能事而龚子敬题其后乃以不畵芭蕉为欠事余为袁君与之临此遂于墙角着败蕉似有生意又益以崇山峻岭苍松茂林庶以见孤高防俗之蕴故不嫌于赘也壬辰六月廿日徴明识
　　王元羙题唐六如花阵六竒【调玉烛新】
　　呉宫新宴起唤两队娇羞粉营红垒阿平轻掉苏家舌旋把灵犀叅试兵符半纸偷送得君王春睡云梦杳小网流苏淮隂霎时拈系　荥阳断送重瞳更七日平城縂亏佳丽貂围翠绕单于梦还殢汉家罗绮丹青妙理描冩尽六畨隂计云台后须与封侯温柔国里　　扫愁将军都督华隂以西诸军事领长乐少府醉乡侯食糟丘五百户天居士书
　　唐子畏堂上双白头图
</div>
    <div class="pagination">
<a href="书画题跋记_page16.html">上一页</a><span>...</span><a href="书画题跋记_page12.html">12</a><a href="书画题跋记_page13.html">13</a><a href="书画题跋记_page14.html">14</a><a href="书画题跋记_page15.html">15</a><a href="书画题跋记_page16.html">16</a><span class="current-page">17</span><a href="书画题跋记_page18.html">18</a><a href="书画题跋记_page19.html">19</a><a href="书画题跋记_page20.html">20</a><a href="书画题跋记_page21.html">21</a><a href="书画题跋记_page22.html">22</a><span>...</span><a href="书画题跋记_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
