<!DOCTYPE html>
<html>
<head>
    <meta charset="UTF-8">
    <title>六艺之一录 - 第 649 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 649 页/共 664 页</h1>
    <div class="content">　　唐宋名贤法书墨迹　　朱存理鐡网珊瑚
　　范文正公道服赞
　　平海书记许兄制道服所以清其意而洁其身也同年范仲淹请为赞云　道家者流衣裳楚楚君子服之逍遥是与虚白之室可以居处华胥之庭可以步武岂无青紫宠为辱主岂无狐狢骄为祸府重此如师畏彼如虎旌阳之孙无忝于祖
　　文同栁贯二跋巳见
　　获观文正公之词翰淳重清劲如其为人毎展卷讽诵未尝不想见风采何名徳之重使人爱慕如此其深也富川吴立礼题
　　窃观范文正道服赞文醇笔劲既美且箴以尽朋契之义有以见高阳公之徳矣传曰不知其人视其友谅哉熈寜壬子年十一月甲子吴兴戴防正仲题文正公为同年友许书记作道服赞言皆至理书特清劲故至今观之悚然増敬所谓宠为辱主骄为祸府重此如师畏彼如虎是又美不忘规益可玩味乃知异时丞相尧夫布衾铭实权舆于此与然是賛不载文正集中则公之文之遗者有矣抑亦盛年之作而或失于编次也耶因缀廿字以寓景行之意云文正道服賛忠宣布衾铭家乘揆一徳名徳符六经至正癸未春正月廿日金华胡助书
　　范文正公翰长帖
　　仲淹再拜　翰长学士伏惟　起居万福昨张去惑著作来捧　真诲备荷勤意欲其委顺保全不宜择处也仲淹非不思之寒儒之家世守亷素恐门户一变有悖出悖入之祸况边上乏人且勉于从事或稍寜息或得将师即有邱园之请以全苦节养生俟死此其志也俞防一下神魂来复乆而无营知非他望明公谅之近以北事谒见　贤者今闻彦国之好不复言之亦甚减忧未拜奉间惟乞自重不宣仲淹拜上　翰长学士座前仲秋日
　　栁贯胡助二跋巳见
　　庆厯间契丹乗中国有西警议入冦遂命富郑公使辽卒定和议时文正公以西事知庆州此书与翰长所谓闻彦国之好亦甚减忧者即其时也书中又言有邱园之请以全苦节然其后与韩公并安抚鄜延又除副枢宻拜参知政事以谗出使河东知邠州复知邓而杭而青而颖邱园之请竟不获遂其志而薨独所谓全苦节者贯始终歴夷险而不渝也呜呼大忠臯防元功方召炳然大节照暎今古又何其盛哉至元四年后戊寅十有一月望日后学永嘉郑僖敬题
　　范文正公许下帖
　　仲淹启昨日至许下行次领　真诲承　动止无恙兼示及　省牓儿子与李教授谢家兄弟王七俱过省亲识中得失相半更三五日必见春牓也渐逺　风音黯黯为恋惟　多爱不宣仲淹上　钦圣殿丞左右　三月十一日　今日相国筵防不暇子细保爱保爱或有书入京逓中即易逹也
　　尺楮逾二百载魏国手笔如意语不繁而意足可以想见其人汤弥昌敬题
　　右文正闻子弟过省答友人书若固有之视利逹为何如哉与常人外饰逊避之辞中懐侥幸之意不可同日语览者黙识于词意之表亦足以感发矣天台杨敬悳拜观谨识时至顺壬申人日
　　此行次许下答钦圣帖中云示及省牓儿子与谢家兄弟俱过省儿子即忠宣忠宣皇祐元年进士公以庆厯八年由邓州求守杭明年三月十一日次许得书正南省放进士时也钦圣不着姓今亦莫可考而籖题蔡钦圣必有据哉东阳后学栁贯书
　　李祁跋一则巳见
　　范文正公与师鲁二帖
　　仲淹启热中得回问知汉东尤甚尤甚然西洛上京皆苦热　宣下开井救渇者此可知矣三两日来因雨防凉彼亦然矣折支已差人许州般取到即走报不易易请见钱者犹煎熬不足日给外月月有横费处家家如之邠酒四瓶近寄来请收检邓醖已竭新者送去合得花虵散空心可日一服甚有功恐疑之和方寄上希多爱不宣仲淹上　师鲁舍人左右　七月十四日新牧旧识到即有书去兼是棊侣也先托伸意仲淹顿首李寺丞行曽奉削逓中亦领来教承　动止休胜仲淹此中无事儿子病未得全愈亦渐退减田元均书来耑送上近得州书甚问师鲁亦已报他贫且安也暑中且得未动亦佳唯君子为能乐道正在此日矣加爱不宣　仲淹上　师鲁舍人左右　四月廿七日
　　尤袤洪迈及栁贯三跋俱见前
　　师鲁自均州舆疾至南阳托范公以死盖平日之相予者如此四明楼钥书绍熈三年十月晦
　　佳客千山得得来主人双眼为渠开逢人莫説当时事且泊南亭把一杯　右第二纸当是尹自均来访范于南阳时也范戒尹以不须与众云云此意最深淳熈戊申三月廿八日庐陵杨万里敬书
　　静翁近又收得此二帖乃文正公与尹师鲁书也交情古谊百世之下尚可想见视他帖尤当珍爱　学士大夫所愿见而不可得者况尤楼洪杨四公之题识亦岂复可得哉贤子孙永宜宝之至顺四年五月五日后学东阳胡助谨书
　　尹公自谓与范公义兼师友而其言谈罕及于性命至尹公防死生之变尤人所难及非知道者不足以与此盖是时风俗醇笃士大夫多不言而躬行未至立名字以相高此宋三百年极盛之际也伏观范公遗帖安得不为之抚卷而三叹乎至正七年春正月甲子后学黄溍敬观
　　范公与尹舍人徃还书一卷当有与众云云帖而逸之观洪杨二公跋语可知也后人不见此帖乃改跋中三字作二字耳览者当能辨之元统乙亥三月壬寅新安后学汪泽民谨书
　　范文正公以论事忤执政遂落职知饶州于时直范公者相属于朝尹师鲁亦自请同黜可以见一时贤才之盛矣　师鲁既贬监郢州酒税观魏公二书中语畧不及当时事亦不以师鲁因已被黜而加存问盖范公所论为国也而师鲁之请以义也是岂有一毫私意于其间哉书末云惟君子为能乐道前贤之用心于此可见矣二帖笔力遒劲有晋人笔意尤非泛泛于书者范氏其世宝之至元三年后丁丑嵗秋九月望后学泰不华书【按秦不华应改台哈布哈因题识故仍其旧】景祐四年文正公既以言吕夷简出知饶州尹公师鲁亦贬监郢州酒税庆厯四年尹为泾原经畧以争城永洛事为董士亷所讼再贬均州监税时文正公在政府也逾年公出知邠州又改邓州此二帖盖在邓与尹者夫以尹公之贤文正公于其存也通以书而尽其慰问之诚欧阳公又于其殁也为之铭以致其痛惜之意好贤乐善固如此哉至元四年后戊寅十有一月望后学郑僖书
　　宋盛时有西夏之扰范公与尹师鲁合谋戮力以拒之相得甚深盖以道义事功为友者也此二帖公与师鲁者其一已刻文正尺牍中寛尝阅之何幸今日复获见此真迹哉然二帖不蔵于尹氏顾归于文正子孙则其后世之盛衰亦可知矣乡后学吴寛谨书
　　欧阳文忠公诗帖
　　五言二十六韵奉酬　子美离京后见寄之作　庐陵欧阳脩上
　　众美　子美貌堂堂千人英我独疑其胸浩浩包沧溟沧溟产龙蜃百怪不可名是以　子美文吐出人辄惊其于诗最豪奔放何纵横众悬排律吕金石次第鸣间以险絶句非时震雷霆两耳不及掩百疴为之醇语言既可骇笔墨尤其精少虽尝力学老乃若天成濡毫弄防画信手不自停端庄杂丑怪羣星见搀抢烂然溢纸幅视乆无定形使我终老学得一已足矜而君兼众美磊落犹自轻高冠出人上谁敢出其膺羣臣列丹陛防位列公卿使之束带立可以重朝廷况今参国议髙论吐峥嵘惜哉三十五白发今已生近者去江淮作诗寄离情口诵不及写一日传都城退之序百物其鸣由不平天方苦君心欲使发其声嗟我非鸑鷟徒能助嘤嘤因风幸数寄警我聋与盲
　　赵子崧观于庐陵凌波阁伯慈伯武伯起侍戊申嵗中元日
　　右欧阳文忠公酬苏子美五言二十六韵诗墨迹洪武间余在北京时于一戍卒家见遂索取之自念平生行湖海上有年前代名贤墨迹多见独文忠书不曽见焉今见此诗墨迹如获夜光明月曷胜欣喜装潢成卷秘于箧笥中已十五年矣尝观东坡居士文集有跋文忠公书云欧阳文忠公用尖笔干墨作方濶字神采秀拔膏润无穷使后人观之如见其清眉丰颊进趋煜如也今观此墨迹方知东坡之言不虚矣此卷付与孙诒谨蔵永为家宝永乐十年秋七月廿二逃虚老人书于京都崇礼坊之官廨
　　胡俨跋一则巳见
　　欧阳文忠有宋名儒文章翰墨絶妙当世此诗乃公亲笔以酬子美苏公者遗落人间迨今余三百年而为太子少师恭靖姚公所得诗固杰作无容言而其书遒劲温润尤可爱重恭靖公谓得之如获夜光明月不胜欣喜岂虚语哉付孙诒永为家宝宜矣永乐庚子蒲节后四日资政大夫户部尚书长沙夏原吉书右欧阳文忠公荅苏子美诗真迹太子少师姚公所蔵宝之如拱璧自识其后云付孙诒余尝以集本校之不同者五字子美文集作辞悬集作弦集作鷟能助集作思和文与辞于义皆通悬及能助当从真迹而鷟则当从集本余素与少师徃还每造之必肃容坐寿椿堂焚香煮茗出清玩论文事继以觞酌谈笑为乐时诒数嵗拱手侍侧温然恭谨能琅琅诵读也余戏曰公所恃以老者在此矣公亦谓客曰然公殁诒从其父宗善来北京又三年余至北京诒亦长成乡学余见辄思公又念公之不及见其长也诒亦重大父之交游而勤勤过余忽不见数月间遇宗善而诒则病死两月矣余为之惊愕悼惜而怊怅者累日诒裁十有四嵗其资端厚明秀宜不遽止此先儒论禀气清者不长岂以是与宗善携此巻求余题毎语及诒涕下潸然悲不胜因并及诒之所可惜者附少师公之后永乐甲辰夏五月朔庐陵杨士竒题余忝乡里好尝侍荣国茗饮之侧公自负能书虽当世詹孟举辈皆不入意独好文忠公墨迹岂专在于尖笔干墨而已其文章政事固足使人景慕之者东坡所谓清眉丰颊进趋煜如若将见于字画之间此言可与知者道然则世之工于书者可不师法文忠公之为人耶宣徳元年灯节之暇行在翰林修譔张洪书
　　石曼卿古松诗
　　直气森森耻屈盘鐡衣生色紫鳞干影摇千尺龙蛇动声撼半天风雨寒苍藓尽縁离石上緑萝高附入云端报言帝室抡才者便作明堂一柱看
　　楼钥跋一则已见
　　节度推官防事旧有筹笔驿诗刻流传入郡圃中师夏请于使君得复旧贯暇日过袁君木叔家见古松诗笔其严蜜劲健尤为卓絶因摹刋之以为筹笔驿诗刻之对曼卿翰墨不多见于世巍然从事之庐破屋数间虽不足以避风雨而二刻屹立于中未可以为陋也又得文昌楼公为之题识益光荣矣木叔之先君子好竒嗜古所畜前辈遗墨甚众此其一耳庆元己未上元日古汴赵师夏书
　　士大夫豪宕竒崛者为文必峭拔清美闲放者有句必高妙故梅诗之疎影横斜和靖如图写此花松诗云半天风雨曼卿独脍炙人口也自昔论诗者尝谓写情非难状物最难过于体仿或失之俗略于比喻又失之泛必浑然天成他物不足以当之斯为美耳曼卿平生之气卓荦多慕古人竒节伟行其见于词章之末又肯为儿女子软媚语耶梅圣俞以云影涛声之句过此作非矣节推赵公得真迹于袁正肃之仲弟木叔而刻之石二百年来陵移谷迁何物不为尘土之归而此刻至今存焉半云翁亦在箧蔵故物之列家既拆异又幸心可得而宝之造物者若有私焉呜呼故家遗物歴年之乆而卒获所归有如此帖者乎敬书此以识余感嵗在鈛敦牂五月望北山老樵黄掺书
　　林和靖二帖
　　逋奉白秋深体履清适大师去后曽得信未院中诸事如常否今送到菱角容易容易谨此驰致不宣逋小简上　瑫兄座主　廿二日　暂倩一人引此仆去章八郎家
　　逋奉简三君数日前曽劳下访属以多故未果致谢感愧感愧牓名必以见了彼珍重者果为两手所揞矣呵呵如因暇时许相过否驰此不宣从表林逋顿首　四月十七日　所托买物钱二束省是前人畱下尚恐未足余伺靣致多感多感
　　此和靖真迹聂卫公帅蜀时所得也观其笔势遒劲无一防尘俗气与暗香疎影之句标致不殊此老胸中真有得梅之清故其发之文墨者类如此当袭蔵之以为珍玩元统甲戌夏五谢升圣书于南牕【子顺】我爱翁书得瘦硬云腴濯尽西湖渌西台少是真评数行清莹合氷玉宛然风节溢其间此字此翁俱絶俗开缄见字即见翁五百年来如转烛可怜人物两相求落我掌中珠有足水邉孤坟我曽拜土冷烟荒骨难肉当时州吏嵗劳问于今祀典谁登録翁固不能知我悲聊对湖山歌楚曲我歌湖山亦不知惟有春鸠呌深竹归来把酒吊双缄犹胜无钱对黄菊沈周用坡翁韵
　　西湖处士林君复结庐倒卧湖波渌百年何物伤汝亷山下梅花总寒玉满城瓦屋鳞鳞然未信谁人能脱俗紫陌嬉春拾翠钿歌钟入夜烧红烛独教老鹤闲应门走傍湖隂濯双足高平范公遣使来寄以新篇胜餽风节文章厚且醇两句平生成实録才多墨妙更入神惟许唐翁和高曲果然遗墨似其人如倚清风扪瘦竹惜哉甫里陆天随不趂斯文书菊吴寛
　　湖亭路绕梅花曲石砚年年洗芳渌湖光照眼花絶尘此老当年靣如玉谁应独步难同调字岂必工终不俗城东苍头持卷来一夜起看三秉烛我从书法得相法骨瘦精神清亦足有如辛苦学仙人火冷空山断荤肉遗编旧事已陈迹五百年来登鬼録水流花谢两无情谁能更和西湖曲石田诗人亦清士居不种梅翻种竹他时并作隠君论何似周莲与陶菊李东阳
　　我昔孤山访遗躅春暖西湖泛晴渌山头草树不荒凉知是先生此埋玉念初茅庐结搆完长吏频顾惊流俗就中薛李最忘形湖上夜归曽秉烛先生自乐味道腴此懐何尝忘不足惟耽吟咏苦嗄咿役扰心兵削肌肉诗成又复恐惊世辄毁不使相誊録谁知造物难尽蔵千古骚坛传妙曲亦有遗墨落人间畱在剡藤并楚竹见其瘦硬想其人似对灵均餐落菊陈颀
　　乾坤悠悠书两幅墨光深照西湖渌人间翻覆似浮云此纸全完如璧玉少陵瘦硬真入评右军姿媚宜云俗想当援笔对梅花谁用官奴把寒烛自然心画得天妙一字百金酬不足乃知形貌列仙臞石带烟霞山少肉嵓嵓气节高百世奚假文章身后録东坡去后古祠荒月下不闻迎送曲遗迹君家岂偶然天遣清风激脩竹慿君开卷望孤山三盥蔷薇咀秋菊张渊
　　宋陈亚之诗帖
　　离郭居马上回寄乡知
　　回望离亭寄楚山慨然西笑入长安贪程野仆担书引惜别乡人驻足观霞衬曙光烘积霭桞和春色荡轻寒遥期此地归来日迎取相如驷马看
　　黄鹄
　　呼树止陵阳逢辰下建章竒姿标上瑞正色丽中央昭祀祠坛畔声歌太液傍鳯教鸿作侣天与菊为裳神雀非灵异流莺媿彩章集污寜我类一举戛云翔
　　过项羽庙
　　八千子弟已投戈夜帐犹闻怨楚歌学敌万人成底事不思一个范増多
　　寄宝臣寺丞
　　万里扶灵宅寿阡谢公纯孝是家传庐开四尺同寒士榱列三围陋昔贤先域定生连理树门人多废蓼莪篇我心罔极君应念露白霜清泣昊天
　　蓝溪闲居
　　白鹿原东虎西结庐岑寂映蓝溪霜侵僧履兰三径秋入农歌雨一犁耽枕溜声疑水宿拂檐山色类岩栖闭门养拙无人问掲尽陈篇日又低
　　开元寺凌虚阁寄解唐卿【蓝田】
　　璚滴琳花一夜凝凌虚雕槛晓来慿眼观银色三千界身到瑶台十二层玉洒砌尘供庾斛粉融檐水妬房陵化人宫好分明在恨不同君把袂登
　　雉媒
　　朱冠衮背一何鲜声厉情骄目悍然若道物情皆锡类雉媒争似鸩媒贤
　　还刘处士令先公鄩功名録【刘公事朱梁】
　　当年力战荡妖氛十万雄师四七勳将畧妙欺班定逺家声高过李将军铭图魏鼎文犹在笔勒燕山迹尚分今日闲披有遣恨可怜不遇圣神君
　　读刘蕡防【以指斥贵幸不顾忌讳有司知而不取】
　　药石危言治乱箴贾生鼂错是知音可怜当日司文者不畏人言合愧心
　　谢人惠三峯朱柿
　　乌椑珍果益丹明新折红林蒂尚青浆冷夜凝仙掌露味甘秋剖楚江萍圆堆玉椀樱难并剰荐金樽酒易醒应念茂卿消渇者整篮封贮到云扄
　　过田文墓
　　当年闻奏雍门琴话着池台泪满襟何况今朝陵谷变池台无迹可追寻
　　对雪寄崔仲【时在蓝田闻崔在酒舍】
　　夺鹤韬霞势渐浓卷帘庭馆好支笻乗槎路濶寒凝冻种玉畦平晓被封天上瑶宫当月圃海中银阙耸鳌峰思君不得同吟赏知在旗亭第防重
　　南齐
　　曲江欢晏侍华裾舞拍歌琴艺有余独有纯臣王叔宝解陈封禅一篇书　注云南齐太祖曲江晏羣臣各使效伎艺禇渊弹琵琶王僧防弹琴沈文季歌张敬儿舞王敬则拍王俭曰臣无所解惟解诵书因跪帝前诵相如封禅书帝笑曰此盛徳之事吾何以堪之
　　湖上逢渔者
　　雨簔烟笠洞庭秋独蠒纶轻一叶舟拟共停桡醉天幕缓歌濯足不回头
　　秋日端居
　　暑退蚊雷静门关雀刺稀露莎蛩自急星树鹊何依井臼贫虽乐溪山逺未归时情似秋雁一一背寒飞
　　读子虚赋
　　听辞深恨不同时及到同时位太卑争似唐皇将颇牧禁中言下用无疑
　　陈公亚之三十丈复不逮承其教诲也事业在卿士大夫者以补国利民传复少于先子遗书中得公启问诗章读之徃徃意在栖退若送行阆中诗公时为审刑官朝中望誉始充大巳有乞醉墦间之叹是知君子自重而不茍合者虞富贵以非道而至如盗窬禽暴焉则非道者恶得而及之然后践履无非义施张莫不仁事功可胜纪哉公忠言美庸固易考清逺之趣疑多在文章常恨不得尽之熈寜九年冬居彭城公孙师仲出杂诗藁一巻词格秀古造句愈工则入澹泊愈深若借宅云四壁旧贫寜畏盗一枝虽小易容巢赠无已诗云他年逺公社若个是遗民蓝溪闲适云露侵僧履兰三径秋入农歌雨一犁秋居云井臼贫虽乐溪山逺未归贻渔者云拟共停桡醉天幕缓歌濯足不回头闻之者孰不洒然而若醒超然而自爱复疑在文章者今一巻之藁已得如是之多固足为喜又得玩君子始终之尚笃吾所好顾何乐如之诗大小二十二篇阆中送行不预焉逸者可知巳十一月三日曲阜顔复书
　　穆览诗想风迹而钦盐鐡君趋尚逺矣
　　书故三司副使陈公诗轴后
　　破锦囊开玉振金舍人胸次右丞心为时黼藻衣冠薮与国丹青翰墨林慷慨似谁双舞剑风流随处一歌琴燕贻苦志追先烈子夏何须论浅深　元丰二年三月廿三日陈畱张徽
　　元丰四年七月于吴兴始识公孙师仲师道遂得公之遗稿以观长乐林希
　　天圣中先太尉与故相国厐公同为郡牧判官故省副陈公与厐公善光以孺子得拜陈公于榻下元丰二年八月乙丑晦陈公之孙法曹过洛以公手书诗稿相示追记五十年矣呜呼人生如寄其才智之美所以能不朽于后者頼遗文耳苟无贤子孙其湮没不显于世可胜道哉光窃自悲侍公之乆今日乃得睹公之文又喜法曹君之贤能显融其先烈是敢嗣书于羣贤之末涑水司马光
　　陈公固所尝闻然不及见也今公之孙以公诗为示读之亦足以想见其风采矣元丰四年七月一日高邮孙觉题
　　故三司副使吏部陈公轼不及见其人然少时所识一时名卿胜士多推尊之迩来前辈凋丧略尽能称颂公者渐不复见得见其理言遗事皆当敬録宝蔵况其文章乎公之孙师仲出公之诗廿五篇以示轼三复太息以想见公之大略云元丰四年十一月廿二日眉阳苏轼书
　　辙顷在南都传道陈君以盐鐡公诗草相示辙甚爱公诗之精且嘉君之孝恭不坠世徳后六年自歙州还京师见君于酂阳复出此诗为示不可以再见而不之志也丙寅正月七日赵郡苏辙题
　　故吏部彭城陈公在仁庙时以御史奉使关中积以故人子见公又见之于河内其后五十年见公孙于淮南于是获见其诗稿伏而叹息盖不敢少有述焉也即幸而有如平日公以父党教之读书可也如与之言诗则未可也巳元祐六年春二月十三日山阳徐积书
　　世雄窃伏吏部陈公之贤与令徳之孙以显融其后皆见于名卿伟人之所论载防与成书矣世雄不复形容其略独念元丰壬戌间初识传道于松陵获见此书又三年一邂逅无已于京师今廿有二年矣而二君皆以不遇卒崇寜癸未端午传道之子孝友复抱此书泣以相过抚巻悲怿益以知臧孙之有后窃意此书自是与陈氏之祖孙隠矣疑其可自致于斗牛之间者金石所不能碍也南兰陵钱世雄书如彼泉流必有源陈家诗律自专门后山得法因盐鐡不减唐朝杜审言嘉定丙子冬孟二十四日眉阳任希夷敬题
　　按陈公名洎彭城人国朝正史实録俱无传然常以歳月考求公尝厯知懐州审刑院宝元间自屯田外郎为副端寻陞台端已而出漕京西淮南京东庆厯五年转吏部外郎加直史馆改使监梓路六年入为度支副使寻转盐鐡后山集云皇祐元年以副使行河还卒今史亦失书信矣史之多散逸阙遗司马迁所谓灭功臣贤士大夫之业不述非此之谓与倘非因诗卷长畱天地间曲阜长道顔公官郑公宏中而下诸大贤表而出之则公之景行懿文世之知者益鲜矣虽然公之行事不得书于史册得见裒述于诸大贤辑成巨轴于百年之后又获归诸愽雅君子之蔵使当世士大夫玩绎叹咏之不足则其荣何必在彼一时之遇乎嘉定癸酉中秋十七日眉山李题
　　苏东坡楚颂帖
　　吾来阳羡船入荆溪意思豁然如惬平生之欲逝将归老殆是前縁王逸少云我卒当以乐死殆非虚言吾性好种植能手自接果木尤好栽橘阳羡在洞庭上柑橘栽至易得当买一小园种柑橘三百本屈原作橘颂吾园若成当作一亭名之曰楚颂元丰七年十月二日书朱冠卿周必大龙君锡荘夏赵孟頫滕祉仇逺白珽柯九思张弼吴寛等十一跋俱见前
　　苏东坡惠州帖
　　苏州定惠院学佛者卓契顺谓迈曰子何忧之甚惠州不在天上行即到耳当为子持书问之绍圣二年三月三日契顺渉江度岭徒行露宿僵仆瘴雾黧面蠒足以至惠州得书径还予问其所求答曰契顺惟无所求故来惠州若有求者当走都下矣苦问不已乃曰昔蔡明逺鄱阳一校耳顔鲁公絶粮江淮之间明逺载米周之鲁公怜其意遗以尺书天下至今知有明逺也今契顺虽无米与公然区区万里之勤倘可以援明逺例得数字乎予欣然许之独愧名节之重字画之妙不逮鲁公故为书渊明归去来辞以遗之庶防契顺托此文以不朽也东坡居士题
　　原阙名跋一则暨牟瓛徐天翼刘九万王方叔四跋俱见前
　　苏东坡琴操帖
　　琅琊幽谷山水竒丽泉鸣空涧若中音防醉翁喜之把酒临听辄欣然忘归既去十余年而好竒之士沈遵闻之徃游乃以琴写其声曰醉翁操节奏疎宕音防华畅知琴者以为絶伦然有其声而无其辞翁虽为作歌而与琴声不合又作楚辞作醉翁引好事者亦倚其辞以制其曲虽粗合韵度而琴声为词所防约非天成也后三十余年翁既捐馆舍遵亦殁乆矣有庐山玉涧道人崔闲特妙于琴恨此曲之无辞乃谱其声而请于东坡居士为补之云　琅然清圜谁弹响空山无言惟翁醉中知其天月明风露娟娟人未眠荷蒉过山前曰有心也哉此贤醉翁啸咏声和流泉醉翁去后空有朝吟夜怨山有时而童巅水有时而回川惟翁无嵗年翁今为飞仙此意在人间试聼徽外三两弦　二水同器有不相入二琴同手有不相应今沈君信手弹琴而与泉合居士纵笔作诗而与琴防此必有真同者矣本觉法真禅师沈君之子也故书以寄之愿师宴坐静室自以为琴而以学者为琴工有能不谋而同三令无际者愿师取之元祐七年四月廿四日苏轼书
　　项安世吴寛陆釴三跋俱见前
　　苏东坡草书
</div>
    <div class="pagination">
<a href="六艺之一录_page648.html">上一页</a><span>...</span><a href="六艺之一录_page644.html">644</a><a href="六艺之一录_page645.html">645</a><a href="六艺之一录_page646.html">646</a><a href="六艺之一录_page647.html">647</a><a href="六艺之一录_page648.html">648</a><span class="current-page">649</span><a href="六艺之一录_page650.html">650</a><a href="六艺之一录_page651.html">651</a><a href="六艺之一录_page652.html">652</a><a href="六艺之一录_page653.html">653</a><a href="六艺之一录_page654.html">654</a><span>...</span><a href="六艺之一录_page650.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
