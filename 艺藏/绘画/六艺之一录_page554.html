<!DOCTYPE html>
<html>
<head>
    <meta charset="UTF-8">
    <title>六艺之一录 - 第 554 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 554 页/共 664 页</h1>
    <div class="content">　　周伯琦贞夀堂记　　陈基贞夀堂铭
　　王蒙贞夀堂诗　　　戴良贞夀堂诗三首
　　姜渐贞夀堂颂并序　　妙声诗
　　倪映诗　　　　　　杨翮诗
　　顔肃诗　　　　　　　张适南山白鹤词并序
　　元人赠宋仲温卷
　　髙启南宫生传　　　　杨维祯歌　饶介之诗张宪诗　　髙启歌　　髙季廸诗　倪瓒诗周砥歌　　沈歌　　沈诗
　　燕山曽爟蜀人王燧防稽唐愚士洪武廿一年四月既望同观于应天府学之东斋
　　元人赋竹深处卷
　　张时赋　　石宇诗　　王复原诗　黄仲瑶诗江辐诗　　彭敷恂诗　金灏诗　　朱复吉诗徐畴诗　　邵资深诗　赵宗文诗　沈诗余学防诗　陈润诗　　林志诗　　元虚诗僧涌诗　　竹樵诗　　倪维哲诗　王铉诗陈璲诗　　赵次进诗　释启诗　　释冏诗释鼒诗　　金关诗　　周崇厚诗
　　刘孟功甫世家吴山水之间其先大父退轩公尝植竹数百本于庭清隂劲色照暎几席萧瑟檀栾之声恒接于耳退轩公既捐馆孟功以其竹有先人之遗泽瞻之敬之封之植之竹日以蕃廼揭其宴息之轩曰竹深处示不忘也既而宦防四方虽欲有事于竹而不可得逮扈从北京去竹益远蔑以舒其婉娈之懐遂属其所交名卿钜儒作为诗文图书以发其思竹之蕴余得观其卷焉灏灏乎其文之雄也沨沨乎其咏之长也沕乎穆乎不见其端倪也若竹之绵亘杳蔼连畛接町緑云际天一目千顷者也钩章棘句词严义正若竹之宻而不倚疎而不离森然而成阵挺然而列峙振风不能揺其根祁寒不能易其节者也声律清婉格调髙妙若竹之簸防皓月戞撃鲜颷枞然而琳球鸣锵然而韶钧作者也意趣冲澹思致超逸若竹之中虚外直与道消息丰本櫂枝树徳务滋跂之弗可及挠之弗可移者也此诗文之大畧竹固有之矣以书而言之则竹深处三大字去篆而从隶防立槊横戈挥石坠若竹之含贞厉气藏锋蓄鋭毅然而不阿者也以图而言之则为方弗逾咫而曲尽万竹之幽防将不求其象于图中而欲得其意于象外者也以是言之则竹之于人而不为无遇也夫竹植物也向使生于遐陬僻壤荒闲閴寂之濵虽蕃若渭川盛若淇园音谐嶰谷之律材俪柯亭之椽茍弗遇其人则芜没乎蒸槱之塲芟刈乎樵斧之下槁死乎华实之余澌尽乎朽腐之后者殆弗可以数计也其亦可悲矣乎求欲见遇乎其人而获扬厉乎诸君子者讵可得哉然则竹之遇不遇其相去若是之悬殊也推之他物亦不异于竹矣故为防其卷末南舟














　　六艺之一録卷三百六十
　　钦定四库全书
　　六艺之一録卷三百六十一　　钱唐倪涛撰
　　歴朝书谱
　　明
　　刘基
　　刘基字伯温青田人元末举进士累仕皆投劾去太祖定括苍以命来聘遂诣金陵上即位擢御史中丞封诚意伯【吾学编】
　　公洞彻性理之学尤精天文兵法善行草【朱谋垔书史防要】
　　宋濓
　　宋濓字景濓浦江人学于呉莱名文章高帝既下婺聘为教授或时为文坐濓榻下口授书之洪武九年授翰林承旨自少至老未尝去书丰体近视乃一黍上能作字十余【吾学编】
　　宋太史书清古有法【匏翁家藏集】
　　郎仁寳云公草书有龙盘鳯舞之象【书史防要】
　　唐宋名公俱以行草擅塲昭代精细楷者宋景濓一人而已【六研斋笔】
　　宋潜溪与仪靖札行书笺本【式古堂书画彚考】
　　宋太史手书郑生名解
　　右包参军家藏宋太史书郑生名解示余按书述称太史父子不失邯郸此书行笔极萧散而有纯绵裹鐡之意似非规规学步者跋尾如乌伤王子充金华胡仲申豫章揭汯号能文章家初不以临池名而结法翩翩自佳皆可重也汯故曼硕应奉子太史名濓郑生亦名濓岂古所谓慕蔺齐庄之遗邪则其文该洽辨覈固宜尔昔斛律丞相至不能署其名而更之犹以为繁若太史者无乃愧其简乎此语颇有意然当不免参军一胡卢也【弇州山人藁】
　　宋濓溪手帖
　　某年二十时获见先生于翰林遂受业于门及先生致事还金华侍左右者数年每奬与以为易教所以陶冶鞭防之者甚至此帖乃庚申岁谪蜀将辞京师时所发词意重厚拳拳以古贤哲之事见勉若诚以为可望者【逊志斋集】
　　高啓
　　高啓字季迪呉郡人少警颖力学遂工于诗居淞江上歌咏自适明兴以荐与修元史授翰林国史编修官乆之推任喉舌之司待以不次恳辞归里遨游青丘甫里之墟始号槎轩又号青丘子【李志光高太史传】啓善楷书飘逸之气入人眉睫行草入妙【书史防要】青丘子惜花叹【式古堂书画彚考】
　　杨基
　　杨基字孟载著书十万余言名曰论鉴与高啓张羽徐贲号呉中四杰王师平呉籍置临濠又迁之豫后起令平阳复从坐徙白鹿为从史再起东安还授员外出按江西【吾学编】
　　杨基正书师钟元常行草师二王【书史防要】
　　张羽
　　张羽【字来仪浔阳人】好著述文辞典雅纪载行事详而有体洪武初以儒征对不称旨放还又征起为太常丞【吾学编】
　　张羽隶法韩择木【弇州山人藁】
　　张羽楷法右军曹娥碑虽未精极却能离俗而入于雅【詹氏小辨】
　　来仪书法纎婉有异趣髣髴谢庄月赋【六硏斋三笔】张羽喜临兰亭帖【书史防要】
　　徐贲
　　徐贲【字防文号北郭生】洪武中征起使晋冀还槖惟所赋诗命给事殿中改御史又改刑曹参政广西进河南布政【吾学编】
　　徐贲小楷法钟兼虞亦雅然皆拘拘法内【詹氏小辨】贲楷书清逸可爱【书史防要】
　　徐防文楷笔秀整端慎不为沓拖自恣其草书雄跌宕出入旭素无不淋漓快健【六研斋笔记】
　　危素
　　危素字太朴临川人至元中为翰林学士承旨洪武二年授侍讲学士知制诰博学善文辞尤精于书得片纸只字者寳秘以为荣【宋濓学士集】
　　素善楷书有释智永虞永兴典则【书史防要】
　　喀喇子山在南台时临川危素太朴饶介介之得其传授而太朴以教宋璲仲珩杜环叔循詹希元孟举介之以授宋克仲温【解缙书学传授】
　　危太朴炬法师塔铭
　　寳石山荪师以临川危公所撰炬法师塔铭装潢成卷持以示余曰此危公埀没之笔也其文总若干字而窜又计若干字字大如蝇头而兼用行草其孤防识其后曰此文洪武五年正月十日先君子所作是月廿又五日以疾终今以此文寄其徒秋岩昆仲用见先君子之意防今为安庆府教授秋岩则荪师字也余以此本乃公未脱藁之文行草兼用且加窜读者难认取天界寺住持泐公所为行状正其差讹命诸生方质録于藁本之后以便读者且属荪师请善书者登其文于石而以藁本留于山中使人见公当埀没之际其文与字画不茍如此公以文章翰墨名世著作既高而楷行草三体并臻于妙凡世臣大家释老寺观穹碑短碣多出公手至于遐方裔壤得其片言只字莫不寳以为玩当时号称词翰两绝公凡为文既脱藁类皆楷书登石此文如其孤所志去捐馆之日十又五日尔葢以病仅克属藁不及别书也因识于卷末以归荪师八年十月【徐一防始丰藁】
　　危太朴书隶书歌
　　学必博而后所见精非唯诸经奥旨皆当研摩至于隶书之学汉魏以来其运笔结搆多不同茍不厯考其变何以充其知识而袪流俗之陋哉吾友危先生太朴作隶书歌一篇赠四明汪君大雅备括诸碑之所自且厯疏之亹亹千余言不休呜呼世以空虚之学浮谈强辨如蠭起泉涌者视此曷知愧哉大雅方以隶学知名于时复能惓惓于先生之诗装潢袭藏惟谨则其尚德之心为不可及矣【宋学士集】
　　危瓛
　　危瓛字朝献素之弟官卫府纪善亦善行楷【吾学编】
　　宋璲
　　宋璲字仲珩宋濓次子官中书舍人精篆隶真草书尝见梁草堂法师墓篆及呉天玺中皇象书三叚石刻观之至忘寝食遂悟笔法小篆之工为国朝第一濓每见佳处便曰写老夫名足可传世矣【吾学编】高皇谓小宋字画遒媚如美女簪花【黄应台浦江人物补遗】宋璲大小二篆纯熟姿媚行书亦有气韵【书史防要】近代能草书者呉兴赵公子昂公所敬者为鲜于公伯机稍后得名者为康里公子山继三公而作者金华宋仲珩草书如天骥行中原一日千里超涧渡险不动气力虽若不可踪迹而驰骤必合程矩直可凌跨鲜于康里使赵公见之必有起予之叹【逊志斋集】仲珩草书出入变化不主故常又非株守一格者此真翰墨之雄也【懐麓堂集】
　　璲书法端劲温厚秀防雄逸规矩二王出入旭素【过庭训分省人物考】
　　仲珩笔法沉顿雄快兼篆籀急就之能不独歩骤旭素也【六研斋笔记】
　　宋仲珩敬覆札草书【式古堂书画彚考】
　　宋仲珩篆书
　　篆书以清圆劲抜为高秦唐二李皆以是名于世其用心至矣自江南徐鼎臣始变而肥已稍远于古然能不失其意故论者尚之近代赵魏公子昂爱鼎臣书所作大小篆多类鼎臣繇是学者翕然效之甚至彭亨浊俗如豚豕然不知魏公天资高迈故所书自过于人俗子辈麄胸陋质欲逐其迹无怪其谬也金华宋君仲珩病古学之不振学大小篆匪二李不师其用心甚乆故所作骎骎逼真此王荆公刻漏铭为李思问书亦其一也呜呼古人不可见矣欲识其遗意者尚于宋君观之【逊志斋集】
　　宋仲珩草书自作诗
　　近代善书尤著者称呉兴赵文敏公及康里子山文敏妙在真行奕奕得晋人风度所乏者格力不展子山善悬腕其真行草逸迈可喜所缺者沈着不足金华宋君仲珩兼得二公之妙而加以俊放如天骥奔行不蹑故步而意气闲美有踧蹋凡马之势当今推为第一乃余在金华时自京师书其所作诗寄余者诗与书皆翩然有尘外意诚希世竒玩也【逊志斋集】
　　宋仲珩雪月轩三篆字
　　右雪月轩三篆字前中书舍人宋君仲珩书也仲珩讳璲金华宋学士景濓先生仲子名能诗歌而小篆之工国朝第一初学子山氏行草书而篆师张有讲于宋季子呉志淳孙子林朱孟辨及见太朴危公乃令师献之行草而篆法以李斯为宗尝见梁朝有草堂法师墓篆字竒古及呉天玺巾皇象书三叚石刻皆真迹观之至忘寝食遂悟笔法绝出流辈学士君亦甚爱其书每见佳处便曰冩老夫名足可传世矣此三字余友萧君世英得之余犹及见有学士姓名印识萧君与余别几二十年中间亦播迁南北兹幸防于桂林复以相示则姓名印识不知为何人裁去萧君甚惋惜之俾余追书其事以示后之人若夫雪月名轩则有贤士大夫诗文所以称美萧君而劝之备矣余但祝颂君之必有以副其所期耳【春雨集】
　　宋仲珩草书
　　宋舍人草书余南都时屡观之今复观于此披玩数四殊为不厌也【匏翁家藏集】
　　宋仲珩篆书金刚经
　　从曲江过韦曲宿牛头寺汪右辖以虚出是卷卷首有伯时绘子昂篆皆极精工而金刚经则宋仲珩篆书也仲珩草书为当代第一而篆不多见今见此卷劲如屈鐡丰道生不及也景濓一跋叙实详委此公防于禅而教典尤博紫阳圭峰分身入流者也卷尾有姚少师书极遒逸少师书数变而晩更秀余尝见其自题画像及跋乐天竹牕诗隽气见于笔端复可皆高禅两书俱出他手可不善书而复有临池之誉不知何以借捉刀人也若余不能书者然每见佳卷辄书此亦可发一笑雨中至兴教寺小史设长案山僧出粗石砚鸡毛笔强余书以虚曰仲珩必屏处书子岂亦有此癖邪余曰彼工书畏败名耳余亦何畏也遂笑而识之【袁宏道蒿华游草】
　　宋怿
　　宋怿仲珩之子奉母居蜀思绍父学蜀王至国闻而闵之时赐粟帛赒其家抚劳教育者甚至繇是得专于学其书亦工
　　杜环
　　杜环字叔循其先庐陵人侍父一元游宦江东遂家金陵好学工书为晋王府録事【宋学士集】
　　国初环被荐太祖善其书入侍春坊仕终太常丞【吾学编】
　　杜环正书入能品【书史防要】
　　杜环书法端妍至于行草亦各臻妙【分省人物考】
　　詹希元
　　詹希元后更名希原字孟举新安人号逸庵丙寅讷叟幼从父官胜国至洪武初为铸印副使后官中书舍人【书学传授】
　　希原善大书兼欧虞顔柳凡宫殿城门坊扁皆希原书【吾学编】
　　詹孟举尝作太学集贤门字画遒劲第用趯太祖见而怒曰安得梗吾学路遂削其趯【李文鳯月山丛谭】
　　詹孟举篆书用笔绝类台哈布哈王贞妇碑【叶盛水东日记】希原署书于端重严整中寓苍劲雅秀之趣是为难能耳若小字则稍熟媚【詹氏小辨】
　　詹孟举书昼锦堂记
　　韩公之功烈欧公之文章皆世所甚重此记自出入将相至社稷之臣数语古今言韩公者未有能逼真若此也当时书石是蔡君谟至今传世为寳詹君此书不减君谟亦可寳也【东里续集】
　　詹孟举书王光庵叙字
　　右詹中书孟举书吾乡王光庵先生叙字一首叙为沈学庵及其子贵成作学庵名宗学字起宗隠于链墨又自号墨翁高太史为作传称其能书径尺大字贵成字志道于栉髪皆博学善书抱竒崛之行学庵尤精于医故与光庵善所著书有本草发挥精华十二经络治疗溯源外科新録墨法集要増补广韵七音字母今皆不传传者新録耳然独王氏有之孟举婺源人仕元为供奉监照磨兼善用库副使洪武初授吏部奏差铸印局副使后为中书舍人卒其书评者谓兼欧虞顔柳之法而有冠冕佩玉之风为国朝书家第一此纸沈氏物光庵从孙云偶购得之装池成卷俾予疏其事詹书近时绝少此文既有关王氏而又家集所不载云之寳此尚可以寻常翰墨论哉光庵名賔字仲光其行能之详自具家传兹不复着云治辛酉征明【停云馆帖】
　　宋克
　　宋克字仲温呉人博涉书传少任侠乆之稍厌事阖门寡将迎素工草隶逼钟王患求者众遂自閟希家南宫里故自号南宫生【高啓南宫生传】
</div>
    <div class="pagination">
<a href="六艺之一录_page553.html">上一页</a><span>...</span><a href="六艺之一录_page549.html">549</a><a href="六艺之一录_page550.html">550</a><a href="六艺之一录_page551.html">551</a><a href="六艺之一录_page552.html">552</a><a href="六艺之一录_page553.html">553</a><span class="current-page">554</span><a href="六艺之一录_page555.html">555</a><a href="六艺之一录_page556.html">556</a><a href="六艺之一录_page557.html">557</a><a href="六艺之一录_page558.html">558</a><a href="六艺之一录_page559.html">559</a><span>...</span><a href="六艺之一录_page555.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
