<!DOCTYPE html>
<html>
<head>
    <meta charset="UTF-8">
    <title>六艺之一录 - 第 286 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 286 页/共 664 页</h1>
    <div class="content">　　嵇含云众口异贾羣目改望陆景云众口毁誉浮石沈木今此一书致略失而论者异词欲来者不惑不可得也世人信耳而不信目故于书少有自断于胷中茍惟人言之信故凡造妄架伪者举得进也前人评画谓耳中有画目中无画余于评书亦然【仝上】
　　宋羊欣帖
　　此帖在王文惠公家轼得其摹本于公之子错以遗呉兴太守孙莘老使刻石置墨妙亭中【东坡集】
　　宋谢灵运古诗帖【本文及项元汴跋补録于后】
　　伯英妙迹永絶之后隋唐能书者论草圣惟言永禅师张长史而已今观此巻始知元气在天壤间代不乏人但艺有专兼流传有显晦耳岂谢公以佳诗雅韵掩其书名耶况宣和宸翰内外佥题玉玺玉轴干皆全谱中论评又备极推奨庆仰神物感惠难胜值而有之此生之幸防也不愧恶拙僣书巻末时至正庚午蕤賔节日前翰林国史院检阅官荣僧肇薰香敬题【珊瑚网】
　　宋谢庄诗帖
　　谢庄词翰传自髙祖广平王闻得于南唐字画遒劲势若飞动庄六朝文翰俱美元祐己巳十一月望日石碛戍镜湖遗老贺方囬云【戏鸿堂法帖】
　　瑞雪咏山夜幽怀园引长笛弄庄集中不载诚秘异之文故庄手书珍惜不传于世也之肖再识【同上】谢庄诗帖于新都汪景淳得摹本见真迹书法似阁帖所谓萧子云者小加妍隽宋髙宗书近之其昌【同上】
　　梁萧子云飞白萧字
　　壁书萧字者梁侍中萧子云之所飞白也韩晋公领浙西之歳得于建邺佛寺置之南徐官舍函以屋壁俯瞰坐隅及晋公入賛庙谟启于私第朱方官吏俟其代者完葺旧府圬墁故堂吏人以壁字昬方以垩扫涂上时故殿中李侍御士举为部从事以晋公翰墨代无等俦自护壁书施榻于下耽玩研味略无巳时士举重焉绐而方得及士举府除职停寓壁字于小吏之舍至甲申歳士举为江西从事通好江淮时李评事约盛阅图书以示寮友士举方以壁字言于座中李君因而求之士举云得卿皇象羊欣萧纶各一帖大郑画屏一扇即辍与之不尔当自持去李君富于图书酷好遐异遂以所求三帖并法士画屏一扇易焉后十余日壁书自呉负来士举于道病卒向若李君不阅雅迹士举不言此书即壁字为朽壤于小吏之家逸品絶前贤之迹固知兴亡继絶后不乏人工极艺精中必有物加以子云与国同姓所书萧字圜巻侧掠体法备焉信众贤之妙门实后代之茂范其飞白书起于蔡中郎其后张敬礼王逸少子敬并称妙絶子云曲尽其法欧阳率更云萧侍中飞白轻浓得中如蝉翼掩素其为前贤所重如此嗟乎景峤此书今访天下絶矣惟此萧字在乎旧都三百年间竟无頽圯俾后之传授似隂有保持余与李君寓家南徐隣而友善获覩妙迹感有将坏之壤晋公出之方絶之迹李君维之用徴其事故以字志之唐崔备【法书要録】
　　梁萧子云别帖
　　今世所传萧子云书或见之碑转相拓榻刻深画重去真逺矣虽况以春蚓秋蛇人不谓过也丽正所藏盖自唐贞观入録后散亡民间张河东初购得之五代入江南李氏江南平始还内府今视其书与世所闻异矣劲特挺拔更无后世俗态求于纎瘦浓淡未尝有遗恨昔传子云作笔而心用胎髪故得细不失或疑非兔翰不足称劲是不然丰狐之柱路扈尝用之但不知胎毛非壮髪可用以作笔此予未之考也【广川书跋】
　　梁陶景奏章藁
　　陶隐居书故自入流其在华阳得杨许三真君真迹最多而学之故萧逺澹雅若其为人今金陵有许长史旧馆坛碑最先一行乃隐居书又世有画版帖四十三字与碑字笔势同今观其为杨琼瑶作奏章藁与前二书虽真行不同要非异手作也袁昻论书以隠居若呉兴小儿形状未成长而骨体甚峭快今审其疏比之钟王为未成就然神韵闲旷那可以峭快目之独窦臮谓其髙爽自然逸轨奋举颇近实云【东观余论】
　　梁陶景帖
　　陶景年四五歳以荻为笔灰中草书后遂工草缘求宰不遂脱朝服挂神武门而去评书谓景师祖钟王采其骨气至真草体势反合欧虞此帖清髙闲澹雅有秀韵是知欧虞作略得六朝韵为深帖语似邀屈画工故其说颇详云【宋曹勋松隐集】
　　陈僧智永仿钟元常宣示表
　　此永师仿钟元常宣示表每用笔必曲折其笔宛转回向沉着收束所谓当其下笔欲透过纸背者唐以后此法渐澌尽矣【画禅室随笔】
　　寳章集
　　神功元年五月上谓鳯阁侍郎王方庆曰卿家多书合有右军遗迹方庆奏曰臣十代再从伯祖羲之书先有四十余纸贞观十二年太宗购求先臣并以进讫惟有一巻见在今进臣十一代祖导十代祖洽九代祖珣八代祖昙七代祖僧绰六代祖仲寳五代祖骞髙祖规曽祖褒并九代三从伯祖献之已下二十八人书共十巻并进上御武成殿示羣臣仍令中书舍人崔融为寳章集以叙其事复以集赐方庆当时举朝以为荣也【法书要録】
　　上山斫檀榽橀【榽遐鸡切橀呼夷切榽橀木细叶似檀今江东有之】先殚谓山无檀则不可谓榽橀果足用为檀则世亦不能自罔也昔神龙中王方庆上其祖导洽珣仲寳骞规献之二十八人书离巻为十诏赐其书号寳章命崔融为序复还方庆当时所集大小差次不能比栉相伦随其广狭髙下为巻其后散逸世人各复一二得之淳化所上帖已有襍出是集者矣元符中秘阁复以至道后逮绍圣间所购书摹石寳章集尽刻之余尝见墨迹尽作硬黄纸次第防【侧入切防直立切玉篇曰从后蹑也】如梵经亦甚整理此乃唐人临搨者世人以其石刻出秘阁比他石为难得乃剔取寳章一巻别出谓真方庆所上也导洽珣书自有存者世或得之不于此求而竞从于伪因书其末崇宁三年十月为宗子大年书【广川书跋】
　　古人论书要识书家主人则妄误者故常奴尔亦何至乱真耶后人于书既失眼目而摹搨转伪则虽欲如古人悬断真伪不复得也故常求辨其缣纸所因以识其世先后其间甚伪者可以辨至工于临搨而得旧缣纸者则不能尽知服虔谓方絮曰絮盖汉纸如此古人治纸要自有法故以缣帛依旧书长短随事截之则为幡纸以生布作纸丝【阙】綎故名麻纸以树木皮作纸名谷纸至□汁湼染防治槌装则为经纸自汉魏遗字多作幡纸晋宋多作麻纸而隋唐用经纸今世所见宋晋帖多作经纸硬黄此于真伪可以不论也余见秘阁寳章集悉为经纸摹书然武后既复以赐方庆则留于御府者当时所临搨者也不然公家何处得此然有法度陵骧迅快故知为能书也【为卲仲参书寳章集　广川书跋】
　　谢灵运古诗帖
　　东明九芝盖北烛五云车飘飖入倒景出没上烟霞春泉下玉霤青鸟向金华汉帝看桃核齐侯问棘花【集作枣】应逐上元酒【集作上元应送酒】同来访蔡家
　　北阙临丹水【丹集作】南宫生绛云【生集作坐】龙泥印玉简【作策】大火链真文【大集作天】上元风散中天歌吹分虚驾千寻上空香万里闻【右二集见庾信集歩虚词】
　　谢灵运王子晋賛
　　淑质非不丽难以之百年储宫非不贵岂若上登天王子爱清旷区中实嚣喧既见浮丘公【既集作异】与尔共纷繙【集作缤飜】
　　檐下一老公【集作翁】四五少年賛
　　衡山采药人路迷粮亦絶忽过岩下坐正见相对说一老四五少僊隐不可别其书非世教其人既贤哲【既集作必】荣僧肇跋见前
　　右题中已极详偹如此余又尝见宋嘉祐年不全拓墨本亦以为临川内史谢康乐所书妙入神品今幸获覩真迹殆不虚语笔势纵逸使人真有凌云之想书于五色笺上其笺大不盈尺上有五代以前印玺为庸人擦去可惜装背错序细寻绎之方能成章苐前二篇见近世所刋六朝诗人庾信集味其词气颇不类谢公为可疑深媿浅陋不能考订以破数百年之惑而使妙迹不遇知音悲夫　墨林子项元汴
　　圣教序
　　太宗撰褚遂良正书永徽四年十月在京兆府本碑在慈恩寺塔【金石録】
　　序唐太宗御制记髙宗御制中书令褚遂良书永徽四年刻在永兴今此本序记同为一石字画并同而刻石在永兴本后十年疑模本也龙朔三年十月立【集古録目】
　　褚河南书本学逸少而能自成家法然踈瘦劲链又似西汉往往不减铜筩等书故非后世所能及也昔逸少所受书法有谓多骨微肉者筋书多肉微骨者墨猪多力丰筋者圣无力无筋者病河南岂所谓瘦硬通神者耶【广川书跋】
　　余旧藏褚登善圣教序记婉媚遒逸波拂如铁线盖善本也后陜省致一纸轻弱不足言或以为翻刻或以为有二本苐俱有可疑者旧藏本称龙朔三年建按遂良以永徽六年贬潭州显庆二年徙桂州未几贬爱州歳余卒盖未尝生及龙朔也岂遂良尝书之至是始摹榻上石耶陜省本则云永徽四年中书令臣褚遂良书攷之本传宰相表遂良贞观末为中书令后罢永徽三年以吏部尚书同中书门下三品四年进尚书左仆射疑皆后人附益之耳【弇州山人藁】此以序与记分刻二碑于慈恩寺塔下分东西两龛置之风与童牧俱不能及是以能久而不毁书法遒健然用笔轻细后署永徽四年书似不及同州本【石墨镌华】
　　此以序记并书一碑在同州遒逸婉媚波拂处虬如铁线后署龙朔三年书似胜慈恩本　右二碑王元美考年代官品以为不合署名处疑皆后人附益良是但元美未尝至闗中遂不知二碑所在耳余又按玉海太宗制圣教序髙宗为太子又述记并勒碑置慈恩寺浮图永徽四年十月褚遂良书则大塔本似是真迹而同州本反胜何也【石墨镌华】
　　三藏圣教序世传二本余尝评之以为王书如千狐聚裘痕迹俱无褚书如孤蚕吐丝文章具在然今藏书之家右军之刻多有而中书之搨仅见简翁此帙纸墨两精原溥可以保矣甲寅三月十八日束髪毕题字【苍润轩碑跋】
　　释怀仁集王书圣教序
　　三藏圣教序并述圣序记太宗髙宗撰沙门怀仁集王书咸亨三年十二月立【金石録】
　　书苑云唐文皇制圣教序时都城诸释诿福寺怀仁集右军行书勒石累年方就逸少真迹咸萃其中今观碑中字与右军遗帖所有者纎微克肖书苑之说信然近世翰林侍书辈多学此碑学弗能至了无髙韵因自目其书为院体由呉通微昆弟已有斯目故今士大夫玩此者絶少然学弗至者自俗耳碑中字未尝俗也非深于书者不足以语此【东观余论】
　　圣教序书法为百代模楷病之者苐谓其结体无别构偏傍多假借盖集书不得不尔仲蔚谓出文皇手又经于志宁等润色不无失真是不知咸亨中沙门怀仁模集勒石而心经末有志宁等润色题字盖奘方于洛中总译西域所赍经藏以志宁等领其事故云尔唐世宰相有兼译经润文使者即其职也凡唐藏经卷尾皆有诸公名姓此何与于书而仲蔚乃以是病之陋一至此乎展册为之失笑【弇州山人藁】圣教序虽沙门怀仁所集书然从髙宗内府借右军行笔摹出备极八法之妙真墨池之龙象兰亭之羽翼也余生平所见凡数十百本无逾于此者其波拂钩磔妙处与真迹无两当是唐时搨本耳去歳嘉平得此本今年伏中复得定本兰亭为自快自赏者久之穷措大余生一何多幸耶【弇州续藁】
　　右军书兰亭为最然定武本不可复得其次莫如圣教序虽本缉集自唐迄今碑故在长安学无恙也余两至长安摩挲其下不能去虽断碑恶搨以为尚有典刑况此是宋元间搨本学者易得蹊径宜其为书家珍袭也苐搨久则刻残刻残则画细学者又当求之言外【王太常集】
　　古人摹书用硬黄自运用绢素此巻首有宋徽宗金书缥字与内景经同一黄素知为怀仁一笔自书无疑书苑所云杂取碑字右军剧迹咸萃其中非也黄长睿书家董狐亦以书苑为据恨其不见真迹輙随人言下转耳董其昌【戏鸿堂法帖】
　　此书视陜本特为姿媚唐时称为小王书若非怀仁自运即不当命之小王也吾家有宋舍利塔碑云习王右军书集之为习正合余因此自信有防其昌又题【仝上】
　　此碑为百代书法楷模今时尤重榻者无虚日风骨铓铩俱无存者形似耳然其笔法隠然可寻余曾见旧榻十数本独长安一田生本为善余皆不及也余所收本乃二十年前物较之今榻犹胜真可寳惜王元美曰右军真迹自褉序外不应行法匀整乃尔且梵字多所不备大小展缩偏傍凑合所不免也又曰奘既托之文皇怀仁又托之右军以不朽其业即令达磨师见之不满一笑耳【石墨镌华】
　　王右军书登无上神品今古琅琅固不必更论若圣教序右军石刻中第一较定武兰亭更为佳妙而今碑在长安人人可搨贱易贵难故人莫知寳不知真足模楷百代称山隂嫡嗣也夫以文皇宏文之主圣睿傍启兼善临池嗣子麤能继之一时摩搨之工宜靡有及此者且当时右军残楮纎墨尽入天府此从真迹中搨出刻手亦复精絶称山隂嫡嗣岂虚也哉【金石史】
　　集王圣教序与古诗十九首如青仙阙可望不可至评者谓偏傍凑合大小展缩此固集书所不免而以此病之耶此搨为季安氏家藏百余年前物也虽经断缺锋铩犹存今关中得数十年前者如获半璧补其阙断辄冒连城俗眼视此反为揶揄周鼎康匏能不于邑特命家童凌偃依松谈阁式装潢归之季安其善寳之勿视肉眼【仝上】
　　宋搨圣教序
　　右军诸帖惟圣教序在行草间极有益学者近世文太史书法多出此世争购之无奈残阙失真而全瓦始出至不可辨此本鍳定宋搨无疑为唐君少夷家物具见博雅　王世贞
　　右军书兰亭为最然定武本不可复得其次莫如圣教序虽本缉集自唐迄今碑故在长安学亡恙也余两至长安摩娑其下不能去虽断碑恶搨以为尚有典刑况此是宋元间搨本学者易得蹊径宜其为书家珍袭也苐搨久则刻残刻残则画细学者又当求之言外　王世懋
　　右军书法近世最重者淳化阁本即二王帖十七帖不能埒盖全在选刻之精存真迹也今缪传者伙而阁本絶少欲见右军真面目无如圣教序其集字摹刻皆出一时国工视宋所彚集摹刻髙出数等此册尤是旧本精絶之甚当作书家上乘具法眼者展便得之　周天球
　　已上俱瑚网
　　九成宫醴泉铭
　　欧阳率更书米海岳称其真到内史石刻惟醴泉铭化度寺二碑特妙化度缺其半醴泉铭文字可读者皆后人所重摹此本虽有缺文乃宋搨致佳下真一等者也　董其昌观于墨花阁因题
　　晋人论诗不取杨桞依依而取訏谟定命逺猷辰告以为偏有风人之致书得此巨眼应不置伯施信本于山隂庑外也然必得宋精搨如此本方堪游意耳玉水其什袭之　崇祯戊辰二月竹李日华题于潄云斋
　　九成宫即隋之仁夀宫唐文皇避暑宫中乏水以杖琢地得水而甘勅魏征撰文率更令欧阳询书之书断谓率更正书出大令森森焉若武库矛防虞伯施称其不择纸笔皆能如意髙丽亦知爱重遣使请之其名大如此弇州谓信本书太伤瘦俭独醴泉铭遒劲之中不失婉润尤为合作眉公此帖如深山至人瘦硬清寒而神气充腴能令王公屈膝非他刻可方驾也余未坠地时家甫得之于项氏其间缺字为文征仲所补装潢又得文氏善工尤足爱也砢玉记
　　化度寺邕禅师塔铭跋
　　赵孟頫欧阳康里巙宋濓四跋已见
　　欧书世所传者九成宫碑邕禅师塔铭见者或鲜尝观宣和内府所藏荀公曽帖其遒劲精妙与此帖殆无异宜为世所寳也至顺龙集壬申十月初吉云中赵世延徳敬父观于金陵之筠雪亝
　　欧书遒劲清古后世所师法者邕禅师塔铭又为之冠石刻羽化已久江南故家间见二三本皆未若此本之妙也为报自然宜什袭藏之虽有黄金白璧不可换也至大辛亥穷臈十有二日如是翁聊城周驰景逺书于金陵之寓舍此碑盖书于贞观五年十一月以后九成宫铭则六年四月也不知孰为后先而此碑尤精絶视九成宫又为藏锋岂一时之刻者自有工拙耶　再至元六年嵗在庚辰三月初吉蜀郡谢端题
　　此帖之妙不独法书摸勒之工亦非后世所及近年赵文敏公书法为天下第一而刻者得其形神百无一二则知古今之殊可叹者多矣今日即使欧阳信本复作岂易得此刻工耶至正改元二月既望掲傒斯书于京师乐道里程文宪公故宅之西轩
　　赵子固评楷书以化度寺九成庙堂三碑为古今集大成舍是他求是南辕而北辙也今来京师见化度旧本三其严劲缜宻神气深稳始悟子固之言为然况摸搨之工如此本者尤难得也　王沂
　　皇甫府君碑
　　欧阳名迹入宣和内府者凡十四纸皇甫碑其一也皇甫君名诞仕隋死于汉王谅之难卹典殊不薄后以子无逸贵于唐始克树碑然于逝者未免有黍离之悲也乃吾家所藏此帖所谓笔画险劲若铸铁所成较重模石本迳庭矣　平阳紫源九裔玉识
　　虞恭公碑
　　率更书温虞公碑为真书第一笔学者率先学此弇州谓如郭林宗虽标格清峻而虚和近人他书不免作李元礼谡谡松风矣余家旧藏此搨缺落过半至字画遒劲不在醴泉化度下也　乐卿父识于雪巢
　　夫子庙堂碑
　　陕刻有孔子庙碑是唐僧梦英篆书夫子庙堂碑是虞永兴真书唐人絶重之以为青箱至寳者昔有收得虞永兴与圆机书一纸剪开字字卖之矾卿二字得麻一斗寉口二字得铜研一房村二字得芋千头随人之好浅深今余所得虞本如层台缓歩髙谢风尘决非五代王彦超重刻宜字字珍之也　玉水识
　　破邪论序
　　王世贞跋己见
　　褚登善书隂符经
　　隂符经古未有自唐褚河南先后奉命书百七十巻今世石刻存者贞观六年行草一巻永徽五年正书一巻而欧阳渤海亦有贞观六年正书一巻其大小皆逾黍米而皆絶妙又道藏内隂符经凡数十种注释亦如之独赵文敏书最为定本盖据欧阳本也弇州山人识
　　褚书圣教序记
　　按遂良以永徽六年贬潭州显庆二年徙桂州未几贬爱州歳余卒未尝生及龙朔也遂良于贞观末为中书令后罢永徽三年以吏部尚书同中书门下三品四年进尚书右仆射是余家所藏本为原刻无疑乃三本字有肥瘦方圆寛之不同也兹岂石才叔苍舒所得者耶文潞公爱翫令子弟临之出示坐客盛称公者为真才叔苐云今日方知苍舒孤寒潞公大哂客赧然余今有类是矣　五识
　　薛稷杂碑
　　董逌跋己见书谱
　　欧阳通书道因法师碑
　　王世贞跋巳见
　　孙过庭书谱
　　昔人谓孙叅军书谱如食多骨鱼得不偿失以草书难读也又以千字一律如风偃草短之盖落笔喜急速要是其自得趣耳董逌云陈留孙虔礼好古博雅工文词作草书咄逼羲献尤妙于用笔隽拔刚断出于天材非功用积习所致善临摹往往真赝不辨文皇尝谓过庭小子书乱二王则似真可知矣其书谱凡三详弇州跋中　平阳千顷生识
　　唐搨孝经
　　王世贞跋见石刻唐明皇注孝经
　　李北海云麾将军碑
　　碑在良乡学舍黎秘书尝托邵长孺物色之巳裂为柱础委榛莽中李宛平辇嵌县壁顔其斋曰古墨然云麾碑有二其为李秀者仅存二百余字余漫漶不可读此为李思训以画名者而碑辞絶不及之盖古人以艺为讳耳王元美云李北海翩翩自肆乍见不使人敬而久乃爱之如子文佻逹好酒骨青竟为神也呉兴习之加媚似犹未得其遒　嵎山子识
　　李邕书东林寺碑
　　赵子固以北海学子敬病于欹侧董宰以右军如龙北海如象观是刻与娑罗树碑有出竒不穷也乐卿
　　李邕书岳麓寺碑
　　李括州写碑有八百本独岳麓最胜松雪亭林碑悉力摹之三鼔而气衰矣董思白尝语余曰碑版文以李为宗则方正而有姿韵信然　沈德符题
　　李邕书叶有道先生神道碑
　　缙云记叶法善隐松阳夘酉山中尝为其祖叶国重求郡守李邕碑文文成并求书邕不许法善乃具纸笔夜摄其防使书毕持以示邕大骇世谓之追防碑今余家所藏此刻为旧搨遒逸丰美可冠李书诸碑末行作数防传是其防写至此闻鸡唱欲急去故匆匆掇笔耳亦异矣　毘飞居士汪珂玉
　　张长史郎官壁记
　　董逌称此书隐约深严筋脉结宻又云守法度者至严则出乎法度者至纵而不可拘弇州谓旭以草圣名其楷法独郎官壁记为最所藏九成庙堂化度虞禇诸楷帖皆避三舍矣此刻为重橅董宰云张伯髙郎官壁记世无别本惟王奉常敬美有之陈仲醇摹以寄余知学草必自真入也　有芒氏蕞书
　　宋搨顔鲁公书华严帖
　　真卿承闻大华严防己遂圜成取来日要诣彼随喜如何幸周副老草不悉真卿首和南
　　澄师大徳侍者　十日敬空　邺王书府藏记
　　右鲁公书最佳顷年长安见于罗邺王之犹子今复举以遗余自此当永秘巾箱也　范质
　　襄示鲁公真笔叹服不足輙书短句　莆田蔡襄鲁公笔迹世无伦枣木传摹多失真沙河千言宋开府颍川八叚张敬因华严胜防见寳墨澄师大徳彼何人锦囊玉轴勤爱防犹可流传五百春　嘉祐元年十月膝轩书
　　顔书西京千福寺多寳佛塔感应碑文
　　石刻在西安天寳年间僧楚金建塔行法华懴前后道塲感舍利凡三千七十颗后葬舍利复建道塲又降一百八颗画普贤变于笔锋上连得一十九粒莫不圆体自动浮光莹然事在法华经中歴过去未来阿僧祗刼世尊说法此佛即现寳塔空中賛美盖佛性惟空是以常在常现常满耳弇州以此帖结法尤整宻但贵在藏锋小逺大雅不无佐史之恨公书如东方画像家庙碑则天骨遒峻风棱射人也　十种加成信者识
　　顔平原书刘中使帖
</div>
    <div class="pagination">
<a href="六艺之一录_page285.html">上一页</a><span>...</span><a href="六艺之一录_page281.html">281</a><a href="六艺之一录_page282.html">282</a><a href="六艺之一录_page283.html">283</a><a href="六艺之一录_page284.html">284</a><a href="六艺之一录_page285.html">285</a><span class="current-page">286</span><a href="六艺之一录_page287.html">287</a><a href="六艺之一录_page288.html">288</a><a href="六艺之一录_page289.html">289</a><a href="六艺之一录_page290.html">290</a><a href="六艺之一录_page291.html">291</a><span>...</span><a href="六艺之一录_page287.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
