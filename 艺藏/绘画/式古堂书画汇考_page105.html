<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 105 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 105 页/共 231 页</h1>
    <div class="content">












　　书畵彚考卷二十八
<子部,艺术类,书画之属,式古堂书画汇考>
　　钦定四库全书
　　书画彚考卷二十九
　　刑部左侍郎卞永誉撰
　　书二十九
　　明人合卷
　　明贤赠陈节妇卷
　　陈妇节义集叙
　　陈妇节义集者学士大夫美陈思恭妻荘氏之节义而称述咏歌之荘之子寳生因集其见于诗文者得若干篇而其传则蜀郡王之所作也寳生他日复请名其集而并序焉乃叙之曰予观陈妇荘之节义为之慨然以作以为关睢之化其不行于天下也亦已乆矣而荘也乃能如是焉岂由于被上之化而然欤抑其性然也嗟夫天地如此其大且逺也其生人也俄而有耳目口鼻四支百体男女饮食之欲焉固亦与虫鱼鸟兽等也以言其生之身则七尺之躯尔以言其生之期则百年之顷尔而乃有处亿万里之间而屹然以立寓亿万年之内而赫焉以着其忠孝节义如古之所谓大丈夫者亦不难也然而以为难者何也忠孝节义如古之所谓大丈夫者少也荘媍人也而生于泉泉南裔也其俗趋商而竞贾而荘之夫固商也自海盐来为赘壻葢旣生子而輙浮海以去去而无闻者五年荘能却所传闻而必其生还及其旣还而复去去而溺海以死荘又能誓死不嫁以成其五岁之孤呜呼荘妇人也非世之所谓大丈夫者而何其有节也然荘又能赎田数千里外授其夫前妇之子在彼外家者使得以就食且能为夫偿其友宿负使彼得之以脱于祸难又它节妇所难能者焉呜呼荘固非世之所谓大丈夫者又何其义也然予以荘而较夫世之所谓大丈夫者类皆儵焉而生忽焉以死而其为忠与孝者葢亦难矣荘妇人也为节与义而有不难者葢古之所谓烈妇云者皆为其大丈夫之所难为而今之所谓大丈夫者乃反欲为其妇人之所不为也其相去何逺哉或曰荘之性然也然荘之性与天下之性皆然也与天下之性皆然而荘之性独然也其相去又何逺哉荘寡居在至正间凡廿有六年至国朝洪武四年年五十有六而寳生已逾壮母子慈且孝葢亦有可书者虽然予所书又岂独以荘而已欤故名之曰节义集而叙之者于以为天下后世劝也是岁辛亥秋九月叙
　　陈节妇传并诗
　　荘氏海盐陈思恭妻也泉州人顺帝初荘年二十四思恭以商来因赘为壻一年生子寳生旣四月思恭去商海上久而无闻人往往曰死矣荘乃尽屏其容饰若有所自誓者荘旁无内外亲然能自养其父母及死且葬无所于依邻媪讽以更嫁荘曰甚哉媪之不祥也媪以为吾夫果死欤谁见之者果死吾犹有吾儿焉吾育吾儿吾夫犹不死也媪去不复敢言荘尝闭户以织忽闻有叩之者惊问焉曰我也若思恭然啓户果为思恭思恭乃漂自某国而还至是去已五年矣其年思恭又浮海去遽以溺死闻时寳生甫五岁荘居防务纺绩为家业旣而遣寳生就外傅人闻荘贤而有容且读书有欲娶之者托思恭乡友介女妇以为言荘泣谓女妇曰吾夫前数年人以为死矣时吾儿财出襁褓吾尚有望于吾儿况今又渐长吾所以不死者庶防其有成尔女妇曰生与死成与否顾可必哉荘又泣曰卽不幸而吾儿死吾且与之俱死幸而不死或不才吾亦惟老且死期不负吾初心过此不敢知也又曰若之为斯言者诚自谓吾夫友尔为吾夫友而为斯言非吾夫友也因谢絶之初思恭来泉时有前娶妇生子曰寳一在海盐外家思恭死二年荘曰寳一年已十三岁矣今谁赖焉且彼所生与吾所乳均出吾夫固均为吾子吾闻吾夫有田在彼而质于人可复也乃使人遗寳一钱四千缗俾赎以自养思恭尝贷其友石章钱五千缗章至是负舶司钱系狱中荘曰生而称贷于人死不可使有负也倾所余财偿之寳生性亦慕义稍长卽徃澉浦拜寳一为兄寳一欲分与以其田辞不受他日寳一死复为长育其孤女君子谓荘之教焉史氏曰洪武初诏修元史予执笔从史官后比予在元末尝为荘作传附野史今元史有贞节传焉荘生元世史官曰宜传然生者不预也旣而曰姑述之荘今生逢有明而身犹康强其亦有所待哉方下诏时不以属儒臣之尝食元禄者而以命今史官与未仕士岂无所为而然邪夫忠孝节义为声教先今国史如传贞节荘固其人欤然则荘不预元史者非削之也
　　妾生南海涯窈窕如秋花邻娃不识靣千里隔窓纱一朝嫁夫壻共在桐城往门前有舶船便欲为商去驩好百年身今年渉两春象牀银烛下生此玉麒麟转头才四月忍作生离别临行岂不闻怀里儿声咽相劝筵前酒绿髪浓如栁挝鼔起开颿参差挂牛斗独闭香闺卧相逢梦边过倚户夕阳时不见南归柁依稀四五年顾影自知怜相传夫壻死真赝尚茫然脱却绣裆莲腮泪万行收将望夫泪鲙鲤独升堂堂上双亲老都怜外孙好如何妾薄命再哭妣与考只影坐空帷依依防下儿儿能学人语口授柏舟诗经年机上织掩户秋苔碧俄闻叩户声鹊语檐前日开扃见夫面翻疑眼生喜极却成哀涙迸春空霰儿长至父腰再拜可怜娇搴衣怕父去愁见港中潮归家三渉秋贩寳复东游蛮巫作神语沧海日安流有约明年返别来期未逺怪梦不胜悲桑田海清浅明年讣音至命与青天坠剪纸独招魂江流写双泪妾欲赴黄泉儿生未十年提携令长大待与父齐肩唾眎邻家媪不死何为老殷勤讽巧言榕生根可倒妾自愿为人人谁乱鸟羣它年泉下路尚欲见夫君夫君前有妇生儿在澉浦年是妾儿兄何须口同乳念彼孤儿隔辛苦谋衣食妾闻夫有田质在他人宅卖妾金鳯钗转寄外家来説与孤儿道持此赎田回妾身自有子生理在十指纺绩不曽闲供渠买经史镫前雪满窓白髪防年孀课儿终夜读不暇计更长儿今长似父祀事真堪付春秋称孝子衔哀进觞俎妾老儿方壮前期百年养不负妾初心少畣夫深望有妇佩宜男如儿奉防甘一饮知姑恩尝羹至再三焚香祷夜初细语在阶除愿妇同儿老母为妾与夫洪武三年夏五月翰林待制承直郎兼国史院编修官乌伤王祎譔
　　陈节妇词
　　妾家温陵近南浦嫁得良人业为估良人长年爱逺游不敢新妆映门户贩寳遥闻去百蛮朝朝海上望青山不仁无蛟龙横漂没孤舟不得还君非渡河老狂父波涛如山何不顾寻尸便欲赴穷渊膝下娇儿谁与哺十载空闺守寸心沧溟水浅恨情深愿身不化山头石化作孤飞精卫禽史官髙啓
　　一从抱节守空堂应念良人海上商万里信还夫已殁十年身在子方强涛翻怒鳄归魂惨镜掩离鸾别恨长无计可寻尸共穴柏舟肠断衞共姜
　　绿绮休弹别鹄吟此生恩义重黄金离魂海上愁方接逺客天涯信已沈心事不随山石转泪痕应共水波深文章太史更生笔一节高门暎古今　吴郡谢徽
　　黄鹄词并序
　　余读史臣王君所纂陈节妇传事核而详词严而正其叙伦厚风俗岂小补哉然切有感焉夫妇人道之常守节葢不幸也顷自兵兴妇人女子死节于锋刃之下而湮灭无闻抑不幸之中又不幸者焉今陈节妇荘旣有贤子以表明之又得史臣之文以纪録之斯不幸之中有幸者与其子宝生出此卷求诗予旣髙其母之行又嘉其教子之有成也廼制黄鹄词遗之俾歌以夀母云其词曰
　　黄鹄一举兮溟海无圻铩翮龙渊兮羌不可以复生雌矢死而靡它兮念其故雄宛颈哺子兮子翼以成匪精衞兮填海以平誓衔骨兮同归九原汝阳袁华
　　节妇赋
　　温陵陈妇荘防夫守义着卓卓之行太原王行为着节妇赋呜呼古之人有赋寡妇者已然寡妇之赋赋其情节妇之赋赋其义以义制情情有不足言矣赋曰厥惟生人元化萃灵隂阳合并妃耦廼成天伦肇初本由伉俪有典有常人道斯贵夫嫓于君妻之曰齐一适不再醮匪仪卫姜之贞君子攸归前脩令猷遗武堪履姬数旣过众礼荡然讵之绍之孰返其元惟姜之伦乃或时见于识降衷治乱靡间淮阳祀陈谯郡存曹然诺旣践妇节以髙出目示心解腕洁已宁不爱身义激所俾遥遥炎陬薄海之邦亦有其俦某名氏荘归陈越期所天逺贾浮舶鲸波漂入番土岁行五移无闻及家恃失怙防畴依以居益勤女红以衣以食拂礼有言拒勿使至我仪倐还室家欣欣岂曰旧姻载敬载賔俄訹羣谋复趋海路云涛震崩竟以溺讣哀哉且防揆度是遵遂令遐荒谓曰有人防防处婺悴容毁服保育我孤蕲茂陈族令淑外闻厥德之修咸金而慕觊兹好逑有强委禽甘言恱之慨忼自誓莫或遂之字孤亦成好学向善防三十年家日滋衍夫人所为固各有志曷克其完得彼失此吁嗟维荘天实相且复全于义无伤厥躯伊人之良可称孔有而此大节众善之首易着咸恒诗始闗睢删之赞之圣人慎诸慎之云何风教之原茍不是重人道泯焉呜呼吾人见善宜纪爰脩信辞竢采于史
　　呜呼节义之感人也深矣自兵革之兴廿有余年中间以妇人女子建大节于当世者固不少观其引义自决视死如归诚有古烈丈夫之所为者然亦有为一时忠愤所激要之于久未必皆然而感慨之士犹且伸纸染翰惟恐书之或后虽厯年之久其休光遗韵焯焯在人耳目求其能如陈母之秉心坚贞于三十年之久纺织教子以复先业者又何其不多得也方诸古人可谓无忝闻风兴感之士宜何如哉予虽不获升堂拜母一睹德容观夫太史王君常宗之传与叙旣许其节复许其义屡书之不一书之信乎其不我欺矣遂为拟骚辞之一章云辞曰
　　海之南兮鱼龙湫尘防防兮瘴烟浮繄清淑兮殊异羌声教兮邈悠彼有孀兮贤姱夫君一去兮三十秋鸾孤兮絶瞬青青兮鹤发衣缟素兮簪荆凛冰清兮玉洁冰玉兮消毁播芳馨兮曷有穷己桑田兮海波矢贞心兮没齿蒹葭苍苍兮露为霜有子有孙兮奉烝尝夀考兮百祀愿言兮乐康淝泉包防
　　陈母节义词并序
　　陈宝生父思恭蚤以海贾溺死母荘氏有卓行史臣王彝髙啓皆作传予读其事而悲之为述陈母节义词一首俾闺房女子咸可以歌焉庶防乎所谓华周杞梁之妻善哭其夫而变其国俗者也词曰
　　陈母节义谁可及二十守志今六十家本泉州身姓荘户版抄入啇人籍夫陈亦是海盐商逺来壻荘圗久长荘时年当二十四于飞和鸣双鳯凰岂期得子才四月幡然去作诸番客海中使船惟信风倐忽千波万波隔五稔弗归邻媪疑情以讽荘欲嫁之正辞厉色却邻媪将焉置此儿久乃陈从海外至子生五年能捧雉银灯坐照夜堂深劝諌夫陈词不已海中日日生风涛千金之躯同一毫人非金石当自保北斗那共黄金高夫陈耳听心不悟趣装出门衣楚楚荘忧水底有蛟龙陈恃蛟龙莫予侮信回乃在九重渊荘走入房羞见天引刀自刺刀堕地哭抱孤儿仍自怜指有此儿堪嗣续不尔从陈葬鱼腹良人虽没天可移纺绩教儿买书读儿名宝生旣长年知父之死常然母告汝父之海盐有子尽典祭祀田汝徃赎田还祭祀妾身无愧归黄泉宝听母言卽长徃未知海盐先采访果得前兄名宝一泣诉二天成俯仰归复母命母大喜恨不相与携手至转头沧海作桑田奉母还乡谈笑耳儿一亦来拜母荘母子三人涕泪霶浮云行天失变化鸣鸟集树休翺翔宝也奉母孝益谨母子更相为性命母呼宝也语近床贷汝父钱名石章章负舶钱今系狱汝父虽殁钱须偿唤婢卖珠遣宝送泉人义荘作歌颂十子不如一女英男儿负义真何用天朝史臣高与王大书特书相发传写满纸作鉴无不读之眉目张诵荘之贤无逺近夫妇纲常自荘定闗睢之诗今复作还有删诗如孔圣三光不灭天地存孝子锡类皆弟昆陈母节义天所报驷马何独于公门庐陵张昱
　　右陈节妇义事太史氏旣为文以论列之矣庐陵张先生昱复为作诗以咏歌之辞详义覈虽庸夫孺子亦莫不感慕兴起耻为不义诗之为教岂不有禆于风化哉钱塘白笵题
　　海水謡美陈节妇也节妇梗槩见于蜀郡王君传故予又托之风谣云
　　海水肆荡潏海风惊簸蛟鼍屹如山吞舟雄吻张泉南有客值荼毒船中金珠量斗斛捐躯竟入无底渊魂招不来仰天哭深闺少妇二八年蓬首何曽较丑妍鸳鸯树上黯朝日蝴蜨华间愁暮烟海波歘翕如鼎沸鼔怒杀人何日己妾心誓欲诉皇天愿遏奔流作平地儿今长大奉母慈贞孝一门咸见推吁嗟碌碌同草木国史防人名姓垂淮海秦约
　　人生重节义懿彼烈丈夫丈夫固不少节义亦岂无二者求其备备者何其孤泉南有荘氏容色美且都质虽女子行性本丈夫徒初荘赘陈姓生子四月逾夫陈事海贾五载行踟蹰父母旣沦没生死诚殊途幸儿脱襁褓澹妆去防芳年躬绩纺白昼扃门闾待陈期皓首迟子成童乌邻媪甘説舌浊我冰玉壶万一所天在不在亦不渝谢絶语未冷陈归匿坊隅逆料已为鬼荘也元无殊叩户桐花落迳庭罗榛芜惊顾下机杼悲喜交相纡呼儿出拜父升堂已无姑变故虽不一且为门祚扶春水方浩荡牙樯起鸥鳬陈复别荘去万里仍长驱终焉溺外域一死当与俱居防礼甫毕遣子师明傅诗书茍弗事何以继逺图媪且托陈友为彼行觊觎所天昔杳杳我子才天邈子实幼且不生异趋所天今失戴我子非向雏惟思树陈业何暇滋它虞天或子弗育我亦有陨躯媪罔识轻重徒以紫乱朱岂但葆全节高义兼能敷陈先内澉女有子生同吾命子谨兄事童帑庚田租宿质旣归复庶足充饔餔但使不失所何曽较锱铢子复拜兄嫂兄嫂俱云殂唯余一弱息归养推友于母慈及异子子悌覃兄孤嗟子胡能尔母氏教所孚亦尝贷石楮计子与母符石固缓陈入陈也迟石输陈逐客流已石系泉狱拘荘曰非已出畴能济区区乃束嫁时服乃摘尘钿珠不独酬宿契或者伸无辜高义同皦日闻者咸唏吁况复全节竝丈夫能然乎袒肉谢恐后牵羊走舍愉前惧鼎与镬后畏钺与鈇荘止一里妇如此非求沽妫子入新传天性不受谀王君播大雅素丝无霑濡顾我重拟古为尔传懿模下以立人纪上以昭皇谟山隂胡龙臣
　　迢迢南海水波浪无晨暮一苇万里杭逢彼蛟鳄怒良人竟漂溺浩荡随烟雾海水无时枯妾恨何由诉担将沃焦石去筑良人墓之死弗二天秉节金石固防防膝下雏爱惜如宝璐尘凝玉镜台肯怨芳年度床前明月光照妾见情愫儿大羽翼成岂不怀乳哺春晖照高堂丛萱湛晨露母兮喜及养母也増哀慕金坚金可镕松坚松可蠧贞哉陈母节永言垂竹素河南陆仁
　　陈氏妇荘姓有文称其贤若古之名妇也噫可不与之夫佩乎夜光之璧者人为之改容却立鬼为之走以其气如白虹好莫如焉荘今能树立节义以照暎当时如竒男子者抑何异于佩兹璧哉钱唐王谦于笙鹤轩题
　　海水操陈母荘伤其夫溺海死作
　　海水荡潏兮茫无津涯夫君一去兮杳无还期为死为生兮曾莫我知欲往从之兮襁褓有儿同室同穴兮我志独违恨深海水兮曷其已而安得变为桑田兮民无垫溺舟无倾危丰城余诠
　　陈节妇行
　　忆妾年始笄妆成羞出帷嬉游憎女伴那解弄花枝自从纳夫壻低头事针指初看秋月圆见春风起值君促行装去作海南商兰缸堆落烬亲手为缝裳三霜无一字浪语传君死空牀对娇儿梦越风涛里夜夜卜灯花朝朝占鹊喜绣户亦慵开朱楼未尝倚忽闻报君归拭涙下春机番禺防月至还着去时衣笑倾金榼酒重理玉琴徽终身得栖托情意两无违君心易离隔爱逐远行客北风催捩柁共发广中舶半路讣音回含啼灯下拆痛君千金躯竟作沈渊魄花顔洗红脂绿髩生白丝却收盘龙镜罢照双蛾眉自怜为君妇少小无嫌疑一首戴一天贞心终不移陈留阮维则
　　万里风波百折滩夫君不以别离难三年竟失刀头望半世空成梦里欢谁复为文招海贾且须教子服儒冠今观太史书贞节不媿幽魂地下看丹丘吴儁
　　题常宗王君荘节妇传
　　抗节谁称断臂嫠皇天空谷照贞姿何人得似冯丞相易主班迎独任之倪瓒
　　次倪徴君韵
　　贞节谁如恤纬嫠凛然松栢岁寒姿姓名今日耀编简班史文章复见之吕桢
　　陈母当年事可论良人早殁一身存倚妆忍对绷儿面剪纸重招海贾魂大节已曽书太史夀仪方喜祝诸孙清朝正此崇贞孝伫看乌头表大门长平殷奎
　　呜呼五季之时忠臣节妇茍无欧阳公之文以发之则其精神心术殆不能光显明白若是今观常宗王君陈节妇传益有以见操史笔之不易也张绅
　　明人题陈氏春草堂卷
　　春草堂记
　　余官京师时尝见蜀郡王君常宗传温陵陈节妇事甚伟及解秩还陈节妇之子彦廉方侨于郡之东仓筑堂海上奉其亲来居取唐孟贞曜诗语扁曰春草介友人徴予记焉余虽闲居田里文思荒落然旣嘉节妇之行又喜其有子也于言能遂已乎夫贞曜之诗言人亲之爱子于其有行也念虑周至如此区区之孝不足以报其恩犹寸草之微无以答三春之晖斯固为为游子者而作也自海内兵革人子之行役于逺贻亲之念如孟诗所云者葢不可胜数皇上啓运脱吾民父子于水火欲与之休息使陟岵鸨羽之音不作故如彦廉者皆得以养其亲而乐于畎畆之中何其幸耶彦廉旣能不自侈逸力营斯堂以娱亲心以称上意且不敢茍以为足又取此诗末章之谊名堂以自厉焉岂不重有可嘉也哉当春阳旣舒土膏润沃彦廉从其亲游于斯堂之上顾草之生于庭者甲頴发拆取是诗载歌而兴起之则爱敬之心有不与之油然而俱萌者乎虽然时有代谢则春有时而徂物有荣悴则草有时而衰亲之恩无穷则子之思报者无时而当已也彦廉知此而求之凡所以致养者朝夕若不及焉使吾亲融融煕煕以乐余年于升平和气之中则斯堂之胜无时而非春无草而不荣矣若余不幸早失怙恃欲报之而不可得行视丘陇于霜露秋草之间彷徨惕思欲如彦廉者其可得邪以余之欲为彦廉而不可得则凡得为彦廉者可不思所勉哉诗曰孝子不匮永锡尔类彦廉归寘吾说于壁俾登堂览观者亦或有兴起之心也夫洪武四年九月渤海髙啓记
　　春草美陈孝子也孝子筑堂海上以养母以春草名豊城余诠故作是诗也
　　嘉尔春草焕乎堂楣游子有怀朝斯夕斯
　　草之于春如苗芃芃宜尔令母福禄攸同
　　孰不有母甘旨有违春草有堂孝养及时
　　孝养伊何定省温清顾瞻春草寤寐是警
　　春有代谢草有荣枯母恩汪濊终古不渝
　　太史有文我歌以续凡百君子春草是勗
　　春草六章章四句
　　春草曲【有序】
　　春草堂者陈母荘奉养之所也荘以贞节着其子彦廉恐其事湮没请于翰林危太朴以作传高季廸以作记可谓能尽孝者矣予嘉其志遂作春草曲一解使歌以悦其母之心是亦古风人之旨也
　　春草堂前春日好春阳才动勾萌早裙腰一带湖上隄今见罗生堂下道鸟衔树中颠倒植犹托孤根土膏抱萋迷绿色宛如罽雨露滋荣不枯槁堂中阿防鹤髪垂兰佩茝缨珠络褓草心游子念恩爱坐挹春晖祝难老祝难老愿莫违合驩忘忧岂殊种蝴蝶忽来飞上衣春明芳草履綦迹一度春风一度宜淮海秦约
　　春草说
　　春之为令始四令也三令之气皆所以终春之气不有其始曷于以终春之气也葢亦博且大矣凡物一受春之气而草木其易生者草之为物一昔而蔽原隰信宿而穷莽苍其尤易生者乎以易生之物而受博大之气天地之间无隟壤矣然春之生物也不自德而受其生者则不可不德之也天地者万物之父母而春者父母之生气也受其气则当知其所自出一草之微犹然非草之微者其谓何哉人之于天地之间犹草之盈壤地也草之盈壤地无知也犹当不忘其所本人之于天地之间亦灵矣顾可忘其所本乎天地者吾祖之所本吾祖者吾亲之所本而吾亲吾之所本也吾之所本报之宜如何耶卽其能为而为之不遗其余得为而为之不至于过亦足谓报之欤古人所以兴寸草之心难报三春之叹也乌乎昊天罔极终能遂其报哉虽然尽其道以自治存其心而不懈亦孝子之善处矣温陵陈彦廉氏题其奉亲之堂曰春草徴予申其义也为是说以贻之太原王行
　　春草辞
　　陈母荘早寡以贞节着闻其子宝生字彦廉能养尝作堂奉母且自谓母恩无穷而难报因取孟贞曜游子诗语扁其堂曰春草高太史季迪旣着为记予复为作春草辞使歌以寿母葢欲子之心与母恩同无穷也其词曰
　　春草兮青青罗生兮满庭望王孙兮不归纷百草兮愁人【叶如之翻】结幽兰兮佩之采莫采兮江蓠东风发兮芳渚晞朝暾兮以雨荪亦乐兮有母【叶满补翻】日承顔兮堂下【叶后五翻】把瑶草兮琼英【叶于良翻】日方永兮岁未央羌进拜兮羞予觞春欣欣兮百草生【叶传王翻】草生兮有心【叶思容翻】春复春兮焉穷蜀郡王彞造
　　春草词
　　泉南陈彦廉氏少孤中鲜昆弟作堂于娄之上奉其母荘以居名之曰春草为制春草辞六解俾寘之堂壁或可少勗孝养之意云
　　堂上采衣斑戏舞虞亲顔俯首堂下草生意待春还春还芳草碧子长赖母力草色有枯荣母恩无终极严霜摧老榦弱蔓縁孤根春至青隂满难酬雨露恩旣无池塘梦肯作王孙游愿身化为草根叶镇相樛薫风荃葛儿衣袗绤一缕与一丝咸自母手绩主妇能调膳升堂俱旨甘草蔬郎自饭举案对宜男汝阳袁华
　　春草堂赋
　　夫人之异乎草木者惟心而已矣况春芳之发妍见生物之流靡布阳光之满目溢和气之千里或荄甲之怒生或肖翘之竝起彼敷秀而英皆聨芳而竞美虽小草之含滋亦春阳之所被感弱质之无情念生成之有自时其芳雨旣歇新緑乍摇碧波如剪翠烟未消曳罗裙之一色迎舞防之双飘乍丰茸之旣接忽空蒙之已遥沐晨光于晞露防芳气于微飚烟融暖以薫人日照影而齐腰鸟飞没而青山欲尽人醉卧而紫骝不骄怅王孙兮归未得思美人兮不可招叹金谷之铜驼连别愁之冉冉慨姑苏之麋鹿接废苑之萧萧岂若春霭华堂云连新构高节清风秀眉上寿防帘幙之春晖炫庭轩之白昼暎鹤髪之慈顔承防衣之轻防竝绿笋以俱长偕红萱而竞秀表庆泽而弥芳吐华滋而益茂于是咏白华之句诵柏舟之篇悼严亲之旣没当贤母之盛年抱遗孤而掩泣守初志之弗谖念劬劳而抚育实保防而生全心不移而匪石恩罔极之如天母之恩兮天罔极欲报之兮心靡忒见芳草兮青青益永思夫大德草生兮堂前愿母乐兮高年母在堂兮夀且贤乐承母兮笑言草生兮堂下上堂兮酌醑儿欣欣兮乐且舞愿祝母兮多祜母之心兮载宁堂之草兮载荣母何期于报効草焉知其发生彼孝子之至怀守慈训而服膺谅人心之有托感物类之无情嗟夫古今殊时性情一致念行役者咏北堂思伯之诗赋别情者歌南浦断阳之句池塘梦里之独吟风月庭前之交翠是皆风人之所致辞静者之所取譬惟孝感之无穷仰恩私而弗替常存爱日之诚式副命名之义岂必登三吴陈母之堂然后识千里孟郊之意也耶谢徽譔
　　春草轩中隠几坐中有袁髯闲似我欲浮青海狎羣鸥儗向鸱彝借轻舸二月水满河豚肥子苦留我我怀归半铛雪浪熏香茗扫榻萧条共掩扉麝煤蠒纸齐梁笔宝绘珍题品神逸洗涤古玉龙眠池临搨竒踪净名室红蠡卷碧春将酣防榔蒌叶嚼香甘夜防更鼓湘妃瑟笙磬同音咏雅南别君此去何草草山为回旋海为倒令威白鹤防重来世人胡为易衰老倪瓒　是日袁君子英同集轩中壬子正月九日也
　　春草堂诗
　　维林之隈维水之涘有美斯堂匪华匪侈
　　登堂云谁燕岂之亲下堂何有小草咸春
　　春日晖晖春草离离罔极易报我心伤悲
　　春日煦煦春草薿薿甘旨孔足我心徂熹
　　睠彼春草一岁一荣亲年弗载静焉忽惊
　　日徃斯恻日来斯惜母金玉是宝所宝惟日
　　岂惟安之室庐之崇岂惟奉之口体之豊际地极天其曷能穷
　　百年斯终多罹物迕幸虽有恃永哀失怙愿今终身不难膝下始终厥事靡不由度
　　何辰云良徂跻公堂春酒斯飨以称眉寿以祝具庆林隈九章六章章四句一章六句一章八句一章五句句吴张适
　　綦履佩鸣左右间佳儿佳妇及承欢天回白日临瑶席露洗红萱出畵防小爵注春宜燕适长裾曳翠可高寒升堂拜母俱名士一记何慙在史官庐陵张昱
　　寄题陈氏春草堂
　　青青草色映帘帷寿母朝朝玩緑滋有句不缘春梦得旁人错道谢家池始丰徐一防
　　海宇升平今一统化日煕煕万家共孝子堂前爱景长霞绚晴光浮畵栋东风百草映堦生绿缛幽丛若新种生意应从乐土滋独讶芳心露偏重孤衷未足报春晖陟岵仍怀九泉痛每叹欢情不及施觞俎春秋寄哀恸犹幸庭闱慰母慈孝爱深期百年奉视膳晨昏有旨甘妇馔中防子亲供笋穿寒谷忽抽萌鲤跃冰溪暗消冻承欢已自乐无涯愿得长年两眉纵寿酒倾来拜膝前杯酒椒花春影动慈容有喜正忘忧佳句无人空入梦衣上朝看碧色新母手辛勤表微缝儿生宛似草根芽长养还因昔培壅母今白髪映顔朱贞节传人口争诵题诗谁继柏舟篇太史升堂有新颂陈留阮维则
　　春草堂诗
　　春日迟迟昭明有融茀厥豊草零露浓浓春日载阳休有烈光菶菶萋萋零露瀼瀼父兮母兮怀允不忘念其先人经营四方死生契阔我心忧伤
　　春日迟迟燕燕于飞野有蔓草维叶萋萋母也天只恩斯勤斯长我育我鬻子之闵斯欲报之德如之何弗思庶防夙夜我心不违
　　春春迟迟葛生楚母曰嗟子季行役适彼乐土谁其知之爰得我所有纪有堂筑室百堵自堂徂基于河之浒相其流泉泉源在左于我居处西南其户
</div>
    <div class="pagination">
<a href="式古堂书画汇考_page104.html">上一页</a><span>...</span><a href="式古堂书画汇考_page100.html">100</a><a href="式古堂书画汇考_page101.html">101</a><a href="式古堂书画汇考_page102.html">102</a><a href="式古堂书画汇考_page103.html">103</a><a href="式古堂书画汇考_page104.html">104</a><span class="current-page">105</span><a href="式古堂书画汇考_page106.html">106</a><a href="式古堂书画汇考_page107.html">107</a><a href="式古堂书画汇考_page108.html">108</a><a href="式古堂书画汇考_page109.html">109</a><a href="式古堂书画汇考_page110.html">110</a><span>...</span><a href="式古堂书画汇考_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
