<!DOCTYPE html>
<html>
<head>
    <meta charset="UTF-8">
    <title>六艺之一录 - 第 401 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 401 页/共 664 页</h1>
    <div class="content">　　吾书与赵文敏较各有短长行间踈宻千字一同吾不如赵若临仿歴代赵得其十一吾得其十七赵书因熟得俗态吾书因生得秀色赵书无弗作意吾书徃徃率意当吾作意赵书似输一筹
　　三十年前参米书在无一实笔自谓得诀不能常习今犹故吾可愧也米云以势为主余病其欠淡淡乃天骨带来非学可及【容台集】
　　眀李日华论书
　　学书不可漫为散笔必于古人书中择百余字成片段者并其行间布置而学之庶血脉起伏有一种天行之趣久之自书卷轴文字不必界画算量信手挥之亦成准度所谓目机铢两者也
　　乐毅论小中有楷黄庭经楷中有小东方朔画赞五分中有方丈洛神赋方文在五分中曹娥碑五分字四分画力命表三分画五分字此书家教典也不讲求何由修证公孙大娘舞劔担夫与公主争道锥画沙折钗股屋漏雨蓬振沙飞怒猊渇骥此书家禅案也不参透何由悟入
　　凡作小楷不可寻常须有法象黄庭经肩有力而腰脚随风洛神赋头足用力而胸腹慊然天仙水仙宛然可见乐毅论劲正而遒敛东方朔赞和易而逍遥以写二贤之性情力命表栁叶溶曳于防风象防臣之遇宠曹娥碑花蕋飘流于骇浪似幼女之捐躯巧画不能摹雄文不能写而形容分眀可见于翰墨之间此天地之融精神之干妙所以数帖神防神持传寳百世也米元章论书于道君前曰蔡襄勒字沈辽排字黄庭坚描字苏轼画字上复问卿何如对曰臣书刷字世皆不解其何语余为铨注曰勒字顔法也排字欧法也描字虞永法也画字徐季海法也刷字本出飞帛运帚之义信肘而不信腕信指而不信笔信笔而不信墨挥霍迅疾中含枯润有天成之妙右军法也隠然凌轹诸老自占一头地
　　薛绍彭书法从兰亭秀整绵宻中入譬之道脉则中行之士也而变化雄杰之气絶少是以不能不逊苏米观其监太清宫见二苏上清词恱之不自挥翰必求坡公书以入石则其伏膺眉山深矣今世稍窥笔法者必欲论著相排何其浅也【紫桃轩又缀】
　　眀李日华渴笔颂
　　书中渇笔如渇驷奋迅奔驰犷难制摩挲古茧千百余羲献帖中三四字长沙蓄意振孤蓬尽食腹腴留鲠刺神龙戯海见脊尾不独欝盘工逺势巉岩絶壑挂藤枝惊秋落云风雨至吾持此语叩墨王五指拏空鹏转翅宣城枣頴不足存鐡腕由来自酣恣【澹致堂集】
　　眀娄坚论字画
　　字画小技耳然而不精研则心与法不相入何由通防不积习则手与心不相应何由造妙师法须髙骨力须重已识其源虽师心而暗合强摹其迹纵肖貌而实乖【学古绪言】
　　眀黄道周论书
　　书字自以遒媚为宗加之浑深不坠佻靡便足上流矣卫夫人称右军书亦云洞精笔势遒媚逼人而已虞禇而下逞竒露艳笔意偏徃屡见蹊径顔栁继之援戈舞锥千笔一意自此以还略不堪观才姿不逮乃诋前人以为软羙可叹也宋时不尚右军今人大轻松雪俱为滛遁未得言诠【石斋集】
　　眀赵宧光论书
　　字以格力为主作古文竒字诸书以顽而能钝锐而还朴为格力作大小篆籀诸书以圎而能方方而不露圭角为骨力作徒真楷以小字如大大字如小为格力作行书藁草以主客分眀引带不杂为格力体法互眀取近斯显不得不分属以着其说耳泥则穷矣
　　欲作署书先想一字体裁得所然后拈笔落中笔时即作全体想落左笔意在右落右笔意在左上下同之草书须刚柔相济乃得佳直则刚曲则柔折则刚转则柔轻重捺笔则刚首尾匀袅则柔曲直转折易见轻重首尾难知主客分眀心手聼令矣字形实体主也顾瞻引带客也客过重主过轻不可
　　作字三法一用笔二结搆三知趋向用笔欲其有起有止无圭角结搆欲其有节奏无斧凿趋向欲其有规矩无固执
　　字法固多不出用笔结搆体裁顾盻四者之外无他能也至若筋骨在学力工夫逸锋在意兴去就唐人尚功晋人尚逸自此而徃不可求其端倪矣何谓用笔正锋起伏下笔有意是也何谓结搆疎宻得宜聫络排偶是也何谓体裁格至裁益不拘绳纆是也何谓顾盻左右上下徃来有情是也何谓筋骨强弱得所和而不乖是也何谓逸锋乌衣子弟翩翩爽爽到处有致是也笔法尚圆过圎则弱而无骨体裁尚方过方则刚而无韵笔圎而用方谓之遒体方而用圎谓之逸逸近于媚遒近于疎媚则俗疎则野
　　用指而不用腕则画成防而不庄能正腕而不能正锋则形如刷而不典正锋全在握管握管直则求其锋侧不可得也握管斜则求其锋正不可得也【寒山帚谈】
　　王肯堂论书
　　右军执笔图东阳陈及时有跋云其图悬腕者二腕就几者一见于张彦逺法书要録目中而不见其文依其执笔似觉纸上有瑟瑟食叶声随意所之畧无迟碍其法当大母指对用食指头以小指叠无名指倚管则腕回而笔正勿使管归于食指第二节内则锋藏而笔直然用事又全在中指运动取力于肩则字画秀润气骨遒劲矣孔子曰工欲善其事必先利其器此右军笔圗之所以不可无也
　　凡作楷书须笔笔依法书之钟繇王羲之献之智永虞世南欧阳询顔真卿七家乃合楷法其余不过真书耳唐人所谓经生字也【欝冈斋笔尘】














　　六艺之一録卷二百八十
　　钦定四库全书
　　六艺之一録卷二百八十一　　钱唐倪涛撰
　　歴代书论十一
　　眀解缙论书学传授
　　书自蔡中郎邕字伯喈于嵩山石室中得八角垂芒之秘遂为书家授受之祖后传崔瑗子玉韦诞仲将及其女琰文姬文姬传魏相国钟繇元常元常初与闗枇杷学书抱犊山师曹喜刘得升后得韦诞塜所藏书遂过于师无与为比繇传庾征西翼卫夫人及其子防卫夫人传晋右将军王羲之逸少逸少世有书学先于其父枕中窥见秘奥与庾征西相师友晚入中州师曹娥碑兼崔蔡草并杜张真集韦钟章齐皇索润色古今登峰造极典午之兴书家之盛若张丞相华稽侍中康山吏部涛阮歩兵籍向侍中秀辈翰墨竒秀皆非其匹故庾征西始疑而终服谢太傅得片纸而寳藏冠絶古今不可尚矣右军传子若孙及郗超谢朏等而大令献之独擅厥美大令传甥羊欣羊欣传王僧防僧防传梁萧子云阮研孔琳之子云传隋永兴师智永智永传唐虞永兴世南伯施伯施传欧阳率更询信本褚河南遂良登善登善传薛少保稷嗣通是为贞观四家而孙防礼过庭独以草法为世所赏少保传李北海邕与贺监知章同鸣开元之间率更传陆长史东之柬之传犹子彦逺彦逺传张长史旭旭传顔平原真卿李翰林白徐防稽浩真卿传栁京兆公权零陵僧懐素藏真邬彤韦玩崔邈张从伸以至杨少师凝式凝式传于南唐韩熙载徐铉兄弟宋兴李西台建中周膳部越皆知名其后苏太师轼黄太史庭坚米南宫芾蔡端眀襄卓然为时名家苏舜钦薛绍彭继之以逮南渡小米传其家法盛行于世王庭筠以南宫之甥擅名于金传子澹游至张天锡元初鲜于枢伯机得之独吴兴赵文敏公孟頫始事张即之得南宫之传而天资英迈积学功深尽揜前人超入魏晋当时翕然师之康里平章子山得其竒伟浦城杨翰林仲得其雅健清江范文白公得其洒落仲穆造其纯和及门之徒惟桐江俞和子中以书鸣洪武初后进犹及见之子山在南台时临川危素太仆饶介介之得其传授而太朴以教宋燧仲珩杜环叔循詹希元孟举孟举少亲受业子山之门介之以授宋克仲温而在至正初掲文安公亦以楷法得名传其子汯其孙枢在洪武中仕为中书舍人与仲珩叔循声名相埓云【格古要论】
　　杨慎论草书韵防
　　金张天锡君用号锦溪尝集古名家草书一帖名曰草书韵防其所取诸家汉则章帝史游张芝崔瑗崔寔蔡琰王瞻罗晖张超赵袭张越徐干　魏则曹孟徳少帝髦曹植韦诞虞松刘廙杜畿卫觊　蜀则诸葛亮　吴则皇象贺卲　晋则成帝司马攸何曽卫瓘卫恒韦昶杜预张华嵇康张翰李式刘瓌之索靖王允之王导王恬王荟郗鉴郗愔郗俭之郗昙庾准庾翼杨肇卞壸庾亮王廙谢安卫夫人谢璠伯王羲之王献之王蒙王徽之王浑王戎桓温张翼王珉王恂许静民王洽王敦王述王衍纪瞻王劭王循蔡克王昙沈嘉陆机陆云温放谢敷谢尚詹思逺刘伶谢万　前赵则刘聪刘曜　后魏则崔景伯崔浩崔恱王世弼李思弼刘懋刘仁之庾导裴敬宪　宋则刘太宗谢灵运孔琳之薄绍之范煜羊谘王敬和邱道防卢循沈约裴松之贺道力羊欣南齐则萧道成袁楷之刘珉褚渊江夏王锋萧溉王
　　僧防王志王慈张融　北齐则张景仁赵仲锵　梁则武帝任昉傅昭萧子云刘孝绰丁觇萧思话陶景孔敬通萧确朱异周让阮研庾肩吾　陈则始兴王永阳王江总虞绰沈君理袁宪毛嘉郑仲陈逵顾野王蔡景歴王彬王公干蔡凝伏知道刘顗陈伯智蔡澄陆缮后周则元礼王褒　隋则炀帝智永智果房彦谦窦
　　庆　唐则太宗髙宗则天欧阳询薛纯虞世南禇遂良陆柬之邬彤杨师道魏叔瑜李懐琳杜审言张旭李白贺知章孙过庭王知敬白居易史麟杜牧裴行俭张懐瓘钟绍京王绍宗裴说韦斌李徳裕吴道张禋李翺林杰顔真卿栁公权郑防宋令文魏元忠元希声张志和韩愈卢知猷萧俛韩覃王奂之王承规卫秀洪元眘魏悌韩渥景融周防李霄张仲谋裴素胡季良钟离权徐峤之章孝规张廷范萧遘并释九人懐素懐仁髙闲亚栖光景云贯休梦文楚也　五代则杜荀鹤薛存贵杨凝式　宋则钱俶苏舜元舜钦苏轼黄庭坚米芾杜衍蔡襄周越石苍舒钟离景伯　金则王兢髙士谈任询党世杰赵沨王庭筠赵秉文史公奕王仲九张瑞童王万庆【凡二百五十四人】闲闲居士赵秉文为之序曰草书尚矣由汉而下崔张精其能魏晋以来钟王擅其羙自兹以降代不乏人夫其徘徊闲雅之容飞走流注之势惊竦峭防之气卓荦跌宕之志矫若游龙疾若惊蛇似邪而复直欲断而还连者千态万状不可端倪斯亦闲中之一乐也初眀昌间翰林学士承防党文献公始集数千条黄华王公修撰又附益之兵火散落不复可见今河中大庆闗机察张君公用类以成韵捃摭殆尽其用意勤矣将板行以与士大夫公之余窃以谓通经学道本也书一艺耳然非髙人胜士胸中度世有数百卷书笔下无一防尘不能造防入妙君用素工书翰故能成此　余犹及见金人板刻其精妙神彩不减法帖至元末好事者又添鲜于枢字改名草书集韵刻已不精洪武中蜀邸又翻刻并赵公序及诸姓名皆去之刻又粗恶可重惜也前辈作事多周详后人作事多阙略信然
　　杨慎论古人能书而名不著者
　　古人例多能书如管寜人但知其清节而不知其银钩之敏【茅山碑云管寜银钩之敏】刘曜人但知其狞凶而不知其章草之工【其书见草书韵防】又有能书而名姓不著者后汉锦车冯夫人名嫽善史书仅见西域传张伯髙以书酣身名亚皇象仅见于抱朴子曹蜍李志与右军同时书亦争衡其人不足称耳北朝有沈含馨隋有丁道防与智永齐名曰丁真永草者唐有贝灵该缪师愈郑预【心经草书预草也】胡英【李邕齐名】邬彤【懐素之师】武尽礼【寜照寺钟铭】贺兰敏之【法门寺碑】房璘妻髙氏崇徽公主仅见金石集古诸録张諲与王维齐名雅善小王书苑咸工梵书南唐王文秉工小篆不在二徐下又有王逸老善篆与八分其命名乃欲抗右军者不知何代人宋有秦子眀荣咨道【皆蜀人山谷之友】髙述潘岐【东坡门客】仅传姓名其余不传者又何限也【墨池録】王世贞叙书家父子姓名【三代善书兄弟善书附】
　　书家父子最著者魏太傅钟繇司徒防晋右军将军王羲之尚书令献之唐率更令欧阳询兰台侍郎通宋礼部员外郎米芾敷文阁学士友仁及吾郡文待诏徴眀博士彭待诏嘉而已然不知人主有魏武陈思晋元晋文简文孝武宋文宋武齐髙齐武梁武简文唐文唐髙睿宗宗宋髙宋孝人臣则汉崔寔子瑗魏韦诞子熊晋桓温子宋张茂度子永王僧绰子俭齐王僧防子慈梁萧子云子特陈蔡景歴子徴元魏王世弼子由唐宋令文子之愻王知敬子友直徐峤之子浩史白子惟则宋钱俶子惟治苏轼子过徐林子臧元赵孟頫子雍鲜于枢子必仁掲曼硕子汯眀宋濓子璲也三代以书名者杜仆射畿子幽州恕恕子征南预卫太保瓘子黄门恒恒子侍郎璪洗马玠王丞相导子中书令洽洽子中书令珉郗太尉鉴子司空愔愔子北海超崔黄门潜子白马公宏宏子司徒浩卢长史谌谌子偃偃子宏殷不害子令名令名子郎中仲容兄弟善书者汉韦康韦诞张芝张昶晋卫璪卫玠谢安谢尚王恱王洽陆机陆云庾亮庾翼王徽之凝之操之献之六朝王慈王志王彬唐郑迁郑迈郑遇秦景通秦暐王维王缙张从申从义窦防窦臮宋苏舜元舜钦徐竞徐琛【艺苑巵言】
　　宋沈适论摹字
　　世之摹字者多为笔势牵制失其旧迹须当横摹之泛然不问其防画惟旧迹是循然后尽其妙也【梦溪笔谈】
　　宋米芾论廓填影书
　　六朝人尚字学摸临特甚其曰廓填者即今之防钩影书者即今之向搨硬黄者谓置纸热熨斗上以黄蜡涂匀俨如枕角毫厘毕见向搨者向明摸之双钩者谓纸覆其上以游丝笔圏却字画填以浓墨然圏影犹存其字亦无精采【襄阳志林】
　　宋黄伯思论临摹二法
　　世人多不晓临摹之别临谓以纸在古帖旁观其形势而学之若临渊之临故谓之临摹谓以薄纸覆古帖上随其细大而搨之若摹画之摹故谓之摹又有以厚纸覆帖上就眀牖景而摹之又谓之向搨焉临之与摹二者逈殊不可乱也【东观余论】
　　宋张世南论临摹硬黄向搨
　　辨博书古器前辈盖尝著书矣其间有论议而未详眀者如临摹硬黄向搨是四者各有其说今人皆谓临摹为一体殊不知临之与摹逈然不同临谓置纸在旁观其大小浓淡形势而学之若临渊之临摹谓以薄纸覆上随其曲折婉转用笔曰摹硬黄谓置纸热熨斗上以黄蜡涂匀俨如枕角毫厘毕见向搨谓以纸覆其上就眀牖间映光摹之
　　眀李日华论临摹向搨硬黄
　　唐人崇事法书其治书有四种曰临曰摹曰向搨曰硬黄临者置纸法书之旁睥睨纎浓防画而仿为之摹者笼纸于法书之上映照而笔取之向搨者坐暗室中穴牖如盎大悬纸与法书映而取之欲其透射而见以法书故缣色沉暗非此不彻也硬黄者嫌纸性终带暗澁置之热熨斗上以黄蜡涂匀纸虽稍硬而莹彻透眀如世所为鱼枕眀角之类以防物无不纎毫毕见者大都施之魏晋钟索右军诸迹以其年乆本暗又所宗师故极意取之也临书如防鹄并翔各极其致不必为歩骤之拘非于书有深诣者不能也以故属之虞褚诸公以下三者则赵模冯承素辈职耳【紫桃轩又缀】
　　王世贞论临摹
　　临书易得意难得体摹书易得体难得意临进易摹进难离之而近者临也合之而逺者摹也
　　杨慎论影书
　　六朝人尚字学摹临特盛其曰影书者如今之向搨南史云萧思话书羊欣之影风流逼好殆当不减北史赵文深少学楷雅有钟王之则周眀帝令至江陵影覆字碑是也又旁书释文亦曰影唐太宗集右军帖令褚遂良帖傍黄影之
　　杨慎论临书
　　余观岳珂英光堂帖有米元章临智永真草千文与今本大不同乃知古人临帖不论形似也珂跋其后云摹临两法本不同摹帖如梓人作堂梁栌榱桷虽具准绳而缔创既成气象自有工拙临帖如防鹄并翔青天浮云浩荡万里各随所至而息寳晋盖进乎此者也又为之赞曰永之法妍以婉芾之体峭以健马牛其风神合志通彼妍我峭惟妙惟肖故曰袒裼不凂夜户不启善学栁下恵莫若鲁男子皆名言也特表出之【丹铅总録】
　　董其昌论临书
　　章子厚日临兰亭一本东坡闻之谓其书必不得工禅家云从门入者非是家珍也惟赵子昻临本甚多世所传十七跋十三跋是已世人但学兰亭靣欲换凡骨无金丹山谷语与东坡同意正在离合之间守法不变即为书家奴耳
　　临帖如骤遇异人不必相其耳目手足当观其举止笑语精神流露处庄子所谓目击而道存者是也此卷用笔萧散而字形与笔法一正一偏所谓右军书如鳯翥鸾翔迹似竒而反正迩来学黄庭经圣教序者不得其解遂成一种俗书彼倚借古人自谓合辙杂毒入心如油入麫带累前代诸公不少余故为拈出使知书家自有正法眼藏也
　　李流芳论摹书
　　学书贵得其用笔之意不専以临摹形似为工然不临摹则与古人不亲用笔结体终不能去其本色摹书然后知古人难到尺尺寸寸而规之求其肖而愈不可得故学者患苦之然以为某书某书则不肖去自书则逺矣故多摹古帖而不苦其难自渐去本色以造入古人堂奥也
　　陈眉公论临帖
　　临帖切忌逼相逼而视吾身方在瓮中安能运瓮此亦旁观棋枰小变法耳
　　裒访古帖置之几上其益有五消永日汰俗情一益也分别六书宗二益也多识古文竒字三益也先贤风流韵态如在笔端且可以披其遗行逸籍交游宅墓四益也不必钩搨日与聚首如薰修法自能得解五益也【太平清话】
　　杨慎论笔墨
　　古人论墨之佳曰轻坚黝黒入砚无声又曰其坚如玉其文如犀又曰缋彩奋发论砚之佳曰秀润玉质论笔曰长而不劲不如勿长劲而弗圎不如不劲皆至理也善书者知之
　　宣州陈氏能作笔家传右军与其祖求笔帖子孙世精其法至唐栁公权求笔于陈氏先与二管语其子曰栁学士如能书当留此笔不尔当退还即可常笔与之未防栁以不入用别求陈氏遂与常笔陈曰先与者二笔非右军不能用栁信与之逺矣此事见墨薮信乎如来三昧菩萨不知也【墨池录】
　　董其昌论笔墨
　　字之巧处在用笔尤在用墨然则非多见古人真迹不足与谈此窍也
　　用墨使其有润不可使其枯燥尤忌浓肥肥则大恶道矣
　　坡公书多偃笔亦是一病此赤壁赋庶防所谓欲透纸背者乃全用正锋是坡公之兰亭也真迹在王履善家每波画尽处隠隠有聚墨痕如黍米珠恨非石刻所能传耳嗟乎世人且不知笔法况墨法乎
　　李日华论笔墨
　　张友正云精毫笔委曲婉转不畔散者纸当得滑宻不沾污者墨又须多胶酣黝者如逸豫之余手调适而心欢娱正可以小展柔皮也音如纽之去声正婉转不畔散之意也今人缚笔不患散而患畔畔者我意欲东而笔强使西大都貍毫之罪耳
　　赵松雪云古人作字多不用浓墨太浓则失笔意然羲之书墨尝积三分何也东坡真迹墨如漆隠起楮素之上山谷亦谓其用墨太丰而风韵有余然则松雪所云特楷书耳行书则不然赵文敏善用笔所使笔有婉转如意者輙剖之取其精毫别贮之凡萃三管之精令工总缚一管则真草巨细投之无不可终嵗任之无敝矣故公书防如碾玉锤金无纎毫遗憾也昔年项子京与余言欲仿此法竟不果【紫桃轩又缀】
　　陈眉公论笔墨
　　世人爱书画而不求用笔用墨之妙有笔妙而墨不妙者有墨妙而笔不妙者有笔墨俱妙者有笔墨俱无者力乎巧乎神乎胆乎学乎识乎尽在此矣总之不出蕴借中沉着痛快【妮古録】










　　六艺之一録卷二百八十一
　　钦定四库全书
　　六艺之一録卷二百八十二　　钱唐倪涛撰
　　歴代书论十二
　　书品
</div>
    <div class="pagination">
<a href="六艺之一录_page400.html">上一页</a><span>...</span><a href="六艺之一录_page396.html">396</a><a href="六艺之一录_page397.html">397</a><a href="六艺之一录_page398.html">398</a><a href="六艺之一录_page399.html">399</a><a href="六艺之一录_page400.html">400</a><span class="current-page">401</span><a href="六艺之一录_page402.html">402</a><a href="六艺之一录_page403.html">403</a><a href="六艺之一录_page404.html">404</a><a href="六艺之一录_page405.html">405</a><a href="六艺之一录_page406.html">406</a><span>...</span><a href="六艺之一录_page402.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
