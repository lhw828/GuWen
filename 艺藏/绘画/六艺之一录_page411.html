<!DOCTYPE html>
<html>
<head>
    <meta charset="UTF-8">
    <title>六艺之一录 - 第 411 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 411 页/共 664 页</h1>
    <div class="content">　　朱子曰此篇当是僧虔与人书耳张彦逺要録二篇合为一非也今虽别之但编简脱谬不能完备耳
　　陶隠居上武帝论书启五首　见前二百七十一卷武帝答隠居书三首　　见前二百七十一卷中书侍郎虞龢论书启　见前二百七十二卷叙二王书事一首　　　见前
　　本在虞龢表中编简脱误不能次序但叙二王事甚详不忍弃之别録为一首
　　梁庾元威论书　　【前半见前二百七十二卷后半见二百六十七卷书体】萧子云论书启　　见前二百七十二卷
　　朱子曰草始于秦行于汉魏而特盛于江左观其君臣所以撰録论议辨析今古可谓勤矣是时名流皆谓之胜事以不能为耻故其盛如此阅隠居书知书法十二意及乎元常逸少献之优劣乃出梁武而或转以为张长史顔鲁公之辞葢张顔祖述之尔赵壹之言亦足警夫嗜毫翰而防功名者也
　　杂议之二第五
　　唐太宗髙宗书故事
　　虞世南书防述　　　见前二百七十二卷张懐瓘文字论　　　见前二百七十三卷
　　张懐瓘议书　　　　见前二百八十四卷
　　张懐瓘书估　　　　见前【仝上】
　　韩文公送髙闲上人序见前
　　刘梦得论书　　　　补録于后
　　柳子厚报崔黯秀才书
　　欧阳永叔书李斯篆后
　　欧阳永叔论字法
　　欧阳永叔与石守道书二首　补録于后
　　朱子曰六艺之目曰礼乐射御书数夫礼贵乎为容乐重乎知音射赏于中鹄御美于如组数优于推歴此五者皆以精能为善至于书岂不然哉为其才有短长故君子不以贤定不肖然徳均则艺胜矣观韩子之序知书之不可伪观梦得之论知学之不可已也子厚以为病癖不亦过乎然亦足以警夫躭嗜者也永叔讥守道之恠正矣不然则以直为斜以方为圆之弊至今未息也善哉
　　品藻门第六
　　梁武帝书评　　　　见前二百八十三卷
　　崔子玉　蔡邕　　张伯英　曹喜　　邯郸淳师冝官　梁鹄　　钟繇【又钟司徒】皇象　　索靖卫巨山　王右军　王献之　王仪同　桓元羊欣　　萧思话　薄绍之　孔琳之　张融王僧虔　阮研　　陶隠居　范懐约　殷均徐淮南　吴施　　柳产　程旷平　李镇东李岩之　萧子云　顔倩　萧特进　王彬之柳恽　郄愔　　庾肩吾
　　右书评三十有八人
　　朱子曰旧有梁武帝书评皆不伦次乃以两本防而録之略随其世次之先后故言从汉末至梁三十四人一云二十八人今得三十有七事逺未遑深考艰于去取姑并存之其间有数人无闻者岂当时可观而后无传耶然亦虑简札之误云尔予既録此又阅袁昻古今评普通四年所上大率相类岂武帝取昻之言而为己辞耶或传写者混淆而致然耶予未得善本为之较定也袁昻之评今不复録取其稍异者数条疏于武帝评之下其间有云王褒书凄断风流而势不称意孟光禄书如崩山絶崖人见可畏前评未有其余亦谬误难録末云张芝惊竒钟繇特絶逸少鼎能献之冠世四英其頺流芳不灭羊真孔草萧行范篆各一时妙絶此皆可述之辞也
　　庾肩吾书品并略论　见前二百八十二卷袁昻古今书评　　　见前二百八十三卷李嗣真书后品　　　见前二百八十二卷九品书人论【即韦续九品书人论】见前二百八十四卷遗名子续书评【即品总续书评】见前二百八十三卷
　　品藻之二第七
　　张懐瓘书防卷上中　见前二百八十二卷
　　朱子曰懐瓘品藻古今上下数千载斯亦勤矣当唐之盛时古书所存者多博见而精研之能始及此后世秉笔之士虽欲更述不亦难哉然其辞或朴或繁非书之要不复删易其谓今之八分为起于秦谓今之正书为程邈之皆非是也具续书防王原叔篇中又以赵高首妙品不可以训故易以胡母敬而传髙之事欧阳公谓天下之事固有出于不幸者此之谓也
　　品藻之三第八
　　张懐瓘书防卷下　　见前
　　品藻之四第九
　　续书防　　朱长文
　　周官保氏教国子以六艺礼乐射御书数之谓也书之为教古者以叅于礼乐恶可置哉自秦变六体汉兴有章草英儒承承故得不废寖兴于西京曹魏之际而极盛于晋宋隋唐之间穷精殚妙变态百出无以尚矣当彼之时士以不工书为耻故师授家习能者益众形于简牍耀于金石后人虽相去千百龄得而闻之如揖其眉宇也下至于五代天下罹金革之忧不遑笔札神宋受命圣圣相继云章宸翰艺出天縦炳如日月发如龙鸾天下多士向风趋学间有俊哲自为名家古文则郭恕先勾中正篆籀则徐骑省卲餗章友直分则王原叔真草则杨少师王御史李西台宋宣献石曼卿周子发苏子美蔡君谟咸有遗迹可以观述虽然学者犹未及晋唐之间多且盛者何也葢经五季之积乱而师法罕传就有得之秘不相授故虽志于书者既无所宗则复中止是以然也夫书者英杰之余事文章之急务也虽其为道贤不肖皆可学然贤者能之常多不肖者能之常少也岂以不肖者能之而贤者遽弃之不事哉若夫尺牍叙情碑版述事惟其笔妙则可以珍藏可以垂后与文俱传或其缪恶则旋即弃掷漫不顾省与文俱废如之何不以为意也予虽不能每怅然为之叹息于是集古今字法书论之类为墨池编其善品藻者得三家焉曰庾肩吾曰李嗣真曰张懐瓘而懐瓘者为备然自开元以来未有纪録而唐初诸公或虽有其传而事迹缺略或未尝立传于此篇为缺于是用懐瓘品例缀所闻见防自唐兴以来至于本朝熙宁之间作续书防庶使近时抱艺君子于此具见而不学者观之亦思勉焉其所缺漏当嗣而益诸熙宁七年八月六日溪隠夫序
　　续书防卷上　　书品论
　　神品三人　　　详见下卷
　　顔真卿　张长史　李阳氷
　　妙品十六人　　详见下卷
　　唐太宗　虞世南　欧阳询　欧阳通
　　褚遂良　陆柬之【髙正臣附】　徐峤之
　　徐浩　　释懐素【懐仁附】　　栁公权
　　沈传师　韩择木　徐骑省【弟锴及李无惑附】石曼卿　苏子美　蔡君谟
　　论曰昔庾肩吾定张芝至于法高一百二十有八人为九品李嗣真録李斯至于张正见八十一人为十等其间有两存者有互见者网罗前哲固以博矣然肩吾梁人也其去羲献不逺其所评逺者必有据依近者皆所亲见也而嗣真得承羣贤之绪余而又益以隋唐之近迹故可以锱铢以权之尺寸以度之列为数品然大繁则乱其升降失中者多矣其説止于题评譬喻不求事实虚言润饰孰为凖绳至张懐瓘乃讨论古今自史籀至于唐之卢藏用为神妙能三品人为一传兼王袁之评庾李之品而附之以名字乡邑爵位之详品简则易推事明则可考此足为学者之便也然其或失于折衷或伤于鄙俚而叙古人之行事未备其犹病诸予欲不踵懐瓘别为一书然自度病处而去古益逺其所见闻皆不及懐瓘之博且详也虽复増损其能甚异哉于是续而补之自隋以前能书者虽懐瓘所不録而杂见于庾李书品窦臮述书赋迹絶难考此不复载也懐瓘开元中尝为翰林供奉工书之外无闻焉不以人废言此谓神妙能者以言乎上中下之号而已岂所谓圣神之神道妙之妙贤能之能哉就乎一艺区以别矣杰立特出可谓之神运用精美可谓之妙离俗不谬可谓之能据所传覩精为着定茍好恶之异商之差以俟来哲然同品之间固有优劣览者可以自知焉
　　神翰述
　　神宋之兴自太祖震神武敷至仁以大定天下又能敦尚文雅耆儒宿德置于廊庙英髦丽藻列于禁掖然于翰墨之学固未遑暇太宗方在跃渊留神墨妙防行片简已为时人所寳及既即位区内砥平朝廷燕宁万几之暇手不释卷学书至于夜分而夙兴如常以生知之敏识而继博学之不倦功倍前古体兼数妙英气竒采飞动超举圣神絶艺无得而名焉帝善篆草行飞白八分而草书冠絶尝草书千文勒石于秘阁又八分千文及大飞白数帙以颁辅弼当时工书者莫不叹服上尝语近臣曰朕君临天下亦有何事于笔砚特中心好耳江东人能小草累召诘之殊不知向背也小草字学难究飞白笔势罕工吾亦恐自此废絶矣葢深虑书法之缺坠而勤劳以兴之也始即位之后募求善书者许自言于公车置御书院首得蜀人王着以为翰林侍书时吕文仲为翰林侍读与着更宿禁中每嵗九月后夜召侍书侍读及待诏书艺于小殿张烛令对御书字亦以询采外事常至乙夜而罢是时禁庭书诏笔迹丕变刬五代之芜谬而追盛唐之旧法粲然可观矣又尝命徐铉句中正刋定许慎说文正天下字学六书之义乃得不废以隆于今又尝阅于内府购于天下自汉章帝至唐太宗高宗书及古昔名臣苍颉张芝钟繇杜预东晋王谢唐褚陆顔栁之徒与王羲之献之墨迹并勒石为法帖十卷以赐近臣后二府大人初拜者皆赐之遂传天下学者得以师法自古帝王好藏书者有之矣然徒寳惜独善而不能兼唐文皇可谓谊主犹且择甚爱者藏之于陵墓其次者函之于宫掖没卒为奸臣盗贼所得以至于湮没吁可惜哉未有如吾太宗圣谟闳逺者也至于宸翰亦以藏之天下名山胜地为虑深矣逮章圣朝裒次遗墨其寘于龙图阁太清数秘阁御书院及赐于名山祠庙者凢数千卷轴真宗睿文精义穷几入神通绍先诲沈研古艺宸毫焕发形于翠琰者凢九十编宝在天章以永来世仁宗往在东朝己志于书真宗尝以示大臣及于临御因阅视先帝灵几有木皮飞白笔偶取作字笔力遒迈如素习者乃置书神位又以颁锡执政由是墨法日进发竒振华云龙相从鸾凤交舞无以喻之享国四纪未尝辍功榜于先庙标于总章凡侍従儒学之臣皆拜贶于上葢飞白之法始于蔡邕工于羲献萧子云而大盛于二圣之间矣自古飞白罕有传者惟先帝兴之于己坠永耀于将来厥惟艰哉英宗建寳文以奉之用踵故事可谓美矣文宪自居藩邸及践宸极以向儒好学称天下今天子潜精六经通达渊防宿儒老学慑服天辨臣以病隠不与缙绅接未获细闻天縦之竒能也自従亲至于舒每有青祠祈谢灵仙窃观御名出于宸笔气严而法备迹婉而势遒于一字且如此况覩之多则妙可知也尝观自古君天下者功成则志逸治久则气骄至于恣畋游迩声色穷天下之欲极天下之乐以至太甚而阶危乱者多矣惟本朝累圣威憺八荒恩被万物而未尝亲逸欲之事田无车马之音下无姝丽之求卑宫室俭服用垂拱丰裕惟六经百氏篇章论议诸家书法是务过于寒儒者之为葢尧舜之濬明文武之齐圣夫何足以尚已今臣纂述书防岂敢抑居品列谨直述以冠篇云
　　品藻之五第十
　　续书防卷下
　　能品　　　详见下卷
　　唐髙宗　　　　唐明皇　　　　唐顺宗汉王元昌　　　临川公主【晋阳公主房璘妻附】杨师道
　　裴行俭　　　　魏叔瑜【子华附】　　宋令文王绍宗【孙虔礼附】　王知敬【殷仲容附】　卢藏用
　　岐王元范　　　李邕　　　　　钟绍京【萧祐附】
　　韦陟　　　　　萧诚　　　　　张廷珪
　　贺知章　　　　司马子防【卢鸿附】　王维
　　吕向　　　　　郑虔　　　　　梁升卿
　　史惟则　　　　蔡有邻　　　　李潮
　　褚廷诲　　　　胡霈然　　　　张懐瓘
　　张従申　　　　段季展　　　　韩滉
　　归登　　　　　邬彤　　　　　郑庆余
　　韩愈【刘禹锡栁宗元附】　韩梓材　　　　裴潾
　　李德裕　　　　牛僧孺　　　　李绅
　　裴休　　　　　唐元度　　　　卢知猷
　　于僧翰　　　　钱惟治　　　　钱侍郎
　　皇朝钱忠懿王　李煜　　　　　王侍御着
　　郭忠恕　　　　句直馆中正　　释梦英范文正公【欧阳永叔附】王翰林洙　　　周子发
　　邵餗　　　　　章友直　　　　唐猷
　　雷简夫　　　　张公达　　　　慎东美李西台建中【唐异附】宋宣献公　　　杜祁公
　　系説
　　自天圣景祐以来天下之士志于书学者稍复兴起如周子发石曼卿苏子美蔡君谟之俦人亡迹存皆着在篇中矣今列于廊庙布于台阁复有数公有若韩魏公骨力壮伟文潞公风格英爽介甫相国笔老不俗王大参资质沈厚卲兴宗笔思快锐宋次道陆子履碑刻遒丽滕元发王乐道尺牍流便王才叔以婉美称苏子曕以淳古重及蔡仲逺沈睿达之徒皆彬彬可观予固未量其所至安敢品之然金闺玉堂之士布衣韦带之流岂乏能者哉予病且隐罕与搢绅接固不得而知也后之与我同志者固当搜而次之






　　六艺之一録卷二百八十七
　　钦定四库全书
　　六艺之一録卷二百八十八　　钱唐倪涛撰
　　歴朝书论十八
　　朱长文墨池编　续书断　神品
　　顔真卿字清臣秘书监师古三世従孙也系出琅琊世载名德天寳末拜平原太守羯胡搆乱河朔诸郡皆陷贼独平原坚守与其兄杲卿以讨贼为事援絶力穷乃趋行在事肃宗不畏于李辅国鱼朝恩事代宗不阿于元载事德宗不悦于卢杞摈斥流离未尝宁处卒为奸臣所挤以使叛虏秉节就死年七十六位太子太师諡曰文忠唐世皆谓之鲁公不敢名云呜呼鲁公可谓忠烈之臣也而不居庙堂宰天下唐之中叶卒多故而不克兴惜哉其发于笔翰则刚毅雄特体严法备如忠臣义士正色立朝临大节而不可夺也子云以书为心画于鲁公信矣尤嗜书石大几咫尺小亦方寸葢欲其传之逺也碑刻遗迹存者最多而荒郊废冡其出未巳碑刻虽多而体制未尝一也葢随其所感之事所防之兴善于书者可以观而知之故观中兴颂则闳伟发扬状其功德之盛观家庙碑则庄重笃实见夫承家之谨观仙坛记则秀颖超举像其志气之妙观元鲁山铭则渟涵深厚见其业履之纯余皆可以类考防如坠石画如夏云钩如屈金戈如发弩縦横有象低昻有态自羲献以来未有如公者也其真行絶妙所谓如长空逰丝虫网络壁者吾于蔡明逺帖见之公正书及真行逾妙及神其草书葢有之矣恨未见也或曰公之书殊少媚态又似大露筋骨安能越虞褚而偶羲献耶答曰公之媚非不能耻而不为也退之尝云羲之俗书姿媚葢以为病耳求合流俗非公志也又其太露筋骨者葢欲不踵前迹自成一家岂与前辈竞其妥帖妍冶哉今所传千福寺碑公少为武部员外时也遒劲婉熟已与欧虞徐沈晩笔相上下而鲁公中兴以后笔迹逈与前异者岂非年弥髙学愈精耶以此质之则公于柔媚圆熟非不能也耻而不为也自秦行篆籀汉用分字有义理法贵谨严魏晋而下始减损笔画以就字势惟公合篆籀之义理得分之谨严放而不流拘而不拙善之至也
　　张长史【不书名避御嫌名也】苏州呉人也为人倜傥闳达卓尔不羣所与逰者皆一时豪杰李白诗云楚人尽道张旭奇心藏风云世莫知三吴牧伯皆顾盼四海椎侠争追随太白奇士也称君如此君之蕴蓄浩博可知矣主荒政尨不见抽擢栖迟卑冗壮猷伟气一寓于毫牍间葢如神虬腾霄汉夏云出嵩华逸势竒状莫可穷测也虽庖丁之刲牛师旷之为乐扁鹊之己病轮扁之斵轮手与神运艺従心得无以加于此矣又其志一于书轩冕不能移贫贱不能屈浩然自得以终其身呜呼书之至者妙与道参技艺云乎哉善乎韩子之知君志也尝称君曰喜焉草书怒焉草书窘穷忧悲愉佚怨恨思慕酣醉无聊不平有动于心必于草书焉发之顾于物见山水崖谷鸟兽虫鱼草木华实日月列星风雨水火雷霆霹雳歌舞转鬬天地万物之变可喜可愕不寓于它必于草书焉发之故其书变动犹鬼神不可端倪韩子未尝轻与人誉君如此信矣今其残札防简模镂而传者见之使魄禠而心服也君草书得神品或云君受法于陆柬之尝见公主担夫争路而入又闻鼔吹而得笔法之意后观倡公孙舞西河剑器而得其神由是笔迹大进葢积虑于中触物以感之则通达无方矣天下之事不心通而强以为之未有能至焉者也初尉常熟有老叟陈牒既判去不数日复来君怒而责之曰汝何以细故屡扰官府也叟曰君笔迹竒妙欲以藏箧笥耳非有所论也因问所藏尽出其父书君视之曰天下竒书也自此益尽其法以君之资犹且博观而后至然则学固不可以已乎君性嗜酒每大醉呼叫狂走下笔愈竒尝以头濡墨而书既醒视之自以为神不可复得也世以此呼张颠后尝为金吾长史后人论书欧虞褚陆皆有异论惟君无间言传其法者崔邈顔真卿世或以十二意谓君以传顔者是欤非欤文宗时诏以李白歌诗裴旻剑舞长史草书为三絶
　　李阳氷赵郡人好古善属文尝令当涂李白往依之赠以诗曰落笔洒篆文崩云使人惊吐辞又炳焕五色罗华星歴集贤学士晩为将作少监韩退之称曰李监是也阳氷篆品入神自秦斯以仓颉史籀之迹变而新之特制小篆备三才之用合万物之变包括古籀孕育分功已至矣歴两汉魏晋至隋唐逾千载学书者惟真草是功穷英撷华浮功相尚而曽不省其本根由是篆学中废阳氷生于开元始学李斯峄山碑后见仲尼吴季札墓志精探之学得其渊源遍观前人遗迹以谓永有防画但偏傍模刻而已尝叹曰天之未丧斯文也故小子得篆籀之宗防其以书为己任也如此当世识者皆倾伏之以为其格峻其气壮其法备又光大于秦斯矣葢李去古近而易以习传阳氷去古逺而难于独立也雅好书石鲁公之碑阳氷多题其顔观其遗刻如太阿龙泉横倚寳匣华峰崧极新浴秋露不足为其威光峭拔也或者谓之仓颉后身尝贻书李大夫愿刻石作篆备书六经立于明堂不刋之典号曰大唐石经使百代之后无所损益是时四方乱离执政者以为迂而阳氷之志不克就后之人将安师仰乎惜哉舒元舆尝得阳氷真迹在六幅素上见虫蚀鸟步痕迹若屈铁石陷入屋壁霜画炤着疑龙蛇骇解鳞甲活动皆飞去且賛之曰斯去千年氷生唐时氷复去矣后来者谁后千年有人谁能待之后千年无人篆止于斯自阳氷后虽余风所激学者不坠然未有能企及之者初绛州碧落尊像之背有篆文极竒古阳氷见之叹美服膺寝食其下不得影响大热中以椎椎之犹有遗迹唐人尤竒之或以为陈惟玉书或以为异人所刻独李汉以为李譔书汉之言诚然犹未敢必尔
　　妙品
　　唐太宗文武圣皇帝遏乱略致太平虽古之聪明睿智神武而不杀者无以尚也既即位购求天下名书以充御府锐精临冩特爱羲之首与虞世南褚遂良论书法二人皆贤者也因其论书可以及政矣翰墨所挥遒劲妍逸鸾凤飞翥虬龙腾跃妙之最者也帝善用兵所向必摧破天下无事移其用兵之勇以见于书则其书孰御哉故尝谓羣臣曰吾平乱冦尝亲执金鼓观敌之陈即知强弱以吾弱饵其强以吾强击其弱无不大溃葢思其深也今吾临古人书殊不学形势唯求其骨力骨力既得其形势自生矣尝真草于屏风以示羣臣笔力遒劲一时之絶又尝因赐宴操笔飞白诸公竞于御手取之魏郑公之薨帝为文于碑且自书焉书虽功名之余事然帝王能之亦足以娱心意而助褒劝亦治世之盛美也贞观二十三年帝登遐年五十三
　　虞世南越州余姚人父荔陈太子中庶子世南出继其叔中书侍郎寄之后故字伯施世南貌儒谨外若不胜衣而学术渊博论议持正无所阿狥其中抗烈不可夺也故其为书气秀色润意和笔调然而内含刚特谨守法度柔而莫渎如其为人虽欧虞同称徳义乃出询右也初浮屠智永学逸少书精极名重于陈世南従学焉尽其法而有以过之其行皆入妙品太宗尝与之论书书亦至于妙而称世南为书翰之絶此言谅矣及其卒也帝甚悼之诏魏王泰曰世南于我犹一体拾遗补阙无日忘之葢当代名臣人伦凖的今其云亡石渠东观无复人矣世南位秘书监为宏文馆学士爵永兴县公諡曰文懿
　　欧阳询字信本潭州临湘人貌寝侻敏悟絶伦读书輙数行同尽博贯经史当陈隋之际士子盛于书学询师法逸少尤务劲险尝行见索靖所书碑观之去数里复返及倦乃布坐宿其傍三日乃得去其精如此杰出当世显名唐初尺牍所传人以为法虽戎狄亦慕其声然观其少时笔势尚弱今庐山有西林道场碑是也及晩益壮体力完备竒巧间发葢由学以致之九成宫碑温大雅墓铭是也其正书浓得中刚劲不挠有正人执法面折廷诤之风至其防画工妙意态精密无以尚也行书斜蟠屈如龙虵振动戈防森列自成一家八体尽能而飞白尤精今恨不及见也高祖防时数与逰既登位累擢给事中贞观初歴太子率更令宏文馆学士封渤海男卒年八十五张懐瓘称其飞白行草入妙小篆入能
　　子通蚤孤母徐教以父书惧其惰常遗钱使市父遗迹通乃刻意临仿以求售数年遂继父名号大小欧阳体虽得父之劲锐而意态不及也然亦可以臻妙品矣晩节自贵重以狸毛为笔覆以兔毫管用象犀非是未尝书也仪凤中累迁中书舎人居母丧虽以诏夺哀而借槀居庐不废天授初转司礼卿判纳言事防凤阁舍人张嘉福请以武承嗣为皇太子通与岑长倩以为不可死于酷吏呜呼欧阳父子以风节学艺相继为唐名臣美哉
　　褚遂良字登善杭州钱塘人散骑常侍亮之子贞观中累迁起居郎博涉文史工楷虞世南死太宗思之叹曰吾无与论书者矣魏郑公白见遂良帝令侍书帝方博购王羲之故帖夫下争献然莫能质其伪遂良独论所出无敢殊冒非夫博学深究者谁足与是非数百年之旧迹哉其书多法或斆钟公之体而古雅絶俗或师逸少之法而瘦硬有余至章草之间婉美华丽皆妙品之尤者也后迁谏议大夫屡进谠言帝尝曰遂良鲠亮有学术竭诚于朕若飞鸟依人自加怜爱拜中书令帝寝疾召遂良长孙无忌曰汉武帝寄霍光刘先主托诸葛亮朕今委卿髙宗立二贤悉心奉国以天下安危自任故永徽之政有贞观风及二后废立遂良固諌不従命贬爱州刺史嵗余卒呜呼古所谓临大节而不可夺者褚公有之
　　陆东之吴郡人宰相元方之伯父虞永兴之甥也临学舅氏得其法遂以书颛家与欧褚齐名张懐瓘谓其行入妙草入能然行于今殆絶遗迹余尝阅观其草书气古笔老如乔松倚壑野鹤盘空信乎名不虚得也官至太子司议郎元方子景融博学亦工书札时有髙正臣者亦以书闻而不喜柬之书葢衒已长而忘公是欤
　　徐峤之字惟岳防稽人父师道太真少有至行不干仕进裴行俭总戎陇外辟之賔幕因授九陇尉非其志也弃官归隠及终諡曰文行先生贺知章为之作铭太真精于翰墨峤之能承之以名世尤纯孝积学狄梁公魏齐公姚梁公交辟之尝面诮张易之而佐佑五王迎立中宗不自以为功也歴赵湖洺州刺史卒官正书入妙行书入能遒媚有楷法姚宗母之墓湖州孝义寺碑皆合作者也尝进书六体手诏答曰得所进书甚可观览回鸾顾鹊坠露凝云虽古人临池悬帐之妙何以过此仍赐物四十段以旌之
　　子浩字季海受书法于父少而清劲随肩褚薛晩益老重潜精羲献其正书可谓妙之又妙也八分真行皆入能尝论书云鹰隼乏彩而翰飞戻天者骨劲而气猛也翚翟备色而翺翔百步者肉丰而力沈也若藻曜而高翔书之凤凰矣故浩之为书职鋭于内振华于外有君子之器焉尝书四十二幅屏八体皆备其朔风动秋草边马有归心十数字草相参皆为精絶识者评云怒猊抉石渴奔泉尤为司空图所寳爱又尝著书谱一卷恨未见之唐之工书者多矣求其三叶嗣名者惟徐氏云浩擢明经为肃宗中书舎人四方诏令多出浩笔遣辞赡敏而书法至精帝善之又太上皇诰册宠絶一时代宗时防稽县公出节度岭南入为吏部侍郎坐事出明州别驾德宗初召授彭王傅进郡公卒年八十赠太子太师諡曰定子岘又善书工于行草石曼卿得其石刻屡称于人
　　释懐素字藏真长沙人也自云得草书三昧其始临学勤苦故笔填委作笔以瘗之尝观夏云随风变化顿有所悟遂至妙絶如壮士抜劒神彩动人顔鲁公尝有书云昔张长史之作也时人谓之张颠今懐素之为也仆实谓之狂僧以狂继颠孰以为不可耶其为名流推与如此后有懐仁者居长安洪福寺摸集右军颇见精熟其徒有胡英效之亦以书勒石
　　栁公权字诚悬京兆华原人兵部尚书起之之弟也元和初擢进士第穆宗时以夏州书记入奏帝曰朕尝于佛庙见卿笔迹思之久矣即拜右拾遗侍书学士帝问公权用笔法对曰心正则笔正乃可为法帝改容悟其笔谏也起之尝寓书于宰相曰家弟本志儒学先朝以侍书见用颇类工祝愿徙散秩乃改右司郎中宏文馆学士文宗复召侍书迁中书舎人翰林书诏学士帝有求治之意而不能倚忠堲谗尝便殿举袂曰此三澣矣对曰人主当进贤退不肖纳谏诤明赏罚服澣濯之衣此小节耳其切直多类此累封河东郡公咸通初以太子太师保致仕卒寿龄八十八公权博贯经术正及行皆妙品之最草不失能葢其法出于顔而加以遒劲丰润自名一家而不及顔之体局寛也虽惊鸿避弋饥鹰下韝不足以喻其鸷急云文宗尝召与聨句它学士亦属继帝独讽公权者以为词情皆足命题于殿壁字率径五寸帝叹曰钟王无以尚也其迁少师宣宗召至御坐前书纸三畨作真行草三体帝竒之赐以器币且诏自书谢章无限真行当时大臣家碑志非其笔人以子孙为不孝外夷入贡皆别具货曰此购栁书尝书京兆西明寺金刚经有钟王欧虞褚陆家法自为得意凢公卿以书贶遗葢钜万而主藏奴或盗用不复诘惟砚笔图籍自鐍秘之
　　沈传师字子言苏州吴人史馆修撰既济之子也材行有余能治春秋工书有楷法入翰林次当拜承防称病固辞出观察湖南歴右丞出率江西以吏部侍郎卒年五十九性夷粹无竞更二镇十年无书贿入权家而僚佐极一时之选正行书皆至妙品存于翠琰爽快骞举如许迈学仙骨轻神健飘飘然欲腾霄云
　　韩择木当萧氏代世以八分得名是时韩云卿以文显李阳氷以篆显择木以八分显天下欲铭其先人功者不得此三人不称三服杜子美诗云尚书韩择木骑曹蔡有隣开元以来数八分观其迹虽不及汉魏之竒伟要之庄重有古气而首唱于天寳之间宜寘妙品又如山东老儒虽姿宇不至峻茂而严正可畏云择木尝为右散骑常侍宰相李岘忤李辅国又以争崔伯阳责太重帝怒黜岘蜀州时择木入对帝曰岘欲专权耶朕今黜之尚恨法太寛择木曰岘言直不敢专权陛下寛之只益盛徳耳其正论如此后以太子少保致仕尚作书不衰
　　宋
　　徐铉字鼎臣事李煜官御史大夫王师围金陵来求缓师陈述恳至既复命随煜入朝太祖诘之不屈即蒙慰劳授率更令至太宗时直学士院训辞温雅得诏命体迁右散骑常侍坐事贬邠州刺史行军司马卒年七十六骑省敏于文为江表冠中朝士大夫皆推与之尤善篆八分精于字学盖自阳氷之后篆法中絶而骑省于危乱之间能存其法归遇真主字学复兴其为功岂浅哉虽患骨力歉阳氷然其精熟竒絶其防画皆有法及入朝见峄山摹本自谓得师于天人之际搜求旧迹焚掷畧尽较其所得可以及妙尝被诏刋定许慎説文今行于世弟锴得兄之学而名誉相上下世号二徐江南有王文秉者篆体精劲遗迹可寳其后郑文寳查道袭皆善篆由骑省发之后皆为显人又有李无惑者同安人太宗时为翰林待诏深得阳氷之法遒徤端直见称于杨文公钱塘人呉浩浩笔尤妙世莫能偕无惑常蓄藏之语人曰浩死当絶笔矣无惑后为参官宰邑嵗常寄万钱市大笔于浩
　　石延年字曼卿其先幽州人志气豪迈慕古人竒节伟行而欲立非常之功既与世龃龉于是嗜饮以自放竒篇寳墨多得于醉中真一代文翰之雄也少举进士不中初命奉职久之以太祝宰济之金乡累擢大理丞通判海州还为秘书阁校理迁中允康定二年卒年四十八上书请庄献明肃还政言夏戎十事不报己而元昊叛时权相语人曰缺执政欲以曼卿拟之犹兾其私诣然后奏曼卿语人曰吾少有志効国用当自结明主以奋生平又安能屑屑于相府乎执政闻之遂罢是时天子方用其言稍欲进显以试其才而曼卿不幸病死可哀也已曼卿正书入妙品尤喜题壁不择纸笔自然雄逸尝舣舟于泗州之山寺僧请题壁殿榜乃剧醉卷氊而书一挥而三榜成使善书者虽累旬月构思以为之亦不能及也范文正诔之曰曼卿之笔顔筋栁骨散落人间寳为神物欧阳永叔尝赋诗云曼卿子美皆竒才久已零落埋黄埃子美生穷死愈贵残章防藁如琼瑰曼卿醉题红粉壁粉壁已剥昏烟煤河倾昆仑势曲折雪压太华髙崔嵬自従二子相继没山川气象皆低摧二公之辞信得其实矣不假余评云
　　苏舜钦字子美叅知政事易简之孙直集贤院耆子也举进士累迁大理评事范文正公荐之校理集贤有欲撼文正者以事劾之坐除名以湖州长史卒嘉祐中追复其官子美志于功名虽在卑位数慷慨论朝廷大事人所难言者既废游吴中以泉石自适善于歌诗发必造竒尤工行狎草书皆入妙品残章片简传寳天下如花发上林月晃淮水光彩浮动云兄舜元字才翁草卓尔不羣但恨遗迹之少耳歴提防刑狱以卒
　　蔡襄字君谟兴化军仙逰人也擢天圣八年第范文正公黜饶州余靖尹师鲁欧阳永叔以论救従贬君谟作四贤诗以讽天下称之为庆歴初諌官遇事感激权幸畏缩而上得与范韩杜冨诸公革弊事以脩太平其后又歴清近竭忠补过救唐子方留吕景初呉中复马遵上益嘉其言再守泉州移福唐重经术士禁遭丧而破产诛巫觋主病者絶蛊毒杀人者大变其俗入摠三司防英宗即位昭陵复土财用皆猝须而毕给拜端明殿学士知杭州以便亲俄居忧病卒年五十六君谟真行草皆优入妙品笃好博学卓冠一时少务刚劲有气势晩归于淳淡婉美诗云抑抑威仪维徳之隅可以况其书矣然颇自惜重不轻为书与人尺牍人皆藏以为寳仁宗深爱其迹尝书曰御笔赐字君谟以宠之君谟作诗自书以谢御制元舅陇西王碑文君谟书之及学士撰温成皇后碑又勅书之君谟辞不肯书曰此待诏职也儒者之工书所以自逰息焉而已岂若一技夫役役哉古今能自重其书者惟王献之与君谟耳



</div>
    <div class="pagination">
<a href="六艺之一录_page410.html">上一页</a><span>...</span><a href="六艺之一录_page406.html">406</a><a href="六艺之一录_page407.html">407</a><a href="六艺之一录_page408.html">408</a><a href="六艺之一录_page409.html">409</a><a href="六艺之一录_page410.html">410</a><span class="current-page">411</span><a href="六艺之一录_page412.html">412</a><a href="六艺之一录_page413.html">413</a><a href="六艺之一录_page414.html">414</a><a href="六艺之一录_page415.html">415</a><a href="六艺之一录_page416.html">416</a><span>...</span><a href="六艺之一录_page412.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
