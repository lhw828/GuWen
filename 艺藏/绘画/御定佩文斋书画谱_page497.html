<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 497 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 497 页/共 578 页</h1>
    <div class="content">　　仇实父图九歌凡九章章各有征仲待诏书余所见数本皆阙招魂而此则并国殇去之其仪从人物都不详仅云中君有少云气河伯持杖御一龙山鬼乗赤豹乃类虎而已山鬼殊窈窕令人消魂其他种种有生气待诏书似草草而笔势泛澜可爱余尝谓屈子偶歌此以下神后人各自出意摹写其繁简工拙之不同宜也此卷笔虽简而意足视他本不啻胜之因识于尾【弇州续藁】
　　明仇英海天落照图
　　唐李将军父子画世不多有王大理元美遗示仇实父所为汤氏摹昭道海天落照图特为竒絶若其晴蛟蒸云不能弥天而怪气曛黄悉变初色海岛潋滟村树晶荧参差缕分如出幻景措意着色尤非平时落照可比今摹本若此不知昭道之迹又当何如邪昭道本已入内府经煨烬矣则此本宜为人间所宝缀书其后云【仲蔚先生集】
　　唐李思训海天落照图往岁于姑苏富民家为有力者夺去以赂贵人贵人败此图没入天府不复流落人间矣而是卷为郡人仇英摹本其精巧工致亦非近时画家所能余故不知画即以此谓为李思训眞迹亦何从而辨识之邪世人贵远而忽近好事者往往破产以收畜朽楮败墨不者则相目为俗客然其子孙多不能守而竟为有力者所夺乃珍异玮怪之物又不能久处于有力者之家必归于天府而后已前事如此者历历可鍳也是卷以近迹不为人所艳羡故得独存于陈上饶之箧陈君宦游江浙必携之以行当其政务厐壅气烦虑乱一披展之霞日掩映风涛澒洞千艘万舶往来于睂睫间陈君固有自得于心者在若必欲区区辨识于翰墨之眞假不为幻人之説幻邪陈君当一笑而藏之矣【徐学谟海隅集】
　　明仇英临西园雅集图
　　余尝见杨东里先生所题西园雅集圗乃临李检法伯时笔有崇山絶壑云林泉石之致与此图略不同此图仅一古桧一怪石一立壁捉笔书者为子瞻学士从旁喜观者王晋卿按卷对竚者蔡天啓倚树睨者李端叔彼图则有张文潜而无端叔此图据方石画渊明归去来辞者即伯时握麈尾观者苏子由握蕉扇者黄鲁直抚肩立者晁无咎捉石者张文潜按膝者郑靖老彼图有端叔而无靖老益以陈无已若摘阮之陈碧虚与听阮之秦少游説法之圆通大士与听法之刘巨济题壁之米元章与傍观之王仲至则所同也彼图有名姬二曰云英春莺而此皆削之杨先生又云曾见刘松年临本无文潜端叔无咎器物小异而僧梵隆赵千里亦尝摹之此图吾呉郡仇英实父临千里本也余窃谓诸公踪迹不恒聚大梁其文雅风流之盛未必尽在此一时盖晋卿合其所与游长者而图之诸公又各以其意而传写之以故不无抵牾耳实父视千里大有出蓝之妙其运笔古雅髣髴长康探微元祐诸君子人人有国士风一展卷间觉金谷富家儿形秽因为之识尾【弇州续藁】
　　明仇英洛神图
　　陈思王洛神赋妙极形容遂为千古絶调王子敬好写此赋谓其书姿态似之也文太史规模二王此书是其合作即未可目惊鸿游龙亦庶几于仪静体闲柔情绰态矣仇实父图之雅得神光离合之趣足称二絶族孙定鼎舟中出示此卷为之击节而题其后才情二字久为道民屏谢忽复作此伎俩如支遯畜马览者得无笑其不韵邪【王奉常集】
　　明仇英摹辋川图
　　右王摩诘辋川图临之者郭忠恕再临者仇英实父也其二十絶句书者文待诏征仲也余尝谓读摩诘絶句更一览辋川图觉便如上下华子冈斤竹岭骋于宫槐陌泛南北垞欹湖柳浪徙倚木兰柴茱萸沜即文杏馆而休焉酌金屑之泉与裴廸秀才对语不知我之为摩诘摩诘之为我与否也然则摹本何必实父而书亦何必征仲哉【弇州续藁】
　　明仇英桃源图
　　此仇实父摹赵千里桃源图忆吾呉二三月间湖中盘螭桃与甪里棃俱烂发如海云蒸霞初日照雪山中人往往取花瓣杂茶芽中待游客而士女多旦夕醟酒虎阜片塲无肯以一苇航者由是推之虽桃源在前渔人揖而入之问津者亦不多见也【王衡缑山集】
　　明仇英仙奕图
　　仇十洲蓬莱仙奕图乃冷谦本谦学小李将军所谓心死方得神活仙家之秘藏也仇实父以赵伯驹为之自当远肖董宰【瑚网】
　　明仇英临赵伯驹光武渡河图
　　右仇实父临赵伯驹光武渡河图衷于李伯时单骑免胄与陈居中文姬归汉二图之间位置古雅设色妍丽为近代高手第一【容台集】
　　明仇英揭鉢图
　　顷过昆山忆昔所与俱来者强半已非其故况客中之旧好乎独于王以宁兄得共从容间又携示仇实父揭鉢图盖临李伯时本也然譬犹未识其人偶覩画像而妄言肖否其孰信之所据呉沈二跋耳而文定首言五代人所绘即非摹李沈又及于着色即非白描岂装潢之或误欤余昔于京口识新安丁南羽见其画佛像老笔纷披于简澹中出奇古叹曰此其为学呉道子者欤比归又于友人沈公路处得见罗汉渡海图一卷变幻百出莫可端倪而纎细妍妙极于毫发则又叹曰不知李龙眠更当何如凡余所未获见而髣髴焉者其持论每如此以宁兄试别以示识者不知于鄙言亦有取焉否也即据所称此绘賔伽罗故事当必有考而释典或载賔伽罗此云青目盖论主之一人亦不详其为波旬也当更于翻绎名义一编求之率尔献疑诚所未暇耳【学古绪言】
　　明仇英白描畨马卷
　　余于京师曾见唐胡瓌畨马虽古素断裂注视良久则猛迅之意如在蹄尾令人慨然有烟沙雪碛之想盖所貌初不在肥瘠论也自世以羸瘠求竒至为隐肋可数然而灭没之气亡矣予蓄伯时二马骨肉亦匀此正是摹胡瓌者而休承以为临伯时岂其转相效者邪沈伯远作文务雄骏而薄于腴藻故论马以寓其意唯伯远念之【恬致堂集】
　　明仇英子虚上林图
　　仇英字实父号十洲尝执事丹青周臣异而教之遂知名于世壮岁为昆山周六观作子虚上林图卷长几五丈历年始就所画人物鸟兽山林台观旗辇军容皆臆写古贤名笔斟酌而成可谓图绘之絶境艺林之胜事也兼有文征仲小楷二赋在后其家称为三絶岂过许邪后归之严氏【清河书画舫】
　　明仇英职贡图
　　仇实甫诸夷职贡图卷在姚氏绢本大着色布景甚奇或云仿阎令笔也前有许元复题署后有文征仲彭孔嘉跋尾极称许之云【清河书画舫】
　　明仇英湖上仙山图
　　又见实甫湖上仙山图一名洞庭春色本青绿大横披也按款乃是写寿崦西徐公者精细层累非历日不可了山石师王维林木师李成人物师呉元瑜设色师赵伯驹资诸家之长而浑合之种种臻妙或云实甫画刘松年殆拟非其伦矣【清河书画舫】
　　明仇英莲溪渔隐图
　　徐晋逸藏实甫莲溪渔隐图一轴绢本浅綘色细润之极亦复清逸超羣实为仇画第一品今归其弟太冲矣至今尚在梦想【清河书画舫】
　　明仇英画阿罗汉卷
　　龙眠画马铁靣秀禅师诃其洞入马腹中遂改写佛像今实甫摹临长卷千二百五十人俱向指头重来出现若不落仇欵竟疑龙眠手笔要之二人者皆千二百五十人中以画説法者也咄咄竒哉灵山一会俨然未散【书画记】
　　明文征明居竹卷
　　右居竹卷皆呉中一时闻人为海宁王君作者王君不详为何人观其绢素精好交无杂賔亦可尚已不知何缘流落京师震川先生得之先生雅好种竹而亦姓王亦可以为奇矣偶携过敝寓因叹物之得其所归而卷中诸人震川所交几半时一展玩殆若为震川而设者题此以记岁月盖自戊子至今已三十九年又不胜存没之感于诸公也嘉靖丙寅秋七月三桥文彭书【书画题跋记】
　　明文征明劝农图
　　文待诏作劝农图潇洒冲往往有意外色是孟襄阳韦苏州诗境令田父览之亦解忘风雨作劳跋尾从兰亭圣教来视暮年结法小涉佻耳祝京兆文吾所不敢论其书絶类褚河南而老徤过之是平生最合作者噫二百年无此笔矣【弇州山人藁】
　　明文征明墓四游图
　　墓者昔宋青州刺史郁泰墓在山中初泰为人仁恕德感鸟兽葬日有羣燕数千衔土冡上时人异之遂以郁名命其山其山岩峦回复翠竹苍松蓊蔚岚雾靣挹太湖又远离城市有奥絶之胜余尝至光福云有山径可数里抵墓时雨气昬甚不果往遂出虎山至铜阬而还今观文太史所为与陆仪部画四游小幅益知其胜非他山可比悔当时之不能往也为题四絶遥纪其胜云【仲蔚先生集】
　　明文征明云山卷
　　文太史征仲诸生时为黄博士应龙作此卷画仿老米气晕生色遂不减高彦敬书法圎熟翩翩出晋人比之晚年笔少骨而多韵诗虽大厯以后语亦自楚楚应龙絶寳爱之戒其后人勿为饼金悬购者所得去六十年而其诸孙强以留余得厚直而去余聊以寓吾目而已平泉庄草木不能毕文饶身人失弓人得之吾又安能预为子孙作劵邪【弇州山人藁】
　　文太史生九十年名播海内旣没而名弥重丹青一纸购者重若璵璠其实胜也此卷以元章淋漓之趣兼子昂秀润之色重以呉下风流题咏略备着巾箱中寳爱有年矣友人李纳言伯玉好古博雅兼妙太史兰竹和璧燕石莫逃鉴别出按关中不佞先已归田秦云呉月相望各天辄割所爱遗之屈指击节之辰沥酒相瞩也【王奉常集】
　　明文征明画册
　　文待诏所图十六帧多东南名山水虽间以险絶奇胜为功而不离清远萧散之致稍一展视觉秀色幽韵直扑眉睫间此翁眞易仙宫中人也帧各有周公瑕陆子传一絶句内补公瑕阙者王百谷三君子故竭其心思腕力而趋后尘以拟三絶则吾未之敢许此图为朱子朗作今属徐建甫氏要余题其后赖余老仅作云霞观耳不然几令三日不成寐【弇州续藁】
　　明文征明十景画册
　　文征仲先生画妙集诸家此册十景取法赵承防为多而首作特仿夏圭尤为竒出至其千里方幅平远闲逸之趣又多出于蹊径外者盖生平得意作也书法中行草是其下驷而此册题字独尽遵美之致岂亦自珍其画邪昔范宣素不重画见戴安道画始咨嗟以为有益故梅都官诗云晚知书画眞有益却悔岁月来无多余少谙书画之趣年过五十而病游戏其中颇不作东流之悔儿子骃亦同斯好怜其侍疾谨暇中为题此册赐之且训之曰而不幸有若翁癖要当似若翁之好而不留也不尔昔人所谓益将无为若累邪【王奉常集】
　　明文征明兰卷
　　文待诏画兰品髙甚几欲出赵承防上同年友纳言李公夙禀清尚酷爱画兰与余论次亟欲得待诏兰余偶忆箧中有两种兰石是待诏及陈太学道复手笔因出案头相赏虽草草都不经意而天真烂然又有徐子扩充朱子儋承爵者诗画错列其后公笑而视曰此故吾江隂名士何所得相值余因谓公雅好兰是卷两以兰冠家本江隂而江隂人遗墨具在此故非王生物也天以乞李公者吾安得有是为书其尾而归之【王奉常集】
　　明文征明画卷
　　文征仲此卷在高尚书米氏父子间墨沈淋漓笔势苍润絶胜其平日当是得趣时作今征仲谢世后画品遂登上古若此卷尤难得沈开府什袭藏之奚囊余获观于清眞馆中时吾友陆君防同赏余与陆皆知绘事或其言足信也开父因属题其后【莫廷韩集】
　　明文征明仿赵文敏沧浪濯足图
　　文征仲画大类赵承防苐微尖利耳同能不如独胜无取絶肖似所谓鲁男子学栁下惠其昌题【瑚网】
　　明文征明仿燕穆之山水卷
　　文征仲先生绘事从宋入李营丘燕穆之方幅小景辄具百里之变贵于几端卷舒而游趣足也此作是其仿燕着王履吉诗行草楚楚秀逸若来与画竞爽眞双璧也春寒无事从玉水假过恣玩旬日意犹未饱会玉水治入燕装促归囊中系此李日华【恬致堂集】
　　明文征明横塘诗意
　　花光惠崇喜用王洽泼墨法写湘西山水极有神韵二米实祖述之非创作也衡山公此卷苍秀婉逸直追二衲不入南宫庑下诗笔亦以涪翁手腕鼓国初高徐口颊俱可寳也【恬致堂集】
　　明文征明画寒林
　　文衡山先生寒林捎空戳云有从地一涌而出者断不可以手追焚香黙坐对之如在荒江野岸维舟霜柳之下而已【六研斋笔记】
　　明文征明白描老子像
　　犹龙公道貌言吾夫子以为不可测识者而征仲先生以笔墨追之几得影响此不复当以艺事目矣必焚登流眉香一铢乃可开卷壬戌十二日李日华敬题【恬致堂集】
　　明文征明郭西闲泛图
　　文太史郭西闲泛小幅绢本青緑山水精细全法赵千里而逸趣不减松雪翁足称合作且上方行书一律大类荳子而能纵横自恣尤为可爱其词曰雨足新蒲长碧芽野塘十里抱村斜青春语燕归游舫白日流云漾浅沙湖上修眉远山色风前薄靣小桃花老翁负汲归何处深树鸡鸣有隐家征明此画旧藏琴川徐氏今归余家【清河书画舫】
　　明文征明山园图
　　太史公为黙川先辈作山园图长卷绢本大着色前后位置泉石楼阁极古雅中间襟写桃杏芙蕖拒霜橙橘之属一图皆备尤为绯娓絶伦识者称其远师右丞遗法以成之眞仙品也征仲先辈摹李成寒林图有大小二本在长兄伯含所笔墨精鋭树石幽竒得而藏之足可压倒元白矣【清河书画舫】
　　明文征明松试笔图
　　文太史松窗试笔图一轴纸本浅綘色妙絶无双不惟画笔勾研极细精温雅兼所题诗句作蝇头行草宛然圣敎遗法详观题辞盖为金小溪作也【清河书画舫】
　　明文嘉仿米云山卷
　　米南宫眞迹所见不过二三卷往从西呉闵氏见者大率与文休承所临本相类呉文定有题语尝记诵其诗云云山烟树总糢糊此是南宫鹘突图自笑顶门无慧眼临窗墨迹淡如无苕上人藏画絶少惟此人共知寳余得一目甚幸甚幸休承是作不特墨气之佳而八十老人用笔精妙可方驾南宫即友仁亦当是退舍也六止生周天球题【瑚网】
　　明文嘉蛱蝶图
　　文休承作蛱蝶图萧远高逸非近世丹青之士所得梦见也同时题咏并濯濯名流今不可复作矣此扇出入懐袖髣髴犹生薝卜香也王穉登【瑚网】
　　明文嘉米山小卷
　　天空沙虚浪涌石没白云苍山相负而出此米氏创起法门也然其峰势低回树影单复细披之悉有位置无一笔漫作者余尝有诗云虎儿若到精微处仍落营丘意地中正于顶上剔此一眼耳米迹渐不可得休承此作是其法印试尝以余意求之必有会耳【恬致堂集】
　　明文伯仁燕台八景
　　永乐中人主移跸大都而一时馆阁诸先生扈从者光侈其事分胜标咏大抵损益胜国之遗如所传金台八景然往往多七言近体汤王孙所以见屈于刘尚医者此也自李何后诗格絶不作谰长语而丹青之托则杜菫古狂外亦不复再见文德承薄游燕市久取王蓝田画中诗法别贮奚囊隐隐有卢龙龙虎气览者果公子牟邪江湖间亦足慰魏阙思矣【弇州山人藁】
　　明文伯仁溪山自适卷
　　东南佳山水太湖之抱于三呉者最号清远然大较山不胜水自富阳而溯新安之黄山白岳尤竒峻然往往水不能胜山五峰文伯仁家呉中足以穷水之胜矣而犹未快乃因游新安遂尽擥其竒而发之于丹青余近得一寓目眞若坐篮轝翠微间使人应接不暇区区山隂道上行乌足以当之哉此君秽而好骂坐不知胸中何以富此一段丘壑也【弇州续藁】
　　明文伯仁万壑松风图
　　写层峦叠巘棼瀑重林在层数明折搭辨稍加以烟霭出没则能事具矣然非有吞海雄襟荡云竒思即极意施设未必能合乎自然之数也余家有衡老寒林一幅势若攒空此则借松枝披拂有动摇山岳之意眞所谓惊天动地之作也己巳闰四月霪潦弥旬空斋坐闷焚香展对借以自壮玉水使来敬题还之顾画味回环在念终不去也【恬致堂集】
　　明文伯仁友竹图卷
　　吾山居极有好竹独喜杜少陵诗露洗娟娟净风吹细细香以细香榜其亭不意五峰老人写此图先获我心此图全摹三赵盖千里令穰子昂也余与君余展玩宛似六逸中人物适新篁解箨细隂映带窗下曾未染世间一防纎尘擘茗煮香觉清福消受不过视友竹先生差过之昔贤在辇下题竹云我亦有亭修竹里也思归去听秋声见卷时将无妬色【瑚网】
　　明王宠仿云林笔意
　　履吉不以画名此幅乃偶然兴到随笔防染耳然深得大痴云林墨外之趣可见高人胸中无所不能从伯谷斋中见之为之心热文嘉【瑚网】
　　明陈淳仿米氏云山
　　尺素中作长山大江画家所难我呉中惟沈石田先生得此竒淡他未能及偶阅此卷乃白阳得意之笔谿山云壑将数十尺连画似万里观者不觉有远心使石田复起未必不展卷啧啧也宝之呉门陈鎏题【书画题跋记】陈白阳作画天趣多而境界少或残山剩水或远岫疎林或云容雨态防染标致脱去尘俗而自出畦径盖得意忘象者也此作长卷乃独穷尽山川之状重叠变幻实而复虚断而复续烟云吞吐草木蔽亏景有尽而意无穷也又非若平日所作而已若此卷岂可多得哉观者当自识之酉室王谷祥题【同上】
　　昔米南宫女嫁呉中大姚村某氏故敷文每过呉必往视妹尝作云山卷留其家越四百年而先逹中丞陈公大姚人也乃于京得之甚以为竒西涯匏庵石田俱有题咏白阳先生即中丞之孙幼而笃好日就临搨领其眞趣逸思故所作多烟峦云树约略防染而已独此卷连楮寻文备极画家诸法有江贯道江山千里之势岂非高人博古既无所不见而亦何所不学旧呉彭年题【同上】
　　钱君子仪亦颇能画其请白阳写画盖欲以为规式耳故白阳为之防笔与平时所作太异诸公题语极其称许则与残山剩水似有如无之笔大不同矣文嘉【同上】陈白阳先君门人也其家藏不惟有大姚村图又有海岳庵图所以得二米笔法为多尝为余作匹纸长卷又尝于灯下以纸蘸墨作云山此何异张旭以发作书哉偶阅此卷因题于后隆庆戊戌六月廿三日文彭【同上】白阳此卷专摹荆浩洪谷子洪谷子笔法倪元鎭王叔明特窥三昧余未能梦见也不见荆浩画不知此卷来历若以南宫大姚村海岳庵许之此老尚未心服华亭陈继儒题【同上】
　　明陈淳烟峦叠嶂图
　　予尝见米南宫父子云山特臻妙而仿之者如元之方壶国初时钱塘戴进虽各底其极亦特具体而微戴聊窥其一斑耳未之拟也如我白阳陈先生用笔潇洒览如汗漫无统而波澜有绪识者云纵横二米之间者此卷也予以为然不知鉴者亦与之否江夏黄学曾【瑚网】
　　明陈淳水仙梅卷
　　清池新月下看梅花水仙全似苎罗女为呉王缟素时状道复此卷并其神情得之当作百花中周昉也【弇州山人藁】
　　明陈淳画牡丹
　　陈复甫作墨本牡丹甚得徐熙野逸之趣记宋有去非先生者作墨梅絶句至今艺林以为与梅传神复甫岂其苖裔邪何无声之诗与无色之画两相契也【弇州续藁】
　　明陈淳水墨画卷
　　余少阅白阳山人画花卉为多大都不经意乃自佳妍蚩眞赝故易辨也覩画后题诗遒逸不羣掩卷叹赏定为名家笔已乃见俨山二字始信名下定无虚士耳然一之所得呉画小幅至能使大老津津赏识如此其为人贤而好事可知矣书此以归一之佳儿知余所属意不在画而在题不在题而在所藏人也子闻其识之【王奉常集】
　　明陈淳薜荔园图卷
　　薜荔园既徐氏胜处白阳画亦爽爽有神力题咏诸公如献吉仲黙华玉君采皆一时辞家之选而命笔则隆池与寿承休承兄弟杂为之皆为可宝也【恬致堂集】
　　明钱谷溪山深秀图
　　余近获高丽贡茧洁白如玉夏月钱叔宝见过令作矮行长帧浅色溪山深秀图结法一流自黄子久而间以啓南老笔苍古秀润絶出蹊径之外一时呉中名士俱在歌赏羡之眞胜事也人或谓余有所寄则不然大丈夫好山水便当谢去朝市安用役役寄此为然人生有义命要不当以一端成出处也譬如见佳画輙云是眞山水见佳山水輙云一幅眞画究竟何所归书此志感且以解嘲【弇州山人藁】
　　明钱谷纪行图
　　吾家太仓去神都为水道三千七百里自吾过舞象而还往者十二而水居其八得失忧喜之事相错接淅卜夜所经由都会繁盛若云烟之过眼而已去年春二月入领太仆友人钱叔宝以绘事妙天下为余图自吾家小祗园而起至广陵得三十二帧盖余尝笑叔宝如赵大年不能作五百里观也叔宝上足曰张复附余舟而北所至属图之为五十帧以贻叔宝稍于晴晦旦暮之间加色泽或为理其映带轻重而已昔宗少文图五岳名山于斋壁曰鼓琴动操欲令众山皆响吾请老之日以此册置书斋阿堵得之不自笑令泪出邪然终南山有防径又安知长安道中之无隐沦也且吾与二子俱幸而不死是不能为向子平亦终当为少文矣因题于后【弇州山人藁】
　　明钱谷钟馗移家图
　　钟馗事仅见唐传竒中杨用修以为乔钟葵字辟邪后人因而附会之恐亦非也李伯时旧戏作嫁妹图或云即移家图余尝见其副本叔宝虽髣髴其意而所增饰过半作魈魑虚耗得志跳踉之态深得小人情状昔谓桥神貌丑畏张平子图之不敢见异日叔宝可免勾摄之苦矣【弇州山人藁】
　　明钱谷夏山欲雨图
</div>
    <div class="pagination">
<a href="御定佩文斋书画谱_page496.html">上一页</a><span>...</span><a href="御定佩文斋书画谱_page492.html">492</a><a href="御定佩文斋书画谱_page493.html">493</a><a href="御定佩文斋书画谱_page494.html">494</a><a href="御定佩文斋书画谱_page495.html">495</a><a href="御定佩文斋书画谱_page496.html">496</a><span class="current-page">497</span><a href="御定佩文斋书画谱_page498.html">498</a><a href="御定佩文斋书画谱_page499.html">499</a><a href="御定佩文斋书画谱_page500.html">500</a><a href="御定佩文斋书画谱_page501.html">501</a><a href="御定佩文斋书画谱_page502.html">502</a><span>...</span><a href="御定佩文斋书画谱_page498.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
