<!DOCTYPE html>
<html>
<head>
    <meta charset="UTF-8">
    <title>画史会要 - 第 20 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画史会要 - 第 20 页/共 25 页</h1>
    <div class="content">　　裴奭字师召以能诗名兼工绘事写竹尤佳程篁墩学士有赠写竹裴生诗
　　米应祥字岐凤号玉华外史松江人乡贡进士其志髙尚早与东海南山并为时重写竹尤竒
　　俞泰字国昌号正斋无锡人弘治时仕户科都给事中山水绝类黄子乆王叔明为人温雅诗文书画皆似之
　　杨节字居俭余姚人弘治末以懐才抱徳举已乃以善书直内殿为序班书效颜鲁公更加瘦劲画菊有草书法亦能文章
　　孙堪绍兴人有孝行事见府志善画菊初受法于舅氏杨节晚年乃时出新意性本爱菊所居辄种菊日夕玩之故画毎得其神其画格亦与众别黄紫参差间出俨如庭植王维桢有孙伯子画菊歌书学颜鲁公行草咄咄逼坐位帖
　　俞汉逺名尚禋上虞人精于翰墨且善丹青戏作枯木春草自有一种天趣絶无画家溪径官至江西叅议
　　盛安字行之号雪蓬居聚寳门善画梅花笔力苍古萱葵竹菊形类草书詹景凤云画梅豪纵而爽趣胜陈宪章王谦
　　陈大章字明之号月陇凤阳旴■〈日台〉人由进士官至太仆少卿善画菊有诗名亦工行草
　　马时扬名暄以字行幼颕悟博通经史兼善丹青孝庙初征入华盖殿供御授锦衣卫镇抚
　　林景时闽长乐人善山水尝召入京师士大夫多重之
　　郑麟福清人以画名于时子环世其学而医术尤精
　　许宏字宗道闽建安人幼读书学轩岐之术又能诗文写山水
　　沈襄会稽人官太守善墨梅干随笔生枯润咸有天趣襄少卿炼长子
　　刘鹏官侍郎上虞人精于染翰尝作云山图人竞珍之
　　顾琳号云屋上虞人仕为知州读书政治之暇尝游戏于绘事为世所重
　　沈鸣逺
　　卢东牧俱钱塘人逺工释道神像名品入妙流辈罕及牧画云山雪景清润不俗
　　周颂字宗盛斳人少游庠序仕为广东幕僚写兰竹春草盎然生意
　　沈奎字士容杭人花果翎毛学王若水傅色鲜丽可爱
　　詹仲和号铁冠道人杭人学赵子昻吴仲圭写墨竹亦善白描
　　俞恩字天锡钱塘人号江村居士善画人物花鸟性质直疎散不喜治生描染移时辄复中止故其画虽佳而所传不多子舜臣字治甫喜观长流迭嶂号海峰子工山水人物翎毛花草尤精
　　邵节余姚人善画翎毛尝从叔有良官于潮受业林良尽得其术
　　吴伟字士英更字次翁一字鲁夫江夏人祖为知州父刚翁中乡举或以伟为农家子非也刚翁妙书画墨迹多蔵两京旧家翁性豪华用烧丹破其家伟数岁而孤至十七游南京以童子负性气径谒成国朱公公竒之曰此非仙人欤因其年少遂呼小仙所作山水人物妙入神品白描尤佳平江伯具礼聘之渡江闻誉日起宪宗召至阙下授锦衣镇抚待诏仁智殿伟有时大醉被召蓬头垢面曳破皂履踉跄行中官扶掖以见上大笑命作松风图伟诡翻墨汁信手涂抹而风云惨惨生屏幛间左右动色上叹曰真仙人笔也孝庙授锦衣百户赐画状元印章久之伟称疾退居秦淮及武宗即位遣使召之未就道而中酒死时年五十居秦淮日与诸王孙游杏花村酒后从老妪索茶饮之明日复游老妪已下世矣小仙目想心存援笔写其像妪子得之大哭又饮友人家戏将莲房濡墨印纸上数处运思少顷纵笔挥洒作捕蟹图最神妙小仙不以诗名其题画有云白发一老子骑驴去饮水岸上蹄踏蹄水中嘴对嘴亦有超悟皇明世说载小仙常领其徒至功臣内相家作画徒或为势所动小仙叱之曰尔方寸如此岂复有画耶
　　宋登春字应元赵郡新河人壮岁颅发即衰白因自号海翁晚居江陵之天鹅池更号鹅池生读书慕侠能诗又通绘事师江夏吴生然沈酣落魄无以家为人尽目为狂生客游二京渉吴会徐青出居庸循太行而西穷闗陜西川诸胜所至跨一欵段耸肩觅诗资斧罄则绘一小图购粟市中粟不罄不更绘至有负粟候旅舍者生知之径避去后过京山跨驴蹶于唐氏之淖出其囊书曝日中唐氏大异之留与居为刻其诗且赠以二童子生命之曰丹砂白石遇江山胜处命二童伸纸和墨挥洒自快不以与人故传世絶少
　　刘昌叔福安人善绘画其写貌尤神尝独行野中羣恶少出剽其资昌叔貌恶少诉里正按图而踪迹之无不得者
　　欧阳观逺得刘昌叔笔法亦名世
　　刘晋为锦衣卫指挥善画鱼子节世其业
　　萧公伯泰和人善写照其染色处可占人荣枯不但肖之而已时有画师寓邑之普觉寺公伯往事之尽得其法一日汲水故迟至师责之公伯曰适见二鬼鬬因忘归遂以水画地作状师大惊服遂有名
　　都维明吴人博学多艺务为韬晦以名者造物所忌偶乗兴画一梅悔曰有一能当蔽一能何自表暴耶维明南濠先生都穆之父也
　　朱端字克正海盐卫后所人山水人物学盛子昭评者以为可仿辋川墨竹师夏■〈日上永下〉亦善花卉翎毛正徳间以画士直仁智殿授指挥俸钦赐一樵图书
　　薛仁字子良号半仙山水人物花草宗吴小仙之笔半仙之号谦词半小仙云耳
　　陆堇始姓杜字惧男有柽居古狂青霞亭之号镇江丹徒人有籍于京师勤学经史稗官小说罔不渉猎举进士不第絶意进取为文竒古通六书善绘事山水人物草木鸟兽无不臻妙由其胸中髙古自然神采活动宜乎宗之者众
　　郭诩字仁弘号清狂道人江西泰和人少为博士弟子已弃去而极其能于画于是南窥九疑践衡岳转溯建康东入吴越折北经汶泗吊古齐鲁之墟极抵帝里过代汴以归曰画在是矣何谱也其后肆意手摹即成山水画已题诗其上间作辟榖抱膝等图题云仰看青天小于席茫茫万古如一日世间无处可逃名走入龙宫学吹笛又云流落人间四十年并无人识是神仙天涯地角无多地只借洪厓一夜眠豪吟图云此老吟豪气亦豪双横碧眼与天髙批风弄月三千首却笑渔翁读楚骚以自寓其逍遥豪迈之意是时有江夏吴伟北海杜堇姑苏沈周诩与之齐名有以百金求其画者诩或■〈言〈羽上木下〉〉其人则不肯一顾狂趯呌奡而去中常侍萧敬啖以锦衣世官诩言平生不任羁束卒谢却李空同称其居业洁良不媿逸民信矣侄岩亦能其业
　　徐霖字子仁号髯仙金陵人虽不以丹青名所画松竹花草蕉石皆精雅可爱文征仲赠以诗云乐府新传桃叶渡彩毫遍写薛涛笺正徳时声驰海内
　　史痴名忠字端木一字廷直复姓为徐金陵人生十有七岁方能言外木中慧人皆以痴呼之性卓荦不羁好披白布袍戴方斗笠揷花坐牛背鼓掌讴吟往来市井旁若无人能诗尤长于乐府新声画山水人物花木竹石有云行水涌之趣不可以笔墨求之自题其画云名画法书无识者良金美玉恍精神世间纵有空青卖百斛难医眼内尘尝买舟访沈启南于吴中值沈他出见堂中■〈巾〈宀登〉〉有素绢濡墨揺笔成山水一幅不题姓名而去启南归而见之曰吾阅人多矣吴中无此人非金陵史痴不能也遣人四觅邀回相与一笑留启南话堂中三乃返后启南来京多馆卧痴跃层在冶城去卞忠烈庙百余步痴甞自题云余年六十矣发白精神尚健快闲处终日髙卧痴楼蒸香煮茗四望皆逺山拱翠飞鸟时鸣不留繁杂之冗静观自得车尘马足了无所系于心贫处如常足以乐矣吴小仙画痴翁一小像启南赞云眼角低垂鼻孔仰露傍若无人髙歌阔歩玩世滑稽风颠月痴洒墨淋漓水走山飞狂耶怪耶众问翁而不答但瞪目髙视于天上也翁八十尚健预出一生殡杂亲友中送出聚寳门外又知死期无疾而终月
　　杜琼字用嘉号东原晚号鹿冠老人吴人词翰人品并重一时郡守况伯律两荐之皆固辞不赴家有小圃上筑瞻緑亭以笔耕自给浩然内足不求其余画层峦迭嶂得董源家法沈启南父恒吉先生师之
　　沈周字启南号石田长洲相城里人博学能诗文性至孝立品髙洁人称为沈孝廉云父恒字恒吉伯父贞字贞吉二处士并善丹青至先生山水人物花鸟悉入神品遂为当代第一其画自唐宋名流及胜国诸贤上下千载纵横百辈先生兼综条贯莫不揽其精微而究归于黄大痴髙房山毎营一障则长林巨壑小市塞墟风趣冷然使览者若烟云生于屋中山川集于几上下视众作直培塿耳先生虽介特不污而与物和易公卿大夫下逮缁流卒隶酬给无间越僧某索画于先生寄一絶句云寄将一幅剡溪藤江面青山画几层笔到断崖泉落处石边添个看云僧先生欣然画其诗意答之
　　吴麟字瑞卿常熟人性温谨善清言从隠士沈周游识度开朗宋元名家旧迹多所窥仿临笔尤精
　　唐寅其生也以成化庚寅岁故名寅初字伯虎更字子畏中南京解元后以诖误被黜放浪不羁归心佛氏取四句偈旨号六如居士又图其石曰江南第一风流才子祝允明志云寅于文字诗歌不甚措意谓后世知不在是竒趣时发或寄于画下笔辄追唐宋名匠故其画法沈郁风骨竒峭刋落庸琐务求浓厚连江迭巘纚纚不穷评者谓逺攻李唐足任偏师近交沈周可当半席晚年赋诗云不炼金丹不坐禅不为商贾不耕田起来就写青山买不使人间造业钱其标寄如此真迹传在江右者有买臣负薪图及栈道桃源击磬等图
　　张灵字梦晋吴县人读书好交游为侠醉则使酒作狂曰日休小竖子耳尚称醉士我独不能醉耶与吴趋唐寅豪纵作达至死风流不坠临终诗云一枚蝉蜕榻当中命也难辞付太空垂死尚思玄墓麓满山寒雪一株松能为人物画人以其名士皆推之
　　文璧字征明后以字行更字征仲号衡山长洲人性方古威仪举举于古今典故无不淹通诚大雅君子由诸生荐为翰林待诏王长公谓其画兼赵吴兴倪元镇黄子乆之长王伯榖谓师吴仲圭小图大轴莫非竒致海宇钦慕缣素山积寸图纔出千临百摹家蔵市售真赝纵横然慧眼印可譬之鱼目夜光不别自异也年至九十神明不凋篝灯可夜作得者益深保爱奉如圭璋子彭字寿承号三桥为国子博士次子嘉字休承号文水为吉水训导彭画苍郁嘉画疎秀彭似梅花道人嘉似云林髙士孙从简用枯笔皴斮作方方壶笔法脱尽时人蹊径从昌落笔娟秀志存法祖流风余韵往往似之
　　文伯仁号五峰衡山先生犹子也幼与衡山讼而速于狱病且亟夜梦金甲神呼之云汝勿忧汝前身蒋子诚门人凡画观音大士像必致斋数日积此虔诚今生当以画名世病顿愈而事亦解作山水笔力清劲岩峦郁茂擅名不在衡山之下
　　朱朗字子朗为衡山髙足征仲应酬之作多出子朗手金陵一人客寓苏州遣童子将币于子朗求征仲赝本童子误送征仲宅致主人意征仲笑而受之曰我画真征仲聊当假子朗可乎一时传以为笑子朗多作青緑山水峰岫皴法不清树无揺动之势板刻之病恐不免耳
　　陈淳字道复后以字为名而改字复甫号白阳山人天才秀发下笔超异山水师古人而萧散之趣宛然在目尤妙写生一花半叶淡墨欹豪而踈斜歴乱偏其反而咄咄逼真子括饮酒纵诞有竹林之习画虽放浪终非俗流
　　顾祖辰字子武吴之临顿里人世有潜徳子武老屋三间破榻竹几浄无纤尘庭前古松一株苔痕满阶景色幽茂虽居阛阓荆扉画掩品香煑茗间作小诗及画画不必甚工自然萧逺文寿承先生引为密友
　　王子新画法赵松雪得其神骏
　　朱庆聚金陵宗室字仲贤号似碧山水与枯木竹石清雅可观
　　陆师道字子传号元洲长洲人仕至尚寳司少卿归田后别号五湖道人小楷精絶似颜鲁公仙坛记晚岁尤工隶书画法独喜倪元镇而传染精丽者遂不减赵吴兴吴中故重文先生征仲谓得四絶先生自弃官后往执弟子礼甚恭故他文萟多类征仲而名徳亦相亚云
　　何良俊字符朗华亭人以所居自称柘湖居士为翰林院孔目精于鉴赏有书画铭心録一卷
　　项元汴字子京秀水人纤啬筋力起家埒素封而能博物好古家蔵丹青彛鼎之属毎欣赏意得辄临摹题咏其间绘事得王摩诘三昧徜徉翰墨自命墨林山人
　　严宾字子寅号鹤丘家蔵名画甚多尤精赏鉴与文待诏友善画小景酷似之
　　陈鹤字鸣野号海樵山阴人嘉靖时袭百户后弃去为山人神宇竒秀学兼三教精古诗文又善水墨花草独出己意最为超絶山人交游徧天下而好引拔穷士士或往四方必借山人片墨以动豪贵毎值山人饮载笔素以进山人振髯握管须臾累幅各惬所乞而后止
　　钱榖字叔寳吴人少孤能自励读书手録古文金石书几数千卷所自著作亦数百卷家故贫以好客益贫文征仲题其室曰悬罄因自号曰罄室性劲直不屈于贵游以是竟贫且老然开卷一室琳琅照座下及几榻之微亦必摹勒宋元名人手迹摩娑把玩以自愉快作山水笔法清老超入逸品兰竹亦妙子允治字功甫继其博学之风次子序字次甫画山水
　　陆治字叔平号包山为吴诸生而饶风雅筑室支硎山下云霞四封流泉回绕手艺名花几数百种岁时佳客过从即迎至花所割蜜脾劖竹萌而进之苟非其人强造者即一石支门剥啄如弗闻矣山水下笔轻清皴法都秀毎见所作多是秋晴景气尤工写生得徐黄遗意曾为王长公临王安道华山图四十幅皴法不尽到如立粉米者后有于鳞诗及记皆俞仲蔚书
　　蒋嵩号三松金陵人山水人物派从吴小仙而出多以枯笔为之最入时人之眼子干字子健山水胜过于父隠居苏之虹桥破屋半间一介不苟八十年如一日也桃源江进之为宰表其庐为东海冥鸿殆庶几焉
　　徐渭字文长养白鹇以自怡号白鹇山人山阴诸生薛方山试之谓其文句句鬼语不第胡少保宗宪招致幕府主文章生豪纵自如少保益重之后少保功而谗死寃愤不已狂中画雪压梅竹题云云间老桧与天齐滕六寒威一手提折竹折梅因底事不留一叶与山溪又作葡萄题云笔底明珠无卖处闲抛闲掷野藤间则自慨其沦落不偶者在幕府所得资尽委声酒服饰间及老贫甚鬻手自给人操金请者遇穷时乃一为之晚絶榖食十余岁谓于导引有得陶石篑言渭貌修伟肥白音朗然如唳鹤常中夜呼啸有羣鹤应焉
　　姚元白号秋涧灵谷寺经回禄尚有吴伟画壁三堵严介溪题诗回廊古壁留名画坠叶冷风助梵情盖指吴画不存元白最好事曾临三幅以继之晩年工画梅花
　　邹鹏字逺之号筠石金陵人家贫画山水以养母一日两青衣到门自陈主人商芜湖请画屏幛先奉金为母寿鹏欣然往已过芜湖鹏讶之青衣云非芜湖乃鄱湖也及至主人礼意甚殷令于别室中作画数日偶窥主人所为乃是緑林之长因速卒业而以老母倚门恳归二青衣更送至上新河归家对母痛哭后只闭门有求画者必熟其声音方出见
　　汪肇号海云休宁人山水人物出入于戴文进吴次翁但多草率之笔曾来南京误附贼舟贼欲刼一太守约汪备数汪不逆其意人各画一扇赠之及饮酒用鼻吸饮贼首欢甚不觉沈醉遂不举事次日乃得脱去常自负作画不用朽饮酒不用口云
　　刘廷敕江右人善白描佛像人物游南阳与吾宗孔炎子厚善
　　沈仕字懋学号青门仁和人刑部侍郎锐之子少不治家人生产亦不习经生家言雅好诗翰多蓄古法书名画朝夕展玩乆之有得乃援笔挥洒花卉山水风神气韵殊胜专门嘉靖中客游京师歴边徼有购诗画者馈遗累千金仕得之一挥而尽妻子在家不免饥寒旷然不以为意年七十始返故庐虽家事落莫豪兴不减然习侈靡弗字若子人颇以是少之
　　朱南雍山阴人官太仆山水木石法出沈周亦或效倪瓉见其效倪巨幅甚清劲絶俗
　　黄尚质余姚人以乡荐仕景州守善画山水人物古色黯然
　　毛世济余姚人善画菊尤工传色英蕊干叶各臻其妙望之宛如庭植同邑黄九霄画菊亦称妙品
　　史政扬州人
　　姚宗淮阳人二人俱善写照
　　谢时臣号樗仙苏州人山水树石宗梅道人苍古有气槩亦能诗
　　王榖祥字禄之号酉室长洲人官吏部员外郎写没骨花卉韵态髙雅
　　雷鲤字惟化号半窓建宁府庠生画山水人物恬退不求仕进诗酒自娱人有米颠风味而画则大殊
　　蒋贵号青山仪真人宗吴小仙人物逼真山水近似
　　朱铨字文衡号樗仙长沙人工山水人物钩勒竹及菊兔亦能诗
　　朱鉴字文藻号墨壶樗仙之弟也亦有画名
　　姜隠字周佐山东黄县人善人物仕女花果细润工致得古人之妙
　　杜君泽号小痴姑苏人善楷书亦能丹青嗜酒流寓髙邮落魄不羁遂以酒卒
　　马稷字舜举号醉狂江东人善山水人物花鸟竹石
　　王干字一清初号蔵春更号天峯临海人能以轻墨浅彩作禽虫花卉间出山石林薮莽苍幽岑往往极妙尤妙寒塘野水拍泳朝暮之态
　　髙松字守之号南崕子又号我山文安人甘守家贫有官不仕爱攻诗画驰誉多能书兼真草篆隶大字写灰堆山小景并梅菊兰松墨竹钩勒竹甚佳
　　周臣字舜卿号东村吴县人山水人物俱清致评者谓峡气岚厚古面竒籹有苍苍之色亦能诗
　　张路字玉驰号平山大梁人大学生人物似吴小仙而有韵亦有戴文进风致一时缙绅咸加推重得其真迹如拱璧焉用墨虽佳未脱院体世传有地师入大梁望见其塔曰按方位当出状元已而曰其顶不正非文笔乃画笔也出一画史耳时谓路应之
　　王问字子裕号仲山无锡人官户部车驾司郎中善画山水人物花卉不用掤架毎登眺乗兴运笔如飞最得山水间趣但笔墨稍落南路虽为吴人不入吴派
　　鲁宗观熰字中立爵镇国中尉被服儒素雅好著述甞绘太平图一卷上献世庙嘉奬之又着有画法权舆传世弟观■〈韦美〉亦以诗画著名
　　闻人益字仲玑余姚人御史铨之子也山水笔法潇洒无俗气尤精扇头小景其人亦拓落可喜
　　仇英字实甫号十洲太仓人山水人物师周臣工临摹落笔乱真至于发翠豪金丝丹缕素精丽艶逸无惭古人曾写四大幅在弇州家一西园雅集一清夜游西园一独乐园一金谷园而独乐园图则恢张龙眠之稾皆一丈有余人物位置皆古伟余家蔵有种玉长卷笔法精研但以绢素损壊弃去
　　卓小仙蜀人善画好吟咏举止异常嘉靖间寓番易时饮连盏吞复吐出或纳片石于口须臾成银以给贫人郡守王公傲待之小仙微笑屛左右附耳语王即自失逊谢永丰王召见小仙书其屛曰披衣兼跣足开口笑王侯千年浑是醉一世不梳头一日别众去竟不所之
　　韩方字中直号鹤仙归徳卫指挥善写墨竹草虫
　　苏祥号小泉扬州人善人物山水
　　刘传字良习号月川含山人国子生工云山出入髙房山何澄之间笔势遒劲意虑深逺时出己意诗文书法不为近习
　　张秋江浙人写芙蓉花卉
　　叶澄字原静其先吴人作画宗戴文进颇有佳处
　　王彦字存拙沔阳人善写梅花
　　衍圣公孔福禧工山水
　　罗素号墨狂进贤人嘉靖中以画游吾宗好事家时江右画者止能水墨绰绛至于丹彩未有嫡传乃资之游吴下数年归而作吕廷振花鸟设色写生俱能逼真山林树石笔障亦大然闳堂邃宇中物非文房清玩仿吴伟人物亦能乱真余修画史将竟适遗此人忽夜见梦持山水一幅令余观道其姓名而去惊寤亟笔之乃知凝神于一技者其神亦不死云
　　蔡世新号少壑虔南人王文成镇虔日以写貌进者阅数十人咸不称意盖文成骨法棱峭画者皆正而写之颧鼻之间最难肖似世新幼年随其师进乃从傍作一侧相立得其真文成大喜延之幕府名以是起乆之吾宗人聘至南昌写面俱请世新而衣折丹彩则用罗素故各极精妙至今展之犹如生对世新亦善钩勒竹大幅则佳亦画美人
　　陈大声号秋碧山水仿沈启南送史廷臣小幅自题云情深此际难为别相送元方又季方万里楚江孤棹迥穏吟秋色到维扬
　　景卿字梦弼善小景花草甞写杏花自题诗云晴团红粉护春烟仿佛江村二月天记得踏青回首处一枝斜拂酒楼前
　　林旭字景初少聪敏善画山水立品甚髙尤精写照年未三十而卒
　　陈子野金陵人画墨竹花卉绝无俗气文待诏赏鉴其竹枝谓清气逼人
　　陈沂字鲁南号石亭年方七岁便搦笔模仿古人之画后入翰林与文待诏议论其画更进凡宦游所歴览名山大川便图成卷最得马河中夏禹玉之妙
　　黄昌言嘉靖时人官吏部有山水大幅传世不在衡山之下
　　王孟仁字符甫山水清润有法文征仲极喜之谢应午题其画云吾爱王摩诘从来老画师铅华浑欲洗墨韵自生姿踈树秋云合孤舟晚镜移烟江曾独泛相对正堪疑
</div>
    <div class="pagination">
<a href="画史会要_page19.html">上一页</a><span>...</span><a href="画史会要_page15.html">15</a><a href="画史会要_page16.html">16</a><a href="画史会要_page17.html">17</a><a href="画史会要_page18.html">18</a><a href="画史会要_page19.html">19</a><span class="current-page">20</span><a href="画史会要_page21.html">21</a><a href="画史会要_page22.html">22</a><a href="画史会要_page23.html">23</a><a href="画史会要_page24.html">24</a><a href="画史会要_page25.html">25</a><a href="画史会要_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
