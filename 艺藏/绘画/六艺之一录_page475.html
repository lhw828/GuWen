<!DOCTYPE html>
<html>
<head>
    <meta charset="UTF-8">
    <title>六艺之一录 - 第 475 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 475 页/共 664 页</h1>
    <div class="content">　　顔元孙字聿修昭甫子少孤养于舅殷仲容家尤善草仲宗以能书为天下所宗人造请者牋盈几輙令代遣得者欣然莫之能辨宗出诸家书迹数十卷曰闻公能书可为定其真伪公分别以进宗大悦着干禄字书行于世【书小史】
　　元孙贞观中刋正经籍因録字体数纸以示讐校楷书时号顔氏字様【顔真卿干禄字书序】
　　顔惟贞
　　顔惟贞字叔坚昭甫子【真卿父】少孤育舅殷仲容氏教笔法家贫无纸笔与兄元孙以黄土扫壁木石画而习之故特以草擅名天授元年判入髙第授衢州叅军歴长安尉太子文学累赠秘书少监国子祭酒太子少保【家庙碑】
　　钱毅
　　李嗣真书后品列下上品评曰钱氏小篆飞白寛博敏丽太宗贵之【书后品】
　　王瓒
　　焦山有唐王瓒一诗刻字画全类瘗鹤铭【东观余论详见瘗鹤铭】
　　国诠
　　唐贞观中经生国诠奉勅作指顶许字用硬黄纸书善见律末后注诸臣有阎立本名其书精熟匀净而近媚【都穆寓意编】
　　李懐琳
　　李懐琳洛阳人国初时好为伪迹其大急就称王书及七贤书假云薛道衡作序并卫夫人咄咄逼人嵇康絶交书并懐琳之伪迹也太宗时待诏文林馆【述书赋注】
　　李懐琳仿晋嵇康絶交书
　　右唐李懐琳仿晋嵇康絶交书真迹具载唐窦蒙述书赋注宋周越法书苑等书歴代传赏者也此书筋肉丰壮位置典古如云行水流浑然无迹髙出懐琳所作卫夫人七贤等帖上盖叔夜书唐世尚存懐琳得以仿之宜其髙于自作至于□□□□等古字亦有所本也刘焘无言以能书名宋亦尝模刋于续帖中辨论之详见黄伯思东观余论此帖又经韩平原赏阅图印具存渔阳鲜于伯机寳爱终世行草之源亦出于此唐初名手书文赡字妙如此者世不多见况是法书中烜爀者也徳常其寳藏之东楚汤垕君载书于燕山张氏清容斋延祐庚申四月五日【停云馆帖】右唐胄曹叅军李懐琳所摹絶交书今监察御史安成张公鳌山所藏防钩廓填笔墨精妙无毫髪渗漏盖唐摹之妙者按海岳书史及东观余论并言懐琳好作伪书世莫能辨今法帖中七贤卫夫人等帖皆出其手而唐窦氏述书赋亦云爰有懐琳厥迹踈壮假他人之名字作自己之形状观此则懐琳在当时已推其摹搨之工矣此书相传临嵇康本而此卷后有右军字不知何也续法帖虽载此书亦不言其临何人惟张彦逺云尝见叔夜自书絶交书云云故黄长睿以为此书唐世尚存懐琳见而仿之且谓中有古字非能自作愚按此帖字迹多类右军在前若刘伶阮籍字画虽佳然皆踈宕纵逸非若此帖精神防拖行间茂宻卓然名家也且其文与文选所载防有不同尤不可晓而长睿云此书去七贤卫夫人逺甚盖亦有所疑也岂右军尝书此帖而懐琳摹之耶抑懐琳好右军之迹仿而为之耶正徳庚辰十月晦跋【甫田集】
　　谢道士
　　有姓谢名道士者能为茧纸尝书大急就两本各十纸言词鄙下跋尾分明徐唐沈范踪迹烜赫劳茹装背特以质钱贞观中勅频搜寻彼之钱主封以诣阙太宗殊喜赐缣二百疋【述书赋注】
　　赵模
　　赵模史阙其传不知何许人也模喜书工临仿始习羲献学集成千文其合处不减懐仁然古劲则不逮盖翰墨之祖必语羲献而师之者世难其人如晚生辈以家学相承为一律非不以王氏为宗然其泥于形似而俗恶凡下者病在索马于唐肆浮屠氏懐仁乃能稍得故歩固不易得然至于犇逸絶尘处则又不可同日而语若模之书复出懐仁下则所谓思其上者不可得又思其次也噫古人真难到耶观模集书一帖颇工楷法信前人之论为不谬今御府所藏正书一模集千文【宣和书谱】
　　赵模摹集晋人千文【题防三则已见】
　　赵叅军摹集晋千文
　　山隂茧纸入昭陵江右空传瘗鹤铭赖有贞观供奉笔硬黄防勒集仪型　丹邱夏克复【珊瑚网】
　　禇登善有自书圣教序笔法极类右军后人遂谓唐集圣教序非集聚之集乃学习之习也是殆不然今观赵供奉所摹千字文一钩一画歩武右军极似圣教序乃知前人所集真集而书之者非习字书奴明矣千古之疑一朝尽释快哉此笔今不可再得仲宣其寳之勿轻示人也天启壬戌初夏范允临题【同上】
　　赵模书髙士防茔兆记【题跋已见】
　　韩道政
　　韩道政【太宗时人】帝命供奉搨书人赵模韩道政冯承素诸葛贞等四人各兰亭数本以赐皇太子诸王近臣【何延之兰亭记】
　　冯承素
　　搨本乐毅论是贞元十二年四月九日勅内出乐毅论是王右军真迹令将仕即直文馆冯承素摹写赐司空赵国公长孙无忌开府仪同三司尚书左仆射梁国公房龄特进尚书左仆射申国公髙士防吏部尚书侯君集特进魏国公魏徴侍郎防安徳郡开国公杨师道等六人于是在外乃有六本并笔势精妙备尽楷则也禇遂良记【书画题跋记】
　　彦逺家有冯承素兰亭元和十三年诏取书画遂进入内今有承素乐毅论在并有太宗手批其后张彦逺记【同上】
　　山谷老人论书要字中有笔此帖近之然非有研臼笔麓者不足以知此隆庆己巳春日从三桥寓斋擕归谛观因题其后归之建业胡汝嘉记事【瑚网】
　　诸葛贞
　　太宗勅冯承素诸葛贞搨乐毅论及杂帖数本赐长孙无忌等六人【武平一徐氏法书记】
　　汤普彻
　　太宗尝令搨书人汤普彻等搨兰亭赐梁公房龄以下八人普彻窃搨以出故在外传之【徐氏法书记】
　　上官仪
　　上官仪字游韶陕州陕人工文词渉贯坟典贞观初擢进士第召授文馆学士迁秘书郎髙宗即位为秘书少监进西台侍郎仪工诗其词绮错婉媚贵显人多效之谓为上官体中宗时追赠中书令楚国公【唐书本传】
　　上官仪师法虞公【书断】
　　刘伯庄
　　刘伯庄徐州彭城人贞观中累除文馆学士与许敬宗等参修文思博要及文馆词林龙朔中终崇贤馆学士【旧唐书本传】
　　伯庄师法虞公【书断】
　　张志逊
　　张志逊虞纂之亚也【书断】
　　陆柬之
　　陆柬之苏州吴人元方伯父善书名家官太子司议郎【唐书陆元方传】
　　陆柬之吴郡人官至朝散大夫太子司议郎虞世南之甥少学舅氏临写所合亦犹张翼换羲之表奏蔡邕为平子后身而晚习二王尤尚其古中年之迹犹有怯懦总章已后乃备筋骨殊矜质朴耻夫绮靡故欲暴露疵同乎马不齐髦人不栉沐虽为时所鄙回也不愚拙于自媒有若通人君子尤善运笔或至兴防则穷理极趣矣调虽古涩亦犹文王嗜菖蒲葅孔子蹙额而尝之三年乃得其味一览未穷沉研始精然工于效仿劣于独断以此为少也行入妙章草入能【书断】
　　陆柬之官至太子司议郎虞世南甥也少学舅氏书多作行字晚擅出蓝之誉遂将咄逼羲献落笔浑成耻为飘飏绮靡之习如马不齐髦人不栉沐虽为时鄙要是通人之逹观但览之者未必便能识其佳处论者以为如偃盖之松节节加劲亦知言哉然人材固自有分限柬之书其行入妙章草草书入能是亦未免其利钝也书头陀碑急就章龙华寺额武邱东山碑最闻于时此所存者特头陀碑急就章耳今御府所藏六　行书　兰若碑　头陀寺记　兰亭诗　临王羲之兰亭叙　千文　草书　急就章【宣和书谱】
　　李嗣真书后品列中中品
　　窦臮述书赋评已见
　　柬之以书専家与欧禇齐名行入妙草入能行于今殆絶遗迹尝观其草书意古笔老信乎名不虚得也【墨池编】
　　陆柬之兰亭诗卷
　　柬之为虞永兴外甥书法足当宅相真迹絶少曽见兰亭诗五首于项子京宅书法絶似定武本褉帖凡二百六十字漫漶者廿余字墨气若新精彩飞动大是神物后归余前有赵字后有神品二字印记当是魏国故物【冯梦祯快雪堂集】
　　陆柬之千文【题跋已见】
　　陆柬之头陀寺碑
　　陆彦逺
　　陆彦逺柬之子赞善大夫【唐书宰相世系传】
　　彦逺时谓小陆传父书法以传张旭【书史防要】
　　陆景融
　　陆景融元方子【柬之从孙】博学工笔札以防补千牛累迁工部尚书东都留守【唐书本传】
　　景融以博学工书擅名一时行楷既实且羙【书史防要】
　　陆曽
　　陆曽彦逺从孙【唐书宰相世系表】
　　曽楷行草分篆飞白临诸家帖无不逼真【书史防要】
　　陆岘
　　陆岘景融曽孙润州司户叅军【宰相世系表】
　　岘能精书学著名当时【书史防要】
　　髙正臣
　　髙正臣广平人官至卫尉少卿习右军之法脂肉颇多骨气防少修容整服尚有风流可谓堂堂乎张也宗甚爱其书懐瓘先君与髙有旧朝士就髙乞书冯先君书之髙曽与人书十五纸先君戏换五纸以示髙不辨客曰有人换公书公笑曰必张公也终不能辨宋令文曰力则张胜态则髙强有人求髙书一屏障曰正臣故人在申州书与仆类可徃求之先君乃与书之自任润州湖州筋骨渐备比见蓄者多谓为禇后任申卲等州体法又变几合于古矣陆东之为髙书告身髙常嫌不将入帙后为鼠所伤持示先君曰此鼠正解正臣意耳风调不合一至于此正臣行草入能【书断】
　　金陵有髙正臣书字画殊有欧虞法【东观余论】
　　髙正臣明徴君碑【题跋已见】
　　张绍先
　　张绍先【懐瓘之父事见上】　绍先宗二王【书史防要】
　　王方翼
　　王方翼字仲翔并州祁人也方翼早孤贫甚乃杂庸保执苦燎松丸墨太宗时擢右千牛髙宗立从祖女弟为皇后调安定令累迁庭州刺史封太原郡公善书与魏叔琬齐名【唐书本传】
　　裴行俭
　　裴行俭字守约绛州闻喜人贞观中举明经仪鳯二年拜吏部尚书兼检校右卫大将军封闻喜县公赠扬州大都督谥曰献行俭工草名家【唐书本传】
　　裴行俭河东人官至兵部尚书工草书行及章草并入能有若缙绅之士其貌伟然华衮金章从容省闼【书断】
　　裴行俭字守约绛州闻喜人官至礼部尚书检校右卫大将军复为金牙道大总管卒赠幽州刺史谥曰献行俭善用兵大将军苏定方一见竒之尽畀之以术麟徳二年擢安西都督西域诸国多慕义归附召为司文少卿迁吏部与李钦元马载同典选有能名时号裴马工草以书名家髙宗尝以绢素诏写文选书奏极嘉赏因厚赐赉以奬之行俭每自许禇遂良非精笔佳墨未尝輙书不择笔墨而妍防者余与虞世南耳所撰选谱草字体数万言后之学者徃徃宗之然书帖罕传盖行俭以用兵有功唐室提孤军深入万里兵不血刃而叛党擒夷自是以功揜其他能也今御府所藏草书一千文【宣和书谱】
　　裴行俭以书知名而世罕传之尝见一帖写兵法字甚怪放刘无言云行俭所书千文亦工【东观余论】
　　裴延休
　　裴延休【行俭次子】并州文水令世载文雄家传草圣【张说太尉裴行俭神道碑】
　　宋令文
　　宋令文虢州农人有勇力工书善属文髙宗时为左饶卫郎将东台详正学士【旧唐书本传】
　　宋令文河南陕人官至左卫中郎将竒姿伟丽有三絶曰书画力尤于书备兼诸体偏意在草甚欲究能翰简翩翩甚得书之媚趣若与髙卿比权量力则驺忌之类徐公也【书断】
　　李亘
　　李亘【髙宗时人】徐彦伯为蒲州司兵叅军时司户韦暠善判司士李亘工书徐彦伯属辞时称河东三絶【唐书徐彦伯传】
　　赵持满
　　赵持满长孙诠之甥工书善骑射力抟虎走逐马而仁厚下士京师无贵贱皆慕之官至凉州刺史【唐书长孙无忌传】
　　狄仁杰
　　狄仁杰字懐英并州太原人举明经天授二年以地官侍郎同鳯阁鸾台平章事歴除内史谥曰文恵睿宗封梁国公【唐书】
　　大足中则天太后赏纳言狄仁杰能书仁杰云臣自幼以来不见好本只率愚性何由得能则天乃内出二王真迹二十卷遣五品中使示诸宰相看讫表谢登时将入【徐浩古迹记】
　　王方庆
　　王方庆名綝以字显雍州咸阳人起家越王府叅军武后时封石泉县子歴迁鸾台侍郎同鸾台鳯阁平章事后尝就求羲之书方庆上十一世祖导等二十八人书共十篇后御武成殿徧示羣臣诏中书舍人崔融序其代阀号寳章集复以赐方庆士人歆其宠卒赠兖州都督谥曰贞【唐书本传】
　　王方庆王氏八体书范四卷王氏工书状十五卷【唐书艺文志】
　　石泉公王方庆素尚豪翰每还私第必请钟绍京盛论法书方庆常疾须绍京言书輙佳右相汤再思以为钟君可愈王侍郎疾也【书史防要】
　　王晙
　　王晙方庆少子工书知名官至殿中侍御史【旧唐书方庆传】
　　杜审言
　　杜审言襄州襄阳人进士举雅善五言诗工书翰有能名然恃才謇傲尝谓人曰吾之文章合得屈宋作衙官吾之书迹合得王羲之北面其矜诞如此则天时迁膳部员外郎神龙初授国子监主薄加修文馆直学士【旧唐书本传】
　　宋之问
　　宋之问字延清一名少连令文子伟仪貌雄于辨甫冠武后召直习艺馆左奉宸内供奉景龙中迁考功员外郎睿宗立诏流钦州魏建安后迄江左诗律屡变及之问沈佺期又加靡丽学者宗之号为沈宋【唐书】宋太平兴国二年袁州献宋之问书龙鸣寺碑【玉海】之问工真行天性卓絶【书史防要】
　　宋之愻
</div>
    <div class="pagination">
<a href="六艺之一录_page474.html">上一页</a><span>...</span><a href="六艺之一录_page470.html">470</a><a href="六艺之一录_page471.html">471</a><a href="六艺之一录_page472.html">472</a><a href="六艺之一录_page473.html">473</a><a href="六艺之一录_page474.html">474</a><span class="current-page">475</span><a href="六艺之一录_page476.html">476</a><a href="六艺之一录_page477.html">477</a><a href="六艺之一录_page478.html">478</a><a href="六艺之一录_page479.html">479</a><a href="六艺之一录_page480.html">480</a><span>...</span><a href="六艺之一录_page476.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
