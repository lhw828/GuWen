<!DOCTYPE html>
<html>
<head>
    <meta charset="UTF-8">
    <title>宣和画谱 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宣和画谱 - 第 1 页/共 11 页</h1>
    <div class="content">宣和画谱
　　
　　
　　卷一
　　◎道释叙论
　　“志于道，据于徳，依于仁，游于艺。”艺也者，虽志道之士所不能忘，然特游之而已。画亦艺也，进乎妙，则不知艺之为道，道之为艺。此梓庆之削鐻，轮扁之斲轮，昔人亦有所取焉。于是画道释像与夫儒冠之风仪，使人瞻之仰之，其有造形而悟者，岂曰小补之哉？故道释门因以三教附焉。自晋宋以来，还迄于本朝，其以道释名家者，得四十九人。晋宋则顾、陆，梁、隋则张、展辈，盖一时出乎其类，拔乎其萃者矣。至于有唐，则吴道元遂称独步，殆将前无古人。五代如曹仲元，亦骎骎度越前辈。至本朝则绘事之工，凌轹晋宋间人物，如道士李得柔画神仙得之于气骨，设色之妙，一时名重。如孙知微辈皆风斯在下，然其余非不善也，求之谱系，当得其详，姑以著者槩见于此。若赵裔，髙文进辈，于道释亦籍籍知名者；然裔学朱繇，如婢作夫人，举止羞涩，终不似真。文进蜀人，世俗多以蜀画为名家，是虚得名，此谱所以黜之。
　　◎道释一
　　（三教钟馗氏鬼神附）
　　○顾恺之
　　顾恺之字长，康小字虎，头晋陵无锡人。义熈中为散骑常侍。恺之博学有才气，丹青亦造其妙，而俗传谓之三絶：画絶、痴絶、才絶。方时为谢安知名，以谓自生民以来未之有也。恺之毎画人成，或数年不目睛。人问其故，荅曰：“四体妍蚩，本亡闗于妙，处传神写照，正在阿堵中。”尝图裴楷像，颊上加三毛，观者觉神明殊胜。又为谢鲲像在石岩里，云：“此子宜置在丘壑中。”欲图殷仲堪，仲堪有目病固辞。恺之曰：“明府正为眼耳，若明点瞳子，飞白拂上，使如轻云之蔽月，岂不美乎？”仲堪乃从之。尝于瓦官寺北殿画维摩诘，将毕欲点眸子，乃谓寺僧曰：“不三日，观者所施可得百万。”已而果如之。杜甫题瓦官寺诗云“虎头金粟影”者，谓此。恺之世以谓天材杰出，独立无偶，妙造精微，虽荀、卫、曹、张，未足以方驾也。谢赫以谓“迹不逮意，声过于实”，岂知恺之者。惜今罕见其画。盖恺之深自秘惜，如尝以一厨画寄桓温家，而后为温窃取。则恺之之画所以传于世者，宜罕见之也。今御府所藏九：
　　浄名居士图一，三天女美人图一，夏禹治水图一，黄初平牧羊图一，古贤图一，春龙出蛰图一，女史箴图一，斲琴图一，牧羊图一。
　　
　　○陆探微
　　陆探微，吴人也，善画，事明帝在左右，丹青之妙，众所推称。其名略见于《宋书》。人谓画有六法，自古鲜能足之，探微得法为备。“穷理尽性，事絶言象，包前孕后，古今独立。真万代之蓍龟衡鉴也。”议者率以顾、陆、僧繇为之品第。或譬之论书：顾、陆则锺、张，僧繇则逸少也。是知书画同体。又曰：“张得其肉，陆得其骨，顾得其神。”言肉则浅，言骨则深，言神则妙，深浅神妙，不有间乎？探微虽介于二者，然摭古今之说，若兼有之，但得骨，则精深可知矣。岂非顾在前愈于已，则陆当居后，独言陆则可以絶人耶？探微平生所画者，多爱图古圣贤像，不为无意。近时米芾喜论画，尝谓：“明白易辨者，唯顾、陆与吴生。”讵不信乎？二子绥洪、绥肃，以家学传授，作画亦工，不坠素习，绰有父风，而终不近也。张彦远谓：“体运遒举，风力顿挫，一一拂，动笔新奇。”固自不凡矣，然能之而不从事于此，故传世者极少。尝于麻纸画《释迦像》，为时所珍。盖麻纸缓肤饮墨，不受推笔，亦丹青家所难，宜得誉云。洪、肃亦绍箕裘，见闻习尚，往往有不待学而能者，名载谱录，而所画不传，岂非为父兄之所掩乎？今御府所藏一十：
　　无量寿佛像一，佛因地图一，降灵文殊像一，浄名居士像一，托塔天王图一，北门天王图一，天王图一，王献之像一，五马图一，摩利支天菩萨像一。
　　
　　○张僧繇
　　张僧繇，吴人也，天监中歴官至右将军，吴兴太守，以丹青驰誉于时。方梁武帝以诸王居外，毎想见其面目，即遣僧繇乘传写之以归，对之如见其人。江陵天皇寺有柏堂，僧繇画卢舍那及孔子像，明帝见之，怪以孔子参佛氏，以问僧繇。僧繇对曰：“他日赖此无恙耳。”又尝于金陵安乐寺画四龙，不目睛，谓点即腾骧而去。人以谓诞，固请点之。因为落墨，才及二龙，果雷电破壁，徐视画已失之矣。独二龙未睛者在焉。世谓僧繇画骨气奇伟，规模宏逸，六法精备，当与顾、陆并驰争先。僧繇画释氏为多，盖武帝时崇尚释氏，故僧繇之画，往往从一时之好。今御府所藏十有六：
　　佛像一，文殊菩萨像三，大力菩萨像一，维摩菩萨像一，佛十弟子图一，十六罗汉像一，十髙僧图一，九曜像一，镇星像一，天王像一，神王像一，扫象图一，摩利支天菩萨像一，五星二十八宿真形图一。
　　
　　○展子虔
　　展子虔歴北齐、周、隋，至隋为朝散大夫。而所画台阁，虽一时如董展不得以窥其妙。写江山远近之势尤工，故咫尺有千里趣。僧琮谓：“子虔触物留情，备皆絶妙。”是能作难写之状，略与诗人同者也。今御府所藏二十：
　　北极巡海图二，石勒问道图一，维摩像一，法华变相图一，授墖天王图一，摘瓜图一，按鹰图一，故实人物图二，人马图一，人骑图一，挟弹游骑图一，十马图一，北齐后主幸晋阳图六。
　　
　　○董展
　　董展字伯仁，汝南人也。以才艺称乡里，号为智海。官至光禄大夫、殿内将军。尤长于画，虽无祖述，不愧前贤。夙徳名流，见者失色。但地处平原而无江山之助，与戎马为邻，而无中朝冠冕之仪。非其不至也，盖风声地气之所习尔。然董造其微，展得其骏。展于董之台阁则不及，董于展之车马则乏所长焉。是则董之视展，盖亦犹诗家之李杜也。展作《道经变相》尤为世所称赏。自非画外有情，参灵酌妙，入华胥之梦，与化人同游，何以臻此？今御府所藏一：道经变相图。
　　
　　○阎立德
　　阎立德，歴官工部尚书。父毗，在隋以丹青得名。与弟立本，家学俱造其妙。唐贞观中，东蛮谢元深入朝。颜师古奏言：“昔周武时远国归欵，乃集其事为《王会图》。今卉服乌章，俱集蛮邸，实可图写。”因命立徳等图之。其序位之际，折旋规矩，端簮奉笏之仪，与夫鼻饮头飞，人物诡异之状，莫不备该毫末。故李嗣真云：“大安博陵，难兄难弟。”谓立徳、立本也。今御府所藏九：
　　采芝太上像一，七曜像二，游行天王图二，庄生马知图一，右军点翰图一，沈约湖雁诗意二。
　　
　　○阎立本
　　阎立本，总章元年以司平太常伯拜右相，有应务之才。与兄立徳以善画齐名，立本尤工于形似。初唐太宗与侍臣泛舟春苑池，见异鸟容与波上，喜见颜色。诏坐者赋诗，召立本写焉。阁外传呼画师阎立本。时立本已为主爵郎中，俯伏池左，研吮丹粉，顾视坐者，愧与汗下。归戒其子曰：“吾少读书，文辞不减侪辈，今独以画见名，遂与厮役等，若曹慎毋习。”然性所好，欲罢不能也。及为右相，而姜恪以战功擢左相，故时人有“左相宣威沙漠，右相驰誉丹青”之嘲。尝奉诏写太宗真容，后有善画者传于元都观，以镇九五冈之气，犹可以仰神武之英威也。又写秦府十八学士，凌烟阁功臣等，悉皆辉映前古，时人咸称其妙。尝作《醉道图》，或以张僧繇《醉僧图》比。立本尝至荆州视僧繇画，曰：“定虚得名耳。”明日又往，曰：“犹是近代佳手。”明日又往，曰：“名下定无虚士。”坐卧观之，留宿其下十日不能去。是犹欧阳询之见索靖碑也。且立本以阁外传呼画师至戒其子弟毋习，而张彦远正以魏明帝起凌云台勑韦诞题榜窃比其事，是岂知言也哉！且戴安道碎琴不为王门之伶人，而阮千里终日应客不倦，议者以安道不如千里之达也。然渔阳参挝，果可以辱弥衡耶？今御府所藏四十有二：
　　三清像一，元始像一，行化太上像一，传法太上像一，岩居太上像一，四子太上像一，太上西升经一，拱极图一，玉晨道君像一，延寿天尊像一，木纹天尊像一，北帝像一，十二真君像一，维摩像二，孔雀明王像一，观音感应像一，五星像二，太白像一，房宿像一，十二神符一，宣圣像一，步辇图一，王右军真一，窦建徳图一，写李思摩真一，凌烟阁功臣图一，魏征进谏图一，飞钱验符图一，取性图二，西域图二，职贡图二，异国鬬寳图一，职贡狮子图一，扫象图一，紫微北极大帝像一，混元上徳皇帝像一。
　　
　　○张孝师
　　张孝师为骠骑尉，善画。尝死而复生，故画地狱相为尤工，是皆游所见，非与想象得之者比也。吴道冥见其画，因効为《地狱变相》。《画评》谓：“孝师众制有功，未为尽善，而《地狱变相》，羣雄推服。”宜道元之肯摹仿也。然“怪力乱神”，圣人所不语，宜孝师以游特纪于画而不为传也。今御府所藏一：
　　传法太上像。
　　
　　○范长寿
　　范长寿，不知何许人。学张僧繇画，然能知风俗好尚，作田家景候人物，皆极其情。至于山川形势，屈曲向背，分布远近，各有条理。而其间室庐放牧之所在，牛羊鸡犬，龁草饮水，动作态度，生意具焉。人谓可以企及僧繇也。当时得名甚着。官止司人挍尉。今御府所藏二：
　　醉道图一，醉真图一。
　　
　　○何长寿
　　何长寿，与范长寿同师法，故所画多相类。然一源而异派，论者次之。至于并驾齐驱，得名则均也。初何与范俱作《醉道图》传于世，好事者以僧繇名之，盖必有能辨之者云。今御府所藏二：
　　辰星像一，五岳真官像一。
　　
　　○尉迟乙僧
　　尉迟乙僧，吐火罗国胡人也（《朝名画録》作土火罗国，《歴代名画记》作于阗国人）。父跋质那。乙僧贞观初其国以善画荐中都，授宿卫官，封郡公。时人以跋质那为大尉迟，乙僧为小尉迟，盖父子皆擅丹青之妙，人故以大小尉迟为之别也。乙僧尝于慈惠寺塔前画《千手眼降魔像》，时号奇踪。然衣冠物像，略无中都仪形。其用笔妙处，遂与阎立本为之上下也。盖立本画外国，妙于前古，乙僧画中国人物，一无所闻。由是评之，优劣为之遂分。今御府所藏八：
　　弥勒佛像一，佛铺图一，佛从像一，外国佛从图一，唐大悲像一，明王像二，外国人物图一。
　　
　　卷二
　　◎道释二
　　○吴道玄
　　吴道玄，字道子，阳翟人也。旧名道子，少孤贫，客游洛阳，学书于张颠、贺知章不成，因工画。未冠，深造妙处，若悟之于性，非积习所能致。初为兖州瑕丘尉，明皇闻之，召入供奉，更今名，复以道子为字，由此名振天下。大率师法张僧繇，或者谓为后身焉。至其变态纵横，与造物相上下，则僧繇疑不能及也。且画有六法，世称顾恺之能备。恺之画邻女，以棘刺其心而使之呻吟。道子画驴于僧房，一夕而闻有踏藉破迸之声。僧繇画龙点睛，则闻雷电破壁飞去；道子画龙则鳞甲飞动，毎天雨则烟雾生。且顾冠于前，张絶于后，而道子乃兼有之，则自视为如何也。开元中，将军裴旻居母丧，请道子画鬼神于天宫寺资母福。道子使旻屏去缞服，用军装纒结，驰马舞剑，激昻顿挫，雄杰奇伟，观者数千百人，无不骇栗。而道子解衣，礴因用其气以壮画思，落笔风生，为天下壮观。故庖丁解牛，轮扁斲轮，皆以技进乎道；而张颠观公孙大娘舞剑器，则草书入神；道子之于画，亦若是而已。况能屈骁将，如此气槩，而岂常者哉！然毎一挥毫，必须酣饮，此与为文章何异？正以气为主耳。至于画圆光最在后，转臂运墨，一笔而成。观者喧呼，惊动坊邑，此不几于神耶？且贵耳贱目者，人之常情，在当时犹取重若是，况于传远乎？议者谓：有唐之盛，文至于韩愈，诗至于杜甫，书至于颜真卿，画至于吴道玄，天下之能事毕矣。世所共传而知者，惟《地狱变相》，观其命意，得阴隲阳授，阳作阴报之理。故画或以金胄杂于桎梏，固不可以体与迹论，当以情考而理推也。其它种种妙笔，杂见于小说传记，此得以畧，姑纪其大槩胜絶者云。道玄供奉时，为内教博士，非有诏不得画。官止宁王友。今御府所藏九十有三：
　　天尊像一。木纹天尊像一，列圣朝元图一，佛会图一，炽盛光佛像一，阿弥陁佛像一，三方如来像一，毗卢遮那佛像一，维摩像二，孔雀明王像四，寳檀花菩萨像一，观音菩萨像二，思维菩萨像一，寳印菩萨像一，慈氏菩萨像一，大悲菩萨像三，等觉菩萨像一，如意菩萨像一，二菩萨像一，菩萨像一，地藏像一，帝释像二，太阳帝君像一，辰星像一，太白像一，荧惑像一，罗像二，计都像一，五星像五，五星图一，二十八宿像一，托塔天王图一，法天王像二，行道天王像一，云盖天王像一，毗沙门天王像一，请塔天王像一，天王像五，神王像二，大法神十四，善神像九六甲神像一，天龙神将像一，摩那龙王像一，和修吉龙王像一，温钵罗龙王像一，跋难陀龙王像一，徳义伽龙王像一，檀相手印图二，双林图一，南方寳生如来像一，北方妙声如来像一。
　　
　　○翟琰
　　翟琰，早师吴道玄，毎道玄画落墨已即去，多命琰布色。盖人物精神，只在约畧秾淡间，而道玄辄许可。故知琰自不凡。琰布色落墨，与道玄真赝故未易辨也。今御府所藏四：
　　天尊圣像一，太上像一，孔雀明王像一，天王图一。
　　
　　○杨庭光
　　杨庭光，与吴道玄同时，善写释氏像与经变相，旁工杂画山水等，皆极其妙，时谓颇有吴生体；但行笔差细，以此不同。要之，行笔细，则所以劣于吴生也。今御府所藏十有四：
　　药师佛像一，五秘密如来像一，观音像二，如意轮菩萨像一，思定菩萨像一，思惟菩萨像一，仁王菩萨像一，长寿菩萨像一，菩萨像一，五星像一，星官像一，明星携行图一，写武后真一。
　　
　　○卢楞伽
　　卢楞伽，长安人，学画于吴道玄，但才力有所未及。尤喜作经变相，入蜀名益着，虽一时名流，莫不敛衽。干元初，尝于大圣慈寺画《行道》，僧颜真卿为之题名，时号二絶。又尝画庄严寺三门，窃自比道玄总持壁。一日道玄忽见之，惊叹曰：“此子笔力常时不及我，今乃相类，是子也，精爽尽于此矣。”居一月，楞伽果卒。楞伽所画类皆佛像，故知道玄之赏叹以为类已，非虚得名也。今御府所藏一百五十：
　　献芝真人像一，成道释迦佛像一，释迦佛像四，大悲菩萨像一，观音菩萨像一，文殊菩萨像一，普贤菩萨像一，七俱胝菩萨像一，罗汉像四十八，十六尊者像十六，罗汉像十六，小十六罗汉像，三智嵩笠渡僧像一，渡水僧图二，髙僧像二，髙僧图二，孔雀明王像一，十六大阿罗汉像四十八。
　　
　　○赵徳齐
　　赵徳齐父温以画称于世，徳齐遂能世其家，奇踪逸笔，雅为时辈推许。光化中。诏许王建于成都置生祠；命徳齐画西平王仪仗，车辂旌旗，森卫严整，形容备尽，及朝真殿上画后妃嫔御，皆极精妙。昭宗喜之，迁翰林待诏。今御府所藏一：
　　过海天王像一。
　　
　　○范琼
　　范琼，不知何许人也，寓居成都，与陈皓、彭坚同时，俱以善画人物、道释、鬼神得名。三人同手于诸寺图画佛像甚多。咸通中于圣兴寺大殿画《东北方天王》并《大悲像》，名动一时。有《乌瑟摩像》设色未半而罢，笔踪超絶，后之名手，莫能补完。是犹杜甫诗曰“身轻一鸟过”，初传之者，偶阙一“过”字，而当时词人墨客补之，终不能到。故知笔端造化至超絶处，则脱落笔墨畦径矣。今御府所藏九：
　　天地水三官像三，南斗星君像一，维摩像一，文殊菩萨像一，降塔天王像一，写飞亷神像一，髙僧图一。
　　
　　○常粲
　　常粲，长安人。咸通中，路巗侍中牧蜀日，粲入蜀，雅为岩宾礼甚厚。粲善画道释人物，尤得时名。喜为上古衣冠，不堕近习。衣冠益古，则韵益胜。此非画工专形似之学者所能及也。当时有《伏牺画卦》、《神农播种》、《陈元达锁谏》等图，皆传世之妙也。曲眉丰脸，燕歌赵舞，耳目所近玩者，犹不见之，而粲于笔下独取播种、锁諌等事，备之形容，则亦诗人主文而谲谏之义也。宜后世之有传焉。今御府所藏十有四：
　　伏羲画卦像图一，神农播种像一，佛因地图一，陈元达锁谏图一，写懿宗射兔图一，星官像一，十才子图二，验丹图一，故实人物图。
　　
　　○孙位
　　孙位，会稽人也。僖宗幸蜀，位自京入蜀，称会稽山人。举止疎野，襟韵旷达，喜饮酒，罕见其醉，乐与幽人为物外交。光启中画应天寺东壁，位因润州髙座寺张僧繇《战胜天王》本笔之。画成、矛森严，鼓吹戞击，若有声在缥缈间。至于鹰犬驰突，云龙出没，千状万态，势若飞动，非笔精墨妙，情髙格逸，其能与于此耶？其后改名遇，卒不知所在。今御府所藏二十有七：
　　说法太上像一，天地水三官像三，维摩图一，三教图一，星官图一，会仙图一，神仙故实图四，髙士图一，四皓奕碁图一，王波利图一，写马融像一，写毕卓图一，髙逸图一，取性图二，草堂图三，围碁图一，扫象图一，番部博易图一。
　　
　　○张南本
　　张南本，不知何许人。画佛像鬼神甚工，尤喜画火。火无常体，世俗罕有能工之者，独南本得之。尝于成都金华寺大殿画《八明王》。时有一僧，游礼至寺，整衣升殿，壁间见所画火，势焰逼人，惊怛几仆。时孙位以画水得名，世之论画水火之妙者，独推二子。盖水几于道，而火应于神，非笔端深造理窟，未易于形容也。又尝为寳歴寺图佛事，曲尽其妙。后为人模写，窃换而去，多散落荆湖间。当时有《勘书》、《诗会》、《髙丽王行香》等图，盛传于世。今御府所藏三：
　　写观音图一，文殊部从图一，勘书图一。
　　
　　○辛澄
　　辛澄，不知何许人。多游蜀中，见于《益州名画录》，工画西方像，不闻其它，盖专门之学也。大抵释氏貌像多作慈悲相，趺坐即结跏，埀臂则袒肉；目不髙视，首不轩举，淡然如枯木死灰，便同设教，故自为一家。所以海州观音，泗州僧伽，画工之精者，擅名一方，以资衣食而不必兼善也。澄尝于蜀中大圣寺画僧伽及诸变相，士女倾城邑往观焉，后至者无地以容。蜀人传之为佳话。且筑室于道，议者无不二三，兹乃众目所归，不待较而可得矣。今御府所藏二十有五：
　　佛像一，佛铺图一，寳生佛像一，甘露如来像一，大悲菩萨像二，观音像二，白衣观音像一，如意轮菩萨像一，慈氏菩萨像一，仁王菩萨像一，寳印菩萨像二，寳檀花菩萨像一，文殊菩萨像一，思维菩萨像一，思念菩萨像一，乐音菩萨像一，不空钓菩萨像一，侍香菩萨像一，献花菩萨像一，莲花菩萨像一，香花菩萨像一。
　　
　　○张素卿
　　张素卿，简州人也。少孤贫，作道士，好画道像。僖宗时，遣使封丈人山为希夷公。素卿上表言：“丈人山在五岳之上，五岳封王，则此不当称公。”诏可其请，因赐紫。其后作《十二真君像》，各写其卖卜、货丹、书符、导引之意，人称其妙。安思谦因伪蜀主王氏诞辰献之，命翰林学士欧阳炯作赞，黄居寳以八分书题之。今御府所藏十有四：
　　天官像一，三官像一，九曜像一，寿星像一，容成真人像，董仲舒真人像，严君平真人像，李阿真人像一，马自然真人像一，葛元真人像一，长寿仙真人像一，黄初平真人像一，窦子明真人像一，左慈真人像一。
　　
　　○陈若愚
　　陈若愚，左蜀人，师张素卿，得丹青之妙。于成都精思观作青龙、白虎、朱雀、玄武四君像，声誉益着。画《东华帝君像》尤工。盖东华帝君应位乎震，自干再索而得震震，帝出以应物之地。若愚非道家者流，何以知此？宜前此未有写之者也。今御府所藏一：
　　东华帝君像。
</div>
    <div class="pagination">
<span class="current-page">1</span><a href="宣和画谱_page2.html">2</a><a href="宣和画谱_page3.html">3</a><a href="宣和画谱_page4.html">4</a><a href="宣和画谱_page5.html">5</a><a href="宣和画谱_page6.html">6</a><span>...</span><a href="宣和画谱_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
