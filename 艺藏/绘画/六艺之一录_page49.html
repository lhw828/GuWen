<!DOCTYPE html>
<html>
<head>
    <meta charset="UTF-8">
    <title>六艺之一录 - 第 49 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 49 页/共 664 页</h1>
    <div class="content">　　以上俱铁网珊瑚
　　茂陵宝剑铭
　　昭帝时茂陵家人献宝剑上铭曰直千金夀万嵗【西京杂犯】
　　火字剑
　　昔渔者于江濵见雷公逐一小黄蛇击杀之化为剑背有火字许旌阳斩蛇第三剑盖至宝也今在张伯雨处【云烟过眼录】
　　金器欵识
　　印文
　　汉旧仪曰诸侯王黄金橐驼纽文曰玺列侯黄金纽文曰之印丞相大将军黄金印纽文曰章御史大夫章匈奴单于黄金印橐驼纽文曰章御史二千石银印纽文曰章千石六百石四百石皆铜印鼻纽皆为通官印【太平御览】
　　六体者古文奇字篆书书缪书虫书皆所以通知古今文字摹印章书旛信也师古曰缪篆谓其文屈曲纒绕所以摹印章也【汉书艺文志】
　　王莽簒位莽皇孙功崇公宗坐自画容貌被服天子衣冠刻印三
　　一曰维祉冠存巳夏处南山藏薄氷
　　文頴曰祉福祚也冠存已欲袭代也应劭曰夏处南山就阴凉也藏薄氷亦以除暑也
　　二曰肃圣宝继
　　应劭曰莽自谓承圣舜后能肃敬得天宝以立宗欲继其绪
　　三曰德封昌图
　　苏林曰宗自言以德见封当遂昌炽受天下图籍发觉案验宗自杀【汉书王莽传】
　　玺书拜马援伏波将军注东观记援上言臣所假伏波将军印书伏字犬外向城臯令印臯字为白下羊丞印四下羊尉印白下人人下羊即一县长吏印文不同恐天下不正者多符印所以为信也所宜齐同荐晓古文字者事下大司空正郡国印章奏可【后汉书马援传】
　　王溥即王吉之后也佣书于洛美形貌又多文辞来就其书者丈夫赠其衣冠妇人遗其珠玉一日之中衣宝盈车而归积粟十廪九族莫不仰其衣食洛阳称其为善而得富也溥先时家贫穿井得铁印铭曰佣力得富钱至亿庾一土三田军门主簿后以一亿庾钱输官得中垒校尉三田一土垒字也中罍校尉掌军垒门故曰军门中主簿也积善降福明神之报也【拾遗録】
　　常山张颢为梁相天新雨后有鸟如山鹊飞翔近地令人擿之堕地为圆石颢令椎破得一金印文曰忠孝侯印颢上之藏之秘府后议郎汝南樊衡校书东观表上言尧舜之时旧有此官今天降印宜可复置【博物志】
　　荆门军图经闗将军庙在当阳县玉水山绍兴初有潭州人得其印于水者二十有三年寺僧法源白于髙使君得公牒之潭取之归于寺其文为寿亭侯印四字方广一寸有半其上有穿穿有环广如其印又其上并二环各广七分加其半以为之长色皆刚莹异常铜环古所以佩也三十有二年艮斋谢先生自夷陵考试囬甞见之荆门太守王公録云余幼时侍先公为湖南提举常平时得观之印方二寸余细字上有双环阔可六七寸篆不古非汉魏间字体莫可推晓或云晋宋以下别有封寿亭侯者亦未可知予以庆元中因职事甞于左藏封椿库见之如其制又有闗南司马一印字皆作叠篆不知何时在左藏则是别有此二印也毗陵人张驹千里好古曩甞云建炎二年六月复州寳相禅院科修城木于三门前大树下劚四尺余得此印环上刻建安二十年寿亭侯印今环上却无此字又与荆门王所载不同【云麓漫抄】
　　嘉泰壬戌予道经姑苏于常卖翁得故纸一幅陈黦碎破上有印文方四寸余朱色未落云六合大同之印按邺侯传唐肃宗在灵武征天下兵所铸顷常收拓本汉甎上刻此篆文本朝丞相李昉书其下谓家藏是印文而失之盖干德乙丑嵗也【芦浦笔记】
　　汉有摹印篆其法只是方正篆法与相通后人不识古印妄意盘屈且以为法大可笑也多见故家藏得汉印字皆方正近乎书此即摹印篆也王球啸堂集古録所载古印正与相合凢屈曲盘囘唐篆始如此今碑刻有顔鲁公官诰尚书省印可攷其説
　　汉魏印章皆用白文大不过寸许朝爵印文皆铸葢择日封拜可缓者也军中印文多凿盖急于行令不可缓者也古无押以印章为官职信令故如此耳自唐用朱文古法渐废至宋南渡絶无知者故后宋印文皆大谬
　　白文印皆用汉篆平方正直字不可圆纵有斜笔亦当取巧冩过
　　三字印右一边一字左一边两字者以两字处与为一字处相等不可两字中断
　　四字印若前二字交界畧有空后二字无空须当空一画地别之字有有脚无脚故言及此不然一边见分一边不分非法度也
　　轩斋等印古无此式惟唐相李泌有端居室三字印白文玉印或可照例终是白文非古法不若只从朱文
　　朱文印用杂篆体不可大怪择其近人情免费词説可也
　　白文印用崔子玉冩张平子碑上字及汉器上并碑盖印章等字最为第一
　　凡姓名表字古有法式不可随俗用杂篆及朱文白文印必逼于边不可有空空便不古
　　朱文印不可逼边须当以字中空白得中处为相去庶免印出与边相倚无意思耳字宜细四傍有出笔皆带边边须细于字边若一体印出时四边虚纸昻起未免边肥于字也非见多者不能晓此
　　多有人依欵识字式作印此大不可盖汉时印文不曽如此三代时却又无印学者慎此周礼虽有玺节及軄金掌辨其媺恶揭而玺之之説注曰印其实手执之卩【音节】也正面刻字如秦氏玺而不可印印则字皆反矣古人以之表信不问字反淳朴如此若战国时苏秦六印制度未闻淮南子人间训曰鲁君召子贡授以大将军印刘安寓言而失词耳
　　道号唐人虽有不曽有印故不可以道号作印用也三字屋扁唐却有法
　　凡印文中有一二字忽有自然空缺不可映带聴其自空古印多如此
　　凡印仆有古人印式二册一为官印一为私印具列所以实为甚详不若啸堂集古録所载只具音释也
　　凡名印不可妄冩或姓名相合或加印章等字或兼用印章字曰姓某印章不若只用印字最为正也二名者可回文冩姓下着印字在右二名在左是也单名者曰姓某之印却不可回文冩名印内不可着氏字若曰姓某私印不可印文墨只宜封书亦不可回文冩名印内不可着氏字表德可加氏字亦当详审之
　　表字印只用二字此为正式近人欲并加姓氏于其上曰某氏某若作姓某父古虽有此称系他人美已却不可入印人多好古不论其原不为俗乱可也汉人三字印非复姓及无印字者皆非名印盖字印不当用印字以乱名耳汉张长安字幼君有印曰张幼君【右一字左二字】唐吕温字化光有印曰吕化光亦三字表德印式【幼君西汉王式弟子化光见桞文吕衡州也】
　　诸印文下有空处悬之最佳不可妄意伸开或加屈曲务欲填满若冩得有道理自然不觉空也字多无空不必问此
　　王球啸堂集古録二卷正文共一百纸序跋在外其间有古文印数十有一曰夏禹系汉巫厌水灾法印世俗传有渡水佩禹字法此印乃汉篆所以知之又一印曰孔夫音误是孙兹二字又有滕公墓铭郁【二】作两字书且妄为剥落状然考之古法叠字只作二小画附其下秦时大夫犹是以夫字加二小画况此叠文者乎伪无疑矣　古印式二册即汉官威仪无印本仆自集成者后人若不得见只于啸堂集古録十数枚亦可为法【已上俱学古篇】
　　李阳氷曰摹印之法有四功侔造化冥受鬼神谓之神笔画之外得防妙法谓之竒艺精扵一规规圆方谓之工繁简相参布置不紊谓之巧赵彦卫曰古印文作白文盖用以印泥紫泥封诏是也今之米印仓敖印近之矣自有纸始用朱字间有为白字者通典云北齐有木印长一尺广二寸五分背上为鼻纽长九寸厚一寸广九分腹下隠起篆文曰督摄万防惟以印借缝今龊合缝条印盖原于此秦有八体书三曰刻符即古所谓缪篆五曰摹印萧子良以刻符摹印合为一体徐锴谓符者竹而中刻之字形半分理应别为一体摹印曲屈填宻则秦篆文也子良误合之宣和谱四卷杨克一书谱一卷【又名集古印格】王厚之复
　　斋印谱顔叔夏古印谱二卷姜防集古印谱一卷吾衍古印文二卷赵孟頫印史二卷【辍耕録】
　　东臯杂録云汉碑额多篆身多多凹篆多凸惟张平子碑则额与身皆篆也慎按三代钟鼎文有欵识隠起而凸曰欵以象阳中防而凹曰识以象阴刻之印章则阳文曰朱文阴白曰白文盖古今金石同一例也【丹铅总录】
　　杨氏集古印谱叙
　　浦城杨遵雅性好古畜古印甚富虑夫物之有形必有终也乃摭其家与好事所藏摸其文为集古印谱由尚方小玺王侯将军都尉太守所佩郡丞长史令宰丞尉骑督军曲军司马等所绾与夫汉叔孙通卫青等所怀炳炳累累然何其多也稽时世先后书制度形象考前代官制辨古文籀篆分之同异又何其精且博也嘻方其磨砻以成形欵识以成文佩之组藏之匣国有官守家有子孙固不期于湮沦散弃也荒墟败冢之间草莽所翳没兵火所垢蚀耕夫牧子之所弄刓又岂期于隆好者以为奇异之玩也嗟乎物之显晦有时抑又有幸不幸者耶岂久而必有相得者亦理之常也邪是以君子之于己自得而已不汲汲于外也或谓今之好古者聚物斯谱有焉予曰不然犍为之磬汾阴之鼎秦玺汉剑曲阜之履歴世传以为宝宁尚赖其用哉亦云上古而已是谱也上下数千载间攷其制订其文如见其人其善以劝其恶以戒亡但为玩好具而已也襄阴王沂师鲁撰
　　杨氏集古印谱序
　　予家旧藏王子弁啸堂集古録列古印刻式三十有七后游杭识竹房吾子行得学古编其所收益富当时视为该博乃今见浦城杨侯宗道印谱絶出二书逺甚展卷披阅使人慨然有怀古之意予观周官职金所掌之物皆揭而玺之郑氏谓玺者印也则三代未甞无印特世逺湮没非若器重大而可以久传者也然则虞卿之所弃苏秦之所佩殆亦周之遗制与汉去古未逺其制作必有自来斯谱之所以不易得也盍亦録梓而行诸世俾好事者得有所攷焉宗道其勉之京口俞希鲁识
　　题杨氏手摹集古印谱后
　　右集古印谱四册其一署曰上之上皆官印印文百有六其二曰上之下亦官印文如一册而益其十有四其三曰下之上皆私印文如二册而复益其五十有七其四曰下之下亦私印文视三册而损其五十有二下之下尾又有吾氏摹印篆官私具一百五十六去其重复八十四而取其七十有二复缀以收附私印百有十六连诗文题跋所识印十五凡七百三十一旧谱以印印纸光采粲然旁书形钮之制若玉若玛瑙若铜若银若涂金若涂银官则曰某代某官私则曰某姓若名字至为详悉惟吾氏所摹直以墨拓于纸而已谱始集于浦城杨遵宗道备载襄阴王公师鲁番阳周公伯温金华王公子兖京口俞公希鲁所撰文后归呉郡陆友友仁则有髙邮龚璛先生及内翰虞文靖公揭文安公为赋卫青玉印诗文可为左验今藏西平沐府余为前军左都督李公手摹一过公览而爱之遂装演以藏诸箧笥然余观王球啸堂集古録呉兴赵文敏公印史太末吾先生印式钱唐叶景修汉唐篆刻图书韵释皆未若此谱为详盖汉有摹印篆其法平方正直繁则减除少则増续与相通汉晋印章皆除官择日封拜者必铸以授之军中急于行令故印文多凿官重者或两刻成文虚爵者或正其文填以金银人名私印多刻非铸六朝而降叅用阳文终非古法唐用阳文始屈曲盘回如所谓缪篆而古法渐废至宋终无知者故宋印皆大谬元官私印亦用阳文作俑殆自文敏如学古编三十五举其自十八举以下皆辨论印篆茍取是谱而证之槩可见矣都督公知而好之其尚友古人之意为何如哉若余所书目眊手拙以戊寅嵗七月戊戌肇工八月壬子毕手歴十有七日而仅得其髣髴云乃书而识之防稽萍居道士唐愚士拜手谨书
　　呉氏印谱序
　　印章之来尚矣制式之等钮绶之别虽各有异所以传令示信一也是编自汉至晋凡诸印章搜访殆尽一一摹搨类聚品列沿革始末摽注其下不惟千百年之遗文旧典古雅朴厚之意粲然在目而当时设官分职废置之由亦从可攷焉呉氏孟思素以篆名而是编皆其手録尤可宝也能君仲章得之以示余故书此而归之至正二十五年五月甲子豫章揭汯书
　　顾氏集古印谱叙
　　顾氏作集古印谱成属余序其事余曰唯唯余按古者印玺尊卑通名昔鲁襄公在楚季武子使公冶问玺书是不独天子称玺矣唯天子称玺者乃秦汉故事天子六玺皆玉螭虎钮其文亦殊用武都紫泥封之为信汉旧仪云诸侯王黄金玺槖驼钮文曰玺然则又不独天子称玺矣乃今顾氏谱有荆王之玺盖足征云列侯丞相将军印则皆用黄金钮皆文列侯者曰印丞相将军者曰章中二千石印银钮亦文曰章而千石六百石四百石印铜钮鼻文曰印礼仪志又云印玺王玉押银镂文贵人长主文铜镂汉武帝太初元年谓汉以土德王土数五故更印章以五字凡不足五字者用之字足之议郎樊衡因张颢上鹊中印其文为忠孝侯印字乃上言尧舜时旧有此官然尧舜时有此官今虽无可考见当时君臣乃辄为置官置印由是以观是三代未甞无印而印玺尊卑通名信矣故公署者为官印私家者为私印而世代沿革制度同异或玉或金或银或铜或玛瑙或宝石或磁或涂金或涂银或商金或错银其钮或用螭用虎用豸用兽用槖驼用用羊用马用狻猊用辟邪用轮用环用连环用瓦用覆斗用鼻唯所欲用矣而其文篆古朴竒妙皆古人精神心法之所寓者非谱无以示千百世后矣然古无印谱有印谱自宋宣和始宣和谱今不传而后王厚之顺伯亦谱之已而王球子弁氏有啸堂集古録赵文敏子昻有印史太末吾衍子行氏有学古印式编浦城杨遵宗道氏有集古印谱钱唐叶景脩氏有汉唐篆刻图书韵释诸家唯杨遵氏为最多然亦堇堇止七百三十一方挽近世诗文印记亦附矣然皆摹本而长洲沈润卿始以顺伯子昻钱舜举子行及子行弟子呉孟思所摹及其所未摹者作刻谱以传近古杭郎叔宝氏七修类藁中亦刻数十方然统诸家数尚不及千矣而摹刻俱为失真刻石则朱白难辨上海顾氏称世家三世以博雅传自御医公世安氏搜购始及光禄君汝由鸿胪君汝脩大理君汝和光禄子天锡歴祖孙父子兄弟绵逺矣而搜购逺近不遗余力乃堇堇得玉印一百六十有奇铜印一千六百有奇然较之诸家所传则三倍矣顾氏兄弟甞曰六经尚矣六经之外唯有鼎欵识鼎欵识之外唯有秦汉碑版镂刻此皆古人心画神迹所寄然嵗久风日蚀剥者无防而金石版镂皆摹拓重翻未免失真多矣唯兹印章用墨用硃用善楮印而谱之庶后之人尚得亲见古人典刑神迹所迹心画所传无殊耳提面命也已又甞语余曰余家自御医府君而下世嗜畜古人名迹故商周彞鼎之属及法书名画金玉印章之类堇堇凡数十种矣一罹倭变迁徙流离再遭时艰狱辞连染故三世所畜一旦归于有力而印章堇存亦未敢保其不它物聚散有数人无与焉而使之冺灭不传可惜也故作是谱谱凡二十本噫其意盖深逺矣谱式首尚方玺即秦始皇九字玺也次荆王之玺之类次官印次私印私印以沈约韵为前后而始朱氏尊国姓也集印者太原王常幼安氏隆庆六年壬申夏五月望日四明沈明臣序
　　王祎杨氏印谱赞
　　太朴既散人文肇兴厥剏字画用代结绳维鸟迹科斗诎屈纵横遐哉邈矣莫覩其名迨乎篆籀继作体制情状叅造化以成形或勒诸钟鼎或刻诸印玺或简策是载或琬琰是登垂诸后世昭如日星然而玺印之制始自秦斯繇汉暨魏率世遵代承方寸之广斵玉镂金字奇而画精螭其钮紫盩其绶而尊卑等杀因之以明或用之公府或用之私家封泥署纸信施令行嗟物有不朽歴緜禩旷龄流传人间虽土蚀石剥而质犹坚贞有若上方殿中长乐未央都尉司马彻侯列卿有若叔孙通公孙周昌韦贤贾山卫青公私所用若此等类不可悉称浦城杨君博学多能遐搜旁摭忘寝食以留情拓其文朱膏墨凝防粹而谱之嵗辑月増古欵异识羣分而类并譬如残圭断璧举手可掬又如贮金而满籯一开卷间古人之精神粲然犹生番阳周公题辞以发挥语意浑成金华王祎推演其义续为之赞如组笥之着铭愽雅之士尚于兹有征
<子部,艺术类,书画之属,六艺之一录,卷二十一>
　　钦定四库全书
　　六艺之一録卷二十二　　　　钱唐倪涛撰
　　金器欵识二十二
　　集古印谱
　　汉小玺
　　长乐未央　铜印
　　王印
　　乐安王章　铜印涂金纽
　　汉和帝改千乘王宠国为乐安王晋初封皇子鉴惠帝封齐王冋子永皆为乐安王前汉表云诸侯王金玺盭绶汉旧仪云诸侯王金印槖驼钮文曰玺刻曰某王之玺晋志云凡王金印纽链朱绶盖改用钮不复言玺矣此印钮而文曰章决非刘宠国所佩岂晋以假司马鉴或司马永耶
　　公印
　　京兆郡开国公章　铜印涂金钮
　　两汉无五等爵曹操自封魏公而开国之号始见于晋令文帝黄初二年始封王之子为乡公其后以为定制宋齐因之梁陈置九等郡有王嗣王藩王开国郡县公开国县侯开国县伯子男其秩皆一品
　　侯印
　　冠军侯印　铜印涂金钮
　　前汉武帝以霍去病征匈奴功冠三军封冠军侯
　　正义侯印　铜印涂金钮
　　平都侯印　铜印涂金钮
　　平都侯印　铜印钮
　　汉平都侯国属豫章郡
　　绥武侯印　铜印钮
　　临淄侯印　铜印钮　汉临淄属齐郡
　　广平侯印　铜印辟邪钮
　　汉光武建武二年封呉汉为广平侯食采广平漳曲周广年四县广平故城在洺州永年县永年即广平避隋帝讳因改焉
　　巨野侯章　铜印涂金钮
　　济州巨野县禹贡大野泽在其东北两汉属山阳郡
　　乌程侯印　铜印钮　汉乌程属防稽郡
　　武平侯印　铜印涂金钮
　　汉武平县属陈国献帝建元中曹操为大将军武平侯
　　昌邑侯印　铜印
　　阳晋侯印　铜印钮　晋阳属太原郡
　　归赵侯印　铜印钮
　　晋纪刘元海族子曜以元帝大兴元年僣帝位改国号曰赵据有闗中又大兴二年石勒据襄僣位亦改国号曰赵此必二胡以来封降者
　　赤泉侯印　铜印
　　都乡侯印　铜印涂金钮
　　汉承秦制侯功大者食县小者食乡得臣其吏民皆为列侯后汉始有大县侯小县侯乡亭侯之等差如建武中封赵王相二子为乡侯建初中封栩十子为亭侯之类又乡亭各有名号如诛梁冀行封尹勲为宜阳都乡侯郭渭为邺都亭侯魏黄初三年初制封王之庶子为乡公嗣王庶子为乡侯公之庶子为亭伯厥后定制凡王公侯伯子男六等次县侯次乡侯次亭侯次闗内侯又置名号侯爵十八级闗中侯爵十七级皆金印紫绶又通典品秩魏诸国王侯伯子男皆一品诸县侯三品诸乡侯四品亭侯五品闗内侯六品及考汉制常山有为乡侯国安帝建光元年贬平原王翼为都乡侯
　　都乡侯印　铜印辟邪钮
　　武阳亭侯　铜印涂金钮
　　秦制十里一亭十亭一乡汉因之大率县方百里
　　宜都亭侯　铜印
　　门亭侯
　　阳平亭侯
　　长贵亭侯　铜印涂金钮
　　平都亭侯　铜印鼻钮
　　南亭侯印
　　柱亭侯印　铜印涂金钮
</div>
    <div class="pagination">
<a href="六艺之一录_page48.html">上一页</a><span>...</span><a href="六艺之一录_page44.html">44</a><a href="六艺之一录_page45.html">45</a><a href="六艺之一录_page46.html">46</a><a href="六艺之一录_page47.html">47</a><a href="六艺之一录_page48.html">48</a><span class="current-page">49</span><a href="六艺之一录_page50.html">50</a><a href="六艺之一录_page51.html">51</a><a href="六艺之一录_page52.html">52</a><a href="六艺之一录_page53.html">53</a><a href="六艺之一录_page54.html">54</a><span>...</span><a href="六艺之一录_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
