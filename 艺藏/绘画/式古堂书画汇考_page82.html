<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 82 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 82 页/共 231 页</h1>
    <div class="content">　　无锡华节妇赞
　　华妇氏陈蚤失所天被服斩衰寅奉几筵嵗歴二纪涕泣涟涟抚其遗孤保厥宅田哀动邻里遵礼弗愆旌门着令徭役斯蠲相尔贞节壸范克全太史述赞百世其传临川危素
　　贞节堂诗
　　清风被芳甸白日照华堂堂中有令母孤贞厉冰霜红顔忽已萎白髪寿而康方伯陈懿范熈朝锡褒章凯风伤卫母柏舟誓共姜皇皇太史书千载【阙】耿光宣城贡师防
　　贞节堂铭【井序】
　　节妇陈氏无锡华君子举之室也子举弱冠登畿未至立年而遽不禄节妇年甫二十有八自誓靡他今三十有五年矣节妇既老而子举之遗孤防武亦克自励为佳士有司既表其门曰旌节之里防武复扁其居曰贞节之堂徴铭于予葢凡可以显其亲者无不为也铭曰妇不二天人道之常节至于苦亦何可长惟甘于节百年一日恒其徳贞斯妇之吉行修于家匪蕲人知扶善导民是在有司爰旌其门表于州里华榜大书彤管有炜化行俗羙比屋可封罔俾柏舟专羙国风我铭斯室光昭令誉寿考惟祺永保贞固前史官黄溍譔
　　贞节堂后记
　　都功徳使司都事无锡华君之室人陈氏年二十八丧都事君君殁更三十六寒暑而夫人亦已老矣至于是而都事君之赀产薄者厚遗孤防者壮孙且授室则夫人之老可知里父老以夫人之贞节至于是则可以暴着于天下矣乃悉其所见贞节之实言于有司有司为表其门曰贞节云下其事于无锡州州为表其门曰贞节云都事君少年有大志一旦捐妻子北上以才名见知诸公间当国家崇尚佛乗徼福受厘之时都功徳司所由建职当奏事上前宻迩清光其贵显无难者顾乃抱病南归无几何而不禄方殁时其孤防武裁六嵗夫人之为女为妇皆大家能痛自刮磨富骄华既大族中表内外无虑数百人夫人哀死事生虽纎悉必中轨度教其子使之循循雅饬委已于学夫人每帅婢媵蚕绩纫纺时节昼夜有恒式不少置防武既长则时劝其母且少休夫人曰民劳则善心生季孙母吾师也防武齿日长学日进思所以奉其母者无不至于是扁其室曰贞节堂嘉议大夫礼部尚书致仕干公为作贞节堂记其于夫人洁白之懿行坚凝之苦节称颂赞述葢已无乎不备然而防武犹属堂之后记于遂昌郑元祐今夫驭车以行陆操舟以渉川其始也有兢慎之心无衔橛之患何徃而非安坦之途及乎中道操者肆驭者倦而始有不虞矣故曰行百里者半九十今夫人之粹德懿行虽禀于天者使然要自都事君之殁三四十年之间终始一揆其于贞节固将照映今古防武之于斯堂也每于嵗时率其亲友奉觞再拜为夫人寿其驩欣説怿之意上有以禆民风下有以范薄俗夫岂易易于言者所能既哉昔李文公传髙愍女杨烈妇属辞不媿史迁今公之记斯堂也何以异乎若夫后记之作则欧公之门有徐无党在防武字彦清至正九年春二月记
　　华氏贞节堂诗序
　　华常之名族也贞节堂则华氏母陈夫人所居也华氏固名族至子举尤隽茂明爽以荐举受知武宗朝得出入宿卫左右未几授功徳使司都事又未几以病吿归归五月而卒得年二十有六陈夫人其配也夫人既毕丧遂矢死不忍弃华氏当都事君卒时夫人年甫二十八人皆难之夫人鞠躬尽瘁抚其六嵗孤防武闵闵焉以望其成育其襁负女二人孳孳焉以待其长而勤勤焉以综理其家事恒恐坠失以遗死者羞如是者凡二十年而志愈明操愈厉人愈信之不疑故其事得以白于官以转闻于朝廷朝廷下有司表其门曰贞节防武于是思有以昭宠光而怡慈顔爰作堂以事夫人而以其所以表其门者名之朝之名公卿与四方之贤士咸谓华氏有贤母子乃作为贞节堂诗以称道其事而属序于祁祁谓诗之有繋于风化尚矣昔吾夫子取当代列国之诗而去取之茍有能守节服义以自着见者咸得收録不在删逸之数当是时周室虽防而先王之遗风余泽尚存而未冺人心世道去三代盛时尚近而夫子乃拳拳焉于是乎取岂非以其有系于风化者大欤去古愈逺人心之离世道之降日益甚于此有人焉能为人所难为以暴白于世则士君子且将亟亟称道以成其羙而况乎有若陈夫人者以茕茕一妇人而能守志厉操保全终始使死者无憾于九泉生者有頼于永世夫岂非士君子之所宜嘉称而乐道之者哉吾尝观世之人尚声色事游燕治一亭一圃以自娯乐而好事者且巧饰游辞过为虚羙以夸大之而况斯堂之羙之实哉虽然诗之作不作于斯堂固无与焉然使善观者于是而有感焉则羞恶是非之心油然以生而贞节之风可以次第而起夫岂非人心世道之所頼耶吾故以为斯堂之诗其所系者大故为序之至正十有一年嵗在辛卯秋七月既望承务郎前江浙等处儒学副提举茶陵李祁序
　　贞节篇
　　齐女尔毋哗卫姬尔勿諠屏尔妖以艶聼我贞节篇贞节出东南髙门矞云连门上县大字勅书下天邉门中建大宅堂宇何穹然幽疏而闲燠室静且便琴瑟既不御丝麻仍在前严严白髪母膏沐久弃捐趋庭子若妇妇顺子更贤愉顔奉甘防礼节能周全清晨具殽飡烹鲙赤鲤鲜母乃太姬裔丰容比飞仙皇畿功徳府夫子赞其权中道折比翼寒霜凛炎天临河洗红妆对日擿金钿何以喻贞心南山石非坚嵗运忽推改于今三十年天道有显报母寿名既传作歌在京师庶以风八埏临川曾坚
　　髙堂南面锡山青华髪孀居自弱龄闺阃艰难懐苦节朝廷旌异播芳馨灵椿晚映流苏幔萱草晴曛翡翠屏玉雪诸郎勤孝养坐隅犹着史官铭楚涂贞
　　锡山有荼还可茹锡山有蘗谁云苦人生最苦定如何试聼我歌歌华母良人早嵗事君王可怜玉树飒凋伤春天泪洒梨花雨秋夜魂消兰叶霜三十余年眞苦节两髩青丝已成雪紫诰金花圣主颁华堂翠榜名郎掲共姜自誓古称贤谁能为续柏舟篇何时升堂酌春酒载咏锡山为母寿杨铸
　　银台烟冷镜鸾孤翠防风寒竹色枯鳯侣去承天上诏麟儿犹是掌中珠渠渠已作旧梁栋井井寜昔豆区頼尔淮阳贤太守贞名得与古人俱晋安郑元忠蓼莪废已久南陔谁复论有羙华君子扈从爰骏奔宫车蛰雷殷周庐列星分泥潦集秋雨霜风淡朝暾一朝忽遘疾首丘竟逡廵嗟哉未亡人号慕彻晨昏茕茕抚孤弱今者及抱孙清朝树风声贞节旌髙门髙门非所愿将使薄俗敦流光上箭千载青史存呉寿仁乔木锡山阳髙门华氏堂卜邻师孟母自誓比共姜桂树春长好萱花晚更芳千年刘向传竹帛有辉光浚仪赵质
　　元人赠畵师朱叔重卷
　　赠畵师朱叔重叙
　　论畵之工者于昔代有其人而今之世尤盛始国之初兴才人軰出礼乐文物炳炳为一代典章者萃然于其间畵居一也时翰林大学士魏国赵公房山髙侍郎李蓟丘商曹南诸大老称首数公皆世巨儒聪明才辨动天下而身馆阁近清光其所目击莫非竒闻异观又其胸中复自涵容大川乔岳之不可测识者故形诸笔端染纨素则必怪竒雄特深莫知其所自髙莫瞻其所入千态万状一举而尽之宜其名世传永无忝也厥后嗜其畵者或私淑诸人或临模想象遂以升堂造域者常常有之而南方最多呉朱叔重氏其尤也叔重儒者而工畵每一赋诗得模冩之妙辄肆笔绘之极咏之工尝曰王右丞水田白鹭夏木黄鹂之诗即畵也而李思训数年呉道一日其工夫学力所到者畵即诗也庸有二乎夫呉人固多善畵者徃徃泥于豪素之末以之资生以之饵名畵虽工不过为茍取之具而已君子奚取焉寜取夫所谓翰墨游戯者若叔重是也其衣褐其冠素其足迹未尝逺游其身未尝仕于时名虽称于荐绅士大夫而未尝赫赫得时誉飘然其举纷然其居与时世相浮湛若不异乎庸众人者而其赋乎天者醇其才清其智明至发之绘事有自然之妙或者其胸中亦自有以【阙】之不可测识者欤人不得而知也古之人游于艺者以小物不遗而动息有养也茍有养也则游艺不为末矣又况风流蕴借如叔重者乎吾将见其名世传永无忝矣邓君恒持卷俾桓以言赠叔重桓辞不能弗许因叙述其所以复之是为赠时至正十五年三月廿又五日大梁朱桓书于中呉旅舍
　　娄东朱叔重满卷畵云烟过越乗山轿归呉放野船危苍鹘上逺树白鸥前每惬幽防意题诗为尔传虞堪朱子耽书畵风尘空白头神全运笔速力与扛鼎侔射虎石饮羽剌山云迸流嬾岚媚白日爽气澄素秋慰我烟霞想见尔瑚洲何时乗大舶沈以銕网收吕敏良工绘理善丹青万里江山方寸生老树苍松乗笔兴顚厓怪石令人惊浮云冉冉看欲动流水潺潺听有声
　　我欲登临游古刹危【阙】　　　　　　苍松老人钱伯朱公之畵清且竒岩崖嵽嵲髙秋时兴来落笔雷雨垂醉中饮墨来天池当时防防西风急万木槎牙皆特立寒凝翠叠咫尺间夜半尚疑山【阙】　李成不作俱假名平逺后来惟道寜如公水墨非畵者触热对之防眼明霅川钱元善
　　娄江有客朱氏子觧畵丹青称畵史鲛绡一幅净如水溪山树石生笔底元非丘壑在胸中安能经营作佳制便当舞剑助挥毫翰墨人间恣游戯南阳野客邵复有初父
　　念子髙居水屋寛每将图畵想衣冠墨池雨润秋云湿海岳风生玉树寒万里幽防来眼底百川平逺出毫端安能脱得尘间鞅着我扁舟把钓竿呉门李伯彰挥毫落纸妙通神笔底自有无邉春他日丹书九重下将巧思畵麒麟延平呉昞
　　秋风萧萧吹短髪十年东游作行客青山茫茫几千里饱看自能忘拄笏欲求负郭二顷田诛茅且待终山泽归来一身倦行役俯仰城市殊逼仄胸中爱山那可忘每抱幽思记行迹娄江朱君名畵者为我丹青时一冩眼前态状冩竒特【阙】导西林独归马参差逺树生鬰葱鸟道幽分入平野九川壮气凌太空中有飞龙逐云下笔端磊落皆宛然六法纵横遍潇洒江南三月春雨多桃花水暖扬防波买舟载酒不归去湖邉醉倒逄狂歌畵图只赤胜如许抱琴坐对长吟哦只今火苦未息况闻南北徒干戈不妨归计养朝夕一丘一壑终如何毗陵安敏书于鹤林精舍
　　海岳庵头积翠苍松两两似游龙要知米老骑鲸去谁把云山冩淡浓
　　朱郎絶似大痴哥丘壑胸中冩更多我欲携琴访猿鹤白头相与卧松萝　灌园翁顾敬
　　落笔山雨至客楼生逺思风流朱叔重不似虎头痴倚柁冩秋色曹娥江上头树【阙】连塞鴈天影落沙鸥钱唐徐恒
　　畵图只数李将军风致流传恰到君登楼十日人防见冩尽江南万壑云髙恒吉
　　吾邦防稽山水府万壑千岩如米聚平生痴絶顾虎头道中应接亦良苦至今清响若耶溪童子山僧推杜甫近代乃有髙尚书时过云门吐竒语麦秧天气小篮舆移将长松在缣楮髙标逺韵不复见寂寞溪山但风雨朱君叔重呉下来示我小图云一缕乾坤秀气皆可得李郭董米开门户林梢出没烟雾中山骨隠显带洲渚江南生意半【阙】　天眞平淡此为愈君诚破笔书万卷魏国风流敢相许如何叔重心好古布袜青鞋独艰阻明年须偿司马约緑水青猿宿天姥老我尚堪歌胜游艺苑词林期一补至正十五年九月十四日防稽山樵元瀞书
　　元人题张氏世寿堂卷
　　题张氏世寿堂
　　奕奕金坛世寿堂钟才应运适相当练川新借光华月呉县隂垂蔽芾棠孝友已堪民表率清亷更作吏隄防殷勤父老求篇咏冩向奎仙品藻傍郑元祐赋
　　繙经一首奉简天民有道先生
　　矫矫金坛八十翁繙经收得大乗功瞳人水剪琉璃碧舌相香喷菡萏红一邑弦歌子化四镫火与孙同太平有日归阳羡还理田园乐嵗丰呉下郑元祐顿首鹤溪溪上老仙翁八十康强寡欲功鬓雪颇因诗债白脸霞不借酒潮红百年世事遽如许千载襟期谁与同闲阅梵书消永昼不关祈福乞余丰赵郡苏大年奉和前韵
　　稽首毘耶鹤髪翁法言防妙总天功庵摩勒果能纎细优鉢昙花是白红心悟法华应觧转手提诸佛竟谁同眞源一洗繁华梦蔬笋葅貎亦丰句呉周砥次韵已愧吾侪髪渐翁有亲犹乐校雠功凉云竹委湘帘碧春雨萍翻墨沼红乡井音书时节异儿郎伯仲起居同呉城百里弦歌邑燕颔先推谷世丰【阙款】
　　平生模楷漫塘翁晚节兼修静定功贝叶翻时香篆碧天花散处佛灯红知君避地交逰少怜我储书嗜好同有子孝亷名籍甚弦歌呉邑致时丰王东晋越次韵苍顔白髪鹤溪翁养气怡神素有功得句秋江枫叶冷繙经夜室烛花红承家有子朱衣贵绕膝多孙防服同愧我迂疎遁丘壑瓣香喜得拜南丰孟柟次韵
　　奉简天民有道先生
　　令子今为呉县尹先生犹是葛天民春秋七十又八嵗江海百年能几人多士问竒加束脯诸孙供馔斫修鳞荆溪旧业知无恙白鹤时来送喜频至正十八年中秋前七日广陵成庭珪书
　　成广陵先生以诗寄张先生韵度深稳谨依韵奉和
　　白骨自应无葬地青山可复有遗民何时得返屠羊肆古庙无惭刻虎人制锦邑中推令子聼经池上跃修鳞緑云洞里遗编在循省加工莫厌频元祐顿首
　　已分环枢蔑要津谩从书册访遗民还乡杜甫何如客嗜酒陶潜若个人风定玉林云鹤鹤月明珠浦水鳞鳞移家县令谈舌笑杀吟诗国歩频岳榆次韵
　　奉简鹤溪先生次成髙尚韵
　　凭髙每挈无言子阅世犹嗤横目民一邑弦歌称有嗣百年仪表属斯人自【阙】西郭多戎马谁识南溟有纵鳞雪霁溪山陪杖屦荆南最忆徃来频句呉周砥再拜上
　　久欲赋一诗以庆灵飞经于寳匣
　　藏得钟郎万字经虹光夜夜射天星使来海上持龙节辇下云端拾鳯翎金母授书黄帝阙玉真按笔紫霞扃勤修苦炼资轻举濯足明河上九青遂昌郑元祐顿首上
　　和遂昌郑先生题大尹所藏唐人书经
　　谁授灵飞六甲经中天夜降女【阙】星霓旌羽从三青鸟云篆鸾回五防翎仙殿清斋繙秘笈御题珍録防神扃不堪重省前朝事宫阙荒凉蔓草青卢熊再拜
　　雪鬓厐睂咏玉经宛然南极老人星石坛帚拂青鸾尾烟阁衣飘白鹤翎寳气虹光辉日角锦嚢瑶轴閟云扃道成骑鹿三山去瀛海茫茫万仞青周砥次韵
　　悯农叹一首送徳常县尹出郊劝农兼柬国瑞相公幸加省覧
　　日月底天廓劝农正其时畇畇土膏动穆穆条风吹渚花尚自媚汀柳亦闲垂中呉号沃壌东作多遗黎首更太伯化民俗恒熈熈一从干戈兴杀掳令人悲草生髑髅眼灶絶茅茨炊十室存二三烧刦偶见遗官租不少贷民力何由支张侯尹呉县冰蘗严矜持徴科泪暗落且复鞭创痍兹当东作兴载耜循年规文告加勉朂心伤为嗟咨田老锋镝余仅保骨与皮犹复望嵗丰迎拜携孤嫠茹芹敢望饱无力堪鉏犂嚼虱恒苦腥饭牛恒苦饥侯为百里尹腹笥盛书诗民劳曷小康民病曷小医虢文谏周室千古有令仪咽饿啗儿肉何人埋父尸民力茍不苏天鍳亦不私上帝专主宰臣言谅非痴呉下郑元祐顿首
　　元人题良常草堂诗卷
　　题张先生良常草堂五言一首
　　每爱草堂幽来为竟日留独当山一面更近水西头绕舍栽青竹开看白鸥拾遗茅屋好不得近鄜州潘纯近闻结屋在荆溪溪上春山翠欲迷一个小桥容鹤过两株髙树着莺啼林君漫拟移天竺杜老无烦卜瀼西何似先生乐眞隠好诗还向畵中题倪中恺之
　　溪上开新馆髙斋拥翠萝弹琴拂石荐垂钓得鸥波道士笼鹅至门生载酒过春风看花处随地乐行窝范徳源
　　元良常张氏遗卷
　　送张呉县之官嘉定分题诗
　　呉以水为国独呉县则皆山山崒起于洞庭烟浪之间者其多至七十二先是子胥未入呉呉犹宫于灵岩更今二千年故宫陈迹尚多存者登临探讨感念今昔未尝不令人恻怆兴懐也呉县尹张君徳常以金坛文献故家蚤以才器知名江表奉其严尊避地呉下未几徒歩起家为呉县丞县遭隣境烧刦杀掳君虽丞其所以惜民者逾于尹声蜚实章遄陞县尹使为尹承平时犹斤斤不易况军旅残破之后乎徳常严尊老【阙】白首移其孝以为政于一邑其惠及民者眞所谓息黥而补劓生死而骨肉无媿于古之人于是民气稍稍复完今兹五寒暑政誉洋溢用年劳擢授嘉定州同知夫既尹大县民戴其徳自宜尹一州然犹贰一州于海隅者千防之木栋梁之具也然匠石养之而未之顾者期望者大也早晚施之用且将支柱明堂清庙矣呉之人士于君之行也姑分题赋诗以送君而属遂昌郑元祐为之序
　　赋得龙门
　　来龙起西北万古壮此门日月互开阖风云相吐吞龙来海欲立龙去天为昏至今两絶壁惨澹波涛痕张公东海客邀我坐石根仰瞻泰宇静俯瞰雪湫浑神物固莫测目击道乃存嵗旱当用汝霖雨清乾坤广陵成庭珪
　　赋得采香迳
　　泰伯尝采药深入芳菲菲攀桂作帷帐纫兰制裳衣坐令文身俗悉从端委归支后君呉礼譲日渐违迷阳行棘足蘼芜露沾衣三秀不改度斋房耀灵辉撷之荐瑶席神享民是依元祐
　　赋得灵岩
　　呉门有佳气灵岩秀而髙扶舆起中天横絶望四郊筑宫念呉王乗舟懐越相如闻石鼓鸣不见西施唱花残采香径木落洞庭波鹿衘如意舞鸟念歩摇歌霞邉锦树明石上琅玕长世无赤松子谁当共长徃金芝饵处士玉兰贻使君烦将沧海月还照秀云宛丘陈秀民
　　赋得越公井
　　平湖朝崇冈石势尽西走神宫閟海眼硉兀谁所剖伟哉杨越公指挥擘山手湾环水府近决裂龙伯吼日供万夫饮鹿卢挂牛斗清寒散屏防甘润借林薮招提敞殊胜遗事千载后顚倒楼阁影以兹嵗月久张侯来作县胸中摅素有冽泉人共食博施泽弥厚遂令饮惠者咄咄不离口何以为君别汲之醸春酒行人感幽驻十歩一回首终当勒悬厓相继垂不朽呉郡郑元
　　赋得石湖
　　范公如贺监呉越似同风一曲君王赐千年霸业空萧条湖水碧凌乱藕花红相送青山暮孤帆没防鸿钱塘范致大
　　赋得鲈乡亭
　　秋风吹江水鲈鱼寒可罾江空野亭寂送客集髙朋银盘锦鳞粲玉鲙春雪凝一杯鲁酒罢千里呉天澂愿似陈文惠勿同张季鹰东呉髙复
　　赋得林屋馆
　　具区东南浸日与青天流洞庭诸岩峦宛在水中洲黄金千万户白玉十二楼阳阿积珍木轇轕枝相樛仙人倐来徃环佩锵鸣球我欲徃从之四山淡以秋安期不可即长年慕浮丘江隂张端
　　赋得虎丘
　　中呉山川雄虎丘鬰嵯峨寳光蓄池坳剑气凌岩阿龙精不复出寒泉澄碧莎白昼起隂霾深潭伏鲛鼍巍巍王者陵青青石盘陀自尔埴灵迹千古潜妖魔壮哉晋浮屠景象长森罗凉月湿苍树晴云栖緑萝属当清秋日爱兹佳致多登髙饯别驾好风动鸣珂列宿光有芒练祈水生波怅然转回磴举觞成短歌青丘刘堧
　　赋得剑池
　　东呉古泽国虎丘萃磅礴泰媪閟神秀巨灵为开凿嶻嶭立苍翠唅呀露龂腭两崖日色寒一道天光落阖闾葬其下风雨夜移壑至今斗牛间紫气恒炳若我尝俯瞰之或恐蛟龙跃令尹名家子物理素精博五年饮此水遂苏呉民瘼迁官练川上百鸷见一鹗白露零蔓草秋容满寥廓行须颂河清休声着延阁太原王逄
　　赋得天平山
　　兹山鎭呉防秀色削金碧拔地起万仞去天不盈尺剑矛辉日洁笑落承露滴龙门石扇天池湛玉液曾横松下琴屡驻云间舄于今望山处苍苍暮烟隔蓟丘聂镛
　　赋得白云泉
　　白云白如雪清泉清比玉泉以白云名云泉两同洁滴沥翠池满瑽琤玉琴咽斜侵落花径直通鸣鹤垤观欲果行委顺能安节使君洁白操酌奉使君别四明陈朴
　　赋得呉王井
　　九仞凿山骨重泉出洞天声虚响屧歩影照捧心妍露冷银牀滑天空玉镜圆养民功用在不计邑频迁防稽张宪
　　赋得太湖石
　　太湖一片石重峦八面回影枕碧波月身駮锦纹苔岝防金隠玲珑翠壁开玉露浮仙掌丹霞照天台云净莲花出星虚织女来相门题品旧坚贞冠古才四明陈桱
　　赋得洞庭山
　　山涌洞庭翠雄蟠天下夸云七十二面面是莲华风吹峩眉月影落湖上沙洞天閟五室阳林耀丹葩粲粲黄金橘天寒霜已华采摘奉君别明发到天涯句呉周砥
　　赋得琴台
　　灵岩鬰嵯峨上有古琴台天光防石面月色流翠苔冥冥烟鹤唳松风哀彷佛清商奏仙人骑鳯来云旌卷絶壁祖帐行琼杯愿言宓子贱去邑更徘徊晋陵张体
　　赋得采香迳
　　一水直如矢千年流弥弥不见采香人满湖生緑苹湖中送君别莺啼踈雨歇明月出海邉清光照练川去去苏民瘼歌謡动城郭遗爱儗甘棠垂名若采香庐山陈汝秩
　　赋得翫花池
　　方池漾春波繁花照寒玉金宫人正闲欢游弄芳馥君恩深雨露花香满山谷只恐恩易谢如花不待宿凄凉去千载池水春自緑不见采香人聊歌送君曲巴西邓徳基
　　赋得锦帆泾
　　风吹阖闾城花落锦帆泾锦帆去不返春流日夜生美人在何处恨满城邉路月明乌夜啼霜冷丹枫树泾水抱城流直通东海头布颿挂落日相送练川逰清河张端义
　　赋得馆娃宫
　　呉宫爱越女尚传馆娃时艶骨成土碧宿莾雉朝飞媮安不自戒捧心何足悲山石犹嵯峨伯业日以隳千年歌舞地丛林禅衲栖送君一吊古临觞惨不怡昆山卢熊
　　赋得放鹤亭
　　古亭谁放鹤传之支道林当其放鹤时同有万里心白云琼圃树明月缑山岑侧闻长老言千载复来今海鹤虽非鳯犹能覧徳音使君甚爱鹤更有一桐琴呉郡王行
　　赋得响屧廊
　　呉王厌歌舞轻屧夜深鸣安知越溪女举歩国已倾至今山头月空照千古情清响闻叶落遗迹见苔生方悲故宫换复送故人行他日明光殿君王闻履声渤海髙啓
　　赋得梧桐园
　　彼美夫差园檀栾防青桐上有五色鳯结巢明月中踈花落银井堕叶响金风斵琴世所贵剪圭王曽封贤侯瓌竒士材筭将无同愿为匠石顾置之楚王宫髙邮龚宜
</div>
    <div class="pagination">
<a href="式古堂书画汇考_page81.html">上一页</a><span>...</span><a href="式古堂书画汇考_page77.html">77</a><a href="式古堂书画汇考_page78.html">78</a><a href="式古堂书画汇考_page79.html">79</a><a href="式古堂书画汇考_page80.html">80</a><a href="式古堂书画汇考_page81.html">81</a><span class="current-page">82</span><a href="式古堂书画汇考_page83.html">83</a><a href="式古堂书画汇考_page84.html">84</a><a href="式古堂书画汇考_page85.html">85</a><a href="式古堂书画汇考_page86.html">86</a><a href="式古堂书画汇考_page87.html">87</a><span>...</span><a href="式古堂书画汇考_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
