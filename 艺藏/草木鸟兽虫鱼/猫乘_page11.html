<!DOCTYPE html>
<html>
<head>
    <meta charset="UTF-8">
    <title>猫乘 - 第 11 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>猫乘 - 第 11 页/共 13 页</h1>
    <div class="content">　　
　　《宣和画谱》：唐刁光，有《桃花戏猫图》《竹石戏猫图》《药苗戏猫图》《子母猫图》《子母戏猫图》《群猫图》《猫竹图》《儿猫图》。
　　又：韦无忝有《山石戏猫图》《葵花戏猫图》。
　　
　　《春雨杂述》：欧阳公尝得一古画牡丹，其下一猫，永叔未知其精妙。丞相正肃吴公一见曰：“此正午牡丹丛。何以明之？其花枝敷妍而色燥，此日中时花也；猫眼黑睛如线，此正午猫睛也。”
　　
　　《广川画跋》：边莺作《牡丹图》，而其下为人畜小大六七相戏状，沈存中言，有辩日中花者，猫睛中有竖线，世且信之，目中竖线，帖画殆难矣，×名最显，而于猫睛中不能为竖线，想余工决不能然。
　　
　　《宣和画谱》：五代道士厉归真，有《猫竹图》。
　　又：李霭之画猫最工，世之画猫者，必在于花下，而霭之独在药苗间。今御府所藏，有《药苗戏猫图》《醉猫图》《药苗雏猫图》《子母猫图》《戏猫图》《小猫图》《子母猫图》《×猫图》。
　　又：郭乾晖有《猫图》，郭乾祐有《顾蜂猫图》。
　　又：五代黄筌有《牡丹戏猫图》《戏猫桃石图》《捕雀猫图》《逐雀猫图》《山石猫犬图》《竹石小猫图》《蝼蝈戏猫图》《子母戏猫图》《子母猫图》《食鱼猫图》。
　　
　　米芾《画史》：黄筌画狸猫，×××甚工。
　　
　　《画继》：阿阳陈与权家，有黄筌《牡丹驯狸图》。
　　
　　米芾《画史》：何尊师，以画猫专门。凡猫之寝觉行坐，聚戏散走，伺鼠捕禽，泽吻磨牙，无不曲尽猫之态度。今御府所藏，有《葵石戏猫图》《山石戏猫图》《葵花戏猫图》《葵石群猫图》《子母戏猫图》《苋菜戏猫图》《子母猫图》《薄荷醉猫图》《群猫图》《戏猫图》《醉猫图》《石竹戏猫图》。
　　
　　《尊生八笺》：何尊师画猫，则鼠潜避。（《云烟过眼录》：何尊师，或是黄字之讹。）
　　
　　《图绘宝鉴》：朱靳，青绛之驿卒也，画猫能逼鼠。（杨维桢《图绘宝鉴》序：如画猫者，张壁而绝鼠。）
　　
　　《画继》：宋僧道宏，峨嵋人，往人家画猫，则无鼠。
　　
　　《历代名画记》：张萱有《戏猫仕女图》。
　　
　　《宣和画谱》：黄居×有《戏蝶猫儿图》，黄君宝有《牡丹猫雀图》《雏猫图》，滕昌祐有《芙蓉猫图》《茴香戏猫图》，吴元瑜有《紫芥戏猫图》。
　　
　　《丹青志》：王凝有《绣墩狮猫图》。（宋祈曰画猫，近×其俦。）
　　
　　《画史会要》：王凝工画鹦鹉狮猫等，不惟形象之似，亦兼取其富贵态度，自是一格。
　　
　　米芾《画史》：徐熙《牡丹图》上有一猫儿，余恶画猫，数欲剪去，后易研与唐林夫。
　　
　　《曝书亭集》：赵昌、徐熙、崔白，俱有《牡丹戏猫图》。
　　
　　《画史》：宋徽宗有《狸奴衔鱼图》。
　　
　　祝允明《怀里堂集》：宋徽宗画猫一幅，纸高二尺有六寸【氵阔】半，之为猫三：一质纯黄，面特白，立前足，正视；一杂斑，质为×瑁，文挛足回尾，绕其腹；一白者，正面熟寐。三躯相支，依毛彩错互，细察乃辨神状生发若相鸣，下有锦藉，上方题曰：“宣和殿制”。次行曰：“赐贯。”贯字下印曰：“御书之印。”盖赐童珰者。
　　
　　《无声诗史》：南宋朱绍宗有《薄荷醉猫图》。
　　
　　《画史会要》：朱绍宗画猫，描染精邃，远过流辈。
　　
　　《铁网珊瑚》：易元吉有《乳猫图》。
　　
　　《曝书亭集》：易元吉有《藤×戏猫图》。
　　
　　《书画见闻录》：高蔚生《蕉下蹲猫图》，蕉叶染色，余皆水墨猫，飞白。
　　
　　《石渠宝笈》：《富贵花狸》一轴，宋人画也。
　　
　　《铁网珊瑚》：张茂有《戏猫仕女图》。
　　
　　《粤语》：李子长画猫儿，骨如生，鼠儿惊走。
　　
　　《书话见闻录》：明宣宗《宫猫图》，猫七头，蜂二，落果三，猫看蜂蹴果。
　　
　　《敬业堂集》：有题壁上画猫诗。
　　
　　《樊榭山房集》：邱余庆画，有《月季猫》。
　　
　　《墨鳞集》：张震画猫极工。
　　 
　　 卷七
　　
　　【文】
　　崔祐甫《猫鼠议》：右今月日中使某宣进上以笼盛猫鼠示百僚，臣闻天生万物，刚柔有性，圣人因之，垂范作则。《礼记》郊特牲篇曰：“迎猫，为食田鼠也。”然则猫之食鼠，载在《礼经》，以其能除害利人，虽微必录。今此猫对鼠不食，仁则仁以，无乃失于性乎？鼠之为物，昼伏夜动，诗人赋之曰：“相鼠有体，人而无礼。”又曰：“硕鼠硕鼠，无食我黍。”其序曰：“贪而畏人，若大鼠也。”臣旋观之，虽云动物，异于麋鹿麝兔，彼皆以时杀获，为国之用。此鼠有害，亦何爱而曲全之？猫受人养育，职既不修，亦何异于法吏不勤触邪，疆吏不勤扞敌？又按礼部式具列三瑞，无猫不食鼠之目，以兹称庆，臣所未详。伏以国家化洽理平，天符荐至，纷纶杂沓，史不绝书。今兹猫鼠，不可滥厕。若以刘向《五行传》论之，恐须申命宪司，察听贪吏，诫诸边候，无失徼巡。猫能致功，鼠不为害。 
　　韩愈《猫相乳说》：司徒北平王家，猫有生子同日者，其一死焉。有二子饮于死母，母且死，其鸣咿咿。其一方乳其子，若闻之，起而若听之，走而若救之，衔其一置于其栖，又往如之，反而乳之，若其子然。噫，亦异之大者也！夫猫，人畜也，非性于仁义者也，其感于所畜者乎哉！北平王牧人以康，伐罪以平，理阴阳以得其宜。国事既毕，家道乃行，父父子子，兄兄弟弟，雍雍如也，愉愉如也，视外犹视中，一家犹一人。夫如是，其所感应召致，其亦可知矣。《易》曰：“信及豚鱼”，非此类也夫！愈时获幸于北平王，客有问王之德者，愈以是对。客曰：“夫禄位贵富，人之所大欲也。得之之难，未若持之之难也。得之于功，或失于德；得之于身，或失于子孙。今夫功德如是，祥祉如是，其善持之也，可知已。”因叙之为《猫相乳》说云。②
　　杨夔《蓄猫说》：敬亭叟之家，毒于鼠暴，穿桷穴墉，室无全宇。咋啮筐篚，帑无完物。乃赂于捕野者，俾求狸之子，必锐于家畜。数日而获诸汴，欢逾，逾【犭枭】得骏，饰茵以栖之，给鳞以茹之。抚育之厚，如字诸子。其攫生搏飞，举无不捷。鼠慑而殄影，暴腥露膻，纵横莫犯矣。然其野心，常思逸于外，罔以子育为怀。一旦怠其绁，逾垣越宇，倏不知其所逝。叟惋且惜，涉旬不弭。宏农子闻之曰：“野性匪驯，育而靡恩，非惟狸然，人亦有旃。梁武于侯景，宠非不深矣；刘琨于匹磾，情非不至矣；既负其诚，复返厥噬。”呜呼！非所畜而畜，孰有不叛哉？
　　
　　舒元舆《养狸述》：野禽兽可驯养而有裨于人者，吾得之于狸。狸之性憎鼠而嘉爱其体，×其文斑，予爱其能息鼠窃，近乎正且勇。尝观虞人有生致者，因得请归，致新昌里客舍。舍之初未为某居时，曾为富家廪，墉堵地面，甚足鼠窍。穴之口光滑，日有鼠络绎然。某既居，果遭其暴耗。常白日为群，虽敲拍叱吓，略不畏忌。或×黾俛跧缩，须臾复来，日数十度。其穿甲孔箱之患，继晷而有。昼或出游，及归，其什器服物，悉已破碎。若夜时，长留缸续晨，与役夫更吻驱呵，甚扰神抱。有时或缸死睫交，黑暗中又遭其缘榻过面，泊泊上下，则不可奈何。或知之，借椟以收拾衣服，未顷则椟又孔矣。予心深闷，当其意欲掘地诛剪，始二三十日间未果。颇患之，若抱痒疾。自获此狸，尝阖关实窦，纵于室中。潜伺之，见轩首引鼻，似得鼠气，则凝蹲不动。斯须，果有鼠数十辈接尾而出。狸忽跃起，竖瞳迸金，文毛磔斑，张爪呀牙，划泄怒声。鼠党帖伏不敢窜。狸遂搏击，或目抉牙截，尾捎首摆，瞬视间群鼠肝脑涂地。迨夜，始背缸潜窥，室内洒然。予以是益宝狸，命常自驯饲之。到今仅半年矣，狸不复杀鼠，鼠不复出穴，穴口有土虫丝封闭欲合。向之韫椟服物，皆纵横抛掷，无所损坏。噫！微狸，鼠不独耗吾物，亦将咬啮吾身矣。是以知吾得高枕坦卧，绝疮×之忧，皆斯狸之功异乎！鼠本统乎阴，虫其用，合昼伏夕动，常怯怕人者也。向之暴耗，非有大胆壮力，能凌侮于人，以其人无御之之术，故得恣横若此。今人之家，苟无狸之用，则红墉皓壁，固为鼠室宅矣，甘【酉农】鲜肥，又资鼠口腹矣。虽乏人智，其奈之何。呜呼！覆×之间，首圆足方，窃盗圣人之教，甚于鼠者有之矣。若时不容端人，则白日之下，此得骋于阴私。故桀朝鼠多而关龙逢斩，纣朝鼠多而王子比干剖，鲁国鼠多而仲尼去，楚国鼠多而屈原沈。以此推之，明小人道长，而不知用君子以正之，犹向之鼠窃，而不知用狸而止遏，纵其暴横。则五行七曜，亦必反常于天矣。岂直流患於人间耶！某因养狸而得其道，故备录始末，贮诸箧内，异日持谕于在位之端正君子。
　　陈黯《本猫说》：昔有兔类而小，食五谷于田。及谷熟，农者获而归之，兔类而小者亦随而至。遂潜于农氏之室。善为盗，每窃食，能伺人出入时。主人恶之，遂题曰鼠。乃选才可捕者而举言。人曰：“莽苍之野有兽，其名曰狸。有爪牙之用，食生物，善作怒，才称捕鼠。”遂俾往，须其乳时，探其子以归畜。既长，果善捕，遇之必怒而搏之。为主人捕鼠，既杀而食之，而群鼠皆不敢出穴。虽为己食而捕，人获赖无鼠盗之患，即是功于人。何不改其狸之名，遂号之曰猫。猫者，末也。苍莽之野为本，农之事为末。见驯于人，是陋本而荣末，故曰猫。猫乃生育于农氏之室，及其子，已不甚怒鼠。盖得其母所杀鼠，食而食之，以为不搏而能食。不见捕鼠之时，故不知怒。又其子则疑与鼠同食于主人，意无害鼠之心。心与鼠类，反与鼠同为盗。农遂叹曰：“猫本用汝怒，为我制鼠之盗。今不怒鼠，已是诚失汝之职。又反与鼠同室，遂亡乃祖爪牙之为用。而诱鼠之为盗，失吾望甚矣！”乃载以复诸野，又探狸之新乳归而养。既长，遂捕鼠如曩之获者。
　　来鹄《猫虎说》：农民将有事于原野，其老曰：“遵故实以全其秋，庶可望矣。”乃具所嗜，为兽之羞，祝而迎曰：“鼠者，吾其猫乎？豕者，吾其虎乎？”其幼感曰：“迎猫可也，迎虎可乎？豕盗於田，逐之而去。虎来无豕，馁将若何？抑又闻虎者，不可与之全物，恐其决之之怒也。不可与之生物，恐其杀之之怒也。如得其豕，生而具全，其怒滋甚。×之护之，犹畏其来，况迎之邪？噫！吾亡无日矣。”或有决于乡先生。先生听然而笑曰：“为鼠迎猫，为豕迎虎，皆为害乎食也。然而贪吏夺之，又迎何物焉？”由是知其不免，乃撤所嗜，不复议猫虎。
　　洪适《弃猫文》：洪子适武林，馆黄氏逆旅。屏烛未顷，群鼠纵横，厥声万状，及旦乃止。主人有猫而不能捕，因为文以弃之。天赋群物兮，介毛鳞翼；人所字养兮，资其有益。若马可以驱驰，若牛可以垦植，犬有弭盗之功，鸡有司农之德，鸽之传书，鹰之挚击，凡若此者故，所以居人居而食人食。彼凫×，无所施其劳，是以供人之烹炙。惟兹猫焉，捕鼠为职。热则肆乎温凉，寒或登于寝席；鱼肉膏粱，饱充其臆。念此逆旅，曷其多鼠，乘夜伺昏，群游类聚，方切切以穿墉，俄累累而循户；腾践裀褥，反覆器具；或啮我衣，或食我黍；×暴喧呼，纵横党舆。余欲投而忌器，余欲射而鲜弩，抚几之不能畏，挥杖之不能去（上声），将谓主人有某某氏之风，故使恶物得以集其群侣。因熟寝以终宵，恣×虫之旁午。旦召主人，历诹其故。主人告余，有猫四五，饲养弥年，孱不能捕。余谓主人：来，吾语汝。汝岂不见夫国家之设官乎？宠以高位，畀以厚禄，相图治于朝端，将折冲于边服外台，澄案于列城，守令抚柔于萌，俗负辞藻者，跻翰墨之选历，威槩者列弹劾之属，善心计则司货财，明枉直则尸刑狱。凡厥庶僚，各庇其局，一有旷×，旋跬屏逐，人尚如然，况于微畜。胡为汝猫，乃蒙含育，彼既不能咋喉而使之迹绝，又不能游堂而使之安穴，犹乞食以求餐，敢张×而伸舌，非罢懦之弗堪，殆尸位而饕餮。今汝×无全衣，室无全器，以穿屋为常，以盗肉为易，致阴类之公行，宜汝猫之获戾，曷不投远地，而迎善捕者代之，则将杀鼠如邱，而庶几安枕卧矣。主人曰：唯。
　　    
　　
　　李贽（？）《狸奴说》：天顺改元，予始入阁，自幸得见平生未见之书，阅厨捡之，往往为鼠所啮，及见群鼠往来自若，畧不避人，予甚怪之。左右曰：此鼠阅人多矣，自永乐宣德以来皆然，真鼠之黠者。予谓此类安可纵之，乃谋诸左右，设机以捕，仅得其一二焉。由是益横，凡枕席几案，书史图籍，俱为游戏憩卧之所；在在处处，罔不遗秽；昼而拂之，夜则复然。虽审其×户，必得隙而入；或新装书册，稍不闭藏，必碎其装，而画其糊，不胜其扰。乃市一小狸奴，置阁中，晨视游戏憩卧之所，悉所遗秽，予且喜且异。夫以内府深广，而狸奴以微小之躯，力单势弱，一入其中，不动声色，顿使群鼠潜踪避去。何哉？或曰：此其职也，天赋其性能尔。予曰：岂尽然邪？有猫见鼠而不捕者，有鼠见猫而不惧者，又有与之同眠相戏相啮者。然则，若此狸奴，岂易得耶？必如狸奴，斯称其职，无愧矣。呜呼，士受朝廷之职者，视猫奴，亦盍警欤？作《狸奴说》。
　　薛瑄《猫说》：余家苦鼠暴，乞得一猫。形魁然大，爪牙銛且利。私计鼠暴不复虑矣。以其未驯，絷维之。群鼠闻其声，窥其形，类有能者，屏不敢出穴者十余日。既而以其驯也，解其维絷。适覩出壳鸡雏，鸣啾啾焉，遽起而捕之，比逐得，已下咽焉。家人欲执而击之，余曰：“勿庸！物之有能者，必有病。噬鸡，是其病也；独无捕鼠之能乎？”遂释之。已则伈伈泯泯，饥哺饱嘻，一无所为。群鼠复潜窥，以为彼将匿形致己也，犹屏伏不敢出。既而鼠窥之益熟，觉无他异，遂历穴相告云：“彼无为也。”遂偕其类复出，为暴如故。余方怪甚，然复有鸡雏过堂下者，又亟往捕之而走。追，则啮者已过半矣。余之家人执而至前，数之曰：“天之生材不齐，有能者必有病。舍其病，犹可用其能也。今汝无捕鼠之能，而有噬鸡之病，真天下之弃材也！”遂笞而放之。 
　　唐顺之《续猫相乳说》：猫相乳，古未之有也，自唐以来，至今仅两见耳。然在马北平家，特以异母而乳无母之子，犹曰怜其无所乳也，而乳之云耳。而在博士吴君家，特以二母交相为乳焉，是尤可异也。夫此二者，其为和气之致信矣。余窃以为，唐德宗崎岖兵戈间，内辑外捍，合睽为用，武功致天下之和，故其为瑞也，特见于武臣之家。矧今天子敛福锡极，匝洽胎卵，以文德致天下之和，故其为瑞也，亦特见于儒臣之家。然则，谓其为天下之瑞焉可也，昌黎以为一家之瑞，狭矣。虽然和气之寓乎宇宙也，其发也必有以，起之其凝也必有以。锺之史称北平为将，独先拊循至殚家以赏士，甘苦与同之，使德宗能以武功致天下之和者，北平实多力焉，其获兹瑞也，宜无足怪。而吴君岂弟而不×诸兄弟之子，更相子也，友让之义，信乎，其家而长者之风行乎，其官以能不负天子菁莪育材之意，其亦有斯猫之谊欤？由此言之，二氏之瑞，皆有以锺之，虽谓一家之瑞，亦可也。抑闻之史氏，又言北平后与李抱真为隙，遂以私忿堕其前功，是北平终有愧于兹瑞，而吴君方且益崇令德，协恭僚【宀采】以倡诸生而陶之太和，则兹瑞也，其将专于吴氏矣乎？书以望之。
　　王世贞《戏为狮猫弹事》：御史府臣言，某月某日，据仓部校尉申称，部界中有剽寇鼢氏鼩氏，大小数十百辈，乘夜缘劫仓粮一千五百五十六合有奇，见捕未获，遂据左右厢游徼申称，少府衣帛，夜不知何人盗去一百余事，践啮损二百余事。右前件地方，俱系刺奸大将军执金吾苗狻猊所领，某月某日，复据故，纳言以白衣领职鹦鹉息男吉了，诣台诉列，称故父鹦鹉，蒙天子异恩，待诏公车，日承顾盼，偶以忤旨，浮絷门下省。某日夜分，刺奸苗狻猊来，诡称有诏，诘问未毕，輙将父衣裾挦扯，拔发摘捶，血肉狼藉致死，身尸移置别居，脔食至尽，惟余破衣裾见存。盖缘父鹦鹉存日，曽为天子言苗狻猊过恶，致乘间修郄横陷非命，当日复据江北新向化人玄鸟诉，列鸟自离弃北地，投诚王化，荷主上怜念，勑将作大匠，为置营居第一所，大司农给廪食，感激上恩，衔结思报，不意何者为，刺奸苗狻猊帅领牙从，将鸟妻及二子，輙便扑杀，赀产荡尽，栖托无所。臣欲行，推对缘系大臣，未敢擅便勾摄，谨按刺奸大将军执金吾苗狻猊，拥尰贱材，支离小器，谬以形似，获忝非常，既列牙爪之官，复寄于掫之任，谓宜夙夜在公谯，何奸窃蠲省，嗜好煎涤旧痾，而乃大肆豺虎之威，自如犬羊之性，齮龁命吏，害及衣冠，左右盗臣，祸深城社。昔梁冀带剑入省尚书，尚能叱夺礼齿，路马有诛。而狻猊敢于禁地挟雠，矫僇言路之臣。白起挟诈，爰孽杜邮之诛；李广杀降，终来失道之刎。而狻猊贪嗜货财，甘同盗贼，上乖天子好生之德，下闭远人慕化之路。至于仲尼不欲之对臧孙诘盗之辞，上行下效，载有明征，鳏职旷官，此其小者，臣又闻之先民有言，见无礼于君者，诛之若鹰鹯之逐鸟雀也。臣居闲，见狻猊出入掖廷，游戏自若，或小遗殿上，或卧吐车茵，喜则揺尾，怒则张牙，恶不可极，渐不可长。臣谨以劾，请以见事免狻猊所居，官收付廷尉法狱治，事见阙仍下三公尚书仆射，以×日博选贲皇之裔，亷谨勤干者，充之其为××，貌者置勿用，一面督捕鼢鼩诸党，及根究两厢失事，状以闻。（汪廉《鼠弹猫文》不录。）
　　　　
　　
　　胡侍《骂猫文》：家有白雄鸡，畜之久矣，乃者栖于树颠，而横遭猫啮。乃呼猫俾前，而骂之曰：‘咄，汝猫！汝无他职，职在捕鼠。以兹大蜡，古也迎汝。不鼠之捕，曰职不举，而又司晨之禽，焉是食？计汝之罪，匪直不职而已也！咄，汝猫！相鼠有类，实繁厥徒；或登承尘，或撼户枢；或缘塌荡几，或噏罇舐盂；或覆奁孔椟，或齰图褫书。汝于是时，傥伺须臾，即不踰房闼，而汝之腹以饫，人之害以除矣。其或不然，则但据地长号，咆哮噫呜，虽不鼠辈之克殄，而声之所慴，鲜不缩且逋矣。而寂不汝闻，而宵焉其徂，吾不意窥高乘虚，越垣历厨缘干超枝；攀柯摧×，而劳苦于一鸡之图。鼠为人害，汝则保之；鸡具五德，汝则屠之；鼠也奚幸，鸡也奚辜！虽则，汝有不若汝无；无汝，则鼠之害不益于今，而鸡之祸吾知免夫。
　　魏禧《画猫记》：壬子六月，宿与日并直危，俗传二危合画猫，鼠辄辟去。吴中王忘庵故工，是宗人石园自昆山买舟来乞画，画成，予适至属记之。竖尾侧首，耸身左顾而攫，两目光横【禾黄】射人。猫类虎，礼迎猫，除田鼠，并虎祀。近世猫失其职，与鼠朋为奸，食主人之食，不除其害，又益害焉。不虎而猫矣，郅都寓像边，人不敢与。是日也，予亦索忘庵画石园记之。
　　沈起凤《讨猫檄》：门人黄之骏，豢一猫，斑斓如虎，群以为俊物。置诸书架旁，终日酣卧，喃喃呐呐，若宣佛号。或曰：此念佛猫也，名曰佛奴。鼠耗于室，见佛奴，始犹稍稍敛迹，继跳梁失足，四体堕地。佛奴抚摩再四，导之去。嗣后，众鼠俱无畏意，成群结队，环绕于侧。一日，踏肩登背，竟啮其鼻，血涔涔不至，黄生将乞刀圭以治，予适过之，叱曰：畜猫，本以捕鼠；乃不能剪除，是溺职也；反为所噬，是失体也；正宜执鞭垂而问之，何以药为？因作檄文讨之曰：捕鼠将佛奴者，性成【忄巽】懦，貌托仁慈，学雪衣娘之诵经，冒尾君子之守矩。花阴昼懒，不管翻盆；竹簟宵慵，由他凿壁。甚至呼朋引类，九子环魔母之宫，叠辈登高，肩六贼戏弥陀之座，而犹似老僧入定，不见不闻；傀儡登场，无声无臭；优柔寡断，姑息养奸。遂占灭鼻之凶，反中磨牙之毒。阎罗怕鬼，扫尽威风；大将怯兵，丧其纪律。自甘唾面，实为纵恶之尤；谁生厉阶，尽出沽名之辈。是用排楚人犬牙之阵，整蔡州骡子之军。佐以牛箠，加之马索，轻则同于执豕，重则等于鞭羊。悬诸狐首竿头，留作前车之鉴；缚向麒麟楦上，且观后效之。图其奋虎威，勿教兔脱。  
　　卷八
　　
　　【诗】
　　黄庭坚《乞猫诗》：秋来鼠辈欺猫死，窥瓮翻盘搅夜眠。闻道狸奴将数子，买鱼穿柳聘衔蝉。（《后山诗话》：黄鲁直《乞猫诗》，虽滑稽而可喜，千载而下，读者如新。《老学庵笔记》：先君读山谷乞猫诗，叹其妙。）又《谢周元之送猫诗》：养得猫奴立战功，将军细柳有家风。一箪未厌鱼餐薄，四壁常令鼠穴空。
　　
　　罗大经《猫诗》：“陋室偏遭黠鼠欺，狸奴虽小策勋奇。扼喉莫谓无遗力，应记当年骨醉时。”②
　　
　　张天觉《猫诗》：“白玉狻猊籍锦茵，写经湖上净名轩。吾方大谬求前定，尔亦何知不少喧。出没任从仓内鼠，钻窥宁似槛中猿。高眠永日长相对，更约冬裘共足温。”
　　
　　曾几《乞猫诗二首》：春来鼠坏有余蔬，乞得猫奴亦已无。青蒻裹盐仍裹茗，烦君为致小於菟。江茗吴盐雪不如，更令玉女缀红×。（××字同。）小诗却欠涪翁句，为问衔蝉聘得无。
　　
　　李璜《以二猫送张子贤诗二首》：家生入雪白于霜，更有欹鞍似闹装。便请炉边叉手坐，从他鼠子自跳梁。
　　衔蝉毛色白胜酥，搦絮堆绵亦不如。老病毗邪须减口，从今休叹食无鱼。（见《墨庄漫录》。）
</div>
    <div class="pagination">
<a href="猫乘_page10.html">上一页</a><span>...</span><a href="猫乘_page6.html">6</a><a href="猫乘_page7.html">7</a><a href="猫乘_page8.html">8</a><a href="猫乘_page9.html">9</a><a href="猫乘_page10.html">10</a><span class="current-page">11</span><a href="猫乘_page12.html">12</a><a href="猫乘_page13.html">13</a><a href="猫乘_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
