<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 93 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 93 页/共 93 页</h1>
    <div class="content">　　海红豆
　　增─南州异物记─海红豆生南海人家园圃中大树而生叶圆有荚近时蜀中种之亦成　─益都方物畧记─红豆叶如冬青而圆泽春开花白色结荚枝间其子累累而缀珠若大红豆而扁皮红肉白以似得名蜀人用为果饤　─本草纲目─红豆树髙二三丈叶似棃叶而圆气味微寒有小毒治人黑皮防花癣头靣游风宜入靣药及澡豆
　　集藻─赞─增─宋宋祁红豆赞─叶圆以泽素蘤春敷子生荚间累累缀珠
　　相思子
　　增─本草纲目─相思子一名红豆【古今诗话云相思子圆而红故老言昔有人殁于邉其妻思之哭于树下而卒因以名之】生岭南树髙丈余白色其叶似槐其花似皁荚其荚似扁豆其子大如小豆半截红色半截黑色彼人以嵌首饰叚公路北户録言有蔓生用子收龙脑香相宜令香不耗也气味苦平有小毒通九窍去心腹邪气止热闷头痛风痰瘴疟杀腹脏及皮肤内一切虫除蛊毒取二七枚研服即吐出
　　猪腰子
　　增─本草纲目─猪腰子生栁州蔓生结荚内子大若猪之内肾状酷似之长三四寸色紫而肉坚彼人以充土宜馈送中土气味甘微辛无毒治一切疮毒及毒箭伤
　　金樱子
　　增─本草纲目─金樱子一名刺棃子一名山石榴一名山头鸡子【金樱当作金罂谓其子形如黄罂也石榴鸡头皆象形也】苏颂曰丛生郊野中大类蔷薇有刺四月开小白花夏秋结实亦有刺黄赤色形似小石榴李时珍曰花最白腻其实大如指头状如石榴而长其核细碎而有白毛气味酸濇平无毒治脾泄下痢止小便利濇精气乆服耐寒轻身
　　集藻─五言古诗─增─宋黄庭坚和孙公善李仲同金樱饵唱酬二首─人生欲长存日月不肯迟百年风吹过忽成甘蔗滓传闻上世士烹饵草木滋千秋垂緑髪每恨不同时李侯好方术肘后探神竒金樱出皇坟刺槖揽霜枝寒牕司火候古鼎冻胶饴初尝不可口醇酒和味宜至今身七十孺子色不衰田中按耘耝孙息亲抱持却笑隣舍翁未老湏杖藜　假手富春公秋毫听民词夙夜临公防归卧酸体肢李侯来馈药期以十日知深中防灵根金鏁秘玉符不湏许斧子辛勤来玉芝我方困健讼挝翁争一锥不能鸣弦坐颇愧巫马期敢乞刀圭余归和夘饮巵傥令忧民病从此得国医
　　七言絶句─增─宋谢薖采金樱子─三月花如薝卜香霜中采实似金黄煎成风味亦不浅润色犹烦顾长康诗散句─增─宋杨万里─霜红半脸金樱子
　　卫茅
　　增─本草纲目─卫茅一名鬼箭一名神箭【刘熙释名言齐人谓箭羽为卫此物榦有直羽如箭羽矛刃自卫之状故名张揖广雅谓之神箭宼宗奭衍义言人家多燔之遣祟则三名又或取此义也】苏颂曰生山石间小株成丛春长嫩条条上四面有羽如箭羽视之若三羽青叶状似野茶对生味酸濇三四月开碎花黄緑色结实大如冬青子气味苦寒无毒除邪杀鬼毒蛊疰治妇人血气
　　五加
　　原─五加一名文章草一名金玉香草一名金盐一名五花一名追风使一名犲漆一名犲节一名五佳一名白刺一名木骨【本草纲目云此药以五叶交加者良故名五加又名五花丹铅録作五佳云一枝五叶者佳故也蜀人呼为白刺异物志名文章草本草犲漆犲节之名不知何义苏颂图经云蕲州人呼为木骨呉中俗名追风使金盐详见煮石经】江淮湖南州郡皆有之春生苗茎叶皆青作丛苗茎俱有刺类蔷薇长者至丈余叶五出香气似橄榄春时结实如豆粒而扁色青得霜乃紫黑根类地骨皮轻脆芬香一云生南方者微白而柔韧大类桑白皮生北方者微黑而硬入药用南方者苖可作茹用皮浸酒乆服轻身耐老明目下气补中益精坚筋强志意黑须髪令人有子或只为散代茶饵之亦验彚考─增─煮石经─舜尝登苍梧之山曰厥金玉之香草朕欲偃息正道此五加也又异名曰金盐昔西域眞人王屋山人王常曰何以得长乆何不食石蓄金盐何以得长寿何不食石用玉豉玉豉者即地榆也五加地榆皆是煮石而饵得长生之药也昔尹公度闻孟绰子董士固相与言曰寜得一把五加不用金玉满车寜得一斤地榆安用明月寳珠　昔鲁定公母服五加酒以致不死尸解而去　张子声杨建始王叔牙于世彦等皆服此酒而房室不絶得寿三百年有子二十人世人服而延年者甚众　眞人王常云五加者五车之星精也水应五湖人应五徳位应五方物应五车故青精入茎则有东方之液白气入节则有西方之津赤气入华则有南方之光精入根则有北方之黄烟入皮则有戊巳之灵五神镇主转相育成饵之者真仙服之者反婴集藻─赞─增─汉谯周文章草赞─文章作酒能成其味以金买草不言其贵
　　别録─原─种植─深掘肥地每二尺埋一根令没旧痕甚易活苖生从一头翦讫锄土壅之五月采茎十月采根皆取皮隂干　─制用─造酒方用五加皮洗净去骨茎叶亦可以水煎汁和麴酿米酒成时时饮之亦可煮酒饮加逺志为使更良一方加木煮酒服谈野翁试验方云神仙煮酒法用五加皮地榆刮去麤皮各一斤袋盛入无灰好酒二斗大坛封固安大锅内文武火煮坛上安米一合米熟为度取出入水中三日出火毒以渣晒干为丸每旦服五十丸药酒送下临卧再服能去风湿壮筋骨顺气化痰添精补髓乆服延年益寿功难尽述王纶医论云风病饮酒能生痰火惟五加皮一味浸酒日饮数杯最有益诸浸酒药惟五加皮与酒相合且味美也
　　枸杞
　　原─枸杞一名枸檵【尔雅云杞枸檵注云今枸杞也】一名枸棘一名天精【广韵云春名天精子夏名枸杞秋名却老枝冬名地骨皮】一名地仙一名却老　增本草纲目─一名地辅一名枸忌一名却暑一名苦杞一名地节一名羊乳一名仙人杖一名西王母杖─原─枸杞二木名此物棘如枸之刺茎如杞之条故兼二名处处有之春生苖叶如石榴叶而软薄堪食俗呼为甜菜其茎髙三五尺丛生六七月开小花淡红紫色随结实微长生青熟红味甘美根名地骨根之皮名地骨皮古以常山者为上近时以甘州者为絶品今陜之兰州灵州以西并是大树叶厚根麤河西及甘州者子圆如樱桃曝干小红润甘美可作果食花叶根实并用益精补气不足悦顔色坚筋骨黑须髪耐寒暑明目安神轻身不老叶甘凉除烦益志壮心气益精解热补五劳七伤去皮肤骨节间风消麫毒散疮肿去上焦心肺客热和羊肉作羮益人忌与乳酥同食皮甘淡寒解骨蒸肌热消渴风湿痹坚筋骨凉血挫拌麫煮熟吞之去肾家风益精气治金疮去下焦肝肾之虚热子味甘而润性滋而补不能退热止能补肾润肺生精益气乃平补之药所谓精不足者补之以味也谚云去家千里莫食枸杞言无所用其补益也其茎坚硬者可作拄杖彚考─增─易─姤卦以杞包─注─杞之为物生于肥地者也疏─薛虞记云杞杞栁也案王氏云生于肥地盖以杞为今之枸杞也　─原─诗小雅集于苞杞　陟彼北山言采其杞　南山有杞　薄言采杞于彼新田于此菑亩隰有杞桋─续神仙传朱孺子嘉安国人幼事道士王真居大箬岩常登山岭采黄精服饵一日就溪濯蔬忽见岸侧有二小花犬相趂孺子异之乃防逐入枸杞丛下归语真讶之遂与孺子俱徃伺之复见二犬戏跃逼之又入枸杞下真与孺子共寻掘乃得二枸杞根形状如花犬坚若石洗挈归煮食之俄顷而孺子忽飞升在前峯上真惊异乆之孺子谢别真升云而去今俗呼其峯为童子峯　─图经本草─蓬莱县南丘村多枸杞髙者一二丈其根盘结甚固其乡人多寿考润州开元寺大井傍生枸杞嵗乆土人目为枸杞井云饮其水甚益人也　─增─梦溪笔谈─枸杞陜西极邉生者髙丈余大可作柱叶长数寸无刺根皮如厚朴甘美异于他处千金翼云枸杞出甘州者为真叶厚大者是大体出河西诸郡其次江池间埂上者实圆如樱桃全少核暴干如饼极膏润有味　─东坡集─蜀青城山老人村有五世孙者道极险逺生不识盐醯而溪中多枸杞根如龙蛇饮其水故寿近歳道稍通渐能致五味而寿益衰　─贵耳録─綦内相崇礼在太学前廊裕陵有进枸杞根如犬大作贺表学宫令前廊撰述皆不下笔綦欣然当之其用一句灵根夜吠举学皆服用东坡诗云灵尨或夜吠又出白乐天枸杞诗因此后登玉堂─茅亭夜话─华阳邑村民叚九者常入山野中采枸杞根茎货之有年矣因于紫山脚下见枸杞一株甚大遂劚之根本怪异不类常者长尺余四茎如四足两茎如头尾若一兽形持归村舍家狗吠之不已至夜四隅村落羣狗聚而吠之终夕不辍不堪其喧也迟明妻怒将充朝防羣狗乃不复吠矣休复见道书云枸杞茯苓人参薯药术等形有异者饵之皆获上寿或除嗜欲啬神抱和则必有真灵降顾接引为地仙尔　─浩然斋日抄─徽宗时顺州筑城得枸杞于土中其形如獒状驰献阙下乃仙家所谓千歳枸杞其形如犬者也
　　集藻─赋─增─宋史子玉枸杞赋有序─史子分教剑庠之明年目逾月废卷黙坐客有告之曰兹土之宜杞根实繁产诸泮林尤腴而美揆之本草明目养神盍试其味寻命僮仆则取之不竭食之既厌而昏者开翳者鲜矣于是作而叹曰是物也不假种植沾濡雨露芬敷自荣其功效足以囬光返照如此况出于辅之翼之长之养之者岂不足以备明时之采择哉有感而为之赋曰当春用事肝怙势而骄厥火弥壮用弗利乎眸紫珍兮尘漫望舒兮云浮熨之平之濯之冷之计屡施而防功书既展而复收其谁巧运乎金箆抑将乞诸其龙湫者也客莞尔而笑曰泮宫眈眈灵根萃止匪藻匪芹强名曰杞或云羊乳亦曰狗忌其效伊何未易殚纪于以安神于以轻体至于莹秋水之神而烂岩电之光则又其效验之细者也子居是间左抽右取不费一钱多取其数餐厥英还尔明为子之计不亦近而易行乎应之曰广文一寒饭嘲不足信如子言载采盈掬因以比离娄之目且不负将军之腹岂不鱼熊之兼得又何必空糜乎廪禄于是叱畦丁戒仆夫捜诸荆棘之塲探诸榛莽之区丛然而遂油然而达或压枝以骈出或附趾而簪碧随取随足不耘不植蔓延布满夭矫瑰特有如蒙顶之苖而枪之始露有如楚畹之香而芽之方茁至若仙杖飞空髣髴骖鸾寿通灵时闻吠尨幸则髙人逸士袭其馨而挹其味不幸则樵夫野叟防之弃而斧之戕也于是小摘荐至大烹可期错落琉璃之碎青葱雨露之滋悯寒庖之屡空笑盛馔之莫知燎南山之煤罂西涧之水洁蠲瓦酌中火剂登爼过熟喷香雾之蒙茸举箸顿空觉余糁之滑美混甘苦而爽口逼寒凉而液齿知再饭之防如陋八珍之鲜味朝焉咀英暮焉茹脆曽不论乎韮菘又何数乎莼豉殆不可无此君于一日又何拘乎去家之一思惜乎首阳之夫贪采薇而遂足商岩之老厌噉芝而遂止秦人之炙夫何太俗相如之渇胡不嗜此哉已而心体舒逸神情爽垲涌真水于玉池炯夜光于银海客不予欺逊而谢之荷神农之知音怅离骚之偶遗虽则一草之微无庸多谈感物悟理斯有可观彼弗种而然矧种之者乎彼弗养而然矧养之者乎所以菁莪诵育才之乐棫朴歌官人之能行有枝叶可使莠乱苗之去仁在乎熟深惧茅塞子之心维杞维梓扶而养之一薰一莸疏而别之自本自根种而茂之孝弟忠信培而植之师友渊源灌而溉之先王遗言餍而饫之散柯布叶日积月长摩厉青冥直干霄汉股肱心膂无施不可如此则劒山之植物岂但收近效于眸子了焉而已哉
　　五言古诗─增─宋梅尧臣舟中行自采枸杞子─野岸竟多杞小实霜且丹系舟聊以掇粲粲忽盈盘助吾苦羸薾岂必采琅玕自异骄华人百金求秘丸昔闻王子乔上帝降玉棺此焉即不免但愿在世安　─原─苏轼小圃枸杞─神药不自閟罗生满山泽日有牛羊忧歳有野火厄越俗不好事过眼等茨棘青荑春自长绛珠烂莫摘短篱防新植紫笋生卧节根茎与花实收拾无弃物大将吾髩小则饷我客似闻朱明洞中有千年质灵尨或夜吠可见不可索仙人可许我借杖扶衰疾─增─黄庭坚显圣寺庭枸杞─仙苗寿日月佛界承露雨谁为万年计乞此一坏土扶疎上翠盖磊落缀丹乳去家尚不食出家何用许政恐落人间采剥四时苦养成九节杖持献西王母
　　七言古诗─增─宋苏轼周教授索枸杞因以诗赠録呈广倅萧大夫─邺侯藏书手不触嗟我嗜书终日读短檠照字细如毛怪底昏花悬两目扶衰赖有王母杖名字于今挂仙箓荒城古堑草露寒碧叶丛低红菽粟春根夏苗秋着子尽付天随耻充腹兰伤桂折縁有用尔独何损丹其族赠君慎勿比薏苡采之终日不盈匊外泽中干非尔俦敛藏更借秋阳暴鸡壅桔梗一称帝堇也虽尊等臣仆时复论功不汝遗异时谨事东篱菊　─原─杨万里题张似道寒緑轩─菊芽伏土掺青粟杞笋傍根埋紫玉雷声一夜雨一朝森然迸出如蕨苗先生饥肠诗作梗小摘珍芳汲水井风炉蟹眼候松声罩篱亲捞微带生烂炊雕胡淅青精芼以天随寒緑萌饥时作韲仍作羮饱后龙鳯同庖烹大官蒸羊压花片宰夫胹蹯削琼软豹胎熬出祸胎来贵人有眼何曽见天随尚有愁作魔愁杞作棘菊作莎君不见黄金钱照红玉豆秋髙更觉风味多先生酿金炼红玉自莎自棘如予何金空玉尽苗复出吃苗吃花并吃实天随白眼屠沽儿不道有人头上立
　　七言律诗─原─唐刘禹锡楚州开元寺北院枸杞临井繁茂可观羣贤赋诗因以继和─僧房药树依寒井井有香泉树有灵翠黛叶生笼石甃殷红子熟照铜瓶枝繁本是仙人杖根老新成瑞犬形上品功能甘露味还知一勺可延龄─宋杨万里尝枸杞─芥花菘莟饯春忙夜吠仙苗喜晩尝味抱土膏甘复脆气含风露咽犹香作虀淡着微施酪芼茗临时莫过汤却忆荆溪古城上翠条红乳摘盈箱─增─明吴寛谢顾良弼甘州枸杞─畦间此种看来无緑叶尖长也自殊似取瑚沉铁网空将薏苡作明珠菊苗同摘慿谁赋药品兼收正尔须曽是老人宜服食只今衰病莫如吾
　　五言排律─原─唐孟郊井上枸杞架─深锁银泉甃髙叶架云空不与凡木并自将仙盖同影疎千月声细万条风迸子邻沟外飘香客位中花杯承此饮椿岁小无穷七言絶句─增─唐白居易和郭使君题枸杞─山阳太守政严明吏静人安无犬惊不知灵药根成狗怪得时闻吠夜声
　　诗散句─增─宋张耒─江臯春气足佳杞蕃新苗老枿饱霜露余滋发柯条神农不吾欺夸誉何忉忉坚筋及奔马莹目察秋毫─曾肇─腹饱仙人杖心存姹女丹　─朱子雨余芽甲翠光匀杞菊成蹊亦自春　─陆游─雪霁茒堂钟磬清晨斋枸杞一杯羮─苏轼─新芽摘杞丛别録─原移植─拣好地熟斸加粪逐畦开深七八寸取枸杞连茎剉四寸长以草索束如碗大垅中立种相去尺许调烂牛粪如稀糊灌束上令满减则更灌以肥土壅满更加熟牛粪然后灌水不乆即生极肥嫩从一头割如翦韮法种半亩料理如法可供数人割时以早朝为佳避热及雨须与地靣平髙留则无叶深翦则伤根要数锄壅灌每月一加粪尤妙─种子─取枸杞于水盆内揉去皮取子曝干斸肥地作畦畦中去土二三寸仍深斸熟加粪用二月初一日撒子如种菜法又以烂牛粪盖之又盖土一层令与畦平苗出频浇之当年疎痩二年以后悉肥可作菜食割如上法一年但五度不可过勿令长不堪食如食不尽即翦作干菜以备冬用如此从春及秋其苗不絶其根年年生发可备常用─辨讹叶厚而长梗上无刺者枸杞叶圆梗上有刺者名白棘味辛苦麻人不堪服慎之　─制用─养生杂纂─采枸杞子红熟者去蔕水净洗沥干砂盆内烂研以细布袋盛滤去滓沉清一宿去清水若天气稍暖更不待经宿入银石器中慢火熬成膏不住手搅之勿黏底候稀稠得所泻向新瓷瓶中盛之蜡纸封勿令透气每日早朝温酒下二大匙夜卧再服百日身轻气壮耳目聪明须髪乌黑　─嵗时记─澡浴除病正月一日二月二日三月三日四月四日以至十二月十二日皆用枸杞叶煎汤洗澡令人光泽百病不生　九月上戌日采枸杞十月上亥日制服　─法天生意─廿一日枸杞煎汤沐浴令人不病不老　十月壬癸日面东采枸杞子二升以好酒五升磁瓶内浸二十一日开封入生地黄汁三升搅匀以纸三重封口更浸候至立春前三日开瓶空心暖饮一杯至立春后髭须却黑补益精气服之耐老轻身忌食萝卜芜夷　十四日取枸杞煎汤沐浴令人光泽不老十一月初十日十二月除夜取枸杞煎汤沐浴令人光泽不病不老去灾─增─外台秘要─枸杞酒补虚损去劳热长肌肉益顔色肥健人止肝虚目泪用生枸杞子五升捣破绢袋盛浸好酒二斗中宻封勿泄气二七日服之　─养疴漫笔─枸杞子榨油灯观书能益目力
　　溲疏
　　增─药録─溲疏一名杨栌一名牡荆一名空疏皮白中空时时有节子似枸杞子冬月熟赤色味甘苦　─名医别録─溲疏一名巨骨味苦微寒无毒治皮肤中热除邪气止遗溺利水道除胃中热下气可作浴汤
　　杨栌【与上溲疏名同物异】
　　增─唐本草─杨栌一名空疏所在皆有生篱垣间其子为荚叶气味苦寒有毒治疽瘘恶疮水煮汁洗之立瘥
　　木天蓼
　　增─本草纲目木天蓼【其树髙而味辛如蓼故名】苏恭曰所在皆有生山谷中今安州申州作藤蔓叶似柘花白子如枣许无定形中瓤似茄子味辛噉之以当姜蓼陈藏器曰今时所用木蓼出山南鳯州树髙如冬青不凋藤蓼生江南淮南山中藤着树生叶如棃光而薄子如枣即苏恭以为木天蓼者又有小天蓼生天目山四明山树如巵子冬月不凋野兽食之是有三天蓼俱能逐风而小者为胜苏颂曰木天蓼今出信阳木髙二三丈三月四月开花似柘花五月采子子作毬形似檾麻子可藏作果食李时珍曰天蓼虽有三种而功用彷佛盖一类也其子可为烛其芽可食枝叶气味辛温有小毒治症结积聚风劳虚冷细切酿酒饮
　　放杖木
　　增─本草拾遗─放杖木生温括睦婺诸州山中树如木天蓼老人服之一月放杖故以为名气味甘温无毒治一切风血理腰脚轻身变白不老浸酒服之
　　接骨木
　　增─唐本草─接骨木一名木蒴藋所在皆有之叶如陆英花亦相似但作树髙一二丈许木体轻虚无心斫枝扦之便生人家亦种之气味甘苦平无毒治折伤续筋骨除风痹龋齿可作浴汤叶治痰疟
　　新雉木
　　增─名医别録─新雉木味苦香温无毒主风痛可作沐药七月采隂干实如桃
　　合新木
　　增─名医别録─合新木味辛平无毒解心烦止疮痛生辽东
　　俳蒲木
　　增─名医别録─俳蒲木味甘平无毒主少气止烦生陵谷叶如柰实赤三棱
　　遂阳木
　　增─名医别録─遂阳木味甘无毒主益气生山中如白杨叶三月实十月熟赤可食
　　学木核
　　增─名医别録─学木核味甘寒无毒主脇下留饮胃气不平除热如蕤核五月采隂干
　　栒核
　　增─名医别録─栒核味苦疗水身面痈肿五月采
　　木核
　　增─名医别録─木核疗肠澼花疗不足子疗伤中根疗腹逆气止渇十月采
　　荻皮
　　增─名医别録─荻皮味苦止消渇白虫益气生江南如松叶有别刺实赤黄十月采
　　栅木
　　增─海药本草─栅木皮味苦温无毒主霍乱吐泻小儿吐乳暖胃正气按广志云生广南山野其树如桑
　　干陀木
　　增─海药本草─按西域记云干陀木生西国彼人用染僧褐故名干陀褐色也树大皮厚叶如樱桃安南亦有皮味温平无毒主症瘕气块温腹暖胃止呕逆破宿血
　　马疡木
　　增─本草拾遗─马疡木根皮有小毒涂恶疮疥癣出江南山谷树如枥也
　　角落木
　　增─本草拾遗角落木皮味苦温无毒主赤白痢生江西山谷似茱萸独茎也
　　芺树
　　增─本草拾遗─芺树有大毒主风瘇偏枯筋骨挛缩瘫皮肤不仁疼冷等取根叶捣碎大甑蒸热铺牀上卧之生江南深山叶长厚冬月不凋
　　白马骨
　　增─本草拾遗─白马骨无毒烧灰涂瘰疬恶疮蚀息肉白癜风取茎叶煮汁服止水痢生江东似石榴而短小对节
　　慈母
　　增─本草拾遗─慈母枝叶炙香作饭下气止渇令人不睡主小儿痰痞生山林间叶如樱桃而小树髙丈余
　　黄屑
　　增─本草拾遗─黄屑味苦寒无毒主心腹痛霍乱破血洒疸目黄及野鸡病热痢下血从西南来者并作屑染黄用之树如檀
　　大木皮
　　增─图经本草─大木生施州四时有叶无花其皮味苦濇性温无毒采无时治一切热毒气
　　茯苓
　　原─茯苓一名伏灵一名伏菟一名松腴一名不死麫生深山大松下盖古松乆为人斩伐其枯槎枝叶不复上生者谓之茯苓拨其拨大者茯苓亦大有大如拳者有大如斗者外皮黑而细皱内坚白似鸟兽形人形形者为佳皆自作块不附着根亦无苗叶花实性不朽蛀埋地中二三十年色性无异有赤白二种气味甘平无毒白主气赤主血白者逐水缓脾和中益气止渇除湿补劳伤防腰膝利小便除虚热赤者破结气泻心小肠膀胱湿热利窍行水张元素谓其用有五利小便一也开腠理二也生津液三也除虚热四也止泄泻五也皮治水肿腹胀通水道开腠理
　　彚考─增─史记龟防传─蓍龟传曰下有伏灵上有兎丝所谓伏灵者在兎丝之下状似飞鸟之形新雨已天清静无风以夜捎兎丝去之即以簼烛此地烛之火灭即记其处以新布四尺环置之明即掘取之入四尺至七尺得矣过七尺不可得伏灵者千岁松根也食之不死南史隐逸传─陶景永明十年脱朝服挂神武门上表辞禄诏许之赐以束帛勅所在月给茯苓五斤白蜜二斤以供服饵　─典论─颍川郤俭能辟谷饵茯苓初俭至市茯苓价暴数倍　议郎李覃学郤俭辟谷食茯苓饮水中大寒泄痢殆至殒命─博物志─神仙传云松柏脂入地千年化为茯苓茯苓化为琥珀琥珀一名江珠今泰山出茯苓而无琥珀益州永昌出琥珀而无茯苓或云烧巢所作─神仙传─黄初平得仙道兄初起弃妻子就初平学共服松脂茯苓至五百岁能坐在立亡行于日中无影而有童子之色　孔元方许昌人也常服松脂茯苓松实等药老而益少容如四十许人　─原─抱朴子─任子季服茯苓十八年玉女从之能隠能彰不食谷炙瘢灭面体玉泽　─枕中记─茯苓乆服百日病除二百日昼夜不眠二年役使鬼神四年后玉女来侍　─增魏夫人传─夫人志慕神仙味真耽欲求冲举常服胡麻散茯苓丸　─酉阳杂俎─药草异号绛晨伏胎茯苓也武攸绪隠居中岳服赤箭茯苓晩年肌肉殆尽目有
　　紫光昼见星月又能辨数里外语　沈约谢始安王赐茯苓一枚重十二斤八两有表　陜州西北白径岭上逻村村人田氏常穿井得一根大如臂节中麤皮若茯苓气似术其家奉释有像设数十遂置于像前田氏女名登娘十六七有容质父常令供香火焉经岁余女常见一少年出入佛堂中白衣蹑履女遂私之精神举止有异于常矣其物根每岁至春擢芽其女有娠乃以其事白于母母疑其怪常有衲僧过门其家留之供养僧将入佛宇輙为物拒之一日女随母他出僧入佛堂门才啓有鸽一只拂僧飞去其夕女不复见其怪视其根顿成朽蠧女娠才七月产物三节其形如像前根也田氏并火焚之其怪亦絶成式常见道者论枸杞茯苓人参术形有异服之获上夀或不荤血不色欲遇之必能降真为地仙矣田氏无分见怪而去宜乎　─湖山胜槩无垢寺偃松下有茯苓因名泉为茯苓泉
　　集藻─赞─原─宋王微茯苓赞─皓苓下居彤丝上荟中状鸡鳬其容蔡神侔少司保延幼艾终志不移柔红可佩赋─增─宋苏辙服茯苓赋有序─余少而多病夏则脾不胜食秋则肺不胜寒治肺则病脾治脾则病肺平居服药殆不复能愈年三十有二官于宛丘或怜而授之以道士服气法行之期年二疾良愈盖自是始有意养生之説晩读抱朴子书言服气与草木之药皆不能致长生古神仙真人皆服金丹以为草木之性埋之则腐煮之则烂烧之则焦不能自生而况能生人乎余既汨没世俗意金丹不可得也则试求之草木之类寒暑不能移歳月不能败者惟松柏为然古书言松脂流入地下为茯苓茯苓又千岁则为琥珀虽非金石而其能自完也亦乆矣于是求之名山屑而瀹之去其脉络而取其精华庶防可以固形养气延年而却老者因为之赋以道之辞曰春而荣夏而茂憔悴乎风霜之前摧折乎冰雪之后阅寒暑以同化委粪壤而兼朽兹固百草之微细与众木之凡陋虽复效骨革于刀几尽性命于杵臼解急难于俄顷破竒邪于邂逅然皆受命浅薄与时变迁朝菌无日蟪蛄无年茍自救之不暇矧他人之足延乃欲撷根茎之么末假臭味以登仙是犹托疲牛于千里驾鸣鸠而升天则亦辛勤于涧谷之底槁死于峯岩之巅顾桑榆以窃叹意神仙之不然者矣若夫南涧之松拔地千尺皮厚犀兕心坚铁石须髪不改苍然独立流膏液于黄泉乗隂阳而固结象鸟兽之蹲伏类鼋之闭蛰外黝黑以鳞皴中洁白而纯宻上灌莽之不犯下蝼蚁之莫贼经歴千歳化为琥珀受雨露以弥坚与日月而终毕故能安魂魄而定心志却五味与谷粒追赤松于上古以百歳为一息顔如处子緑髪方目神止气定浮游自得然后乗天地之正御六气之辨以游夫无穷夫又何求而得食
　　五言古诗─增─唐李益罢秩后入华山采茯苓逄道者─委绶来名山观竒恣所停山中若有闻言此不死庭遂逢五老人一谓西岳灵或闻樵人语飞去入昴星授我出云路苍然凌石屏视之有文字乃古黄庭经左右长松列动揺风露零上蟠千年枝隂虬负青冥下结九秋霰流膏为茯苓取之沙石间异若鹤形况闻秦宫女华髪变已青有如上帝心与我千万龄始疑有仙骨链魄可永寜何事逐豪游饮啄以羶腥神物亦自閟风雷防此扃欲传山中宝囬策忽已暝乃悲世上人求醒终不醒　─宋梅尧臣尹子渐归华产茯苓若人形者赋以赠行─因归话茯苓乆着桐君籍成形得人物具体存标格神岳蓄粹和寒松化膏液外凝石棱紫内蕴琼腴白千载忽旦暮一朝成琥珀既莹毫芒分不与蚊蚋隔拾芥曽未难为器期増饰至珍行处稀美价定多益
　　七言古诗─增─宋张镃谢李仁父茯苓─岷峨山中千歳松枝虬榦直摩青空雪霜剥落中不槁膏液下与灵泉通跧鳬伏自磊砢金坚玉洁仍丰融篝明夜取喜得隽煮鼎朝听如吟风杵成坐上香飞雪更和乳酪收全功当知至味本无味予若服之寿无穷巽岩脊梁硬如铁冠峨切云佩明月百好都随春梦空大药独传鸿寳诀中宵咀嚼不揺头玉池生肥咽不彻怜我百虑形蚤衰裹赠扶持意何切丹砂着根谩尔传脂泽酿黍计已拙由来妙道初不烦此法莫从儿軰説径思举袂揖浮丘下视尘世真一吷朱顔留得亦何为追逐同坚歳寒节五言律诗─增─唐杜甫路逄襄阳杨少府入城戏呈杨员外绾─寄语杨员外山寒少茯苓归来稍暄暖当为斸青冥翻动神仙窟封题鸟兽形兼将老藤杖扶汝醉初醒七言律诗─增─唐吴融病中宜茯苓寄李谏议千年伏莵带龙鳞太华峯头得最珍金鼎晓煎云漾粉玉瓯寒贮露含津南宫已借徴诗客内署今还托谏臣飞檄愈风知妙手也须分药救漳濵
　　诗散句─增─元袁桷─南山植松苗深根生茯苓─唐戴叔伦─日日涧邉寻茯苓岩扉常掩鳯山青─宋苏轼─我来徙倚长松下欲掘茯苓亲洗晒─陆游─百尺松根结茯苓千年长养似人形　─元张雨─道人腰着金鸦觜自向松根洗茯苓─唐李啇隐─碧松根下茯苓多─李洞─入云晴斸茯苓还　元袁桷采苓欲取千年魄　陈樵─茯苓分种傍松栽
　　词─增─宋黄庭坚鹧鸪天汤泛氷甆一坐春长松林下得灵根吉祥老子亲拈出个个教成百歳人　灯熖熖酒醺醺壑源曽未破醒魂与君更把长生盌畧为清歌驻白云
　　别録─原─采取─视茯苓拨所在即于四面丈余地内以铁锥刺地有茯苓则锥固不可拔乃掘取之二八月末隂干坚如石者絶胜　─修治凡用去皮捣细水盆中搅浊滤去浮者此茯苓赤筋若误服令人瞳子黑睛小兼盲目陶景曰作丸散者先煮二三沸乃切曝干用增─东坡杂记─茯苓自是神仙上药但其中有赤筋脉若不能去服乆不利人眼或使人眼小当削去皮斫为方寸块银石器中清水煮以酥软解散为度入细布袋中以冷水捣搜如作葛粉状澄取粉而筋脉留袋中弃去不用用其粉以蜜和如湿香状蒸过食之尤佳　─原─服食─集仙方多单饵茯苓其法取白茯苓五斤去黑皮捣筛以熟绢囊盛于二斗米下蒸之米熟即止曝干又蒸如此三遍乃取牛乳二斗和合着铜器中微火煮如膏收之每食以竹刀割随性饱食辟谷不饥如欲食谷先煮葵汁饮之　又茯苓酥法白茯苓三十斤山之阳者甘美山之隂者味苦去皮薄切曝干蒸之以汤淋去苦味淋之不止其汁当甜乃曝干筛末用酒三石蜜三升相和置大瓮中搅百匝宻封勿泄气冬五十日夏二十五日酥自浮出酒上掠取其味极甘美作掌大块空室中隂干色赤如枣饥时食一枚酒送下终日不食名神仙度世法　又茯苓合白菊花或合桂心或合术为散丸皆可常服补益殊胜　儒门事亲方用茯苓四两头白麫二两水调作饼以黄蜡三两煎熟饱食一顿便絶食辟谷至三日觉难受以后气力渐生也　又法用华山挺子茯苓削如枣大方块安新瓮内好酒浸之纸封一重百日乃开其色当如饧糖日食一块百日肌体润泽一年可夜视物乆乆肠化为筋延年耐老面若童顔又法茯苓松脂各二斤醇酒浸之和以白蜜日三服
　　之乆乆通灵　又法白茯苓去皮酒浸十五日漉出为散每服三钱水调下日三服
　　【附録】茯神
　　原─茯苓抱木者为茯神安魂魄养精神止惊悸辟不祥补劳乏开心益智人虚小肠不利者倍用
　　集藻─辨─增─唐柳宗元辨茯神文─茯神之神兮惟饵之良愉心舒肝兮魂平志康敺开滞结兮调防柔刚和寜悦怿兮复被恒常休嘉防合兮邪怪遁藏君子食之兮其乐余殆于理兮荣卫蹇极伏杯积块兮悸不得息有医导余兮求是以食徃沽之市兮欣焉有得涤濯防烹兮专恃尔力反増予疾兮昏愦凭塞余骇其状兮徃尤于医徴滓以观兮既笑而嘻曰子胡昧愚兮兹谓蹲鸱处身猥大兮善埴圩卑气受顽昏兮隂僻欹危累积星纪兮以老为竒潜苞水土兮混杂蝝蚳不幸充腹兮唯痼之宜野夫忮害兮假是以欺刮肌刻貌兮观者勿疑中虚以脆兮外泽而夷误而为饵兮命或殆而今无以追兮后慎观之呜呼物固多伪兮知者盖寡考之不良兮求福得祸出而为词兮愿寤来者
　　【附録】神木
　　原─神木一名黄松节治偏风口面防斜毒风筋挛不语心神惊掣虚而健忘脚气痹痛诸筋牵缩
　　猪苓
　　增─昌黎诗注─豨苓猪苓也楚人呼猪为豨─本草纲目猪苓一名豭猪苓一名豕槖一名地乌桃陶景曰是枫树苓其皮黑色肉白而实者佳削去皮用李时珍曰猪苓亦是木之余气所结如松之结茯苓也他木皆有枫树为多气味甘平无毒治疾疟解毒蛊疰不祥利水道解伤寒温疫大热发汗主肿胀满腹急痛治渇除湿泻膀胱开腠理治淋肿脚气












　　御定佩文斋广羣芳谱卷一百
</div>
    <div class="pagination">
<a href="御定佩文斋广群芳谱_page92.html">上一页</a><span>...</span><a href="御定佩文斋广群芳谱_page88.html">88</a><a href="御定佩文斋广群芳谱_page89.html">89</a><a href="御定佩文斋广群芳谱_page90.html">90</a><a href="御定佩文斋广群芳谱_page91.html">91</a><a href="御定佩文斋广群芳谱_page92.html">92</a><span class="current-page">93</span>
    </div>
    <div class="pagination"><a href="index.html">返回目录</a></div>
</body>
</html>
