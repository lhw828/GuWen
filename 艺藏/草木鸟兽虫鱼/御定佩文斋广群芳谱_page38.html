<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 38 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 38 页/共 93 页
  </h1>
  <div class="content">
   钦定四库全书
　　御定佩文斋广羣芳谱卷三十八
　　花谱
　　木兰
　　原─木兰一名木莲一名黄心一名林兰一名杜兰【其香如兰其花如莲其心黄色】一名广心树【见白氏长庆集】似楠髙五六丈枝叶扶疎叶似菌桂厚大无脊有三道纵纹皮似板桂有纵横纹花似辛夷内白外紫四月初开二十日即谢不结实亦有四季开者又有红黄白数色其木肌理细腻梓人所重十一二月采皮隂干出蜀韶春州者各异彚考增述异记木兰洲在浔阳江中多木兰树昔吴王阖闾植木兰于此用构宫殿也七里洲中有鲁班刻木兰为舟舟至今在洲中诗家云木兰舟出于此　─酉阳杂俎─东都敦化坊百姓家太和中有木兰一树色深红后桂州观察使李勃看宅人以五千买之宅在水北经年花紫色　─原太真外传上宴诸王于木兰殿时木兰
　　花发皇情不悦妃醉中舞霓裳羽衣一曲天顔大悦续神仙传─北海于君病癞见市有卖药姓公孙名帛者问之曰明日木兰树下当授卿明日于君往授素书二卷以之消灾治病无不愈者　─岚斋录张搏为苏州刺史植木兰花于堂前尝盛开燕客命即席赋之陆蒙后至张连酌浮之径醉强索笔题两句云洞庭波浪无津日日征防送远人頽然醉倒客欲续之皆莫详其意既而稍醒续曰几度木兰船上望不知元是此花身遂为絶唱─增─西溪丛语─洞庭春水绿于云日日征帆送远人曾向木兰舟上过不知元是此花身一小説唐末舘阁数公泛舟以木兰为题忽一贫士登舟作此诸公览诗大惊物色之乃李义山之魄时义山下世久矣又岚斋集载此诗陆于苏守张搏座上赋此木兰堂诗未知孰是　─全唐诗话─王播少孤贫尝客扬州慧照寺木兰院随僧斋餐僧厌怠乃斋罢而后击钟后二纪播自重位出镇是邦因访旧游向之题者皆以碧纱幙其诗播继以二絶句二十年前此院游木兰花发院新修如今再到经行处树老无花僧白头又上堂已了各西东惭愧阇黎饭后钟二十年来尘扑面而今始得碧纱笼
　　集藻─赋─原─晋成公绥木兰赋并序─许昌西园中木兰树余往观之遂为赋曰览众树之列植嘉木兰之殊观至于防授节猛寒严烈峩峩坚氷霏霏白雪木应霜而枯零草随风而摧折蓊青翠之茂叶繁旖旎之弱条谅抗节而矫时独滋茂而不凋　增─唐李华木兰赋并序华容石门山有木兰树乡人不识伐以为薪余一本方操柯未下县令李韶行春见之息马其隂喟然叹曰功列桐君之书名载骚人之词生于遐深委于薪燎天地之产珍物将焉用之爰戒虞衡禁其翦伐按本草木兰似桂而香去风热明耳目在木部上篇乃采斫而归理疾多验由是逺近从而采之榦剖枝分殆枯槁矣士之生世出处语黙难乎哉韶余从子也尝为余言感而为赋云沂长江以遐览爱楚山之寂寥山有嘉树兮名木兰郁森森以苕苕当圣政之文明降元和于九霄祛祲沴之为虐贯冬夏而不凋白波润其根柢雪畅其枝条沐春雨之濯濯鸣秋风以萧萧素肤紫肌绿叶缃蔕疎密耸附高卑隂蔽华如霜雪实若星丽节劲松竹香浓兰桂宜不植于人间聊独立于天际徒翳荟兮为隣挺坚芳兮此身嘉名列于道书坠露饮乎骚人至若灵山雾歇蔼蔼林樾当楚泽之晨霞耿洞庭之夜月发清明于视听洗烦浊于心骨韵众壑之空峒潜微云之灭没露草白兮山凄凄鹤既唳兮猿复啼窅深林以防防覆百仞之谿彼逸人兮有所思恋芳隂兮歩迟迟怅幽独兮人莫知懐馨香兮将为谁惋樵夫之无惠混众木而皆尽指画类而挥斤遇仁人之不忍方甘心而勦絶俄固抵于倾殒怜春华而搴芳顾落日而廻轸逹者有言巧劳智忧养命蠲疫人胡不求枝残体剥泽尽枯留顦顇空山离披素秋鸟避弋而高翔鱼畏网而深游不材则终其天年能鸣则免于俎羞奚此木之不终独隐见而离忧自昔沦芳于朝市坠实于林丘徒郁咽而无声可胜言而计筹者哉吾闻曰人助者信神听者直则臧仓譛言宣尼失职出处语黙与时消息则子云投阁方囘受殛故知天地无心死生同域纭纭品物物有其极至人者委性循于自然不任夫智之与力也虽贤愚各全其好草木不夭其生植已而已而繄不可得徐木兰赋有序─顷岁左宦江陵官舍数亩委之而去庭树木兰因移植于宗兄之家及铉征还席不遑暖又窜于舒庸吾兄感春物之载华拟古诗而见寄吟翫感叹谨赋以和焉虽不足继体物之作庶几申骚客之情尔伊庭中之竒树有木兰之可悦外烂烂以凝紫内英英而积雪芬芳兮谢客之囊旖旎兮仙童之节许蒲茸之窃比听兰芽之并列于是辞下土之卑湿歴上京之繁华耻衒价于豪门乃托根于贫家资幽人之赏豫有好事之称嗟一旦逐客程远君门路赊削闺籍与印组岂独留乎此花噫人屡遐弃花犹得地分兎苑之余防向藩房而吐媚授简多暇攀条属思持香草以予比效骚辞而我寄感此生之百忧何斯物之足贵悲夫客馆长吟山城夕隂想馨香之不改叹欢晏之难寻凭归梦于飞翼写商歌于素琴歌曰光景兮愁暮别离兮易久真宰兮无党贞心兮不朽诚知异日重滋田氏之荆但恐相逢共叹桓公之栁
　　文赋散句─增─楚屈原离骚─朝搴阰之木兰兮夕揽洲之宿莽　─九章─捣木兰以矫蕙兮凿申椒以为粮─汉司马相如子虚赋─椒桂木兰
　　七言古诗─原─宋刘儗木兰晓来随手抺新妆半额娥睂宫样黄铢衣洗就蔷薇露触处闻香不炷香君不见同时素馨与茉莉究竟带些脂粉气又不见钱塘欲语娇荷花麤枝大叶忒铅华何如个样隐君子色香不俗真有味根苗在处傲炎凉敢与松栢争雪霜椒桂荑莸君杂处小窓相对无相忘
　　五言律诗─增─唐方千陈秀才亭际木兰─昔见初栽日今逢成树时存思心更感绕看歩还迟蝶舞摇风蕊莺啼含露枝徘徊不忍去应与醉相宜
　　五言排律─增─唐刘长卿题灵祐上人法华院木兰花─庭种南中树年华几度新已依初地长独发旧园春映日成华葢摇风散锦茵色空荣落处香醉往来人菡蓞千灯遍芳菲一雨均髙柯倘为楫渡海有良因　─原─李商隐木兰二月二十二木兰开拆初初当新病酒复自久离居愁絶更倾国惊新闻逺书紫丝何日障油壁几时车弄粉知伤重调红或有余波痕空映袜烟态不胜裾桂岭含芳逺莲塘属意疎瑶姬与神女长短定何如七言絶句─原─唐白居易戏题木兰花─紫房日照胭脂拆素艶风吹腻粉开怪得独饶脂粉态木兰曾作女郎来─题令狐家木兰花─腻如玉指涂朱粉光似金刀翦紫
　　霞从此时时春梦里应添一树女郎花
　　诗散句─原─宋郑獬　未识春风面先闻乐府名洗妆侬出塞进艇客登瀛　─唐郑畋─浴殿晴秋倘中谢残英犹可醉琼杯　─裴廷裕─防风防雨寒食节半开半合木兰花─徐殷─木兰花谢可怜条逺道音书转寂寥─明王应
　　凤─庭草黄昬随意绿子规啼上木兰花
　　辛夷
　　原─辛夷一名辛雉一名侯桃一名木笔一名迎春【本草云夷荑也其苞初生如荑而味辛也雉与夷声相近也未发时苞如小桃子有毛故名侯桃初发如笔头北人呼为木笔其花最早南人呼为迎春】一名房木生汉中魏兴梁州川谷树似杜仲髙丈余大连合抱叶似柿叶而微长花落始出正二月花开初出枝头苞长半寸而尖鋭俨如笔头重重有青黄茸毛顺铺长半分许及开似莲花而小如盏紫苞红熖作莲及兰花香有桃红及紫二色又有鲜红似杜鹃俗称红石荞是也入药用紫者须未开收已开不佳用须去毛毛射人肺令人欬花落无实夏杪复着花如小笔宋掌禹锡云苑中有树髙三四丈枝叶繁茂系兴元府进初仅三四尺有花无实经二十余年方结实葢年浅者不实非二种也至花开早晚各随方土节气苞治鼻渊鼻鼻塞鼻疮及痘后鼻疮并研末入麝少许葱白蘸入数次甚良分根傍小株插肥湿地即活本可接玉兰
　　彚考─增─唐书文艺传─王维别墅在辋川有辛夷坞─苕溪渔隐丛话─木笔迎春自是两种木笔色紫丛生二月方开迎春白色髙树立春已开　─花经─辛夷四品六命集藻─文赋散句─增─楚屈原九歌─辛夷楣兮药房辛夷车兮结桂旗　─汉东方朔七谏─列新夷与椒桢　─王褒九懐─辛夷兮挤臧　─杨雄甘泉赋─列辛雉于林薄五言古诗─原─宋韩琦题辛夷花─辛夷吐髙花衞公曾手植根洗今已非不改旧时色平泉几易主况乃刺史宅七言古诗─增─唐韩愈感春─辛夷花房忽全开将衰正盛须频来清晨辉辉烛霞日薄暮耿耿和烟埃朝明夕暗已足叹况乃满地成摧頽迎繁送谢别有意谁留念少环廻　─原─元稹辛夷花问韩员外─问君辛夷花君言已斑驳不畏辛夷不烂开顾我筋骸官束缚缚遣推囚名御史狼籍囚徒满田地明日不推缘国忌依然不得花前醉韩员外家好辛夷开时乞取三两枝折枝为赠君莫惜纵君不折风亦吹　─增─明朱曰藩辛夷花曲─昨日辛夷开今日辛夷落辛夷花房髙刺天却共芙蓉乱红萼小山桂树犹连卷五湖荷花空绰约连巻绰约宜秋日端居独养征君疾髙枝朶朶艶木莲密叶层层赛卢橘山鬼已见驾香车文人应是梦防笔辛夷辛夷何离竒照水偏宜姑射姿萧晨东海霞光烂夜西园露气滋檀心倒巻情无限玉面低囘力不支见説东都便露坐惟应御史殢风吹此花爱逐东风暖故人逸韵嵇中散山阳闻有合欢斋石湖亦筑辛夷馆嫋嫋岩栊碧树圆纷纷磵户香花满坞里王孙旧路长巻中裴廸新诗短新诗已旧不堪闻江南荒馆隔秋云多情不改年年色千古芳心持赠君
　　五言律诗─原─唐李德裕忆平泉辛夷─昔年将出谷几日对辛夷倚树怜芳意攀条惜岁滋清隂须暂憇秀色正堪思只待挥金日殷勤泛羽巵　─增─宋朱长文辛夷─楚客防留咏吴都独擅竒风霆存老干桃李避芳时名入文房梦功资妙手医紫薇顔色好先占凤凰池
　　七言律诗增─唐皮日休扬州看辛夷花─腊前千朶亚芳丛细腻偏胜素柰功螓首不言披晓雪麝脐无主任春风一枝拂地成瑶圃数树参庭是蕊宫应为当时天女服至今犹未放全红　─陆龟防奉和皮袭美扬州看辛夷花次韵─栁疎梅堕少春丛天遣花神别致功高处朶稀难避日动时枝弱易为风堪将乱蕊添云肆若得千株便雪宫不待羣芳应有意等闲桃杏即争红　─宋徐游蒋山题辛夷花寄陈奉礼今岁游山已恨迟山中独喜见辛夷簪缨且免全为累桃李犹堪别作期晴后日髙偏照灼晚来风急渐离披山郎不作同行伴折得何由寄所思
　　五言絶句─增─唐王维辛夷坞─木末芙蓉花山中发红萼涧户寂无人纷纷开且落─原─裴廸辛夷坞─绿堤春草合王孙自流翫况有辛夷花色与芙蓉乱　─增─明陈淳题辛夷花─东风日夜发桃李不禁吹检浓华事辛夷落较迟─原─陈继儒辛夷─春雨湿窓纱辛夷弄影斜曾窥江梦彩笔笔忽生花
　　七言絶句─原─唐白居易题灵隐寺红辛夷花戏酬光上人─紫粉笔含尖火焰红胭脂染小莲花芳情香思知多少恼得山僧悔出家─增─吴融木笔花─嫩如新竹管初齐粉腻红轻样可携谁与诗人偎槛看好于牋墨并分题　─李羣玉二辛夷─狂吟乱舞防白鹤霜翎玉羽纷纷落空庭向晚春雨微却敛寒香抱瑶萼　─原─欧阳烱辛夷花─含锋新吐嫩红芽势欲书空映早霞应是玉皇曾掷笔落来地上长成花─增─明李东阳木笔─泚露和烟晓未干多情独自倚栏干春风为报真消息不是江郎梦里看─原─张新木笔花─梦中曾见笔生花锦字还将气象夸谁信花中原有笔毫端方欲吐春霞　─冯文度木笔花─木笔花名映碧栏词臣相对动毫端晓来似惹松烟湿拟向春风咏牡丹
　　诗散句─增─宋陆游─粲粲女郎花忽满庭前枝繁华虽少减髙雅亦足竒　─金髙士谈─今年清明饮髙花见辛夷─原─元宋无─乙鸟归来社辛夷开过春─唐杜甫─辛夷始花亦已落况我与子非壮年　─钱起─谷口春残黄鸟稀辛夷花发杏花飞　增　韩愈辛夷髙花最先开青天露坐始此廻　─李商隐─帘外辛夷定已开开时莫放艶阳廻　─宋王安石─试问春风何处好辛夷如雪柘冈西元成廷珪─山扉寂寂僧归晩落尽辛夷一树花　─原
　　明王叔承─梦散黄鹂满上林辛夷花下理瑶琴　─徐贲绣罢春衫出闼迟辛夷花下立多时　─增─宋沈约─阳隰采辛夷　唐白居易晴催木笔花　─宋王安石─辛夷屋角抟香雪　─陆游─木笔凋零雾雨中　木笔犹开第一花
　　玉兰
　　原─玉兰花九瓣色白微碧香味似兰故名丛生一干一花皆着木末絶无柔条隆冬结蕾三月盛开浇以粪水则花大而香花落从蔕中抽叶特异他花亦有黄者最忌水浸寄枝用木笔体与木笔并植秋后接之
　　彚考─增─缾花谱─玉兰六品四命─弇山园记─弇山之阳旷朗为平台可以收全月左右各植玉兰五株花时交映如雪山琼岛　─原学圃余疏─玉兰早于辛夷故宋人名以迎春今广中尚仍此名千干万蕊不叶而花当其盛时可称玉树树有极大者笼葢一庭然树大则花渐小不可不知　─增─小辋川记─聚逺楼之东有庑庑南有台绕以朱栏植玉兰环之题曰木兰柴　─原一统志─华容县观音寺一株轮囷盘郁髙十余丈望之如玉山五代时南湖中建烟雨楼楼前玉兰花莹洁清丽与翠栢相掩映挺出楼外亦是竒观　兰谿产玉兰下有杏溪即兰谿支流也
　　集藻七言律诗原明文徴明玉兰─绰约新妆玉有辉素娥千队雪成围我知姑射真仙子天遣霓裳试羽衣影落空阶初月冷香生别院晚风微玉环飞燕元相敌笑比江梅不恨肥　陆树声玉兰葱茏芳树雨初干樽酒花前洽笑欢日晃帘栊晴喷雪风廻斋阁气生兰参差玉佩排空出烂漫香鳞拥醉看自是东君苦留客莫教管易吹残　─张茂吴玉兰─千花红紫艶阳看素质摇光独立难但有一枝堪比玉何须九畹始征兰唐昌的的春犹浅汉掌亭亭露欲漙几曲后庭传乐府张星和月正阑干─增─方大冶黄山玉兰─深谷名花何处移森森玉树媚清漪国真漫拟猗兰操香色还同氷雪姿山气凝寒开独后灵根穿石意偏竒与君采折充琼佩独笑傍人应未知
　　五言排律─原─明王世贞玉兰暂籍辛夷质仍分檐卜光微风催万舞好雨净千妆月向瑶台并春还锦障藏高枝凝汉掌艶蕊胜唐昌神女曾捐佩宫妃欲试香谁为后庭奏一曲按霓裳
　　五言絶句─增─明王谷祥玉兰─皎皎玉兰花不受缁尘垢莫漫比辛夷白贲谁能偶
　　七言絶句─
　　御制玉兰琼姿本自江南种移向春光上苑栽试比羣芳真皎洁冰心一片晓风开
　　增─明沈周题玉兰─翠条多力引风长破银花玉雪香韵友自知人意好隔帘轻觧白霓裳　─陆师道玉兰─渺渺微风约佩环楚江晴落研屏间玉人心逺瑶琴歇一巻离骚对掩关　─原眭石玉兰霓裳片片晚妆新束素亭亭玉殿春已向丹霞生浅晕故将清露作芳尘　─增陈淳玉兰花开不是辛夷种自得凝香绕紫苞昨夜月明庭下看恍疑罗防拂琼瑶
　　别录　原　制用花瓣择洗净拖麫麻油煎食至美
　　绣毬
　　原─绣毬木本皴体叶青色微带黑而涩春月开花五瓣百花成朶团圞如毬其毬满树花有红白二种宜寄枝
　　用八仙花体　增岩栖幽事─蜀有紫绣毬　─药圃同春雪毬玉团俱在三月开雪毬色白喜隂常浇以腴鲜秀异常花大如斗近觉防香玉团即小雪毬喜腴宜隂极香
　　彚考─增─玉堂杂记─东阁窓下甃小池久无雨则涸傍植金沙月桂之属又有海棠郁李玉绣毬各一株西偏植金橘花开时香满院　─金陵诸园记杞园绣毬花一本可千朶
　　集藻─五言古诗原明于若瀛绣毬花春色变园姿虚亭袅烟雾绿萼间琼朶团团低入户一夜折繁枝凄凄风雨妬错落水晶毬苔痕杂委露凌晨发永叹踟蹰伤延伫
　　七言律诗─增─元张昱绣毬花次兀顔廉使韵─绣毬春晚欲生寒满树玲珑雪未干落过杨花浑不觉飞来蝴蝶忽成团钗头嬾戴应嫌重手里闲抛却好看天女夜凉乗月到羽轮偷驻碧栏干　明陈鸿咏雪毬花盈盈初发几枝寒映户流苏百结团正恐东风先飏尽不愁迟日易消残淡姿向晓迷蝴蝶艶色争春笑牡丹惟有三郎儿戏甚还疑蹋踘绕丛看
　　五言絶句─增─明陈淳绣毬东风吹琪树幻出冰雪姿虚亭落清影夜半月明时
　　七言絶句─原宋杨巽斋绣毬─纷纷红紫竞芳菲争似团酥越样竒料想花神闲戏击随风吹起坠繁枝　琢玉英标不染尘光含月影愈清新青皇宴罢呈余技抛向东风展转频─增─朱长文玉蝶毬─玉蝶交加翅羽柔八仙琼萼并含羞春残应恨无花采翠碧枝头戏作毬明谢榛绣毬花─髙枝带雨压雕阑一蔕千花白玉团怪杀芳心春歴乱卷帘谁向月中看─原─张新绣毬─散作千花簇作团玲珑如琢巧如攒风来似欲拟明月好与三郎醉后看
　　楝花
　　增─尔雅翼─叶可练物故谓之楝子如小铃熟则黄色本草─一名苦楝实名金铃子处处有之唐苏恭曰有雌雄两种雄者无子雌者有子宋苏颂曰木髙丈余叶密如槐而长三四月开花红紫色芬香满庭实如弹丸生青熟黄李时珍云楝长甚速三五年即可作椽　─草花谱─苦楝发花如海棠一蓓数朶满树可观
　　彚考─增─淮南子─七月官库其树楝─注─楝实凤凰所食风俗通─獬豸食其叶　─陶景别录─俗人五月五日取楝叶佩之云佩恶也　─岁时记─蛟龙畏楝故端午以叶包糭投江中祭屈原　二十四番花信风始梅花终楝花　─三栁轩杂识楝花为晚客
　　集藻─七言古诗─增─宋梅尧臣楝花─紫丝晕粉缀鲜花绿罗布叶攒飞霞莺舌未调香萼醉柔风细吹铜梗斜金鞍结束果下马低枝不碍无阑遮长陵小市见阿姊浓熏馥郁升钿车莫轻贫贱出闾巷迎入汉宫人自夸五言律诗─增─唐温庭筠苦楝花─院里莺歌歇墙头舞蝶孤天香薰羽葆宫紫晕流苏晻暧迷青琐氤氲向画图只应春惜别留与博山炉
　　七言絶句─增─宋张蕴楝花─绿树菲菲紫白香犹堪纒黍吊沉湘江南四月无风信青草前头蝶思狂
　　诗散句─增─宋陈师道─密叶已成隂高花初着枝─王安石─小雨轻风落楝花细红如雪防平沙　─陆游─风度楝花香
　　紫荆
　　原─紫荆一名满条红丛生春开紫花甚细碎数朶一簇无常处或生本身之上或附根上枝下直出花花罢叶出光微圆园圃庭院多植之花谢即结荚子甚扁味苦平无毒皮梗花气味功用并同能活血消肿利小便解毒
　　彚考─增─齐谐记京兆田真兄弟三人共议分财生赀皆平均惟堂前一株紫荆树共议欲破三片明日就截之其树即枯状如火然真往见之大惊谓诸弟曰树本同株闻将分斫所以顦顇是人不如木也因悲不自胜不复解树树应声荣茂兄弟相感合财寳遂为孝门真仕至大中大夫　─老学庵笔记僧行持明州人有高行而喜滑稽尝在余姚贫甚有颂曰大树大皮裹小树小皮纒庭前紫荆树无皮也过年　─天台山记寒岩下有通海池植铁色紫荆树
　　集藻─五言絶句─增─唐韦应物见紫荆花─杂英粉已积含芳独暮春还如故园树忽忆故园人
　　七言絶句─增─唐元稹红荆─庭中栽得红荆树十月花开不待春直到孩提尽惊怪一家同是北来人
　　诗散句─增─唐杜甫─风吹紫荆树色与春庭暮　─晋陆机三荆欢同株
　　别录─原─种植─冬取其荚种肥地春即生又春初取其根傍小条栽之即活性喜肥恶水　─制用─花未开时采之滚汤中焯过盐渍少时茶颇佳或云花入鱼羮中食之杀人　─增─广州志紫荆可以作床
　　紫薇
　　增─涌幢小品─紫薇一名满堂红─原─紫薇一名百日红四五月始花开谢接续可至八九月故名一名怕痒花人以手爪其肤彻顶动摇故名一名猴刺脱树身光滑花六瓣色微红紫皱蔕长一二分每瓣又各一蔕长分许蜡跗茸萼赤茎叶对生一枝数颖一颖数花每微风至妖娇颤动舞燕惊鸿未足为喻唐时省中多植此花取其耐久且烂漫可爱也紫色之外又有红白二色其紫带蓝熖者名翠薇于若瀛曰花攒枝杪若翦轻縠盛开时烂熳如火干无皮愈大愈光莹枝叶亦柔媚可爱彚考─原─唐书百官志─开元元年改中书省曰紫薇省中书令曰紫薇令　─增─宋史五行志─政和四年荆门军紫薇木连理　─酉阳杂俎─紫薇北人呼为猴郎达树谓其无皮猿不能防也北地其树絶大有环数夫臂者　─原东坡诗注虚白台前有紫薇两株俗传乐天所种　增湘山野录咸平中翰林李昌武宗谔初知制诰至西掖追故事独无紫薇自别野移植闻今庭中者院老吏相传犹是昌武手植晏元献冩赋于壁曰得自羊野来从召园有昔日之绛老无当时之仲文观茂悦以懐旧指蔽芾以思人　三栁轩杂识─紫薇为高调客　─花经─紫薇六品四命　原学圃余疏紫薇有四种红紫淡红白紫却是正色闽花独紫薇作淡红色最丑本野花种也白薇近来有之示异可耳殊无足贵
　　集藻─五言古诗─增─唐杨于陵郡斋有紫薇防本自朱明接于徂暑其花芳馥庭宇之内迥无其伦予嘉其美而能久因诗纪述─晏朝受明命维夏走天衢逮兹三伏候息驾万里途省躬既局蹐结思多烦纡簿领幸无事宴休谁与娱内斋有嘉树防植分庭隅绿叶下成幄紫花纷若铺摛霞晚舒艶凝露朝垂珠炎沴昼方铄幽姿闲且都夭桃固难匹芍药宁为徒懿此时节久讵同光景驱陶甄诚一致品彚乃散殊濯质非受彩无心那夺朱粤予负覊絷留赏益踟蹰通夕靡云倦西南山月孤刘禹锡奉和郴州杨侍郎二丈翫郡斋紫薇花十四韵几年丹霄上出入金华省暂别万年枝看花桂阳岭南方足竒树公府成佳境绿隂交广除明艶透萧屏雨余人吏散燕语帘栊静懿此含晚芳翛然忘簿领紫茸垂组绶金缕攒锋颖露溽暗传香风轻徐弄影苒弱多意思从容占时景得地在侯家移根近仙井开尊好凝睇倚瑟仍囘颈游蜂驻防冠舞鹤迷烟顶兴生红药后爱与甘棠并不学夭桃姿浮荣在俄顷　─宋欧阳修聚星堂前紫薇花─亭亭紫薇花向我如有意高烟晚溟蒙清露晨防缀岂无阳春月所得时节异静女不争宠幽姿如自喜【音戏】将期谁顾盻独伴我憔悴而我不彊饮繁英行亦坠相看两寂寞孤咏聊自慰　程俱秋花无几尚有紫薇相对晚花如寒女不识时世妆幽然草间秀红紫相低昂荣木事已休重隂閟深苍尚有紫薇花亭亭表秋芳扶疎缀繁柔无复粉艶光空庭一飘委已觉巾裾凉手中蒲葵箑虽复未可忘仰视白日永凄其感冰霜
　　七言古诗─增─明皇甫涍紫薇花行并序─叔氏虞部贻余梧亭懐旧诗未遑报章秋日散歩亭隅薇花烂目徘徊久之亭故余读书处也昔尝眷恋此花为之赋有曰清风时动明月防娟悠悠我心谁与晤言悲春华之不实绚紫阁而空传履闲庭以载叹时徙倚而屡迁垂贞嘉于余藻永封殖于兹轩后余屡游京台累践华省沦飘河魏返迹敝庐顾瞻此花宛焉如昨而余白髪被鬓凄其改容春华之句永矣悼心贞嘉余藻竟何征耳因作紫薇花行以泄懐旧之思并以报叔氏云英菲窈窕绿窓前艶影扶疎翠戺连玉衡含照妍华夕金风弄彩泬寥天流风逝水惊离索十载幽栖对花萼无情羁宦却归来有客伤秋叹荣落兰宫桂殿凤凰楼帝台仙客恣攀游可堪残月鲈江梦不奈连云骑省秋言追渔父赋归欤寂寞蓬蒿掩敝庐旖旎繁英重入赋婆娑生意最愁余人情感物多惆怅白髪红顔两相向东篱并就菊松姿北山岂孤猿鹤望青葱摛藻记甘泉潘陆春华此弃捐未忘温室琼瑶树虚拟湘源杜若篇
　　五言律诗─原─唐刘禹锡和令狐相公郡斋对紫薇花─明丽碧天霞丰茸紫绶花香闻荀令宅艶入孝王家几岁自荣落髙情方叹嗟有人移上苑犹足占年华　─增─明薛蕙紫薇─紫薇开最久烂漫十旬期夏日逾秋序新花续故枝楚云轻掩冉蜀锦碎参差卧对山窓下犹堪比凤池　─原─潘允哲紫薇─种自金华省分来竹素堂蟠枝凝瑞露接叶逗清光不向仙郎伴还移野老傍三秋花烂漫相迟一飞觞
　　七言律诗原唐白居易紫薇花紫薇花对紫薇翁名目虽同貌不同独占芳菲当夏景不将顔色托春风浔阳官舍防高树兴善僧庭一大丛何似苏州安置处花堂栏下月明中　─增─李商隐临发崇让宅紫薇─一树秾姿独看来秋庭暮雨类轻埃不先摇落应为有已欲别离休更开桃绶含情依露井栁绵相忆隔章台天涯地角同荣谢岂要移根上苑栽　─李太舍池上翫红薇─花低池小水泙泙花落池心片片轻酩酊不能羞白鬓颠狂犹自睠红英乍为旅客顔常厚每见同人眼暂明京洛园林归未得天涯相顾一含情　─韩偓甲子歳夏五月自长沙抵醴陵入南小江村篱之次忽见紫薇花因思玉堂及西掖防前皆植是花遂赋诗四韵聊寄知心─职在内庭宫阙下防前皆种紫薇花眼明忽傍渔家见魂断方惊凤阙赊浅色晕成宫里锦浓香染着洞中霞此行若遇支机石又被君平騐海槎─原─宋梅尧臣阁后紫薇花盛开─禁中五月紫薇树阁后近闻都着花薄薄嫩肤搔鸟爪离离碎叶翦晨霞凤凰浴去池波响鳷鹊隂来日影斜六十无名空执笔颠毛应笑映簪花　─增梅尧臣次韵和韩子华内翰于李右丞家移红薇子种学士院红薇花树小扶疎春种秋芳赏爱余丞相旧园移带土侍臣清署看临除薄肤痒不胜轻爪嫩干生宜近禁庐此地结根千万岁聫华荣莫比茅茹　─蔡襄过真慧素上人院见红薇盛开因思西阁后轩数枝遂成短章寄翰林院原叔八丈禹玉阁长─八月吴天觉早凉翠丛初折碎朱房繁枝欲卧不胜力落片将飞犹自香西阁二年临昼梦金刀一夕掩春芳栏边想像频囘首渐觉星垣迥汉傍
　　五言絶句─原宋王十朋紫薇─盛夏绿遮眼此花红满堂自惭终日对不是紫薇郎
　　七言絶句─原唐白居易紫薇花丝纶阁下文章静钟皷楼中刻漏长独坐黄昬谁是伴紫薇花对紫薇郎　─见紫薇花忆微之─一丛闇淡将何比浅碧笼裙衬紫巾除却微之见应爱人间少有别花人　─杜牧紫薇花─晓迎秋露一枝新不占园中最上春桃李无言又何在向风偏笑艶阳人　─宋苏轼次韵钱穆父紫薇二首─虚白堂前合抱花秋风落日照横斜阅人此地知多少物化无涯生有涯　折得芳防两眼花题诗相报字倾斜箧中尚有丝纶句坐觉天光照海涯　─陶弼紫薇─人言清禁紫薇郎草诏紫薇花影傍山木不知官况别也随红日上东廊　─杨万里紫薇─晴霞艶艶覆檐牙綘雪霏霏防砌沙莫管身非香案吏也移床对紫薇花─增─杨万里凝露堂前紫薇花两株每自五月盛开九月乃衰─似痴如醉弱还佳露压风欺分外斜谁道花无红百日紫薇长放半年花　─陆游防前紫薇花二本甚盛戏题絶句红药紫薇西省春从来惟惯对词臣问囚自是麤官分无奈名花觧笑人　─紫薇钟皷楼前官样花谁令流落到天涯少年妄想今除尽但爱清樽浸晚霞　─原　刘克庄紫薇风标雅合对词臣映砌窥窓伴演纶忽发一枝深谷里似知茅屋有诗人
　　诗散句─增─唐杜牧山鸟飞红带亭薇拆紫花　明张祥鸢紫薇低覆砌冉冉露花团　宋周必大归到玉堂清不寐月钩初上紫薇花　─洪平斋─唱彻五更天未晓一池月浸紫薇花　─原─唐白居易　红薇花尚薰温庭筠浓隂似帐红薇晚　─宋王安石紫薇花绿苔斑词─原─宋陈景泝绛唇今古凡花词人尚作词称庆紫薇名盛似得花之圣　为底时人一曲希流咏花端正花无节病似亦归之命─祝穆贺新郎─此木生林野自唐家丝纶置阁托根其下常伴词臣挥帝制因号紫薇堪诧常缥缈紫薇仙驾料想紫薇躔降种紫薇郎况是名同者兼二美作佳话　一株乃临茅舍肌肤薄长身挺立扶疎潇洒定怯麻姑爬痒爪只许素商陶冶擎绛雪柔枝低亚我意香山东坡老只小诗便为增声价后当有继风雅
　　别录─原栽种以二瓦或竹二片当义处套其枝实以土俟生根分植又春月根傍分小本种之最易生此花易植易养可作耐久交
　　巵子
　　增本草─巵子【李时珍云巵酒器也巵子象之故名今俗加木作栀】一名木丹─格物总论一种花叶差大者谢灵运目为林兰─原─栀子一名越桃【见陶景别录】一名鲜支【见上林赋】有两三种处处有之一种木高七八尺叶似兎耳厚而深绿春荣秋瘁入夏开小白花大如酒杯皆六出中有黄蕊甚芬芳结实如诃子状生青熟黄中仁深红可染缯帛入药用山栀子皮薄圆小如鹊脑房七棱至九棱者佳一种花小而重台者园圃中品一种徽州栀子小枝小叶小花高不盈尺可作盆景山谷诗话云染栀子花六出虽香不浓郁山栀子花八出一株可香一圃酉阳杂俎云相传即西域薝卜花或曰薝卜金色花小而香西方甚多非栀也此花喜肥宜粪浇然太多又生白虱宜酌之
　　彚考─原─史记货殖传─千亩巵茜其人与千戸侯等─晋宫阁名─华林园栀子五株　晋令─诸宫有秩栀子守防者置吏一人　艺文类聚─汉有栀茜园　─游名山记─楼石山多栀子　地境图─望气占人家黄气者栀子树也─万花谷蜀孟防十月宴芳林园赏红栀子花其花六出而红清香如梅　─增─野人闲话─蜀主升平尝理园苑异花草毕集其间一日有青城山申天师入内进花两栽曰红栀子种贱臣知圣上理苑囿輙取名花两树以助佳趣赐与束帛皆至朝市散于贫人遂不知去处宣令内园子种之不觉成树两株其叶婆娑则栀子花矣其花斑花六出其香袭人蜀主甚爱重之或令图写于团扇或绣入于衣服或以绢素鹅毛做作首饰谓之红栀子花及结实成栀子则异于常者用染素则成赭红色甚妍翠其时大为贵重　─三栁轩杂识─栀子为禅客─三余赘笔曾端伯以栀子为禅友─花经─薝卜三品
　　七命　─澄懐录─韩熙载云对花焚香薝卜宜檀─长物志薝卜清芬佛家所重古称禅友殆非虚言昔宰相杜悰建薝卜馆形亦六出器用之属皆象之　─四川志─白上坪在铜梁县东北六十里地宜栀子家至万株望如积雪香闻十里
　　集藻赋散句增─宋谢灵运山居赋林兰近雪而扬猗五言古诗─增─齐谢朓咏墙北栀子有美当堦树霜露未能移金蕡发朱采映日以离离幸赖夕阳下余景及西枝还思照绿水君堦无曲池余荣未能已晚实犹见竒复留倾筐德君恩信未赀─原─梁简文帝咏栀子花─素花偏可喜的的半临池疑为霜裹叶复类雪封枝日斜光隐见风还影合离─增─宋梅尧臣种栀子─举世多植蘖而我学种栀顔色固不别良楛诚异宜团团绿堦下岂畏秋风吹同心谁可赠为咏昔人诗　─原─曾肇栀子林兰擅孤芳性与凡木异不受霜霰侵自足中和气欲知清净身卽此林兰是　─增明黄朝荐咏栀子花─兰叶春以荣桂华秋露滋何如炎炎天挺此冰雪姿松栢有至性岂必岁寒时幽香无断续偏于静者私觧酲试新茗梦廻理残碁宁肎媚晚凉清风匝地随
　　五言律诗─原唐杜甫栀子栀子比众木人间诚未多于身色有用与道气相和红取风霜实青看雨露柯无情移得汝贵在映江波　─增刘禹锡和令狐相公咏栀子花─蜀国花已尽越桃今又开色疑琼树倚香似玉京来且赏同心处那忧别叶催佳人如拟咏何必待寒梅宋杨万里栀子花─树恰人来短花将雪样看孤姿妍外净幽馥暑中寒有朶篸瓶子无风忽鼻端如何山谷老只为赋山矾
　　五言絶句─原─宋王十朋栀子禅友何时到远从毘舍园妙香通鼻观应悟佛根源　─僧北涧咏栀子─一花分六出十叶是重台玉洁浑无玷金黄漫夺胎　─增─明陈淳栀子─薝卜花开日园林香雾浓要从花里去雨后自扶笻　薝卜含妙香来自天竺国笑杀葵与榴空斯好顔色　─王谷祥薝卜─六出吐竒葩风清香自远树如天竺林人在瑶华馆
　　七言絶句─增─宋朱子刘平甫分惠水栀小诗为谢二首年来衰懒罢书滛偶向盆山寄此心何事凉隂老居士便分幽赏助清吟　何处飞来薝卜林老枝樛屈更萧槮凄凉杜老江头句坐对行吟得自箴　─杨巽斋─薝卜标名自寳坊薰风开遍一庭霜闲来扫地跏趺坐受用此花无尽香─原─蒋梅边─清净法身如雪莹来林下现孤芳对花六月无炎暑省爇铜匜几炷香　─潘郑台未説司花刻玉工已知名与佛相同可怜结了薰风子依旧身归色界中　─朱淑真栀子─一根曾寄小峯峦薝卜香清水影寒玉质自然无暑意更宜移就月中看增─李东阳栀子花─抽黄嫓白总称才谁遣山栀入画来似为诗家少知己杜陵吟罢不曾开　─沈周薝卜─雪魄冰花凉气清曲阑深处艶精神一钩新月风牵影暗送娇香入画庭　─陈淳栀子竹篱新结度浓香香处盈盈雪色妆知是异方天竺种能来诗社搅新肠
　　诗散句─增─宋顔彦─濯雨时摛素当飚独含芳─陆游─落日桐隂转微风栀子香　─明沈周─薰风吹结子白玉衔新花　─原唐杜甫─桃蹊李径年虽古栀子红椒艶复殊─宋苏轼六花薝卜林间佛　─增─陆游─清芬六出水栀
　　子　─金蔡松年─薝卜花中碧雾鬟─原─明于若瀛─冷香乱堕水晶毬
　　词─原─宋王十朋绛唇─毘舍遥遥异香一炷驰名久妙馨希有鼻观深参透问讯东来知是谁先后称仙友十花为偶近有西江守　─张镃风入松─芳丛簇簇水濵生勾引午风清六花大似天边雪又几时雪有三层明艶射囘蜂翅净香薰透蝉声　晩檐人共月同行疎影动银屛指尖轻撚都如玉听画栏娇啭流莺道是花枝比得不成花也多情　─马庄父最髙楼─花觧笑冷淡不求知长是殿众芳时鲜鲜秀颈磋圆玉洛阳翠佩翦琉璃向人前迎茉莉送荼防　几欲把清香换春色费多少黄金酬不得梅雨妬麦风欺细腰空恋当时蕊同心犹结旧年枝谢家娘将逺寄待凭谁
　　别录─原─栽种带花移易活芒种时穿腐木板为穴涂以泥汚翦其枝插板穴中浮水面候根生破板密种之或梅雨时以沃壤一团插嫩枝其中置松畦内常灌粪水候生根移种亦可荼防素馨皆同千叶者用土压其傍小枝逾年自生根十月内选子淘净来春作畦种之覆以粪土如种茄法　制用大朶重台者梅酱糖蜜制之可作羮果　折枝捶碎其根实以白盐则花色久而不改可插瓶─增─野防品─采花洗净水漂去腥用麪入糖盐作糊花拖油煠食　采半开花矾水焯过入细葱丝大小茴香花椒红麯黄米饭研烂同盐拌匀腌压半日食之用矾焯过用蜜煎之其味亦美











　　御定佩文斋广羣芳谱卷三十八
&lt;子部,谱录类,草木禽鱼之属,御定佩文斋广群芳谱&gt;
　　钦定四库全书
　　御定佩文斋广羣芳谱卷三十九
　　花谱
　　杜鹃
　　増本草─杜鹃花一名红踯躅一名山石榴一名映山红一名山踯躅处处山谷有之高者四五尺低者一二尺春生苗叶浅绿色枝少而花繁一枝数萼二月始开花如羊踯躅而蔕如石榴花有红者紫者五出者千叶者小儿食其花味酸无毒─涌幢小品─杜鹃花以二三月杜鹃鸣时开有二种其一先敷叶后着花者色丹如血其一先着花后敷叶者色差淡人多结缚为盘盂翔凤之状嘉泰志云近时又谓先敷叶后着花者为石岩以别之然前人但谓之红踯躅不知石岩之名起于何时今江南在在皆称石岩　学圃余疏花之红者曰杜鹃叶细花小色鲜瓣密者曰石岩　草花谱杜鹃花出蜀中者佳谓之川鹃花内十数层色红甚出四明者花可
　　二三层色淡　─云南志─杜鹃有五色双瓣者永昌蒙化多至二十余种
　　彚考─増─续仙传─鹤林寺在润州有杜鹃花高丈余毎至春月烂漫僧相传云贞元中有僧自天台移栽之其后有殷七七字文祥周宝旧识之及移镇浙西营饰其花院鎻闭时或窥见有二女子共游林下俗传花神也宝一日谓七七曰鹤林之花天下竒絶尝闻能作非时花今重九将近能开此花以副此日乎七七乃前一日往鹤林焉中夜女子来谓七七曰妾为上帝所命司此花今与道者开之然此花不久归阆苑矣于是女子瞥然不见及九日烂漫如春宝惊异游赏累日俄不见其后兵火焚寺树失根株信归阆苑矣　─平泉草木记已未嵗得稽山之四时杜鹃　─容斋随笔─物以希见者为珍不必异种也润州鹤林寺杜鹃乃今映山红又名红踯躅在江东弥山亘野殆与榛莽相似而鹤林之花至以为外国僧鉢盂中所移上帝命玉女下司之已逾百年终归阆苑是不特土俗罕见虽神仙亦不识也王建宫词云大仪前日暖房来嘱向昭阳乞药栽勑赐一窠红踯躅谢恩未了奏花开其重如此则宫禁中亦鲜之三桞轩杂识─杜鹃为仙客　─花经杜鹃八品二命踯躅七品三命　─闽部疏─闽中大都气暖春花皆先时放方二月下旬已见踯躅　─越中杂记五泄多秾花异草红白青绿灿烂如锦映山红有高七八尺者与他山絶异─草花谱─映山红若生满山顶其年丰稔人竞采之
　　黄山志─云外峯上有杜鹃花绕峯而生
　　集藻─五言古诗増宋梅尧臣九月十八日山中见杜鹃花复开─山中泉壑暖幽木寒更华春鸟各噤口游子未还家云谁未及还对此重兴嗟何必因啼血顔色胜曙霞
　　七言古诗─増─唐元稹紫踯躅紫踯躅灭紫栊裙倚山腹文君新寡乍归来羞怨春风不能哭我从相识便相怜但是花丛不廻目去年春别湘水头今年夏见青山曲迢迢逺在青山上山高水濶难容足愿为朝日早相暾愿作轻风暗相触紫踯躅我向通川尔幽独可怜今夜宿青山何年却向青山宿山花渐暗月渐明月照空山满山绿山空月午夜无人何处知我顔如玉　─白居易山石榴寄元九─山石榴一名山踯躅一名杜鹃花杜鹃啼时花扑扑九江三月杜鹃来一声催得一枝开江城上佐闲无事山下斸得防前栽烂漫一栏十八树根株有数花无数千房万叶一时新嫩紫殷红鲜麴尘泪痕裛损胭脂脸翦刀裁破红绡巾谪仙初堕愁在世姹女新嫁娇泥春日射血珠将滴地风翻焰火欲烧人闲折两枝持在手细防不似人间有花中此物是西施芙蓉芍药皆嫫母竒芳絶艶别者谁通州迁客元拾遗拾遗初贬江陵去去时正值青春暮商山秦岭愁杀人山石榴花红夹路题诗报我何所云若云色似石榴裙当时丛畔唯思我今日栏前只忆君忆君不见坐销落日西风起红纷纷
　　五言律诗─増─唐孟郊酬郑毗踯躅咏─不似人手致岂闗地势偏孤光袅余翠独影舞多妍迸火烧闲地红星堕逺天忽惊物表物嘉客为留连　─方干杜鹃花─未问移栽日先愁落地时疎中从间叶密处莫烧枝郢客教谁探胡蜂见自知周廻两三歩常有醉乡期　─成彦雄杜鹃花─杜鹃花与鸟怨艶两何赊疑是口中血滴成枝上花一声寒食夜数朶野僧家谢豹出不出日迟迟又斜七言律诗─増─唐白居易喜山石榴花开忠州州里今日花庐山山头去年树已怜根损斩新栽还喜花开依旧数赤玉何人少琴轸红缬谁家合罗袴但知烂漫恣情开莫怕南賔桃李妬　题山石榴花─一丛千朶压栏干翦碎红绡却作团风嫋舞腰香不尽露消妆脸泪新干蔷薇带刺攀应懒菡蓞生泥翫亦难争及此花檐户下任人采弄尽人防　玉泉寺南三里涧下多深红踯躅繁艶殊常感惜题诗以示游者─玉泉南涧花竒怪不似花丛似火堆今日多情唯我到毎年无故为谁开宁辞辛苦行三里更与留连饮两杯犹有一般辜负事不将歌舞管来　─李咸用题僧院杜鹃花─若比众芳应有在难同上品是中春牡丹为性疎南国朱槿操心不满旬留得却缘真达者见来宁作独醒人鹤林太盛今空地莫放枝条出四隣　─宋真山民杜鹃花─愁锁巴云往事空只将遗恨寄芳丛归心千古终难白啼血万山都是红枝带翠烟深夜月魂飞锦水旧东风至今染出懐乡恨长挂行人望眼中
  </div>
  <div class="pagination">
   <a href="御定佩文斋广群芳谱_page37.html">
    上一页
   </a>
   <span>
    ...
   </span>
   <a href="御定佩文斋广群芳谱_page33.html">
    33
   </a>
   <a href="御定佩文斋广群芳谱_page34.html">
    34
   </a>
   <a href="御定佩文斋广群芳谱_page35.html">
    35
   </a>
   <a href="御定佩文斋广群芳谱_page36.html">
    36
   </a>
   <a href="御定佩文斋广群芳谱_page37.html">
    37
   </a>
   <span class="current-page">
    38
   </span>
   <a href="御定佩文斋广群芳谱_page39.html">
    39
   </a>
   <a href="御定佩文斋广群芳谱_page40.html">
    40
   </a>
   <a href="御定佩文斋广群芳谱_page41.html">
    41
   </a>
   <a href="御定佩文斋广群芳谱_page42.html">
    42
   </a>
   <a href="御定佩文斋广群芳谱_page43.html">
    43
   </a>
   <span>
    ...
   </span>
   <a href="御定佩文斋广群芳谱_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
