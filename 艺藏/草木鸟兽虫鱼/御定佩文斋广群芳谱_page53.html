<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 53 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 53 页/共 93 页</h1>
    <div class="content">







　　御定佩文斋广羣芳谱卷五十八
　　钦定四库全书
　　御定佩文斋广羣芳谱卷五十九
　　果谱
　　安石榴【榴花别见花谱】
　　原─安石榴【种出安石国故名详见花谱】一名若榴【广雅云若榴石榴也丹实垂垂若赘瘤也】一名金罂【笔衡云吴越王钱镠改榴为金罂】一名金庬【涌幢小品云杭越之间呼石榴为金庬盖避钱镠讳也】一名天浆【酉阳杂爼云李卫公言石榴甜者谓之天浆】有甜酸苦三种单叶者旋开花旋结实花杔即榴不结者杔尖小千叶者不结实甜者甘温涩无毒可食润燥制三尸虫理乳石毒但性滞恋膈多食生痰损肺黑齿服食家忌之酸者性温涩无毒兼收敛之气只堪入药陈久更良榴实圆如毬顶有尖瓣大者如杯皮赤色有黒斑皮中如蜂窠有黄膜隔之子如人齿白者似雪淡红者似水红宝石红者如硃砂淡红洁白者味甘红者味酸秋后经霜则实自裂有富阳榴【实大者如碗】海榴【树仅二尺栽盆中结实亦大直垂至盆堪作美观】黄榴【结实甚多最易传种】河隂榴【琐碎録云河隂出榴名三】
　　【十八中间止有三十八子也】─増─酉阳杂俎─南诏石榴【皮薄如藤纸味絶于洛中】─本草─水晶榴【子白莹彻如水晶味亦甘】苦石榴【抱朴子云出积石山或云即山石榴】
　　【也】山石榴【形颇类榴而小不作房生青齐间甚多蜜渍以当果甚美】
　　彚考─原─宋书符瑞志─晋安帝隆安三年武陵临沅献安石榴一蔕六实　─増─宋书张畅传─孝武镇彭城畅为安北长史魏太武遣求甘蔗安石榴畅曰石榴出自邺下当非彼所乏　─北史魏收传─安德王延宗纳赵郡李祖収女为妃后帝幸李宅宴而妃母宗氏荐二石榴于帝前问诸人莫知其意帝投之收曰石榴房中多子王新婚妃母欲子孙众多帝大喜诏收卿还将来仍赐收美锦二疋　─西京新记─上林苑有安石榴十株─原─祭仪秋尝果以棃枣柰安石榴　─増─拾遗记─吴主以潘夫人游昭宣台志意幸惬既尽酣醉唾于玉壶中使侍婢泻于台下得火齐指环即挂石榴枝上因其处起台名曰环榴台　─述异记─瀬乡老子祠有紫石榴─原─洛阳伽蓝记─白马寺在西阳门外三里亰师语曰白马甜榴一实直牛　─邺中记─石虎苑中有安石榴子大如盂碗其味不酸─増─酉阳杂俎─梁大同中东州后堂石榴皆生防子　大食勿斯离国石榴重五六斤　─剧谈録─武宗朝术士金陵许元长善变幻武宗谓之曰先朝眀崇俨取罗浮山甘子万里往来止于旬日东都当进石榴时已熟矣卿今日当致十颗元长奉诏而出及旦寝殿始开金盘贮石榴致于御榻俄有使奉进亦以所失之数上闻灵验变通皆如此类　─北戸録─郑防云石榴堪作胭脂睿宗女代国公主常为之弃其实于禁中丛生成林　─海録碎事─邵武郡庭有石榴一株士人视所实之数以为登科之信熙宁庚戌歳有防实于木末者又有附枝而防实者是嵗叶祖洽上官均名在一二何与京兄弟同榜祖洽有诗曰已分桂叶争云路不负榴花结露枝盖谓此也　─本草─安石榴有酸淡两种道家谓之三尸酒云三尸得此果则醉　─澄懐録─郭文在山间有石榴杨梅为樵牧所伤文卖簪沽酒以浇花树人问之曰为二子洗疮止痛　─学圃余疏─安石榴无如京师致之南方多不活即活多化为丛状不若求富阳种种之实大子绽即不甘亦足供玩　─原─花史─石崇园有石榴名石崇榴
　　集藻─赋─増─晋潘尼安石榴赋并序─安石榴者天下之竒树九州之名果是以属文之士或叙而赋之盖感时而骋思覩物而兴辞余迁旧宇爰造新居前临旷泽却背清渠实有斯树植于堂隅华实并丽滋味亦殊可以乐志可以充虚朱芳赫奕红萼参差含英吐秀乍含乍披遥而望之焕若隋珠耀重川详而察之灼若列宿出云间湘涯二后汉川游女携类命俦逍遥避暑托斯树以栖迟遡祥风而容与尔乃擢纤手兮舒皓腕罗袖靡兮流芳散披緑叶兮修条缀朱华兮弱榦岂金翠之足珍实兹葩之可玩商秋授气收华敛实千房同蔕十子如一缤纷磊落垂光耀质滋味浸液馨香流溢　─张载安石榴赋─有若榴之竒树肇结根于西海仰青春以啓萌晞朱夏以发采挥光垂緑擢榦曜鲜熻若羣翡俱栖烂若百枝并燃焕乎郁郁焜乎煌煌仰映青霄俯烛兰堂似西极之若木譬东谷之扶桑于是天廻节移龙火西夕流风晨激行露朝白紫房既熟頳肤自坼剖之则珠散含之则氷释─张协安石榴赋─攷草木于方志览华实于园畴穷陆产于包贡嗟英竒于若榴耀灵葩于三春缀霜滋于九秋尔乃飞龙啓节扬飚扇埃含和泽以滋生鬰敷萌以挺栽倾柯逺擢沉根下盘繁茎篠密丰榦林攒挥长枝以扬緑披翠叶以吐丹流晖俯散廻葩仰照烂若百枝并燃爀如烽燧俱燎皦如朝日晃若笼烛晞绛防于扶桑接朱光于若木尔乃赪萼挺蔕金牙承蕤防佳人之髻发窈窕之素姿游女一顾倾城无盐化为南威于是天汉西流辰角南倾芳实磊落月满亏盈爰采爰收乃剖乃拆内怜幽以含紫外滴沥以霞赤柔肤氷洁凝光玉莹璀如氷碎若珠迸含清冷之温润信和神以理性　应贞安石榴赋并序余往日职在中书时直庐前有安石榴树枝叶既盛华实甚茂为之作赋挹微露以鲜采承轻风而动葩南拂隂檐北扇阳阿其旁则有大厦崇房重廊髙庑皇籍帝典图书之府时移节变大火西旋丹葩结秀朱实星悬肤坼理阻烂若珠骈─潘岳河阳庭前安石榴赋─仰天路而髙睇顾邻国以相望位莫微于宰邑馆莫陋于河阳虽小县陋馆聊可以游实有嘉木曰安石榴修条外畅荣榦内樛扶疎偃蹇冉弱纷柔于是暮春告谢孟夏戒初新茎擢润膏叶垂腴曽华以先越含荣鹃其方敷丹晖缀于朱房缃菂乎红须煌煌炜炜熠烁委累似琉璃之栖邓林若珊瑚之暎緑水光眀燐烂含丹耀紫味滋芳神色丽琼蘂遥而望之焕若随珠耀重渊详而察之灼若列星出云间十房同膜千子如一御渴疗饥解酲止疾既乃攒乎狭庭载阨载褊土阶无等肩墙惟浅壁衣苍苔瓦被驳藓处悴而荣在幽弥显其华可翫其实可珍羞于王公荐于鬼神岂伊仄陋用渝厥真果犹如之而况于人　─宋梅尧臣矮石榴树子赋并序─襄城县庭下生矮石榴往来者异之予为作赋写其状因以自励云有矮石榴其髙倍尺中讼庭俪戒石访诸走胥云非封植忽此生荣三传歳歴密叶如盖繁条如织萎蕤下垂疲软无力缃苞贮露累累仄仄下人俯视颠本可识雀愧卑栖而不肯集兮故啾唧以矫翼偃偃盘盘若屈若鬰纫纫结结非曲非直榦不足攀隂不足息夫何挺质之可惑耶意为异与为妖与人以为异我不知其异曰殊众人之类类人以为妖我不知其妖曰乖众木之翘翘然而不生樊圃台榭游观之所产兹堂下其有以警而有以覩因形取义庶将有补当革蔓衍之多枝无若软柔之不举勿俾苞苴之流行勿使吏氓之轻侮勿淟涊以自抑勿犹豫而失处勿阘茸以接卑勿上下之不抚夫如是则异也妖也固弗取维戒惧斯主
　　五言古诗─増─梁元帝咏石榴─涂林未应发春暮转相催燃灯疑夜火连珠胜早梅西域移根至南方酿酒来叶翠如新翦花红似故栽还忆河阳县映水珊瑚开　─王筠摘安石榴赠刘孝威─中庭有竒树当戸发华滋素茎表朱实緑叶厠红蕤既标太冲赋复见安仁诗宗生仁夀殿族代河阳有美清淮北如玉又如龟退书写虫篆进对多好辞我家新置侧可求不难识相望阻盈盈相思满胸臆髙枝为君采请寄西飞翼　─原─宋梅尧臣咏石榴─榴枝苦多雨过熟拆已半秋雷石罂破晓日丹砂烂任从雕俎荐岂待霜刀判张骞面使时蒟醤同归汉　─増─梅尧臣阳武王安之寄石榴─安榴若拳石中蕴丹砂粒剖之珠落盘不待鲛人泣旧友大河濵作宰实畿邑严霜百果熟为赠忽我及始时童稚娇争取猴猿集老夫所食微何暇更収拾聊荅君意勤作诗恨短涩─元朱德润题石榴─雨余鸣蜩歇众绿鬰隂翳绡囊蹙
　　红巾光熖当林丽映日萼先皱临风叶如缀秋深荐红实颗裂排皓齿秪应乗槎客天上得先味
　　七言古诗─増─唐皮日休石榴歌─蝉噪秋枝槐叶黄石榴香老愁寒霜流霞包染紫鹦粟黄蜡纸裹红刳房玉刻氷壶含露湿斓斑似帯湘娥泣萧娘初嫁嗜甘酸嚼破水精千万粒　─庄布石榴歌─玳瑁殻皴枝妸娜马牙硝骨绵敷裹霜风击破锦香囊鹦鹉啄残红豆颗美人擎在金盘腹错认海螺斑碌碌满口含尝琼液甘一堂齿冷敲寒玉　─金元格从赵敷道觅石榴─仙人囊中五色露得种昔与蒲桃俱猩猩染花开五月已觉秋实悬庭除张园一酸齿欲裂君家两株蜜不如竹马儿童厌棃栗緑囊聊为剥红珠
　　五言律诗─増─宋郑獬石榴─髙枝重欲折霜老拆丹肤试剖紫金椀满堆红玉珠根虽传大夏种必近仙都题作江南信人应贱橘奴
　　七言律诗─増─宋杨万里石榴─深着红蓝染暑裳啄成纹玳敌秋霜半含笑里清氷齿忽绽吟边古锦囊雾縠作房珠作骨水晶为粒玉为浆刘郎不为文园渴何苦星槎逺取将　─原─方广德石榴─涂林疎树自离离入眼红肤总不遗若为连珠过沈约何来新筑伴潘尼金房半坼珠骈落霜叶平翻玉并欹还记葡萄槎上种折来不称同时
　　五言絶句─増─宋晏殊石榴─开从百花后占断羣芳色更作琴轸房轻盈琐牕侧　苏轼和子由岐下石榴风流意不尽独自送残芳色作裙腰染名随酒琖狂　─范成大题石榴─日烘古锦囊露浥红玛瑙玉池咽清肥三彭迹如扫　─明王谷祥题石榴─榴房拆锦囊珊瑚何齿齿试展画图看凭将颂多子　─陈淳石榴未摘露前实先看雨后花名应出西海顔岂论东家蜡蔕团赪玉文英簇绛绡秋来结佳果珍味不湏调
　　七言絶句─増─唐李商隠石榴─榴枝婀娜榴实繁榴膜轻眀榴子鲜可羡瑶池碧桃树碧桃红颊一千年　─原─宋刘子翚石榴庭榴结实垫芳丛一夜飞霜染茜容万子同苞无异质金房玉隔谩重重　─増─陆游山店卖石榴取以荐酒─山色苍寒云酿雪旗亭据榻兴悠哉麯生正欲相料理唤取风流醋醋来　─眀沈周石榴─张骞帯得西来种中秘千珍及万珍一个臭囊藏不尽又从身外覆精神
　　诗散句─増─宋宋祁─不竞灼灼花只效离离实　眀沈周累累枝上实满腹饱珠玑　─陈淳─结果多佳子甘酸合鼎调　─宋宋祁─烟滋黛叶千条困露裂星房百子均石延年─尽日携樽芳树下何湏佳醖得涂林　─张舜民人拾鸟衔真可惜皮开子落不论钱　─陆游─半吐山榴看着子新来梁燕见将雏　─宋谢朓珠榴拆且红　─陈江总─庭榴剖朱实─唐王维─夕雨红榴拆─韩愈─味美蔗为浆　潜苞绛实拆　─宋邵雍─乆雨榴自罅　─欧阳修─晴林紫榴拆─黄鲁直─红榴罅玉房─原─唐元稹海榴红绽锦窠匀　─増─唐韦庄─谁家树压红榴拆─宋钱惟演─蜜房初满若榴红　─陆游─露重榴房初拆罅　风拆安榴子满房
　　别録─増─梁书海南传─顿逊国有酒树似安石榴取汁停瓮中数日成美酒　─记事珠─李汉碎胡玛瑙盘盛送王莒曰安石榴莒见之不疑既食乃觉　─东坡集─回先生过湖州东林沈氏饮醉以石榴皮书其东老庵之壁云西邻已富忧不足东老虽贫乐有余白酒酿来因好客黄金散尽为收书坡闻而次其韵凄凉雨露三年后髣髴尘埃数字余至用榴皮縁底事中书君岂不中书志雅堂杂抄─凡碾工描玉用石榴皮汁则见水不脱涌幢小品─金荆榴树色如真金密致而文采盘蹙如美锦细腻而香隋时朱寛征南得数十片作枕及案面沉檀所不及　─嫁榴─石榴不结子者以石块或枯骨安树义间或根下则结子不落─原─藏榴─选大者连枝摘下安新瓦缸内以纸十余重密封盖之
　　栗
　　増─本草─栗【说文作防从音条象花实下垂之状也佛书名笃迦】木髙二三丈极类栎四月开花青黄色长条似胡桃花实有房彚大者若拳小者若桃李─原─栗苞生外殻刺如猬毛其中着实或单或防或三四少者实大多者实小实有殻紫黒色殻内膜甚薄色微红黒外毛内光膜内肉外黄内白八九月熟则苞自裂而实坠宣州及北地所产小者为胜陆玑诗疏曰栗五方皆有周秦吴扬特饶惟渔阳及范阳生者甜美味长他方不及本草图经云兖州宣州最胜燕山栗小而味最甘蜀本图经云板栗锥栗【二树皆大】茅栗【似板栗而细如橡子其树虽小叶亦不殊但春生夏花秋实冬枯为异纲目云即尔雅所谓栭栗也一名栵栗可炒食之】衍义云湖北有一种旋栗【顶圆末尖即榛栗象榛子形也】増─西京杂记─上林苑栗四侯栗榛栗瑰栗峄阳栗【峄阳都尉曹龙所献大如拳】　─唐本草─桂阳有莘栗【丛生实大如杏仁皮子形色与栗无异但小耳】又有奥栗【皆与栗同子圆而细惟江湖有之或云即莘也】　─客燕杂记─京师佳果栗三霜前栗盘古栗鹰爪栗　─原─栗之为果种类颇多总之味咸气温无毒主益气厚肠胃补肾气治腰脚无力破痃癖理血当中一子名栗楔治血更效生则动气熟则滞气唯曝干或火煨汗出食之良百菓中最有益者小儿不宜多食难尅化患风水病者忌以味咸也
　　彚考─原─诗风─树之榛栗─増─郑风─东门之栗─原─秦风─隰有栗　─増─小雅─山有嘉卉侯栗侯梅　─礼记内则栗曰撰之疏栗虫好食数数布陈撰省视之　仪礼士冠礼─再醮两笾栗脯　─聘礼─夫人使下大夫劳以二竹簠方被纁里有盖其实枣蒸栗择兼执之以进賔受枣大夫二手授栗　─原─论语─周人以栗疏凡建邦立社各以其土所宜之木周都丰镐宜栗　─増─史记苏秦传秦说燕文侯曰南有碣石雁门之饶北有枣栗之利民虽不佃作而足于枣栗矣此所谓天府也　─货殖传─燕秦千树栗其人与千户侯等　─原─后汉书马韩国传─马韩出大栗如棃　─宋书刘秀之传─秀之大眀元年徴为右卫将军眀年迁丹阳尹先是秀之从叔穆之为丹阳尹与子弟于防事上饮宴秀之亦与焉防事有一穴穆之谓子弟及秀之曰汝等试以栗遥掷此柱若能入穴后必得此郡诸子并不能中唯秀之独入焉　─梁书沈约传─约尝侍防豫州献栗径寸半帝竒之问曰栗事多少与约各疏所忆约少帝三事出谓人曰此公防前不让即羞死帝以其言不让欲抵其罪徐勉固谏乃止王泰传─泰防敏悟年数歳时祖母集诸孙侄散枣栗于牀羣儿皆竞之泰独不取问其故对曰不取自当得赐由是中表异之─増─南史萧琛传─琛经预御筵醉伏上以枣投琛琛乃取栗掷上正中靣时御史中丞在坐帝动色曰此中有人不得如此岂有説耶琛即荅曰陛下投臣以赤心臣敢不报以战栗　─宋史礼志仁宗景祐三年礼官宗正请每歳冬孟月羞以果以栗蔬以藷藇─原─宋史孝义传─易延庆奉母至孝母存日喜食栗乃种二栗树于墓前经年其树连理三年合抱生栗盈枝人以为孝感所致─増─辽史萧韩家奴传─韩家奴先为右通进典南亰栗园后迁天成军节度使徙彰愍宫使帝与语才之命为诗友尝从容问曰卿居外有异闻乎韩家奴对曰臣惟知炒栗小者熟则大者必生大者熟则小者必焦使大小均熟始为尽美不知其他帝大笑　─山海经─铜山葛山贾超之山其木多栗　─夏小正八月栗零─传─零也者降也降而后取之也　─尚书逸篇西社惟栗　─原范子─栗出三辅─庄子─庄周游乎雕陵之樊覩一异雀自南方来感周之颡而集于栗林　─吕氏春秋果之美者有箕山之栗　─増─神异经东方荒中有木名曰栗其殻径三尺三寸殻刺长丈余实径三尺殻亦黄其味甜又东北荒中有木髙四十丈叶长五尺广三尺名曰栗其实径三尺二寸其殻赤其肉黄白味甜食之令人短气而渴　─原─说苑─田饶曰果园棃栗后宫妇人摭以相摘而士曽不得一尝　─増─东方朔传─朔曰王公啖儿以丹栗霞浆儿食之既多饱闷几絶乃饮天黄露半合即醒　─原─三辅黄图─三秦记云御宿园出栗十五枚一升　─防稽先贤传─光武诏严遵诣行在蜀郡献栗橘上使公卿各以手所及取之遵独不取上问故遵曰君赐臣以礼臣奉君以恭今赐无主臣是以不敢取　─増─卢谌祭法─春秋冬祠皆用栗─晋宫阁名华林园中栗一株侯栗六株　─广志─栗有闗中侯栗大如鸡子梁州献栗径寸半越中栗大如拳　─邺中记─邺中产巨栗脱其殻可以为杯　─原─豫章古今记─宋度拜定陵令县人杜伯夷清髙不仕度与谈论设枣栗而已─増─水经注─汝水湾中有地数顷上有栗园栗小殊不
　　并固安之实也然歳贡三百石以充天府水渚即栗州也树木髙茂望若屯云积气矣林中有栗堂射埻甚闲敞牧宰及英彦多所游薄　─括地志─汉武帝果园栗味甘而小不如三秦记所云固安之栗天下称之为御栗因有栗园　─地理志─诸暨产如拳之栗─华山记─西山麓中有栗林艺植以来萧森繁茂　─酉阳杂俎─李卫公一夕甘子园防客盘中有猴栗无味　陈坚处士云防州南有渐栗形如素核　─杜阳杂编─沧浪洲有碧枣丹栗皆大如拳　─原─续仙传─道人殷七七名文祥能造逡廵酒开顷刻花尝一官僚召饮取栗散于官妓皆闻异香唯笑七七者栗缀于鼻不可脱但闻臭湏臾狂舞粉黛狼籍共为陈谢始坠　谢卿遇神仙设凤冠栗増─清异録─晋王尝穷追汴师粮运不继蒸栗以食军中遂呼栗为河东饭　─西溪丛语─杜甫诗云尝果栗皱开或作雏字殊不可解集韵皱侧尤切革纹蹙也汉上题襟周繇诗云开栗弋之紫皱贯休云新蝉避栗皱又云栗不和皱落即栗蓬也　─青箱杂记─王文正公旦与杨文公亿为空门友杨公谪汝州公适当轴每音问不及他事唯谈论真谛而已余尝见杨公亲茟与公云山栗一秤聊表村信盖汝惟产栗而亿与王公忘形交以一秤栗遗之斯亦昔人鸡黍缟纻之意乎　─老学庵笔记故都李和煼栗名闻四方他人百计效之终不可及绍兴中陈福公及钱上閤出使至燕山忽有两人持煼栗各十裹来献三节人亦人得一裹自赞曰李和儿也五色线─王可交棹渔舟入江遇一彩舫有道士七人玉冠霞帔侍从十余人鬃角云鬟面前各有青玉盘酒器呼可交上舫命与酒吃侍者泻酒于尊酒再三不出道士曰酒灵物若得入口当换其骨泻之不出亦命也一人曰与栗出俄取二栗与之其栗青赤光如枣长二寸许囓之有皮非人间之栗肉脆而甘可交食栗之后絶谷静若有神助　─柝津日记─辽于南京置栗园司萧韩家奴为右通进典南京栗园是也元昌平县亦有栗园彻里传战于昌平栗园是也蘓秦谓燕民虽不耕作而足于枣栗唐时范阳以为土贡今燕京市肆及秋则以饧拌杂石子爆之栗比南中差小而味颇甘以御栗名正不以大为贵也
　　集藻赋─増─汉蔡邕伤故栗赋并序─人有折蔡氏祠前栗者故作斯赋树遐方之嘉木兮于灵宇之前庭通二门以征行兮夹阶除而列生弥霜雪而不凋兮当春夏而滋荣因本心以诞节兮凝育蘖之緑英形猗猗以艶茂兮似翠玉之清眀何根茎之丰美兮将蕃炽以悠长适祸贼之灾人兮嗟夭折以摧伤　─陈陆琼栗赋─四时逸盛百果芳緑梅春馥红桃夏香何羣品之浮脆惟此质之乆长外刺同夫拱棘内洁甚于氷霜伏南安而来清列御宿而悬房荐羞则椇榛并列加笾则菱芡同行金盘兮丽色玉爼兮鲜光周人以之战惧大官称于栢梁
　　啓─増─梁庾肩吾谢东宫栗啓─查或火成钻以为屑柰称煎用曝而成糗未若北燕巨实用夺荣枯南国脯山翻成齿决承恩踊跃对闻喜之河念报屏营问知来之鸟杂言─増─陈陆玢赋得杂言咏栗─货见珍于有汉木取贵于隆周英肇萌于朱夏实方落于素秋委玉盘杂椒糈将象席糅珍羞
　　文赋散句─増─汉王褒僮约─南安拾栗采橘─王逸荔枝赋─北燕荐朔濵之巨栗　─晋左思蜀都赋─榛栗罅发魏都赋─固安之栗　─卢毓冀州论─中山好栗地产不为无珍　─梁昭眀太子七召汶垂苍栗　─七契─北燕之栗五言古诗─増─宋梅尧臣尹阳尉耿传惠新栗─金行气已劲霜实繁林梢尺素走下一奁来逺郊中黄比玉质外刺同芡苞野人寒斋防山炉夜火炮棃惭小儿嗜茗忆麤官抛此焉真可贶遽尔及衡茅　─文同─天师携此种至自上饶逺当时十七树髙榦寄孤巘苍蓬蒺藜大紫殻防榔软蜀都名果中推之为上选
　　七言律诗─増─宋苏辙次韵王适食茅栗─相从万里试南餐对案长思苜蓿盘山栗满篮兼白黒村醪入口半甜酸乆闻牛尾何曽试窃比鸡头意未安故国霜蓬如盌大夜来弹劔似冯驩　朱子栗熟─树杂椅桐继国风莫教林下长蒿蓬共期秋实充肠饱不羡春花转眼空病起数升传药録晨兴三咽学仙翁樱桃浪得银荐一笑才堪发面红　─元张雨新栗寄云林─朅来常熟尝新栗黄玉穰分紫殻开果园坊中无买处顶山寺里为求来囊盛稍共来禽帖酒荐深宜蘸甲杯首奉云林三百颗也胜酸橘寄书回
　　七言絶句─増─宋石介栗园─游困归来访栗园栗园老树再生孙莫惊头上见髪白拾栗儿童长防番　─原─苏辙栗─老去自添腰脚病山翁服栗旧传方客来为说晨兴晚三咽徐収白玉浆　─陆游夜食炒栗有感─齿根浮动欲吾衰山栗炮燔疗夜饥唤起少年京辇梦和宁门外早朝时
　　诗散句─原─唐韩愈─霜天熟柿栗収拾不妨迟杜甫─羞逐长安社中儿赤鸡白狗赌棃栗　─増─宋孙觌─绨囊丹果十袭包爆栗飞烬石火敲　─范成大─紫烂山棃红皱枣总输易栗十分甜　─陆游─猬刺坼蓬新栗熟鹅雏弄色冻醅浓　─周庾信─家童扫栗跗　秋林栗更肥　─原唐杜甫─穰多栗过拳　山家蒸栗暖　─韦应物─采栗猿窟─増─韩翃─霜迎栗罅开─张籍─秋猿守栗林─李洞─云深猿拾栗　─宋张耒园栗炮还美─陆游─霜栗大如拳─元方回─擘黄新栗嫩　原─唐杜甫─盘剥白鵶谷口栗─増─皮日休─野猿偷栗重窥户─宋苏辙─山栗似拳应自饱
　　别録─増─相玉书─黄侔蒸栗─种树书采栗时要得披残明年其枝叶益茂　─物类相感志─栗得橄榄香─原─收藏─藏生栗法霜后取生栗投水中去浮者余漉出布拭干晒少时令无水脉为度先将沙炒干放冷取无油酒器新坛礶装入一层栗一层沙约八九分满用箬叶紥扫一净地将器倒覆其上畧以黄土封之弗近酒器可至来春不壊　又法栗子一石盐二斤水泡开浸栗一二宿漉出晒干同芝蔴二石拌匀盛荆囤中永逺不壊食之软美　藏干栗法霜后取沉水栗一斗用盐一斤调水浸栗令没经宿漉起防干用竹篮或麤麻布袋挂背日少通风处日揺动一二次至来春不损不蛀不壊　─种艺─齐民要术云栗种而不栽栽虽活寻死栗初熟离苞即于屋内埋湿土中埋湏深弗令冻路逺者以革囊盛之停三日以上及见风日则不可作种至二月芽生出而种之芽向上乃生根既生数年不用掌近三年内每到十月常湏草裹至二月渐解不裹则易至冻死仍用篱围之其实方而匾者他日结子丰满树髙四五尺取生子树枝接之　─制用─以两栗蘸油两栗蘸水置锅中周围更排四十七个湿纸搭盖慢火烧有爆声即熟　大栗每个殻底以刀十字画开底向下逐旋排锅中以盐一撮绕锅撒下盖定发火熟取用　选底平可作对者二枚一枚香油涂湿底一枚白水涂湿底合作一对置锅底当中取栗逐旋盖上多亦不妨将锅盖严烧一饭顷取出俱酥熟且不黏殻　又法入油纸撚一条炒不用鐡锅尤妙　栗炒熟捣烂晒干磨细每六升新糯米粉四升白沙糖半斤蜜水溲之筛置甑中随画开蒸粉熟为度火炙为糕　栗木作门闗可以逺盗─増─物类相感志─吃栗子于生芽处咬破些吹气一口剥之皮自脱竹叶与栗同食无柤
　　【附録】石栗
　　増─南方草木状─石栗树与栗同但生于山石罅间花开三年方结实其殻厚而肉少其味似胡桃仁熟或为羣鹦鹉至啄食畧尽故彼人多珍贵之出日南
　　【附録】天师栗
　　増─益部方物畧记─天师栗【本草云张天师学道于此所遗故名】生青城山中他处无有也似栗味美惟独房为异乆食已风挛集藻─赞─増─宋宋祁天师栗赞─栗类尤众此特殊味专蓬若橡托神以贵
　　榧
　　原─榧【本草云其木名文木斐然章采故谓之榧】一名柀子【本草经有彼子唐本草云彼当从木作柀】一名赤果一名玉榧【日用本草云土人呼为赤果一曰玉榧】一名玉山果生永昌以信州玉山者为佳本地人呼为野杉木大者连抱髙数仞其木有雄雌雄者花而雌者实其木形如栢木理似松细软堪为器用叶似杉冬月开黄圆花结实如枣核大如橄榄无棱而殻薄黄白色其仁肉白外有一层黑麤衣小而心实者尤佳一树可下数十斛─増─尔雅翼─柀实去皮殻可生食亦防而收之可以经
　　乆　─本草防编─有一种麤榧其木与榧相似但理麤色赤其子稍肥大顶圆不尖　─新安志─休宁县产榧子出黄山者尤佳　─云南志─榧子出劒川州者良─原─味甘平涩无毒治五痔去三虫轻身眀目煮素羮味更甜美同甘蔗食其滓自软猪脂炒榧黑皮自脱性热同鹅肉食令人上壅生断节风同菉豆食杀人忌火气
　　集藻─五言古诗─原─宋苏轼送郑户曹赋席上果得榧子彼美玉山果粲为金槃实瘴雾脱蛮溪清尊奉佳客客行何以赠一语当加璧祝君如此果徳膏以自泽驱禳三彭仇已我心腹疾愿君如此木凛凛傲霜雪斵为君倚几滑净不容刮物微兴不浅此赠毋轻掷
　　七言古诗─増─宋刘子翚荅人寄榧─老坡文中吼阚声凛凛常如对英峙琅然讽咏兴凌云瞠若追攀颡流泚玉山妙唱乆寂寥可与言诗有我子裁笺逺饷风露新坐我千尺黄山底初挼殻出氷霜小嚼清香泛牕几已轻魏帝眤蒲萄肯许唐贤魁緑李极知入口无正味苦淡酸甘各矜美不经真识为品题此物初焉几不齿青青有用拔蒿莱白粲无酬腐糠粃士懐瓌瑞勿自神邂逅飞沉同一理子才超然防然外泽中贞期是似味果固已驱烦邪味道更湏沦骨髓　─叶适蜂儿榧歌─平林常榧啖俚蛮玉山之产升金盘其中一树断崖立石乳防根多歳寒形嫌蜂儿尚麤率味嫌蜂儿少标律昔日取急欲髙比今我细论翻下匹世间异物难并兼百年不许赢栽添余甘何为满地涩荔子正复漫天甜浮云变化嗟俯仰灵芝醴泉成独往后来空向玉山求坐对蜂儿还想像
　　诗散句─増─宋梅尧臣─榧树移皆活风霜不变青─晁补之─博士独能名玉榧
　　别録─原─收藏─以盛茶旧磁瓮收之经久不壊欲种以二月下子
　　榛
　　原─榛【古作亲本草云亲从辛从木俗作莘者误】生辽东山谷树髙丈余子如小栗李时珍曰榛树低小如荆丛生冬末开花如栎花成条下垂长二三寸二月生叶如初生樱桃叶多皱文而有细齿及尖其实作苞三五相黏一苞一实实如栎实上壮下鋭生青熟褐殻厚而坚仁白而圆大如杏仁亦有皮尖然多空者谚曰十榛九空陆玑诗疏云榛有两种一种大小枝叶皮树皆如栗而子小形如橡子味亦如栗枝茎可以为烛诗所谓树之榛栗者也一种髙丈余枝叶如水蓼子作胡桃味辽代上党甚多乆留亦易油壊种法与栗同味甘平无毒益气力实肠胃调中不饥徤行甚验辽东榛军行食之当粮榛之为利亦大矣
　　彚考─増─诗风─山有榛─风─树之榛栗─曹风─鸤鸠在桑其子在榛　─小雅─营营青蝇止于榛─大雅─瞻彼旱麓榛楛济济　─礼记曲礼─妇人之贽椇榛脯脩枣栗注─榛实似栗而小闗中鄜坊正多　─山海经─上申之山灌题之山潘侯之山下多榛楛　─埤雅─诗曰营营青蝇止于樊止于棘止于榛者言圃有樊园有棘山有榛明欲逺而止之弥逺也又曰鸤鸠在桑其子在梅其子在棘其子在榛者盖先实者梅后实者棘先实者棘后实者榛故其序如此亦其榛卑小于棘棘卑小于梅诗以刺之故毎况愈下也　─尔雅翼─说者以榛可为贽为文事楛可为矢为武事是盖不然夫榛楛皆用之武事説文榛木也一曰菆也菆盖矢之善者春秋传所谓致师者左射以菆是也　女贽用榛者取榛有臻至之义黄花镇记─黄花镇有礼鼠色如鼦而毛浅冬时聚榛实为粮于穴中作岐穴贮之若仓囷然多至三斗其榛实皆美好价倍于人所收者山氓多掘取之　─昌平州志榛出北山黄花镇者良
　　集藻─七言絶句─増─明吴寛谢屠公送新榛─七月辽阳已降霜簪头落地野榛香三年不到燕山下又喜频将玉颗尝
　　【附録】胡榛子
　　増─本草─一名阿月浑子一名无名子生西国诸番彚考─増─酉阳杂俎─阿月生西国蕃人言与胡榛子同树一年榛子二年阿月　─南州记─无名木生岭南山谷其实状如榛子波斯呼为阿月浑子
　　松子
　　増─本草─松实状如猪心叠成鳞砌秋老则子长鳞裂惟辽海及云南者谓之海松子马志曰海松子状如小栗三角其中仁香美当果食之亦代麻腐食之与中国松子不同蘓颂曰松歳久则实繁中原虽有小而不及塞上者佳好也呉瑞曰松子有南松北松华隂松形小殻薄有香新罗者肉甚香美李时珍曰海松子其树与中国松树同惟五叶一丛者毬内结子大如巴豆而有三棱一头尖尔马志谓似小栗殊失本体　─广志─千歳老松子色黄白味似栗可食　─新罗国记─松树大连抱有五粒子形如桃仁而稍小皮硬有人取而食之味如胡桃浸酒疗风
　　彚考─増─神仙传─赵瞿得癞病重家人送置山中忽见三神人以松子松栢脂各五升赐之告瞿曰此不但愈病当长生耳服半可愈愈即弗废瞿服之未尽病愈身体强健乃归家更服之二年顔色转少肌肤光泽走如飞鸟在人间三百余年常如童子顔色入山不知所之捜神记─偓佺者槐山采药父也好食松实形体生毛长七寸两目尽方能飞行逐走马以松子遗尧尧不暇服松者简松也时受服者皆三百歳　─异苑─汉末宫人小黄门上墓树上避兵食松栢实遂不复饥举体生毛长尺许魏武闻而收养还食谷齿落头白　─酉阳杂俎─成式修竹里私第大堂前有五鬛松两根大财如椀甲子年结实味与新罗南诏者不别　─清异録─新罗使者每来多鬻松子有数等玉角香重堂卷御家长龙牙子惟玉角香最竒使者亦自珍之
　　集藻─七言絶句─増─金雷思食松子─千嵓玉粒尽长松半夜珠玑落雪风休道东游无所得歳寒梁栋满胸中诗散句─増─唐杜甫─风落收松子　─薛能─坐石落松子宋林逋─秋阶响松子─司马光─饭炊松粒细─林逋─雨敲松子落琴牀
　　别録─増─物类相感志─凡杂色羊肉入松子则无毒　松子仁帯皮则不油─东坡杂记─十月以后冬至以前松实结熟而未落折取并萼收之竹器中悬之风道未熟则不生过熟则随风飞去至春初敲取其实以大铁锤入荒茅地中数寸置数粒其中得春雨自生自采实至种皆以不犯手气为佳松性至坚悍然始生至脆弱多畏日与牛羊故湏荒茅地以茅隂障日若白地当杂大麦数十粒种之赖麦隂乃活湏防以棘日使人行视三五年乃成五年之后乃可洗其下枝使髙七年之后乃可去其细宻者使大大畧如此
　　核桃
　　原─核桃一名胡桃一名羌桃【博物志云张骞使西域还得胡桃种故以胡羌为名】─本草─胡桃梵书名播师罗─酉阳杂俎─胡桃仁曰虾
　　蟇树髙丈许春初生叶长三寸两两相对三月开花如栗花穗苍黄色结实如青桃九月熟时沤烂皮肉取核内仁为果北方多种之以殻薄仁肥者为佳　─广志─陈仓胡桃薄皮多肌隂平胡桃大而皮脆急促则碎　─増味甘气热皮濇仁润治痰气喘嗽醋心及厉风诸病今往往以之下酒则昔人所云食多动风动痰令人恶心脱须睂及同酒多食咯血者妄也或素有痰火积热者不宜多食耳大抵防皮则消滞去皮则养血润血微和盐食更佳能通命门利三焦益气养血与破故纸为补下焦肾命之要药
　　彚考─増─外国志─大秦国有枣榛胡桃莲藕杂果─西京杂记─上林苑有胡桃出西域　─晋宫阁名─华林园胡桃八十四株　─荀氏春秋祠制─常设用胡桃　─广五行记后蜀李雄玉衡十二年扶风人韩豹为太史令雄卒子期立以豹为太傅尝言于期曰臣今老志在田园欲植胡桃愿赐其种期不悟俄而李夀自涪率众南向袭尅成都废期自立　─尚书故实─王内史书帖中有与蜀郡守朱书求樱桃来禽日结藤子又曰胡桃种已成矣学圃余疏─核桃北果而宜山种吾地絶少然亦可种文赋散句─増─汉孔融与诸卿书─多惠胡桃深知笃意原─晋纽滔母答吴国夫人书─胡桃本生西羌外刚朴内柔甘质似古贤欲以奉贡─増─潘岳闲居赋─三桃表樱胡之别
　　七言律诗─原─宋杨万里谢送胡桃─三韩万里半天松方丈蓬莱东复东珠玉鏁成千歳实氷霜吹落九秋风酒边腷膊牙车响座上湏防漆櫑空新果新尝正新暑绣衣使者念山翁
　　别録─原─本草─宋洪迈有痰疾因晚对上遣使谕令以胡桃肉三颗生姜三片卧时嚼服即少饮汤又再嚼如前数即静卧如防服之旦而痰消止　溧阳洪辑幼子病喘医以危告其妻夜梦大士令服人参胡桃汤试之喘即定眀日去胡桃皮用之喘复作仍连皮用信宿而愈盖人参定喘连皮胡桃能敛肺也　─増─素园石谱─孙汉阳平生好石秋夕梦一冠盖士送三石其一深碧色纹理如核桃─原─种植─选平日实佳者留树上弗摘俟其自落青皮自裂又拣殻光纹浅体重者作种掘地二三寸入粪一碗铺片瓦种一枚覆土踏实水浇之冬月冻裂殻来春自生下用瓦者使无入地直根异日好移栽也─收藏─便民图要─以麤布袋盛挂风面处则不腻松子亦用此法─増─物类相感志─收胡桃不可焙焙则油了　胡桃能碎钱
　　【附録】山胡桃
　　原─岭表録─山胡桃底平如防榔皮厚而坚多肉少仁内殻甚厚湏椎之方破此南方出者殊不见佳
　　【附録】蔓胡桃
　　増─酉阳杂俎─蔓胡桃出南诏大如扁螺两隔味如胡桃或言蛮中藤子也
　　银杏
　　原─银杏─一名白果一名鸭脚子【本草云叶似鸭脚因以为名宋初始入贡改呼银杏因其形似杏而核色白也今名白果】处处皆有以宣城为盛树髙二三丈或至连抱可作栋梁叶薄纵理俨如鸭掌面緑背淡二月开花成簇青白色二更开旋即卸落人罕见之一枝结子百十状如小杏经霜乃熟色黄而气臭烂去肉取核为果其核两头尖中圆大而扁三棱为雄二棱为雌其仁嫩时緑色乆则黄其树耐乆肌理白腻术家取刻符印云能召使鬼神气味甘微苦平涩无毒生食觧酒降痰消毒杀虫熟食温肺益气定喘捣汁浣衣去油腻食多壅气胪胀昏顿三元延夀书言白果食满千颗杀人昔有歳饥以白果代饭食饱者次日皆死小儿食多昏霍发惊引疳同鳗鲡食患软风
　　彚考─増─卢氏杂记─唐郑光防饮把酒曰某改令身上取果子名云膍脐薛保逊还令云脚杏满座大笑　─原─诗话总龟─京师旧无鸭脚驸马都尉李文和自南方来移植于私第因而着子自后稍稍蕃多不复以南方为贵─増─春渚纪闻─元丰间禁中有果名鸭脚子者四大树
　　皆合抱其三在翠芳亭之北歳收实至数斛而托地隂翳无可临玩之所其一在太清楼之东得地显旷可以就赏而未尝着一实裕陵尝指而加叹以谓事有不能适人意者如此戒圃者善视之而已眀年一木遂花而得实数斛裕陵大悦命宴太清以赏之仍分颁侍从墨客挥犀─银杏叶如鸭脚独窠者不实偶生及丛生者乃实─原─涌幢小品─浦城县村中有白果一树世传以为仙人掷树枝于上其枝垂生每年果熟时不生于枝节惟于树身肿成大块破之可得二三斗多至石余实视凡果差小味则同　─増─京口记胜果寺禅堂前银杏一株巨甚僧云宋植也　─半塘小志银杏树在天王殿前可泉上人房之侧本大五抱藤绕修条鳞次鬛张俨如龙甲而体无枯瘁当夏有秾隂可庇十乗余题曰龙树友人太仓王伯翊读书寺中爱其婆娑芟除芜秽而置栏楯焉　─泰山记五庙前银杏大者围三仞火空其中独一面不枯其上枝叶蔽芾如新植　─学圃余疏银杏树有大合抱而不实人言树有雌雄闻亦有法治之则生树长大秋冬叶纯黄间枫林中相错如绣此植圃中冈上即不实可也　─原─昆山县志─龚猗汴人殿中侍御史扈从髙宗南渡道经昆山贞义里折银杏一株插地祝曰若此枝得活吾于是居其枝长茂后成大树繁枝樛屈臃肿如瘿如乳者凡七十余颗相传为其子孙嗣世之数
　　集藻─文散句─原─元王祯农书─绛囊贡御玉椀荐酒其初名价岂减于葡萄安石榴哉
　　五言古诗─原─宋梅尧臣永叔遗李太博家新生鸭脚子北人见鸭脚南人见胡桃识内不识外疑若橡栗韬鸭脚类緑李其名因叶髙吾乡宣城郡每以此为劳种树三十年结子防山猱剥核手无肤特置宫省曺今喜生都下荐酒压葡萄初闻帝苑夸又复主第褒累累谁采掇玉椀上金鳌金鳌文章宗分赠我已叨岂无异乡感感此微物遭一世走尘土鬓颠得霜毛　─増─梅尧臣鸭脚子─魏帝迷逺图于吴求鬬鸭乃为呉人料重玩志已匧江南有嘉树修耸入天插叶如栏边迹子剥杏中甲持之奉汉宫百果不相压非甘复非酸淡苦众所狎千里竞赍贡何异贵争啑　─依韵酬永叔谢予银杏─去年我何有鸭脚逺赠人人将比鹅毛贵多不贵珍虽少未为贵亦以知我贫至交不变旧佳果幸及新穷坑我易满分饷犹奉亲计料失广大琐屑且沉沦何用报珠玉千里来殷勤─原─欧阳修和圣俞李侯家鸭脚子─鸭脚生江南名实未相浮绛囊因入贡银杏贵中州致逺有余力好竒自贤侯因令江上根结实夷门陬始摘才三四金奁献凝旒公卿不及识天子百金酬歳乆子渐多累累枝上稠主人名好客赠我比珠投博望昔所徙葡萄安石榴想其初来时厥价与此侔今已徧中国篱根及墙头物性乆虽在人情逐时流谁当记其始后世知来由是亦史官法岂徒续君讴　─増─欧阳修梅圣俞寄银杏─鹅毛赠千里所重以其人鸭脚虽百个得之诚可珍予问得之谁诗老逺且贫霜野摘林实京师寄时新封包虽甚微采掇皆躬亲物贱以人贵人贤弃而沦开缄重嗟惜诗以报殷勤
　　五言律诗─増─宋梅尧臣鸭脚子─髙林似吴鸭满树蹼金铺结子繁黄李炮仁莹翠珠神农本草阙夏禹贡书无遂压葡萄贵秋来徧上都
　　七言律诗─増─明呉寛谢济之送银杏─错落朱提数百枚洞庭秋色满盘堆霜余乱摘连柑子雪里同煨有芋魁不用盛囊书后写料非鑚核意无猜却愁佳惠终难继乞与山中几树栽
　　七言絶句─原─宋杨万里银杏─深灰浅火畧相遭小苦微甘韵最髙未必鸡头如鸭脚不妨银杏伴金桃
　　诗散句─増─宋梅尧臣百嵗蟠根地防隂净梵居凌云枝已密似蹼叶非疎　─张商英─鸭脚半熟色犹青纱囊驰寄江陵城城中朱门翰林宅清风六月吹帘旌玉纤雪腕白相照烂银殻破玻璃眀　─张舜民─何人栽银杏青条数尺间　─原─晁补之─宣城此物常充贡别録─増─物类相感志─用芦菔梗同煮银杏不苦─原─种植湏雌雄同种其树相望乃结实或雌树临水照影亦可或于雌树凿一孔纳雄树木一块以泥之亦结子移栽春分前后先掘深坑水搅成稀泥然后下栽子掘时连土绳牢不令散碎则易活　─采摘─熟时以竹篐树本击则银杏自落








　　御定佩文斋广羣芳谱卷五十九
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷六十
　　果谱
　　荔支一
　　原─荔支一名丹荔一名离支【见上林赋扶南记云此木结实时枝弱而蔕牢不可摘取必以刀斧劙取其枝故以为名】一名饤坐真人树高数丈自径尺至于合抱形团圞如帷葢叶如冬青緑色蓬蓬四时常茂花青白开于二三月状如橘又若冠之蕤緌五六月结实喜防状如初生松毬核如熟莲子殻有皱纹如罗生青熟红肉淡白如肪玉味甘多汁夏至将中翕然俱赤大树每下子百斛五六月盛熟时彼地皆燕防其下虽多食亦不伤人觉热以蜜浆解之或以殻浸水饮亦佳初出岭南及巴中今闽之泉福漳兴蜀之嘉蜀渝涪及二广州郡皆有之以闽中为第一蜀次之岭南为下其类有陈紫【出著作郎陈琦家品为第一谱云其树晚熟其实广上而圆下大可径寸有五分香气清逺色泽鲜紫殻薄而平瓤厚而莹膜如桃花红核如丁杳母剥之凝如水晶食之消如绛雪其味之至不可得】
　　【而名状也荔攴以甘为味虽百千树莫有同者过甘与淡失味之中惟陈紫之于色味香自拔其类此所以为天下第一凡荔支皮膜形色一有类陈紫则已为中品若夫厚皮尖刺肌理黄色附核而赤食之有查食已而涩虽无酢味自亦下等矣】大紫【种似陈紫实大过之】小陈紫【实比陈紫差小又时有槱核者因而得名】方红【径可二寸色味俱美歳生一二百颗而已出兴化屯田郎中方臻家】宋公荔支【实如陈紫而小甘美亦如之】周家红【初为第一及陈紫方红出而此为次】龙牙【长可三四寸湾曲如爪牙无核然不常有】游家紫【种出陈紫实大过之】水荔支【浆多而淡以上俱出兴化军】蓝家红【泉州第一出都官员外蓝承家】法石白【出法石院色白其大次于蓝红】江绿【类陈紫差大独香薄而味少酸以上出泉州】一品红【于荔支为极品生在福州堂前】大丁香【殻厚色紫味微涩出天庆观】绿核【颇类冮绿色丹而小荔支核紫而此核独绿】将军荔支【五代时有此官种之因以得名】朱柿【色朱如柿而大】虎皮【色红絶大绕腹有青纹类虎皮】牛心【以状名之长二寸余皮厚肉涩】玳瑁红【色红有黒类玳瑁出城东】硫黄【以色类硫黄故名以上出福州】何家红【出漳州何氏】圆丁香【丁香荔支皆旁蔕大而尖锐此独圎而香味尤胜】十八娘【色深红而细长闽王有女行十八好食此因得名或云物之美少者为十八娘】蕙团【每朶数十并蔕防垂】钗头颗【颗红而小可施头髻】珍珠荔支【团白如珠无核荔支之最小者】粉红荔支【荔支　红此以色　为异】丁香荔支【核小如丁香亦谓之槱核】蜜荔支【以甘为名然过于甘】火山荔支【本出南越四月熟味甘酸肉薄闽中近年仅有】秋元红【实时最晚因以得名】蚶殻【殻为深渠如瓦屋焉以状得名】蒲桃荔支【一穗至二三百颗以上见蔡襄荔支谱】增─郑熊广中荔支谱─玉英子　燋核　沉香　丁香红罗　透骨　防牱　僧耆头　水母子　蒺藜　大将军　小将军　大蜡　小蜡　松子　蛇皮　青荔支　银荔支　不意子　火山　野山　五色荔支徐荔支谱─一品红【福州产之极品者故名生在州堂前】状元红【颗极大味清甘福州产为第一种在报国寺】駞蹄【长大甘柔】金椶【上鋭下方色深黄】栗玉【似金椶而圎味差胜】洞中红【出宿猿洞故名】星毬红【枝条生叶叶比他种差厚色红而不绛扁者如橘圆者如鸡子核皆如丁香亦有无核者食之甘脆有韵】馒头【皮麤厚味甘大如馒头】磨盘【皮麤厚味甘大如鸡子近蔕处甚平】金线【实圎刺尖有金线界其中】鳯池超【实圎味甘】中冠【亦呼中观体圆核小皮光味清熟时香闻数里】桂林【皮麤厚味甘】金钟【形如钟皮畧麤厚色如硃砂味甘】胜画【皮厚刺尖味甘肉豊七月熟】鑛玉【皮麤厚味甘浓实似金钟】绿珠【一名结绿俗呼绿荔攴实如山榛无核味最清熟时实与叶无辨】红绣鞋【实小而尖形如角黍核如丁香味极甘美】龙牙【色红长二寸许上下俱方蔡谱所载与此稍异】鸡引子【一朶数十枚大小错出其大者核小小者无核七月熟】天柱【树极高大】山中冠【实大而圎余荔将尽此荔始熟味微酸涩】马先白【实类海山其熟最早味不甚甘】山金钟【实大微长】中秋绿【色绿味微酸熟最后故名中秋】松栢蕾【皮厚而麤味涩大如松子】胜江萍【以味甘得名皮光或呼为胜江陈净江瓶】满林香【实絶类桂林皮微黄味甘其香倍于众品】鹅卵【皮光无刺色红】蜜丸【味甘肉厚俗呼肉丸】鹊卵【皮薄实圎斑如鹊卵味微酸】白蜜【皮粉红甘如蜜】醋瓮【色微黄味酸】将军防【实如松蕾皮厚肉涩】鸡肝【实扁味甘色红无核】牛胆【颗极大一握仅三四枚】皱玉　郎官红游丁香　紫璚　百歩兰寿香　西紫　黄香　瑞堂红　松红　麝囊红　黄玉　玉堂红　延寿红【实比状元红差大肉厚核小】绿纱【一名绿罗袍味甘】青甜　霞墩荔支【实类状元红出霞墩】蔡宅红【出蔡君谟故居】水溜　宋家香【核小　甘传自宋公　者因名】黄石红【出谷城山树髙三十余大大可十一二围其防十亩传云即君谟谱中宋公树也】星垂【皮红实如鸭卵荔支之最大者俗呼秤锤】七夕红　马家绿　鳖卵【皮红大如鳖卵核如米粒】绿衣郎【皮绿如瓜皮实如鸭卵味甘涩】黑叶【皮红比状元红稍大味甘】麻饼【实如黒叶味甘酸】椰钟【颗极大类兴化枰锤】进贡子【其熟最先实如黑叶味甘】半中　南海　陈红　冰团　大緑　小緑　余家緑─邓庆宷荔支谱陈紫游紫本为同生方红周红未甚区别将军即为天柱野种实是椰钟七夕何异中元黄玉原乎皱玉鳖卵鹊卵一物异名火山海山均是早熟─原─有緑色蜡色皆品之竒者本处亦自难得共计三四十种或言姓氏或言州郡皆识其所出或不言姓氏州郡则福泉兴漳皆有也王敬美曰荔支以状元香为最然不如长乐胜画肉厚而味甘当为种中第一苐干之不能如状元香风味枫亭驿荔支甲天下亡论丹实累累而树亦极婆娑可爱在漳泉者四五月熟然肉薄味酸能损齿又云荔支以兴化之枫亭驿为最长乐次之性甘微热止渇益智健气病齿及火病人最忌
　　彚考─增─后汉书南匈奴传─汉遣单于使令谒者将送赐防缯千匹锦四端金十觔大官御食酱及橙橘龙眼荔支赐单于母及诸阏氏　─原─唐书地理志─戎州贡荔支煎　─后妃传─贵妃杨氏嗜荔支必欲生致之乃置骑传送走数千里味未变已至京师　─刘崇龟传─崇龟为清海军节度使姻亲或干以财率不答但冩荔支图与之─增─唐书南蛮传─婆贿伽卢国以青甓为圆城周百六
　　十里有十二门四隅作浮图民皆居中铅锡为瓦荔支为材─宋史地理志─福州贡荔支─原─三辅黄图─汉武帝元鼎六年破南越起扶荔宫以植所得竒草异木土木南北异宜歳时多枯瘁荔支自交趾移植百株于庭无一生者连年犹移植不息后数歳偶一株稍茂终无华实帝亦珍惜之一旦萎死守吏坐诛者数十人遂不复莳矣其实则歳贡焉　─增─西京杂记─曹元理明筭术尝过友人陈广汉广汉为之取酒鹿脯数片曰有仓卒客无仓卒主人元理曰俎上蒸防一头厨中荔支一柈皆可为设广汉再拜谢罪自入取之尽日为欢　─原─谢承后汉书─旧南海献龙眼荔支十里一置五里一堠和帝时临武长汝南唐羌以县接南海乃上书谏曰臣闻上不以滋味为徳下不以供膳为功故天子食太牢为尊不以果实为珍伏见交趾七郡献生龙眼等鸟惊风发南州土地恶虫猛兽不絶于路至于触犯死亡之害此二物升殿未必延年益寿帝于是下诏曰逺国珍羞本以荐奉宗庙茍有伤害岂爱民之本其勑大官勿复受献由是遂省焉　─增─吴录─苍梧多荔支生山中人家亦种之　─华阳国志─江州县有荔支园至熟二千石常设厨膳命士大夫共防树下食之　─搜神记─冠先生宋人也钓鱼为业居睢水旁百余年得鱼或放或卖或自食之常冠带好种荔食其葩实焉　─原─影灯记─天宝中正月十五夜宗于常春殿撒闽江红锦荔支令宫人拾之　─国史补─杨贵妃生于蜀好食荔支南海所生尤胜蜀者故每歳飞驰以进然方暑而熟经宿则败后人皆不知之　─增国史补─李直方尝苐果实名以绿李为首楞棃为副樱桃为三柑子为四蒲桃为五或荐荔支曰当举之首　─杜阳杂编─罗浮先生轩辕集年过数百而顔色不老宣宗召入内廷因语京师无荳蔲花及荔支俄顷进二花皆连枝叶各数百鲜明芳洁如才折下─原─开元天宝遗事─明皇令方士以药傅荔支根得核
　　小宫人呼为丁香子　─蜀志─唐天宝中取涪州荔支自子午谷路进入　─增─清异录─岭南荔支固不逮闽蜀刘鋹每年设红云宴正红荔支熟时　闽士赴科临川人赴词防京师旗亭各举乡产闽士曰我土荔支真压枝天子钉坐真人天下安有并驾者抚人不识荔支之未腊者故盛主杨梅闽士不忿遂成喧竞旁有滑稽子徐为一絶云闽夸玉女含香雪吴美星郎驾火云草木无情争底事青明经对赤防军─寰宇记─戎州僰道县有荔支园郡国志云僰住施彜中最贤者古所谓僰僮之富多以荔支为业园植万株一树可收一百五十斛又有荔支滩　广州信安县有连理荔支树─原─蔡襄荔支谱─兴化军风俗园池胜处惟种荔支当其熟时虽有他果不复见省大重陈紫富室大家歳或不尝虽别品千计不为满意陈氏欲采摘必先闭户隔墙入钱度钱与之得者自以为幸不敢较其直之多少也　福州种植最多延施原野洪塘水西尤其盛处一家之有至于万株城中当州署之北郁为林麓暑雨初霁晩日照耀绛囊翠叶鲜明蔽映数里之间焜如星火非名画之可传而精思之可入也观览之胜无与为比初着花时商人计林断之以立劵若后丰寡商人知之不计美恶悉为红盐水浮陆转以入京师外至北戎西夏其东南舟行新罗日本琉球大食之属莫不爱好重利以酬之故商人贩益广而乡人种益多一歳之出不知几千万亿而乡人得饫食者葢鲜以其断林鬻之也　─增─程氏遗书─仁宗一日思生荔支有司言已供尽近侍曰有鬻者请买之上曰不可今买来歳必增上供之数流祸百姓无穷　─东坡杂记─仆尝问荔支何所似或曰似龙眼坐客皆笑其陋荔支实无所似也仆曰荔支似江瑶柱应者皆怃然　─碧鸡漫志─荔支香唐史礼乐志云帝幸骊山杨贵妃生日命小部张乐长生殿奏新曲未有名防南方进荔支因名曰荔支香脞说云太真妃好食荔支每歳忠州置急逓上进五日至都天宝四年夏荔支滋甚比开笼时香满一室供奉李龟年撰此曲进之宣赐甚厚杨妃外传云明皇在骊山命小部音乐于长生殿奏新曲未有名防南海进荔支因名荔支香三说虽小异要是明皇时曲　─清琐高议─治平中长沙赵琪作广东提刑韶州公宇西轩有荔支数本中夏时荔支方熟琪将召刺史赏燕一夕荔支皆空皮核满地琪深讶之乃开西轩见壁上有诗曰吾侪今日防嘉宾满酌洪钟酒数巡遍地狼籍不知晓荔支又是一番新荔支皆积其下二广人传异之　─通志─莆田方慎从字惟之宋景徳二年进士守嘉州手植荔支于郡圃赋诗有留取清阴传子孙之句至大观中曾孙僖以殿中侍御史持节按蜀部学嘉父老拥车诵慎从诗为贺前言若劵　─原容斋随笔─莆田荔支名品皆出天成虽以其核种之终与其本不相类宋香之后无宋香所存者孙枝尔陈紫之后无陈紫过墙则为小陈紫矣笔谈谓焦核荔支令勿生旁枝其核自小里人谓不然此果形状变态百出不可以理求或似龙牙或类鳯爪钗头之可簪绿珠之旁缀是岂人力所能加哉初方氏有树结实数千颗欲重其名以二百颗送蔡忠惠公绐以常歳所产止此公为目之曰方家红着之于谱印证其妄自后华实虽极繁茂逮至成熟所存者未尝越二百遂成语纤此叚已载遯斋闲览中郡士黄处权复志其详如此─增─夷坚志─崔倅仕广州家有乳妪善为小伎嬉戏一日抱婴儿戏门前见有持福荔过前儿欲之不得媪曰我别有计乃取小盒子置几上旋发视之则满盒皆荔崔倅闻而骇异欲穷其术媪笑曰此乃神术官人试观之拉诣其家酒坊时坊用大釡煮酒媪跳入其中遂不见矣　─广异记福建官谭微之元符末出郊见一园荔支垂熟微之采食少憇树下防胧中梦至一室美人盛服出迎携手而入饮间吟云妾生原在粤闽间六月南州始荐盘肉嫩色娇丹鳯髓皮枯棱涩紫鸡冠咽残风味清心渇嚼破天浆沁齿寒却忆当年妃子笑红尘一骑过长安─老学庵笔记余深罢相居福州第中有荔支初实絶
　　大而美名曰亮功红亮功红者深家御书阁名也靖康中深谪建昌军既行荔支不复实明年深归荔支复如故乃知世间富贵人皆有阴相之者　宣和中保和殿下种荔支成实徽庙手摘以赐燕帅王安中且赐以诗曰保和殿下荔支丹文武衣冠被百蛮思与廷臣同此味红尘飞鞚过燕山　予参成都议幕摄事汉嘉一见荔子熟时凌云山安乐园皆盛处纠曹何预元立法曹蔡迨肩吾皆佳士相与同乐薛许昌亦尝以成都幕府来摄郡未久罢去故其荔支诗曰歳杪监州曾见树时新入座但闻名葢恨不及时也每与二君诵之　张文昌成都曲云锦江近西烟水绿新雨山头荔支熟万里桥边多酒家游人爱向谁家宿此未尝至成都者也成都无山亦无荔支苏黄门诗云蜀中荔支生嘉州其余及睂半有不葢睂之彭山县已无荔支矣况成都乎北方民家吉凶輙有相礼者谓之白席多鄙俚可笑韩魏公自枢密归邺赴一姻家礼席偶取盘中一荔支欲防之白席遽唱言曰资政吃荔支请众客同吃魏公憎其喋喋因置不复取白席者又曰资政恶发也请众客放下荔支魏公为一笑恶发犹云怒也　─方舆胜览─荔支防在戎州倅防名曰万朶红又一本在尉防一树四柯西南一柯独肉厚而味甘　─鹤林玉露─荔支明皇时一骑红尘妃子笑者谓泸戎产也故杜子美有忆向泸戎摘荔支之句是时闽品未有闻至今则闽品奇妙香味皆可仆视泸戎矣　─三山志─大中祥符二年歳贡荔支干六万颗元丰四年增减价本钱一百七十二缗有奇歳以银输左藏库三年条次贡物如祥符之数元祐元年定为常贡数亦如之崇宁四年增一万三千颗大观元年又增三千政和增贡一万宣和于祥符数外进八万三千四百七年损抑贡物减政和之半建炎三年罢荔支煎大中祥符二年定额一百三十瓶丁香荔支煎三十瓶元豊三年条次贡物如祥符之数元祐元年名为常贡崇宁四年定歳贡亦如之建炎三年罢圎荔支崇宁四年定歳贡一十万颗大观元年增一万宣和中增十万六百颗七年减政和歳贡之半建炎三年罢生荔支绍兴初始贡至二十四年罢宣和间以小株结实者置瓦器中航海至阙下移植宣和殿锡二府宴赏御制有诗示羣臣时太宰余深有赐比西山药一丸之句　─诗话总龟─杜牧华清宫一诗尤脍炙人口据唐纪明皇以十月幸骊山至春即还宫是未尝六月在骊山也荔支盛暑方熟词意虽美而失事实　─丹铅总録─汉武帝破南越建扶荔宫以荔支得名也此荔骈生若十八娘之类曰扶荔者亦若扶竹扶桑云　左思蜀都赋旁挺龙目侧生荔支故张九龄赋荔支云虽观上国之光而被侧生之诮杜子美絶句云侧生野岸及江蒲不熟丹宫满玉壶讳荔支为侧生本之左思张九龄然以时事不欲直道也黄山谷题杨妃病齿云多食侧生损其左车则特好奇尔─原─锦湖埜谈─四川某州荔支一株相传李唐时物也实甚美太真妃最所钟爱嘉靖中一州守伐作梳栊数百副至今蜀人传为话柄　梧浔杂佩─苏长公在海外有诗云日啖荔支三百颗不妨长作岭南人至一歳荔支不熟遂有空寓岭表之语遐方珍果为昔贤所爱嗜如此余以初夏至涪偶宴客见盘中有鲜荔为之色动试尝之乃酸涩不可入口意谓浪得名耳忽一日郁林指挥周宣以急足驰送数百颗色香味俱絶遂得一饱噉因笑曰可无恨于瘴乡矣　─增荔支园纪异─吴人胡百能为李平叔言其族人居姑苏有名园当春时纵人游赏至三月将暮芍药盛开天气清和士女羣集叔偶独行散歩至园角小亭最居幽处遥闻其上笑语驩洽就视之见供帐甚齐数黄衣少年共饮侍女六七人顔色殊艶亟趋避之既去百余歩窃意黄衣非士庶所服囘望之已无所覩但得荔支殻十数枚其大如鹅卵芬香触鼻袖之以归见之非世间物也　潇潇斋笔谈─延寿红乃宋状元徐公铎所手植者其树迄今亭亭独茂果实豊美非有力者歳不得尝树下有井亦徐公所凿井中横亘一石其泉左重右轻更为奇异暑月龙噉树下及井渫浸荔风味倍增蔡宅之墟即蔡端明旧里荔树冠附郭诸处蔡氏宗祠中绿纱一株歳不多生而色香味殊絶半或无核足称珍品霞墩之品本是陈紫今半属林晋伯园林余羣玉山及西岩之荔皆移植于枫亭者自谓于斯果有缘佳味不乏恐五城十二楼中乐或未易夸此也　─千顷斋集─元李京云南志士獠以采荔支贩卖为业则滇南亦有荔支也然蚤摘味酸殊不堪嚼余友邓汝高视滇学时黔国以饷子道协所尝啖者或以采荔之枝误矣　徐氏笔精─宋福清翁昭文者先儒亢之从子也圃中非时生荔支其母曰岂有嘉客踵门耶顷之莆田林光朝至因名为嘉客红　唐鲍防襄州人天宝末举进士时明皇诏马逓进南海荔支七日七夜达亰师防作杂感诗云五月荔支初破顔朝离象郡夕函闗雁飞不到桂阳岭马走皆从林邑山是知贵妃所食荔支实出南海已见刘昫唐书并防诗蔡君谟谱谓爱嗜涪州荔支歳命驿致罗景纶以为一骑红尘乃泸戎之产恐悮矣　─客惠纪闻─惠州荔支味酸树亦甚少至东莞渐多渐佳五羊黑叶诸品遂与闽产伯仲耳─徐荔支谱─梁萧惠开云南方之珍惟荔支矣其味絶美杨梅卢橘亦可投诸藩溷故东坡诗云南村诸杨北村卢直与荔支为先驱也浪斋便录曰唐世进荔支贡自南方杨妃外传以贡
</div>
    <div class="pagination">
<a href="御定佩文斋广群芳谱_page52.html">上一页</a><span>...</span><a href="御定佩文斋广群芳谱_page48.html">48</a><a href="御定佩文斋广群芳谱_page49.html">49</a><a href="御定佩文斋广群芳谱_page50.html">50</a><a href="御定佩文斋广群芳谱_page51.html">51</a><a href="御定佩文斋广群芳谱_page52.html">52</a><span class="current-page">53</span><a href="御定佩文斋广群芳谱_page54.html">54</a><a href="御定佩文斋广群芳谱_page55.html">55</a><a href="御定佩文斋广群芳谱_page56.html">56</a><a href="御定佩文斋广群芳谱_page57.html">57</a><a href="御定佩文斋广群芳谱_page58.html">58</a><span>...</span><a href="御定佩文斋广群芳谱_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
