<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 87 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 87 页/共 93 页</h1>
    <div class="content">　　使君子
　　原─使君子一名留求子【开宝本草云俗传潘州郭使君疗小児多是独用此物故号为使君子本草纲目云按南方草木状谓之留求子疗婴孺之疾则自魏晋已用但名异耳】其茎作藤生如手指大如葛绕树而上叶青如五加叶五月开五瓣花一簇一二十葩初淡红久乃深红色轻盈如海棠作架植之蔓延若锦实长寸许五瓣合成有棱初时半黄熟则紫黑其中仁白上有薄黑皮如榧子仁而嫩味如栗七月采久者油黑不可用气味甘温无毒治小儿五疳健脾胃除虚热杀虫疗防痢小儿百病疮癣皆治凡服使君子忌饮热茶犯之即防
　　集藻─七言絶句─原─宋无名氏使君子花─竹篱茅舍趁溪斜白白红红墙外花浪得佳名使君子初无君子到君家
　　木鼈子
　　增─本草纲目木鼈子一名木蟹【马志曰其核似鼈蟹状故以为名】苏颂曰春生苗作藤生叶有五桠状如山药青色面光四月生黄花六月结实似栝楼而极大生青熟红黄色肉上有软刺每一实有核三四十枚其状扁而如鼈八九月采之岭南人取嫩实及苗叶作茹蒸食李时珍曰木鼈核形扁礧砢大如围碁子其仁青绿色气味甘温无毒治折伤消结肿恶疮生肌止腰痛除粉刺防妇人乳痈治疳积痞块利大肠防痢痔瘤瘰疬
　　番木鼈
　　增─本草纲目番木鼈一名马钱子一名苦实把豆一名火失刻把都【状似马之连钱故云马钱】蔓生夏开黄花七八月结实如栝楼生青熟赤亦如木鼈其核小于木鼈而色白彼人言治一百二十种病或云以豆腐制过用之良或云能毒狗至死气味苦寒无毒治伤寒热病咽喉痹痛消痞块竝含之咽汁或磨水噙咽
　　马兜铃
　　增─本草纲目马兜铃一名都淋藤一名独行根一名土青木香一名三百两银药根名云南根【寇宗奭曰蔓生附木而上叶脱时其实尚垂状如马顶之铃故得名也李时珍曰其根吐利人微有香气故有独行木香之名岭南人用治蛊隐其名为三百两银药】苏颂曰春生苖作蔓绕树而生叶如山蓣叶而厚大背白六月开黄紫花颇类枸杞花七月结实如大枣状似铃作四五瓣根微似木香大如小指赤黄色气味苦寒无毒治肺热欬痰结喘促血痔瘘疮肺气上急解蛇蛊毒根气味辛苦冷有毒治鬼疰积聚诸毒热肿取汁服吐蛊毒治五种虫毒
　　预知子
　　增─本草纲目─预知子一名圣知子一名圣先子一名盍合子一名仙沼子【马志曰相传取子二枚缀衣领上遇有蛊毒则闻其有声当预知之故有诸名】苏颂曰作蔓生依大木上叶绿有三角面深背浅七月八月有实作房生青熟深红色每房有子五七枚如皂荚子斑褐色光润如飞蛾其根治蛊功胜于子山民目为圣无忧子仁气味苦寒无毒治杀虫疗蛊治诸毒痃癖气块消宿食止烦闷利小便催生中恶失音发落天行温疾涂一切蛇虫蚕咬治一切病
　　牵牛
　　原─牵牛【本草注云此药始出田野人牵牛谢药故以名焉】一名盆甑草【酉阳杂俎云盆甑草即牵牛子也结实后断之状如盆甑其中有子似】一名黑丑白丑一名草金铃一名狗耳草【本草纲目云近人隐其名为黑丑白者为白丑盖以丑属牛也金铃象子形狗耳象叶形】处处有之有黑白二种黑者野生尤多二月种子三月生苗作藤蔓绕篱墙高者或二三丈蔓有白毛断之有白汁其叶青有三尖如枫叶花不作瓣如旋花而大碧色其实有蔕裹之生青枯白核与棠梂子核相似但深黑耳白者蔓微红无毛有柔刺断之有浓汁叶团有斜尖并如山药茎叶花浅碧蔕红色核白色稍麤其嫩实蜜煎为果名天茄气味苦寒有毒治水气在肺喘满肿胀下焦郁遏腰背胀肿大肠气秘风秘卓有竒功但病在血分及脾胃虚弱而痞满者则不可取快一时及常服致伤元气
　　集藻─五言古诗─增─宋梅尧臣牵牛─楚女雾露中篱上摘牵牛花蔓相连延星宿光未収采之一何早日出顔色収持寘梅窓间染姜奉盘羞烂如珊瑚枝恼翁齿牙柔齿牙不能餐梁肉坐为仇　墙东有冬瓜费尽滋溉力牵牛独得志抽走无寻尺既上我屋壁复罥我篱落游藤仅细緌逐节分豆叶未欲挥锄斤且与妆秋色任他绕屋去度表幽人宅　苏轼赋园中所有─牵牛非佳花走蔓入荒榛开花荒榛上不见细蔓身谁翦薄素纱浸之青蓝盆水浅浸不尽下余一寸银嗟尔脆弱草岂能凌霜晨物性有禀受安问秋与春　─元郝经甲子歳后园牵牛─野花照天星星中花亦盛长夏蔓草深疎篱掩斜径幽庭日无事森寂淡相映缭绕丝乱垂防缀叶相并金风一披拂零露光彩竞参差碧玉簪绾插滑欲迸霜丝吐冰同容色好娟净堂隂青锦张墙背紫苔莹时方鹊桥成佳节当秋孟织女能翦裁天河洗尤称女以秋为期郎将花作证风雨开云屏鸾皇锵月镜处处乞巧筵家家喜相庆五年江馆客万事成堕甑不能致龙节空自悲虎穽永日鏖炎蒸中暑甘卧病对花泪盈目坐起不觉瞑云汉见防星囘头看斗柄遥怜小儿女防嫁俱未竟中流虞风波相见何日更　─明吴寛牵牛─本草载药品草部见牵牛薰风篱落间蔓生甚绸缪谁琢紫玉簪叶密花仍稠日高即揫敛岂是朝菌俦隂气得独盛下剂斯见収便须作花庵谁与迂叟谋
　　五言律诗─增─宋邵雍花庵多牵牛清晨始开日出已瘁花虽甚美而不能留赏望逺云凝岫妆余黛散钿缥囊承晓露翠盖拂秋烟向慕非葵比雕零在槿先才供少顷玩空废日高眠　叶閙深如幄花繁翠似钿瀼瀼零晓露羃羃蔽晴烟谢既成番次开仍有后先主人凝伫看长是废朝眠　─赵蔗境牵牛─西风樵子谷藤蔓络柴关名在星河上花开晓露间秋空同碧色晓日转红顔若挂青松顶翛然不可攀
　　五言絶句─增─宋文同牵牛花─柔条长百尺秀萼包千叶不惜作高架为君相引接
　　七言絶句─增─宋杨万里牵牛花─素罗笠顶碧罗檐晓卸蓝裳着茜衫望见竹篱心独喜翩然飞上翠云篸莫笑渠侬不服箱天孙为织锦云裳浪言偷得星桥巧只解冰盘染紫姜　晓思欢欣晩思愁绕篱萦架大娇柔木犀未发芙蓉老买断西风恣意秋　姜防咏牵牛青花绿叶上疎篱别有长条竹尾垂老觉残妆差有味满身秋露立多时　不见青青绕竹生西风篱落抱枯藤道人一任空花过愁杀山隂覔句僧　─杨巽斋牵牛青青柔蔓绕修篁刷翠成花着处芳应是折从河鼓手天孙斜插鬓云香　─施东洲牵牛─一天水染朱衣生怕红埃透日飞急整离离苍玉佩晓云光里渡河归　─林逋山牵牛─圎似流泉碧剪纱墙头藤蔓自交加天孙滴下相思泪长向秋深结此花
　　诗散句─增─宋苏轼牵牛独何畏诘曲自牙蘖走寻荆与榛如有宿昔约　─秦观─篱落秋暑中碧花蔓牵牛　─赵山台─秋来难得花成染闲引牵牛上短篱　卢赞元红芭蕉映黑牵牛　─金髙士谈风动牵牛晩花碧别录─原─修治─凡采得子晒干水淘去浮者再晒拌酒蒸从巳至未晒干収之临用舂去黑皮今多只碾取头末去皮麸不用亦有半生半熟用者
　　栝楼
　　原栝楼一名果臝一名蒌一名天瓜一名黄瓜一名地楼一名泽姑【尔雅云果臝之实栝楼注云今齐人呼之为天瓜本草纲目云臝与蓏同许慎云木上曰果地下曰蓏此物蔓生附木故得兼名栝楼即果臝二字音转也亦作后人又转为蒌古者姑同音故有泽姑之名】所在有之三四月生苖引藤蔓叶如甜瓜叶而窄作义有细毛七月开花似壶芦花浅黄色结实在花下如拳生青至九月熟黄赤色形有圎者【圎者色黄皮厚蔕小为雌阳人服】有鋭而长者【长者皮赤蔕麤为雄隂人服】内有扁子大如丝子殻色褐子色绿多脂作青气根一名白药一名瑞雪一名天花粉直下生年久者长数尺大二三围秋后掘者有粉夏月者有筋无粉不堪用气味甘寒无毒治胸痹润肺燥治欬涤痰结利咽喉止消渴利大肠消痈肿疮毒降上焦之火使痰气下降不犯胃气子性同补虚劳润心肺治吐血肠风下血赤白痢手面皱口干根甘酸微苦寒制为粉洁白美好大宜虚热人解烦渴行津液除肠胃中痼热治热狂时疾通小肠消肿毒乳痈发背痔瘘疮疖排脓生肌消扑损瘀血茎叶味酸生津止渴润枯降火
　　彚考─增─鸡肋编燕地女子冬月用苦蒌涂面谓之佛妆但皆傅而不洗至春暖方涤去久不为风日所侵故洁白如玉也
　　别录─原─修治─凡使皮子茎根其効各别古方全用后乃分别各用用实者去殻皮革膜及油用根者澄粉　─作天花粉法─秋冬采根大二三围者去皮寸切水浸逐日换水五日后取出捣泥以绢衣滤过澄粉晒干每服方寸匕水化下亦可入粥及乳酪中食善治消渴
　　王瓜
　　原─王瓜一名土瓜一名野甜瓜一名马瓟瓜一名赤雹子一名老鸦瓜一名师姑草俚人名公公须一名钩【尔雅云钩藈姑注云钩也一名王瓜本草注云王瓜即今土瓜郑注月令王瓜生以为菝葜殊谬图经本草云月令王生即此均房间人呼为老鸦亦曰菟瓜按尔雅曰蔩菟瓜郭璞注云似土瓜又曰芴菲亦谓之土瓜皆别是一物非此土瓜也本草纲目云土瓜其根作土气其实似瓜也或云根味如瓜故名瓜似雹子熟则色赤鸦喜食之故俗名赤雹子老鸦瓜一叶之下一须故俚人呼为公公须王瓜不知何义按兼明书以栝楼为王瓜谓其大于土瓜故以王字别之误也】四月生苗其蔓多须嫩时可茹叶圆如马蹄而有尖面青背淡涩而不光五六月开小黄花成簇花下结子累累如弹丸其殻径寸长二寸许上微圆下尖长生青七八月熟赤红色皮麤涩根如栝楼根之小者用须深掘二三尺乃得正根江西人栽以沃土取根作蔬食如山药南北二种微有不同若疗黄疸破血南者大胜根苦平无毒治天行热疾酒黄心胸烦热消瘀血破症瘕治面黒面疮落胎子酸苦平无毒生用润心肺治黄病炒用治肺痿吐血肠风防血赤白痢反胃吐食蛊毒
　　黄环
　　增─本草纲目黄环一名凌泉一名大就一名就葛一名生刍一名根韭实名狼跋子一名度谷【此物叶黄而圆故名黄环亦是葛类故巴西人谓之就葛跋乃狼足名其荚似之故曰狼跋子】吴普曰二月生苗正赤高二尺叶黄圆端大叶有汁黄白五月实圆三月采根黄色从理如车辐解根气味苦平有毒治蛊毒鬼疰鬼魅邪气除欬逆寒热上气急百邪痰消水肿子气味苦寒有小毒治恶疮蜗疥杀虫鱼涂疮疥
　　天门冬
　　原─天门冬一名虋冬一名满冬【尔雅云蘠蘼虋冬注云门冬一名满冬】一名天棘一名颠棘一名地门冬一名筵门冬一名万嵗藤【抱朴子云在东岳名淫羊藿在西岳名菅松在南岳名百部在北岳名无不愈在中岳名天门冬在京陆山阜名颠勒在越人名浣草名虽异其实一也本草纲目云草之茂者名虋此草茂而功同麦冬故名天门冬或云天棘尔雅云髦颠棘也因其叶细如髦有细棘也颠天音相近也按救荒本草云俗呼万嵗藤又名婆罗树其形与治肺之功颇同百部故亦名百部蘠蘼乃营实苗而尔雅指为门冬或古书错简也】处处有之春生藤蔓大如钗股高至丈余叶如茴香极尖细而疎滑茎间有逆刺亦有涩而无刺者其叶如丝杉而细散夏生细白花亦有黄色紫色者秋结黑子在其根枝旁入伏后无花暗结子其根一科数十枚大如手指圆实而长黄紫色肉白以大者为佳中有心如麦冬心而稍麤性苦平无毒润燥滋隂清金降火保肺气通肾气飬肌肤止消渴治湿疥除身上一切恶气不洁之疾乆服令人肌体滑泽洁白李时珍云天门冬清金降火益水之上源故能下通肾气入滋补方合羣药用之有効若脾胃虚寒人单饵既久必病肠滑反成痼疾此物性寒而润能利大肠故也服天门冬忌鲤鱼误食中毒者捣萍汁服之可解
　　彚考─增─宋史地理志─顺庆府贡天门冬　普州贡天门冬　─山海经─条谷之山其草多虋冬鲜山其草多虋冬　─列仙传─赤松子服天门冬齿落更生细发复出神仙传甘始者太原人也善行气不饮食又服天门冬在世百余岁入王屋山仙去　抱朴子入山便可以天门冬蒸煮啖之取足以断谷若有力可饵之或作散酒服或捣汁作液膏服至百日丁壮兼倍驶于术及黄精也二百日强筋髓驻顔色与炼成松脂同蜜丸服尤善杜紫微服之御八十妾有子百四十人日行三百里名山记郁山出天门冬　建康记建康出天门冬极精妙　─彦周诗话天棘蔓青丝洪觉范硬差天棘作颠柳高秀实云天棘天门冬也当以秀实之言为正颠天声相近又酷似青丝又江南徐家本云天棘蔓青丝若蔓生如青丝尤见是天门冬　─丹铅录─山海经小径之山有草名赤茎白华如颠冬也颠冬天门冬也集藻─启─增─梁简文帝谢勑赉益州天门冬启─逮自星桥见珍玉垒本草称其轻身延夀实为上药姬晋之重丹桂曹丕之爱落英一防恩锡窃幸往代
　　五言絶句─增─宋朱子天门冬─高萝引蔓长插楥垂碧丝西窓夜来雨无人领幽姿
　　别录─原─种植─正二月取苗种肥地中每根相去二尺余不得稠不久其根甚茂若取根则留一分小者却栽时常上粪有草即耘此物甚难种若都摘了恐不活种子即成亦晩─修治─二三七八月采根虽曝干犹脂润难捣必须去皮心用柳木甑及柳木柴蒸一伏时洒酒令遍更添火蒸作小架去地二三尺摊于上曝干用　─服食圣化经云以天门冬茯苓等分为末日服方寸匕则不畏寒大寒时单衣汗出也　孙眞人枕中记云八九月采天门冬根曝干为末每服方寸匕日三服久服补中益气治虚劳絶伤年老衰损偏枯不随风湿不仁冷痹恶疮痈疽癞疾鼻柱败烂者服之皮脱虫出酿酒服去症病积聚风痰颠狂三虫伏尸除湿痹轻身益气令人不饥百日还童耐老酿酒初熟微酸久停则香美诸酒不及也　臞仙神隐云用干天门冬十斤杏仁一斤捣末蜜渍每服寸匕名仙人粮　一法天门冬二斤熟地黄一斤为末炼蜜丸弹子大每服温酒化三丸日三服居山远行辟谷良服至十日身轻目明二十日百病愈顔色如花三十日发白更黑齿落重生五十日行及奔马百日延年　又法天门冬捣汁微火煎取五斗入白蜜一斗胡麻炒末二升合煎至可丸即止火下大豆黄末和作饼径三寸厚半寸一服一饼一日三服百日以上有益　又法天门冬末一升松脂末一升蜡蜜一升和煎丸如梧子大每日早午晩各服三十丸　─天门冬酒─补五脏调六腑令人无病天门冬三十斤去心捣碎以水二石煑汁一石糯米一斗细麯十斤如常炊酿酒熟日饮三杯　─天门冬膏─去积聚风痰补肺疗欬失血润五脏杀三虫伏尸除瘟疫轻身益气令人不饥以天门冬流水泡过去皮心捣烂取汁砂锅文武炭火煮勿令太沸以十斤为率熬至三斤却入蜜四两熬至滴水不散瓶盛埋土中一七去火毒每日早晩白汤调服一匙若勤大便以酒服之
　　百部
　　原─百部【本草纲目云其根多者百十连属如部伍故名】一名野天门冬一名婆妇草山野处处有之春生苖作藤蔓叶大而尖长颇似竹叶面青而光亦有细叶如茴香者茎青微嫩时亦可煑食茎多者五六十长尖内虚根数十相连似天门冬而苦根长者近尺黄白色鲜时亦肥实干则虚瘦无脂润性甘微温无毒清肺热润肺治寒上气传尸骨蒸劳疳杀蚘虫寸白蛲虫种法与百合同宜山地
　　别录─原─修治凡采得以竹刀劈去心皮花作数十条悬檐下风干却用酒浸一宿漉出焙干剉用或一窠八十三条者号曰地仙苖若修治饵之可千岁也　九眞一种最长大悬火上令干取四五寸切短夜含咽汁勿令人知治暴甚良
　　何首乌
　　原─何首乌一名交藤一名交茎一名夜合一名地精一名赤葛一名疮帚一名红内消一名九真藤一名桃柳藤一名马肝石一名陈知白一名野苖【图经本草云此药本名交藤因何首乌服而得名也唐元和七年僧文象遇茅山老人遂传此事日华本草云其药本草无名因何首乌见藤夜交便即采食有功因以采人为名耳李时珍曰马肝石能治人髪后人隐此名亦曰马肝石赤者能消肿毒外科呼为疮帚红内消斗门方云取根若获九数者服之乃仙故名九真藤】处处有之以西洛嵩山及栢城县者为胜有形如鸟兽山川者尤佳春生苖蔓延竹木墙壁间茎紫色叶叶相对如薯蓣而不光泽夏秋开黄白花如葛勒花结子有棱似荞麦而杂小才如粟秋冬取根大者如拳连珠有赤白二种赤者雄黄色黄白白者雌黄色黄赤根远不过三尺夜则苖蔓相交或隐化不见性苦濇微温无毒白者入气分赤者入血分肾主闭藏肝主疏泄此物气温味苦濇苦补肾温补肝能收敛精气所以能飬血益肝固精益肾健筋骨乌髭须治五痔腰膝之病冷气心痛积年劳瘦痰癖风虚败劣壮气驻顔延年益夀功难尽述茯苓为使忌诸血无鳞鱼铁器犯之令药无功此药不寒不燥功在地黄天冬诸药之上凡服药用偶日二四六八日服讫以衣覆汗出导引尤良
　　彚考─增─彦周诗话─古诗云上山采交藤交藤何首乌也服之令人多欲生子有采采芣苢之意　─原─李远附录何首乌以出南河县及岭南恩州韶州潮州贺州广州潘州四防县者为上邕州桂州康州春州高州勒州循州晋兴县出者次之真仙草也五十年者如拳大号山奴服之一年发髭青黑一百年者如椀大号山哥服之一年顔色红悦一百五十年者如盆大号山伯服之一年齿落更生二百年者如斗栲栳大号山翁服之一年顔如童子行及奔马三百年者如二斗栲栳大号山精纯阳之体久服成地仙　─本草纲目─宋懐州知州李治与一武臣同官怪其年七十余而轻健面如渥丹能饮食叩其术则服何首乌丸也乃传其方后治得病盛暑中半体无汗已二年窃自忧之造丸服至年余汗遂浃体　此药流传虽久服者尚寡嘉靖初邵应节真人以七宝美髯丹方上进服饵有効连生皇嗣于是何首乌之方天下大行矣
　　集藻─尺牍─增─宋苏轼与欧阳知晦尺牍─闻公服何首乌是否此药温厚无毒李习之传正尔啖之无炮制今人用枣或黑豆之类蒸熟皆损其力仆亦服此但采得隂干便杵罗为末枣肉或炼蜜为丸入水臼中万杵乃丸服极有力无毒恐未得此法故以奉白
　　杂著─原─唐李翺何首乌录─僧文象好养生术元和七年三月十八日朝茅山遇老人于华阳洞口告僧曰汝有仙相吾授汝秘方有何首乌者顺州南河县人祖能嗣本名田儿天生阉嗜酒年五十八因醉夜归卧野中及醒见田中有藤两本相远三尺苖蔓相交久乃解解合三四心异之遂掘根持问村野人无能名曝而干之有乡人袁良戏而曰汝阉也汝老无子此藤异而后以合其神药汝盍饵之田儿乃筛末酒服经七宿忽思人道累旬力轻健欲不制遂娶寡妇曾氏田儿因常饵之七百余日旧疾皆愈反有少容乡人异之十年生数男俱号为药告田儿曰此交藤也服之可夀百六十岁古方草不载吾传于师亦得之于南河吾服之遂有子吾本好静以此药害于静因絶不服女偶饵之乃天幸因为田儿尽记其功而改田儿名能嗣焉嗣年百六十岁乃卒男女一十九人子庭服亦年百六十岁男女三十人子首乌服之年百三十岁男女二十一人老人言讫遂别去其行如疾风浙东知院殿中孟侍御识何首乌尝饵其药言其功如所传南人因呼为何首乌焉
　　赞─原─无名氏何首乌赞神効胜道着在仙书雌雄相交夜合昼疏服之去谷日居月诸返老还少变安病躯有缘者遇朂尔自如
　　五言古诗─增─宋文同寄何首乌丸与友人此草有奇効尝闻于习之陵阳亦旧产其地尤所宜翠蔓走岩壁芳丛蔚参差下有根如拳赤白相雄雌斸之高秋后气味乃不亏断以苦竹刀蒸曝凡九为夹罗下香屑石蜜相和治入臼杵万过盈盘走累累日进岂厌屡初若无所滋渐久觉肤革鲜润如凝脂既已须发换白者无一丝耳目固聪明歩履欲走驰十年亲友别忽见皆生疑问胡得尔术容貌曾莫衰为之讲灵苖不为世俗知葢以多见贱蓬藋同一亏君如听予服此语不敢欺勿信柳子厚但夸仙灵毗
　　诗散句─增─宋梅尧臣─试采上阳何首乌刮切仍致苦竹刀
　　别录─原─修治─春夏秋采其根雌雄并用乘湿以布拭去土曝干临时以竹刀切米泔浸经宿曝干木杵臼捣之忌铁器　新采者去皮铜刀切薄片入甑内瓷锅蒸之旋以热水从上淋下勿令满溢候无气息取出曝干用近时治法用何首乌赤白各一片竹刀刮去麤皮米
　　泔浸一夜切片用黑豆三斗分九分每次用一分以水泡过砂锅内铺豆一层首乌一层重重铺尽蒸之豆熟取出去豆将何首乌晒干再以豆蒸如此九蒸九晒乃用
　　萆薢
　　增─本草纲目─萆薢一名赤节一名百枝一名竹木一名白菝葜苏颂曰作蔓生苖叶俱青叶作三乂似山薯又有绿豆叶花有黄红白数种亦有无花结白子者根黄白色多节三指许大春秋采根曝干今成徳军所产者根亦如山薯而体硬其苖引蔓叶似荞麦子三棱不拘时月采根利刀切片曝干用气味苦平无毒治腰脊痛强骨节风寒湿周痹恶疮不瘳热气癎疾中风补水脏坚筋骨益精明目
　　菝葜
　　增─本草纲目─菝葜【葜一作】一名金刚根一名铁菱角一名王瓜草【菝犹防也防短也此草茎蔓强坚短小故名菝而江浙人谓之金刚根楚人谓之铁菱角皆状其坚而有尖也郑樵通志云其叶颇近土瓜故名王瓜草】山野中甚多其茎似蔓而坚强直生有刺其叶团大状如马蹄光泽似柿叶秋开黄花结红子其根甚硬有硬须如刺其叶煎饮酸濇野人采其根叶入染家用气味甘酸平无毒治腰背寒痛风痹益血气治时疾瘟瘴消渴肝经风虚
　　集藻─五言古诗─增─宋张耒菝葜─江乡有奇蔬本草寄菝葜驱风利顽痹解疫补体节春深土膏肥紫笋迸上裂烹之芼姜橘尽取无可掇应同玉井莲已过苖头茁异时中州去买子携根拨免令食蔬人区区羡薇蕨
　　土茯苓
　　增─本草纲目─土茯苓一名土萆薢一名刺猪苓一名山猪粪一名草禹余粮一名仙遗粮一名冷饭团一名硬饭一名山地栗【按陶景注禹余粮云南中平泽有一种藤根作块有节似菝葜而色赤味如薯蓣亦名禹余粮即今土茯苓也故今尚有仙遗粮冷饭团之名陈藏器本草草禹余粮苏颂图经刺猪苓皆此物土茯苓刺猪苓山地栗皆象形也俗又名过冈龙】蔓生如莼茎有细防其叶不对状颇类大竹叶而质厚滑如瑞香叶而长五六寸其根状如菝葜而圆其大若鸡鸭子连缀而生远者离尺许近或数寸其内软可生啖有赤白二种入药用白者良气味甘淡平无毒食之当谷不饥调中止泄健行不睡健脾胃强筋骨去风湿利关节止泄防治拘挛骨痛恶疮痈肿解汞粉银朱毒
　　白敛
　　增─本草纲目─白敛一名白草一名白根一名兎核一名猫儿卵一名昆仑【宼宗奭曰敛疮方多用之故名白敛李时珍曰兎核猫儿卵皆象形也昆仑言其皮黒也】苏颂曰二月生苖多在林中作蔓赤茎叶如小桑五月开花七月结实根如鸡鸭卵而长三五枚同一窠皮黑肉白一种赤敛花实功用皆同但表里俱赤气味苦平无毒治痈肿疽疮散结气止痛除热目中赤小儿惊癎温疟杀火毒刀箭疮扑损解狼毒毒
　　女萎
　　增─唐本草─女萎叶似白敛蔓生花白子细亦名蔓楚气味辛温无毒治风寒霍乱泄痢肠鸣游气上下无常惊癎寒热百病出汗
　　赭魁
　　增─本草纲目─赭魁【其根如魁有汗如赭故名魁乃酒器名】韩保升曰苗蔓延生叶似萝藦根若菝葜皮紫黑肉黄赤大者轮囷如升小者如拳李时珍曰按沈括笔谈云今南中极多肤黑肌赤似何首乌切破中有赤理如防榔有汁赤如赭彼人以染皮制靴闽人谓之余粮气味甘平无毒治心腹积聚除三虫
　　鹅抱
　　增─图经本草─鹅抱生宜州山林下附石而生作蔓似大豆其根形似莱菔大者如三升器小者如拳气味苦寒无毒治风热上壅咽喉肿痛及解蛮箭药毒亦消风热结毒
　　伏鸡子
　　增─本草拾遗─伏鸡子根一名承露仙蔓延生叶圆薄似钱根似鸟形者良气味苦寒无毒解百药毒治诸热烦闷急黄天行黄疸疟瘴中恶寒热头痛疽疮马黄牛疮亦傅痈肿
　　【附录】仰盆
　　增─本草拾遗─仰盆苗似承露仙根圆如仰盆状大如鸡卵味辛温有小毒治蛊毒飞尸喉痹磨傅皮肤恶肿
　　【附录】人肝藤
　　增─本草拾遗─人肝藤引蔓而生叶有三桠花紫色与伏鸡子同名承露仙而伏鸡子叶圆解诸药毒游风手脚软痹
　　九仙子
　　增─本草纲目─九仙子一名仙女娇一根连缀九枚大者如鸡子小者如半夏白色二月生苖蔓高六七尺茎细而光叶如乌桕叶而短扁不圆每叶桠生子枝或一或二袅袅下垂六七月开碎青黄色花随即结实碎子丛簇如谷精草子状九月采根气味苦凉无毒治咽痛喉痹散血
　　山豆根
　　增─本草纲目─山豆根一名解毒一名黄结一名中药【其蔓如大豆因以为名】苏颂曰苖蔓如豆叶青经冬不凋八月采根广南者如小槐高尺余气味甘寒无毒解诸药毒止痛消疮肿毒发热欬治人及马急黄杀小虫解咽喉肿毒治腹胀喘满女人血气腹胀又下寸白诸虫止下痢卒患热厥心腹痛五种痔痛研汁涂诸热肿秃疮蛇狗蜘蛛伤
　　黄药子
　　增─本草纲目─黄药子一名木药子一名大苦一名赤药一名红药子【按沈括笔谈云本草注引郭璞注尔雅云蘦大若者云即甘草也蔓生叶似薄荷而色青黄茎赤有节节有枝相当此乃黄药也其味极苦故曰大苦非甘草也】今处处人栽之其茎高二三尺柔而有节似藤叶大如拳长三寸许其根长者尺许大者围二三寸外褐内黄亦有黄赤色者肉色颇似羊蹄根冬枯春生开碎花无实气味苦平无毒治诸恶肿疮瘘喉痹蛇犬咬毒凉血降火消瘿解毒
　　解毒子
　　增─图经本草─解毒子一名地不容出戎州蔓生叶青如杏叶而大厚硬凌冬不凋无花实根黄白色外皮微麤褐累累相连如药实而圆大采无时又开州兴元府出苦药子大抵与黄药相类春采根暴干亦入马药用气味苦大寒无毒解蛊毒止烦热辟瘴疠利喉闭及痰毒治五脏邪气清肺压热消痰降火利咽喉退目赤
　　【附录】奴会子
　　增─海药本草─奴会子生西国诸戎大小如苦药子味辛平无毒主小儿冷疳虚渴脱肛骨立瘦损
　　【附录】海药实
　　增─本草纲目─海药实一名连木苏恭曰蕃名那疏树生叶似杏花红白色子肉味酸李时珍曰此药子似黄药苦药子而稍有不同二药子不结子此则树之子也去皮取中仁用味辛温无毒治邪气诸痹疼酸续絶伤补骨髓破血止痢消肿除蛊疰蛇毒
　　白药子
　　增─本草纲目─苏恭曰白药子三月生苗叶似苦苣四月抽赤茎长似壶卢蔓六月开白花八月结子亦名瓜蒌九月叶落枝折根皮黄色气味辛温无毒治金疮生肌消肿毒喉痹消痰止嗽治渴并吐血喉痹咽痛解野葛生金巴豆药毒傅刀斧折伤能止血痛散血降火消痰解毒
　　【附录】陈家白药
　　增─岭表录─陈家白药善解毒封州康州有种之者广府每岁充土贡　─本草纲目─陈家白药出苍梧陈家蔓及根并似土瓜叶如钱根似防己小者良味苦寒无毒主解诸药毒亦去心胸烦热天行瘟瘴
　　【附录】甘家白药
　　增─本草拾遗─甘家白药出龚州以南生隂处叶似车前根如半夏其汁饮之如蜜味苦大寒有小毒解诸药毒与陈家白药功相似
　　【附录】防州白药
　　增─本草拾遗─防州白药叶如白敛傅金疮生肤止血
　　【附录】冲洞根
　　增─海药本草─冲洞根苗蔓如土瓜根亦相似　─本草拾遗─冲洞根味苦平无毒主热毒蛇犬虫痈疮等毒
　　【附录】突厥白
　　增─开宝本草─突厥白根黄白色状似茯苓而虚软苖高三四尺春夏叶如薄荷花似牵牛而紫上有白棱二八月采根味苦治金疮生血止血补腰续筋
　　威灵仙
　　增─本草纲目─威灵仙【威言其性猛也灵仙言其功神也】苏颂曰陜西及河东河北汴东江湖州郡皆有之初生作蔓茎如钗股七月内生花六出浅紫或碧白色作穗似莆薹子亦有似菊花头者实青色根稠密多须似谷李时珍曰其根每年旁引年深转茂一根丛须数百条长者二尺许初时黄黑色干则深黑俗称铁脚威灵仙别有数种根须皆一様色或黄或白皆不可用气味苦温无毒治诸风宣通五脏去腹内冷滞心膈痰水久积瘕症痃癖气块腰膝疼疗折伤散风邪久服无有温疟疾
　　彚考─增─图经本草─唐贞元中周君巢作威灵仙传云商州有人病手足不遂不履地者数十年良医殚技莫能疗所亲置之道旁以求救者遇一新罗僧见之告曰此疾一药可活但不知此土有否因为之入山求索果得乃威灵也使服之数日能步履山人邓思齐知之遂传其事
　　别录─增─志林服威灵仙有二法其一净洗隂干捣罗为末酒浸牛膝末或蜜丸或为散酒调牛膝之多少视脏腑之虚实而増减之此睂山一亲知患脚气至重依此服半年遂永除其一法取此药麤细得中者寸截之七十寸作一贴每岁作三百六十贴置牀头五更初面东细嚼一贴候津液满口咽下此牢山一僧年百余岁上下山如飞云得此药方二法皆以得真为要真者有五验一味极苦二色深翠三折之脆而不靭四折之有微尘如胡黄连状五断处有白晕谓之鸲鹆眼无此五验则藁本根之细者耳又须忌茶以槐角皂角牙之嫩者依造草茶法作或只取外台秘要代茶饮子方常合服乃可
　　翦草
　　增─本草纲目─陈藏器曰翦草生山泽间叶如茗而细李时珍曰状如茜草又如细辛气味苦凉无毒治诸恶疮疥癣风瘙瘘蚀有虫一切失血
　　防己
　　增─本草纲目─防己一名解离一名石解【李杲云防己知险健之人幸灾乐祸能首为乱阶若善用之亦可御敌其名或取此义解离因其纹解也】苏颂曰汉中出者破之文作车辐解黄实而香茎梗甚嫩苖叶小类牵牛折其茎一头吹之气从中贯如木通然他处者青白虚软又有腥气皮皱上有丁足子名木防己气味辛平无毒治风寒温疟热气诸癎除邪疗水肿风肿去膀胱热伤寒热邪气中风手脚挛急通腠理利九窍止泄散痈肿恶结诸瘑疥癣虫疮散留痰肺气喘木防己治男子肢节中风毒风不语散结气拥肿温疟风水肿去膀胱热
　　木通
　　增─本草纲目─通草一名木通【其茎中通故名通草即今所谓木通今之通草乃通脱木也】一名附支一名丁翁一名万年藤子名燕覆【苏恭曰南人谓为燕覆子或名鸟覆子陈藏器云江东人呼为畜葍子江西人呼为拏子】陶宏景曰绕树藤生汁白茎有细孔两头皆通含一头吹之则气出彼头者良苏颂曰蔓大如指其茎榦大者径三寸一枝五叶颇类石韦又似芍药二叶相对夏秋开紫花亦有白花者结实如小木瓜食之甘美即陈士良本草所谓桴棪子也李时珍曰有紫白二色紫者皮厚味辛白者皮薄味淡治除脾胃寒热通利九窍血脉关节令人不忘去恶虫疗脾疸哕噫散痈肿诸结不消及金疮恶疮鼠瘘踒折齆鼻息肉利诸经脉寒热不通之气理风热安心除烦止渴退热明耳目下水排脓止痛催生下胞治天行时疾头痛目羸劣乳结喉痹咽痛导小肠火
　　通脱木
</div>
    <div class="pagination">
<a href="御定佩文斋广群芳谱_page86.html">上一页</a><span>...</span><a href="御定佩文斋广群芳谱_page82.html">82</a><a href="御定佩文斋广群芳谱_page83.html">83</a><a href="御定佩文斋广群芳谱_page84.html">84</a><a href="御定佩文斋广群芳谱_page85.html">85</a><a href="御定佩文斋广群芳谱_page86.html">86</a><span class="current-page">87</span><a href="御定佩文斋广群芳谱_page88.html">88</a><a href="御定佩文斋广群芳谱_page89.html">89</a><a href="御定佩文斋广群芳谱_page90.html">90</a><a href="御定佩文斋广群芳谱_page91.html">91</a><a href="御定佩文斋广群芳谱_page92.html">92</a><span>...</span><a href="御定佩文斋广群芳谱_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
