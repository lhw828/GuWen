<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 50 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 50 页/共 93 页</h1>
    <div class="content">　　桃【桃花别见花谱】
　　原─桃实甘子繁故字从木从兆【本草云十亿曰兆言其多也】性酸甘热可食多食令人有热能发丹石毒生桃尤不宜多食有损无益性早实三年便结子五年即老结子便细十年即死以皮也若四年后用刀自树本竪劙其皮至生枝处使胶尽出则多活数年种类颇多有昆仑桃【一名王母桃一名仙人桃一名冬桃出洛中味甘美详见后洛阳伽蓝记】扁桃【出波斯国形扁肉涩不堪食核状如盒树髙五六丈围四五尺叶似桃而濶大三月开白花花落结实如桃彼地名波淡树仁甘美番人珍之北户録云形如半月状出占卑国】新罗桃【子可食性热】方桃【形微方】饼子桃【状如香饼味甘】油桃【小扵众桃有赤斑防光如涂油花多子小不堪噉惟取仁出汴中】巨核桃【详见后拾遗记】金桃【形长色黄如金肉黏核多蛀熟迟用柿接者味甘色黄】银桃【形圆色青白肉不黏核六月中熟】鸳鸯桃【结实多防】李桃【形圆色青肉不黏核其皮光泽如李一名光桃】十月桃【形圆色青肉黏核味甘酸十月中成熟一名古冬桃又名雪桃按尔雅云旄冬桃疏云桃子冬熟者不旄当即此也】毛桃【即尔雅所谓褫桃小而多毛核黏味恶不堪食其仁充满多脂可入药】水蜜桃【独上海有之而顾尚寳西园所出尤佳其味亚于生荔枝】雷震红【张七泽云每雷雨过輙见一红晕最为难得】他如红桃缃桃白桃乌桃皆以色名五月早桃秋桃霜桃皆以时名胭脂桃络丝桃皆以形名王敬羙有言桃种最多金桃蜜桃灰桃之类多植园中取果夀星桃树矮而花能结大桃亦竒种可玩桃殊不堪食　─増西京杂记─上林苑有秦桃缃核桃金城桃绮叶桃紫文桃　─客燕杂记─京师中佳果有红桃白银桃小桃蟠桃合桃酒红桃霜下桃肃寜八月桃
　　彚考─増─诗周南─桃之夭夭有蕡其实─传─蕡实貌　─衞风投我以木桃报之以琼瑶　─魏风─园有桃其实之殽礼记内则─桃曰胆之─疏─桃多毛拭治去毛令色青滑如胆也或曰胆谓苦桃有苦如胆者择去之　─周礼─馈食之笾其实桃　─旧唐书太宗纪─贞观十一年唐国献金桃银桃诏令置扵苑囿　─神农经─玉桃服之长生不死若不得早服之临终日服之其尸毕天地不朽　─原─夏小正─六月煮桃─传─桃也者柂桃也柂桃也者山桃也煮以为豆实也　─増─家语─六果桃为下祭祀不用不豋郊庙　─晏子春秋─公孙防田开疆古冶子事景公勇而无礼公患之晏子言扵公请馈以二桃曰三子计功而食公孙曰吾再搏乳虎功可以食田曰吾仗兵而御三军者再功可以食古冶子曰吾尝济河鼋衔左骖冶潜行水底逆流百歩从流九里得鼋头功可以食二子曰吾勇不若子功不逮子取桃不让是贪也然而不死无勇也刎颈而死冶曰二子死之冶独不逮亦刎颈而死　─原韩非子─弥子瑕有宠扵衞君与君逰于果园食桃而甘以其半啖君君曰忠乎忘其口而啖寡人及弥子色衰爱弛得罪扵君君曰是故尝啖我以余桃　孔子侍坐扵鲁哀公哀公赐之桃与黍孔子先饭黍而后噉桃公曰黍以雪桃也对曰丘知之矣夫黍五谷之长而桃为下君子以贱雪贵不闻以贵雪贱也　─吕氏春秋─子产治郑桃枣之防扵街者莫援也　─増─神异经─东方有树髙五十丈叶长八尺名曰桃其子径三尺二寸和核作羮食之令人益夀食核中仁可以治嗽小桃温润咳嗽人食之即止　─原─新序─魏文侯见箕季从者食其园之桃箕季禁之文侯曰从者食园桃箕季禁之岂爱桃哉是教我下无侵上也　─増─説苑─树桃李者夏得休息秋得实焉　─武帝内则─七月七日西王母降自设天厨真妙非常丰珍上果芳华百味紫芝萎蕤芬芳填樏清香之酒非地上所有香气殊絶帝不能名也又命侍女更索桃果湏防以玉盘盛仙桃七颗大如鸭卵形圆青色以呈王母母以四颗与帝三颗自食桃味甘美口有盈味帝食輙收其核王母问帝帝曰欲种之母曰此桃三千年一生实中夏地薄种之不生帝乃止　─汉武故事东郡献短人帝呼东方朔朔至短人因指朔谓帝曰西王母种桃三千年一着子此儿不良已三过偷之矣原─尹喜内传─老子西逰省太真王母共食碧桃紫梨钟离意别传─秦吏赵凯以私恨告国民吴且生盗食宗庙御桃且生对曰民不敢食也王曰剖其腹出其桃史记恶而书之曰食桃之肉当有遗核王不知此而剖人腹以求桃非理也　─増─博物志─汉武帝时西王母遣使乗白鹿告帝当来乃供帐九华殿以待之七月七日夜漏七刻王母乗紫云车而至扵殿西南面东向头上戴七种青气郁郁如云有三青鸟如乌犬使侍母傍时设九微灯帝南面西向王母索七桃大如弹丸以五枚与帝母食二枚惟帝与母对坐其从者皆不得进时东方朔窃从殿南厢朱鸟牖中窥母母顾之谓帝曰此窥牖小儿尝三来盗吾桃帝乃大怪之由此世人知方朔神仙也　─原─神仙传─张道陵者沛国人也有赵升者就陵受学陵将诸弟子登云台絶岩之上下有一桃树如人臂傍生石壁下临不测桃大有实陵谓诸弟子曰有人能得此桃实当告以道要扵时伏而窥之者二百余人股战流汗无敢乆临视之者莫不却退而返谢不能得一人乃升曰神之所防何险之有圣师在此终不使吾死扵谷中耳师有教者必是此桃有可得之理故耳乃从上自掷投树上足不蹉跌取桃满懐而石壁峭峻无所攀援不能得返扵是乃以桃一一掷上正得二百二颗陵得而分赐诸弟子各一陵自食一留一以待升乃以手引升众视之见陵臂长三二丈引升升忽然来还乃以向所留桃与之　─増─神仙传─董子阳少知长生之道隐博落山中九十余年但食桃饮石泉　─拾遗记─明帝时恒山献巨桃核巨桃霜下结花隆暑方熟云仙人所食帝使植扵霜林园　─原─元中记─木子之大者有积石山之桃实焉大如十斛笼　─増─甄异録─谯郡夏侯文规亡后见形经庭前桃树邉过曰此桃吾昔所种子乃美好其妇曰人言亡者畏桃君何不畏耶曰桃东南枝长二尺八寸向日者憎之我亦不畏也　─捜神记─前周葛由蜀羗人也周成王时好刻木作羊卖之一旦乗木羊入蜀中蜀中王侯贵人追之上绥山绥山多桃在峩眉山西南髙无极也随之者不复还皆得仙道故里谚曰得绥山一桃虽不能仙亦足以豪山下立祠数十处─东阳记─龙丘山峯际复有岩穴外如窓牖中有石林
　　岩前有一桃树其实甚甘非山中自有莫知谁植　─广州记─庐山有山桃大如防榔形色黒而味甘酢人时登采拾只得于上饱噉或欲持下迷不得返　─原─荆楚嵗时记─正月一日饮桃汤桃者五行之精厌伏邪气制百鬼也　─増─新论─知伯庖人亡炙一筪而即知之韩魏将反而不能知邯郸子阳园亡一桃而即觉之其自亡也而不能知斯皆锐情扵小而亡大者也　─述异记─磅磄山去扶桑五万里日所不及其地甚寒有桃树千围万年一实一説日本国有金桃其实重一觔　昆仑有玉桃光明润彻而坚莹湏以玉井泉洗之便软可食　武陵源在吴中山无他木尽生桃李俗呼为桃李源源上有石洞洞中有乳水世传秦末吴中人扵此避难食桃李实皆得仙　─原─幽明録─汉明帝永平五年郯县刘晨阮肇共入天台山取谷皮迷路不得返经十余日粮尽饥馁殆死遥望山上有一桃大有子实而絶岩环涧永无登路扳縁藤葛然后得上各啖数桃而不饥下山一大溪邉有二女姿质妙絶因要还家勅婢云刘阮二郎向虽得琼实犹尚虗可速作食有胡麻山羊脯甚美遂留半载余二人懐土求归女曰宿福所牵何复欲还因指示还路既出无复相识问得七世孙传闻上世入山迷不得归　─増─世説─桓元素轻桓崖崖在京下有好桃元就连求之遂不得佳者元与殷仲文书以为嗤笑曰徳之休明肃慎贡其楛矢如其不尔篱壁间物亦不可得也　─洛阳伽蓝记─华林园蓬莱山南有百果园果列作林林各有堂有仙人桃其色赤表里照彻得严霜乃熟云出昆仑山一曰王母桃也　─元和郡国志─绵州彰明县云台山天柱崖下有一桃树髙五丈余外皮似桃内心似松张道陵与王长赵升试法扵此四百余年桃迨今不朽有碑记之　─洽闻记─吐谷浑有桃大如一石瓮─原─酉阳杂俎─史论在齐州时出猎至一县界憇兰若中觉桃香异常访其僧僧不及隐言近有人施二桃因从经案下取出献论大如饭椀时饥尽食之核大如鸡卵论因诘其所自僧笑向实谬言之此桃去此十余里道路危险贫道偶行脚见之觉异因掇数枚论曰今去骑从与和尚偕往僧不得已导论北去荒榛中经五里许抵一水僧曰恐中丞不能渡此论志决往乃依僧解衣戴之而浮登岸又经西北渉二小水上山越涧数里至一处竒泉怪石非人境也有桃数百株干扫地髙二三尺其香破鼻论与僧各食一蔕腹果然矣论解衣将尽力苞之僧曰此或灵境不可多取贫道尝聼长老说昔日有人亦尝至此懐五六枚迷不得出论亦疑僧非常取两个而返僧切戒论不得言论至州使招僧僧已逝矣　王母桃洛阳华林园内有之十月始熟形如括蒌俗语曰王母甘桃食之解劳亦名西王母桃长白山相传古肃然山也岘南有钟鸣燕世桑门释惠霄者自广固至北岘聼钟声稍前忽见一寺门宇炳焕遂求中食见一沙弥乃摘一桃与霄湏防又与一桃语霄曰至此已淹留可去矣霄出廻头顾失寺至广固见弟子言失和尚已二年矣霄始知二桃兆二年也　仙桃出郴州蘓耽仙坛有人至心祈之輙落坛上或至五六颗形似石块赤黄色破之如有核三重硏饮之愈众疾尤治邪气─増─防昌觧颐録─邺华林苑有勾鼻桃子重三觔或二觔半亦有名梨凡此众果气味甘羙入口消汁又间有名果季龙作虾蟆车四厢广一丈深一丈合土在中植之则无不生也　─清异録─邺中环桃特异后唐庄宗曰昔人以橘为千头木奴此不为余甘尉乎─神仙感遇传─咸通中赵僧懐一居云门寺遇一道流
　　相与入山花木繁茂水石幽胜乆之觉饥道流曰此有仙桃千嵗一实可以疗饥以一桃授之大如二升器竒香珍味非世所有懐一自此不食　─海録碎事─洋州云台山生猕猴桃甚甘酸食之止渴　唐贞观中康居国献黄桃大如鵞卵其色如金因呼为金桃用柿树接桃枝亦为金桃早熟者谓之络丝白晚熟者谓之过雁红─东坡杂记─李公择与客防天柱寺还过司命祠下道
　　傍见一桃烂熟可爱当往来之冲而不为人之所得疑其为真灵之瑞分食之则不足众以与公择公择不可时苏徐二客皆有老母七十余公择使二公分之归遗其母人人满意过于食桃此事不可不识也　─仇池笔记─黄州岐亭有王翊者家富而好善所居后有茂林果木一日有村妇林中见一桃过熟而絶大独在木杪乃取而食之翊适见大惊妇人食已弃其核翊取而剖之得雄黄一块如桃仁及研而吞之甚甘美自是防荤肉斋居一食不复杀生可谓异事也　─埤雅─谚曰白头种桃又曰桃三李四梅子十二言桃生三嵗便放花果早扵梅李故首虽已白其花子之利可待也　─茅亭客话滕处士昌祐字胜华所居园中有金桃深黄剖之至核红翠如金味美为桃之最也　─白玉蟾集─寜都金精山系第三十五福地汉初张芒女丽英入山获二桃得道长沙王吴芮聘焉至洞中见女乗紫云在半空谓芮曰吾为金星之精降治此山言讫升天而去　─原─五色线咸通中许明奴家妪入山林采樵扵南山见一人坐石上方食桃甚大问妪曰我许明奴之祖宣平与汝一桃食之不可将出妪食桃甚美其后増食日渐童顔入山不归行疾如飞　金母降谢自然将桃一枝悬臂上有三十颗碧色大如椀云此犹是小者　─増─长春真人本行碑─真人徴赴京师眷遇至渥遣中使赐上林桃师不食菜果者十余年矣至是取其一防之重上赐也　─涌幢小品─嘉靖乙卯上夜坐庭中御幄后忽获一桃左右视或见桃从空中坠上喜曰天赐也修迎恩大典五日明日复有一桃降　─藜床沈余─戊辰冬杪偶至灵济宫遇道人授一桃特大曰与汝有縁故以相赠讶其非常受而啖之味甘美而核甚细　─杭州府志─古记云昔人扵天目捕猎沮雨扵石城之外见林间有白桃一颗摘入手如冰忽又变红其热如汤遂采木叶包之蔵扵白囊下山扪之犹在及至家惟木叶存
　　集藻─表─増─唐李峤为纳言姚璹等贺瑞桃表─伏见内出灵桃四实共同一蔕禁园芳果仙庭竒树名珍杏柰族茂樱胡鲜花发扵上春佳实成扵早夏四而为一表四海之一君异而为同明异才之同贯汉宫留核曽所未窥卫国报琼何能窃似殊祥灵应叠贶骈臻凡在见闻孰不欢跃臣等谬当枢近累觌休符喜忭之情实万恒品
　　赋─原─晋傅元桃赋─有东园之珍果兮承隂阳之灵和结柔根以列树兮艶长畆而骈罗夏日先熟初进庙堂辛氏践秋厥味益长花落实结与时刚柔既甘且脆入口消流亦有冬桃冷侔冰霜放神适意恣口所尝华升御扵内庭兮饰佳人之令顔实充虚而疗饥兮信功烈之难原嘉放牛扵斯林兮悦万国之乂安望海岛而慷慨兮懐度索之灵山何兹树之独茂兮条枝纷而丽闲根龙虬而云结兮弥万里而屈盘御百鬼之妖慝兮列神荼以司奸辟凶邪而济正兮岂唯荣美之足言　─増─宋伍缉之园桃赋─嗟王母之竒果特华实兮兼副既陶煦以夏成又凌寒而冬就嗟异植兮难防亦晚枯兮先茂农黄品其味汉帝惊其珍林休反耕之牛宅树司恶之神景毙勇扵不足弥増罪扵甘分虽无言兮成蹊叵充肴扵魏君时令载始周南申章瞻择有制药齐惟良鲁拂柩以悔荆楚供弧以事王　─唐独孤授蟠桃赋─东海神木是曰蟠桃可得闻其广而未量其髙葢苍龙之所临据白日之所先照结根扵凌北之峯禀气乎衡星之耀其生植也与乾坤始其蟠萦也至三千里上鸣天鸡下宅郁垒徒骇其説莫原其以配若木以相望冠扶桑而特起尔乃焕初阳之杲杲压巨海之漫漫太皥司方以流昐羲和防御而上千倾髙柯而飞鸟罕及随巨叶而青云共蟠何帝休之名志岂姑繇而变观穷海陆以标竒抗蓬瀛而争耸疑蒸林之相合乃一木之所拥照溟海则攀其若浮升日轮则逺视如捧霜雪莫以凋换风涛庸得其震倾拂垂云之修翼防吹之长鲸非有嵗之可纪每先晨之效明拂青桂扵隂掩白榆扵太清信植物之神秀壮元化之曲成木无与俦其谁骋两鬭之术子不可获安有被三窃之名是知瑰异之説或处明而若晦区域之心多玩小以疑大天无所不育地无所不载莫出混茫之中咸居耳目之外伟蟠桃之遐絶宜列仙之逰防安得探神物而驻韶顔渉沧海而登朔山骖素虬之夭矫驾防鳯之廻环庶因此以捧日愿修条而一攀　─原─宋吴淑桃赋─果实多品惟桃可佳夭夭其色灼灼其华或成仙而益夀或制鬼而袪邪或美后妃之徳或报琼瑶之华惊蛰应气而斯盛农人为而无差陟云台而临崖布绮逰武陵而夹岸舒霞妬常闻扵武女爱恶潜移扵子瑕至若绥山刻木神荼索苇犯上既戒扵文侯雪贱复闻扵夫子神女尝食扵二郎齐相亦杀乎三士昆仑以霜实称竒磅磄以寒英表异旄榹异状而同名侯白殊味而俱美别有绮叶金城之号紫文缃核之名虽云六果之下诚为五木之精髙丘餐胶而轻举师门食葩而道成复有棓羿之事畏汉之情元冬霜林之茂朱夏豆实之英至扵汉皇罢种方朔潜偷僵李伤嗟扵见累土偶哀怜扵载浮樊氏竞术扵灵变蔡诞托诈扵仙逰亦有种列三名实盈十斛太清渍花而疗疾抱朴服胶而絶谷或呪之而颒面或出之而剖腹岂若飨碧实扵西逰标嘉名扵仙箓五言古诗─増─宋孔平仲食桃─翦彼十围木架此百尺梁十围不加大百尺不加长胡为被锦绣空尔饰文章根防肤已剥至朽不复昌食桃弃其核下与粪壤藏雨露之所濡发生乃微芒回首枝干大冉冉出我墙开花又结子意态何煌煌　─梅尧臣将行与蔡仲谋饮分席上果得桃─曽无千嵗人安见千嵗实聊效昔所投琼瑶报非一
　　七言絶句─増─唐防元都观桃─旧传天上千年熟今见人间五日香红软满枝湏作意莫教方朔施偷将　─宋杨万里尝桃─金桃两饤照银杯一是栽花一买来香味比尝无两様人情毕竟爱亲栽　小桃着子可怜渠疎处全疎无处无并缀一梢三十颗缒枝欲折没人扶刘克荘桃─嵗嵗春风花覆墙摘来红实亦甘香当时无种瑶池本却恐清河未得尝
　　诗散句─増─梁任昉─已谢西王苑复揖绥山枝聊逢赏者爱栖趾傍莲池开红春灼灼结实夏离离　─宋文同─雨染烟蒸万实垂丹砂为首玉为衣客疑丽水新陶得人向琼池旧带归　─原─唐温庭筠─夏园桃已熟红脸防胭脂　─姚合─桃花四散飞桃子压枝垂　─増─殷璠─迎春别赐瑶池宴捧进金盘五色桃　─曹唐─千嵗红桃香破鼻玉盘盛出与金妃　─宋宋祁─要待花稀见秋实缥肌细肉荐盘珍　─元柳贯─青鸟衔书昨夜来蟠桃如斗核如杯　─唐杜甫─鹦鹉啄金桃　─白居易─红润园桃熟　─沈彬─金桃烂熟没人偷　─宋秦观─嵗星偷得桃枝碧词─増─郑域壶中天─蕊宫仙子爱痴儿不禁三偷家果弃核成根传汉苑依旧风烟难老养就丹砂长留红脸防透胭脂颗金盘盛处恍然天上新堕　莫厌对此飞觞千年一熟异人间梨枣刘阮尘縁犹未防却向花间飞过争似连枝摘来满把莺嘴平分破餐霞嚼露镇长歌醉蓬岛
　　别録─原─南康记─南康玉山有石桃故老云古有寒桃生扵岭巅隐沦之士将大取其实因变成石焉　─増─酉阳杂俎─蜀后主有桃核两扇毎扇着仁处约盛水五升良久水成酒味醉人更互贮水以供其宴却不知得自何处　水部员外郎杜陟尝见江淮市人以桃核扇量米正容一升言扵九嶷山溪中得　─北户録─至徳初徐正字凝于海盐县白塔沙渚之上得一桃核片可贮一升─野人闲话─蜀文谷好古之士也扵中书舍人刘光祚
　　处见桃核杯杯濶尺余纹防灿然真蟠桃之实也刘自云少时逰华岳见一道士以此核酌瀑泉盥潄观之惊骇道士以半片授之　─后蜀纪事─孟防二十年十二月中书舍人刘光祚进蟠桃核酒杯云得扵华山陈抟赐帛五十疋　─墨荘漫録─有人以桃核半枚献王黼者中容米三四斗　─王氏神仙传─咸通中王防为王屋令遇东极真人王太虚授以所注黄庭经复与桃核大如数斗器磨而服之身轻无疾　─宛委余编─洪武乙卯出示元内库所藏巨桃半核长五寸广四寸七分前刻西王母赐汉武桃及宣和殿十字涂以金中绘龟鹤云气之象后镌庚子甲申月丁酉日记命学士宋濓为赋　─原种桃─凡种桃浅则出深则不生故其根浅不耐旱而易枯近得老圃所传云扵初结实次年斫去其树复生又斫又生但觉生虱即斫令复长则其根入地深而盘结固百年犹结实如初　─増─种树书─桃树接李枝则红而甘　梅树接桃则脆桃树接杏则大　桃熟时墙面暖处寛深为坑收湿牛粪纳坑中收好桃核十数枚尖头向上坑中粪土葢厚一尺深春芽生和土移种之　─原衞桃─桃实太繁则多坠以刀横斫其干数下乃止又社日舂根下土持石压树枝则实不坠桃子蛀者以煑猪首汁冷浇之或以刀疎斫之则穰出而不蛀如生小虫如蚊俗名蚜虫虽桐油洒之不能尽除以多年竹灯檠挂悬树梢间则虫自落甚验
　　【附録】羊桃
　　増─尔雅─长楚铫芅─注─今羊桃也或曰鬼桃叶似桃华白子如小麦亦似桃─疏─陆玑疏云叶长而狭花紫赤色其枝茎弱过一尺引蔓扵草上郑氏曰藤生子赤状如防粪故亦名防矢皃童食之　─本草─亦名羊肠一名御弋生山林川谷及田野　─蜀本图经─子细如枣核苗长弱蔓生不能为树今呼为细子根似牡丹　─原─羊桃福州产其花五瓣色青黄
　　彚考─増─诗桧风─隰有苌楚猗傩其枝─笺─铫弋之性始生正直及其长大则其枝猗傩而柔顺不妄寻蔓草木









　　御定佩文斋广羣芳谱卷五十四
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷五十五
　　果谱
　　─　李【李花别见花谱】
　　原─李【尔雅翼云李木之多子者故从子本草云木之多子者多矣何独李称木子耶按素问言李味酸属肝果】─【东方果也则李于五属木故得专称尔】一名嘉庆子【韦述两京记云东都嘉庆坊有美李人称嘉庆子】─増─本草─梵书名居陵迦─原─李实有离核合核无核之异小时青熟则各色有红有紫有黄有緑又有外青内白外青内红者大者如杯如卵小者如弹如樱其味有甘酸苦涩之殊性耐久树可得三十年虽枝楛子亦不细种类颇多有麦李【麦秀时熟实小有沟肥甜尔雅云痤接虑李注云今之麦李是也】南居李【觧核如杏堪入药风上记云南居细李四月先熟】季春李【邺中记云华林园有春李冬花春熟】木李【絶大而羙】御黄李【形大而味厚核小而甘香李中佳品也】均亭李【紫而肥大味甘如蜜南方李此为最】擘李【熟则自裂】餻李【肥粘如餻】中植李【麦前熟】赵李【无核尔雅云休无实李注云一名赵李是也】御李【大如樱桃红黄色光诸李熟详见后西溪丛语】赤李【其实赤尔雅云驳赤李注云子赤是也】冬李【十月十一月熟】离核李
　　【似柰有擘裂】皆李之特出者他如经李【一名老李树数年即枯】杏李【味小酸似杏】黄扁李夏李名李【出南郡】缥青李【出房陵】建黄李【出河沂见傅赋】青皮李赤陵李马肝李牛心李紫粉李小青李水李扁缝李金李防精李【详见好事集】合枝李柰李晚李之类未可悉数建寜者甚甘今之李干皆从此出　─増─西京杂记─上林苑李有紫李緑李朱李黄李青绮李青房李同心李含枝李金枝李顔渊李【出鲁】羌李燕李蛮李侯李─广志─有车上李　─述异记─杜陵有金李李大者谓之
　　夏李尤小者谓之防李　─客燕杂记─京师佳果有麝香李盘山李
　　彚考─増─诗王风─丘中有李彼留之子　─小雅北山有李─大雅─投我以桃报之以李─原─尔雅─枣李曰防之疏
　　谓治枣李皆去其核核者柢也　─孟子─井上有李　─増晋书王济传─和峤性至俭家有好李帝求之不过数十济候其上直率少年诣园共啖毕伐树而去　─王戎传戎尝与羣儿戯于道侧见李树多实等軰竞趋之戎独不徃或问其故戎曰树在道边而多子必苦李也取之信然　─南史王僧孺传─僧孺幼聪慧有餽其父冬李先以一与之僧孺不受曰大人未见不容先尝　─山海经边春之山岐山孟子之山灵山卑山其上多桃李　─原管子─五沃之土其木宜梅李　─増春秋运斗枢─玉衡星散为李─黄帝内传─王母遗帝上清玉文之李　─原─盐铁论─夫李梅实多者来嵗为之衰　─洞记─琳国去长安九万里生玉叶李色如碧玉数千嵗一熟味酸昔韩众尝饵此李因名韩众李　─汉武内传─李少君谓帝云钟山之李大如瓶臣以食之遂生竒光　─増─汉武内传仙药之上者有员丘红李　─风俗通─汝南南顿张助于田中种禾见李核意欲持去顾见空桑中有土因殖种以余浆灌溉后人见桑中反复生李转相告语有病目痛者息隂下言李君令我目愈谢以一豚目痛小疾亦行自愈逺近翕赫其下车骑常数千百酒肉滂沱间一嵗余张助逺出来还见之惊曰此有何神乃我所种耳因就斮之　─抱朴子─五原蔡诞入山而还欺其家人云到昆仑山有玉桃玉李形如世间者但光明洞彻而坚以玉井水洗之便輭而可食　─原─神仙传─老子之母适至李树下而生老子生而能言指李树曰以此为我姓─増─孝子传─王祥后母庭中有李始结子使祥昼视鸟
　　雀夜则趋防一夜风雨大至祥抱泣至晓母见之恻然─搜神记─袁绍在冀州有神出河东号度朔君百姓共
　　为立庙兖州有一士姓蘓母病徃祷见一客来着白布单衣髙冠冠似鱼头谓度朔君曰昔临庐山共食白李忆之未久已三千嵗日月易得使人怅然去后谓士曰此南海君也　─荆州记─房陵县有朱仲者家有好李代所希有　─述异记─濑乡老子祠有红缥李一李二色魏文帝安阳殿前天降朱李八枚啖一枚可数日不食今李种有安阳李大而又甘者即其种也　晋晖章殿前有嘉李　房陵定山有朱仲李园三十六所潘岳闲居赋防陵朱仲之李李尤果赋云三十六园朱李是也中山有缥李大如拳者呼仙李李尤果赋云如拳之李陆士衡果赋云中山之缥李又云仙李缥而神李红原─世説─王戎有好李卖之恐人得其种恒鑚其核　─语林─和峤性至俭家有好李诸弟徃园中食李而皆计核责钱　─増─顔氏家训─齐武成帝子琅琊王尝朝南殿见钩盾献早李还索不得遂大怒訽曰至尊已有我何意无不知分齐率皆如此　─集真记─西王母居龙月城城中产黄中李花开则三影结实则九影花实上皆有黄中二字王母惜之过于蟠桃与紫阳真官博戯则以一二百枚递分胜负　─原─好事集─王侍中家堂前有防从地出其穴即生李树花实俱好此防精李也　─増─花木録─北齐武帝改芳林园为仙都苑植名果有合欢杏同心李　─原─零陵总记─李直方常第果实若贡士以緑李为首　─云仙防记─崔奉国家有一种李肉厚而无核识者曰天罚乖龙必割其耳血堕地生此李　─増─谈苑─许州小窑出好李太常少卿刘正有园在焉多植之毎遣人负担归京师以遗贵要窃得尝之絶大而味佳所谓曽知己也　─髙僧传─唐肃宗至徳二年返辕指扶风令释元皎于鳯翔开元寺置御药师塲忽于法防内生一丛李树有四十九茎元皎等表贺帝喜曰此大瑞应答勅云瑞李繁滋国之兴兆生在伽蓝之内足知觉树之荣感此殊祥与师同庆　─西溪丛语─许昌节度使小防是故魏景福殿魏太祖挟献帝自洛都许许州有小李子色黄大如樱桃谓之御李子即献帝所植至今有焉　─武夷山记─山有仙李如小鸟卵长而色赤味亦酸美　─异林─治甲寅枫树生李实又嵗丙辰李树生豆荚苕苕满枝　─学圃余疏─李种亦殊多北土盘山麝香红妙甚江南絶无然亦有一种极大而红者味可亚之亦有玉黄青翠嘉庆子俱称佳品今吾圃中仅有粉李一种余当致之　─原─花史─嘉兴府城西南地产佳李因名檇李越絶书作就李又云呉王曾醉西施于此号醉李　水晶李出天台闲闲真人曽致元帝
　　集藻─表─増─唐孙逖为宰相贺李树凌冬结实表─臣等伏见刘麟奏南郡李树凌冬结实并圗及李实者唯此珍树名应皇族元所指用兴长发之祥明灵是凭故表非常之瑞已经夏实更发冬荣霜雪而翠叶不凋斯湏而朱实皆就仁及草木既叶太平之期道贵生成仍呈久视之应恭惟圣感讵可名言所以彰寳祚之灵长表天枝之硕茂逺逾海峤来荐阙庭岂三秀之足称何两岐之敢喻殊祥洊至品物同欢况在臣等寜胜抃跃无任欣庆之至
　　杂著─原─晋王羲之帖─青李来禽樱桃日给藤子皆嚢盛为佳凾封多不生足下所疏云此果佳可为致子当种之此种彼胡桃亦生也吾防喜种果今在田里惟以此为事故逺及足下致此子者大恵也
　　赋─増─晋傅元李赋─植中州之名果兮结修根于芳园嘉列树之蔚蔚兮美弱枝之爰爰既乃长条四布密叶重隂夕景廽光傍隂兰林于是肃肃晨风飘飘落英潜实内结丰彩外盈翠质未变形随运成清角奏而微酸起大宫动而和甘生既变洽熟五色有章种别类分或朱或黄甘酸得适羙逾蜜房浮彩防驳赤者如丹入口流溅逸味难原见之则心悦含之则神安乃有河沂黄建房陵缥青一树三色异味殊名乃上代之所不睹兮咸升御乎紫庭周万国之口实兮充荐飨于神灵昔怪古人之感贶乃答之以寳琼翫斯味之竒玮兮然后知报之为轻
　　五言古诗─増─梁王筠答元金紫饷朱李─秾华春发彩结实下成蹊潘生咏金谷魏后沉寒溪逢君重妖丽移翫入崇闺慙无琼玖报徒用萃幽栖　─沈约麦李─青玉冠西海碧石弥外区化为中园实其下成路衢在先良足贵因小邈难逾色润房陵缥味夺寒水朱摘持欲以献尚食且踟蹰　─陈江总咏李嘉树春风早春风花落新但见成蹊处几得正冠人当知露井侧复与夭桃邻七言絶句─原─唐白居易嘉庆李─东都緑李万州栽君手封题我手开把得欲尝先怅望与渠同别故乡来　─宋王十朋咏李─长念诗人咏子嗟团栾绕树日欹斜氷盘行荐炎天实不用东陵学种
　　诗散句─原─晋张华─朱李生东苑甘出西郊　増─唐于鹄仲夏梅霖发枝头玉实繁　─原─宋宋祁─防见繁英出缥墙更将朱实奉华堂　─増─宋顔延年─李下不整冠谢朓─夏李沉朱实　─原─唐杜甫─朱李沉不冷　故索苦李餐　─韩愈─道旁多苦李　氷盘夏荐碧实脆　─宋苏轼─朱李扶疎禽自来　紫李黄瓜村路香
　　别録─原─移栽─春月取近根小条栽之离大树逺者不用待长移之别地性喜开爽宜稀栽南北成行率两歩一株太宻聨隂则子小而味不佳树下勤去草而不可耕耕则树肥而无实　─嫁李正月一日或十五日以砖石着李树岐中则实繁又腊月中以杖微打树岐间正月晦日复打可令足子又法以煮寒食醴酪火防着树间亦良或曰桃树接李则生子甘红　─禁忌─李多食腹胀苦涩者忌食　服术人不可食　不沉水者不可食不可合雀肉食　不可合蜜食　不可临水食　不可合浆水食　─制用─盐曝法夏月李黄时摘取以盐挼去汁合盐晒萎去核复晒干用时以汤洗净荐酒甚佳嘉庆子取朱李蒸熟晒干又糖藏蜜煎皆可久留　─保生月録─食李能除固热调中不可多食
　　棃【棃花别见花谱】
　　原─棃【尔雅云棃山樆疏云其在山之名则曰樆人植之曰棃本草补遗云棃者利也其性下流利也】一名果宗一名快果【陶景别録云梨性冷利多食损人故俗人谓之快果】一名玉乳一名蜜父【清异録云建业野人种棃者诧其味曰蜜父】北地处处有之南方惟宣城为胜二月开花上巳日无风则结梨必佳有二种瓣圆而舒者果甘缺而皱者味酸果圆如榴顶微凹无尖瓣性甘寒无毒润肺凉心消痰降火觧疮毒酒毒乳棃【本草云又名雪梨出宣城皮厚肉实而味长】鵞梨【本草云又名绵梨出河之南北皮薄浆多味颇短香则过之】二棃皆入药其余水棃赤棃茅棃御儿棃【本草云即玉乳之讹或云御儿一作语儿地名也在嘉兴县】紫糜棃阳城夏梨秋棃种类非一他如紫梨【植瑶光楼前】香水梨【本草云又名消梨出北地最为上品】张公夏梨【广志云出洛阳北邙海内惟有一株】广都棃钜鹿豪梨【广志云重六斤数人分食之】钜野梨新豊箭谷梨闗西谷中梨【广志云闗以西京兆右扶风界诸谷中梨率多供御】味色香种种竒絶未可悉数　─増─西京杂记─上林苑有青棃【实大】芳棃【实小】大谷棃细叶棃缥叶棃金叶梨【出琅琊王野家太守王唐所献】瀚海梨【出瀚海北耐寒不枮】东王梨【出海中】紫条梨　─广志─常山真定梨梁国睢阳梨齐都临淄梨洛阳花木记─雨梨浊梨穰梨车寳梨红鵞梨敷鵞梨红消棃秦王掐消棃蜜指梨清沙烂　─本草紫花梨【疗心热详见后耳目记】真定御梨【详见后魏文帝诏】含消棃【汉武尝种于上苑梨之竒品也详见后三辅黄图】青皮早谷半斤沙糜诸梨皆粗濇不堪止可蒸煮及切烘为脯
　　原─一种桑棃止堪同蜜煮食生食冷中不益人彚考─増─礼记内则─柤梨曰攅之─注─攅之者鑚治其螙处也　─原─宋书王谟传─谟营货利一疋布责人八百棃　─増南史扶桑国传扶桑国有赤梨经年不坏　─北史髙聪传─聪废于家断絶人事惟修营园果世称髙聪棃以为珍异　─山海经洞庭之山其木多柤棃　─家语曾参后母遇之无恩供飬不衰其妻以蒸棃不熟因出之人曰非七出也参曰蒸梨小物耳吾欲使熟而不用吾命况大事乎　─荘子─三王五帝之礼义法度不同譬其犹樝棃橘柚耶其味相反而皆可于口　─韩非子─夫树柤棃橘柚者食之则甘嗅之则香　─神异经─东方有树焉髙百丈敷张自辅叶长一丈广六尺其名曰棃如今之樝棃但树大耳其子径三尺剖之少瓤白如素和羮食之为地仙衣服不败辟谷可以入水火　注─一名木棃　─原─洞记─涂山之背有棃大如升或云如斗紫色千年一花谓之紫轻棃　─増─尹喜内传─老子西游省太真王母共食碧棃紫棃　─原─汉武内传─太上之药有光棃─増─三辅黄圗─三秦记云汉武帝御宿园出大棃如五
　　升瓶落地则破其取梨先以布嚢承之号曰含消　云阳宫记曰云阳车箱坂下有棃园一顷棃数百株青翠繁宻望之如车葢　─原─魏文帝诏─真定郡棃大若拳甘若蜜脆若菱可以觧烦释悁　─魏书─魏武为兖州牧上书曰山阳有羙棃谨上三箱　─増─曹瞒传─王自汉中至洛阳起建始殿使工苏越徃徙羙梨掘之根尽血出文士传─孔融年四嵗与诸兄食棃輙取其小者人问其故答曰我小儿法当取小者由此宗族竒之　─神仙传吴主徴介象至武昌甚尊敬之称为介君后告言病帝遣左右姬侍以美梨一奁赐象象食之湏臾便死乃埋葬之以日中时死晡时已至建业所赐棃付苑吏种之吏后以表闻发棺视之惟一符耳　─晋令─诸宫秩棃守防者吏一人　─凉州记─吕光时炖煌太守宋歆献同心之棃　─南康记─归山石城内有棃熟人食其实任意取足持归家人噉輙病或颠仆失径亡命味似秋梨　─永嘉郡记─青田村人家多种棃树名曰官梨子大一围五寸恒以供献名为御梨吏司守视土人有未知味者实落至地即融释　─幽明録─成彪兄防昼哭夜泣兄提二升酒一盘梨就之引酌相劝　─原─世説道安公尝集讲僧数百人习凿齿饷十棃公坐中手自剖分梨尽人徧都无偏颇　桓南郡毎见人不快輙嗔曰君得哀家棃当复不蒸食否─注─秣陵有哀家棃大如升甚美入口即消　─増─述异记─南方有三尺之棃人不得见或见而食之即为地仙　─洛阳伽蓝记报徳寺髙祖所立在开阳门外三里周围有园珍果出焉有棃如承光寺　─三晋山险记─山阳县北有谷通得驴马石勒昔在此啖梨生树今有棃园　─原─广五行志─宋废帝大始中江南盛传消棃先无此树自此百姓争植之既而后齐萧氏受禅─邺侯外传─肃宗尝夜坐召颍王等三弟同于地炉罽
　　毯上坐时李泌絶粒上自烧二棃以赐之颍王恃恩固求上不与曰汝尝饱肉食先生絶粒何必争之赐以他果颍王曰先生恩渥如此臣等请聨句以为他年故事上许之颍王曰先生年几许顔色若童儿信王曰夜抱九仙骨朝披一品衣益王曰不食千钟粟唯餐两颗棃既而三王请上成之上曰天生此间气助我化无为童子通神集─房次律弟子金图十二嵗时次律问以葛洪仙箓中事以水玉数珠手节之凡两徧三百事次律赏以转枝梨　─増─酉阳防俎─洛阳报徳寺梨重六斤曹州及扬州淮口出夏梨　─洽闻记─融上有青坛方五丈有烧香行道处古形铜器数种有梨树髙三十丈子如斗至摇落时但见其汁核无得味者　─耳目记武宗患心热青城山邢道士以肘后緑嚢中青丹两粒取梨数枚绞汁进之帝疾寻愈从容问其丹为何物曰赤城山顶有青芝两株太白南溪有紫花梨一树臣游二山偶获两寳合錬成丹邢辞去后帝诏示天下有紫花梨即时奏上时恒州节度太尉公王达尚夀春公主即防昌之女弟闻真定李令种梨数株其一紫花梨即遣寺人就加封检剪其旁树匝以朱栏寳惜纎枝有同月桂当花发之时防蜂蝶之窥耗每以轻绡纱縠逺加笼罩焉洎及秋实公主必手选而进之比达帝庭十得其六七帝多食此梨虽不及邢氏者亦粗觧其烦燥耳是时有李遵来侍御任恒州记室作进梨表云紫花开处擅美春林缥蔕悬时廽光秋浦离离玉润落落珠圆甘不待尝脆难胜口表达阙下公卿笑之曰常山公何用进残梨扵天府也葢以其表有脆难胜口之句有县宰李尚尝以守树不谨曽风折一枝降为冀州典午　─零陵总记─李直方尝第果实若贡士以楞梨为二　─原─吴越傋史─李昪本徐氏湖州安吉人为安吉令先是其家有梨树云结一实大如升其父异之将献郡守有谓其父曰此果非常年所有即上献来年见征安知复有此物不如勿献其父然之因防邻里将共食即席剖之有赤蛇在实中割者大惊投刄于地俄而赤蛇走其母榻下寻之了无所见未几其母遂孕知诰　─増─湘山野録李建勲丞相出镇豫章一日与宾僚游东山忽平田间一茅舎有儿童诵书声携防就之乃一老叟教数村童叟惊悚离席改容趋谢而翔雅有体气调潇洒丞相爱之遂觞于其庐置之客右叟亦不敢輙谈李以晚渇连食数梨賔僚有曰此不宜多食号为五脏刀斧叟窃笑丞相曰先生之哂必有异同叟谢曰小子愚贱偶尔失容于钧重然实无所闻李坚质之仍胁以巨觥曰无説则沃之叟不得已问説者曰敢问刀斧之説有稽乎曰举世尽云必有所稽叟曰见鹖冠子所谓五脏刀斧者非所食之棃乃离别之离尔盖言人之别离戕伐胸懐甚若刀斧遂就架取一小册振拂以呈丞相乃鹖冠子也捡之如其説李特加重　─过庭録邵伯恭侍郎守长安既去久之以书抵亲识曰自去长安惟酥棃笋时复系念其他漫然不复记忆可谓风流矣　─茅亭客话─滕处士昌祐字胜华所居园中有梨名车毂围一尺摘时先以布嚢盛之落地即碎　─石湖集诗注─良乡燕山属邑驿中供金粟梨内丘鵞梨为天下第一初熟収藏十一月出汗后方佳园户云棃至易种一接便生可支数十年吾家园者犹圣宋太平时所接　─劒南集诗注─村人谓小梨为梨头　─老学庵笔记─绍圣中蔡京舘辽使李俨葢泛使者留舘颇久一日俨方饮忽持盘中杏曰来未花开如今多幸京即举梨谓之曰去虽叶落未可轻离　─原─类编─一士人状若有疾恹恹无聊徃谒杨吉老杨曰君热症已极气血销铄此去三年当以疽死士人不乐而去闻茅山有道士医术通神而不欲人知乃衣仆人衣诣山愿执薪水之役道士留置弟子中久之以实白道士诊之笑曰汝便下山日日吃好梨一颗如无生棃取干棃煮熟食滓饮汁疾自当平士人如其戒经一嵗复见杨杨见其顔貌腴泽脉息和平惊曰君必遇异人不然岂有痊理士人告以故吉老具衣冠望茅山设拜自咎其学之未至　─増─云蕉馆纪谈─广安出紫棃到口即化者为佳明升取其汁和紫藤粉为糕名云液紫霜食之能却醉　─学圃余疏─梨如哀家棃金华紫花梨不可见也今北之秋白梨南之宣州梨皆吾地所不能及也闻西洞庭有一种佳者将熟时以箬就树包之味不下宣州当觅此种植之亦一快也　─一统志棃棃洲山在寜波府奉化县西南六十里旧志孙兴公弟承公游此获仙棃食之成仙故名
　　集藻─颂─増─晋王赞梨树颂并序─太康十一年梨树四枝与中枝合生于囿皇太子令侍中颂之嘉木时生瑞我皇祚修干外扬隆枝内附翼翼皇储克光其敬神啓其和人隆其盛降自圃合体连性时惟令月躬亲北林乐在同人如兰如金木之期应乃同其心同心之生啓自神明在心斯动于言斯形先民有则称诗表情惟永作歌以休厥灵
　　啓─原─宋谢脁谢隋王赐紫梨啓─味出灵闗之隂防介玉津之澨岂徒真定归美大谷滋慙将恐帝台妙棠安期灵枣不得孤擅玉盘独甘仙席虽秦君得器汉后推餐望古可俦于今谁答　─梁庾肩吾谢赉梨啓─睢阳东苑子围三尺新丰箭谷枝悬六斤未有生因粉水产自铜丘影连邓橘林交苑柿逺荐中厨爰颁下室事同灵枣有愿还年恐似仙桃无因留核
　　文赋散句─增─魏何晏九州论─真定好梨　─晋左思蜀都赋─紫梨津润　─潘岳闲居赋─张公大谷之梨　─傅防七诲─襄阳黄梨
　　五言古诗─増─梁元帝咏梨─大谷常流称南荒本足珍緑叶已承露紫实复含津　─沈约咏梨应诏─大谷来既重岷山道又难摧折非所恡但令入玉盘　─周庾信奉梨接枝秋转脆含消落更香擎置仙人掌应添瑞露浆宋梅尧臣玉汝赠永兴氷蜜梨十颗─棃传真定间其甘曰如蜜君得咸阳中味兼氷作质遗之析朝酲亦以蠲烦疾吾児勿多嗜不比盘中栗　─江邻防学士寄酥梨兴平烹琼乳咸阳摘氷枝秦女防山日张公开谷时刻破玉浆壶泛融金酒巵适从闗中寄不见博士卑　─曽巩食梨─今嵗天旱甚百谷病已久山棃最大树属此亦干朽当春花盛时雪满山前后常期摘秋实穰穰落吾手忽惊氷玉败不与膏泽偶清朝起周覧映叶才八九闲居问时物此説得溪叟贫斋分寂絶尘抱徒噎呕寜知萧条内把握忽先有食新恐非称分少觉已厚开苞日星动落刄氷雪剖烟浔择新汲逺负盈素缶英华两相发光彩生户牖初尝蜜经齿久嚼泉垂口蠲烦慰诸亲愈渴忻众友肯视故畦瓜寜论浊泥藕嵗晚廹风霜人饥乏藜糗真味虽暂御未许置樽酒　─杨道山乞梨张果出李园有实大如斗拟湏青女熟不柰飞防吼料因秋草间磊砢骊珠走磨刀垂馋涎伫立待一剖七言古诗─增─宋邵雍食梨─愿君莫爱金花梨愿君湏爱红消棃金花红消两般味一般顔色如胭脂红消食之甘如饴金花食之颦防眉似此悮人多少事未审之前宜辨之　─孔平仲食棃─东方早寒雪霜挚新梨十月已满市削成黄蜡圆且长味甘骨冷体有香芳尊命友先众果百十磊砢升君堂赠君玉壶层氷之皎洁副以金茎皓露之清凉柰何拨火取煨栗梨虽至美或不尝颦睂三咽手摩腹谓此发病为第一夺之児口饧止哭君不记南方无此物五更酒渴唤水时思此千里莫致之及今乃以多见贱南方橘柚东方梨　─元耶律楚材和陈秀玉绵梨─石门九月西风髙绵梨万树金垂梢清溪千里携赠我藤篚乍发香盈包缥叶紫条生拔俗夜光安可同鱼目文园消渇正难禁齿嚼寒氷劚香玉五言律诗─増─唐李峤咏梨─擅美光侧传芳瀚海中鳯文踈象郡花影丽新丰色对瑶池紫甘依大谷红若令逢汉主还冀识张公　─宋梅尧臣王道损赠永兴氷蜜梨四颗─名果出西州霜前竞以収老嫌氷熨齿渇爱蜜过喉色向瑶盘发甘应蚁酒投仙桃无此比不畏小児偷　─程敦厚谢人送梨─逺意来佳恵秋筠起翠篮清香殊未散竒品互相参鳯卵辞丹穴龙珠出古潭剖轻刀匕快嚼易齿牙甘
　　七言律诗─増─宋徐赠陶使君求梨─昨宵宴罢醉如泥惟忆张公大谷梨白玉花繁曽缀处黄金色嫩乍成时冷侵肺腑醒偏早香惹衣襟歇倍迟今旦中山方酒渇唯应此物最相宜　─杨亿咏梨─繁花如雪早伤春千树封侯未是贫汉苑漫传卢橘赋骊山曾识荔支尘九秋青女霜添味五夜方诸月溜津楚客狂酲朝已觧水风犹自猎江苹　─刘筠咏梨─光仙树阻丹梯御宿嘉名近可齐真定早寒霜叶薄樊川初晓露枝低先时樱熟烦羊酪逺信梅酸损瓠犀宋玉有情终未识蔗浆无柰楚魂迷　─钱惟演咏梨─紫花青蔕压枝繁秋实离离出上阑东海圆珪无柰碧嵰山甜雪不胜寒已忧仙佩悬珠重更恐金刀切玉难自与相如觧消渇何湏琼蘂作朝餐　─丁谓咏梨─揺揺繁实弄秋光曾伴青椑荐武皇元圃云腴滋绀质上林风驭猎清香寻芳尚忆琼为树蠲渇因知玉有浆多少好枝谁最见冐霜丹頬倚邻墙─韩琦压沙寺梨─压沙千亩敌侯封珍果诚非众品同
　　自得嘉名过氷蜜谁知精别有雌雄尝滋沆瀣充肌脆不假胭脂上頬红四海举皆推美味任从潘赋纪张公─刘子翚咏梨─尚想飞花映绮疏离离秋实防尘芜丹
　　腮晓露香犹薄玉齿寒氷嚼欲无旧有佳名传大谷谁分灵种下江都柘浆不用传金椀犹得相如病少苏杨东山咏梨─想像含消与接枝英华集里脆香诗外飞翠羽中懐玉嚼出清泉上满池益齿应餐多正好堆盘尽饤老相宜炎蒸时节还能洗不是棃侯更有谁　─杨万里咏梨─挂冠大谷肯干时饤坐风流特地竒骨里馨香衣不隔胸中氷雪齿先知卖浆碎捣琼为汁觧甲方怜玉作肌老子醉来浑谢客见渠倒屣只嫌疑　─朱子食梨─珍实浑疑露结成香葩况是雪储精乍惊磊落堆盘出旋剖轻盈照骨明卢橘谩劳夸夏熟柘浆未许析朝酲啖余更检桐君緑快果知非浪得名　─元刘因醉梨─白雪春香洗未残元霜谁遣冻成团漆封圆果盘増滑蜜和浓浆齿避寒緑蚁从今防病渇金花无地着余酸快人风味依然在莫作寻常輭熟看
　　五言排律─増─唐许浑賔客李相国见示和宣武卢仆射以吏部髙尚书自江南赴阙贶大梨白鹇因赠五言六韵攀和─巨实珍吴果驯雏重越禽摘来渔浦上携在兎园隂霜合凝丹颊风披敛素襟刀分琼液散笼蔽雪华深虎帐斋中设龙楼洛下吟含消兼受彩应贵冡卿心
　　五言絶句─増─宋蘓轼和子由岐下咏梨─霜降红梨熟柔柯已不胜未尝蠲夏渇长见助冬氷
　　七言絶句─増─宋王安石耿天隲恵梨次韵─故人家果独难防秋实初成便得尝直使紫花形味胜岂能终日望咸阳　淮浦新隂百亩凉分甘毎得助秋尝张公大谷虽云美谁肯苞苴出晋阳　甘滋南北共传夸栽接还如老圃家谁谓交梨非外奨因君浇灌已萌芽　─范成大内丘裂园─汗后鵞梨爽似氷花身耐久老犹荣园翁指是还三叹曾共翁身见太平
　　诗散句─増─梁宣帝─緑叶已承露紫实复含津─宋曽巩初尝蜜经齿乆嚼泉垂口　─陶弼─色鲜因晓日声脆得秋霜　─晏殊嘉名旧出新丰谷美实今邻御宿园　─欧阳修─嗟余久苦相如渴却忆氷梨熨齿寒　─辛寅孙─蒙君知重恵琼实薄起金刀钉玉深　嚼处春氷敲齿冷咽时雪液沃心寒　─宋谢脁─环梨悬已紫　梁沈约髙梨有繁实　─庾肩吾─梨红大谷晚　─周庾信─脆梨裁数实　─唐太宗─园棃始带红　─李白─山盘荐霜梨　─杜甫山梨结小红　红棃迥得霜　张棃不外求　─桞宗元霜重梨枣熟　─于鹄─蒸棃常共灶　─张籍─梨晚渐红坠─宋梅尧臣─剖破玉壷浆　─苏轼─髙树红消棃　─陆游
　　梨大围三寸　氷梨頳似頬　─金髙士谈─北风熟柤棃─宋钱惟演─紫梨半熟连红树　─黄庭坚─汉苑甘寒梨
　　得霜　─陆游─门前唤担买梨头　─金萧贡─霜添老叶山梨紫
　　别録─増─南史张敷传─敷小名樝父邵小名梨文帝戏之曰樝何如梨敷答曰梨是百果之宗樝何敢比也　─原唐书崔逺传─逺有文而风致整峻世慕其为目曰饤坐棃言座所珍也　─御史本草─侍御史为脆梨渐入佳味─輶轩絶代语─燕代北鄙谓老曰梨言面色如冻棃也─邵氏闻见后録─钱昭度有食棃诗云西南片月充肠
　　冷二八飞泉绕齿寒予读乐府觧题井谜云二八三八飞泉仰流葢二八三八为五八五八四十也四十为井字　─韵府─人劝刘浄翁舍俗出家山谷颂曰掉却甜桃吃酸棃　─种梨─梨熟时埋之经年至春生芽次年分栽漑以肥水至冬叶落附地刈之以炭火烧头二年即结子若橹生及种而不栽则结子迟每棃有十余子惟二子生棃余皆生杜　─栽梨─春分前十日取旺棃笋如拐样截其两头火烧铁器烙定津脉卧栽于地即活　─接梨─取棠杜如臂以上者大者接五枝小者二三枝梨叶微动为上时欲开莩为下时先作麻纫纒十数匝以小利锯截杜令离地五六寸将原干用利刄贴皮劙开尖竹籖刺入皮木之际令深一寸许预取结梨旺嫩枝向阳者长五六寸削如马耳名曰棃贴用口含少时以借其气插入杜树孔中大小长短削与所刺等抜去竹籖即挿梨贴至所探处缚勿动揺以绵裹杜树顶封熟泥于上以土培覆令棃仅出头仍以土壅四畔当梨上沃水水尽以土覆之务令坚蜜梨枝甚脆培土时湏谨愼若着掌则芽折梨贴湏去黒皮勿伤青皮伤青皮则不活梨既生杜旁有叶即去之勿分其力月余自发长即生梨梨生用箬包裹勿为象鼻虫所伤又云凡接梨园中用旁枝叶得四散庭前用中心取其枝干直上用根边小枝树形可喜五年方结子用鸠根老枝三年即结子但树丑若逺道取贴根下烧三四寸可行数百里犹生　─种树书─桑上接梨则脆而甘美　─藏棃─初霜即収多经霜不能至夏于屋下掘深窨坑底无令润湿収梨在中不湏覆葢便可经夏摘时湏好接勿令损伤物类相感志─梨与萝卜相间収或削梨蔕种于萝卜内藏之皆可经年不烂　─本草─就树上以囊包裹过冬乃摘亦妙　─制用─农桑通诀─凡酸棃换水煮熟则甜美不损人　西路产梨处取甜梨去皮切作厚片火焙干谓之梨花允为佳果可充贡　─增─齐民要术─棃菹法先作漤用小梨瓶中水渍泥头自秋至春至冬中湏亦可用又云一月日可用将用去皮通体薄切奠之以梨漤汁投少蜜令甜酢以泥封之若卒切梨如上五梨半用苦酒二升汤二升合和之温令少热下盛一奠五六片汁沃上至半以篸置柸旁夏停不过五日
　　【附録】檖
　　增─尔雅─檖萝─注─今阳檖也实似梨而小酢可食　─陆玑诗疏─檖一名赤萝一名山梨也今人谓之阳檖实如梨但小耳一名鹿梨一名防梨今人亦种之极有脆美者亦如梨之美者　─本草─苏颂曰江寜府信州一种小梨名鹿梨叶如茶根如小栂头彼人取皮治疮八月采之近处亦有但采实作干不知入药也李时珍曰山梨野梨也处处有之梨大如杏可食其木文细密赤者文急白者文缓
　　彚考─增─诗秦风─隰有树檖
　　【附録】樝
　　原─樝【与柤同又作查本草云酢涩而多渣故谓之樝】一名圆子一名木桃处处有之孟州特多小于木瓜更酢涩色微黄蔕核皆粗核中之子小而圆味劣于梨与木瓜而入蜜煮汤则香美过之去心咽酸止酒痰黄水功与木瓜相近　─増风土记─柤棃属内坚而香
　　彚考─増─诗衞风─投我以木桃报之以琼瑶　─礼记内则柤梨姜桂─注─柤梨之不臧者　─山海经─铜山葛山贾超之山其木多柤　甘樝列于昆仑　中容之国甘柤所生　葢犹之山其上有甘樝枝干皆赤黄叶白华黒实有沃之国爰有甘柤　─神异经─南方大荒之中有树
　　焉名曰柤稼柤者柤梨也稼者株稼也亲昵也三千嵗作华九千嵗作实其华蘂紫色其实赤色其髙百丈或千丈也敷张自辅东西南北枝各近五十丈叶长七尺广五尺色如緑青木皮如梓树理如甘草味饴实长九尺围如其长而无瓤核以竹刀剖之如凝蜜得实复见实即灭矣言复见后实熟者夀一万二千嵗　─宋景文笔记─郑元注礼记谓柤梨之不臧者今樝与梨絶不类恐元所指非今樝也
　　集藻─诗散句─増─周庾信─甘查惟一株─原─唐杜甫─樝梨且缀碧
　　别録─増─续世説─张敷从彭城还傅亮下船与别张不起授手着舫户外傅遂不执手熟视张面云查故是梨中不臧者便去
　　【附録】榅桲
　　原─榅桲出闗陕沙苑者更佳似樝子而小气香辟衣鱼树如林檎花白緑色味甘食之宜浄洗去毛恐损肺不宜多食同车螯食发疝气
　　彚考─増─述异记─江淮南人至北见榅桲以为樝子集藻─五言古诗─増─宋无名氏咏榅桲─秦中物专灵榅桲为佳果南枝种府署髙树立婀娜秋来収新实照日垂万颗中滋味醴酿外饰素苴裹彦思摘晨露满合持赠我
　　七言絶句─増─宋梅尧臣得沙苑榅桲戏酬─蒺藜枯枮天马归嫩蜡笼黄霜冒榦不比江南楂柚酸槖駞载与吴人看
　　棠棃【棠棃花别见花谱】
　　原─棠棃【郑康成诗注云北人谓之杜棃南人谓之棠棃通志云甘棠谓之棠梨丹铅縂録云楟山棃今棠棃广志云上党楟梨小而加甘是也】实如小栋子霜后可食其树接棃甚佳处处有之有甘酢赤白二种陆玑诗疏云白棠甘棠也子多酸美而滑赤棠子涩而酢木理亦赤可作弓材【尔雅云杜甘棠注云今之杜梨又云杜赤棠白者棠疏云赤者为杜白者为棠陆玑诗疏云赤棠与白棠同耳但子有赤白美本草云或云牝曰杜杜曰棠或云涩者杜甘者棠杜者涩也棠者餹也】
　　彚考─増─诗小雅─有杕之杜有晥其实　─十六国春秋─慕容隽观兵近郊见甘棠于道周从者不识隽曰此诗所谓甘棠甘者味之主也木者春之行也五徳属仁五行属土春以施生味以飬物色又赤者将有赫赫之庆于中土吾谓国家之盛此其征也传曰升髙能赋可以为大夫羣司亦各书其志吾将覧焉于是内外臣僚并上甘棠颂　─纪异记─陕州峡石县山中有棠一株甚伟古老传云鳯止棠贞观初有鳯止此木其后结实犹如合掌状圑圑婉转有赤黄之色其馨香脆美乃诸果之王职贡之珍也刺史韦坚为铭刻石
　　集藻─赋─増─晋孙楚枤杜赋并序─家弟以虞氏梨赋见示余谓岂以梨有用之为贵杜无用之为贱固无用获全所以为贵有用获残所以为贱故赋云尔惟有枤之为杜齐万物而并生其质菲薄既不施于器用华叶疎悴靡休隂之茂荣昔在召伯听讼述职甘棠作颂垂之罔极
　　文散句─増─汉刘向九叹─甘棠枯于丰草兮五言古诗─増─宋王安石甘棠梨─甘棠诗所歌自足夸众果爱其凌秋霜万玉悬磊砢园夫盛采摘市贾争包裹车输动盈箱舟载輙连舵朝分不知数暮在知几颗但使甘有余何伤小而椭主人捐千金饤饾留四坐柑椑与橙栗在口亦云可都城纷华地内热易生火问客当此时蠲烦孰如我
　　别録─増─齐民要术─棠熟时収种之否则春月移栽八月初天晴时摘叶薄布晒令干可以染綘成树之后嵗収绢一疋
　　【附録】沙棠
　　増─山海经─昆仑之丘有木焉其状如棠黄华赤实其味如李而无核名曰沙棠可以御水食之使人不溺　─本草─今岭外寜乡泷水罗浮山中皆有之
　　彚考─増吕氏春秋─果之美者沙棠之实　─拾遗记─岱舆山有沙棠豫章之木其长千寻细枝为舟犹长十丈西京杂记─上林苑有沙棠青棠　─述异记─汉成帝常与赵飞燕游太液池以沙棠木为舟其木出昆仑山人食其实入水不溺诗曰安得沙棠木刳以为舟船
　　集藻─赞─増─晋郭璞沙棠赞─安得沙棠制为龙舟泛彼沧海然遐游聊以逍遥任彼去留
　　棣【棣花别见花谱】
　　原─棣一名郁李一名郁李一名爵李一名车下李一名郁梅一名爵梅山野处处有之花及子并似木李惟子小如樱桃熟赤色五月熟可食又可入药　─増─陆玑诗疏─许慎曰郁白棣树也如李而小正白又有赤棣树亦似白棣叶如刺榆而嫩圆子正赤　原─性洁喜暖日和风浇宜清水忌肥核仁气味甘苦酸平而润无毒治大腹水肿面目四肢浮肿利小便通水道消宿食下结气宣大膓气滞燥濇不通
　　彚考─増─诗豳风─六月食郁及薁
　　别録原本草按宋史钱乙传云一乳妇因悸而病既愈目张不得瞑乙令煮郁李酒饮之使醉即愈所以然者目系内连肝胆恐则气结胆横不下郁李能去结随酒入胆结去胆下则目能瞑矣此真得肯綮之妙者也

　　御定佩文斋广羣芳谱卷五十五
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷五十六
　　果谱
　　樱桃【樱桃花别见花谱】
　　原樱桃【本草衍义云以其形肖桃故曰樱桃纲目云其颗如璎珠故谓之樱】一名楔一名荆桃【尔雅云楔荆桃注云今樱桃最大而甘者谓之崖蜜】一名牛桃一名英桃【见博物志】一名鸎桃一名含桃【説文云鸎桃鸎鸟所含食故又曰含桃】一名朱樱【陶景本草经注云樱桃即今朱樱】西京杂记列樱桃含桃为二种处处有之洛中者为胜一枝数十颗圆如瑚埤雅云其颗大者如弹丸小者如珠玑生时青及熟色鲜莹深红者为朱樱紫色皮内有细黄防者为紫樱味最珍重又有正黄明者谓之蜡樱小而红者谓之樱珠味皆不及极大者有若弹丸核细而肉厚尤难得─増─广志─樱桃有大者有长八分者有白色多肌者凡三种　─膳夫録─大而殷者曰吴樱桃黄而白者曰樱桃小而赤者曰水樱桃　─原─味甘无毒调中益气美志止泄精水谷痢令人
　　好顔色多食令人吐有暗风及喘湿热病人忌食小儿尤忌
　　彚考─增─礼记月令─羞以含桃先荐寝庙─疏─案月令诸月无荐果之文此独羞含桃者以此果先成异于余物故特记之　─原─史记叔孙通列传─孝恵帝曽春出游离宫叔孙生曰古者有春尝果方今樱桃熟可献愿陛下出因取樱桃献宗庙上廼许之诸果献由此兴　─増─旧唐书文宗本纪─帝性仁孝尝内园进樱桃所司啓曰别赐三宫太后帝曰太后宫送物焉得为赐遽取笔改赐为奉　─中宗本纪─上游樱桃园引中书门下五品以上诸司长官学士等入芳林园尝樱桃便令马上口摘置酒为乐　─原─新唐书李适传─夏宴蒲萄园赐朱樱　─萧頴士传─頴士召为集贤校理宰相李林甫怒其不下已调广陵叅军事頴士急中不能堪作伐樱桃赋曰擢无庸之琐质本枝以自庇虽先寝而或荐非和羮之正味以讥林甫　─东观汉记─明帝月夜宴羣臣于照园大官进樱桃以赤瑛为盘赐羣臣月下视之盘与桃一色羣臣皆笑云是空盘晋晋宫阁名─承干殿前樱桃二株含章殿前一株华林园二百七十株　─増─洛阳宫殿簿─显阳殿前樱桃六株徽音殿前乾元殿前并二株　─原─景龙文馆记─四年夏四月上幸两仪殿特命侍臣升殿食樱桃并盛以琉璃和以杏酪饮酴醿酒　上与侍臣树下摘樱桃恣其食未后大陈宴席奏宫乐至暝人赐朱樱二笼　─増─隋唐嘉话─太宗将致樱桃于酅公称奉则以尊言赐又以卑乃问之虞监曰昔梁帝遗齐巴陵王称饷遂从之　─窦烈女传─李希烈死其子欲尽诛老将有献含桃者桂娘为蜡帛书以朱染帛丸如含桃遗陈先竒妻先竒乃率部兵斩希烈妻子　─异闻録天寳初有范阳卢子在东都春暮游僧舍僧方开讲卢诣之有青衣携樱桃一笼因与同餐遂随之行即梦为御史为相经三十年又逢青衣复到僧舍下马忽然昬醉讲僧云何久不起乃见身着白衫服饰如故问其仆曰日已午矣　─酉阳杂俎─卫公言滑州樱桃十二枚长一尺道流陈景思说勅使齐日升飬樱桃至五月皮皱如鸿柿不落其味数倍人不测其法　韩约能作樱桃餫饠其色不变　成式姑壻裴元裕言羣从中有悦怜女者梦女遗二樱桃食之及觉核坠枕侧　─原─零陵总记─李直方第诸果以樱桃为第三　─增─翰林集诗注─每嵗初进樱桃先宣赐学士　─摭言─唐时新进士尤重樱桃宴干符四年刘邺第二子覃及第时状头已下方议醵率覃潜遣人预购数十树独置是宴大防公卿时京国樱桃初出虽贵达未适口而覃山积铺席复和以糖酪者人享蛮画一小盎亦不啻数升以至参御軰靡不霑足─续世説─严绶为左仆射司空尝预百寮堂中食上令
</div>
    <div class="pagination">
<a href="御定佩文斋广群芳谱_page49.html">上一页</a><span>...</span><a href="御定佩文斋广群芳谱_page45.html">45</a><a href="御定佩文斋广群芳谱_page46.html">46</a><a href="御定佩文斋广群芳谱_page47.html">47</a><a href="御定佩文斋广群芳谱_page48.html">48</a><a href="御定佩文斋广群芳谱_page49.html">49</a><span class="current-page">50</span><a href="御定佩文斋广群芳谱_page51.html">51</a><a href="御定佩文斋广群芳谱_page52.html">52</a><a href="御定佩文斋广群芳谱_page53.html">53</a><a href="御定佩文斋广群芳谱_page54.html">54</a><a href="御定佩文斋广群芳谱_page55.html">55</a><span>...</span><a href="御定佩文斋广群芳谱_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
