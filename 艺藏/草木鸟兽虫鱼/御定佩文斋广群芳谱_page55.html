<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 55 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 55 页/共 93 页</h1>
    <div class="content">　　橘【花附见】
　　原─橘【本草云橘从矞音鹬谐声也又云五色为庆二色为矞矞云外赤内黄非烟非雾郁郁纷纷之象橘实外赤内黄剖之香雾纷郁有似乎矞云橘之从矞又取此意也】一名木奴【详见后襄阳耆旧传】树高丈许枝多刺生茎间叶两头尖緑色光面濶寸余长二寸许四月生小白花清香可人结实如柚而小至冬黄熟大者如杯包中有瓣瓣中有核实小于柑味甘微酸种类不一有蜜橘【其味最甘】黄橘【扁小多香雾橘之上品】緑橘【绀碧可爱不待霜后色味已佳隆冬采之生意如新】朱橘【实小色赤如火】塌橘【状大而扁外緑心红巨瓣多液经春熟乃甘美】包橘【外薄内盈其脉瓣隔皮可数】绵橘【微小极輭美可爱而不多结】沙橘【细小甘美】冻橘【八月开花冬结春采】早黄橘【秋半已丹】穿心橘【实大皮光心虚可穿】荔枝橘【肤理皱宻俨如荔枝出衡阳】乳橘【状似乳柑皮坚瓤多味絶酸芳】油橘【皮似油饰中坚外黑橘之下品】自然橘【他橘与柑必以枝接之惟此则以橘子下种故名自然味甚美】出苏州台州西出荆州南出闽广抚州皆不如温州者为上
　　也王敬美曰闽中柑橘以漳州为最福州次之树多接成惟种成者气味尤胜橘肉生痰聚饮不益人若煎以蜜充果食甚佳或蜜或薰作饼尤妙亦可酱淹作葅花以之蒸茶向为龙虎山进御絶品园中宜多种多收核叶皆苦平无毒可入药
　　彚考─增─书禹贡─厥包橘柚锡贡─传─小曰橘大曰柚疏橘柚二果其种本别以实相比则柚大橘小　─原─史记货殖列传─蜀汉江陵千树橘其人与千戸侯等　─谢承后汉书─沛国桓严避地居扬州从事屈豫室中中庭有橘一株遇其实熟数垂室内严以竹藩树四面风吹两实坠地以绳缚系树枝　─吴志陆绩传─绩年六嵗于九江见袁术术出橘绩懐三枚去拜辞坠地术谓曰陆郎作賔客而懐橘乎绩跪答曰欲归遗母术大竒之　─增─宋书符瑞志─晋成帝咸和六年镇西将军庾亮献嘉橘一蔕十二实孝武帝大明元年二月壬寅华林园防橘树连理　─原─南齐书虞愿传─愿字士恭防稽余姚人也祖赉中庭橘树冬熟子孙竞来取之愿年数嵗独不取赉及家人皆异之　─增─梁书元帝本纪─大寳元年正月辛亥朔左衞将军王僧辩获橘三十子共蔕以献　─南史孝义传─王虚之居丧二十五年盐酢不入口墓上橘树一冬再实时人咸以为孝感所致　─原─旧唐书徳宗本纪─大厯十四年五月癸亥即位闰月戊寅诏江南甘橘嵗一贡以供宗庙余贡皆停　─增─唐书地理志─苏州杭州温州土贡柑橘抚州土贡朱橘　柳玭传玭为岭南节度副使廨中橘熟既食乃纳直于官　薛戎传戎迁浙东观察使所部橘未贡先鬻者死戎弛其禁宋史五行志─明道元年八月黄州橘木及柿木连枝　山海经─荆山铜山葛山贾超之山洞庭之山其木多橘櫾─原─春秋运斗枢─璇枢星散为橘─晏子春秋晏子使
　　楚楚王进橘置削晏子并食不剖王曰橘当剖对曰臣闻赐人主前者瓜桃不削橘柚不剖今者万乘无教故不敢剖臣非不知也　庄子樝棃橘柚其味相反而皆可于口　─韩非子─夫树橘柚者食之则美嗅之则香增─吕氏春秋─果之美者有江浦之橘　─原─淮南子─橘柚有乡橘凋于北徙榴郁于东移　─增─神异经─东方裔外有建山其上多橘柚　─崔寔正论─橘柚之实尧舜不常御　─盐铁论─匹夫莫乘坚良而民厌橘柚　橘柚生于江南而民皆甘之于口者味同也　─三辅黄图扶荔宫有甘橘百余本　─原─吴志─吴王餽魏文帝大橘帝诏羣臣曰南方有橘酢正裂人牙时有甜耳　─增─吴録─朱光禄为建安郡中庭有橘冬月于树上覆裹之至明年春夏色变青黑味尤美　─原─益都耆旧传─杨由为成都文学掾少治易晓占候忽有风起太守问由答曰南方有荐木实者色黄赤顷之五官掾献橘数苞　─襄阳耆旧传─吴李衡汉末为丹阳太守每欲治家事妻英习不听后宻遣客十人往武陵龙阳泛洲上作宅种橘千株临死勅儿曰汝母每怒吾治家事故穷如是然吾州里有千头木奴不责汝食嵗上匹绢亦当足用尔　─南方草木状汉武帝时交趾有橘官置长一人秩二百石主嵗贡御橘吴黄武中交趾太守士爕献橘十七实同一蔕以为瑞异羣臣称贺　─神仙传─苏仙公者桂阳人也汉文帝时得道当仙母曰汝去之后使我如何存活先生曰明年天下疾疫庭中井水檐边橘树可以代养井水一升橘叶一枚可疗一人来年果有疾疫逺近悉求母疗之皆以水及橘叶无不愈者　─增─广州记─罗浮山有橘夏熟实大如李剥皮噉则酢合食极甘　─南中八郡志─交趾特出好橘大且甘而不可多噉令人下痢拾遗记─条阳山中有白橘花色翠而实白大如香闻数里　─原─后搜神记─防稽县东野有女子姓吴字望子路忽见一贵人俨然端坐即蒋侯像也因掷两橘与之数数形见遂隆情好　晋孝武世宣城人秦精常入武昌山中采茗忽遇一人长丈余徧体皆毛从山北来探懐中二十枚橘与精甘美异常　─增─述异记─勾漏县有緑橘青柑　汉章帝元年上虞县献玊色橘　越多橘柚园越人嵗出橘税谓之橙橘户亦曰橘籍吴阚泽表曰请除臣之橘籍　─水经注刘先主时巴郡结舫水居者五百家县有橘官夏至则熟二千石常设厨膳命士大夫共防树下　─原─幽怪録─巴卬橘园中霜后见橘如缶剖开中有二老叟象戏一叟曰橘中之乐不减商山但不得深根固蔕尔一叟取龙脯食之食讫余脯化为龙众乘之而去　─增─异闻録─柳毅见龙君叩海岸橘树名橘社　─三吴志孔安国闲宅忽有二人来云自帝庭来一衣緑曰藤子一衣黄曰黄子语呉大帝时事厯厯可听及去遣人寻之入未央宫庭中衣緑者入于藤下衣黄者入于橘下　─原─风土记─唐于蓬莱殿九月九日赐羣臣橘　─江淮异人録─陈允升好道术抚州危全讽迎寘郡中危夜坐谓之曰丰城橘美颇思之允升曰方有一船泊丰城港今为取之港去城十五里少选即还携一布囊有橘数百枚　─增─稽神録─伪吴兵部贾潭言其所知为岭南节度获一橘其大如升将表献之监军中使以为非常物不可轻进因取鍼防刺其叶下乃有蠕蠕而动者因破之中有一小赤蛇长数寸　─南唐近事─钟傅镇江西日客有以覆射之法求谒傅以厯日包一橘致袖中使射之客口占一歌以揭之云太嵗当头立诸神莫敢当其中有一物常带洞庭香　─原─广记刘晏在江淮名橘珍柑常与本道分贡竞欲先至虽封山断道以禁前发晏毎厚赀致之为诸道冠　─增─嘉祐杂志─橘树直竦枝叶不相妨蜀人谓之让木　─东坡楚颂帖─吾性好种植能手自接果木尤好栽橘阳羡在洞庭上柑橘栽至易得当买一小园种柑橘三百本屈原作橘颂吾园若成当作一亭名之曰楚颂　─文昌杂録国子朱司业言南方柑橘虽多然亦畏霜每霜时亦不甚收惟洞庭霜虽多仍无所损询彼人云洞庭四面皆水也水气上腾尤能辟霜所以洞庭柑橘最佳嵗收不耗止为此尔　─后山诗话─韦苏州诗云怜君卧病思新橘试摘才酸亦未黄书后欲题三百颗洞庭须待满林霜余往以为盖用右军帖中赠子黄甘三百者比见右军一帖云奉橘三百枚霜未降未可多得苏州盖取诸此　曲洧旧闻─果中结实迟者莫如橘谚云立不逾膝好种橘言其不可待也　─行都纪事─橘园亭在丰乐桥未建都之时此地皆种橘高宗欲亲廵就此乘舟创亭其上前临大河故至今街市传为橘园亭　─益公平园集─洞庭楚之巨浸而山在震泽中其产橘柚皆足以冠天下世谓地脉潜通宜哉　─三桞轩杂识橘花为隽客─武夷山志─山有仙橘小者如弹丸其皮可食大者
　　如鸡卵味尤甘　─原─苏州府志─太湖中洞庭山一名包山道书第九洞天苏子美记有七十二惟洞庭称雄其间民俗淳朴以橘柚为常产每秋高霜余丹葩朱实与长松茂竹相映岩壑望之若图画　─严州府志─城南十里有山险峻不易登上有罗浮橘一株熟时风飘堕地得者讹为仙人橘　─增─长沙府志─橘洲在善化县产橘　─常徳府志─橘洲长二十里即李衡种橘处　─泉州府志─宋宁宗嘉定间永春县乐山之东有橘一株随人所食不得持归或窃懐之则袖中变为蛇蝮　─延平府志─南平县衍仙山中产橘止可就食或欲携归即迷道不得出　─莆田县志─防溪上有仙人岩岩上野橘其实无时得者为瑞宋元祐间方亚夫薛蕃皆以九日游岩人得一橘并登第
　　集藻─表─增─唐刘禹锡为武中丞谢新橘表─臣某言中使某至奉宣圣防赐臣新橘若干颗特降恩光猥颁庆赐珍逾百果荣比兼金臣伏以丹实初成苞贡爰至芳馨味重方列于御筵雨露恩深忽霑于贱品感同推食事等絶甘岂惟适口为珍实冀捐躯上答臣无任感戴之至
　　启─增─梁简文帝谢勅赉城边橘啓结根垄首垂隂阳壍甘逾石蜜味重金衣晖章缥李岂止称于晋世上林美枣非独高于汉日　─刘潜谢东宫赐城傍橘啓─多置守民晋为厚秩坐入缣素汉譬封君固以仰匹穰橙俯联楚柚宁似魏瓜借清泉而得冷岂如蜀食待饴蜜而成甜重以倒影阳池垂华金堞信可珍石榴于式干贵葡萄于别馆　─刘峻送橘啓─南中橙橘青鸟所食始霜之旦采之风味照座劈之香雾噀人皮薄而味珍脉不粘肤食不留滓甘逾萍实冷亚冰壶可以熏神可以芼鲜可以渍蜜羶乡之果宁有此耶　─庾肩吾谢赉橘啓─光分璇宿影接铜去青鸟之迢递服朱闉之爽垲楚原洪笔颂记不迁陈王丽藻赋称遥植
　　杂著─原─唐陆龟防蠧化─橘之蠧大如小指首负特角身蹙蹙然类蝤蛴而青翳叶仰齧如饥蚕之速不相上下人或枨触之輙奋角而怒气色桀骜一旦视之凝然弗食弗动明日复往则蜕为蝴蝶矣力力拘拘其翎未舒襜黑韝苍分朱间黄腹填而撱緌纤且长久醉方寤羸枝不扬又明日往则倚薄风露攀縁草树耸空翅轻瞥然而去或隐蕙隙或留篁端翩旋轩虚飏曳纷拂甚可爱也须臾犯蝥网而胶之引丝环纒牢若拲梏人虽甚怜不可解而纵矣噫秀其外类有文也黙其中类有德也不朋而游类洁也无嗜而食类亷也向使前不知为橘之蠧后不见触蝥之网人谓之钧天帝居而来今复还矣天下大橘也名位大羽化也封畧大蕙篁也茍灭德忘公崇浮饰傲荣其外而枯其内害其本而窒其源得不为大蝥网而胶之乎观吾之蠧化者可以惕已乐仲子曰吾昔好种橘吾种輙前春而植私窃惧晩也种而遂者十不得─二焉讯之老圃圃曰橘不可以前春种也盍后之吾从而后之植而遂者十尝得八九焉又讯老圃圃曰冬荣之木其气外周外周者非阳盛不可活也冬谢之木其气内固内固者虽阳未盛活也推此则百种百活矣仲子俯然叹曰吾益信枝葩繁者本根隳周公曰冬日之闭冻也不固则春夏之长草木也不茂天地不能常侈费而况于人乎是故君子贵敛其真不隳其根万类以生
　　颂─原─楚屈原橘颂─后皇嘉树橘徕服兮受命不迁生南国兮深固难徙更壹志兮緑叶素荣纷其可喜兮曾枝剡棘圆果抟兮青黄杂揉文章烂兮精色内白类可任兮纷緼宜修姱而不丑兮嗟尔幼志有以异兮独立不迁岂不可喜兮深固难徙廓其无求兮苏世独立横而不流兮闭心自慎不终失过兮秉德无私参天地兮愿嵗并谢与长友兮淑离不淫梗其有理兮年嵗虽少可师长兮行比伯夷置以为像兮　─增─宋孝武帝芳春琴堂橘连理颂─列访神秘详观瑞防通柯竦秀实灵所锡杂条别榦淹一荣戚道彼遐方承我正厯
　　赞─增─晋郭璞橘櫾赞─厥包橘櫾竒者维甘朱实金辉叶蒨翠蓝灵均是咏以为美谈
　　赋─增─魏曹植橘赋─有朱橘之珍树于鹑火之遐乡禀太阳之烈气嘉杲日之休光体天然之素分不迁徙于殊方播万里而遥植列铜雀之园庭背江洲之暖气处朔之肃清邦换壤殊爰用丧生处彼不凋在此先零朱实不御焉得素荣惜寒暑之不均嗟华实之永乖仰凯风以倾叶冀炎气之可懐飏鸣条以流响希越鸟之来栖夫灵徳之所感物无防而不和神盖幽而易激信天道之不讹既萌根而弗榦谅结叶而不华渐化而不变非彰德于邦家附微条以叹息哀草木之难化─晋潘岳橘赋并序─余斋前橘树冬夏再熟聊为赋云尔嗟嘉卉之芳华信氤氲而芬馥既蓊茸而葳蕤且参差而橚矗已郁郁而冬茂亦离离而夏熟至如广命賔客厯览游观三清既设百味星烂炫熀乎玊案照耀于金盘故成都美其家园江陵重其千树既见称于陆言亦标名乎马赋　─宋谢惠连橘赋─园有嘉树橘柚煌煌圆丹可翫清气芬芳受以玊盘升君子堂味既滋而事美实厥包之最良　─梁吴均橘赋─增枝之木既称英于緑地金衣之果亦委体于玊盘见云梦之千树笑江陵之十兰叶叶之云共琉璃而并碧枝枝之日与金轮而共丹若乃秋夜初露长郊欲素风赍寒而北来鴈冲霜而南度方散藻于年深遂凝贞于冬暮　─唐可频瑜洞庭献新橘赋─洞庭之逺兮亘全楚而连巨呉路悠悠以穷塞波淼淼而平湖逺国之奥壤中华之外区风土所宜兮四方各异珍果斯出兮诸夏或无至于白商谢律改风落瑶林寒生穷海枇杷落而将尽荔枝摘而不待然后浮香外散美味中成照斜晖而金色带晓润而霜清圆甚垂珠琪树方而孰可味能适口玊果比而全轻在禹贡非它于周制则那充厥包于林下发使者于江沱穰橙不得而杂楚柚不得而和所献者皆叹其美所贵者不以其多嵗峥嵘而已晩路﨑岖而自逺齐万物以坌入离本枝而不返其价可重其味可珍固緑蔕而未变施素锦而犹新兹夕发于南国已朝奉于北辰匪雕饰以自媚实羽翼以因人献芹者既非其匹敌献桃者何足以等伦岂比夫江北则枳江陵则洲随樝棃而莫遂备职贡而无由同硕果而已矣望君门兮阻修美哉植物斯多结实者众斯橘也栽则隔乎淮浦生则主乎云梦独专美于当年及嵗时而入贡　─仲子陵洞庭献新橘赋─皇帝垂衣裳而洽万国舞干戚而来九区包之橘柚至自江湖嵗以为常知方物之咸有时而后献表庭实之何无本其来则风秋洞庭霜落寰海元侯布教下吏旁采碧林冬生大小异名已去霜蔕初辞緑茎然后盛以潇湘之竹束以江淮之菁背楚塞以西走望秦云而北征上方端想默深居穆清扇鸿钧而不宰张大乐而无声阅彼要荒之贡得斯华实之英乃明四目乃停九歌朱绂方来以彰其道泰硕果可食以表其时和时和在乎务本道泰在乎柔逺一果熟知百果之不荒一方来知万方之未晩橘之名也则珍橘之熟也惟新越彼千里献于一人丹其实体南方之正酸其味含木德之纯足以附荔枝于末叶遗槟榔于后尘然出自荒陬升闻莫由烟波无已嵗月空流岂知夫湮沉可逹职贡可修辞草泽以孤往入金门而见收物之因人也其则以众人之象物也岂不或中傥草木之可俦希成名于入贡　─李徳裕瑞橘赋并序─清霜始降圣上命中使赐宰臣等朱橘各三枚盖灵囿之所植也臣伏以渡淮爲枳由地气而不迁吹谷生黍信阳和之有感昔汉武致石榴于异国灵根遐布此西域柔服之应也魏武植朱橘于雀园华实不就乃呉人未格之兆也考于前史昭晰可知岂非天地同和羣物效祉去蛮邦之陋获近太阳感王化之威更承膏露草木尚尔况乎人心汉宣帝宫馆山泽意有所感必使近臣赋之臣幼学为文忝列枢近敢稽首而献赋曰美南州之嘉树受烈气于炎德固一志于殊方遂不迁于上国贞枝凝碧蔚湘岸之夕隂华实变黄动江潭之秋色杂丹枫于溪畔映緑篠于岩侧翡翠以之列巢鹓雏于焉栖息虽同霑于雨露窃自得于雕饰终获誉于皇明岂因人之羽翼感大钧之独运输造化之力思六合以同风采孤根而移植播元气以茂育谅英灵之不测逮乎霜飞文囿风落秦川金茎熀于朝日玊树菁葱于霁天峩方壶之翠岛列灵沼之清涟上蔚柽松下秀荪荃赩朱草与屈轶晔紫芝与宾连灵卉必植而嘉橘在焉碧叶独润金衣更鲜天汉之华星焜燿阆风之珠树粲然香若团于野露色疑于江烟既而大官献新竒果列筵非厥包之自逺何菲陋之莫传树隐方塘比丹萍之初实盘映皎月与赤瑛而共妍东鄙孤臣谬尘三事既乏和羮之用犹霑可口之味并食不割窃愧晏婴之知捧之以拜重感桓荣之赐庶不朽于雪霜永酬恩于天地
　　文赋散句─增─汉东方朔七谏─斩伐橘柚兮列树苦桃司马相如上林赋─橘柚芬芳　─张衡南都赋─穰橙邓橘李尤七叹─金衣素里斑理内充　─徳阳殿赋─橘柚含
　　桃百果成丛　─晋杜预七规─庶羞既异五味代臻糅以丹橘杂以芳鳞　─左思蜀都赋─户有橘柚之园　─傅防七诲─闽山朱橘　─陈周让答王褒书─江南燠热橘柚冬青
　　五言古诗─增─汉无名氏古诗─橘柚垂华实乃在深山侧闻君好我甘窃独自雕餙委身玊盘中厯年冀见食芳菲不相投青黄忽改色人傥欲我知因君为羽翼　─晋张华橘橘生湘水侧菲陋人莫传逢君金华宴得在玊几前─梁简文帝咏橘─萎蕤映庭树枝叶凌秋芳故条杂新实金翠共含霜攀枝折缥榦甘防若琼浆无假存雕饰玊盘余自尝─沈约园橘─緑叶迎露滋朱苞待霜润但令入玊柈金衣非所恡　─范云园橘芳条结寒翠圆实变霜朱徙根楚洲上来覆广庭隅　徐摛咏橘─丽树临江浦结翠似芳兰焜煌玊衡防照耀金衣丹愧以无雕餙徒然登玊盘─虞羲橘─冲颷发陇首朔雪度炎洲摧折江南桂离披汉北揪独有凌霜橘荣丽在中州从来自有节嵗暮将何忧─隋李孝贞咏橘树─嘉树出巫隂分根徙上林白华如防雪朱实似悬金布影临丹地飞香度玊岑自有凌冬质能守嵗寒心　─唐孟浩然庭橘明发览羣物万木何隂森凝霜渐渐水庭橘似悬金女伴争攀摘摘窥碍叶深并生怜共蔕相示感同心骨刺红罗被香黏翠羽簪擎来玊盘里全胜在幽林原─杜甫病橘─羣橘少生意虽多亦奚为惜哉结实小酸涩如棠棃剖之尽蠧蚀采掇爽所宜纷然不适口岂止存其皮萧萧半死叶未忍别故枝冬霜雪积况乃囘风吹尝闻蓬莱殿罗列潇湘姿此物嵗不稔玊食失光辉寇盗尚慿陵当君减膳时汝病是天意吾谂罪有司忆昔南海使奔腾献荔枝百马死山谷到今耆旧悲增─桞宗元南中荣橘柚─橘柚懐贞质受命此炎方宻林耀朱緑晩嵗有余芳殊风限清汉飞雪滞故乡攀条何所叹北望熊与湘　─宋范成大手植绿橘十年不花緑橘生西山得自髯翁家云此接活根是嵗当着花俛仰乃十霜垂蠧纷相遮芳意竟寂寞枯枝谩槎牙风土谅非宜翁言岂予夸防令返故山髙深谢汚邪石液滋旧根山英擢新葩黄团挂霜实大如崆峒瓜当有四老人来驻七香车　橘园─橘中有佳人招客果下游胡牀到何许坐我金碧洲沉沉翦防山垂垂万星球竒采日中丽生香风外浮折赠黄团防珍逾桃李投拆开甘露囊快吸冰泉瓯热恼散五浊岂止沉疴瘳未知商山乐能如洞庭否　─元杨载橘中篇─竝海无山林莽莽皆平畴君家择地利即此营莵裘杂树作藩屏青红间绸缪其中植橘柚拥蔽枝叶稠盛夏开白华朱实悬高秋飞霜虐万物寒风助飕飗凌晨察变候防杖廵维陬是何黄金多暴露宜藏收采摘资众力转输及他州子长传货殖谓此同列侯上充国家赋下贻篚筥谋千缣可坐致何必龙阳洲　─原─明孙齐之谢送橘─美人有嘉树结实如黄金防霜降秋节芬芳满中林采采不盈箧嵗暮逺相寻缄以尺素书致以瑶华音开缄读素书字字琅与琳把玩不去手置我高堂隂恍行洞庭上秋色潇湘深况此东南美橘颂歩高吟橘柚匪芬芳荷君芬芳心七言古诗─增─宋李纲食橘─洞庭一夜天雨霜橘林緑苞朝已黄逺题书后三百颗入手便觉秋风香黄金为肤白玊瓤沆瀣深贮甘且芳雕盘初擘噀清露冰齿乍嚼流琼浆色香气味纷可喜下视众果皆茫茫嗟余平生爱种此木奴千树梁谿傍只今蒿艾已埋没岂敢向日争荧煌蓬莱云气久寂寞汉殿无复罗潇湘厥包纵有尽酸涩剖之蠧朽安足尝乃知汝病是天意坐使玊食无辉光荒山乃尔饫佳品安得騕褭置锦堂君不见杜陵野老歌病橘萧萧半死诚可伤　─范成大清江道中橘园正伙─芳林不断清江曲侧影入江江水緑未论万户比封君瓦屋人家衣食足暑风泛花兰芷香秋日篱落明青黄客舟来迟佳景尽但见碧树愁春霜　金党懐英题大理评事王元老防橘堂─朱橘复朱橘传分包贡实煌煌中堂榜奇画照公堂前蘐草碧公今致养丰禄食更取蛮珍奉顔色举觞一笑三千秋坐防诸孙索梨栗　─元谢应芳洞庭胡敬之以余父执之交嵗馈新橘凡十有余年感无以报是用作歌─湖山清气钟而翁生儿亦有古人风年年送橘拜牀下甚愧我非厐徳公今年霜落洞庭早橘熟先于葑田稻青衣童子黄金丸橘头摘来霜未干侬家食指百三十分甘喜得皆波及娇痴堪笑两曾孙手弄金丸口欲吞阿翁老饕三咽毕已敎食之还自吃一枝一枝复一枝翁有笑声孙亦咍枯肠久似长卿渴甘露适从仙掌来楚江萍实不可得华藕亦无人识冷比雪霜甘比蜜此句眞可题此橘韩子之诗今代无借作报章挥我笔懐哉故人家洞庭七十二环翠屏洛阳秋风尘满城莫能汚尔防鞵青南山不烂黄河清正须坐阅三千龄山中旧识诸耆英烦道老夫多寄声
　　五言律诗─增─唐李峤咏橘─万里盘根植千株布叶繁既荣潘子赋方重陆生言玊蘤含霜动金衣逐吹翻愿辞湘水曲长茂上林园　─原─宋杨万里橘花─花静何须艶林深不隔香初闻何处觅小摘莫令长春落秋仍发梅兼雪未强缥瓷汲寒砌浅浸一枝凉　不夜非闗月无风也自香着花能许细落子不多长玊糁开犹半金须撚更长解愁何必醉遇暑却生凉　─增─明吴寛玊汝席上咏橘─来从马上郎犹带洞庭霜香雾腾金斚清冰贮赤囊曾闻书后写宜向醉中尝爱此非陈紫能留客满堂　─申时行楚颂亭─为怜湘浦色聊借洞庭株有地容嘉树无心利木奴緑苞含露润朱实带霜腴嵗晩留芳洁还疑挹左徒
　　七言律诗─增─唐李绅橘园─江城雾敛轻霜早园橘千株欲变金朱实摘时天路近素英飘处海云深惧同枳棘愁迁徙每抱馨香委照临怜尔结根宜自保不随寒暑换贞心　─白居易拣贡橘书情─洞庭贡橘拣宜精太守勤王请自行珠颗形容随日长琼浆气味得霜成登山敢惜驽骀力望阙难伸蝼蚁情疎贱无由亲跪献愿慿朱实表丹诚　─张彤和拣贡橘─凌霜逺渉太湖深防卷朱旗望橘林树树笼烟疑带火山山照日似悬金行看采掇方盈手暗觉馨香已满襟拣选封题皆尽力无人不感近臣心　─周元范和拣贡橘─离离朱实緑丛中似火烧山处处红影下寒林沈緑水光摇高树照晴空银章自竭人臣力玊液谁知造化功看取明朝船发后余香犹尚逐仁风　皮日休早春以橘子寄鲁望─个个和枝叶捧鲜彩疑犹带洞庭烟不为韩嫣金丸重直是周王玊果圆剖似日魂初破后弄如星髓未销前知君多病仍中圣尽送寒苞向枕边　─陆龟袭美以春橘见惠兼之雅篇因次韵酬谢─到春犹作九秋鲜应是亲封白帝烟良玊有浆须让味明珠无类亦羞圆堪居汉苑
　　霜棃上合在仙家火枣前珍重更过三十子不堪分付野人边─原─宋刘克庄橘花─一种灵根有异芬初开尤
　　胜结丹蒉白于薝卜林中见清似防檀国里闻淡月珠胎明璀璨防风玊屑撼缤纷平生荀令薫衣癖露坐花间至夜分
　　五言絶句增宋梅尧臣前以柑子诗酬行之既食乃緑橘也顷年襄阳人遗柑子辨是緑橘今反自笑之昔辨荆州悮今为越叟迷黄柑与緑橘正似珷玞圭七言絶句─
　　御制盆中橘实甚繁咏此─厥包禹贡自扬州作颂骚人楚泽留争似青条朱实好移来满树洞庭秋
　　增宋韩琦次韵答滑州梅龙图惠鼎州甘橘─芳讯欣随客鲤开雅篇共付木奴来病翁逢酒惟忧过更使湘包下滑杯　─曾巩橘─剖见隋珠醉眼开丹砂縁手落尘埃谁能有力如黄犊尽摘繁星始下来　─原─范成大田园杂兴─新霜彻晓报秋深染尽青林作缬林惟有橘园风景异碧丛丛里万黄金　朱子次韵吕季克橘堤君家池上几时栽千树玲珑亦富哉荷尽菊残秋欲老一年佳处眼中来　─增─叶适橘枝词─蜜满房中金作皮人家短日挂疎篱判霜翦露装船去不唱杨枝唱橘枝　金刘着伯坚惠緑橘黄苞犹带洞庭霜翠袖传看緑叶香何待封题三百颗只今诗思满江乡　─原─明沈懋孝─洞庭秋水接三江正美鲈鱼橘柚香丝管家家明月夜侬今何事不还乡　─陈继儒─睡起难禁酒力加醉时随卧白鸥沙草堂位置新篱落蕉叶西边橘试花
　　诗散句─增─唐张九龄─江南有丹橘经冬犹緑林　杜甫
　　青惜峦过黄知橘柚来　此邦千树橘不见比封君─张籍─野路临西浦门前有橘花　白居易江陵橘似
　　珠宜城酒如饧　─宋刘敞磊落蜡珠圆参差金壶里颂声骚客误锡贡禹书迟　─李觏嫩橘摘千苞肥鱼斫千尾　─司马光─楚岸橘花香扁舟泛茫　张舜民彼美出南国闗山不常有　─晁冲之─荆州持大橘亦名作黄柑　─程敦厚─春飞白雪花秋吐黄金实　香散风前麝浆寒霜后蜜　陆游　西窓夕阳暖摘橘荐新醅　─金吴激─天南家万里江上橘千头　─唐杜甫─秋日野亭千橘香玉杯锦席高云凉　─原─白居易─枫林橘树丹青合复道崇楼锦绣悬　─增─白居易─掩映橘林千防火澄潭水一盆油　浸月冷波千顷练苞霜新橘万株金刘禹锡─秋风门外旌旗动晓露庭中橘柚香　─曹唐─闲依碧海攀鸾驾笑就苏君觅橘尝　─张泌─千里晩霞云梦北一洲霜橘洞庭南　─宋丁谓─香于栀子细于梅柳絮棃花向后开　─刘敞─江南碧木映霜秋丹实秋香破客愁　李觏水仙坐下鱼鳞赤龙女门前橘树香　曾巩─入苞岂数橘柚贱芼鼎始足盐梅和─原─王珪─黄欺晩菊垂金砌圆并明珠落翠盘　─增─王安石─浥霜火齐累累熟噀露金苞冉冉香　─苏轼─春梦屡寻湖十顷家书新报橘千头　水底笙歌蛙两部山中奴婢橘千头─孙觌─酒倾白堕杯行玊橘破黄苞坐饤金　─徐似道
　　那堪富有千头橘便可称为四老人　─陆游─麴米舂香虽可醉瀼西新橘尚余酸　─元李孝光池上小风花树午夜深疎雨橘林秋　─周庾信─甘橘万头奴　─唐张九龄─数处橘为洲─周瑀─寒深包晩橘─孙逖─霜多山橘熟　─孟浩然─金子耀霜橘─岑参─新橘香官舍　庭树纯栽橘　─李白─岩种朗公橘　人烟寒橘柚─原─杜甫橘井尚高骞　天寒橘柚垂　荒庭垂橘柚　─白居易橘苞从自结　果擘洞庭橘　─刘禹锡─星悬橘柚村桞宗元─橘柚当家僮　─韩翃─县道橘花里　衣香楚山橘　─孟郊─橙橘金盖槛　─李商隐青辞木奴橘　邓橘未全黄　喜客常留橘　─许浑─寒橘带霜甘　─韩偓─手香江橘嫩　─宋刘筠─三江橘带霜　江橘富霜秋　林疎丹橘迥　─王珩彦─霜重橘奴肥　─孙觌─橘圃聚千奴─陆游─橘包霜后美　─唐杜甫─橘洲田土仍甘腴　─张
　　籍─江南人家多橘树　─韩翃─把手闲歌香橘下　─姚合橘村篱落香潜度　─杜牧─楚香寒食橘花时　─方干─橘枝亚路黄苞重　─薛能─疉果盘餐丹橘地　─秦韬玊─橘香深处钓船横　─皮日休─千株橘树唯沽酒　橘为风多玊脑鲜　─韦庄─满岸秋风吹枳橘　─宋梅尧臣─緑橘黄柑带叶收　─苏轼─不容朱橘更论钱　一防黄金铸秋橘　─黄庭坚─君家秋实罗浮种　─张耒─清园一洗黄金团　─元周权─洞庭霜橘包黄银　─倪瓒─山园细路橘花香　─顾瑛─橘摘并蔕黄金重
　　词─增─宋苏轼浣溪沙─菊暗荷枯一夜霜新苞緑叶照林光竹篱茅舍出青黄　香雾喷人惊半破清泉流齿怯初尝吴姬三日手犹香　─李璧清平乐─西江霜后万防暄晴昼璀璨寄来光欲溜正值文君病酒　画屏斜倚窓纱睡痕犹带朝霞为问清香絶韵何如欲语梅花西江月─昨夜十分霜重晓来千里书传吴山秀处洞庭边不夜星垂初徧　好事寄来禅侣多情将送琴仙为怜佳果称婵娟一笑聊同清宴
　　别録─增─新论─士有大趣不修容仪不惜小检而谓之弃人是见朱橘一子蠧因翦树而弃之覩缛锦一寸防乃全匹而燔之　─古今注─蛱蝶大如蝙蝠者或黑色或青斑名为凤子一名鬼车生江南柑橘园中　寰宇记─苍梧土谚曰郡中甘橘多被黑蚁所食人家买黄蚁投树上因相鬬黑蚁死甘橘遂成　─原─日用本草─橘实同螃蟹食令人患輭痈　─日华本草─口渴吐酒橘瓤上筋膜炒熟煎汤饮甚效　─种植─种子及栽皆可以枳树截接或贴接尤易成宜肥地至冬须以大粪壅培则来年花实俱茂遇旱以米泔灌溉则实不损落根下埋死防则结实加倍物类相感志云橘见尸而实繁湼槃经云如橘见防其果实多　─增─避暑録话橘极难种吾居山十年凡三种而三槁其初移栽皆三四尺余一嵗便结实累然可爱未几偶嵗大寒多雪即立槁虽厚以苫覆草拥不能救也盖性极畏寒而吾居在山之半又面北多北风与平地气候絶不同今吴中橘亦惟洞庭东西两山最盛他处好事者园圃仅有之不若洞庭人以为业也凡橘一亩比田一亩利数倍而培治之功亦数倍于田橘下之土几于用筛未尝少以瓦甓杂之田自种至刈不过一二耘而橘终嵗耘无时不使见纤草地必面南为属级次第使受日每嵗大寒则于上风焚粪壤以温之吾不如老圃信有之矣　─学圃余疏─柑橘产于洞庭然终不如浙温之乳柑闽漳之朱橘有种红而大者云传种自闽而香味径庭矣余家东海上又不如洞庭之宜橘乃土产蜕花甜蜜橘二种却不啻胜之橘性畏寒值冬霜雪稍盛輙死植地须北藩多竹霜时以草裹之又虞春枝不发─原─灌培多能鄙事─茅灰及羊矢壅之多生实十一月内将橘树根寛作盘浇大粪三次至春用水浇二次花实必茂　铺干松毛中不近酒处多不坏　─收藏─便民图纂十月后将金橘安锡器内或芝蔴杂之经久不壊若橙橘之类藏菉豆中极妙弗近米边见米即烂─增─橘録─有人用糖熬橘者谓之药橘入蒻灰于鼎间色乃黑可以将逺又橘防损则去皮以肉瓣安灶间用火薫之曰薫橘置之糖蜜中味亦佳物类相感志─收湘橘用煑汤锡瓶收之经年不壊　─山家清供─旧游东嘉时在水心先生席上边浄居僧送饐至如钱大各合橘叶清香霭然如在洞庭左右先生诗曰不待满林霜后熟蒸来便作洞庭香因谒寺僧曰采莲与橘叶捣汁加蜜和米粉作饐各各以叶蒸之市有卖者特差大耳
　　【附録】橘皮
　　原─橘皮一名陈皮一名红皮去白者名橘红未熟而色青者名青皮凡使勿用柚皮柑子皮误用有害橘皮乃六陈之一日用所需不可不慎择橘皮纹细色红而薄内多筋脉其味苦辛温柑皮纹粗色黄而厚内多白膜其味辛甘柚皮最厚而虚纹更粗色黄内多膜无筋其味甘多辛少橘皮性温柑柚皮性冷柚皮更不可用橘皮治百病总是取其理气燥湿之功苦能泄能燥辛能散温能和同补药则补同泻药则泻同升药则升同降药则降寛膈利气消痰极有殊功他药贵新惟此贵陈又能治鱼腥可作食料去白者以白酒入盐洗润透刮去筋膜晒干用青皮色青气烈味苦而辛治之以醋所谓肝欲散急食辛以散之以酸泻之以苦降之也陈皮浮而升入脾肺气分青皮沉而降入肝胆气分一体而二用青皮最能发汗有汗者忌用二皮合用推陈致新大益人忌多用久服能损元气


　　御定佩文斋广羣芳谱卷六十四
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷六十五
　　果谱
　　柑
　　原柑【古作甘开宝本草云柑未经霜时犹酸霜后甚甜故名柑子梅溪诗注云他果非无甘者惟柑从甘言最甘也】一名瑞圣奴【详见后清异録】生江南及岭南闽广温台苏抚荆爲盛川蜀次之树似橘少刺实亦似橘而圆大霜后始熟味甘甜皮色生青熟黄比橘稍厚理稍粗而味不苦惟乳柑山柑皮可入药橘实可久留柑实易腐败柑树畏冰雪橘树畧可耐此柑橘之异也乳柑【出温州泥山为最其味似乳酪故名其木婆娑其叶纤长其花香韵其实圆正其肤理如泽蜡其大六七寸其皮薄而味珍脉不黏瓣食不留滓一颗仅二三核亦有全无者擘之香雾噀人为柑中絶品】海红柑【树小而实极大有围及尺者皮厚色红可久藏今狮头柑亦其类】洞庭柑【出洞庭山皮细味美其色如丹其熟最蚤】甜柑【类洞庭而大毎颗八瓣未霜先黄比他柑加甜】馒头柑【近蔕如馒头尖味香美】生枝柑【色青肤粗味似石榴防酸可耐久霜时留之枝间俟味变甘带叶而折新美可爱】平蔕柑【出成都大如升色苍黄】朱柑【类洞庭而大色嫣红味多酸以刀破之渍以盐始可食】木柑【肤理坚顽】
　　【瓣大而乏膏外疆中干故名以木】又有白柑沙柑之类　─增─广志─黄柑【出珠崖止一核】　─北户録─变柑【出新州有苞大于升者其皮薄如洞庭之橘余柑之所弗及传云移植不百里形味俱变因以为名】　─云南志狮头柑【状如狮头而色黄其大如椀味最甘美】　─衡州志─沅江出佛头柑霜柑　─益部方物畧记柑生果渠嘉等州结实埓于江南味亦差为薄云　─原─橘録─柑别种有八橘别种为十四橙别种为五凡其类合二十有七而乳柑推第一故温人谓乳柑为眞柑谓他皆若假设者而独眞柑为柑尔且温数邑俱种柑而出泥山者又杰然推第一　─增─全芳备祖─韩彦直橘録但知乳柑出于泥山独不知出于天台之黄岩出于泥山者固竒出于黄岩者尤天下竒也　─榕城随笔─漳南产柑橘其种不一而颗皆硕大芦柑为最红柑次之芦柑色稍黄红柑则正赤皆佳种也三衢所产似亦当稍让连江一种差小而味亦甘当在武陵蜜橘之列　─原─性大寒治肠胃热毒解丹石止异渴多食令人脾冷生痰发痼癖皮调中下气核可作涂面药
　　彚考─原─谢承后汉书─丹阳张磐字子石为庐江太守浔阳令尝饷一奁甘其小男年七嵗就取一枚磐夺其甘外卒以两枚与之磐夺儿甘鞭卒曰何故行赂于吾子─增─宋书符瑞志─宋文帝元嘉十二年二月南郡江陵
　　庾和园柑树连理　─原─宋书彭城王义康传─义康辅政四方献馈皆以上品荐义康而以次者供御上尝冬月噉甘叹其形味并劣义康在坐曰今年甘殊有佳者遣人还东府取甘大供御者三寸　─梁书吕僧珍传─僧珍有大勲任总心膂恩遇隆密莫与为比性甚恭慎每侍御座屏气鞠躬果食未尝举箸尝醉后取一柑食之高祖笑谓曰便是大有所进　─增─南史张畅传─孝武镇彭城畅为安北长史魏太武求酒及甘橘畅宣孝武防并致螺杯杂粽太武遣送氊及九种盐并胡防又求黄甘答曰知更须黄甘诚非所吝但防不足周彼一军向给魏主未应便乏故不复重付　─唐书地理志苏州湖州温州台州洪州土贡乳柑　─原─唐书萧嵩传─荆州进黄柑帝以紫帉包赐之　─增─宋史五行志康定元年十月始兴县柑两本连理　─南方草木状交趾人以席囊贮蚁鬻于市者其窠如薄絮囊皆连枝叶蚁在其中并窠而卖蚁赤黄色大于常蚁南方柑树若无此蚁则其实皆为羣蠧所伤无复一完者矣今华林园有柑二株遇结实上命羣臣宴饮于旁摘而分赐焉─原─搜神记─南康郡南东望山有三人入山见山顶有果树众果毕植行列齐整如人行甘子正熟三人共食至饱乃懐二枚欲出示人廻旋半日迷不得归闻空中语云催放防甘乃听汝去　─荆州记─枝江有宜都旧都江北有甘园名宜都甘　─湘州记─州故大城内有陶侃庙其地是贾谊故宅谊时种甘犹有存者　─世説─王丞相俭节帐下甘果盈溢不防渉春烂败都督白之公令舍去曰慎不可令大郎知　─五代新説─隋文帝嗜柑蜀中摘黄柑皆以蜡封蔕献日久犹鲜　─大唐新语─益州嵗进柑子皆以纸裹之他时长史嫌不敬代以细布既而恐柑子为布所损每常忧惧俄有御史甘子布至长吏以为推布裹柑事惧曰果为所推及子布到驿长吏叙以布裹柑子为敬子布初不知之久而方悟闻者莫不大笑　─增─酉阳杂俎─岭南有蚁大于秦中马蚁结窠于甘树甘实时常循其上故甘皮薄而滑往往甘实在其窠中冬深取之味数倍于常者　─原─南越志─开元中有神仙持罗浮柑子种于南楼寺其后常资进献至幸蜀幸奉天之嵗皆不结实　─零陵总记李直方常第果实若贡士以柑爲四　─异闻録─宣宗时董元素自江南来上召见留于翰林中宿夜召与语曰闻公颇有神术今南中柑橘正熟公能致之否对曰请安一合于榻前数刻忽有微风入帘啓合柑满其中奏云此江陵支县柑也他处恐来迟上尝之惊叹　─开元天宝遗事明皇食柑千余枚皆缺一瓣问进柑使者云途中有道士嗅之盖罗公逺也─增─清异録─天宝年内中柑树结实帝日与贵妃赏御
　　呼为瑞圣奴　─太眞外传开元末江陵进乳柑上以十枚种于蓬莱宫天宝十载九月结实宣赐宰臣曰朕于宫中种柑子数株今秋结实一百五十颗乃与江南及蜀道所进无别亦可谓稍异者乃颁赐大臣外有一合欢实上与妃子互相持翫上曰此果似知人意朕与卿固同一体所以合欢于是促坐同食焉因令画图传之于后宰臣贺表云雨露所均混天区而齐被草木有性凭地气而潜通故得兹江外之珍果为禁中之华实云云　─续仙传─唐宣宗尝食柑子轩辕集曰臣罗浮山下所植味逾于此上叹曰朕无縁得之集取御前碧玊瓯覆以宝盘顷得柑上食而甘之　─归田録─韦臯镇西蜀有黄柑一树方熟众实皆落惟树杪一蔕独存其大如椀枝叶滋茂韦曰此竒果也令去蔕尺余折之其实蔕自落有善医咎殷曰凡木实未过时蔕自落乃实之病也请鍼验之乃引鍼就蔕刺之其实应手而转殷则连下一刺血溅盈袖韦大惊披之则两头蛇也　─燕翼贻谋録─承平时温州鼎州广州皆贡柑子尚方多不过千少或百数其后州郡苞苴权要负担者络绎又以易腐多其数以备拣择重为人害天圣六年四月庚戌诏三州不得以贡馈为名饷遗近臣犯者有罚然终不能禁也今惟温有嵗贡嵗馈鼎广不复有之矣　─春渚纪闻章申公父银青公俞年七十集宾亲为庆会有饷柑者味甘而实极瑰大既食之嘉其种即令收核种之后圃后更食柑十年　─邵氏闻见后録柑橘二物草木书各为一条安定郡王以黄柑酿酒曰洞庭春色东坡之赋皆用橘事岂以橘条下云其类有朱柑乳柑黄柑石柑乎夫柑无故事名洞庭春色亦橘也　─原─诗话─唐上元夜宫人以黄罗包柑遗近臣谓之传柑宴
　　集藻─表─增─唐刘禹锡代武中丞谢新柑表─臣某言中使至奉宣圣防赐臣新柑若干颗猥降殊私再颁名果自逺称贵以新为荣伏以果实既成南方有贵琼茅合贡中禁为珍方外贡来人间未覩黄苞辉颖雕俎增华芬芳初佐于天庖庆赐忽霑于凡口甘逾萍实剖食既同于楚谣寒比柘浆析酲何慙于汉史恩光斯重尺素弥彰誓当捐躯以申上答无任感戴之至
　　啓─增─梁刘潜谢晋安王赐甘啓削彼金衣咽兹玊液甘逾萍实冷亚冰壶立消烦防顿除酩酊追嗤齐相进不剖之实逺笑魏君逢裂牙之味　─原─庾肩吾谢湘东王赉甘啓名传地里逺自武陵之洲族茂神经遥闻建春之岭王逸为赋取对荔枝张衡制辞用连石蜜足使萍实非甜葡萄犹防
　　传─原─宋苏轼黄甘陆吉传─黄甘陆吉者楚之二高士也黄隐于泥山陆隐于萧山楚王闻其名遣使召之陆吉先至赐爵左庶长封洞庭君尊宠在羣臣右久之黄甘始来一见拜温尹平阳侯班视令尹吉起隐士与甘齐名入朝久尊贵用事一旦甘位居上吉心衔之羣臣皆疑之防秦遣苏轸钟离意使楚楚召燕章华台羣臣皆与甘坐上坐吉咈然谓之曰请与子论事甘曰唯唯吉曰齐楚约西击秦吾引兵逾闗身犯霜露与枳棘最下者同甘苦率家奴千人战李洲之上拓地至汉南而归子功孰与甘曰不如也曰神农氏之有天下也吾剥肤剖肝怡顔下气以固蔕之术献上上喜之命注记官陶景状其方畧以付国史出为九江守宣上德泽使童儿亦懐之子才孰与甘曰不如也吉曰是二者皆居吾下而位吾上何也甘徐应之曰君何见之晩也每嵗太守劝驾乘传入金门上玊堂与虞荔申梠梅福枣嵩之徒列侍上前使数子者口呿舌缩不复上齿牙间当此之时属之于子乎属之于我乎吉黙然良久曰属之于子矣甘曰此吾之所以居子之上也于是羣臣皆服嵗终吉以疾免更封甘子为穰侯吉之子为下邳侯穰侯遂废不显下邳以美汤药官至陈州治中
　　杂著─原─明刘基卖柑者言杭有卖果者善藏柑渉寒暑不溃出之然玊质而金色置于市价十倍人争鬻之予贸得其一剖之如有烟扑口鼻视其中则干若败絮予怪而问之曰若所市于人者将以实笾豆奉祭祀供宾客乎将衒外以惑愚瞽也甚矣哉为欺也卖者笑曰吾业是有年矣吾业赖是以食吾躯吾售之人取之未尝有言而独不足子所乎世之为欺者不寡矣而独我也乎吾子未之思也今夫佩虎符坐臯比者洸洸乎干城之具也果能授孙呉之畧耶峩大冠拖长绅者昻昻乎庙堂之器也果能建伊臯之业耶盗起而不知御民困而不知救吏奸而不知禁法斁而不知理坐糜廪粟而不知耻观其坐高堂骑大马醉醇醴而饫肥鲜者孰不巍巍乎可畏赫赫乎可象也又何往而不金玊其外败絮其中也哉今子是之不察而以察吾柑予黙然无以应退而思其言类东方生滑稽之流岂其愤世疾邪者耶而托于柑以讽耶
　　颂─增─梁宗炳甘颂─煌煌嘉实磊如景星南金其色隋珠其形
　　赞─增─晋王升之甘橘赞─节重履险操贵有恒二树保荣四运齐能在质惟美于味斯异分南域北则枳橙宋宋祁柑赞─碧叶素葩厥包之珍丹里既披香液饴津赋─增─晋胡济黄甘赋─惟江南之竒果资天地之正阳生殊方之妙域植朱岛之遐乡处汉之南背江之隂左协兰臯右接桂林带激水之清流向崇山之高岑三秋迭运初寒履霜照耀原隰防映林荒若菱华之绣绮井烛龙之衔金珰　─刘瑾甘树赋─伊防造之绵绵兮纚成象于成遇嗟卉草之森秀兮将归美于甘树诞寄生于南楚兮播万里而东布浸冷泉以摇根兮竦逸条以承露结密叶以舒防兮涤纤尘以开素仰清气以旭晨兮流惠飇于薄暮虽飞荣于园沼兮契峦松之贞趣时屡迁而弥贞兮凌寒暑而一度　─宋谢惠连甘赋─嘉寒园之丽木美独有此贞芳质葳蕤而懐风性耿介而凌霜拟夕霞以表色指朝景以齐圆侔萍实乎江介超玊果于昆山倾子节兮湘之区承君玩兮堂之隅濯雨兮冐霜长无絶兮芬敷　─宋苏轼洞庭春色赋并序─安定郡王以黄柑酿酒名之曰洞庭春色其犹子德麟得之以饷予戏作赋曰吾闻橘中之乐不减商山岂霜余之不食而四老人者游戏于其间悟此世之泡幻藏千里于一斑举枣叶之有余纳芥子其何艰宜贤王之逹观寄逸想于人寰嫋嫋兮秋风泛天宇兮清闲吹洞庭之白浪涨北渚之苍湾携佳人而往游勒雾鬓与风鬟命黄头之千奴卷震泽而与俱还糅以二米之禾借以三脊之管忽云蒸而冰解旋珠零而涕澘翠勺银罂紫络青纶随属车之鸱夷欵木门之铜环分帝觞之余沥幸公子之破悭我洗盏而起尝散腰足之痹顽尽三江于一吸吞鱼龙之神奸
　　五言古诗─增─陈徐陵咏柑─朱实挺江南苞品擅珍淑上林杂嘉树江潭间修竹万室拟封侯千株挺荆国緑叶萋以布素荣芬且郁得陈终宴欢良垂云雨育　─原─唐杜甫阻不得归瀼西甘林─三伏适已过骄阳化为霖欲归瀼西宅阻此江浦深壊舟百板坼峻岸复万寻篙工初一弃恐泥劳寸心伫立东城隅怅望高飞禽草堂乱圃不隔昆仑岑昬浑衣裳外旷絶同层隂园柑长成时三寸如黄金诸侯旧上计厥贡倾千林邦人不足重所廹豪吏侵客居暂封殖日夜偶瑶琴虚徐五株态侧塞烦胸襟焉得辍两足杖藜出岖嵚条流数翠实偃息归碧浔拂拭乌皮几喜闻樵牧音令儿快搔背脱我头上簪　─宋梅尧臣近有谢师厚寄襄阳柑子乃呉人所谓緑橘耳今王徳言遗姑苏者十枚此眞物也因以诗答─荆州特大橘亦自名黄柑忽得洞庭美气味何可参遂生呉洲思恨不羽翼南　─和正月六日沈文通学士遗温柑─禹贡书厥包未知黄柑美竞传洞庭熟又莫永嘉比适观隐侯诗获此良可喜诵句擘露囊香甘冷熨齿明朝锁礼闱何暇醉邻里─增─陆游过林黄中食柑子有感学宛陵先生体─博士得黄柑甚爱不忍擘持献太夫人逺附海上舶故山饶氛雾可使酒杯窄岂无荔枝好餍饫恐不摘相去三千里无异娱旁侧乃知母子意更逺未尝隔我昨往见君从容弄书册药分腊剂香茶泛春芽白主意顾未厌筐筥自搜索敢谓甘防余亦及此下客霜包才三四气可厌千百重是慈孝物不敢吐其核甘寒虽绕齿悲感已横臆半生无欢娱初不为湮阨
　　七言古诗─增─宋梅尧臣呉太博遗柑子─太学先生欺緑橘呉兴才士与黄柑黄柑似日胜崖蜜带叶初擎翠竹篮还料楚王曾未识徒将萍实诧江南
　　五言律诗─原─唐杜甫树间─岑寂防甘树婆娑一院香交柯低几杖垂实碍衣裳满嵗如松碧同时待菊黄几囘霑叶露乘月坐胡牀　─甘园─春日晴江岸千柑二顷园青云羞叶密白雪避花繁结子随边使开筒近至尊后于桃李熟终得献金门　─增─宋司马光黄柑─黄金缀缥蔕摇落楚江涯采助杯盘胜羞将橘柚偕时移香不变物逺味尤佳欲种沧洲树何年此意谐
　　七言律诗─原─唐栁宗元栁州城西北隅种甘树─手种黄柑二百株春来新叶徧城隅方同楚客怜皇树不学荆州利木奴几嵗开花闻喷雪何人摘实见垂珠若教坐待成林日滋味还堪养老夫　─增─宋杨亿慎大詹以呉柑见贶─龙阳休説木奴洲震泽黄柑占上流承露玊浆仙掌曙亚霜金颗洞庭秋香黏素手呉娃丽冷涤朝酲楚客愁应似荔支催入贡随河飞鸟逐鸣驺　─韩维襄柑分惠景仁以诗将之─荆州解绶十经春廻梦青林绕汉滨霜气轻寒催绀实渚波余润作甘津僧园采掇宁论数客路奔驰竟占新雪意垂收高防缺分金聊助席间珍─梅尧臣李廷老祠部寄荆柑子─蹋雪冲风驰小吏带霜连叶寄黄柑擘包欲咀牙全动举盏逢衰酒易酣书尾自题知逺意笔头亲答厌多谈故人莫觅新诗卷都似嵇康七不堪　─苏舜钦师黯以彭甘五子为寄因懐四明园中此果甚多偶成长句以为谢─忆向江东太守园猗猗甘树蔽前轩风摇玊蘂霏防落霜发金衣委坠繁枕畔冷香通醉梦齿边余味涤吟魂天彭路逺无因得犹赖君心记旧恩─原─苏轼食甘─一防罗帕未分珍林下先尝愧逐臣露叶霜枝翦寒碧金盘玊指破芳辛清泉防防先流齿香雾霏霏欲噀人坐客殷勤为收子千奴一掬柰吾贫　─曾几谢人分饷洞庭柑─黄柑分似得尝新坐我松江震泽濵想见霜林三百颗梦成罗帕一防珍流云噀雾眞成酒带叶连枝絶可人莫向君家樊素口瓠犀微齼逺山颦　─明陈宪章元眞送柑溪园十月摘黄柑嵗月将穷致小篮绕膝痴孙高起舞百年乳酒正开坛色香本出棃之右风味眞无岭以南不惜霜根传药圃白头还解荷长镵
　　五言排律─增─宋韩琦召赴天章阁观新柑云阁崇先重霜柑荐瑞新临观纡法从趋召独臣邻晩实开天意重荣浃上人不随淮枳变自此禹包珍庙献宸心格亲颁圣宠均从兹魁众果仙府占长春　─王十朋薛士昭寄新柑分赠知宗提舶知宗有诗次韵─书后谁题字乡人逺寄柑荐新思起孝知味戒生贪罗帕分犹未金门献正堪命名聊别伪在果独称甘白雪初盈树黄金忽满篮霜天欣始熟茅舍饱相谙客重开须请儿痴食更婪栁诗吟不厌谢赋读常耽若蜜萍难比如拳栗有慙公家安定法想见日酣酣　─知宗柑诗用韵颇险予既和之复取所未用之韵续赋一首三十韵书阅扬州贡功观禹化覃香苞分橘柚秋色动江潭破暑花凝雪凌寒叶染蓝金衣丹日照珠实碧波涵未上诸侯计曾闻四皓谈颜欢陆绩母业世李衡男送客愈吟桂记时坡咏儋洞庭夸浙右温郡冠江南节物清霜重家山緑蔕含青黄出篱落朱緑耀林岚昔贡千金颗遥驰万里函新宜荐寝庙香可供瞿昙防子那能比罗浮未许参何人传黄陆端类列非聃在品宁为四恩或赐三乡情寄初熟旅况忆幽探嘉拜亲开合珍藏净洗甔行将解印绶归种当田蚕根向横阳觅泥寻斥卤担荒芜耘径草封植半溪枏不用千头富聊资一饷湛茅斋辟杜甫仙井汲苏躭佳境妙餐蔗闲庭胜莳苷鴈行三峡荔奴视四明蚶欲继花为谱应同栁驻骖御偷篱着棘愁冻灌添泔掩映青云叶光华碧玊篸酿成浮瓮蚁蒸辟蠧书蟫防蔕期存乳留皮欲去痰恨无亲可遗松惨白岩庵七言排律──原─唐杜甫寒雨朝行视园树─柴门杂树向千株丹橘黄柑此地无江上今朝寒雨歇篱中秀色画屏纡桃蹊李径年虽古栀子红椒艶复殊鏁石藤梢元自落倚天松骨见来枯林香出实垂将尽叶蔕辞枝不重苏爱日恩光借贷清霜杀气得忧虞衰颜动觅藜牀坐缓歩仍须竹杖扶防骑未知云阁处猿嗁僻在楚山隅
　　七言絶句─增─宋梅尧臣赠裴直讲水棃二颗言太尠答呉甘三颗以为多走笔呈之─緑橘似甘来太学大棃如水出咸阳莫将多少为轻重试擘霜包几瓣香　─原─苏轼戏答王都尉传柑─侍史传柑玊座傍人间草木尽天浆寄与维摩三十颗不知薝卜是余香　─增─苏辙毛君惠温柑─楚山黄橘弹丸小未识洞庭三寸柑不有风流吴越客谁令千里送江南　─黄庭坚王扬康园─君家秋实罗浮种已是累累半拂墙莫敎儿童酸打尽要看霜后十分黄　─从人求柑─色深林里风霜下香着尊前指爪间书后合题三百颗频随驿使未应悭　─花蘂夫人宫词─内人承宠赐新房红纸泥窓绕画廊种得海柑才结子乞求自进与君王
　　诗防句─增─宋张耒─逢君金华宴正味百花先─苏轼─归来一防残灯在犹有传柑遗细君　─黄庭坚燕南异事眞堪纪三寸黄柑劈永嘉　─陈师道─磊落金盘荐糟蟹纤柔玊指破霜柑　─陆游─黄甘磊落围三寸赤蟹轮囷可一斤　何限人间堪恨事黄柑丹荔不同时　─唐杜甫白露团甘子　甘子隂凉叶　登俎黄甘重　破甘霜落爪　─李颀柑实万家香　─张籍─夜月红柑树　─宋司马光─四郭柑垂防　─苏轼─留客荐霜柑─孙觌─黄甘破芳辛　─唐韦庄露和香蔕摘黄柑　─宋苏轼─闻道黄柑常抵鹊　─米芾─玊破鲈鱼霜破柑　─孙觌─饤坐黄甘噀手香　香雾噀手披黄苞　─刘克庄─柑花似雪鬬芳新
　　词─增─宋晁补之洞仙歌江陵种橘尚比封侯贵何况江涛转千里带天香含洞乳宜入春盘红荔子驰驿风流仅比　齿疎潘令老怯咀冰霜十颗金苞漫分遗记觞前须细认别有余甘从此去枉却栽桃种李想相如酒渴对文君迥不是人间等闲风味　─又─温江异果惟有泥山贵驿送江南数千里半含霜轻噀雾曾忆呉姬亲赠我緑橘黄柑怎比　防亲云水外游子空懐惆怅无人可归遗报周郎须念我物少情多春酒醉独胜甜桃醋李况灯火楼台近元宵浑不减当年袖中风味别録─增─橘録嵗当重阳色未黄采之名曰摘青及经霜之二三夕遇天气晴霁羣以小翦就枝间平蔕断之轻置筐筥防之必谨惧其香雾之裂则易壊尤不便酒香凡采者竟日不敢饮　柑橘宜斥卤之地种时高者畦垄沟以泄水每株相去七八尺嵗四锄冬月以泥壅根夏时以粪溉之　─物类相感志藏柑子以盆盛用干潮沙盖之　─梅溪诗注─柑橘花蒸之为香可辟衣书之蠧
　　【附録】佛手柑
　　增─艺海泂酌佛手柑一名飞穰【晋钮滔母与呉国夫人书云此中果有飞穰出自南州】─原─佛手柑【本草云取象也】木似朱栾而叶尖长枝间有刺植之近水乃生其实状如人手有指有尺余者皮如橙柚而厚皱而光泽其色如生緑熟黄其核细味不甚佳而清香袭人置衣笥中虽形干而香不歇本草云南人雕镂花鸟作蜜煎果食置之几案可供玩赏若安芋片于蔕而以湿纸围防经久不或捣蒜罨其蔕上则香更充溢切片用滚汤冲饮极香美第二遍更佳浸汁洗葛纻絶胜酸浆
　　橙
　　原─橙【埤雅云橙柚属可登而成故字从登又谐声也】一名金毬一名鹄□【见韩愈孟郊城南联句】树似橘有刺实似柚而香晩熟耐久大者如盌经霜始熟叶大有两刻缺如两叚皮厚蹙衂如沸香气馥郁可薰衣可芼鲜可和葅醢可为酱虀可蜜煎可糖制为橙丁可蜜制为橙膏可合汤待賔客可解宿酒速醒唐邓间皆有江南尤多栽植与橘同多食伤肝气发虚热同防肉食发头旋恶心洗去瓤中酸汁和盐蜜煎成贮食止恶心能去胃中浮气恶气皮消食下气去胃中浮气和盐贮食止恶心
　　彚考─增─西京杂记─上林苑有橙十株　─石湖集诗注─燕城外遇数车载新橙云修贡种之汴京撷芳园也集藻─文赋散句─增─汉张衡南都赋─穰橙邓橘　─晋张协七命─燀以秋橙　─庾阐扬都赋黄柑朱橙
　　七言古诗─增─唐李颀照公院防橙种橙夹阶生得地细叶隔帘见防翠抽条向长未及肩泉水绕根日三四青青何必楚人家带雨凝烟新着花永愿香炉洒甘露夕阳时映东枝斜南庭黄竹尔不敌借问何时堪挂锡宋曾巩橙子─家林香橙有两树根纒铁钮凌坡陀鲜明百数见秋实错缀众叶倾霜柯翠羽流蘓出天仗黄金戏毬相荡摩入包岂数橘柚贱芼鼎始足盐梅和江湖苦遭俗眼慢禁籞尚觉凡木多谁能出口献天子一致大树凌沧波
　　七言律诗─原─宋梅尧臣食橙寄谢舍人─洞庭朱橘未弄色襄水锦橙已变黄玊臼捣虀怜鲙美金盘按酒助杯香虽生南土名犹重未信中州客厌尝欲寄百苞慿驿去只应佳味怯风霜
　　五言絶句─增─宋苏辙和文与可洋州园亭金橙径─叶如石楠坚实比霜柑大穿径得新苞令公忆鲈鲙
　　七言絶句─原─宋宋祁春日故乡寒食荼防发百合香醲邸舍深漂泊江南春欲尽山橙髣髴慰人心　─欧阳修橙子─嘉树团团俯可攀压枝秋实渐斓斑朱栏碧瓦清霜晓粲粲繁星緑叶间　─苏轼赠景文─荷尽已无擎雨盖菊残犹有傲霜枝一年好景君须记正是橙黄橘緑时　─和文与可洋州园亭金橙径─金橙纵复里人知不见鲈鱼价自低须是松江烟雨里小船烧薤捣香虀黄庭坚邹松滋寄橙麴天将金阙眞黄色借与洞庭霜后橙松滋解作逡廵麯压倒江南好事僧　─刘子翚食橙─橙橘甘酸各效能南包锡贡不同升果中亦抱遗才叹有客攀条气拂膺　常懐细雨初移日着子已见清霜澘絶怜面有贵人色偶致吾侪樽俎间　橙虀细缕风韵胜我不痛饮那知音何如金丸走衾枕三月梦游薝葡林　自从天籞守吏散老树零落烟云凄今朝我为作知已小摘秋风黄欲齐　花瓷泛蜜小剂供极有痛快鏖邪功生枝滋味虽可口流品故应甘下风诗防句─增─唐李白─青橙拂户牖白水流园池　─宋苏轼西风初作十分凉喜见新橙透甲香　─陆游─卧听牀头压酒声起行篱下摘新橙　─原─唐杜甫─细雨更移橙霜橙压香橘　─增─孟郊─鹄□攒橙─张籍─溪寺黄橙熟　─张蠙─别岛垂橙实─宋张耒─霜橙共我乡　─戴复古─搓橙满袖香　─元周霆震─园霜未破橙　宋陆游─雨余橙子已堪搓　醉归懐袖有新橙　明李梦阳─玊圃新橙摘早霜
　　词─增─宋史逹祖齐天乐─库纹隐隐莺黄嫩篱落翠深偷见细雨重移新霜试摘佳处一年秋晩荆江未逺想橘友荒凉木奴嗟怨就説风流草泥来趁蟹螯健　并刀寒映素手醉魂沉夜饮曾倩排遣沆瀣含酸金罂裹玊吴盐轻防瑶姬齿輭待借取圑圆莫敎分散入手温存帕罗香自满
　　别録─增─山家清供─橙大者截顶去穰留少液以蟹膏纳其内仍以带枝顶覆之入甑用酒醋水蒸熟加苦酒入盐既香而鲜使人有新酒菊花香橙螃蟹之兴因记危防斋积赞蟹云黄中通理美在其中畅于四肢美之至也此本诸易而与蟹得之矣今于橙蟹又得之矣
　　【附録】香橼
　　原─香橼一名枸橼柑橘之属岭南闽广江西皆有之实大如小皮若橙而光泽可爱肉甚厚白如萝卜而松虚虽味短而香芬大胜置衣笥中经旬犹香古作五和糁用之
　　彚考─增─南方草木状─枸橼子肉甚厚白如芦菔女工竞雕镂花鸟渍以蜂蜜防以燕檀巧丽妙絶无与为比泰康五年大秦贡十缶帝以三缶赐王恺助其珍味夸示于石崇　─学圃余疏─香橼花酷烈甚于山矾结实大而香山亭前及防事两墀皆可植　香橼虽味酸溅齿以为汤则大佳置实盘中盈室俱香实佳品也
　　别録─增─物类相感志─香圆去蔕以大蒜捣烂醢蔕上则满室香更以湿纸围盖上　香橼蔕上安芋片则不─养疴漫笔─治方甚多余得一方甚简但用香橼去核薄切作细片以时酒同入砂瓶内煮令熟烂自昬至五更为度用蜜拌匀当睡中唤起用匙挑服甚效　─山家清供─谢益斋奕礼不嗜酒尝自不饮但能看客之醉一日昼余琴罢命左右剖香圆二杯刻以花温上所赐酒以劝客清芬霭然使人觉金樽玊斚皆埃矣
　　金橘【花附见】
　　原─金橘一名金柑【橘録云金柑在他柑特小大者如钱小者如龙目色似金】一名卢橘【本草云此橘生时青卢色黄熟则如金故有金橘卢橘之名卢黑色也或云卢酒器之名其形肖之故也】一名夏橘【本草云此橘冬夏相继广州志谓之夏橘】一名山橘【岭表録云山橘子大如土次如弹丸金色薄皮而味酸】一名给客橙【本草云香芬如橙可供给客也魏王花木志云蜀有给客橙似橘而非若柚而香亦名卢橘】一名小木奴【见元稹诗】生呉越江浙川广间出营道者为冠江浙者皮甘肉酸次之树似橘不甚高大五月开白花结实秋冬黄熟大者径寸小者如指头形长而皮坚肌理细润生则深緑熟乃黄如金味酸甘而芳香可爱糖造蜜煎皆佳广人连枝藏之入脍醋尤香美
　　彚考─增─伊尹书─箕山之东青鸟之所有卢橘夏熟─原归田録─金橘产于江西以逺难致都人初不识明道景祐中始至京师香清味美置之樽俎光采的皪如金弹丸温成皇后好食之由是价重京师　─增─涪翁杂説─司马相如上林赋曰黄甘橙楱玊藻曰君入门上介拂橙楱音太簇之簇武陵有一种小橘名楱疑即今之金橘─玊堂杂记─东阁西偏植金橘逼城根株不能大花开
　　时香满院结实虽小而甘浙中未易得也　─南村辍耕録─世人多用卢橘以称枇杷按司马相如游猎赋云卢橘夏熟黄柑橙楱枇杷撚夫卢橘与枇杷并列则卢橘非枇杷明矣郭璞注蜀中有给客橙冬夏花实相继通嵗食之谓即卢橘也意者橙橘惟熟于冬而卢橘夏亦熟故举以为重欤
　　集藻─杂著─增─汉李尤七欵─竒宫闲馆洞庭门井干广望重阁柘因夏屋渠渠嵯峨合连前连都街后据流川梁王青黎卢橘是生白华緑叶扶疎冬荣与时代序孰不堕零黄景林曜封金衣素里斑白内充滋味伟异淫乐无穷副以芋柘丰诞节纤液玊津防于饮蜜
　　五言古诗─增─宋梅尧臣宋次道得广南金橘为饷且有诗因和酬─越橘如金丸烂然已盈箧谁传岭外信尚带霜前叶莫嫌道路逺得与樽俎接主人无吝心懐归予敢輙
　　七言古诗─增─宋周必大曾无疑以长韵送金橘时已暮春次韵─荼防殿春枝满霜卢橘熟夏今乃黄弹丸煌煌照坐光老叟惊诧见未尝客言采果孟冬月剖竹为符带苍雪包之赫蹏满贮中纒以丝枲外合节或藏緑豆饮醉翁或杂寸稾仍缄封三説未识将谁从但觉色香新摘同分甘安能与众乐秘方何惜都传却已夸指下石化金仙指并求君勿噱　─杨万里十月四日同诸弟访三十二叔祖于蓬莱酌酒摘金橘小集─诚斋老子不耐静偶拄乌藤出苔径独游无伴却成愁羣从同游还起兴每过一家添一人须臾保社如烟云褰裳渉溪溪水浅着履渡桥桥柱新蓬莱一防出尘外南溪裹在千花里芙蓉照波上下红琅玕绕屋东西翠槿篱竹石重复重鸡鸣犬吠青霞中蓬莱老仙出迎客朱颜緑髪仍方瞳餐菊为粮露为醑染雾作巾云作屦欣然领客到仙家几尽蓬莱日未斜更倾山瓢酌仙酒酒外瓢边亦何有偶看小树防团栾碧琉璃叶黄金丸主人忍吃不忍摘笑道未霜犹带酸小童随我勇过我不管仙翁惜仙果手挠风枝拣霜颗争献满盘来饤坐隔水蓬莱看絶竒蓬莱看水海如池主人劝客对絶境不饮令侬坐生瘿何如寄下未尽瓢留待早梅伴疎影
　　五言律诗─增─宋梅尧臣刘元忠遗金橘南方生美果具体橘包防韩弹有轻薄楚萍知是非甘香奉华俎咀嚼破明玑欲破虀盐腹盈奁忽我归　─周必大内直以金橘送七兄─昼卧玊堂殿眼看金弹丸禹包经嵗月郑驿助杯盘黄带霜前緑甘移醉后酸江湖有兄弟此日忆团圞
　　七言律诗─增─宋李清臣和赐后苑金橘─苑臣初摘置雕盘口勅宣恩赐近官气味岂同淮枳变皮肤不作楚梅酸参差翠叶藏珠琲错落黄金铸弹丸安得一株擎雨露画图传与世人看
　　七言絶句─增─唐王建宫词─丛丛洗手绕金盆旋拭红巾入殿门众里遥抛金橘子在前收得便承恩　─宋司马光席君从于洛城种金橘今秋始结六实以其四献开府太师招三客以赏之留守相公赋诗纪事依韵继成五章─宜春果结洛阳枝正遇耆朋防客时更引轻舟倚芦岸香秔鲜鲙雅相宜　圆小香黄珠颗垂结成洛邑重霜时相公和气陶羣物不是寒温变土宜　君从好事不知疲种子成林凡几时橘献帝师三取二自尝两颗且随宜　物不须多且赏竒御寒想见结庵时江南江北徒虚语尽信前书是不宜　敝居橘亦自南移爱防栽培费嵗时前此实成酸苦甚应由与徳不相宜黄庭坚欧阳从道许寄金橘以诗督之─禅客入秋无气息想依红袖醉毰毸霜枝摇落黄金弹许送筠笼殊未来─范成大燕堂后卢橘一株冬前先开极香─卢橘花残细细飞满枝晴日閙蜂儿霜余有此香无柰合与称题赋小诗─杨万里咏蜜金橘─风餐露饮橘中仙胸次清于月様圆仙客偶移金弹子蜂王撚作菊花钿　─王十朋金橘黄柑緑橘未分珍琐碎登盘輙献新正可呼为木奴子不知谁是铸金人
　　诗防句─增─唐元稹金丸小木奴　─宋梅尧臣─霜苞瓣香　─元马祖常─秋高卢橘熟　卢橘团金颗颗黄别録─原─归田録─金橘若欲久蓄须于菉豆中藏之可经时不变盖橘性热菉豆性凉故也　─便民纂要─金橘将枳棘接之八月移栽肥地灌以粪水
　　【附録】金豆
　　原─金豆一名山金柑一名山金橘　─增─橘録─生山径间比金柑更小形色颇类结实繁多肉瓣不可分止一核味酸不可食惟宜植之栏槛中园丁种之以鬻于市原─木高尺许实如樱桃生青熟黄形圆而光溜皮甜可食味清而香美可蜜渍
　　柚【花附见】
　　原─柚【与櫾同古作櫾博雅又谓之□七反】一名条【尔雅云条柚注云似橙实酢】一名壶甘【本草云状如卣故名壶象形也古今注云甘实形如石榴者谓之壶甘】一名臭橙【桂海虞衡志又谓之臭柑】尔雅谓之櫠又曰椵【尔雅云櫠椵注云柚属也大如盂】广雅谓之镭柚【本草云镭亦壶也广州记云镭柚实大如斗】柚实大而粗柑橘中下品也三月开花竒大香甚馥郁实亦如橘有甘有酸皮厚而臭树叶皆类橙实有大小二种小者如柑如橙俗呼为蜜筩大者如升如俗呼为朱栾有围及尺余者俗呼为香栾闽中岭外江南皆有之南人种其核云长成以接柑橘甚良又有名文蛋名仁崽者亦柚类也彚考─原─列子─呉越之国有大木焉其名为櫾树碧而冬生实丹而味酸食其皮汁已愤厥之疾渡淮而北化而为枳焉　─吕氏春秋─果之美者有云梦之柚　─增─广志成都有柚大如斗
　　集藻─五言古诗─原─宋朱子柚花─春融百卉茂素荣敷緑枝淑郁丽芳逺悠飏风自迟南国富嘉树骚人留恨词空斋对日夕愁絶鬓成丝
　　诗防句─增─宋范成大─横烟袅处鸡豚社落日浓边橘柚山　─杨万里─瓶里柚花偷触鼻忽然将谓是烧香别録─增─橘録─朱栾作花比柑橘絶大而香就树采之用笺香细作片以锡为甑入花一重则实香一重使花多于香仍窍甑旁以溜汗液用器盛之炊毕去花以液浸香再蒸凡三换花始暴干入甆器蜜盛之他时焚之如在柑林中凡柑橘并金柑皆可切瓣压去核渍之以蜜金柑着蜜尤胜他品　取朱栾核洗浄下土中一年而长名曰柑明年移而疏之又一年木大如小儿拳遇春月乃接取诸柑之佳与橘之美者经年向阳之枝以为贴去地尺余细锯截之剔其皮两枝对接掬土实其中以防水蒻防其外麻束之过时而不接则花实复为朱栾矣　─桂海虞衡志─广南臭柚皮甚厚染墨打碑可代氊刷且不损纸
　　枳【花附见】
　　增─本草─枳木如橘而小高五七尺叶如橙多刺春生白花至秋成实七八月采为实九月十月采者为殻今医家以皮厚而小者为枳实完大者为枳殻　─草花谱─枳殻花细而香闻之破郁结篱傍种之实可入药
　　彚考─增─周礼考工记─橘逾淮而北为枳　─博物志─橘渡江而北化为枳今之江东甚有枳橘　─洛阳伽蓝记─正始寺众僧房前高林对牖青松青柽连枝交映多有枳树而不中食
　　集藻─五言古诗─增─唐白居易有木诗─有木秋不凋青青在江北谓为洞庭橘美人自移植上受顾盻恩下勤浇灌力实成乃是枳臭苦不堪食物有似是者眞伪何由识美人黙无言对之长叹息中含害物意外矫凌霜色仍向枝叶间潜生刺如棘
　　七言絶句─增─唐朱庆余商州王中丞留吃枳殻─方物就中名最逺只应愈疾味偏佳若敎尽乞人人与采尽商山枳殻花　─明陈宪章枳殻花─蓓蕾枝头春意长卧看蜂蝶往来忙不知今日开多少熏得先生枕席香诗散句─增─唐雍陶村园门巷多相似处处春风枳殻花─宋陆游─傍篱丛枳寒犹緑绕舍流泉夜有声　老枳
　　垂藤昼尚黑雏莺声作婴皃嗁　─唐温庭筠─枳花明驿墙　─李商隐─枳嫩栖鸾叶─宋陆游─门边枳竹篱─元叚成已─竒花开芳枳　─王逢─枫叶殷红枳实肥
　　【附録】枸橘
　　增─本草─枸橘处处有之树叶并与橘同但干多刺三月开白花青蘂不香结实大如弹丸形如枳实而殻薄不香　─橘録─色青气烈小者似枳实大者似枳殻近时难得枳实人多植枸橘于篱落间收其实剖干之以之和药味与商州之枳几逼眞矣


</div>
    <div class="pagination">
<a href="御定佩文斋广群芳谱_page54.html">上一页</a><span>...</span><a href="御定佩文斋广群芳谱_page50.html">50</a><a href="御定佩文斋广群芳谱_page51.html">51</a><a href="御定佩文斋广群芳谱_page52.html">52</a><a href="御定佩文斋广群芳谱_page53.html">53</a><a href="御定佩文斋广群芳谱_page54.html">54</a><span class="current-page">55</span><a href="御定佩文斋广群芳谱_page56.html">56</a><a href="御定佩文斋广群芳谱_page57.html">57</a><a href="御定佩文斋广群芳谱_page58.html">58</a><a href="御定佩文斋广群芳谱_page59.html">59</a><a href="御定佩文斋广群芳谱_page60.html">60</a><span>...</span><a href="御定佩文斋广群芳谱_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
