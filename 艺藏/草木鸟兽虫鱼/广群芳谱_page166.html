<!DOCTYPE html>
<html>
<head>
    <meta charset="UTF-8">
    <title>广群芳谱 - 第 166 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广群芳谱 - 第 166 页/共 195 页</h1>
    <div class="content">　　白鹤顶，似鹤顶红而色较白。
　　白鹤翎，一名银鹤翎，一名银雀舌，一名玉雀舌。花纯白，与粉鹤翎同，瓣皆有尖，下垂。
　　粉蝴蝶，一名玉蝴蝶，一名白蛱蝶。千瓣，小白花。
　　白蜡瓣，一名玉菡蓞。花纯白，与粉蜡瓣同。
　　脑子菊，花瓣微皱缩，如脑子状。
　　楼子菊，层层状如楼子。
　　单心菊，细花心，瓣大。
　　五月菊，花心极大，每一须皆中空，攒成一匾球子，红白单叶绕承之，每枝只一花，径二寸，叶似茼蒿，夏中开，近年院体画草虫，喜以此菊写生。
　　殿秋白，一名玉玫瑰。花、朶、叶、干俱类殿秋黄。
　　寒菊，大过小钱，短白瓣，开多日其瓣方增长，明黄心，心乃攒聚碎叶，突起颇高，枝条柔细，十月方开。
　　以上白色。
　　状元紫，花似紫玉莲而色深。
　　顺圣浅紫，出陈州、邓州，九月中方开，多叶，叶比诸菊最大，一花不过六、七叶，而每叶盘迭凡三、四重，花叶空处，间有筒叶辅之，大率花、枝干类棣棠，但色紫花大尔。菊中惟此最大，而风流态度又为可贵，独恨色非黄、白，不得与诸菊争先耳。
　　紫牡丹，一名紫西施，一名山桃红，一名檀心紫。花初开红黄间杂如锦，后粉紫，径可三寸，瓣比次而整齐，开迟，气香，叶绿而泽，长厚而尖，其亚深，叶根有冗，枝干肥壮，高仅三、四尺。
　　碧江霞，紫花，青蔕，蔕角突出花外，小花，花之奇异者。
　　双飞燕，一名紫双飞。淡紫，千瓣，每花有二心，瓣斜卷如飞燕之翅。
　　孩儿菊，紫萼白心，茸茸然，叶上有光，与它菊异。
　　紫茉莉，似梅花菊而紫，花虽小而标格潇洒，气味芬馥，不可以常品目之。
　　朝天紫，一名顺圣紫。蓓蕾青碧，花初深紫，后浅紫，气香，瓣初如兔耳，后尖而覆，鬅松而整齐，径可二寸有半，叶绿而稀，尖亚，细密如缕，枝干细，紫，劲而直，高可五、六尺。
　　翦霞绡，紫，多瓣，边如翦其花，径二寸许，瓣疎而大，其边如绣。
　　佛座莲，紫，千瓣，瓣颇大，且开殿众菊，或以为紫牡丹，非。
　　瑞香紫，一名锦瑞香。花淡紫，如瑞香色，径寸许，瓣疎，尖而竖，枝叶类金荔枝。
　　紫丝桃，一名紫苏桃，一名晓天霞。蓓蕾青绿，花茄色，中晕浓而外晕稍淡，瓣长而尖，初如勺，后平铺，瓣上有纹色更紫，花径可二寸有半，厚称之开微鬅松明阔，枝叶俱类紫玉莲。
　　墨菊，一名早紫。花似紫霞，觞而厚大，紫黑秾艳，开于九日前，茎叶与紫袍金带相似，高可五、六尺。史谱云，按宋嘉佑中有油紫，英宗时有黑紫，神宗时色加鲜赤目为顺圣紫，皆紫之极，非世俗点染之说也。
　　夏万铃，出鄜州，开以五月，紫色，细铃生于双纹大叶之上，以时别之者，以有秋时紫花故也，或以菊皆秋生花，而疑此菊独以夏盛，按灵寳方曰，菊花紫白，又陶隐居云，五月采，今此花紫色而开于夏时，是其得时之正也，夫何疑哉。
　　秋万铃，出鄜州，开以九月中，千叶，浅紫，其中细叶尽为五出铎形，而下有双纹大叶承之，诸菊如棣棠是其最大，独此菊与顺圣过焉，环美可爱。
　　荔枝紫，出西京，九月中开，千叶，紫，花叶卷为筒，大小相间，凡菊铃并蕊皆生托叶之上，叶背乃有花萼与枝相连，而此菊上下左右攅聚而生，故俗以为荔枝者，以其花形正圆故也，花有红者，与此同名，而纯紫者葢不多得。
　　紫褒姒，似粉褒姒而色紫。
　　赛西施，又名倚栏娇。淡紫，小，花头倒侧如醉。
　　紫芍药，一名红翦春。花先红，后紫，复淡红变苍白，径可三寸，厚称之，其瓣阔大而鬅松，开早，气香，叶薄，绿而泽，稀而多尖，其枝干顺直，高可四、五尺。
　　绣球，出西京，开以九月中，千叶，紫，花叶尖阔，相次丛生，如金铃菊中铃叶之状，大率此花似荔枝菊，花中无筒叶，而萼边正平尔，花形之大，有若大金铃菊者。
　　紫鹤翎，一名紫粉盘，一名紫雀舌。花先淡紫，后粉白色。
　　紫玉莲，一名紫荷衣，一名紫蜡瓣。蓓蕾青绿，花紫而红，质如蜡，径可二寸，瓣如勺，终始上竖，叶全似朝天紫。
　　玛瑙盘，淡紫，赤心，千瓣，花极丰大。
　　紫蔷薇，花畧小，似紫玉莲而色淡。
　　紫罗伞，一名紫罗袍。花似紫鹤翎，小而厚，色匀，其瓣罗纹而细，叶青，大而稠，根多冗，茎青淡红，枝干劲直高大。
　　紫绣球，一名紫罗衫。其花粉紫，得养则如紫牡丹之色蒨丽，失养则青红黄白夹杂而不匀，瓣结不舒，叶类锦绣球，绿而混，厚而皱。
　　紫翦绒，四翦绒俱小巧，紫者其名独振。
　　金丝菊，紫花，黄心，以蕊得名。
　　水红莲，一名菡蓞红，一名荷花球，一名粉牡丹，一名紫粉莲，一名紫粉楼。花粉紫，初开似紫牡丹，其后渐淡如水红花色，径二寸，形团瓣疎，开早，叶绿，稀而可数，阔大而厚，皱而蹙，似芡叶，枝干劲直，高可一丈，或以为太液莲，非。
　　鸡冠紫，一名紫凤冠。千瓣，高大起楼，取象于鸡冠花，非以鸡之冠为比也。
　　福州紫，紫，多瓣。
　　以上紫色。
　　状元红，花重红，径可二寸，厚半之，瓣阔而短厚，有纹，其末黄，其红耐久，开早，叶似猫脚迹，绿而丽，亚深，叶根冗，枝干如铁，高仅三、四尺。
　　锦心绣口，一名杨妃茜裾红，一名美人红。径二寸许，厚半之，外大瓣一、二层，深桃红，中筒瓣突起，初青而后黄，筒之中娇红而外粉，筒之口金黄，烂熳如锦，香清，开与报君知同，叶绿而泽，团而弓，稀而可数，其缺刻如捷叶，枝干红紫，细劲顺直，高可四、五尺。
　　紫袍金带，一名紫重楼，一名紫绶金章。蓓蕾有顶，开稍迟，初黑红，渐作鲜红，既开彷佛亚腰葫芦，亚处无瓣，黄蕊绕之，其彻也，黄蕊不见，攒簇成球，大如鸡卵，开极耐久，叶绿而秀，阔而长，薄而多尖，叶根有冗，茎淡红，枝干劲直，高可三、四尺。
　　大红袍，蓓蕾如泥金，初开朱红，瓣尖细而长，体厚，径可二寸以上，残色木红，叶青泽，厚而大，亚深，末团，叶根清净，茎青，枝干肥壮顺直，高可四、五尺。
　　紫霞觞，一名紫霞杯。花似状元红，厚而大，开早，初重红，稍开即木红，叶青，阔而皱，亚深，叶根多冗，枝干挺劲，高可四、五尺。
　　红罗伞，一名紫幢，一名锦罗伞。紫红，千瓣。
　　庆云红，一名锦云红。蓓蕾深桃红，开则红黄，并作玛瑙色，中晕秾而外晕淡，其瓣尖细而鬅松，径二寸有半，厚称之，叶青泽，厚而长，稍尖，亚深，茎青，枝干顺直，高可四、五尺。
　　海云红，一名海东红，一名相袍红，一名将袍红，一名扬州红，一名旧朝服。先殷红，渐作金红，久则木红而淡，径可二寸有半，其瓣初尖而后岐，甚萼黄，其彻也鬅松，其叶长而大，青而多尖，其亚深，枝干壮大，高可四、五尺。
　　臙脂菊，类桃花菊，深红浅紫，比臙脂色尤重，比年始有之，此品既出，桃花菊遂无颜色，葢奇品也。
　　缕金妆，一名金线菊。深红，千瓣，中有黄线路。
　　出炉金，一名锦芙蓉。金红，千瓣，色如炉金出火。
　　火炼金，花径寸许，外尖瓣猩红，其中萼金黄，朶垂，其红不变，叶绿而泽，稀而瓦长，厚而尖，亚深，枝干劲直，高可四、五尺。
　　木红球，一名红罗杉，一名红绣球。花初开殷红，稍开即木红，径可二寸有半，下覆如球，心萼黄甚，茎叶枝干颇类御袍黄，高可五、六尺一丈。
　　紫骨朶，一名大红绣球，一名红绣球。蓓蕾鲜红，顶如泥金，开甚早，先红紫，后紫红，径可二寸有半，厚二寸，瓣明润丰满如榴子，其彻也攒簇如球，叶类紫霞觞，叶绿而小，根有冗，枝干劲直，高可四、五尺。
　　醉杨妃，一名醉琼环。其色深桃红，久而不变，其花疎爽而润泽，小，径近二寸以上，厚半之，其瓣尖而梗下覆如脐，花繁而柄弱，其英乃垂，其叶青厚，短大而稠，其尖多，其亚浅，叶根冗甚，茎青，枝干偃蹇，高可五、六尺。
　　太真红，娇红。
　　楼子红，蓓蕾甚巨，开早，初深黑，渐作鲜红，瓣垂而长，光焰夺目，既开径可二寸以上，其萼如小钱，初青后黄，其中隐然有顶，有开数瓣上竖者，茎叶如紫袍金带，枝干高大，可至四、五尺。
　　红万卷，一名红纽丝。深红，千瓣，如万卷书。
　　一捻红，花瓣上有红点面，径三寸，瓣大而圆。
　　红翦绒，初殷红，后木红，径寸有半，其形薄而瓦，其瓣末碎而茸，攒簇如刺，叶绿，尖而小，其亚浅，其茎红，叶根清净，枝干扶疎，高可三、四尺。
　　锦绣球，一名锦罗衫。蓓蕾如栗，其花抱蔕，其初殷红，既开鲜红，渐作红黄色，瓣阔而短，叶似紫绣球，稀而大，皱而尖，叶根有冗。
　　鹤顶红，一名不老红。花似晚香红，薄而小，外晕粉红，中晕大红，开彻粉红，瓣下亸大红，瓣上攒如鹤顶，叶青，圆而小，枝干不甚高大。
　　鸡冠红，红，千瓣，色如鸡冠。
　　猩猩红，花似状元红而厚，仅二寸，开早，鲜红耐久，叶泽，长而多尖，茎青，枝干挺劲，高可四、五尺。
　　绣芙蓉，一名赤心黄，一名老金黄。初开赤红，既开中晕赤而外晕黄，其瓣面黄而背红，径二寸有半，厚半之，开早，棱层整齐，叶青，泽而脆，亚深，叶根冗甚，枝干偃蹇而麤大，高可四、五尺。
　　锦荔枝，金红，多瓣。
　　红牡丹，开早，初殷红，后银红，开最久。
　　红茉莉，似梅花菊而红。
　　芙蓉菊，状如芙蓉，红色。
　　二色莲，一名赛红荷，一名西番莲，一名蜡瓣红，一名大红莲，一名红转金，一名锦蜡瓣。花先茜红，后红黄色，其萼黄，径二寸许，厚半之，瓣如勺而毛，末微皱上簇如莲萼，黄而大，萼中或突起数瓣，叶绿，长大而多尖，其亚深，叶根有冗，干劲挺，高可四、五尺。
　　襄阳红，并蔕双头，出九江彭泽。
　　宾州红，一名岳州红，一名日轮红。重红，褊薄如旋，径二寸中，黄萼，叶干似紫霞觞。
　　土朱红，其色如土朱。
　　红二色，出西京，开以九月末，千叶，丛有深、淡红两色，而花叶之中间生筒叶，大小相应，方盛开时，筒之大者裂为二、三，与花叶相杂比，茸茸然，花心与筒叶中有青黄色，颇与诸菊异。
　　冬菊，花薄而小，径仅寸半，色深红，质如蜡瓣，阔而短，开极迟，叶疎青而泽，初似银芍药，其后弓而厚，长而尖，亚深尖多，茎紫，枝干顺直扶疎，高可五、六尺。
　　以上红色。
　　桃花菊，刘蒙泉云，粉红，单叶，中有黄蕊，其色正类桃花，俗以此名，葢以言其色尔，花之形度虽不甚佳，而开于诸菊未有之前，故人视此菊如木中之梅焉，枝叶最繁密，或有无花者。史铸云，一名桃红菊，花瓣如桃花，粉红色，一蕊凡十三、四片，开时长短不齐，经多日乃齐，其心黄色，内带微绿，此花嗅之无香，惟捻破闻之，方知有香，至中秋便开，开至十余日渐变为白色，或生青虫，食其花片，则衰矣，其绿叶甚细小。范成大云，多叶至四、五重，粉红色，浓淡在桃、杏、红梅之间，未霜即开，最为妍丽，中秋后便可赏。
　　粉鹤翎，一名粉纽丝，一名玉盘丹，一名粉雀舌，一名荷花红。花粉红，大如芍药，瓣尖长而大，背淡红，初开鲜浓，既开四面支撑紫焰腾耀，后渐白纽丝，叶青而稀，阔大如掌，亚深，叶根多冗，枝干顺直而扶疎，高可七、八尺。
　　垂丝粉红，出西京，九月中开，千瓣，细如茸，攅聚相次，花下亦无托瓣，枝干纤弱，其花淡红似银纽丝而瓣不纽，其朶俱垂，色态娇艳，与醉西施、醉杨妃各不相涉，或谓三名即一物，非也。
　　粉蜡瓣，蓓蕾稀，花微红，褪白，质如蜡色，径可二寸有半，厚称之，气香，瓣初仰而后覆，其残如红粉涂抹，叶青，长大而稀，亚深，叶根清净，枝干顺直，高可一丈。
　　粉西施，一名红西施，一名红粉西，一名粉西。花丰硕似白西施，初开红黄相杂，有宝色，开彻则淡粉红，瓣卷而纽，背惨而红如猱头然，柄弱不任，叶青而厚，长而瓦，狭而尖，亚深，叶根多冗，枝干亦类白西施。
　　合蝉菊，九月末开，粉红，筒瓣，花形细者与蕊杂比，方盛开时筒之大者裂为两翅，如飞舞状，一枝之杪凡三、四花。
　　洒金红，一名洒金香，一名金钱豹。淡红，千瓣，瓣间有黄色如洒。
　　红粉团，一名粉团。花粉红，径二寸，厚半之，中晕红，瓣短而多纹，枝叶似金荔枝而青。
　　楼子粉西施，一名晚香红，一名秋牡丹，一名红粉楼，一名车轮红。其花粉红，径可三寸，厚三之二，其开也迟，瓣圆而厚，比次整齐，中深红突起，上作重台，色易淡，叶稠，青而毛，狭而尖，其亚深，叶根冗甚，枝干亦与白西施同，壮大过之。
　　醉西施，淡红，千叶，垂英似醉杨妃。
　　胜绯桃，一名红碧桃。格局似碧桃，色似秋海棠，枝叶似紫芍药而高大不及。
　　粉褒姒，花粉红而小，径二寸有半，瓣尖短，厚而无纹，叶绿而泽，似状元红而尖，其亚少，叶根有冗，枝干偃蹇，或遂以粉西施当之，非也。
　　大杨妃，一名杨妃菊，一名琼环菊。粉红，千瓣，散如乱茸，而枝叶细小，袅袅有态。
　　赛杨妃，粉红，千瓣，花畧小。
　　粉玲珑，一名紫丁香。粉红，小花，按沈谱玲珑与万卷、万管并载，今人类多混称，不知玲珑者疏朗通透之物，卷则书卷、画卷之类，管则箫管、笔管之类，取象各不同，有咏之连环络索即玲珑之别号，于命名之意寖失，不可不辨。
　　八宝玛瑙，一名八宝菊。千瓣，粉红花，花具红黄众色。
　　紫芙蓉，一名胜芙蓉，一名芙蓉菊。千瓣，开极大，其叶尖而小。
　　粉万卷，粉红，千瓣。
　　粉绣球，千瓣，淡红花。
　　夏月佛顶菊，五、六月开，色微红。
　　佛见笑，粉红，千瓣。
</div>
    <div class="pagination">
<a href="广群芳谱_page165.html">上一页</a><span>...</span><a href="广群芳谱_page161.html">161</a><a href="广群芳谱_page162.html">162</a><a href="广群芳谱_page163.html">163</a><a href="广群芳谱_page164.html">164</a><a href="广群芳谱_page165.html">165</a><span class="current-page">166</span><a href="广群芳谱_page167.html">167</a><a href="广群芳谱_page168.html">168</a><a href="广群芳谱_page169.html">169</a><a href="广群芳谱_page170.html">170</a><a href="广群芳谱_page171.html">171</a><span>...</span><a href="广群芳谱_page167.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
