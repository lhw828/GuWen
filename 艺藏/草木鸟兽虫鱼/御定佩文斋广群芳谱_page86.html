<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 86 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 86 页/共 93 页</h1>
    <div class="content">　　増─本草纲目─白附子【因与附子相似故名实非附子类也】苏恭曰本出高丽今出凉州以西生砂碛下湿地独茎似鼠尾草细叶周匝生于穗间根形似天雄李珣曰徐表南州异物记云生东海新罗国及辽东苗与子相似李时珍曰根正如草乌头之小者长寸许干者皱纹有节气味辛甘大温有小毒治心痛血痹行药势中风失音一切冷风气面皯瘢疵
　　彚考─增─楚国先贤传─孔休伤颊有瘢王莽赐玉屑白附子香与之消瘢　─酉阳杂俎─药草异号章阳羽白附子也
　　天南星
　　増─本草纲目─天南星一名虎掌一名虎膏一名鬼蒟蒻【苏颂曰天南星即虎掌小者名由跋李时珍曰虎掌因叶形似之天南星因根圆白如老人星状故名】苏颂曰虎掌河北州郡有之初生根如豆大渐长大似半夏而扁年乆者根圆及寸大者如鸡卵周匝生圆牙三四枚或五六枚三四月生苖髙尺余独茎上有叶如爪五六出分布尖而圆一窠生七八茎时出一茎作穗直上如鼠尾中生一叶如匙裹茎作房旁开一口上下尖中有花微青褐色结实如麻子大熟即白色自落布地一子生一窠九月苖残取根又曰天南星处处平泽有之二月生苗似荷梗其茎高一尺以来叶如蒟蒻两枝相抱五月花似蛇头黄色七月结子作穗似石榴子红色二月八月采根似芋而圆扁气味苦温有大毒治心痛寒热结气积聚伏梁伤筋痿拘缓利水道除隂下湿风疝瘕伤寒时疾中风麻痹除痰下气利胸膈攻坚积消痈肿傅金疮疥癣蛇虫咬伤
　　彚考─增─药谱─天南星别名半夏精─文房宝餙─以竹梢甘露和天南星渍纸一宿裁之刀去如飞
　　【附录】虎掌草
　　增─图经本草─江州一种草叶大如掌面青背紫四畔有牙如虎掌生三四叶为一本冬青不结花实治心疼寒热积气
　　蒟蒻
　　增─本草纲目─蒟蒻一名蒻头一名鬼芋出蜀中施州亦有之呼为鬼头闽中人亦种之宜树隂下掘坑积粪春时生苖至五月移之长一二尺与南星苖相似但多斑宿根亦自生苖经二年者根大如椀及芋魁其外理白味亦麻人秋后采根须净擦或捣或片叚以酽灰汁煮十余沸以水淘洗换水更煮五六徧即成冻子切片以苦酒五味淹食不以灰汁则不成也切作细丝沸汤汋过五味调食状如水母丝马志言其苗似半夏杨慎丹铅录言蒟酱即此者皆误也气味辛寒有毒磨傅痈肿风毒制食主消渴
　　【附录】菩萨草
　　增─图经本草─菩萨草生江浙州郡凌冬不凋秋冬有花直出赤子如蒻头冬月采根用味苦无毒酒研服治诸毒捣傅诸虫伤妇人妊娠欬蜜丸服
　　半夏
　　原─半夏一名水玉一名守田一名地文【本草纲目云礼记月令五月半夏生盖当夏之半也故名守田会意水玉象形也】一名和姑在处有之齐州者为良二月生苗一茎茎端三叶浅绿色颇似竹叶三三相偶而生江南者似芍药白花圆上生平泽者甚小名羊眼半夏圆白为胜五月采则虚小八月乃实大陈乆更佳气味辛平有毒生微寒令人吐熟温令人下射干柴胡为之使忌羊血海藻饴糖恶皁角畏雄黄秦皮甲反乌头消痰热满结欬上气心下急痛时气呕逆除腹胀目不得瞑
　　集藻─五言古诗─增─宋孔平仲常父寄半夏─齐州多半夏采自鹊山阳累累圆且白千里远寄将新妇初觧包诸子喜若狂皆云已法制无滑可以尝大儿强占据端坐斥四旁次女出其腋一攫已半亡小儿作蟹行乳媪代与攘分头各咀嚼方爱有所忘须臾被辛螫弃余不复藏竞以手扪舌啼噪满中堂父至笑且惊亟使啖以姜中宵方稍定久此灯烛光大钧播万物不择窳与良虎掌出深谷鸢头蔽高冈春草善杀鱼野葛挽人肠各以类自蕃敢问孰主张水玉名虽佳神农录之方其外则皎防其中慕坚刚柰何蕴毒性入口有所伤老兄好服食似此亦可防急难我辈事感惕成此章
　　七言絶句─增─唐王建寄刘蕡问疾年少病多应为酒谁家将息过今春赊来半夏重薫尽投着山中旧主人别录─原─修治─洗去皮垢以汤泡浸七日逐日换汤防干切片姜汁拌焙入药或研为末以姜汁入汤浸澄三日沥去涎水晒干用谓之半夏粉或研末以姜汁和作饼子日干用谓之半夏饼或研末以姜汁白矾汤和作饼楮叶包置篮中待生黄衣日干用谓之半夏麯白飞霞医通云痰分之病半夏为主造而为麯尤佳治湿痰以姜汁白矾汤和之治风痰以姜汁及皁荚煮汁和之治火痰以姜汁竹沥或荆沥和之治寒痰以姜汁矾汤入白芥子末和之此皆造麯妙法也　─辨讹─江南半夏大乃径寸叶似芍药根下相重上大下小皮黄肉白南人特重之用之始知其异此乃由跋类半夏而苗不同误以为半夏也　白傍子絶似半夏但咀之微酸不堪入药
　　蚤休
　　增─本草纲目─蚤休一名蚩休一名螫休一名紫河车一名重台一名重楼金线一名三层草一名七叶一枝花一名草甘遂一名白甘遂【虫蛇之毒得此治之即休故有蚤休螫休诸名重台三层因其叶状也金线重楼因其花状也甘遂因其根状也紫河车因其功用也】处处有之生于深山隂湿之地一茎独上茎当叶心叶绿色似芍药凡二三层每一层七叶茎头夏月开花一花七瓣有金丝蕊长三四寸王屋山产者至五七层根如鬼臼苍术状外紫中白有黏穤二种外丹家采制三黄砂汞入药洗切焙用俗谚云七叶一枝花深山是我家痈疽如遇者一似手拈挐是也气味苦微寒有毒治惊癎摇头弄舌热气在腹中癫疾痈疮除蚀下三虫去蛇毒治胎风手足搐能吐泄瘰疬去疟疾寒热
　　集藻─五言古诗─增─宋范成大紫荷车─绿英吐弱线翠叶抱修茎矗如青旄节草中立亭亭根有却老药鳞皱友松苓长生不暇学聊冀病身轻
　　别录─增─服食经─紫河车根以竹刀刮去皮切作骰子大块麪裹入瓷瓶中水煮候浮漉出凝冷入新布袋中悬风处待干每服三丸五更初面东念咒井水下连进三服即能休粮若要饮食先以黑豆煎汤饮之次以药丸煮稀粥渐渐食之咒曰天朗气清金鸡鸣吾今服药欲长生吾今不饥复不渴赖得神仙草有灵
　　鬼臼
　　增─本草纲目─鬼臼一名九臼一名天臼一名鬼药一名觧毒一名爵犀一名马目毒公一名害母草一名羞天花【详见益部方物畧记】一名术律草一名璚田草【详见山谷诗注】一名独脚莲一名独荷草一名山荷叶一名旱荷一名八角盘一名唐婆镜【此物有毒而臼如马眼故名马目毒公杀蛊觧毒故有犀名其叶如镜如盘如荷而新苗生则旧苗死故有镜盘荷莲害母诸名】苏颂曰今江宁府滁舒商齐杭襄峡州荆门军皆有之花生茎间赤色三月开花后结实一説鬼臼生深山隂地叶六出或五出如鴈掌茎端一叶如繖旦时东向及暮则西倾盖随日出没也花红紫如荔枝正在叶下常为叶所蔽未常见日一年生一茎既枯则生一臼及八九年则八九臼矣然一年一臼生而一臼腐盖陈新相易也李时珍曰考郑樵通志云鬼臼叶如小荷形如鸟掌年长一茎茎枯则根为一臼亦名八角盘以其叶似之也据此则是今人所谓独脚莲者也南方处处深山隂密处有之北方惟龙门山王屋山有之一茎独上茎生叶心而中空一茎七叶圆如初生小荷叶面青背紫揉其叶作李香开花在叶下亦有无花者其根全似苍术紫河车丹炉家采根制三黄砂汞或云其叶八角者更灵或云其根如紫河车一様但以白色者为河车赤色者为鬼臼恐亦不然而庚辛玉册谓蚤休阳草旱荷隂草亦有分别陶宏景以马目毒公与鬼臼为二物殊不知正是一物而有二种也又唐独孤滔丹房镜源云术律车有二种根皆似南星赤茎直上茎端生叶一种叶凡七瓣一种叶作数层叶似萞麻面青背紫而有细毛叶下附茎开一花状如铃铎倒垂青白色黄蕊中空结黄子风吹不动无风自摇可制砂汞按此即鬼臼之二种也其説形状甚明气味辛温有毒杀虫毒鬼疰精物辟恶气不祥逐邪觧百毒治风疾邪疟痈疽下息胎
　　彚考─增─益部方物略记─羞寒花蜀地处处有之不为人所爱根茎缀花蔽叶自隐俗曰羞天花予易为羞寒花─山谷诗注─子瞻诗所记胡道士玉芝一名琼田草者俗号其叶为唐婆镜叶底开花故号羞天花以予考之其实本草之鬼臼也岁生一臼如黄精而坚瘦满十二岁可为药就土中生根取一臼勿令大本知也煮麪如餫饨皮裹一臼吞之数日不饥啗三臼可辟谷也黄龙山老僧多采而断食令人体臞而神王今方家所用鬼臼乃鬼灯檠耳如蜀人用鬼箭但用一草根不知何物也镇阳赵州间道傍丛生三羽者真鬼箭俗医用药如此而责古方不治病可胜叹哉因论玉芝故并记之集藻─赞─增─宋宋祁羞寒花赞─冐寒而茂茎修叶广附茎作花叶蔽其上以其自蔽若有羞状
　　七言古诗─增─宋黄庭坚琼芝轩─卓仙在时养琼芝深根固蔕活人命憧憧来问此何草但告渠是唐婆镜
　　射干
　　增─广雅─鸢尾射干也　─本草纲目─射干一名乌扇一名乌翣一名乌吹一名乌蒲一名鳯翼一名鬼扇一名扁竹一名仙人掌一名紫金牛一名野萱花一名草姜一名黄远【苏颂曰茎梗疎长正如射之长竿之状故名李时珍曰其叶丛生横铺一面如乌翅及扇之状故有乌扇诸名俗呼扁竹谓其叶扁生而根如竹也根叶又如蛮姜故曰草姜】苏恭曰鸢尾叶都似射干而花紫碧色不抽高茎根似高良姜而肉白名鸢头陈藏器曰射干鸢尾二物相似人多不分射干即人间所种为花草名鳯翼者叶如乌翅秋生红花赤鸢尾亦人间所种苗低下于射干状如鸢尾夏生紫碧花者是也苏颂曰今在处有之人家种之春生苗高一二尺叶大类蛮姜而狭长横张疎如翅羽状故名乌翣叶中抽茎似萱草茎而强硬六月开花黄红色瓣上有细文秋结实作房中子黑色李时珍曰射干即今扁竹也今人所种多是紫花者呼为紫蝴蝶其花三四月开六出大如萱花结房大如拇指颇似泡桐子一房四隔一隔十余子子大如楜椒而色紫极硬咬之不破七月始枯陶景谓射干鸢尾是一种苏恭陈藏器谓紫碧花者是鸢尾红花者是射干韩保升谓黄花者是射干苏颂谓花红黄者是射干白花者亦其类朱震亨谓紫花者是射干红花者非按土宿真君本草云射干即扁竹叶扁生如侧手掌形茎亦如之青绿色一种紫花一种黄花一种碧花多生江南湖广川浙平陆间八月取汁煮雄黄伏雌黄制丹砂能拒火据此则鸢尾射干本是一类但花色不同正如牡丹芍药菊花之类其色各异皆是同属也大抵入药功不相远气味苦平有毒治欬逆上气喉痹咽痛散结气腹中邪逆食饮大热消痰破症结水蛊消结核利大肠治疟母摩涂毒肿彚考─增─夏小正─十一月广莫风至则兰射干生　─图经本草射干多生山厓之间其茎虽细小亦类木故荀子云西方有木名曰射干茎长四寸生于高山之上　─易通卦验冬至射干生
　　集藻─文赋散句─增─汉司马相如上林赋─藁本射干─刘向九叹─掘荃蕙与射干兮
　　坐拏草
　　增─图经本草─坐拏草生江西及滁州六月开紫花结实采其苗入药甚易得后因人用有效今颇贵重气味辛热有毒治风痹壮筋骨兼治打扑伤损
　　押不芦
　　增─癸辛杂识─囘囘地方有草名押不芦土人以少许磨酒饮即通身麻痹而死加以刀斧亦不知至三日则以少药投之即活御药院中亦储之　─湛渊集诗注─漠北有草名押不芦食其汁立死以他药觧之即苏华陀洗肠胃攻疾疑先服此　─滇载记─押不芦北方起死囘生草也
　　集藻─五言絶句─增─元白珽续演雅─草食押不芦虽死元不死未见涤肠人先闻弃箦子
　　芫花
　　增─本草纲目─芫花一名杜芫一名赤芫一名去水一名毒鱼一名痛头花一名儿草一名败华根名黄大防一名蜀桑【芫或作杬义未详去水言其功毒鱼言其性大防言其似也俗人因其气恶呼为头痛花】韩保升曰近道处处有之苗高二三尺叶似白前及柳叶根皮黄似桑根正月二月花发紫碧色叶未生时收采日干叶生花落即不堪用也苏颂曰在处有之宿根旧枝茎紫长一二尺根入土深三五寸白色似榆根春生苗叶小而尖似杨柳枝叶二月开紫花颇似紫荆而作穗又似藤花而细今绛州出者花黄谓之黄芫花气味辛温有小毒治欬逆上气喉鸣喘咽肿短气虫毒鬼疟疝瘕痈肿杀虫鱼去水利痰通利血脉治恶疮风痹一切毒风四肢挛急
　　别录─增─本草纲目─芫花留数年陈乆者良用时以好醋煮十数沸去醋以水浸一宿晒干用则毒灭也或以醋炒者次之
　　荛花
　　增─本草纲目─荛花【荛者饶也其花繁饶也】苏恭曰苗似胡荽茎无刺花细黄色四月五月收韩保升曰所在有之以雍州者为好生冈原上苗高二尺许李时珍曰按苏颂图经言绛州所出芫花黄色谓之黄芫花其图小株花成簇生恐即此荛花也生时色黄干则如白故陶氏言细白也气味苦寒有毒治伤寒温疟下十二水破积聚大坚症瘕荡涤胸中留癖饮食寒热邪气利水道疗痰饮欬逆上气喉中肿满疰气蛊毒
　　醉鱼草
　　增─本草纲目醉鱼草一名閙鱼花一名鱼尾草一名樚本南方处处有之多在堑岸边作小株生高者三四尺根状如枸杞茎似黄荆有微棱外有薄黄皮枝易繁衍叶似水杨对节而生经冬不凋七八月开花成穗红紫色俨如芫花一様结细子渔人采花及叶以毒鱼尽圉圉而死呼为醉鱼儿草池沼边不可种之此花色状气味并如芫花毒鱼亦同但花开不同时为异尔气味辛苦温有小毒治痰饮觧鱼毒化鱼骨鲠
　　莽草
　　增─本草纲目─莽草一名防草一名芒草一名鼠莽【陶景曰莽本作防字俗讹呼尔李时珍曰此物有毒食之令人迷罔故名山人以毒鼠谓之鼠莽】陶景曰今东间处处皆有叶青辛烈者良又用捣以和陈粟米粉纳水中鱼吞即死浮出人取食之无妨苏颂曰今南中州郡及蜀川皆有之木若石楠而叶稀无花实五月七月采叶隂干一説藤生绕木石间既谓之草乃藤生者是也宼宗奭曰莽草诸家皆谓之草而本草居木部今世所用皆木叶如石楠叶枝硬干则皱揉之其臭如椒气味辛温有毒治风头痈肿乳痈疝瘕喉痹瘰疬除结气疥瘙杀虫鱼
　　彚考─增─周礼秋官─翦氏掌除蠧物以攻禜攻之以莽草薰之　─范子计然─莽草出三辅青色者善
　　茵芋
　　增─本草纲目─茵芋一名莞草一名卑共陶景曰好者出彭城今近道亦有茎叶状似莽草而细软连细茎采之方用甚稀惟合疗风酒大明曰出自海盐形似石楠树生叶厚五六七月采苏颂曰今雍州绛州华州杭州亦有之春生苖高三四尺茎赤叶似石榴而短厚又似石楠叶四月开细白花五月结实三月四月七月采茎叶日干气味苦温有毒治五脏邪气心腹寒热羸瘦如疟状发作有时诸关节风湿痹痛
　　苦堇
　　增─尔雅─齧苦堇─注─今堇葵也叶似柳子如米汋食之滑疏─本草唐本注云此菜野生非人所种俗谓之堇菜叶似蕺紫花本草云味甘而此云苦者古人语倒犹甘草谓之苦也　─本草纲目─苦堇一名石龙芮一名地椹一名天豆一名石能一名鲁果能一名水堇一名楜椒菜一名彭根【陶景曰生于石上其叶芮芮短小故名石龙芮苏恭曰实如桑椹故名地椹李时珍曰芮芮细貌其椹之子细芮故名地椹以下皆子名也水堇以下皆苗名也苗作蔬食味辛而滑故有椒葵之名】苏恭曰水堇苗似附子实如桑椹生下湿地五月熟叶子皆味辛山南者粒大如葵子关中河北者细如葶苈气力劣于山南者苏颂曰今惟出兖州一丛数茎茎青紫色每茎三叶其叶短小多刻缺子如葶苈而色黄李时珍曰水堇处处有之多生近水下湿地高者尺许其根如荠三月生苗丛生圆茎分枝一枝三叶叶青而光滑有三尖多细缺江淮人三四月采苗瀹过晒蒸黑色为蔬四五月开细黄花结小实大如豆状如初生桑椹青绿色槎散则子甚细如葶苈子即石龙芮也宜半老时采之气味苦平无毒治风寒湿痹心腹邪气利关节止烦满久服轻身明目不老茎叶气味甘寒无毒捣汁洗马毒涂蛇蝎毒及痈肿
　　彚考─增─礼记内则─堇荁枌榆免薧滫瀡以滑之　晋书孝义传─刘殷祖母王氏冬月思堇殷时年九岁乃于泽中恸哭声不絶者半日忽若有人云止止殷收泪视地有堇生焉因得斛余以供食　─范子计然石龙芮出三辅色黄者善
　　毛莨
　　增─本草纲目─毛莨一名毛建草一名水莨一名毛堇一名天炙一名自炙一名猴蒜【李时珍曰莨乃草乌头之苗此草形状及毒皆似之故名肘后方谓之水莨又名毛建亦莨字音讹也俗名毛堇似水堇而有毛也山人截疟采叶挼贴寸口一夜作泡如火燎故呼为天炙自炙】下湿处多有春生苗高者尺余一枝三叶叶有三尖及细缺与石龙芮茎叶一様但有细毛为别四五月开小黄花五出甚光艶结实状加欲绽青桑椹如有尖峭与石龙芮子不同人以为鵞不食草者大误也方士取汁煮砂伏硫沈存中笔谈所谓石龙芮有两种水生者叶光而末圆陆生者叶毛而末鋭此即叶毛者气味辛温有毒治恶疮痈肿未溃者捣叶傅之不得入疮令肉烂葛洪百一方云水莨生水旁有毒蟹多食之人误食之狂乱如中风状或吐血以甘草汁解之
　　海姜
　　增─本草经注─海姜生海中赤色状如石龙芮有大毒
　　隂命
　　增─本草经注─隂命生海中赤色着木悬其子有大毒
　　牛扁
　　增─本草纲目─牛扁一名扁特一名扁毒【苏恭曰田野人名为牛扁疗牛虱甚效太常名扁特或名扁毒】苏恭曰此药似堇草石龙芮辈根如秦芃而细苏颂曰今潞州一种便特六月有花八月结实采其根苖捣末油调杀虮虱主疗大都相似疑即扁特也但声近而字讹耳气味苦微寒无毒治身皮疮热气可作浴汤杀牛虱小虫又疗牛病
　　【附录】虱建草
　　增─本草拾遗─虱建草生山足湿地发叶似山丹微赤高一二尺味苦无毒主虮虱挼汁沐头虱尽死人有误吞虱成病者捣汁服一小合亦主诸虫疮又有水竹叶生水中叶如竹叶而短小可生食亦去虮虱
　　荨麻
　　增─本草纲目─荨麻一名毛防川黔诸处甚多其茎有刺高二三尺叶似花蘂或青或紫背紫者入药上有毛芒可畏触人如蜂虿螫蠚以人溺濯之即解有花无实冒冬不凋挼投水中能毒鱼气味辛苦寒有大毒吐利人不止治蛇毒捣涂之
　　彚考─增─杜诗注─除草去防草也　─东坡集─杜甫有除防诗言草有害于人然治风择最先者以此草防之一身皆失去叶背紫者入药据此説防亦能疗疾弃瑕录用可也
　　集藻─五言古诗─増─唐杜甫除草诗─草有害于人曾何生阻修其毒甚蜂虿其多弥道周清晨步前林江色未散忧芒刺在我眼焉能待高秋霜露一霑凝蕙叶亦难留荷耡先童稚日入仍讨求转致水中央岂无防钓舟顽根易滋蔓敢使依旧丘自兹藩篱旷更觉松竹幽芟夷不可阙疾恶信如讐
　　格注草
　　增─唐本草─格注草出齐鲁山泽间叶似蕨根紫色若紫草根一株有二十许二月八月采根五月六月采苗日干用气味辛苦温有大毒治蛊疰诸毒疼痛
　　海芋
　　增─益部方物略记─海芋生不高四五尺叶似芋而有根榦根皮不可食方家号隔河仙云可变金或云能止疟─本草纲目─海芋一名观音莲一名羞天草一名天荷
　　生蜀中今亦处处有之春生苗高四五尺夏秋间抽茎开花如一瓣莲花碧色花中有蕊长作穗如观音像在圆光之状故俗呼为观音莲其根似芋魁大者如升盌长六七寸盖野芋之类也庚辛玉册云羞天草隂草也生江广深谷涧边其叶极大可以御雨叶背紫色花如莲花根叶皆有大毒可煆粉霜硃砂小者名野芋气味辛有大毒治疟瘴毒肿风癞
　　集藻─赞─增─宋宋祁海芋赞─木榦芋叶拥踵盘戾农经弗载不用治厉
　　钩吻
　　增─博物志─钩吻草与荇华相似　─南方草木状─野葛蔓生叶如罗勒光而厚一名胡蔓草人以杂生蔬中毒人半日輙死　─酉阳杂俎─胡蔓草生邕容间丛生花扁如支子稍大不成朶色黄白叶稍黑误食之数日卒饮白鵞鸭血则解或以一物投之祝曰我买你食之则立死─本草纲目─钩吻一名野葛一名毒根一名胡蔓草一
　　名断肠草一名黄藤一名火把花【陶景曰言其入口则钩人喉吻也或言吻当作挽字牵挽人肠而絶之也李时珍曰此草虽名野葛非葛根之野者也或作冶葛王充论衡云冶地名也在东南广人谓之胡蔓草亦曰断肠草入人畜腹内即黏肠上半日则黑烂又名烂肠草滇人谓之火把花因其花红而性热如火也岳州谓之黄藤生傅高山谷及防稽东野折之青烟出者名固活吴普云秦钩吻一名除辛】苏恭曰野葛生桂州以南村墟闾巷间皆有彼人通名钩吻亦谓苖为钩吻根名野葛蔓生其叶如柿其根新采者皮白骨黄宿根似地骨嫩根如汉防己皮节断者良正与白藤相类新者折之无尘气经年以后则有尘起从骨之细孔出人食其叶立死李时珍曰南人云钩吻即胡蔓草今人谓之断肠草是也蔓生叶圆而光春夏嫩苖毒甚秋冬枯老稍缓五六月开花似榉柳花数十朶作蕙生岭南者花黄生滇南者花红气味辛温有大毒陈藏器曰蕹菜捣汁解野葛毒取汁滴野葛即萎死南人先食蕹菜后食野葛二物相伏自然无苦李时珍曰葛洪肘后方云凡中野葛毒口不可开者取大竹筒洞节以头拄其两脇及脐中灌冷水入筒中数易水湏臾口开乃可下药解之惟多饮甘草汁人屎汁白鸭或白鵞断头沥血入口中或羊血灌之岭南衞生方云即时取鸡卵抱未成雏者研烂和麻油灌之吐出毒物乃生稍迟即死也
　　彚考─增─三国志注─魏太祖习噉野葛至一尺　博物志太隂之草名曰钩吻不可食入口即死　神农经曰药物有大毒不可入口鼻耳目者即杀人一曰钩吻卢氏曰隂地黄精不相连根苗独生者是也
　　集藻─五言古诗─增─唐白居易有木诗─有木香苒苒山头生一蕟主人不知名移种近轩闼爱其有芳味因以调麴糵前后曾饮者十人无一活岂徒悔封植兼亦误采掇试问识药人始知名野葛年深已滋蔓刀斧不可伐何时猛风来为我连根拔
　　透山根
　　增─本草纲目─按岣嵝神书云透山根生蜀中山谷草类蘼芜可以防铁成金昔有人采药误斫此草刀忽黄软成金也又庚辛玉册云透山根出武都取汁铁立成黄金有大毒人误食之化为紫水又有金英草亦生蜀中状如马齿苋而色红摸铁成金亦有大毒入口杀人须臾为紫水也又何远春渚纪闻云刘均父吏部罢官归成都有水银一箧过峡箧漏急取渡旁丛草塞之久而开视尽成黄金矣宋初有军士在泽州泽中割马草归镰皆成金以草燃釡亦成黄金又临安僧法坚言有客过于濳山中见一蛇腹胀啮一草以腹磨之而消念此草必能消胀取置箧中夜宿旅馆闻邻房有人病腹胀呻吟以釡煎药一杯与服顷之不复闻声念已安矣至旦视之其人血肉俱化为水独骸骨在牀尔视其釡则通体成金矣观何氏所载即是透山根乃金英草之类如此毒草不可不知故备载之耳

　　御定佩文斋广羣芳谱卷九十七
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷九十八
　　药谱
　　兎丝【女萝别见木谱】
　　原─兎丝一名兎缕一名兎蔂一名兎芦一名兎丘【广雅云兎丘兎丝也】一名女萝【埤雅云在木为女萝在草为兎丝】一名赤网一名玉女【尔雅云蒙玉女注云即唐也】一名唐蒙【尔雅云唐蒙女萝女萝兎丝】一名火焰草【庚辛玉册云火焰云即兎丝子】一名野狐丝一名金线草蔓生处处有之以寃句者为胜生懐孟林中及黑豆上者入药更良夏生苗色红黄如金细丝遍地不能自起得草梗则纒绕而生其子入地初生有根及长延草物其根自断无叶有花白色微红香亦袭人结实如粃豆而细色黄生于梗上味辛甘平无毒主续絶伤补不足益气力肥健人坚筋骨添精益髓飬肌去腰痛膝冷久服明目轻身延年去面防悦顔色
　　彚考─原─诗小雅─茑与女萝施于松栢─增─史记龟策传
　　下有茯苓上有兎丝　─吕氏春秋─或谓兎丝无根也其根不属地茯苓是也　─淮南子─兎丝无根而生茯苓抽兎丝死　─博物志─女萝寄生兎丝兎丝寄生木上生根不着地　─抱朴子─兎丝之草下有伏兎之根无此兎在下则丝不得生于上然实不属也　兎丝初生之根其形似兎掘取剖其血以和丹服之立变化任意所作酉阳杂俎─兎丝子多近棘及藋山居者疑二草之气类也
　　集藻─五言古诗─原─宋谢脁咏兎丝─轻丝既难理细缕竟无织烂漫已万条连绵复一色安根不可知萦心终不测所贵能卷舒伊用蓬生直　─唐李白古意─君为女萝草妾作兎丝花轻条不自引为逐春风斜百丈托远松纒绵成一家谁言会面易各在青山厓女萝发馨香兎丝断人肠枝枝相纠结叶叶竟飘生子不知根因谁共芬芳中巢防翡翠上宿紫鸳鸯若识二草心海潮亦可量　─元稹兎丝─人生莫依倚依倚事不成君看兎丝蔓依倚榛与荆荆榛易蒙密百鸟撩乱鸣下有狐兎穴奔走亦纵横樵童斫将去柔蔓与之并翳荟生可耻束防死无名桂树月中出珊瑚石上生俊鹘渡海食应龙升天行灵物本特达不复相纒萦萦竟何者荆棘与飞茎　─增─明薛蕙兎丝─根株不自立枝蔓为谁饰偶同杂俎文未比朱直园客何由整天女讵堪织暂附松柏枝终辞霜露色
　　诗散句─原─古诗十九首─兎丝附女萝　─梁江淹─兎丝及水萍所寄终不移　─增─金雷琯─绵绵兎丝草唐乔知之─南山羃羃兎丝花　─陆龟─教疎兎缕金乱别录─原─修治─凡用以温水淘去沙泥酒浸一宿曝干捣之不尽者再浸曝捣须臾悉细又法酒浸四五日蒸曝四五次研作饼焙干再研末或云曝干时入纸条数枚同捣即刻成粉且省力也　─辨讹勿使天碧草子真相似但味酸涩并黏也　─服食─抱朴子仙方单服法兎丝子一斗酒一斗浸曝干再浸又曝酒尽乃止捣筛为末每酒服二钱日二服治腰膝去风明目久服令人光泽老变为少十日外饮啖如汤沃雪
　　五味子
　　增─尔雅─菋荎藸─注─五味也─疏─按本草五味子一名防及一名及唐本注云五味皮肉甘酸核中辛苦都有咸味此则五味具也　─图经本草─五味春初生苖引赤蔓于髙木其长六七尺叶尖圆似杏叶三四月开黄白花类莲花状七月成实丛生茎端如豌豆许大生青熟红紫入药生曝不去子今有数种大抵相近雷斆言小颗皮皱泡者有白扑盐霜一重其味酸咸苦辛甘皆全者为真也─本草纲目─南产者色红北产者色黑气味酸温无毒益气治欬逆上气劳伤羸瘦补不足飬五脏除热生肌治中下气止呕逆补虚劳令人体悦泽明目暖水脏壮筋骨治风消食治反胃霍乱转筋痃癖奔豚冷气消水肿心腹气胀止渴除烦热解酒毒生津止渴治防痢补元气不足収耗散之气
　　彚考─增─抱朴子─五味者五行之精其子有五味淮南公羡门子服之十六年面色如玉女入水不霑入火不灼
　　覆盆子
　　原─覆盆子【李氏药录云子似覆盆之形故名】一名缺盆一名茥【尔雅云茥缺葐注云覆盆也】一名插田藨一名乌藨子一名大麦苺一名栽秧藨【本草纲目云五月子熟其色乌赤故有诸名】一名西国草一名毕楞伽【见海上集验方】一名马瘘一名陆荆【见药性本草】处处有之秦吴尤多藤蔓茎有钩刺一枝五叶叶小面青背微白光薄无毛开白花四五月实成子小于蓬蔂而稀疎味酸甘外如荔支大如指顶软红可爱生青黄熟乌赤山中人及时采卖少迟则就枝生蛆食之五六分熟便采烈日曝干不尔易烂气味甘平无毒益气轻身补虚续絶益肾明目悦泽肌肤安和五脏
　　彚考─原─夷坚志─潭州赵太尉母病烂疳眼二十年有老妪云此中有虫吾当除之入山取草蔓叶咀嚼留汁入筒中还以皂纱眼滴汁渍下转盻间虫从纱上出数日下干复如法滴上又得虫数日而愈后以治人多验乃覆盆子叶也盖治眼妙品
　　集藻─五言古诗─增─宋王右丞覆盆子─灵根茂永夏幽磴罗深丛晶华发鲜泽叶实分青红搜寻犯晨露采摘勤村童籍以烟笋箨贮之霜筠笼
　　别录─原─修治─采得拣净捣作薄饼晒干密贮临时酒拌蒸用采时不见水取汁作煎为果着水则不堪煎
　　蓬蘽
　　增─本草纲目─一名覆盆一名陵蘽一名隂蘽一名寒莓【李时珍曰蓬蘽与覆盆同类故别录谓一名覆盆此种生于丘陵之间藤叶繁衍蓬蓬蘽蘽异于覆盆故曰蓬蘽陵蘽即藤也】─原─藤蔓繁衍茎有倒刺逐节生叶大如掌状类小葵叶面青背白厚而有毛六七月开小白花就蔕结实三四十颗成簇生则青黄熟则紫黯微有黑毛形如熟椹而扁冬月苗叶不凋者俗名割田藨气味酸平无毒安五脏益精气令人有子益顔色长发久服轻身不老　一种蔓小于蓬蘽一枝三叶叶面青背淡白而微有毛开小白花四月实熟其色红如樱桃者俗名薅田藨即尔雅所谓藨者也故郭璞注云藨即苺也子似覆盆而大赤色酢甜可食此种不入药
　　悬钩子
　　增─尔雅─葥山莓─注─今之木莓也实似藨莓而大亦可食─本草纲目─悬钩子一名沿钩子一名山苺一名树苺
　　【陈藏器曰茎上有刺如悬钩故名】悬钩树生高四五尺其茎白色有倒刺其叶有细齿青色无毛背后淡青颇似樱桃叶而狭长又似地棠花叶四月开小白花结实色红今人亦通呼为藨子气味酸平无毒醒酒止渴除痰去酒毒捣汁服解射工沙虱毒
　　蛇苺
　　增─本草纲目─蛇苺一名蛇藨一名地苺一名蚕苺【汪机曰近地而生故曰地苺吴瑞曰蚕老时熟红于地其中空者为蚕苺中实极红者为蛇残苺人不噉之恐有蛇残也】就地引细蔓节节生根每枝三叶叶有齿刻四五月开小黄花五出结实鲜红状似覆盆气味甘酸大寒有毒治胸腹火热不止伤寒大热及溪毒射工毒甚良通经协疮肿傅蛇伤汤火伤
</div>
    <div class="pagination">
<a href="御定佩文斋广群芳谱_page85.html">上一页</a><span>...</span><a href="御定佩文斋广群芳谱_page81.html">81</a><a href="御定佩文斋广群芳谱_page82.html">82</a><a href="御定佩文斋广群芳谱_page83.html">83</a><a href="御定佩文斋广群芳谱_page84.html">84</a><a href="御定佩文斋广群芳谱_page85.html">85</a><span class="current-page">86</span><a href="御定佩文斋广群芳谱_page87.html">87</a><a href="御定佩文斋广群芳谱_page88.html">88</a><a href="御定佩文斋广群芳谱_page89.html">89</a><a href="御定佩文斋广群芳谱_page90.html">90</a><a href="御定佩文斋广群芳谱_page91.html">91</a><span>...</span><a href="御定佩文斋广群芳谱_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
