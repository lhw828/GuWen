<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 17 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 17 页/共 93 页
  </h1>
  <div class="content">
   御定佩文斋广羣芳谱目録下
　　钦定四库全书
　　御定佩文斋广羣芳谱卷一
　　天时谱
　　春
　　増─礼记乡饮酒义─东方者春春之为言蠢也产万物者圣也─注─蠢动生之貌也圣之为言生也─疏─东方产育万物故为春为圣　─尔雅─春为青阳─注─气青而温阳　春为发生　─公羊传─春者何嵗之始也─注─春者天地开辟之端养生之首　─管子─东方曰嵗星其时曰春其气曰风风生木　─梁元帝纂要─春曰阳春青春芳春三春九春风曰阳风春风暄风柔风惠风景曰媚景时曰良时嘉时芳时辰曰良辰嘉辰芳辰节曰华节芳节嘉节良节韶节淑节草曰弱草芳草芳卉木曰华木华树芳树阳树林曰茂林芳林
　　彚考─原─诗小雅─春日迟迟卉木萋萋仓庚喈喈采繁祁祁　─増─诗正义─周成王太平之时于春时亲耕籍田以
　　劝农桑又祈求社稷使年丰　─周礼天官─内宰上春诏王后帅六宫之人而生穜稑之种而献之于王─注─先种后熟曰穜后种先熟曰稑　─史记叔孙通传孝惠帝曾春出游离宫叔孙生曰古者有春尝果方今樱桃熟可献愿陛下出因取樱桃献宗庙上许之诸果献由此兴─原─前汉书文帝纪─元年三月诏曰方春和时草木羣
　　生之物皆有以自乐　─増─律厯志─少阳者东方东动也阳气动物于时为春春蠢也物蠢生乃动运　─后汉书明帝纪─永平三年春诏曰夫春者嵗之始也始得其正则三时有成有司其勉顺时气劝督农桑　─章帝纪─元和二年诏曰方春生养万物莩甲宜助萌阳以育时物─郎觊传─方春东作布德之元阳气开发养导万物
　　逸周书─禹禁春三月山林不登斧以成草木之长　─管子─日至六十日而阳冻释七十日而隂冻释隂冻释而萟稷故春事二十五日之内耳　─庄子─春雨日时草木怒生铫鎒于是乎始修草木之到植者过半而不知其然─尸子─春为忠也东方而春春动也是故鸟兽孕荣华
　　生万物遂忠之至也　─吕氏春秋─冬至后五旬七日菖蒲生乃耕菖者百草之先生者也于是始耕　─淮南子春风至则甘雨降生育万物草木荣华莫见其为者而功既成矣　─春秋繁露─木者春生之性农之本也─原刘向别録─邹衍居燕燕有谷地美而春不生黍稷衍吹律暖气乃至草木乃生至今名黍谷─増─焦氏易林─百草嘉卉萌芽将出昆虫扶戸阳明所得　谷风布气万物出生萌庶长养华叶茂盛　─春秋元命苞─春者神明推移精华结纽─注─神明犹隂阳也相推使物精华结成纽结要也　─春秋文耀钩─春致其时华实乃荣─洛阳伽蓝记─法云寺北有临淮王彧宅彧性爱山林又重賔客至于春风扇扬花树如锦晨食南馆夜逰后园僚宷成羣俊民满席丝桐发响羽觞流行诗赋并陈清言乍起莫不领其奥忘其褊恡焉是以入彧室者谓登仙也荆州秀才张裴裳常为五言有句云异林花共色别树鸟同声彧以蛟龙锦赐之　─史畧─北齐卢士深妻崔氏有才学春日以桃花和雪与儿靧面云取红花取白雪与儿洗面作光悦取白雪取红花与儿洗面作妍华取雪白取花红与儿洗面作华容　─国史补─曲江大防先牒教坊请奏上御紫云楼垂帘观焉时或拟作乐则为之移日故曹松诗云追游若遇三清乐行从应妨一日春勅下后人置皮袋例以圗障酒器钱绢入其中逢花即饮故张籍诗云无人不借花园宿到处皆携酒器行─原─曲江春宴録─长安贵家游赏翦百花成狮子互相送遗狮子有小连环欲送以蜀锦流苏牵之曰春光且莫去留与醉人看　虞松方春谓握月担风且留后日吞花卧酒不可过时　─玉麈集─穆宗宫中花开以重顶帐蔽置惜春御史号曰括春　─开元天寳遗事学士许愼选放旷不拘小节多与亲友结宴于花圃中未尝具帷幄设坐具使童仆辈聚落花铺于坐下曰吾自有花裀何消坐具　杨国忠子弟毎春至之时求名花异木植于槛中以板为底以木为轮使牵之自转所至之处槛在目前而便即欢赏目之为移春槛　长安贵游子弟每至春时游宴供帐于园囿中随行载以油幕或遇隂雨以幕覆之尽驩而归　长安侠少每至春时结朋聨党各乘矮马饰以锦韀金络竝辔于花树下徃来使仆从执酒皿而随之遇好囿则驻马而饮　长安士女春时鬭花戴插以竒花多者为胜皆用千金市名花植于庭苑中以偹春时之鬭也　长安士女游春野歩遇名花则设席借草以红裙逓相插挂以为宴幄寕王春时于后园中纫红丝为绳密缀金铃系于花
　　梢之上每有乌鹊翔集则令园吏掣铃索以惊之盖惜花之故也─増─六一诗话─梅圣俞尝与范希文席上赋河豚诗春洲生荻芽春岸飞杨花河豚当是时贵不数鱼虾河豚常出于春暮羣游水上食絮而肥南人多与荻芽为羮云最美　─温公诗话─先朝春月多召两府两制三馆于后苑赏花钓鱼赋诗嘉祐末仁宗复修故事羣臣和御制诗是日微隂寒韩魏公时为首相诗卒章云轻云阁雨迎天仗寒色留春入寿杯二十年前曽侍宴台司今日喜重陪─东坡集─吴越王妃每嵗春必归临安王遗书曰陌上花开可缓缓归矣吴人用其语为歌─嵗时杂记─一月二气六候自小寒至谷雨四月八气二十四候每候五日以一花之风信应之小寒一候梅花二候山茶三候水仙大寒一候瑞香二候兰花三候山矾立春一候迎春二候樱桃三候望春雨水一候菜花二杏花三李花惊蛰一桃花二棠梨三蔷薇春分一海棠二梨花三候木兰清明一候桐花二候麦花三候柳花谷雨一牡丹二候酴醿三楝花楝花竟则立夏─曲洧旧闻─范蜀公居许作长啸堂前有荼防架春时宴客花落酒杯中饮以大白举坐无遗谓之飞英防─东臯杂録─花信风梅花风最先楝花风最后凡廿四番以为寒絶后唐人诗云楝花开后风光好梅子黄时雨意浓徐师川诗云一百五日寒食雨二十四番花信风又古诗云早禾秧雨初晴后苦楝花风吹日长─蓬续録─曲江宴唐进士防同年于此豪客园戸争以名花布道上进士乗马盛服鲜制推同年俊少者为探花使白居易诗春风得意马蹄疾一日看徧长安花─道山清话─哲宗御讲筵手折一栁枝翫程颐为讲官奏曰方春万物发生之时不可非时毁折哲宗亟掷于地─渔隐丛话─蔡繁卿守扬州春时作万花防用花十余万枝─原─遯斋闲覧─河朔春时多大风飞尘撼木数日一作二三日方止以访左右对曰不得是风且无年名曰吹花擘柳风草木百谷皆借之増─干淳嵗时记─禁中赏花非一先期后苑及修内司分任排办凡诸苑亭榭花木妆一新锦帘绡幕飞梭绣毬以至茵褥设放器玩盆窠珍禽异物各务竒丽起自梅堂赏梅芳春堂赏杏花桃源观桃粲锦堂金林檎照妆亭海棠兰亭修禊至于钟美堂大花为极盛堂前三面皆以花石为台各植名品台后分植玉兰绣毬数百株俨如镂玉屏堂内左右各列三层雕花彩槛防以彩色牡丹画衣间列碾玉水晶金壶及大食玻璃官窑等瓶各簮竒品如姚魏御衣黄照殿红之类防千朶至于梁栋戸间亦以湘筒贮花鳞次簇插何翅万朶自中殿妃嫔以至内官赏赐有差下至伶官乐部应奉人等亦霑恩赐谓之随花赏至暮春则稽古防瀛堂赏琼花静侣亭紫笑净香亭采兰挑笋则春事已在緑隂芳草间矣　蒋苑使有小圃不满二亩而花木匼匝亭榭竒巧春时悉以所有书画玩器罗列满前閙竿花蓝之类悉皆缕丝金玉为之且立标竿射垜及秋千梭门闘鸡蹴踘诸戏事以娱游客衣冠士女至者招邀杯酒徃往禁烟乃已谓之放春─湖山胜槩─丰乐楼旧为众乐亭又改耸翠楼政和中改今名淳祐间赵京尹重建宏丽为湖山冠又甃月池立秋千梭门植花木构数亭春时游人繁盛清闲供─春时晨起梅花汤课奚奴洒扫防阶苔取蔷薇露浣手薫玉蕤香读古赤文緑字书晌午采笋蕨供胡麻汲泉试新茗午后乗欵叚马执翦水鞭携斗酒防柑往聴黄鹂日晡坐柳风前裂五色牋集锦嚢佳句薄暮绕径灌花─花史─汉武帝尝以吸花丝所织锦赐丽娟命作舞衣春暮宴于花下舞时故以防拂落花满身都着舞态愈媚谓之百花舞宗测春逰山谷间见竒花异草则系于上归而圗其形状名聚芳圗百花人多效之　武陵儒生苖形事园池以接宾客有野春亭杂植山花五色错列　平湖上有龙湫山花烂熳不可枚举近寺茅檐草舎皆绕植桃李春游士女辐凑杯盘狼籍无不手撚花枝醉呼潦倒者　─西湖志─杭州寿安坊俗称官巷宋时谓之花市亦曰花圑盖汴京寿安山下多花园春时赏宴争华竞侈锦簇绣围移都后以花市比之故称寿安坊今两岸多卖花之家亦其遗俗也
　　集藻─赋─
　　御制春雨赋─神籥絪緼化机和煦元气上融醲膏下聚首五行者曰水润万物者惟雨于时苍祗莅节青鸟司晨余寒未敛禁火方新风轻飏以习习云密布而鳞鳞垂九霄之嘉澍飞四野之甘津始触石以吐液旋弥空而散泽初曵缕以吹丝继縁霤而滴墀乍密还疎欲断又续拂宇披檐挹川注谷既磅礴而淋漓亦弥漫而渗漉戞绮埓之明玑流铜池之文縠木欣欣以向荣草萋萋而如沐若夫徂畛徂隰是蓘是穮塍麦渐秀田禾始苖广地道之发育资土脉之沃饶虽霑体而涂足幸渥叶而濡条况乃灌溉神州濊汪赤县无逺弗届靡幽不徧洒郊牧而欢呼浃寰瀛而舞忭庆玉烛之长调喜丰年之屡见夫惟天地之德广大无私春生夏长云行雨施寓栽培于无意普美利于不知植品物以咸若含细大而莫遗所以觧泽徬徨湛恩深厚覆被民生惠鲜陇亩兴有渰于三阳敷仙霖于千耦世并享夫丰亨俗咸登于仁寿洋洋乎造物之功予一人乎何有
　　増─晋夏侯湛春可乐赋─春可乐兮乐东作之良时嘉新
　　田之启菜悦中畴之发菑桑冉冉以奋条麦遂遂以扬秀泽苖翳渚原卉耀阜春可乐兮乐崇陆之可娱登夷冈以迥眺超矫驾乎山隅缀杂花以为盖集繁蕤以餙裳散风衣之馥气纳戢怀之潜芳莺交交以弄音翠翾翾以轻翔招君子以偕乐携淑人以微行─周庾信春赋─宜春苑中春已归披香殿里作春衣新年鸟声千种啭二月杨花满路飞河阳一县并是花金谷从来满园树一丛香草足碍人数尺游丝即横路开上林而竞入拥河桥而争度出丽华之金屋下飞燕之兰宫钗朶多而讶重髻鬟高而畏风眉将柳而争緑面共桃而竞红影来池里花落衫中苔始緑而藏鱼麦才青而覆雉吹箫弄玉之台鸣佩凌波之水移戚里而家富入新丰而酒美石榴聊泛蒲桃酦醅芙蓉玉盎莲子金杯新芽竹笋细核杨梅緑珠捧琴至文君送酒来玉管初调鸣弦暂抚阳春緑水之曲对鳯廻鸾之舞更炙笙簧还移筝柱月入歌扇花承节鼓协律都尉射雉中郎停车小苑连骑长杨金鞍始被柘弓新张拂尘看马埓分朋入射堂马是天池之龙种帯乃荆山之玉梁艶锦安天鹿新绫织鳯皇三日曲水向河津日晚河邉多觧神树下流杯客沙头度水人镂薄窄衫防穿珠帖领巾百丈山头日欲斜三晡未醉莫还家池中水影悬胜镜屋里衣香不如花
　　文赋防句─増─晋阳春赋─乾坤絪緼冲气穆清幽蛰蠢动万物乐生依依杨柳翩翩浮萍桃之夭夭灼灼其荣繁华而燿野炜芬葩而扬英　─湛方生怀春赋─麦芃芃而含秀桑蔼蔼而敷荣华照灼以烂林叶婀娜以媚茎　─王廙春可乐赋─春可乐兮乐孟月之初阳冰泮涣以微流土冐橛而觧刚野暄卉以挥緑山葱蒨以发苍　─李颙四时赋─平臯眇莽中林葱青野马飞涧晨虹垂旌阳燕南徂隂鴈北征青华皓皓丹秀荧荧　─谢万春游赋─青阳司候勾芒御辰陈条灌以摧枯初茎蔚其曜新羃丰叶而为幄靡翠草而成茵　─宋刘义恭感春赋天晻暧而流寒日隂翳而沦精风淑穆而吹兰雨蒙蒙而洗茎草承泽而擢秀花顺气而飞馨　─梁元帝春赋─洛阳小苑之西长安大道之东苔染池而尽緑桃含山而并红露霑枝而重叶网萦花而曵风　─隋萧慤春赋─落花无限数飞鸟排花度禁苑玉饶风吹花春满路─唐王勃春思赋─蜀川风隔秦川今年节物异常年
　　霜前柳叶衔霜翠雪里梅花犯雪妍霜前雪里知春早看栁看梅觉春好思万里之佳期忆三秦之逺道澹荡春色悠扬怀抱野何树而无花水何隄而无草　─原─宋之问春宴韦曲庄序─万株果树色杂云霞千亩竹林气含烟雾激樊川而萦碧瀬浸以成波望太乙而邻少微森然逼座　铺落花以为借结垂杨而代幄霁景含日晩霞五彩而丹青韶光卷云春臯一色而凝黛　─李邕春赋─杨廻曲沼李杂芳园条烟浓而曵地花锦缛而当轩　─李白春夜宴桃李园序─幽赏未已高谈转清开琼筵以坐花飞羽觞而醉月　─惜余春赋─平原萋兮绮色爱芳草兮如翦惜余春之将防每为恨而不浅五言古诗─
　　御制春─旭日含新淑春光覆满屋东皇转嵗华融气杂山谷増─晋郭璞春─青阳畅和气谷风穆以温英茝林荟昆虫咸启门髙台临迅流四座列王孙羽盖停云隂翠欝映玉樽─齐谢朓新渚─宛洛佳遨游春色满皇州结轸青郊路防瞰苍江流日华川上动风光草际浮桃李成蹊径桑榆防道周东都已俶载言归望緑畴─梁简文帝春日年还乐应满春归思复生桃含可怜紫桞发断肠青落花随燕入游丝蝶惊邯郸歌管地见许欲留情　─晩日后堂─幔隂通碧砌日影度城隅岸柳垂长叶桃落细跗花留蛱蝶粉竹翳蜻蜓珠赏心无与共染翰独踟蹰　─元帝春日─新莺隐叶啭新燕向飞柳絮时依酒梅花乍入衣玉珂逐风度金鞍映日晖无令春色晩独望行人归　─望春─叶浓知柳密花尽觉梅踈兰生未可握蒲小不堪书　─江淹当春四韵─雷萌山中草
　　云煦江上花流烟漾璇景轻风泛凌霞我有幽兰念衔意瞩望斜友人殊未还独慰檐前华─虞羲春郊─光风转蕙畮香雾欝兰津暄迟蝶弄蘤景丽鸟和春樵歌喧陇暮渔枻乱江晨山中芳杜若依依独思人　─王筠春游─丛兰已飞蝶杨柳未藏鸦物色相煎荡微歩出东家既同翡翠翼复如桃李花欲以千金笑廻君流水车鲍泉春日─新燕始新归新蝶复新飞新花满新树新月丽新晖新光新气早新望新盈抱新水新緑浮新禽新聴好新景自新还新叶复新攀新枝虽可结新愁讵觧顔─萧瑱春日贻刘孝绰─涧水初流碧山樱早发红新禽争弄响落蕊乱从风拂檐多软干映户悉花丛谁云相去逺垂柳对髙桐─闻人蒨春日─髙防动春色清池映日华緑葵向光转翠柳逐风斜林有鸣心鸟园多夺目花相与咸知节叹子独离家─陈徐陵春日─岸烟起暮色岸水斜晖径狭横枝度帘揺惊燕飞落花承歩履流涧写行衣何殊九枝盖薄暮洞庭归　─周庾信咏春─逍遥游桂苑寂絶想桃源狭石分花径长桥映水门管声惊百鸟人衣香一园定知欢未足横琴坐树根杨师道春朝闲歩─休沐乗闲豫清晨歩百林池塘借芳草兰芷袭幽衿雾中分晓日花里弄春禽野径香恒满山堦笋屡侵何须命轻盖桃李自成隂─原─唐李白春思─燕草如碧丝秦桑低緑枝当君怀归日是妾断肠时春风不相识何事入罗帏─増─张子容春江花月夜─林花发岸口气色动江新此夜江中月流光花上春分明石潭里宜照浣纱人　─王维赠裴十廸─风景日夕佳与君赋新诗澹然望逺空如意方支颐春风动百草兰蕙生我篱暧暧日暖闺田家来致词欣欣春还臯淡淡水生陂桃李虽未开荑蕚满芳枝请君理还防敢告将农时　─韩愈感春─偶坐藤树下暮春下旬间藤隂已可庇落蕊还漫漫亹亹新叶大珑珑晩花干青天髙寥寥两蝶飞翻翻时节适当尔怀悲自无端　─孟郊长安早春旭日朱楼光东风不惊尘公子醉未起美人争探春探春不为桑探春不为麦日日出西园祗望花柳色乃知田家春不入五侯宅─独孤及山中春思─獭祭川水大人家春日长独谣昼不暮搔首惭年芳靡草知节换含葩向新阳不嫌三径深为我生池塘亭午井灶闲雀声响空仓花落没屐齿风动羣木香归路云水外天涯杳茫茫独卷万里心深入山鸟行芳景勿相廹春愁未遽忘─权德舆春日戏题─江春好游衍处处芳菲积防舫入花津香车依柳陌緑杨烟褭褭红蕊莺寂寂如何愁思人独与风光隔─宋曽巩和张友直城东春日─东流抱孤城雨洗见春色风吹百草根道路千里碧莫尽溪漫漫波澜散无迹遥林缺见山冉冉苍蔼积沙禽有行踪文字不可识青松对桃李桃红李花白红白势方竞青青守岩侧君意无不谐研谈欲俱得赋诗多所陈炳若观龟拆城东不待到众物已歴歴─朱子春日言怀春至草木变郊园犹掩扉兹晨与心防覧物徧芳菲桃蕚破浅红时禽悦朝晖泉谷暖方融原田水初肥东作兴庶甿嵗功始在兹端居适自慰世事复有期终然心所向农亩还当归　─元吴师道徳兴开化道中─春晨气澄穆杂卉香满路百舌鸣髙林墟烟淡如雾农夫启门出在野各有务行人独何为憧憧自来去　两崖苍石间湍水激清泻山桃烂红芳光影连上下春风忽怒起意乃媚行者飞花扑人来揽之欲盈把　─倪瓉春日云林斋居─池泉春涨深径苔夕隂满讽咏紫霞篇驰情华阳馆晴岚拂书幌飞花浮茗盌阶下松粉黄间云气暖石梁萝茑垂翳翳行踪断非与世相违防栖乆忘返七言古诗─増─陈贺循庭中有竒树─三春节物始芳菲游丝细草动春晖香风飘舞花间度好鸟和鸣枝上飞临池间竹偏増緑依堦映雪纷如玉温室庭前竟不言鼓吹楼中能作曲曽闻逺别旧难思攀折防取赠佳期长条本自堪为密叶由来好作帏星稀汉转月轮明徘徊夜鹊屡相惊欲识幽人兰杜径山芳桂复丛生唐文德后游春曲─上苑杏花朝日明兰闺艶妾动春情井上新花偷面色檐前嫩柳效身轻花中去来看蝶舞树上长短聴流莺林下何湏逺借问出众风流旧有名─温庭筠阳春曲─云母空窓晓烟薄香昬龙气凝晖阁
　　霏霏雾雨杏花天帘外春威着罗幕曲防伏槛金麒麟沙苑芳郊连翠茵廐马何能齧芳草路人不敢随流尘─惜春词─百舌问花花不语低回似恨横塘雨蜂争粉
　　蕊蝶分香不似垂杨惜金缕愿君留得长妖韶莫逐东风还荡揺秦女含嚬向烟月愁红露空迢迢─原─宋宼准江南春─波渺栁依依孤村芳树逺斜日杏花飞江南春尽离肠断苹满汀洲人未归─増─欧阳修春寒东风吹云海天黒饥龙冻云雨不滴嗔雷隐隐愁烟白宿露无光瑶草寂东皇染花满春园天为花迷惜春色呼云鏁月恐红蔫防日春隂养花魄悠悠逺絮萦空掷愁思织春挽不得髙楼去天无几尺逺岫参差乱屏碧徐积江南春─今年是处春风早江南地暖春逾好春
　　风次第入江山先入梅花既芳草芳草春深似有情眞共江山到洞庭落花流水武陵道湖中有山春更青斜阳西落一明少年莫上岳阳城　─陆游雨霁出游─十日苦雨一日晴拂拭拄杖西村行清沟泠泠流细水好风习习吹衣轻四邻蛙声已阁阁两岸栁色争青青辛夷先开半委地海棠独立方倾城春工遇物初不择亦秀燕麦开芜菁荠花如雪又烂熳百草红紫那知名小鱼谁取置道侧细栁穿頬危将烹欣然买放寄吾意草莱无地苏疲氓　─元周权春日即事─吴蚕欲老畴未秧拍隄野水廻横塘淡烟踈树绿隂薄落花飞絮白日长寒具油干冷节匆匆芳事归鶗鴂枕书睡足午明雪乳浮浮翻兎褐
　　五言律诗─
　　御制春日郊行─春殿晴云晓銮舆出禁闱桃花临紫陌柳色啓青晖细雨清尘界和风散德威马嘶驰道逺满地尽芳菲　─玉泉春晓─郊墅初晴后芳春曙色旋孤峦堆画障细穴吐新泉浪静鲜鳞跃风恬紫菂妍怡情看万象浩浩思
　　无边　─春日观花─枝上流莺蚤千红万紫香气融催景丽风过逓年芳秾李花犹浅垂杨叶未长涧中春溜发疑是奏笙簧
　　増─唐宋之问春日芙蓉园侍宴─芙蓉秦地沼卢橘汉家园谷转斜盘径川廻曲抱源风来花自舞春入鸟能言侍宴瑶池夕归途骑吹繁年光竹里徧春色杏间遥烟气笼青阁流文荡画桥飞花随蝶舞艶曲伴莺娇今日陪欢豫还疑陟紫霄─原─杜甫春夜喜雨─好雨知时节当春乃发生随风潜入夜润物细无声野径云俱黒江船火独明晓看红湿处花重锦官城　─増─秦系春日闲居─一似桃源隐将今过客迷碍冠门栁长惊梦院莺啼浇药泉流细围碁日影低举家无外事共爱草萋萋─王建长安春游─骑马傍闲坊新衣着雨香桃花红粉
　　醉柳絮白云狂不觉愁春去何曽得日长牡丹相次发城里又湏忙　─韦述春日山庄─初嵗开韶月田家喜载阳晚晴揺水态迟景荡春光浦净渔舟逺花飞樵路香
　　自然成野趣都使俗情忘─元稹遣春─失却游花伴因风浪引将柳堤遥认马梅径误寻香晚景行看谢春心渐欲狂园林都不到何处枉风光　─于良史春山月夜春山多胜事赏翫夜忘归掬水月在手弄花香满衣兴来无逺近欲去惜芳菲南望鸣钟处楼台深翠微　─李商隐判春─一桃复一李井上占年芳笑处如临镜窥时不隐墙敢言西子短谁觉宓妃长珠玉终相类同名作夜光─春宵自遣─地胜遗尘事身闲念嵗华晚晴风竹深夜月当花石乱知泉咽苔荒任径斜陶然恃琴酒忘却在山家─春游─桥峻斑骓疾川长白鸟髙烟轻唯润柳风滥欲吹桃徙倚三层阁摩挲七寳刀庾郎年最少青草妒春袍─李中喜春雨有寄─青春终日雨公子莫思情任阻西园防且观南畆耕最怜滋陇麦不恨湿林莺父老应相贺丰年兆已成─僧贯休春兴─柳暖莺多语花明草尽长风流在诗句牵率绕池塘呌切禽名宇飞狂蝶姓庄时来眞可惜自勉掇兰芳─原僧皎然春兴─片雨拂檐楹烦襟四座清霏微麦陇萧散傍莎城静爱和花落幽闻入竹声朝观趣无限髙咏寄闲情─增─宋梅尧臣和元舆游春韵─乗闲多野兴信马与君
　　行碧树斜通市清流曲抱城山花髙下色春鸟短长声日暮吾庐近还歌空复情─春隂─浓淡云无定凄微气宇寒鸠鸣桑叶吐村暗杏花残客子行裘薄春塘野水寛轻雷欣已发谬作采茶官─李弥逊春日杂韵─幽栖足春事晴日苦相催屐齿穿沙稳笻须碍竹回光风初转蕙残雪欲欺梅自是经少柴门日日开─眞山民春游─春光泼眼明占胜得新亭棠醉风扶起柳眠莺唤醒非无杯泛緑安得髩皆青且事日为乐歌声莫暂停─元陈樵春日─细雨花隂重轻烟草色匀惊禽长避客
　　娇燕却依人管红楼酒跧蹏紫陌尘东风竞游赏因想上林春─叶颙春日─晓洞云归湿青山草木新夭桃含宿雨嫩柳袅轻尘蝶翅寒犹怯蜂衙晩渐陈香风簇罗绮已有蹋青人
　　七言律诗─
　　御制景山春望─云霄千尺倚丹丘辇下山河一望收凤翥中天连紫阙龙蟠北极壮皇州烟生沆瀣春初丽露湿芙蓉翠欲流却向闾阎看蔀屋崇髙还厪庙堂忧─后苑漫兴佳气青葱绕苑墙红泉紫岫胜云庄雕栏细草经春满绮阁繁花入午香雨露生成随品类鸢鱼飞跃自低昻闲亭乆坐浑无事静对琴书觉意长
　　増─唐张谓春园家宴─南园春色正相宜大妇同行少妇随竹里登楼人不见花间觅路鸟先知樱桃觧结垂檐子杨栁能低入戸枝山简醉来歌一曲参差笑煞郢中儿─包何和程员外春日东郊即事─郎官休浣怜迟日野老欢娱为有年几处折花惊蝶梦数家留叶待蚕眠藤垂委地萦珠实泉迸侵堦浸绿钱直到闭关朝谒去莺声不散柳含烟─李绅忆春日曲江宴后许至芙蓉园─春风上苑开桃李诏许看花入御园香径草中廻玉勒凤凰池畔泛金樽緑丝垂栁遮风暗红药低丛拂砌
　　繁归绕曲江春景晩未央明月锁千门　─王建春日五门西望─百官朝下五门西尘起春风过玉堤黄帕葢鞍呈过马红罗纒颈闘囘鸡舘松枝重墙头出御栁条长水面齐唯有教坊南草色古苔隂地冷萋萋─杨巨源─长安春游─凤城春报曲江头上客年年是胜游日暖云─山当广陌天清丝管在高楼茏葱树色分仙阁缥缈花香泛御沟桂壁朱门新邸第汉家恩泽问鄼侯─白居易钱塘湖春行─孤山寺北贾亭西水面初平云脚低几处早莺争暖树谁家新燕啄春泥乱花渐欲迷人眼浅草才能没马蹄最爱湖东行不足緑杨隂里白沙堤杭州春望─望海楼明照曙霞防江堤白蹋晴沙潮声夜入伍员庙柳色春藏苏小家红防织绫夸柿蔕青旗沽酒趁梨花谁开湖寺西南路草緑帬腰一道斜　─认春认得春风先到防西园南面水东头栁初变后条犹重花未开前枝已稠暗助醉顔防緑酒潜添睡兴着红楼知君未别阳春数直待春深好拟游　─温庭筠春日野行─日西塘水金堤斜碧草芊芊暗吐芽野岸明媚山芍药水田叫噪官虾蟆镜中有浪动菱蔓陌上无风飘柳花何事轻桡向溪客緑萍方好不还家─方干春日─年去年来似有期日髙添睡是春时虽将细雨催芦笋却用东风染柳丝重雾已应吞海色轻霜何事挫花枝此时野客因花醉醉卧花间应不知　─宋陈襄春日赏林亭─把酒春亭覧众芳水精箔逗山光孤松冷落千年换野槿纷华一日香緑圃烟深迷蛱蝶曲池波暖睡鸳鸯文园莫惜鹴裘费买取宜城作醉乡　王廷珪春日山行─缓鞚青丝马不嘶春山草长静山扉迸林新笋斑斑出隔水幽禽欵欵飞雨泉声鸣岭背日长花气扑人衣云藏逺岫茶烟起知有僧居在翠防─陆游春日小园─市尘不到放翁家绕麦穿桑野径斜夜雨长深三尺水晓寒留得一分花闷从邻舎分春瓮闲就僧窓试露芽自此年光应更好日驱秧马聴缫车　─雨霁春色粲然喜而有赋─应接年光日渐慵犹能一饮百花空半霑蝶粉帘栊雨逺送莺声巷陌风千缕麴尘杨柳緑万枝猩血海棠红从来造物陶甄手却在闲人诗句中朱子和秀野韵─江臯晴日丽芳华翠竹踈疎映白沙路转忽逢沽酒客眼明惟见满园花望中景助诗人趣物外春归释子家向晩却寻芳草径夕阳流水绕村斜戴昺春事─春事关心常起早爱看景物试凭栏戏鱼池面微添緑啼鸟枝头尚寒斩棘重樊新插柳泉频灌自栽兰年年賸有园林兴每恨庐邉地不寛　─方岳春日杂兴─髙下云藏野老家纵横水潄竹篱斜勒将春去许多雨流出山来都是花白首风烟三径草清时鼓吹一池蛙身闲不耐闲防手洗甑炊香夜作茶　南冈北岭对扉看尽朝岚与夕霏社后未曽闻燕语雨中谁不惜花飞山醅约莫防时熟沙笋轮囷一尺围莫怨风光损桃李荼防芍药又芳菲─髙翥春日湖上─清波门外放船时尽日轻寒恋客衣花下笑声人共语柳邉樯影燕初飞晓风不定棠梨痩夜雨相连荠麦肥最忆故山春正好夜来先遣梦魂归　─真山民春晓雨─破晓檐花未放干披衣和梦倚防干醸成苔晕地犹湿老尽莺声风正寒无客醉敲金响有人睡怯翠衾单牡丹一夜成消痩下却珠不忍看　─元宋无春日野歩─翳日桤隂翠幄遮葑围髙下奕枰斜陂塘几曲深浅水桃李一溪红白花赪尾自跳鱼放子绿头相并鸭眠沙春郊景物堪圗写输与烟樵雨牧家─原─明陆树声─一番风雨醸重隂云树苍茫自逺林径满烟萝围作障石分泉路细鸣琴青门插柳关幽思紫陌行春滞赏心最是桃花争欲放不禁庭院晓寒侵─曹大章─东风緑草到平防小槛晴临曲磵隈月影上洲杨柳乱雾香沾酒杏花开佳人歩郭逢君饮卧病怜春强自来寻胜正当花度日蕊宫莺蝶一齐回　─于若瀛─不问深红与浅红名园次第暗芳丛乍随絮逐仍依草忽向西飞又转东嫩碧朝添眉自恨流黄夜罢锦成空年年一度开还落始信隋家剪未工
　　五言排律増唐王叡春草碧色习习东风扇萋萋草色新浅深千里碧髙下一时春嫩叶舒烟际微香动水濵金塘明夕照辇路惹芳尘造化功何广阳和力自均今当发生日沥恳祝良辰　张嗣初赋得春色满皇州─何防年华好皇州淑气匀朝阳潜应律草木暗迎春柳变金隄畔兰抽曲水濵轻黄垂辇道微緑映天津丽景浮丹阙晴光拥紫宸不知幽逺地今日几枝新　─李商隐永乐县所居一草一木无非自栽今春悉已芳茂因书即事一章─手种悲陈事心期翫物华柳飞彭泽雪桃散武陵霞枳嫩栖鸾叶桐香待鳯花绶藤萦弱蔓草展新芽学植功虽倍成蹊迹尚賖芳年谁共翫终老邵平─李郢春日题山家─偶与樵人熟春残日日来依岗防紫蕨挽树得青梅燕静衔泥起蜂喧抱蕊回嫩茶重搅緑新酒畧吹醅漠漠蚕生纸涓涓水弄苔丁香正堪结留歩小庭隈─郑谷木向荣─园林青气动众木散寒声败叶墙隂在滋条雪后荣欣欣春令早蔼蔼日华轻庾岭梅先觉隋堤栁暗惊山川应物臯壌起农情只待开花日连栖出谷莺
　　五言絶句─
　　御制春夜─玉鑪烟霭尽夜静百花香曙气浮丹陛春光拂象牀
　　増唐张九龄荅靳博士─上苑春先入中园花尽开唯余幽径草尚待日光催　张起春情画阁余寒在新年旧燕归梅花犹雪未得试春衣─张仲素春游曲─万树江邉杏新开一夜风满园深浅色照在绿波中　烟栁飞轻絮风榆落小钱蒙蒙百花里罗绮竞秋千　孟郊春后雨─昨夜一霎雨天意苏群物何物最先知虚庭草争出　王建春意─虽是杏园主一株临古岐从伤春意早乞取旧开枝　权德舆春日戏题─随风柳絮轻映日杏花明无奈花深处流莺三数声─许浑长安早春─云月有归处故山清洛南秦城一花落春梦满江潭　─宋陆游春雨─湖上新春栁摇摇欲唤人多情今夜雨先洗马蹄尘─杨万里春日─日落碧簮外人行红雨中幽人诗酒里又是一春风
　　七言絶句─
　　御制春日─佳气山川浃地行物随节变初晴雪消树底花争发冰泮池头草欲生　─春晴舟中作─野水漫漫野岸长几行嫩柳斜阳不知春色来多少但觉飞花处处香増─唐岑参山房春事─风恬日暖荡春光戯蝶游蜂乱入房数枝门栁低衣桁一片山花落笔牀　─王维游春词经过栁陌与桃溪寻逐春光着处迷鸟度时时冲絮起花繁滚滚压枝低　韦应物春思─野花如雪绕江城坐见年芳忆帝京阊阖晓开凝碧树曽陪鹓鹭聴流莺钱起春郊─水透冰渠渐有声气融烟雾晚来明东风好作阳和使逢草逢花报发生　─卢纶曲江春望─菖蒲翻叶栁交枝暗上莲舟鸟不知更到无花最深处玉楼金殿影参差　─翫春因寄冯卫二补阙戏呈李益掖垣春色自天来红药当堦次第开萱草丛丛尔何物等闲穿
　　破緑莓苔─韩愈曲江春游寄白二十二舎人─漠漠轻隂晚自开青天白日映楼台曲江水满花千树有底忙时不肯来─白居易晩春─昼静帘踈燕语频防防闘雀动堦尘柴扉日暮随风掩落尽闲花不见人　─元稹与吴侍郎春游─苍龙阙下陪骢马紫阁峰头见白云满眼流光随日度今朝花落更纷纷─李贺南园─花枝草蔓眼中开小白长红越女腮可怜日暮嫣香落嫁与春风不用媒─李约江南春─池塘春暖水纹开堤柳垂丝间野梅江上年年芳意早蓬瀛春色逐潮来　─罗邺春日题城南韦曲─韦曲城南锦绣堆千金不惜买花栽谁知豪贵多羁束落尽春红不见来─韦庄春陌─满街芳草卓香车仙子门前白日斜肠断东风各回首一枝春雪冻梅花─王周问春─游丝垂幄雨依依枝上红香片片飞把酒问春因底意为谁来后为谁归─春荅─花枝千万趁春开三月防珊即自回剰向东园种桃李明年依旧为君来─刘兼春游─栁成金穗草如茵载酒寻花共赏春先入醉乡君莫问十年风景在三秦─宋宼准春昼偶书─白昼偶成芳草梦起来幽兴有新诗风帘不动黄鹂语坐见庭花日影移─赵抃赏春亭─滂葩浩豓满亭隈当席芳樽醉看来始信君恩不私物乱山穷处亦花开─欧阳修丰乐亭游春─绿树交加山鸟啼晴岚荡漾落花飞鸟歌花落太守醉明日酒醒春已归　春云澹澹日辉辉草惹行襟絮拂衣行到亭西逢太守篮舆酩酊挿花归　红树青山日欲斜长郊草色绿无涯游人不管春将老来往亭前蹋落花─王珪宫词─丽日祥烟锁禁林樱桃初熟杏成隂年年翠辇来游幸花落春宫一寸深─王安石春风─春风栁緑如缫晴日蒸红出小桃池暖水香鱼没处一环清浪涌亭臯─秦观春日─黄金防防满垂杨尚有春寒到画堂酒力渐消歌扇怯入帘飞雪梅香─崔鷃春日村居─春草门前已没靴更无人野人家离离细竹时闻雨淡淡疎帘不隔花─王镃叚桥春望─拾翠车间辇路尘山南山北杜鹃春谁家庭院东风里吹出桃花不见人　金元好问梁园春─暖入金沟细浪添津桥杨栁绿纎纎卖花声动天街逺几处春风揭绣　─元萨都刺春日偶成蹋马归来过早春空阶已见草如茵东风吹緑青溪栁马上轻寒不着人　─马臻春日闲居─茶香庭院一枰棋柳影侵堦日自移因见刺桐花满树等闲忆煞故园时　─西湖春日─要嘱园丁取折枝红桃白李紫蔷薇石函桥畔人烟晩挑得春光一担归　─春日幽居─浅浅春风尚寒日斜香篆半烧残杏花一树开如锦怕触啼莺不倚防─释石屋山居吟满山笋蕨满园茶一树红花间白花
　　大抵四时春最好就中尤好是山家
　　诗防句─増─晋陶潜欢言酌春酒摘我园中蔬─齐谢脁喧鸟覆春洲杂英满芳甸　─梁沈约─春风揺杂树葳防绿且丹─萧子范─春情寄栁色鸟语出梅中　─陈张正见春光落云叶花影发晴枝　─唐王勃─草绿萦春榆青缀古钱　芳树摇春晩晴云入座飞　─岑参─竹深喧暮鸟花缺露春山　莺声随坐啸柳色唤行春─原─杜甫─汉节梅花外春城海水邉　夜雨翦春韭新炊间黄粱　野馆浓花发春帆细雨来　一径野花落孤村春水生　云溪花淡淡春郭水泠泠─増─钱起─兰蕙暖初吐春鸠鸣欲巢─严维─栁塘春水慢花坞夕阳迟─李嘉祐─野渡花争发春塘水乱流─储嗣宗─鹤语松上月花明雪里春─刘禹锡─花含欲语意草有闘生心　─柳宗元─平野春草绿晩莺啼逺林　─白居易─红簇交枝杏春含卷叶荷　春树花珠颗春塘水麴尘─崔涂─忽觉草木变始知天地春　─曹松─御柳舞着水野莺啼破春─宋余靖─松溪千盖雨茶圃一旗春　─司马光─草绕春街碧花繁夕市红　─毛滂─春渚连天濶春风夹岸香王安石─冉冉春行暮菲菲物竞华　─苏轼行看花栁动共享无邉春　─晁补之─春风入木心皮肌发红绿　─吴中复─花涵清露晓风卷緑波春　─元马祖常─竹光浮昼碧花蕊飏春红　─陈樵─春风何防来草木忽已荣　─倪瓉─蘼芜细雨湿桃李春风寒　─马臻─淑气浮芳鲜山泽一时绿─原─冯琦─梅圃悬春月松扉拂涧虹─増─唐王维─草色全经细雨湿花枝欲动春风寒　─李白─长安白日照春空绿杨结烟垂褭风　─杜甫─落花游丝白日静鸣鸠乳燕青春深─李贺─朱城报春更漏转光风催兰吹小殿　─温庭筠─霏霏雾雨杏花天帘外春威着罗幕─曹松─半夜笙歌教洗月平明桃李放烧春　─司空图孤屿池痕春涨满小栏花韵午晴初　─宋韩琦─草湿漫铺留醉席榆寒难扫买春钱　─石延年─莺声不逐春光老花影长随日脚流　─王安石─浓绿万枝红一动人春色不湏多─苏轼─卧闻百舌呼春风起寻花柳村村同　陋巷关门负朝日小园除雪得春蔬　浥浥炉香初泛夜离离花影欲揺春　─陆游─小桃婀娜并芳柔红兰茁芽满春洲　小楼一夜聼春雨深巷明朝卖杏花新阳苏醒春前柳轻暖医治雪后梅　春深水暖多
　　鱼婢雨足年丰少麦奴　静院春风传浴鼓画廊晩雨湿茶烟　─元耶律楚材─花藏径畔春泉碧云散林梢晩照明　─郝经─四围红锦春风软满地绿隂春昼长　─许衡─万树春红罗锦绮一湾晴碧卷玻璃　─王恽─花枝入春梦香游丝翻空清昼长许谦春风生草雉堞青随处软茵供小坐─倪瓉─柳絮如烟迷晓浦杏花飞雪春波─顾阿瑛─桃花亭亭笑酣春溪邉浣花染溪水─马臻─蛰雷夜送催花雨香径春迷闘草人　唐上官
　　仪─春堤芳草积─杜甫─春风花草香武元衡春风绽百花　─白居易春染柳梢黄　─韦庄─杏花春陌马声娇宋刘筠─杏梁春晩燕沾泥─宋祁─风光骀荡百花春─苏轼─满地春风扫落花─陆游─春晩江邉草过腰
　　春近野梅香初动元虞集─山雨欲来春树暗　桃花吹雨春牵防　─周权─渚波春绿荻芽新─郭钰─野径春烟匝翠萝　万丝烟桞锁春晴─叶颙─隔溪春色两三花
　　词─増─唐冯延巳三台令─春色春色依旧青山紫陌日斜栁暗花蔫醉卧春风少年年少年少行乐直湏及早王建三台令─蝴蜨蝴蜨飞上金枝玉叶君前对舞春风百叶桃花树红红树红树燕语莺啼日暮　─宋毛滂忆秦娥─夜夜夜了花朝也连忙指银瓶索酒尝　明朝花落知多少莫把残红扫愁人一片花飞减却春　─洪适生查子─桃疎蜨惜春栁困莺衔絮日影帘旌多少闲愁绪　红绽武陵溪緑暗章台路春色似行人无意花间住　─唐和凝春光好苹叶软杏花明画船轻防浴鸳鸯出緑汀棹歌声　春水春风无浪春天半雨半晴红粉相随南浦晚几含情─宋张槃浣溪沙─习习轻风破海棠秋千移影上廽廊昼长蝴蜨为谁忙　度柳早莺分暖绿过花小蝶春香满庭芳草又斜阳　─髙观国菩萨蛮春风吹绿湖邉草春光依旧湖邉道玉勒锦障泥少年游冶时　烟明花似绣且醉旗亭酒斜日照花西归鸦花外啼─程垓菩萨蛮─画桥泊泊春江绿行人正在春江曲花润接平川有人花底眠东风原自好只怕催花老安得万垂杨繋教春日长　─周密谒金门芳事晩数杏钿香浅恻恻轻寒风翦翦锦屏春梦逺穉栁拖烟娇软花影暗藏深院初试轻衫并画扇牡
　　丹红未展─李之仪好事近─春到雨初晴正在小楼时节栁眼向人微笑傍防干堪折　暮山浓淡琐烟霏梅杏半明灭玉斚莫辞沉醉判归时斜月　─唐欧阳炯清平乐─春来阶砌春雨如丝细春径满飘红杏蔕春燕舞随风势　春幡细缕春缯春闺一春灯自是春心撩乱非关春梦无凭─宋王安国清平乐─留春不住费尽莺儿语满地残红宫锦汚昨夜南园风雨　小怜初上琵琶晓来思绕天涯不肯画堂朱戸春风自在杨花王安中清平乐─花时微雨未减春分数占取帘疎花密处把酒聴歌金缕　斜风轻度浓香闲情正与春长向晩红灯入坐尝新青杏随觞─卢祖臯西江月─燕掠晴丝袅袅鱼吹水叶禁街微雨洒芳尘寒食清明相近　谩着宫罗试暖闲呼社酒酬春晚风帘幕悄无人二十四番花信　─毛滂西江月─烟雨半藏杨柳风花初着桃花玉人细细酌流霞醉里将春留下　柳外鸳鸯作伴花邉蝴蝶为家醉翁醉也且由他月在栁桥花下─周密西江月─波影暖浮玉甃柳隂深锁金铺湘桃花
　　褪燕调雏又是一番春暮　碧桂情深鳯怨云屏梦浅莺呼绣人倦冷薫炉影揺揺亭午　─吴潜南柯子池水凝新碧栏花驻老红有人独倚桥东手把一枝杨桞系春风　鹊伴游丝堕蜂黏落蕊空秋千庭院小帘栊多少闲情闲绪雨声中杨无咎于中好─墙头艶杏花初试绕珍丛细挼红蕊欲知占尽春明媚悄无意看桃李　持杯准拟花间醉一叶两叶飞堕晚来旋旋深无地更聴得东风起毛滂蹋莎行─阶影红迟柳苞黄徧纎云弄日隂晴半重帘不卷篆香横小花初破春丛浅　凤绣犹重鸭炉长暖屛山翠入江南逺醉轻梦短枕闲欹绿窈窕风光转　─元何可视蝶恋花─金井啼鸦深院晓飏尽东风柳絮吹难了燕子多情相识早杏梁依旧防防到　一缕沉烟帘幕悄满眼飞花祗搅人怀抱十二玉楼春树杪天涯不断青青草　─宋俞国寳风入松─一春长费买花钱日日醉湖邉玉骢惯识西湖路骄嘶沽酒楼前红杏香中歌舞緑杨影里秋千暖风十里丽人天花压髩云偏画船载得春归去余情付湖水湖烟明日重扶残醉来防陌上花钿　─栁永木兰花慢─坼桐花烂熳乍疎雨洗清明正艳杏烧林缃桃绣野芳景如屛倾城尽寻胜赏骤雕鞍绀出郊坰风暖繁脆管万家竞奏新声　盈盈闘草蹋青人艶冶逓逢迎向路旁徃往遗簮坠珥珠翠纵横欢情对佳丽地任金罍罄竭玉山倾却明朝永日画堂一枕春酲─黄机喜迁莺─平湖百畆种满湖莲叶绕堤杨栁冉冉
　　波光辉辉烟影空翠湿霑襟防静惬邻鸡啼午暖逼沙鸥眠昼西园路更红尘不断蝶酣蜂痩　知否堪画处野荠芜菁罥地铺茵绣桃李隂邉桑麻丛里斜矗酒帘夸酒竹寺小依山趾茅店平窥津口春又晚正香风有客倚防搔首
　　别録─増─汜胜之书─栽树正月为上时二月为中时三月为下时然枣鸡口槐兎目桑虾蟇眼榆负瘤散其余杂木防耳趄各其时凡种栽并插皆用此等形象─本草─凡采根物多以春月采者谓春初津润始萌未冲枝叶势力淳浓也　春月移栽各树宜上半月前则茂而结实移栽松柏槐柳桑柘橙橘各色树皆可








　　御定佩文斋广羣芳谱卷一
&lt;子部,谱录类,草木禽鱼之属,御定佩文斋广群芳谱&gt;
　　钦定四库全书
　　御定佩文斋广羣芳谱卷二
　　天时谱
　　正月【立春雨水元日人日上元附见】
　　増─礼记月令─孟春之月日在营室昏参中旦尾中─注─日月防于娵訾而斗建寅之辰也　是月也天气下降地气上腾天地和同草木萌动王命布农事命田舎东郊皆修封疆审端径术善相丘陵阪险原隰土地所宜五谷所殖以教道民必躬亲之田事既饬先定凖直农乃不惑　─梁元帝纂要─正月孟春亦曰孟阳孟陬上春初春开春发春献春首春首嵗初嵗开嵗发嵗献嵗肇嵗芳嵗华嵗　─原─花月令─是月也迎春生樱桃胎望春盈眸兰蕙芳李能白杏花饰其靥　─増─瓶史月表─正月花盟主梅花寳珠茶花客卿山茶铁干海棠花使令瑞香报春木　─花歴─正月瑞香烈径草緑百花萌动彚考─増─诗豳风─三之日于耜─疏─三之日三阳之月夏之
　　正月也于耜徃修田器也　─礼记月令─是月也天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝籍天子三推三公五推卿诸侯九推　─周礼天官─上春诏王后帅六宫之人而生穜稑之种而献之于王　─夏小正─正月柳稊─注─稊也者发莩也　梅杏杝桃则华─注─杝桃山桃也　─大戴礼─孟春百草权舆　─国语─太史顺时土农祥晨正土乃脉发─注─农祥天驷即房星也晨正中也谓正月初也　─管子─正月令农始作服于公田农耕及雪释耕始焉芸卒焉　─原─西京杂记─戚夫人侍髙帝常以正月上辰出池边盥濯食蓬饵以祓妖邪　─酉阳杂俎─北朝妇人正月进箕帚长生花　─梦溪笔谈─正月阳气始建兆乎万物故曰登明　─续明道杂志─绍圣戊寅嵗余在黄州见上元沽酒人头已簪麦穗土人言当年不尔　─赏心乐事─正月玉照堂赏梅丛奎阁赏山茶湖山寻梅揽月桥看新柳　─嵗华纪丽─正月二十三日圣寿寺前蚕市张公咏始即寺为防使民鬻农器　─立春増─礼记月令─先立春三日太史谒之天子曰某日立春盛德在木天子乃斋立春之日天子亲帅三公九卿诸侯大夫以迎春于东郊　─后汉书礼仪志─立春日夜漏未尽五刻京师百官皆衣青衣郡国县道官下至斗食令史皆服青帻立春旛施土牛耕人于门外以示兆民─易通卦验─立春条风至冰觧杨柳津─要览─列子御
　　风常以立春归于八荒是风至则草木发生　─玉泉记立春日取农冝阳金门山竹为管河内葭草为灰以阳气　─摭遗─东晋李鄂立春日命以芦菔芹芽为菜盘相餽贶　─四时寳镜─立春日春饼生菜号春盘　─景龙文馆记─正月八日立春内出防花赐近臣武平一应制云鸾辂青旂下帝台东郊上苑望春来黄莺未觧林间啭红蘂先从殿里开画阁条风初变柳银塘曲水半含苔欣逢睿藻光韶律更促霞觞畏景催是日中宗手勅批云平一年虽最少文甚警新悦红蘂之先开讶黄莺之未啭循还吟咀赏叹兼怀今更赐花一枝以彰其美所赐学士花竝令插在头上后所赐者平一左右交插因舞蹈拜谢时崔日用乘酣饮欲夺平一所赐花上于帘下见之谓平一曰日用何为夺卿花平一跪奏曰读书万卷从日用满口虚张赐花一枝学平一终身不获上及侍臣大笑因更赐酒一杯当时叹美　─齐人月令─立春日食生菜取迎新之意　─东京梦华録─立春日自郎官御史以上皆赐春旛胜入贺讫戴归私第又士大夫家翦防为春旛或缀于花枝之下或翦为春蝶春钱春胜以为戏东坡立春日亦簪旛胜过子由诸子侄笑指云伯伯老人亦簪花胜耶　─原─摭言─安定郡王立春日作五辛盘　─増─修眞秘言─立春日清朝北望有紫緑白云者为三元君三素飞云也苏魏公作春帖子词万年枝上看春色三素云中望玉宸　─熙朝乐事─立春举酒缕切粉皮杂以七种生菜供奉筵间盖古人辛盘之遗意焉　─雨水─増─孝经纬─立春后十五日斗指寅为雨水　─七修类稿─雨水正月中天一生水春始属木然生木者必水也─元日─増─旧唐书姚璹传─长寿二年元日大雪上谓羣臣曰元日雪百谷丰此语有何故实璹曰汜胜之书雪是五谷之精　─四民月令─梅花酒元日服之却老　─风土记─元日食五辛以炼形以助五脏原─裴新语─正旦县官杀羊悬其头于门又磔鸡以疈之俗説以厌厉气以问河南伏君伏君曰是月土气上升草木萌动羊啮百草鸡啄五谷故杀之以助生气─荆楚嵗时记─正月一日进椒栢酒饮桃汤进屠苏酒
　　胶牙饧下五辛盘造桃版着户谓之仙木按四民月令云腊一日谓之小嵗拜贺君亲进椒酒椒是玉衡星精服之令人身轻耐老栢是仙药成公子安椒花铭则曰肇惟嵗首月正元日厥味惟珍蠲除百疾是知小嵗则用之汉朝元正则行之桃者五行之精厌伏邪气制百鬼也董勋云俗有嵗首用椒酒椒花芬香故采花以贡樽　─风俗记─正旦楚人上松柏颂周庾信有柏叶铭─清异録─咸通后士风尚于正旦未明佩紫赤嚢中盛
　　人参木香如豆样时时倾出嚼吞之至日出乃止号迎年佩　─石湖诗注─成都元日滴酥为花熬芋为栁叶三夕张灯如上元　─熙朝乐事─正月朔日签柏枝于柿饼以大橘承之谓之百事大吉─人日─増─景龙文馆记─景龙四年七日宴大明殿赐王公以下防缕人胜李峤应制诗桂吐半轮迎此夜蓂开七叶应今朝苏颋诗七叶仙蓂承月吐千林御栁拂烟开崔日用诗曲江苔色冰前液上苑梅香雪里飘　─荆楚嵗时记─正月七日为人日以七种菜为羮翦防为人或镂金箔为人以贴屏风亦戴之头鬓又造花胜以相遗登髙赋诗　─上元─増─明皇杂録─唐上元夜宫人以黄罗包柑遗近臣谓之传柑宴─原─影灯记─洛阳人家造芋郎君食之宜男女　─荆楚嵗时记─正月望日作豆糜以祀门戸先以栁枝插门随枝所指以酒脯饮食及豆粥插箸而祭　─闻见近録绍圣二年上元幸集禧观出宫花赐从驾臣僚各数十枝时人荣之
　　集藻─原─梁昭明太子锦书─北斗周天送之故节东风拂地启青阳之芳辰梅花舒两嵗之装柏叶泛三光之酒　─増─宋张耒人日饮酒赋─嵗后七日其名曰人爱此嘉名饮酒欢欣岂竹木之始和生庶彚而施仁明倪谦早春赋─漏暖信于梅枝兮见天心之来复窥韶光于栁眼兮騐百卉之囬緑　─顾起元元夕赋─雾溆风隄乍旖旎以醒柳霜墟冰峤尚参差而落梅
　　五言古诗─増─梁沈约初春─夹道覔阳春相将共携手草色犹自腓林中都未有无事逐梅花空教信杨柳且复归去来含情寄杯酒　─周宗懔蚤春─昨暝春风起今朝春气来莺鸣一两转花树数重开散粉成初蝶翦防作新梅游客三千里无暇上髙防　─隋薛道衡人日─入春才七日离家已二年人归落鴈后思发在花前─唐白居易立春后五日─立春后五日春态纷婀娜白日斜渐长碧云低欲堕残冰折玉片新萼排红颗遇物尽欣欣爱春非独我迎芳后园立就暖前檐坐还有惆怅心欲别红炉火
　　七言古诗─増─唐李贺正月乐词─上楼迎春新春归暗黄着栁宫漏迟薄薄淡霭弄野姿寒緑幽风生短丝锦牀晓卧玉肌冷露脸未开对朝暝官街栁帯不堪折早晩菖蒲胜绾结
　　五言律诗─
　　御制元夜与诸王宴饮乾清宫今夕丹帷宴聨翩集懿亲传柑宜令节行苇乐芳春香泛红螺重光揺绛蜡新不须歌湛露明月足留人
　　増─唐虞世南奉和献嵗防宫臣─履端初啓节长苑命髙筵肆夏喧金奏重润响朱弦春光催栁色日彩泛槐烟微臣同滥吹谬得仰钧天　─卢照邻元日述怀─筮仕无中秩归耕有外臣人歌小嵗酒花舞大唐春草色迷三径风光动四邻愿得长如此年年物新　髙绍晦日宴髙氏林亭─啸侣入山家临春翫物华葛丝调緑水桂
　　醑酌丹霞岸柳开新叶庭梅落早花兴洽林亭晩方还倒载车─严维晦日宴游─晦日湔裾俗春楼致酒时山公还已醉谢客旧能诗溪栁薫晴浅岩花待閠迟为邦乆无事比屋自熙熙　─白居易新居早春─静巷无来客深居不出门铺沙盖苔面扫雪拥松根渐暖宜闲歩初晴爱小园见花都未有唯觉树枝繁─曹松立春─春日一杯酒便吟春日诗木梢寒未觉地脉暖先知鸟转星沉后山分雪薄时寕无翦花手赠与最芳枝　─宋吕夷简江南立春─灰律何时应江春昨夜来细风先动柳残雪不藏梅余冷迷清管微和发冻醅闭门无客到樽俎为谁开　─宋伯仁嵗旦─居闲无贺客早起但如常桃版随人换梅花隔嵗香春风回笑语云气卜丰穰柏酒何劳劝心康寿自长　─元赵孟頫早春─谿上春无赖清晨坐水亭草芽随意緑柳眼向人青初日收浓雾微波乱小星谁歌采苹曲愁絶不堪聼
　　七言律诗増─唐韦元旦奉和立春游苑迎春应制─防涘长安恒近日殷正腊月早迎新池鱼戯叶仍含冻宫女裁花已作春向苑云疑承翠幄入林风若起青苹年年斗柄东无限愿挹琼觞寿北辰　─马怀素奉和立春游苑迎春应制─元籥飞灰出洞房青郊迎气肇初阳仙舆暂下宜春苑御醴行开荐寿觞映水轻苔犹隐緑缘隄弱栁未输黄惟有裁花饰簪鬓恒随圣藻狎年光　─杜甫立春─春日春盘细生菜忽忆两京梅发时盘出髙门行白玉菜传纎手送青丝巫峡寒江那对眼杜陵远客不胜悲此身未知归定处呼儿覔纸一题诗　─戴叔伦和汴州李相公勉人日喜春─年来日日春光好今日春光好更新独献菜羮怜应节遍传金胜喜逢人烟添柳色看犹浅鸟踏梅花落已频东阁此时闻一曲翻令和者不胜春─原─韦庄立春─青帝东来日驭迟暖烟轻逐晓风吹罽袍公子樽前觉锦帐佳人梦里知雪圃乍开红菜甲防幡新翦緑杨丝殷勤为作宜春曲题向花牋贴绣楣─増─宋韩琦至和乙未元日立春─元日难逢是立春普天谁不喜佳辰一年气均诸节万卉芳菲实九旬柏叶始倾为寿酒土牛随示力耕人故隂尽革无余腊端朔阳来庆共新─苏轼正月二十日往岐亭郡人潘古郭三人送予于女王城东禅庄院─十日春寒不出门不知江桞已揺村稍闻决决流冰谷尽放青青没烧防数畆荒园留我住半瓶浊酒待君温去年今日关山路细雨梅花正断魂─范成大立春日郊行─竹拥溪桥麦葢坡土牛行处亦笙歌麴尘欲暗垂垂栁醅面初眀浅浅波日满县前春市合潮平浦口暮帆多春来不饮兼无句奈此金旛防胜何─陆游立春前一日作─开年化日已舒长渐见风和鸟变吭冒土萱芽穿嫩緑拂桥栁色弄轻黄重温寿酒屠苏酽探借春盘饼饵香不入城门今防嵗遥知车马正怱忙─立春日─日出风和宿醉醒山家乐事满余龄年丰腊雪经三白地暖春郊已遍青菜细簇花宜薄饼酒香浮螘泻长瓶湖村好景吟难尽乞与侯家作画屏─朱淑眞立春─停杯不饮待春来和气先春动六街生菜乍挑宜卷饼罗幡旋翦称聨钗休论残腊千重恨管入新年百事谐从此对花并对景尽拘风月入诗怀　─元程钜夫和王寅夫郎中元日立春─马蹄尘里度芳辰得阳和到七闽山翠倚天迎好客风光满地属吟身髙情古桞仍青眼时态夭桃自绛唇从此不忧江海逺春官防有十分春　─杨维桢嬉春体─今朝立春好天气况是太平朝野时走向南隣覔酒伴还从西墅买花枝陶令乆辞彭泽县山公祗爱习家池宜春帖子题赠尔日日春游日日宜　西子湖头春色浓望湖楼下水连空栁条千树僧眼碧桃花一株人面红天气浑如曲江节野人正是杜陵翁得钱沽酒勿复较如此好怀谁与同
　　五言排律─増─唐冷朝阳立春─玉律传佳节青阳应北辰土牛呈嵗稔防燕表年春腊尽星廻次寒余月建寅风光行处好云物望中新流水初销冻潜鱼欲振鳞梅花将柳色偏思越乡人　─明吴兆元旦书事─闽中风景丽元旦百花开有岸皆萦草无波不染苔树光揺粉堞云彩照金罍浓黛新年春衣隔嵗裁夜炉藏宿火晓烛翦残灰防里分余蕙钗邉罥落梅松枝当户插淑气拂窓来正好随懽笑那知客思催
　　五言絶句─
　　御制春盘─小摘园中露新香糁作羮嵗和欣有兆甘莱已春生
　　増─唐杜甫瀼西果园─正月喧莺未兹辰放鹢初雪篱梅可折风树桞微舒　─李中早春─一种和风至千花未散妍草心竝栁眼长是被恩先　─储嗣宗早春─野树花初发空山独见时踟蹰歴阳道乡思满南枝　─宋朱子立春前一日─雪花寒送腊梅萼暖生春嵗晩江村路云迷景更新
　　七言絶句─増─唐元稹第三嵗日咏春风凭杨员外寄长安栁─三日春风已有情拂人头面稍怜轻殷勤为报长安栁莫惜枝条动软声─杨巨源城东早春─诗家清景
　　在新春緑柳才黄半未匀若待上林花似锦出门俱是防花人　─韩滉晦日呈诸判官─晦日新晴春自娇万家攀折渡长桥年年老向江城守不觉东风换栁条　─来鹏早春─新歴才将半纸开小庭犹聚爆竿灰偏憎杨柳难钤辖又惹东风意绪来　─宋黄庶探春─雪里犹能醉落梅好营杯具待春来东风便试新刀尺万叶千花一手裁　─方岳立春─防燕双簪翡翠翘巧裁银胜试春韶东风已到防干北看见娇黄上栁条　─眞山民早春─小桃枝上认年华随分红开一两花将谓春风只城市也吹春色到山家　─元刘诜元日─晓街泥浅马蹄过元日虽隂地已和处处桃花如二月东风应比去年多─刘因探春─道邉残雪防頽墙墙外柔丝露浅黄春色虽微已堪惜轻寒休近栁梢傍　─赵雍早春─髙卷珠日渐长梅花庭院雪飘香闲倚防干看新柳不知谁为染鹅黄─明李东阳正月十八日甘棠院─上元才过又防春红白山花粲粲新似喜使君初病起隔栏相向笑迎人原─陈继儒早春─春风无力栁条斜新草微分一抹沙欲向主人借锄插扫开残雪种梅花
　　诗防句─原─唐杜甫─元日到人日未有不隂时冰雪莺难至春寒花较迟　─増─唐张谓─北斗囘新嵗东园値早春竹风能醒酒花月觧留人　─赵璜─正月今朝半阳台信未廻水芹寒不食山杏雨应开　─宋之问─节晦蓂全落春迟栁暗催─杜甫─春城廽北斗郢树发南枝　─金李俊民─梅从今夜落柑忆旧时传─原─唐杜甫─樽前柏叶休随酒胜里金花巧耐寒─方干─正气才随灰律变残寒更被野梅欺─罗隐─一二三四五六七万物生芽是今日─宋苏轼─七种共挑人日莱千枝先翦上元灯刘克庄─旋遣厨人挑荠菜虚劳座客颂椒花　未将柏叶簪新嵗且与梅花叙隔年─陆游─菊芽冒土如争出栁色揺村已渐匀─増─苏轼─挑菜年年俗　青蒿黄韭试春盘
　　词─
　　御制立春调寄太平时─淑景维新爆竹声手调羮词臣载笔赋琼英学西京　鳯阁龙楼昼渐长物资生劝官勉力尽升平竹马迎
  </div>
  <div class="pagination">
   <a href="御定佩文斋广群芳谱_page16.html">
    上一页
   </a>
   <span>
    ...
   </span>
   <a href="御定佩文斋广群芳谱_page12.html">
    12
   </a>
   <a href="御定佩文斋广群芳谱_page13.html">
    13
   </a>
   <a href="御定佩文斋广群芳谱_page14.html">
    14
   </a>
   <a href="御定佩文斋广群芳谱_page15.html">
    15
   </a>
   <a href="御定佩文斋广群芳谱_page16.html">
    16
   </a>
   <span class="current-page">
    17
   </span>
   <a href="御定佩文斋广群芳谱_page18.html">
    18
   </a>
   <a href="御定佩文斋广群芳谱_page19.html">
    19
   </a>
   <a href="御定佩文斋广群芳谱_page20.html">
    20
   </a>
   <a href="御定佩文斋广群芳谱_page21.html">
    21
   </a>
   <a href="御定佩文斋广群芳谱_page22.html">
    22
   </a>
   <span>
    ...
   </span>
   <a href="御定佩文斋广群芳谱_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
