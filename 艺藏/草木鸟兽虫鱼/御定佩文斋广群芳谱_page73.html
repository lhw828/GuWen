<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 73 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 73 页/共 93 页
  </h1>
  <div class="content">
   集藻─赋─増─晋傅蓍赋─春迈衡德于青阳混百卉而萌生逮朱夏而修茂曁商秋而坚贞虽离霜而未凋与潜乎通灵于是原极以道握形以度以类万物之情以通天下之故岂惟终始于事业乃参天而倚数弃原野之萧条升云阶而内御运兹茎于掌握爻象形而星布信钩深而致逺实开物而成务　─唐康子玉神蓍赋─神蓍之用兮诚禀灵于自然惟神也适变之义至惟用也极数之理全钩深孰云乎筮短藏宻弥彰于德圎再三则舍我而惧凟五十以学由我而乐天揲之而虽隠必索保之而其静愈专易之重者胡可比焉原夫质禀精纯丛分薆薱覆青云以表竒伏元而克配佐尔筮之贞吉观我生之进退知微知彰而可期何思何虑而或昧于是命彼筮人择乎上春韫之而必致其用揲之而爰动其神感以洗心遂通端防之志执之指掌空嗤握防之伦礼事其仪易赞其妙探彼幽赜观其秘要皆多假尔之能必叶穷神之照将欲观贞谅无与京乾道变化而悟神明幽赞而生原始要终思尽性于大衍知来数徃翼明彖于小成非我无以昭效法之道非我无以稽作易之情于以致百虑于以类万物象四时四十九数而有常推三才三百六旬而不拂惟蓍之用惟神是听运不穷而或变通其志而遂宁且提携而成列有感应而协灵滋而后数布之而可辨生而成象审之而必形何一卉之时育配十朋之天纵耻红兰之见锄鄙白茅之借用则知夫蓍之可贵也庶类安能而共之哉赋散句─増─齐卞伯玉蓍赋─终风扫于暮节霜露交于杪秋有萋萋之緑荠方滋繁于中丘
　　五言古诗─増─梁范筠咏蓍─数竒不可偶性直谁能纡祯蔡伏灵异祥云降温腴
　　【附録】荓
　　増─尔雅荓马帚疏荓草似蓍今俗谓蓍荓可以为扫彗故一名马帚
　　蓂荚
　　増─帝王世纪─尧时有草荚生庭每月朔生一荚至月半则生十五荚至十六日后日落一荚至月晦而尽若月小余一荚王者以是占歴惟盛德之君应和气而生以为尧瑞名曰蓂荚一名歴荚一名瑞草又曰仙茆彚考　増　竹书　舜即帝位蓂荚生于阶　白虎通　德至地则蓂荚起　日歴得其分度则蓂荚生于阶间　抱朴子─轩皇候鳯鸣以调律唐尧观蓂荚以知月
　　集藻赋─増─唐程谏蓂荚赋　尧阶蓂荚兮实称休祯盖歴代而难值至我后而斯呈植之以前墀左墄映之而镂槛丹楹激薰风而叶转迎太阳而心倾日徃月来深符大小之数时和歴应因见天地之情观乎荣谢以月德为常卷舒以日数成类随初吉以増茂暄然自春度旣朢以渐零翛然如寄体盈虚而方同得道任消息而匪殊有智金波桂树远合象于凋荣炎汉芝房近方惭于祥瑞彼朱草与萐莆曷于兹而拟议则知圣作物覩物兴由圣圣于赫而克着元亨物效祥而天莫之令然而蓂之为应也博蓂之为瑞也昭赞睿主则太平在迩测隂灵则时变不遥初也则日益一日终也则宵尽一宵弱质浃金茎之露轻姿散玉户之飚或曰麟在郊而合图谍鳯来仪以听箫韶虽咸见而可贵于列迹而斯超岂如贲着丛集于厚地焜耀于皇朝　吕諲蓂荚赋圣人法天兮无物不成皇天辅圣兮有贶必呈蓂荚之嘉瑞爰乃应乎休祯禀神灵以擢质因尧阶而得名抽茎防防布叶英英二八而落三五而盈隂德自然仰蟾蜍而知晦太阳常近与葵藿而同倾尔乃丕体其祥博考其义所以厚上天之德所以表皇王之瑞其国衰也则植之犹难其国理也则生之孔易惟我后之钦若亦合符而受赐承荣金殿旁沾三露之滋每奉玉阶上防五云之施岂无萱草以悦其性岂无灵芝以彰其盛芝擢其秀旣以纷纶于策书萱树于堂曷能弥缝于明圣未若蓂荚生于皇朝与夫髦士来应弓招受成于天谅多闻于国瑞托其得地且有异于山苖窃预谈于皇道庶有望于迁乔
　　赋散句─增─汉张衡东京赋─盖蓂荚为难莳也故旷世而不覩惟我后能殖之以至和平方将数诸朝阶
　　五言排律─増─唐元稹赋得数蓂─将课司天歴先观近砌蓂一旬开应月五日数从星桂满丛初合蟾亏影渐零辨时长有素数闰或余青坠叶推前事新芽察未形尧年始今岁方欲瑞千龄
　　诗散句─増─梁庾肩吾蓂枝发早丛─唐宋之问─节晦蓂全落　─苏颋─七叶仙蓂依月吐
　　华平【平一作苹】
　　増─宋书符瑞志─华平其枝正平王者有德则生德刚则仰德弱则低　孝经援神契王者德至于地则华苹感─白虎通华苹者其枝平王者政令均则生
　　彚考─増　宋书符瑞志─汉章帝元和中华平生郡国
　　萐莆
　　増─宋书符瑞志─萐莆一名倚扇状如蓬大枝叶小根根如丝转而成风杀蝇　─説文─萐莆瑞草也─白虎通─孝道至则萐莆生其叶大于门扇不摇自扇于饮食清凉助供养也
　　彚考─増─帝王世纪─尧时厨中自生肉脯薄如翣形摇鼓则生风使食物寒而不臰名曰翣
　　朱草
　　増─宋书符瑞志─朱草草之精也世有圣人之德则生大戴礼─朱草日生一叶至十五日生十五叶十六日一叶落终而复始　礼斗威仪　君乘木而王其政升平则福草生郊福草朱草别名　白虎通德至草木朱草生朱草赤草也可以染绛别尊卑也　博物志和气相
　　感则生朱草　─尚书故实─朱草瑞草也长三尺枝叶皆赤茎如珊瑚文命咸得俊乂在官则朱草生郊
　　彚考─増─宋书符瑞志─汉光武建武元年五月京师有赤草生水涯　汉章帝元和中朱草生郡国　魏文帝初朱草生文昌殿侧　宋文帝元嘉十一年朱草生蜀郡郫县王之家　─拾遗记─炎帝教民耒耜百谷滋阜朱草滋于阶
　　集藻赋─増─唐韦模当朱草合朔赋─县官执大法阐大猷道惟行远化必通幽彼朱草以合朔示皇天之降休月始而生用资乎隂隲月亏而落事契夫防搜其于作候靡或不由乃知天罔私亲神惟辅德茍明智之有务必防报而无忒或产水涯或生岩侧布赤叶之蒨练挺朱柯之翕赩旣周复而莫穷与乾坤而不极谁究其义吾知其为美一人之化洽俾万国而泽被由是节候不疑生荣以时依天听以叶祉顺月魄以呈姿朔告合焉表皇化之无异草名朱也比丹心兮自持较瑞不惭于蓂荚称珍岂让夫灵芝观其光彩妍媚文理宻致资亭毒以荣落泄神祗之奥秘三五之前逐蟾光以潜长二八之后与桂华而暗坠非权量之能侔将漏刻而齐致其气芬芳其色焜煌圣帝攸感灵仙是常何纎芥之微物遇休明而效祥谅君恩之克播致天意之溥将可以同覩日月共贯隂阳岂止渍醴变金浆而已哉懿夫分茎灼烁擢頴超遥候朔自呈讵比夫偶阳而动旣朢斯殒宁同乎见睍曰消幽不测神化孔昭自然泽浸有截化行无外三光并明两仪交泰于灵草以配歴冠古今而为大
　　赋散句─増　汉张衡东京赋　丰朱草于中庭
　　屈轶
　　増博物志─尧时有屈轶草生于庭佞人入朝则屈而指之一名指佞草
　　集藻　赋─増─唐梁肃指佞草赋圣泽濡煦兮动植斯形相彼瑞草兮逢时效灵体嘉生于浩气秉植道于彤庭昔在尧帝至化惟馨伊屈轶之芳贞协王猷与国经有皇睿后德动杳防二气畅而羣生遂百祥来而万宇宁矧夫佞者小人之道直者为国之宝虽纠正于邦宪实发明于瑞草象恭言伪于是焉去而勿疑叶布茎分何患乎辨之不早若乃一人当宁超黄越虞百辟来朝日临云趋风力论道伊咎陈謩嘉草在前畴敢以谀故曰物生于有有生于无感此变化发为祯符不然彼植物之何知乃同功于帝俞天道不言圣人无心寓形阐教其用则深禾頴降于周王芝房发于汉后信呈丰兮告庆并垂美于不朽彼直指以去邪谅于功乎何有我明主所以超三英之躅彼灵草所以为百瑞之首有由然也史鱼守直宣父恶佞佞直不分邦家靡定惟草所指惟皇所听指归乎一听戒乎失茍君道之不徒倚瑞以自必重曰晔彼草兮直而指佞圣之瑞兮时之理颂皇休兮无极已　沈封指佞草赋　伊嘉卉兮昔生轩庭葢歴代而莫观其状至我后而方覩其形对右平与左墄间朱草与彤庭薰风昼洒湛露宵零所以彰吾君之睿圣所以表吾君之德馨非然何以于昭其异有赫厥灵根茎竦擢枝叶静好恶夫佞允叶乎圣心作乎祥特异于灵草况今勤施五至克奉三无多忠良之士絶谗佞之夫非斯草之助化何以臻于此乎指佞之为德也广指佞之为瑞也深逢圣斯生介一人之景福有佞必指俾百寮而革心故能殊众芳之质标羣瑞之首彼獬豸之触邪抵罪在法则严伊平露之倾叶知方于人何有孰若我应明圣指邪佞昔者辅德告轩后之功成今也呈祥赞吾君之理定一名屈轶千载挺出有佞则指孰云无必岂比夫萐莆空扇于尧厨芝房徒歌于汉室哉足以彰致理荐嘉祉君子在位我则恭黙以倾心佞人入朝我则无私以直指信可以美芳声于雅颂垂不朽于国史　郑辕指佞草赋　旒扆肃诚天地降灵荩臣咸造屈轶生庭翠影如植皇心以宁暑屏寒生感萐莆之代谢日来月徃异蓂荚之飘零舄奕造诞生厥草表忠蹇之不迟惧壬佞之何早宵承湛露宻叶如倾昼偃薰风纎茎若扫猗那且都歌咏难模其生也则一其道也乃殊育于轩庭其指或有生于圣代其用则无是灵草之无心以圣人之为心对危行而不侮觌巧言而则侵荣乎砌隂实为为镜肃我皇度式如玉如金冠卉之首绵代旷有茅三脊之可封芝九茎而延夀曷若兹草之盛莫之与并类貂蝉之性洁均獬豸之质劲得诗人之无邪行孔门之逺佞于铄屈轶邈乎迥出遇唐复生应时作实经百王而影戢歴千祀而宥宻如执法之无囘奉直道而自必所以野退宵人朝多髦士同鱼水之合契絶防蝀之莫指封思齐于大夫名可比于君子谢有香之兰荪恶无言之桃李
　　七言律诗─増─明申时行尧阶屈轶应制─圣朝已自登元恺灵卉还能指佞臣自是乾坤扶正气俨如殿陛立端人触邪似与神羊并就日常依歴草新倘使汉庭长借尔何须请劔更埋轮
　　延嘉
　　増　瑞应图─延嘉王者有德则见　王孝道行则延嘉生
　　紫达
　　増─瑞应图─紫达王者仁义行则常见
　　吉祥草
　　原─吉祥草丛生不拘水土石上俱可种色长青茎柔叶青緑色花紫蓓结小红子然不易开花候雨过分其根种于隂崖处即活惟得水为佳亦可登盆用以伴孤石灵芝清雅之甚堪作书佳玩或云花开则有赦一云花开则家有喜庆事人以其名佳多喜种之或云吉祥草苍翠若建兰不借土而自活渉冬不枯杭人多植瓷盎置几案间今以土栽有岐枝者非是
　　集藻─赋─増─元任士林吉祥草赋并序─吉祥草酷似兰而疎秀海国有其种率云十岁一花然鲜有见者余过僧智传之室见一本紫茎而花茎才二寸缀花数十似瑞香而敛小近翫之有香气传且谓余曰种且十五年矣今才一开感系之余赋以自广睠灵姿之幽絶蔓天竺之化城挺纎疎之竒植负吉祥之嘉名孰化滋于下土亶见擢于衲僧方其根移露本盆壅春膏拟紫茎之逞瑞伉兰蕙于亭臯然而朝培夕漑十有五期春风秋露日以披滋卒深韬而重发何坚忍而舒迟谅得天之独厚不骤悦于时宜候半世之力深乃舒英而扬晖噫嘻江路微暖野梅漏枝骀荡未透宫杨绾丝木俟夏而丛緑叶迎秋而飘飞含英之本丽土之支孰不听造化之鼓舞候气母之推移肯耐静于寒暑不跂荣于旣萎噫嘻甯越之学请三十年文公之伯十九载而迍邅彼长沙之谊乏宁志于初岁玉楼之贺无静心于早慧一发泄而辄衰万不成而败继余尝感人事于河清之期悟城非于鹤归之世三窃桃而人未知年屡变海而怅其东逝蹇美草之感余起余衷之缪计尚深根以需荣傥来时之未艾谅就木之叹妇又安能访此花之开闭
　　菖蒲
　　原─一名昌阳一名昌歜一名尧韭一名荪一名水劔草有数种生于池泽蒲叶肥根高二三尺者泥蒲也名白菖生于溪涧蒲叶瘦根髙二三尺者水蒲也名溪荪生于水石之间叶有劔脊瘦根宻节髙尺余者石菖蒲也养以沙石愈翦愈细髙四五寸叶茸如韭者亦石菖蒲也又有根长二三分叶长寸许置之几案用供清赏者钱蒲也服食入药石蒲为上余皆不堪此草新旧相代冬夏长青罗浮山记言山中菖蒲一寸二十节本草载石菖蒲一寸九节者良味辛温无毒开心补五脏明耳目久服可以乌须发轻身延年经曰菖蒲九节仙家所珍孝经援神契曰菖蒲益聪生石碛者祁寒盛暑凝之以层冰暴之以烈日众卉枯瘁方且郁然丛茂是宜服之却老若生下湿之地暑则根虚秋则叶萎与蒲柳何异乌得益人哉种类有虎须蒲【灯前置一盆可收灯烟不薰眼泉州者不可多备苏州者种类极麤葢菖蒲本性见土则麤见石则细苏州多植土中但取其易活耳法当于四月初旬收缉防许不论麤细用竹翦净翦坚瓦敲屑筛去麤头淘去细垢密密种实深水蓄之不令见日半月后长成麤叶修去秋初再翦一番斯渐纎细至年深月久盘根错节无尘埃油腻相染无日色相干则自然稠密自然细短或曰四月十四菖蒲生日修翦根叶无逾此时宜积梅水渐滋养之】又有龙钱蒲【此种盘旋可爱且变化无穷缺水亦活夏初取横云山沙土拣去大块以淘净麤者先盛半盆取其泄水细者葢面与盆口相平大窠一可分十小窠一可分二三取圎满而差大者作主余则视盆大小旋绕明植大率第一不过五窠六窠二回倍一三回倍二斯齐整可观经雨后其根大露以沙再壅之只须置隂处朝夕微微洒水自然荣茂不必盛水养之一月后便成美观一年后盆无余地二年尽可分植矣藏法与虎须蒲略同】此外又有香苗劔脊金钱牛顶台蒲皆品之佳者常谓化工造物种类殊途靡不借阳春而发育赖地脉以化生乘景序之推移而荣枯逓变均未足拟卓然自立之君子也乃若石菖蒲之为物不假日色不资寸土不计春秋愈久则愈密愈瘠则愈细可以适情可以养性书斋左右一有此君便觉清趣潇洒乌可以常品目之哉他如水蒲虽可供葅香蒲虽可采黄均无当于服食视石蒲不啻径庭矣　─格物总论　菖蒲花水中丛生根长四五尺多节叶长如劒様二月结花花黄长二三寸粟穗相似但小耳
　　彚考　増─周礼天官朝事之豆其实昌本麋臡注昌本昌蒲根切之四寸为葅　左传　王使周公阅来聘飨有昌歜─注─昌歜昌蒲葅　梁书太祖张皇后传　初后尝于室内忽见庭前菖蒲生花光彩照灼非世中所有后惊视谓侍者曰汝见不对曰不见后曰尝闻见者当富贵因遽取吞之是月产高祖　─原─南齐书五行志永元中御刀黄文济家斋前种菖蒲忽生花光影照壁成五彩其儿见之余人不见也　─吕氏春秋─冬至后五旬七日菖生菖者百草之先生也于是始耕　増吕氏春秋　文王嗜菖蒲葅孔子闻而服之缩頞而食之三年然后胜之─淮南子─昌羊去蚤虱而来蛉穷─高诱注─昌羊菖蒲
　　三辅黄图─汉武帝元鼎六年破南越起扶荔宫以植所得竒草异木有菖蒲百本　─春秋运斗枢　玉衡星散为菖蒲远雅颂着倡优则玉衡不明菖蒲冠环　风俗通菖蒲放花人得食之长年─原　典术　尧时天降精于庭为韭感百隂为菖蒲─神仙传─汉武上嵩山夜忽见有仙人长二丈耳出头巅垂下至肩礼而问之仙人曰吾九疑之神也闻中岳石上菖蒲一寸九节可以服之长生故来采耳忽然失神人所在帝顾侍臣曰彼非复学道服食者必中岳之神以喻朕耳为之采菖蒲服之经二年帝觉闷不快遂止时从官多服然莫能持久惟王兴闻仙人教武帝服菖蒲乃采服之不息遂得长生増─抱朴子─菖蒲石上生一寸九节已上紫花者尤善韩终服之十三年身生毛目视书万言皆诵之冬袒不寒─南方草木状─番禺东有涧生菖蒲皆一寸九节安期
　　生采服仙去但留玉舄焉─后魏典略─孝文帝南巡至新野临潭水而见菖蒲花乃歌曰两菖蒲新野乐遂为建两菖蒲寺以美之　番禺杂记─菖蒲涧昔刺史陆之所开也至今重之每旦辄倾州连汲以充日用咸安中姚成甫尝采菊涧侧遇一丈夫谓成甫曰此涧菖蒲昔安期生所饵可以忘老于是回翔俯仰倐然不知所终葢仙者焉　─高士春秋王徽之以菖蒲映竹曰菖蒲以九节为贵而此君面目耸然菖蒲正当再拜此君而此君亦安得不受耶　原海墨徽言─僧普寂大好菖蒲房中种之成仙人鸾凤狮子之状─増─清异録宣春太守虞杲郡斋植菖蒲五槛次子梦髯翁自号昌九言愿赐保养─牧防闲谈─元稹赠薛涛诗别后相思隔烟水菖蒲花发五云高薛尝好种菖蒲故有是句　─西吴记吴兴德清有沈姓者其宅傍有潭水涯忽产蒲叶长几防仞俗以为异遇重午争来斩其叶以辟温腊其根以入药遂表蒲以为瑞因名潭为瑞蒲潭─继古丛编─周益公校正文苑英华序云以尧韭对舜华非一本草注安知其为菖蒲按梁元帝览赋曰金盘玉豉尧韭舜华论此也余读他书亦有用者如顔聚载梁太子赉河南菜啓则云尧韭未俦姬歜非喻又以尧韭对姬歜矣固曰尧韭本于本草而不知所以名之之义后见典术曰圣王之仁功济天下者尧也天星降精于庭为韭感百隂为菖蒲焉今菖蒲是也　─三柳轩杂识─菖蒲花为隠客　─周顚仙人传─顚者旧裙腰间藏三寸许菖蒲一茎谓曰此物何用对曰细嚼饮水腹无痛疾　花史赵隠之母傅氏于山涧中见菖蒲花大如车轮傍有神人守防戒之勿泄享富贵年四十九忽向子孙説之得疾而终
　　集藻　传─原─无名氏昌阳传─昌阳字子恒一字子仙蜀郡严道人也始祖韭在唐帝廷甚见贵重赐姓尧氏旣而感百隂貌异常日遂变氏名曰菖蒲遁入山泽间化去世传其神为列星厥皆以为氏蕃布四方至五世孙葅始以滋味干周文王文王悦之时置齿可间俾为膳宰世其官成王时有共豆实为五齐之首者曰本其后有仕鲁者曰歜僖公三十年冬王使宰周公阅来聘公备物享之歜与席焉其族人有隠居嵩高者汉武闻其名然不能致也阳龙骨而鳯姿须髯防张秀整拔乎其萃性疏挺高洁不耀其华厯寒燠有常虽冻虐炎烁之不少变容色于世味淡然无一嗜所须惟清泉白石而已平生惟与淇澳先生相敬重每见必交拜谓兰子江蓠子有芳韵而无高节虽近处不狎也然自其先得引年却老方安期韩众之流常服之至阳益精韩愈为国子博士以儒鸣犹对诸生称道之故其名益章彻时宪宗好神仙闻而召之始至望其风度喟然曰是所谓列仙之儒居山泽而形容甚臞者与授太保兼奉御大夫不拜引至别殿询其方乃臆对皇王仁夀之道累数百言且谓得其道则不须臣失其道臣虽日供膳无益也上不能强之罢去穆宗即位徴为给事中防拜侍读学士上尝丙夜读书召阳侍侧目益明累迁侍中爵上洛郡公赐第一区擅池岛之胜旣贵显极矣然直容清操不少渝其初自王封戚里官署私第多致泉石以延之为席上珍皆曰见昌公使人尘俗自消至有图其状而传之者其为世所爱重至此久之就封郡以夀终赠太师諡靖节子始生识农耕之候徴为劝农使其孙曾亦皆挺挺有祖风焉
　　颂　原─梁江淹菖蒲颂─药实灵品爰乃辅性除疴衞福蠲邪养正缥色外妍金光内映草经所珍山图是咏　増宋僧道潜菖蒲颂─寒溪之滨沙石之窦产此灵苗蔚然而秀有美君子采持而归文石相并涵蓄清漪根盘九节霜雪不槁置之幽斋永以为好
　　赞─増─宋苏轼石菖蒲赞并序─本草菖蒲味辛温无毒开心补五脏通九窍明耳目久服轻身不忘延年益心智高志不老注云生石碛上槪节者良生下湿地大根者乃是昌阳不可服韩退之进学解云訾医师以昌阳引年欲进其狶苓不知退之即以昌阳为菖蒲耶抑谓其似是而非不可以引年也凡草木之生石上者必须微土以附其根如石韦石斛之类虽不待土然去其本处辄槁死惟石菖蒲并石取之濯去泥土渍以清水置盆中可数十年不枯虽不甚茂而节叶坚瘦根须连络苍然于几案间久而益可喜也其轻身延年之功旣非昌阳之所能及至于忍寒苦安淡泊与清泉白石为侣不待泥土而生者亦岂昌阳之所能彷佛哉余逰慈湖山中得数本以石盆养之置舟中间以文石石英璀璨芬郁意甚爱焉顾恐陆行不能致也乃以遗九江道士胡洞微使善视之余复过此将问其安否因为之赞曰清且泚惟石与水托于一器养非其地瘠而不死夫孰知其理不如此何以辅五脏而坚发齿
　　赋─増─宋张耒石菖蒲赋并序─岁十月冰霜大寒吾庭之植物无不悴者爰有瓦缶置水斗许间以小石有草郁然俯窥其根与石相结络其生意畅遂顔色茂好若夏雨解箨之竹春田时泽之苗问其名曰是为石菖蒲也考诸本草则为养性上药仙圣之已试者也因赋之云岁寒风霜水落石洁大木百围偃仆摧折有草于此寸根九节曾是莫伤菶然茂悦若处广深隠奥密而不知户牖之外平地尺雪也将糜而饵之私其益于我躬则不几于夺也曷若致之吾前仪之以自修兮庶乎此德之琚玦也　─王炎石菖蒲赋并序─予书室中有石菖蒲一本郁然畅茂葢资水石之清幽以遂其性此物医经所论可以延年可以成仙第人取而食之蒲丧其生矣然则为人养生者非蒲之愿也因读北山翁集有石菖蒲赋一篇三折四复词旣妙丽而兴托高逺乃拾其遗论而赋之曰老石嶙峋金铁贞兮浮云所根气潜蒸兮下潄冽泉玉锵鸣兮蹙节盘屈托以生兮附坚涵润密如积兮四时青青不改色兮烈日凝冰无能厄兮潜蓄幽馨如有德兮后土富媪载品彚兮其秀其英拔类萃兮虬髯者松负劲气兮惟竹虚心古君子兮兰有国香侪高士兮梅也如玉胜静女兮得土则繁否则悴兮独根于石孰如蒲之精粹兮有荇有藻产涟漪兮可荐可脩播声诗兮亦有芙蓉媚芳池兮红衣素裳美且都兮下视其本着淤泥兮洁净不汚孰如蒲之清癯兮来自涧谷入吾室兮凿石潴水保蓊郁兮零露宵珠的皪兮甘雨时濯缁尘涤兮中心爱之久无斁兮方士者流言可餐兮养心益髓将引年兮一寸九节可登仙兮帝经君箓其言然兮予乃献疑进末议兮彭聃最夀终亦逝兮乔松飞升今安在兮屑而饵之蒲何罪兮毁璞雕刻玉不幸兮枯骨抱易龟陨命兮破为牺樽木失性兮彼美维蒲吾良朋兮前有韦编后黄庭兮全真育和共欣荣兮优防卒岁淡然其忘情兮
　　五言古诗─增─梁江淹采石上菖蒲─瑶琴久芜没金镜废不看不见空闺里纵横愁思端缓歩遵汀渚枻泛春澜窦赤烟流绮水緑桂涵丹慿酒意未悦半景方自叹每为忧见及杜若讵能寛冀采石上草得以驻余顔赤鲤倘可乘云雾不复还─原─唐李白嵩山采菖蒲者─神仙多古貌双耳下肩嵩岳逢汉武疑是九疑仙我来采菖蒲服食可长年言终忽不见灭影入云烟喻帝竟莫悟终归茂陵田─宋苏轼和子由记园中草木─自我来关辅南山得再逰山中亦何有草木媚深幽菖蒲人不识生此乱石沟山高霜雪苦苗叶不得抽下有千岁根蹙缩如蟠虬长为鬼神守德薄安敢偷─苏辙梦中反古菖蒲并引─古诗云石上生菖蒲一寸十二节仙人劝我食令我好顔色十一月八日四鼓梦中反之作四韵见一愚公在侧借观示之赩然有愧恨之色石上生菖蒲一寸十二节仙人劝我食再三不忍折一人得饱满余人皆不悦已矣勿复言人人好顔色─陆游菖蒲古涧生菖蒲根瘦节蹙密仙人教我服刀蠲百疾阳狂华隂市顔朱发如漆岁久功当成夀与天地毕　菖蒲古上药结根已千年闻之安期生采服可以仙斯人非世人两耳长垂肩松下语未终竦身上青天─增─裘万顷菖蒲─匡庐入吾怀十载驰梦魂踵门者何人遗余以芳荪欢然得其趣如对五老言幽姿出岩谷常带冰雪防尘容为一洗两目不复昬忽思三峡流褰衣渉潺湲因仍一寸石浸润九节根人言可扶老岁易须其蕃兹理良不诬吾将从绮园─元刘诜石菖蒲─盆池有灵苗石罅忘偪仄微根乱繁丝疎叶散纎碧苔莓封巉岩沙水明的皪所贵含贞姿终然傲苍色道人勤养护黄悴輙翦剔常与贝叶书珍爱同几格豫樟燔青防风雨作霹雳小大固尔殊赋分焉得易相期乔松交岁晩坚九节
　　七言古诗─原─唐张籍寄菖蒲─石上生菖蒲一寸十二节仙人劝我食令我头青面如雪逢人寄君一绛囊书中不得传此方君能来作栖霞伴与君同入丹丘乡　宋陆游菖蒲─鴈山菖蒲昆山石陈叟持来慰幽寂寸根蹙密九节瘦一拳突兀千金清泉碧缶相发挥高僧野人动顔色盆山苍然日在眼此物一来俱扫迹根盘叶茂看愈好向来恨不相从早所嗟我亦饱风霜养气无功日衰槁　增谢　枋得菖蒲歌有石竒峭天琢成有草夭夭冬夏青人言菖蒲非一种上品九节通仙灵异根不带尘埃气孤操爱结泉石盟明窓浄几有宿契花林草砌无交情夜深不嫌清露重晨光疑有白云生嫩如秦时童女登蓬瀛手携緑玉杖徐行瘦如天台山上圣贤僧休粮絶粒孤鹤形动如五百义士从田横英气凛凛摩青防清如三千弟子立孔庭囘琴防瑟天机鸣堂前不入红粉意席上常听诗书声怪石篠簜皆充贡此物舜庙当共登神农多智入本草灵均蔽贤遗骚经幽人躭翫发仙兴方士服饵延修龄防鸾紫鳯琪花苑青虬玉麟芙蓉城上界真人好清净见此灵苗当大惊我欲携之朝上帝太清瑶草不敢专芳馨玉皇一笑留香案赐与有道者长生人间千花万草尽荣艶未必敢与此草争高名
　　五言律诗─増─唐李德裕芳荪─楚客重兰荪遗芳今未歇叶抽清浅水花照暄妍节紫艶映渠鲜轻香含露洁离君若有赠暂与幽人折─宋姜夔菖蒲岳麓溪毛秀湘滨玉髓香灵苗怜劲直达节着芬芳岂谓盘盂小而忘臭味长拳山并勺水所至未能量
　　七言律诗─增─宋苏轼和子由盆中石菖蒲忽生九花─青荑秋荚两须臾神药人间果有无无鼻何由识薝卜有花今始信菖蒲芳心未饱两蛱蝶寒意知鸣防蟪蛄记取明年十二节小儿休更籋霜须─苏辙石盆种菖蒲忽开八九花或言此花夀祥也逺因生日作颂亦为赋此─石盆攒石养菖蒲沮洳沙泉韭叶铺世説花开难值遇天将夀考报勤劬心中本有长生药根底暗添无限须更尔屈蟠增瘦硬他年老病要相扶─僧如璧戏乞石菖蒲─古涧灵苗不易遭寸根拳石着身牢齐如秧稻刺春水小似神龟负緑毛未与幽人供夀考曾随迁客赋离骚阿师垂手入去应许珍竒付我曹
　　五言絶句─增─宋王十朋石菖蒲─天上玊衡散结根泉石间要须生九节长为驻红顔
　　七言絶句─增─宋秦观客有遗予以假山石盆池者闻陈元发有石菖蒲作此诗乞之─瑟瑟风漪心为清更窥崒眼增明可怜一片江山様只欠菖蒲十数茎　曾防石菖蒲─窓明几净室空虚尽道幽人一事无莫道幽人无一事汲泉承露养菖蒲朱子寄谢刘彦集菖蒲之贶二首─君家兰杜久萋萋近养菖蒲緑未齐乞与幽人伴岑寂小窓风露日低迷　泉清石瘦碧纎长秋露悬珠炯夜光个里无穷闲造化别来谁与共平章　谢吴公济菖蒲─翠羽纷披一尺长带烟和雨过书堂知君别有臞仙种容易难教出洞房　方岳次韵菖蒲瓦盆犹带涧声寒亦有诗情几研间抱石小龙鳞甲老夜窓云气故斑斑　─吴菊潭　一掬寒泉块石头两三茎叶弄轻柔梦囘一霎龙湫雨五月轩窓也带秋　许棐石菖蒲一碧生涯水石滨緌风细雨瘦精神前身恐是巢由辈怕着人间半防尘　僧如璧乞石菖蒲香緑茸茸一寸根清泉白石共寒温道人好事能分我留取斓斑旧藓防─原─明戚龙渊　一拳石上起根苗堪与仙家伴寂寥自恨立身无寸土受人滴水也难消
　　诗散句─增─宋梅尧臣溅溅涧水底冉冉菖蒲稠菖蒲花已晩菖蒲茸尚柔灵根采九节试共野僧求逡巡能致之衰疾无甚忧金张建石泉何清泠中有九节蒲蒲性本孤洁不受滓秽汚　原唐李白尔去掇仙草菖蒲花紫茸─增─宋苏轼明年菖蒲根连络不可解─朱子涧底采菖蒲顔色永芳鲜　原姚思岩根盘龙节瘦叶耸虎须长─增─金黄镇成　杖藜行药去九节得菖蒲原　宋王曾　明朝知是天中节旋刻菖蒲要辟邪　增苏轼　斓斑碎石养菖蒲一勺清泉半石盂　陆游今日溪头慰心处自防白石养菖蒲─周王褒　菖蒲九重节唐李峤菖叶布龙鳞　乔知之─菖花多艶姿　许景先菖蒲叶正齐─储光羲　春渚菖蒲登─杜甫　碧节吐寒蒲　曹邺─菖蒲叶叶齐─李白　菖蒲犹短出平沙　宋黄庭坚─松根搘鼎煮菖蒲　秦观石上菖蒲三尺长陆游─络石菖蒲緑发元袁桷九节菖蒲泛琼醑倪瓒─石上菖蒲开紫茸
　　别録─原栽种养盆蒲法─种以清泉洁石壅以积年沟中瓦末则叶细畏热手抚摩及酒气腥味油腻尘垢汚染若见日及霜雪烟火皆蕤喜雨露遂挟而骄夜息至天明叶端有缀珠宜作绵卷小杖挹去则叶杪不黄爱涤根若留以泥土则肥而麤须常易去水滓取清者续以新水养之久则细短油然葱蒨水用天雨严冬经冻则根浮萎腐九月移置房中不可缺水十一月宜去水藏于无风寒密室中常墐其户遇天日暖少用水浇或以小缸合之则气水洋溢足以滋生不然便枯死菖蒲极畏春风春末始开置无风处谷雨后则无患矣语云春迟出春分出室且莫见雨夏不惜可翦三次秋水深以天落水养之冬藏密十月后以缸合密又云添水不换水添水使其润泽换水伤其元气见天不见日见天挹雨露见日恐麤黄宜翦不宜分频翦则短细频分则麤稀浸根不浸叶浸根则滋生浸叶则溃烂又云春初宜早除黄叶夏日长宜满灌浆秋季更宜沾重露冬宜暖日避风霜又云春分最忌摧花雨夏畏凉浆热似汤秋畏水防生垢腻严冬止畏见风霜养石上蒲法艺花谱芒种时种以拳石竒峰清漪翠叶防茸亦几案间雅翫也石须上水者为良根宜蓄水而叶不宜近水以木板刻穴架置寛水瓮中停隂所则叶向上若室内即向见明处长当更移转置之武康石浮松极易取眼最好紥根一栽便活然此等石甚贱不足为竒品惟昆山巧石为上苐新得深赤色者火性未絶不堪栽种必用酸米泔水浸月余置庭中日晒雨淋经年后其色纯白然后种之篾片抵实深水盛养一月后便紥根比之武康诸石者细而且短羊肚石为次其性最咸往往不能过冬新得者枯渴亦须浸养期年使其咸渴尽解然后种之庶可久耳凡石上菖蒲不可时刻缺水尤宜洗根浇以雨水勿见风烟夜移见露日出即收如患叶黄壅以鼠粪或蝙蝠粪用水洒之若欲其直以绵裹筯头每朝捋之亦可若种炭上炭必有皮者佳　菖蒲梅雨种石上则盛而细用土则麤　制用─五月十二日采根取一寸九节者铜刀刮去黄黑硬节皮一重以嫩桑枝拌蒸熟曝干剉之以备服食若常用只去毛微炒　凡使勿用泥菖夏菖及露根者菖蒲生蛮谷中者尤佳　黔蜀人常将随行以治卒患冷气心腹痛取一二寸捶碎同吴茱萸煎汤饮或嚼一二寸热汤或酒下妙　至夏抽梗于丛叶中谓之蒲捶黄生其中当欲开时取之　岁时杂记　端午以菖蒲或缕或屑泛酒章简公端午帖子菖华泛酒尧樽緑菰叶萦丝楚粽香端午刻菖蒲为小人或葫芦戴之辟邪
　　书带草
　　原─书带草丛生叶如韭而更细性柔纫色翠緑鲜妍出山东淄川县城北山郑康成读书处名康成书带草艺之盆中蓬蓬四垂颇堪清赏
　　集藻赋原唐陆龟防书带草赋彼碧者草云书带名先儒旣没后代还生有味非甘莫共三山芝挍无香可媚难将九畹兰争叨词林畔种在经苑中荣翠影临波恐被芙蓉见鄙贞姿傍砌愁为芍药相轻发叶抽英因天受性纷稚圭池上之宅拂仲蔚门前之径不省教施异术安得返魂未尝辄入明庭何当指佞防临寒日幸到青春莎蕊未传于渔父蒲茸窃咏于诗人霜亦曾霑潘令偏知白薤风常徧起宋生惟道青苹栽培只倚于贤邻搴撷长忧乎稚戏出惭无用舒还有异当琴操发伯牙山水之情值儒编动凿齿阳秋之思敢曰求友宁忘慕义吴娃楫上空羡苔滋魏主帷中惟通蕙气或乃兰荣越徼薰茂周原幽搜莫及兴咏徒存此则对仲举萧疎之室处子山摇落之园不识深宫岂是曾为帝女非侵逺道谁言能忆王孙徒爱其敛疎烟披晓雾弱可揽结匀能布濩萧萧而不计荣枯漠漠而何干好恶金灯照灼尚惊秦帝之焚粉蝶留连真谓羽陵之蠧尔乃高推篱菊瑞许阶蓂我则惟亲志士每聚流萤岂便离蒿莱于隙地希杜若于遥汀倘遇翰林主人之一顾庶防长保岁寒于青青
　　诗散句─增─唐李白书带留青草琴堂羃素尘　宋苏轼庭下已生书带草使君疑是郑康成　原明王世贞仍栖故垒学庚桑书带沿街薜荔
　　鸳鸯草
　　原─鸳鸯草春叶晩生其穉蘤在叶中两两相向如飞鸟对翔
　　集藻赞─增宋宋祁鸳鸯草赞翠蘤对生甚似匹鸟逼而观之势若偕矫
　　五言絶句增唐薛涛鸳鸯草緑英满香砌两两鸳鸯小但娱春日长不管秋风早
　　翠云草
　　原─翠云草性喜隂色苍翠可爱细叶柔茎重重碎蹙俨若翠钿其根遇土便生见日则消栽于虎刺芭蕉秋海棠下极佳
　　别録─原─种植─春雨时分其勾萌种于幽厓深谷之间即活
　　老少年
　　原─老少年一名鴈来红　增草花谱鴈来红以鴈来而色娇红十様锦有红紫黄緑四色老少年至秋深脚叶深紫而顶红少年老顶黄而叶緑谱云纯红者老少年─原─红紫黄緑相兼者名锦西风又名十様锦又名锦布衲以长竹扶之可以过墙甚壮秋色
　　集藻─赋─增─明杨愼鴈来红赋蜀城之花与玉蝉而同房汉宫之菊配黄鹄以分裳兹纎茎兮独异候阳鸟而敷芳盈盈渥赭奕奕鲜妆承景火旻之下委质金神之乡吴台草长红心不同时节楚岸枫愁赤叶逺谢煇煌迎风动彩露生光耿夫容兮濒枉渚杂桂蕊兮侍君堂残蝶留连而惊胡蜂踯躅而疑香矜陨霜之不杀笑何草之不黄脱梧楸兮索索销兰蕙兮扬扬琅玕摧兮好树箫籁响兮长廊柳呈疎兮绮陌荷委葢兮银塘矫兮红蘤烂然朱芳赏生兮稀有物珍兮非常误停车之杜牧诧翦防之隋皇江淹多才拟抽豪而赋咏班姬含怨亦却扇而徬徨乱曰春花红兮杜宇春草碧兮苌兹微生兮秋頴乃借荣于春工根伴兮寒螀名托兮霄鸿彼游龙兮杕杜亦诗人兮为风采佳名于饰羽聊以贻夫雕虫
　　五言律诗─原─宋杨万里鴈来红开了原无鴈看来不是花若为黄更紫乃借叶为葩藜苋眞何择鸡冠却较差未应樨菊辈赤脚也容他
　　七言絶句─増─宋方岳鴈来红是叶青青花片红翦裁无巧似春风谁将叶作花顔色更与春风迥不同　秋入山篱叶正丹老天浑误作花看不知宋玉今何似鴈欲来时霜正寒─原─明陆树声老少年─何事还丹可驻年一枝眞作草中仙霜华洗尽朱顔在不学春花巧弄妍霜叶囘红底是春可中朱草对时新衰迟不为矜顔
　　色留与羣芳殿后尘疎疎密密缀新红庭下看来锦一丛不分芳华易消歇賸将老色借秋风
　　诗散句　原─宋徐似道叶从秋后变色向晩来红─胡月山记得去年今日别矮篱花满鴈来红
　　别録─原─种植─以子种喜肥地正月撒于耨熟肥土上加毛灰葢之以防蚁食二月中即生亦要加意培植若乱撒花台则蜉蝣伤叶不生矣
　　芸
　　原芸叶类豌豆生山野作小丛三月开小白花而繁香馥甚逺秋间叶上微白如粉江南极多　─杂礼图─芸似邪蒿香美可食　大率香草花过则已纵有叶香者须采而嗅之方香此草香闻数十歩外栽园亭间自春至秋清香不歇絶可翫簪之可以松发置席下去蚤虱置书帙中去蠧古人有以名阁者
　　彚考─增─礼记月令─仲春之月芸始生注芸香草世人种之中庭─淮南子─芸草可以死复生　─洛阳宫殿簿─显阳殿前芸香一株徽音殿前芸香二株含英殿前芸香二株　晋宫阁名─太极殿前芸香四畦式干殿前芸香八畦　─原─杜阳杂编芸香出于阗国其香洁白如玉入土不朽唐元载造芸晖堂以此为屑涂壁　─梦溪笔谈古人藏书辟蠧用芸香谓之芸草即今之七里香也集藻─赋─增晋傅咸芸香赋携昵友以逍遥兮览伟草之敷英慕君子之覆兮超托躯于朱庭俯引泽于丹壤兮仰吸润乎泰清繁兹緑蕊茂此翠茎叶芟苁以纎折兮枝婀娜以回荣象春松之含曜兮郁蓊蔚以葱青原─成公绥芸香赋─美芸香之修洁禀隂阳之淑精去原野之芜秽植广厦之前庭茎类秋竹叶象春柽
　　五言古诗─增─宋梅尧臣书局后丛莽中得芸香一本有芸如苜蓿生在蓬藋中草盛芸不长馥烈随微风我来偶见之乃穉彼蘙防上当百雉城南接文昌宫借问此何地删修多钜公天喜书将成不欲有蠧虫是产兹弱本蒨尔发荒丛黄花三四穗结实植无穷岂料鳯阁人偏怜葵叶红　欧阳修和圣俞唐书局后丛莽中得芸香一本之作用其韵有芸黄其华在彼众草中清香濯晓露秀色摇春风幸依华堂隂一顾曾不防大雅彼君子偶来从学宫文章高一世议论伏羣公多识由博学新篇匪雕虫唱酬烂众作光辉发幽丛在物茍有用得时宁久穷可嗟凡草木粪壤自青红
　　【附録】牛芸草
　　增尔雅权黄华注今谓牛芸草为黄华华黄叶似蓿彚考增王氏谈録芸香草也旧説为不食今人皆不识文丞相自秦亭得其种分遗公岁种之公家庭砌下有草如苜蓿摘之尤香公曰此乃牛芸尔雅所谓权黄华者校之香烈于芸食与否皆未可试也
　　杜若
　　增─尔雅─杜土卤─注─杜蘅也─疏─叶似葵形如马蹏故俗云马蹏香　─广雅─楚蘅杜蘅也　─博物志─杜若一名土杏─香谱怀香即杜蘅─本草─一名防子姜一名山姜一
　　名白莲一名白芩　─尔雅翼─杜若苗似山姜花黄赤子赤色大如棘子中似豆蔲　本草　叶似姜而有文理茎叶皆有长毛李时珍曰杜若人无识者今楚地山中时有之山人亦呼良姜根味辛或以大者为高良姜细者为杜若
　　彚考增山海经─天帝之山有草焉状如葵臭如蘼芜名曰杜蘅可以走马　大戴礼兰氏之根槐氏之苞渐之涤夫君子不近庶人不服质非不美也所渐者然也注兰槐香草名槐又作怀本草云怀即杜蘅也又名蘅薇香─隋唐嘉话─宋谢脁诗云芳洲多杜若贞观中医局求杜若度支郎乃下坊州令贡州判司报云坊州不出杜若应由谢朓诗误太宗闻之大笑判司改雄州司法度支郎免官
　　集藻序─增─晋嵇康怀香赋序余以太簇之月登于厯山之阳仰眺崇冈俯察幽坂及覩怀香生楚之间曾见斯草植于广厦之庭或被帝王之囿怪其遐弃遂迁而树于中堂华丽则殊采婀娜芳实则可以藏之书又感其弃本高崖委身阶庭似傅说显殷四叟归汉故因事义赋之
　　颂增梁江淹杜若颂山中杜若嘉尔翠质不竒不俗载华载实同衔夕露共炯朝日夷陂无二沉防如一赞增齐卞敬宗怀香赞有卉惟翠因实制名蒙蒙緑叶荏苒弱茎寄芬微风寓秀闲庭怀而芳之为翫于情赋增齐谢朓杜若赋冯瑶圃而宣游临水木而延伫柳含色于逺岸泉镜流于枉渚防緑竹以淹留借幽兰而容与览兹荣之悦茂蒶为芳于清籞观夫结根擢色发曜垂英縁春峦以宣布防凉潭而影清景奕奕以四照枝靡靡而叶倾冒霜蹊以独蒨当春郊而径平搴汀洲以企予怀石泉于幽情嗟中岩之纎草厠金芝于芳丛夕舒荣于溽露旦发彩于春风承羲阳之光景庶无悲于转蓬
　　文赋散句增楚屈原离骚─杂杜蘅与芳芷　九歌采华衣兮若英　采芳洲兮杜若将以遗兮下女　被石兰兮带杜蘅折芳馨兮遗所思　山中人兮芳杜若饮石泉兮防松柏　─宋玉风赋猎蕙草离秦衡　汉司马相如上林赋─葴持若荪─子虚赋─蘅兰芷若　刘向九叹握申椒与杜若兮冠浮云之峩峩晋何晏景福殿赋芸若充庭
　　五言古诗─增─梁沈约咏杜若生在穷絶地岂与世相亲不愿逢采撷本欲芳幽人
　　七言古诗─增─宋刘圻父采杜若钦州五月土如炊满山杜若芳菲菲素英緑叶纷可喜劲烈不避炎歊威采之盈掬荐蔬食臧获失笑庖人讥君不见屈平夕飱赋秋菊魂兮无南盍来归又不见坡公服食得枲耳扣角自叹从前非伊子假禄三千石穷比二子犹庶防餐花嚼蕊有眞乐一饱何必谋甘肥尚余升合渍生蜜从他薏苡生珠玑
　　诗散句─增─唐白居易洲香杜若抽心短沙暖鸳鸯铺翅眠─周庾信─春洲杜若香　唐钱起新泉香杜若孟浩然─风起遥闻杜若香　─殷璠─緑水满沟生杜若　─元钱惟善─春雨和香杜若洲
　　别録─增─李时珍曰杜若乃神农上品治足少隂太阳诸症要药而世不知用　苏颂曰山姜去皮间风热可作煠汤又主暴冷及胃中逆冷霍乱腹痛久服益精明目轻身令人不忘
　　蘼芜【根为芎防别见药谱】
　　增─尔雅─蕲茝蘪芜─注─香草叶小如萎状─疏─芎防苗也一名蕲茝一名薇芜一名江蓠　─本草─一作蘼芜苏恭曰蘼芜有二种一种似芹叶一种似蛇牀香气相似李时珍曰嫩苗未结根时则为蘼芜旣结根后乃为芎防又海中苔发亦名江蓠而其实不同
　　彚考─增─管子─五沃之土生蘼芜　─淮南子─乱人者如蛇牀之与蘼芜─广志─薇芜香草魏武帝以藏衣中─字説─茝可以养鼻又可以养体　─芳草谱─楚辞江蓠之草屈原幼时所先采葢自其初度则固已扈江蓠辟芷矣张勃云江蓠出临海县海水中正青似乱发楚辞之于江蓠畦而种之则非水物本草蘼芜一名江蓠又云被以江蓠揉以蘼芜又不应是一物也
　　集藻赞─增─晋郭璞山海经图赞─蘼芜善草乱之蛇牀不陨其实自别以芳佞人以智巧言如簧
　　文散句─增─楚屈原离骚─扈江蓠与辟芷兮　览椒兰其若兹兮又况揭车与江蓠　─九歌─秋兰兮蘼芜罗生兮堂下绿叶兮素华芳菲菲兮袭予─九章─播江蓠与滋菊兮愿春日以为糗芳─汉司马相如上林赋糅以蘼芜杂以留夷─东方朔七谏─江蓠弃于穷巷兮─王褒九怀─江蓠兮遗捐　晋郭璞江赋繁蔚芳蓠
　　五言古诗─增─宋苏籀叶叶秋声中霏霏早英蓛介特有如松繁华匪慙菊勃蔚袭轩墀薰沾满衣服情人擢纎指拾蕊动盈掬蘼芜见离骚苓藿入谱録
　　五言律诗─增─唐赵嘏蘼芜叶复齐提筐红叶下度日采蘼芜掬翠香盈袖看花忆故夫叶齐谁复见风暖恨偏孤一被春光累容顔与昔殊
　　诗散句─增─晋陆机江蓠生幽渚微芳不足宣被防风云防移居华池边发藻玊台下垂影沧浪泉霑润旣已渥结根奥且坚　古诗上山采蘼芜下山逢故夫　唐李贺─沙上蘼芜花秋风已先发─吴融春候侵残腊江芜緑已齐　宋曾肇蘼芜有香叶采采乘清旦　孟迟蘼芜自是王孙草莫送春香入客衣　元张翥─江蓠緑徧汀洲外拟折芳馨寄所思　唐钱起片石隠江蓠
　　白芷
　　增本草白芷【一作茝】一名芳香一名泽芬一名苻蓠一名防一名药【説文云晋谓之防齐谓之茝楚谓之蓠又谓之药】一名筦叶名蒿麻苏颂曰所在有之吴地尤多根长尺余麤细不等白色枝榦去地五寸以上春生叶相对婆娑紫色濶三指许花白微黄入伏后结子立秋后苗枯二月八月采以黄泽者为佳气味辛温无毒
　　彚考─增─礼记内则妇或赐之饮食衣服布帛佩帨茝兰则受而献诸舅姑　荀子─兰槐之根是为芷其渐之滫君子不近庶人不服其质非不美也所渐者然也─注─兰槐香草也其根是为芷也陶景云离骚所谓兰茝也葢苗名兰茝根名芷也
　　集藻─赋增唐陆龟防采药赋有序药白芷也香草美人得以比之君子定情属思聊为赋云日正融冷春归饰荒覩一时之流恨抚万古之遗香问人则不屈不宋説地则非潇非湘搴其荣烟携而动色擢其体雪挺而腾光讽畔牢愁子云于焉华皓吟哀时命曼倩由是摧藏情思矜年慵情畏晩胡绳系晷以难驻曷车载春而不返陋君折杨柳须为送行陋君采芙蓉仍劳赠逺岂如隂晴互出稚艶相迎隈囘鳯喜怨盼鸿惊侍笑者青琴作号顾谓者碧玉为名偷襞积竞萦盈目斜波而水怯髩叠叶而云争兰在口以时闻娇如连琐蕙牵心而不定飘若悬旌契叩难申融怡自许石能潜遁以求偶山亦浮来而命侣誓不为岩阿竹冉冉孤生誓不为涧底松亭亭独处于是欺皓本掩缩蕤房红者自破蔕缥者谁披望怀沙之浦咏遗襟之词烟分而麝墨犹湿绮断而龙刀合知只言长信长门年年可恨未必倾城倾国个个生悲临阶踯躅以虚徐当户蔷薇兮绰约蜂咋叶而先尽莺踶枝而易落未若北堂公子树芳草忘忧南国佳人佩生香辟恶露茁烟冶风条翠谑不知海傍之期逺不信人间之命薄休为上计掾空寻宝钗聊作侍中郎且乘金络别有庐江小吏蜀郡长卿或支离而筑恨或调笑以衷情不同乎禀簪裾而雾悄秉礼义以霜明郑交甫则江边佩解蕚緑华则席上诗成彼怡神而致问皆护节而含贞竦惧趋前虽陈辞而徃愬迁延却立终结抱而难平泪滴堪穿肠回好系虫丝织怨以成段象酒蠲愁而判剂江仆射之孤灯向壁不少凄迷张记室之少妇当垆应还细丽景方骀荡思巳低摧酒疲于子建为使花困于灵均作媒何庶物之相负痛妍华而未囘莫与心伤瑶圃从惊鶗鴂如防胆怯空屏宜画魁堆剰欲追寻徒嗟缅邈杯形连理而终在扇様合欢而可学若遇刘公伯雅梦亦沉沉如逢王母少儿昼还数数
　　文赋散句─增─楚屈原离骚扈江蓠与辟芷兮　畦留夷与揭车兮杂杜蘅与芳芷　旣替余以蕙纕兮又申之以揽茝　九歌沅有芷兮澧有兰　九章─擥大薄之芳茝兮　─宋玉招魂菉苹齐叶兮白芷生　─汉司马相如子虚赋─衡兰芷若　王褒九怀芷闾兮药房奋摇兮众芳　结荣茝兮逶逝─晋张衡思赋珍萧艾于重笥兮谓蕙芷之不香
　　七言絶句─增明僧德祥闻芷─白芷花开绕屋香一时秋思入江乡云多水濶人难见楚竹歌声动夕阳
  </div>
  <div class="pagination">
   <a href="御定佩文斋广群芳谱_page72.html">
    上一页
   </a>
   <span>
    ...
   </span>
   <a href="御定佩文斋广群芳谱_page68.html">
    68
   </a>
   <a href="御定佩文斋广群芳谱_page69.html">
    69
   </a>
   <a href="御定佩文斋广群芳谱_page70.html">
    70
   </a>
   <a href="御定佩文斋广群芳谱_page71.html">
    71
   </a>
   <a href="御定佩文斋广群芳谱_page72.html">
    72
   </a>
   <span class="current-page">
    73
   </span>
   <a href="御定佩文斋广群芳谱_page74.html">
    74
   </a>
   <a href="御定佩文斋广群芳谱_page75.html">
    75
   </a>
   <a href="御定佩文斋广群芳谱_page76.html">
    76
   </a>
   <a href="御定佩文斋广群芳谱_page77.html">
    77
   </a>
   <a href="御定佩文斋广群芳谱_page78.html">
    78
   </a>
   <span>
    ...
   </span>
   <a href="御定佩文斋广群芳谱_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
