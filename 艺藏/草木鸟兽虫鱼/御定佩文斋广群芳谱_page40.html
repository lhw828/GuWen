<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 40 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 40 页/共 93 页
  </h1>
  <div class="content">
   风微烟露凝　─宋朱子─幽人起晤叹桂香发窓间　─林髙隐─近方薝卜黄逺比茉莉小　─元何中─西风一夜雨丹桂满林花　─唐李贺─画栏桂树悬秋香三十六宫土花碧　─李商隠─昨夜西池凉露满桂花吹断月中香月中桂树髙多少试问西河斫树人　─宋秦观─鱼鳞甃空排嫩碧桂露梢寒挂团璧　─原─张舜民─天将秋气蒸寒馥月借金波滴小黄　─増─孙觌─碧玉旋螺揷暮烟遥防桂子落僧前　─原─韩驹─月中有客曽分种世上无花敢鬭香　─増─陆游─卖花醉叟剥红桂种药髙僧寄玉芝─原─杨万里─忆曽风露飘寒粟自领儿童拾薄金　─増
　　杨万里─夹路两行森翠葢西风半夜散麸金　天开金粟如来藏人立广寒宫殿秋　─释道潜─长抱秋蟾滋夜气偶揺风露坠阶除　─原─晋嵇康─仙籍桂香浮　微风动桂华─増─谢灵运─桂枝徒攀翻　─梁简文帝─北荣下飞桂　浦桂半新栽─原─沈约─秋风生桂枝　─増─周庾信─桂白小山秋　星桥视桂花　─唐宗─小山秋桂馥─王勃─桂馥清溪里─赵冬曦─秋风赭桂竦　─李峤─桂
　　香浮半月　─张九龄─桂花秋皎洁　─原─李白─青桂隠遥月　─増─李白─幽桂有芳根─原─杜甫─吾将守桂丛　赏月延秋桂　─増─杜甫─丹桂风霜急　─桞宗元─露密前山桂　─孟郊─古香清桂岑─白居易─桂露光参差　─姚合秋风长桂声　─许浑─圎桂露防防　─于鹄─桂花湿溟溟─韦庄─桂和秋露滴　─宋杨亿─霜华袭桂丛─原─唐李
　　白─严霜五月摧桂枝　─増─王涣─桂花曽对月婵娟　─白居易─山寺月中寻桂子　秋月晩生丹桂实　─皮日休桂寒自落翻经案　─原─李贺─聫翩桂花坠秋月　─増─许浑─露堕桂花棋局湿　─原─李商隠─兎寒蟾凉桂香白─増─曹唐─露风清宴桂花疎　桂树三天云漠漠　─唐
　　球─桂冷香闻十里间　─罗隠─岩畔早凉生紫桂　─韦庄仙桂年年折又生　─宋钱惟演─月露暗从孤桂滴　─原苏轼─江云漠漠桂花湿　─増─苏轼─林深野桂寒无子原─陈与义─清露香浮黄玉枝─増─戴复古─桂子吹香风露深　─朱子─桂树无端一夜秋　─金元好问─画栏桂树雨声寒　桂树秋香月三五　─元郑元祐─桂花霏雪防鸾翔　─袁桷─桂花浮魄满香轮　─倪瓒─垂露成帷桂花发
　　词─増─宋向子諲生查子─我爱木中犀不是凡花数清似水沉香色染蔷薇露　芗林月冷时玉笥云深处归梦托西风夜夜江头路　─毛珝浣溪沙─緑玉枝头一粟黄碧纱帐里梦魂香晓风和月歩新凉　吟倚画栏懐李贺笑持玉斧恨吴刚素娥不嫁为谁妆　─原─赵彦端忆秦娥─香蓛蓛小山丛桂烘温玉烘温玉酒愁花暗沈腰如束　烦君剰与阳春曲为君细拂罗衾馥罗衾馥一春幽梦与君相续　─増─赵希霜天晓角─姮娥戏剧手种长生粒宝榦婆娑千古飘芳吹满虚碧　韵色檀露滴人间秋第一金粟如来境界谁移在小亭侧　─谢懋霜天晓角─绿云翦叶低防黄金屑占断花中声誉香共韵两清洁　胜絶君聼説是他来处别试防金衣犹带金庭露玉阶月─原─刘敞清平乐─小山丛桂最有留人意拂叶攀花无限思雨湿浓香满袂　别来过了秋光翠帘昨夜新霜多少月宫顔色嫦娥与借微芳　─増─苏庠清平乐─断岸流水香度青林底元配骚人兰与芷不数春风桃李　淮南丛桂小山诗翁合得攀翻身到十洲三岛心游万壑千岩─原─陈与义清平乐─黄衫相倚翠葆层层底八月江南风日羙弄影山腰水尾　楚人未识孤妍离骚遗恨千年无住庵中新事一枝唤起幽禅─増─朱敦儒清平乐─人间花少菊小芙蓉老冷淡仙人偏得道买住西风一笑　前身应是红梅黄如防破冰肌只道暗香犹在参横清似南枝　─原─辛弃疾清平乐─少年痛饮忆向吴江醒明月团圆髙树影十里蔷薇水冷　大都一宫黄人间直恁芬芳怕是秋天风露染教世界都香　─又─月明秋晓翠葢团团好翦碎黄金教恁小都着叶儿遮了　折来好似年时小窓能有髙低无顿许多香处只消三两枝儿　─朱淑真菩萨蛮─也无梅桞新标格也无桃李妖娆色一味恼人香羣花争敢当　情知天上种飘落深岩洞不管月宫寒将枝比并防─増─赵与仁柳梢青─露冷仙梯霓裳散舞记曲人归月度层宵雨连深夜谁管花飞　金铺满地苔衣似一片斜阳未移生怕清香又随凉信吹过东篱　─原─李易安鹧鸪天─暗淡轻黄体性柔情疎迹逺只香留何须浅碧深红色自是花中第一流　梅定妒菊应羞诗书闲处冠中秋骚人可煞无情思何事当年不见收　─向子諲蝶恋花─岩桂秋风南埭路墙外行人十里香随歩此是芗林游戏处谁知不向尘根住　今日对花非浪语忆昨明光早荷君王顾生怕青蝇轻汚思鲈何似思花去　─张抡临江仙─玉宇凉生清禁晓丹葩色照晴空珊瑚敲碎小玲珑人间无此种来自广寒宫　雕玉栏干深院静嫣然凝笑西风曲屏须占一枝红且圗欹醉枕香到梦魂中─増─郑域蓦山溪─嫣然一笑风味人闲没来自广寒宫直偷得天香入骨软金缕屑缀碧琼枝花藏叶叶笼花刚被风吹拂　道人衾帐不用沉烟熨揷满枕屏山觉身在蓝桥仙窟一觞一咏消得九秋愁篱邉菊畹中兰甘避芳尘不　─吴文英古香幔─怨蛾坠柳离佩揺葓霜讯南浦谩掩桥扉倚竹袖寒日暮还问月中游梦飞过金风翠羽把残云剩木万顷暗薰冷麝凄苦　渐浩渺凌山髙处秋澹无光残照谁主露粟侵肌夜约羽林轻误翦碎惜秋心更肠断珠尘藓路怕重阳又催近满城风雨─原─向子諲满庭芳─月窟盘根云岩分种絶知不是尘凡琉璃翦叶金粟缀花繁黄菊周旋避舍友兰蕙羞杀山矾清香逺秋风十里鼻观已先参　酒防聼我语平生半世江北江南经行处无穷绿水青山常被此花相恼思共老结屋中间不知尔芗林底事游戏到人寰─増─刘子翚满庭芳─秋入微隂凉生平逺小山愁絶天南似闻还断飞策徧千岩叶底轻黄纂纂恼人是微裂方缄倐然胜清真冷淡无艶寄尘凡　澄潭欹两岸波光揺动碧影相参任西风十里吹度松杉我自寒灰槁木凝神处不觉醺酣归来晩飞花无迹明月满空涵　─元顾瑛水调歌头─金粟缀仙树玉露浣人愁谁道买花载酒不似少年游最是宫黄一散下天香万斛来自广寒秋蝴蜨逐人去双立凤钗头　向樽前风满袖月盈钩缥缈羽衣天上遗响遏云流二十五声秋三十六宫夜月横笛按伊州同蹑彩鸾背飞过小红楼　─宋僧仲殊金菊对芙蓉─花则一名种分三色嫩红妖白娇黄正清秋佳景雨霁风凉郊墟十里飘兰麝潇洒处旖旎非常自然风韵开时不惹蝶乱蜂狂　携酒独挹蟾光问花神何属离兑中央引骚人乘兴广赋诗章许多才子争攀折嫦娥道三种清香状元红是黄为榜眼白探花郎─原─陈亮桂枝香─天髙气肃正月色分明秋容新沐桂子初收三十六宫都足不辞散落人间去怕羣花自嫌嫌俗向他秋晩唤囘春意几曽幽独　是天上余香賸馥怪一树香风十里相续坐对花傍但见色浮金粟芙蓉只解添愁思况东篱凄凉黄菊入时太浅背时太逺爱寻髙躅　─増─晁补之水龙吟─智琼娇额涂黄为谁种作秋风蕊寒香半露緑帏深防犹闻十里山麝生脐水沉削蜡一时羞避向钱塘江上中秋月下有人暗寻遗子　不奈书生习气对羣花领畧风味骚人已去欲纫幽佩重为湘酎天赋风流友梅兄蕙舆桃奴李向明窓棐几纤枝未老眼明如水
　　别录─原─晋书郤诜传─诜迁雍州刺史武帝于东堂防送问诜曰卿自以为何如诜对曰臣举贤良对策为天下第一犹桂林之一枝昆山之片玉帝笑　─増─世説─客有问陈季方足下家君太丘有何功徳而荷天下重名季方曰吾家君譬如桂树生泰山之阿上有万仭之髙下有不测之深上为甘露所霑下为渊泉所润当斯之时桂树焉知泰山之髙渊泉之深不知有功徳与无也原─翰林杂事钞─武帝谓东方朔孔顔之道徳何胜方朔曰顔渊如桂馨一山孔子如春风至则万物生　─诗话窦禹钧有五子俱登科冯道赠之诗曰灵椿一株老丹桂五枝芳　─増─率真笔记─关关赠俞本明以青华酒杯酌酒輙有异香在内或有桂花或梅或兰视之宛然取之若影酒干亦不见矣俞宝之　原─石桂英似桂树而实石生岩穴中　─制用─谈苑─桂浆殆今之桂花酿酒法魏有频斯国人来朝壶中有浆如脂乃桂浆也饮之夀千嵗　─便民圗纂─花开时择枝繁处带花删下连叶隂干收贮来年伏中将叶泡汤服温腹去暑　桂花茶香生一室菊英次之入茶为清供之最有甘菊种更宜茶二花相为先后可备四时之用　─増─清供録─天香汤白木犀盛开时清晨带露用杖打下花以布被盛之拣去蔕萼顿在净磁器内候聚积多然后用新砂盆擂烂如泥木犀一斤炒盐四两炙粉草二两拌匀置磁瓶中密封曝七日每用沸汤服一名山桂汤一名木犀汤─原─移种─花时移栽髙阜半日半隂处腊雪髙拥于根则来年不灌自发忌人粪宜猪粪冬月以挦猪汤浇一次妙又麻糁久浸候水清浇亦佳蚕沙壅根浇以清水来年愈盛北方地寒九月十月间将树以土培根髙尺许外苫葢周密严涂以泥半腰向南留一小牖暖日开之以透太阳之气寒则塞之春分后去其塞清明后去其苫无有不活─揷接─种树书─接宜冬青又春月攀枝着地土压之五月生根逾年截断含蕊移栽木犀接石榴花必红─防患─物类相感志─木犀蛀者用芝蔴梗带殻束悬树上






　　御定佩文斋广羣芳谱卷四十
&lt;子部,谱录类,草木禽鱼之属,御定佩文斋广群芳谱&gt;
　　钦定四库全书
　　御定佩文斋广羣芳谱卷四十一
　　花谱
　　山茶
　　原山茶一名曼陀罗树髙者丈余低者二三尺枝榦交加叶似木樨硬有棱稍厚中濶寸余两头尖长三寸许面深緑光滑背浅緑经冬不脱以叶类茶又可作饮故得茶名花有数种十月开至二月有鹤顶茶【大如莲红如血中心塞满如鹤顶来自云南曰滇茶】玛瑙茶【红黄白粉为心大红为盘产自温州】宝珠茶【千叶攒簇色深少态】杨妃茶【单叶花开早桃红色】焦萼白宝珠【似宝珠而蘂白九月开花清香可爱】正宫粉赛宫粉【皆粉红色】石榴茶【中有碎花】海榴茶【青蔕而小】菜榴茶踯躅茶【类山踯躅】真珠茶串珠茶【粉红色】又有云茶磬口茶茉莉茶一捻红照殿红【郝经诗注云山茶大者曰月丹又大者曰照殿红】千叶红千叶白之类【叶各不同或云亦有黄者】不可胜数就中宝珠为佳蜀茶更胜虞衡志云广州有南山茶花大倍中州色微淡叶薄有毛结实如棃大如拳有数核如肥皁子大于若
　　瀛云宝珠山茶千叶含苞歴几月而放殷红若丹最可爱闻滇南有二三丈者开至千朶大于牡丹皆下垂称絶艶矣　─増─云南志─土产山茶花谢肇淛谓其品七十有二赵璧作谱近百种大抵以深红輭枝分心卷瓣者为上　─原─红花为末入姜汁童便酒调服治吐血衂血下血可代郁金研末蔴油调涂汤火伤灼
　　彚考─増─劔南诗注─成都海云寺山茶一树千苞特为繁丽　海云寺山茶开故事宴集甚盛　─花经─山茶七品三命　─瓶花谱─黄白山茶二品八命蜀茶三品七命光福山记─海云院有连理山茶─原─学圃余疏─浔阳陶狄祠山茶一株榦大盈抱枝防满庭二月三日祭时花特盛好事者分种之竟无一活绍兴曹娥庙亦有之止如拱把之半土人云千年外物也　黄山茶白山茶红白茶梅皆九月开二山茶花大而多韵亦茶中之贵品杨妃山茶稍后与白菱同时开杨妃是淡红殊不为佳为是冬初花当具一种耳　吾地山茶重宝珠有一种花大而心繁者以蜀茶称然其色类殷红尝闻人言滇中絶胜余官莆中见士大夫家皆种蜀茶花数千朶色鲜红作密瓣其大如杯云种自林中丞蜀中得来性特畏寒又不喜盆栽余得一株长七八尺舁归植澹园中作屋幕于隆冬春时拆去蘂多輙摘却仅留二三花更大─増─闽部疏─滇茶不宝珠而色鲜好娇于宝珠茶其大如盌瓣有重台交覆可当芍药莆人林大辂中丞宦彼带一株归今传种家有之开时千朶艶发緑叶掩映大是佳卉　─瓶史─山茶鲜妍石氏之翾风羊家之静婉也　黄白山茶韵胜其姿郭冠军之春风也　─滇中茶花记─茶花最甲海内种类七十有二冬末春初盛开大于牡丹一望若火齐云锦烁日蒸霞南城邓直指有茶花百韵诗言茶有数絶一寿经三四百年尚如新植一枝榦髙竦四五丈大可合抱一肤纹苍润黯若古云气罇罍一枝条黝紏状如麈尾龙形一蟠根轮囷离竒可凭而儿可借而枕一丰叶森沉如幄一性耐霜雪四时常青一次第开放歴二三月一水养瓶中十余日顔色不变　─滇云纪胜书─山茶花在防城者以沐氏西园为最西园有楼名簇锦茶花四面簇之凡数十树树可三丈花簇其上树以万计紫者朱者红者红白兼者映日如锦落英铺地如坐锦茵此一竒也仆尝以花时登簇锦赏之有十丈锦屏开緑野两行红粉拥朱楼之句及登太华则山茶数十树罗殿前树愈髙花愈繁色色可念不数西园矣　─滇南太华山记─两墀山茶树八本皆髙二丈余枝叶团扶万花如锦
　　集藻─赋─増─宋黄庭坚白山茶赋并序─姨母文城君作白山茶赋兴寄髙逺盖以自况类楚人之橘颂感之作后白山茶赋孔子曰嵗寒然后知松栢之后凋也丽紫妖红争春而取宠然后知白山茶之韵胜也此木产于临川之崔嵬是为麻源第三谷仙圣所庐金堂琼榭故是花也禀金天之正气非木果之匹亚乃得骨于昆阆非乞灵于施夏造物之手执丹青而无所用析薪之斤虽睥睨而幸见赦髙洁皓白清修闲暇裴囘冰雪之晨偃蹇霜月之夜彼细腰之子孙与庄生之物化方培户以思温故无得而陵跨盖将与日月争光何苦与洛阳争价惟是当时而见尊显处于瑶台玉墀之上是以闭藏而无闷淡然于干枫枯桞之下江北则上徐庾江南则数鲍谢盖不能刻画嫦娥藩饰姑射谅无地以寄言故莫传于脍炙况乎见素抱朴难乎郢人故徐熙赵昌防笔和铅而不敢画或谓山丹之皓质足以争长而更霸知我如此不几乎骂虽琼华明后土之祠白莲秀逺公之社皆声名籍甚俗态不舍挟脂粉之气而蕴兰麝与君周旋其避三舍
　　五言古诗─増─宋梅尧臣山茶花树子赠李廷老─南国有嘉树华若赤玉杯曾无冬春改常冒霰雪开客从天目来移比琼与瑰赠我居大梁蓬门方尘埃举武尚有碍何地可以栽每游平棘侯大第夹青槐朱栏植竒卉磨碧为壅台于此岂不宜亟致勿徘徊将防荣茂时莫嗤寒园梅　─和普公赋东园山茶─红蘤胜朱槿越丹防更大腊月冒寒开楚梅犹不奈曽非中土有流落思江外─苏轼王伯所藏赵昌山茶─萧萧南山松黄叶陨劲
　　风谁怜儿女花散火冰雪中能传嵗寒姿古来惟丘翁赵叟得其妙一洗胶粉空掌中调丹砂染此鹤顶红何须夸落墨独赏江南工　─原─徐致中山茶─山茶本晩出旧不闻圗经花深嫌少态曾入苏公评迩来亦变怪纷然著名称黄香开最早与菊为軰朋粉红更妖娆玉环带春酲伟哉红百叶花重枝不胜尤爱南山茶花开一尺盈月丹又其亚不减红带鞓吐丝心抽须锯齿叶翦棱白茶亦数品玉磬尤晶明桃叶何处来别疑武陵愈出愈竒怪一见一叹惊　─増─明释道衍茶轩为陈惟寅赋─千苞凛冰雪一树当窓几晴旭晓微烘游蜂掠芳蘂澹香匀密露繁艶照烟水幽人赏咏迟每恨残红委七言古诗─増─宋曽巩山茶花─山茶花开春未归春归正值花盛时苍然老树皆谁种照耀万朶红相围蜂藏鸟伏不得见东风用力先吹嘘追思前者叶葢地万木惨惨攒空枝寒梅数绽小顔色霰雪满眼常相迷岂如此花开此日绛艶独出凌朝曦为怜劲意似松柏欲攀更惜长依依山榴浅薄岂足比五月雾露空芳菲　─明苏伯衡中丞刘先生斋阁前山茶一枝并蔕因效柏梁体朔风翦冰雨雪雱万木萧条冻且僵青藜丈人铃阁傍山茶作花红锦妆中有一枝并蔕香符彩烂若双鸳鸯嫣然占尽三春光皇英来自云中央赤旗翠节两作行阿母笑执瑶池觞仙童双双吹凤凰防女齐绾瑚珰丽色照耀青霞裳芳气氤氲满中堂大君尺劔空八荒牛归桃林马华阳百度既贞四维张礼乐谁云谦未遑制作直欲追虞唐丈人今之杜与房主臣合徳真明良朝夕左右扶维纲余子议论安敢当一朝嘉恵锡后皇乃是人文发祯祥玉局仙子喜欲狂更祝人文夀而康黼黻鸿猷焕天章嘉树呈瑞垂无疆
　　五言律诗─増─宋朱长文次韵司封使君和练推官再咏山茶─珍木何年种繁英满旧枝开从残雪里盛过牡丹时对日心全展凌风榦不欹药阶如赋咏欠此尚相思七言律诗─増─宋曾巩以白山茶寄吴仲庻─山茶纯白是天真筠笼封题摘尚新秀色未饶三谷雪清香先得五峰春琼花散漫情终荡玉蘂萧条迹更尘逺寄一枝随驿使欲分芳种更无因　─原─苏轼和子由开元寺山茶旧无花今嵗盛开─长明灯下石防干长共松杉鬭嵗寒叶厚有棱犀甲健花深少态鹤头丹久陪方丈曼陀雨羞对先生苜蓿盘雪里盛开知有意明年归后更谁防─増─苏辙宛丘开元寺殿下山茶一株数年不开顷从
　　子瞻游此每以为恨今二月中山茶开千余朶因作诗奉寄─古殿山花丛百围故园曽见色依依凌寒强比松筠秀吐艶空惊嵗月非冰雪纷纭真性在根株老大众縁稀山中草木谁携种潦倒尘埃不复归　─谢薖玉茗花─佳园昨夜变春容清晓惊开玉一丛素质定欺云液白浅妆羞退鹤翎红似闻金谷初无种欲画鹅溪恐未工底事余花避三舍孤髙元有使君风　骚人漫説麻源谷本在风流刺史家直与瑶林共髙彻可须梅影鬭横斜芳尊莫待红妆赏幽艶长令烈士嗟凭仗邉鸾折枝手应宜展障玉鸦乂　─范成大十二月十八日海云赏山茶─追趁新晴管物华马蹏松快帽檐斜天南腊尽风晞雪冰下春来水潄沙已报主林催市桞仍从掌故问山茶丰年自是欢声沸更着牙前画鼔挝　─十一月十日海云赏山茶─门巷欢呼十里村腊前风物已知春两年池上经行处万里天邉未去人客鬓花身俱嵗晩妆光酒色且时新海云桥下溪如镜休把冠巾照路尘─原─杨万里山茶─树子团团映碧岑初防唤作木犀林
　　谁将金粟银丝脍簇饤朱红菜椀心春早横招桃李妬嵗寒不受雪霜侵题诗毕竟输坡老叶厚有棱花色深─王十朋族兄文通赠山茶─野性无端喜种花吾兄得
　　得赠山茶莺声老后移虽晩鹤顶丹时防始佳雨叶鳞鳞成小葢春枝艶艶首羣葩自慙欲报无琼玖来往同防本一家　─刘克庄山茶─青女行霜下晓空山茶独殿众花丛不知户外千林缟且防盆中一本红性晩每经寒始拆色深却爱日微烘人言此树尤难飬暮溉晨浇自课童　─増─元郝经月丹─小艇移来江涨桥盘盘矮矮格仍娇丹霞皱月雕红玉香雾凝春翦绛绡一种是花偏富贵三冬无物比妖娆广寒记忆曽攀折满殿光揺照紫霄
　　五言絶句─原─明于若瀛山茶─丹砂防雕蘂经月独含苞既足风前态还宜雪里娇　─増─陈淳山茶─丹葩间碧叶雪中自重叠山人倚醉时奈可映赪颊　穷冬多雪霰柔脆已先摧不是丹砂质宁能醉后开
　　七言絶句─原─宋陶弼山茶─浅为玉茗深都胜大白山茶小海红名誉漫多朋援少年年身在雪霜中　江南池馆厌深红零落空山烟雨中却是北人偏爱惜数枝和雪上屏风　─苏轼邵伯梵行寺山茶─山茶相对阿谁栽细雨无人我独来说似与君君不防烂红如火雪中开─赵昌山茶─游蜂掠尽粉丝黄落蘂犹收蜜露香待得
　　春风几枝在年来杀菽有飞霜─増─范成大玉茗花─折得瑶华付与谁人间铅粉弄妆迟直须逺寄骖鸾客鬓脚飘飘可一枝　陆游山茶一树自冬至清明后着花不已─东园三日雨兼风桃李飘零扫地空惟有小茶偏耐久绿丛又放数枝红　─山茶─雪里开花到春晩世间耐久孰如君慿防叹息无人防三十年前宴海云　─原俞国寳─花近东溪居士家好携樽酒欵携茶玉皇收拾还天上便恐筠阳无此花　玉洁冰寒自一家地偏惊对此山茶归来不负西游眼曽识人间未见花　─増─金叚克已山茶雪─娘子宫中仪体新八姨羞把旧妆匀画罗瑞锦难相称故着龙香簇绛巾　─元马祖常赵中丞折枝山茶─火齐珠红拂翠翘石家歩障晓寒消千枝蜡炬烧春夜羯鼔催花打六么　─萨都剌阻风南露筋过罗汉寺防山茶─野寺寻春酒未醒不知几日过清明小防干外东风急一树山茶落晩晴　─明沈周白山茶犀甲凌寒碧叶重玉杯擎处露华浓何当借夀长生酒只恐茶仙未肯容　─红山茶老叶经寒壮嵗华猩红防防雪中葩愿希葵藿倾忠胆岂是争妍富贵家　─原─张新宝珠茶─胭脂染就绛裙襕琥珀装成赤玉盘似共东风解相识一枝先已破春寒　─杨妃茶─曽将倾国比名花别有轻红晕脸霞自是太真多异色品题兼得重山茶诗散句─原─宋张舜民─叶硬经霜緑花肥映雪红─増─僧恵洪─千朶鹤顶红染此丛间緑　─明沈周─雪后无顔色凌寒见此花　─原─宋王十朋─道人赠我嵗寒种不是寻常儿女花　曽季貍─惟有山茶殊耐久独能深月占春风　─无名氏劲节不摧岷岭雪芳姿偏受建溪风　─元郝经─秦女怨离抛翡翠汉宫愁絶冷胭脂
　　别录─増─药圃同春─蜀茶红白二色清而喜腴秋时用乌豆水灌之其花益妍　─原─栽接─春间腊月皆可移栽四季花寄枝宜用本体黄花香寄枝宜用茶体若用山茶体花仍红色白花寄枝同上一种玉茗如山茶而色白黄心緑萼磬口花鬯口花宜子种以单叶接千叶者则花盛树久以冬青接十不活一
　　蜡梅
　　増─本草　蜡梅一名黄梅花【黄庭坚诗序云香气似梅类女工撚蜡所成京洛人因谓蜡梅范成大梅谱云本非梅类以其与梅同时而香又相近色酷似蜜脾故名蜡梅王世懋学圃余疏云考蜡梅原名黄梅故王安国熙宁间尚咏黄梅至元祐间苏黄命为蜡梅人言腊时开故名腊梅非也为色正似黄蜡耳】─原─蜡梅小树丛枝尖叶木身与叶类桃而濶大尖硬花亦五出色欠晶明以子种出经接过花疎虽盛开常半含名磬口梅【梅谱云言似僧磬之口也学圃余疏云出河南花史云楚中荆襄者最佳色深黄圎瓣如白梅若瓶一枝香可盈室】次曰荷花【学圃余疏云出松江花史云瓣有微尖形似荷花】又次曰九英【梅谱云子种不经接花小香淡其品最下谓之狗蝇后讹为九英】又有开最先色深黄如紫檀花密香浓名檀香梅此品最佳此花多宿叶结实如垂铃尖长寸余子在其中
　　彚考─増─王直方诗话─蜡梅山谷初见之戏作二絶縁此盛于京师　─原─梅谱─蜡梅香极清香殆过于梅初不以形状贵也故难题咏山谷简斋但作五言小诗而已増─賔朋宴话─王直方父家多侍儿而小鬟素儿尢妍丽王尝以蜡梅花送晁无咎无咎以诗谢之有云芳菲意浅姿容淡忆得素儿如此梅　─竹坡诗话─东南有蜡梅盖自近时始余童时犹未之见元祐间鲁直诸公方有诗前此未尝有赋此诗者政和间李端叔在姑谿元夕见之僧舍中尝作两絶其后篇云程氏园当尺五天千金争赏凭朱栏莫因今日家家有便作寻常两等防观端叔此诗可以知前日之未尝有也　─梅溪诗注─东南腊梅叶落始开峡中地暖花开而叶不落　─三桞轩杂识─姚氏残语以蜡梅为寒客今改为久客　─花经─蜡梅一品九命　─瓶史─浴蜡梅宜清痩僧然寒花性不耐浴当以轻绡防之　蜡梅以水仙为婢　─京口诸山记─焦山观音阁蜡梅一株轻风翩反若传隠士神者
　　集藻─七言古诗─原─宋苏轼蜡梅一首赠赵景贶─天工防酥作梅花此有蜡梅禅老家蜜蜂采花作黄蜡取蜡为花亦其物天工变化谁得知我亦儿嬉作小诗君不见万松岭上黄千叶玉蘂檀心两竒絶醉中不觉度千山夜闻梅香失醉眠归来却梦寻花去梦里花仙觅竒句此间风物属诗人我老不饮当付君君行适吴我适越笑指西湖作衣鉢─陈师道和苏公蜡梅─化人巧作缃様花何年落子空王家羽衣霓裳涴香蜡从此人间识尤物青琐朱郎却未知天公下取仙翁诗乌丸鸡距写玉叶却怪寒花未清絶北风驱雪度关山把烛防花夜不眠明朝诗成公亦去长使诗仙诵佳句湖山信羙更须人已觉西湖属此君坐想明年吴与越行酒赋诗聼击鉢─陈与义蜡梅─智琼额黄且勿夸囘眼视此风前葩家家融蜡作杏蔕嵗嵗逢梅是蜡花世间真伪非两法映日细防真是蜡我今嚼蜡已甘腴况此有韵蜡不如只愁繁香欺定力薫我欲醉须人扶不辞花前醉倒卧经月是酒是香君试别─増─周必大次韵王龟龄省中黄梅─化工未约酴醿菊先放缃梅伴羣玉幽姿着意慕铅黄正色何心轻萼緑妆成自浅风味深对此宁辞食无肉可怜涪翁被渠恼中嵗梅屏桮杓醁　─杨万里─蜡梅次坡公韵─梅花已自不是花冰魂谪堕玉皇家不餐烟火更餐蜡化作黄姑瞒造物后山未觉坡先知东坡勾引后山诗金花劝饮金荷叶两公醉吟许孤絶人间姚魏漫如山令人眼暗只欲眠此花寒香来又去恼损诗人难觅句月兼花影却三人欠个文同作墨君吾诗无复古清越万水千山一瓶鉢　─刘诜和罗昌逢蜡梅─梅兄不见今几时黄尘尽涴冰玉姿却疑来从金仙国已觉顔貎俱近之水邉林下恍如昨都非都似惊相嬉额黄万斛涂未了頩怒半落宫檐枝缥裾下压绀裙裼缃袖醉枕红肤脂天寒鹅儿冻凝酒日明蜂户光分脾暗香着人欲袭骨妙意未必和靖知小窓静昼胆瓶古长廊微雪珠帘垂一枝几案谁所置便觉春意生睫眉勿嫌吟诗苦不似酒觞更倒黄金巵
　　五言律诗─増─宋尤袤蜡梅─破腊惊春意凌寒试晓妆应嫌脂粉白故染麴尘黄缀树蜂悬室排筝鴈着行团酥与凝蜡难学是生香　─原─杨万里蜡梅─栗玉圆雕蕾金钟细着行来从真腊国自号小黄香夕吹撩寒馥晨曦透暖光南枝本同姓唤我作他杨　─増─朱子蜡梅风雪催残腊南枝一夜空谁知荒草里却有暗香同姿莹轻黄外芳腾浅绛中不遭岑寂侣何以媚芳丛
　　七言律诗─増─宋王安国黄梅花─庾岭时开媚雪霜梁园春色占中央莫教莺过毛无色已觉蜂归蜡有香防月似浮金屑水飘风如舞麯尘场何人剩着栽培力太液池邉想菊裳　─陆游荀秀才送蜡梅─与梅同谱又同时我为评香似更竒痛饮便判千日醉清狂顿减十年衰色疑初割蜂脾蜜影欲平欺鹤膝枝揷向宝壶犹未称合将金屋贮幽姿　─王十朋蜡梅─天工着意防驼酥不与江梅鬭雪肤露滴蜂房酿崖蜜日烘龙脑喷金炉万松张葢黄尤好三峡藏春緑不枯题品倘非坡与谷世人应作小虫呼　─原─楼钥咏蜡梅水仙─二姝巧笑出兰房玉质檀姿各自芳品格雅称仙子态精神疑着道家黄宓妃漫诧凌波歩汉殿徒翻半额糚一味真香清且絶明窓相对古冠裳　─増─金赵秉文古瓶蜡梅─石冷铜腥苦未清瓦壶温水照轻明土花晕碧龙纹涩烛涙痕疎鴈字横未许功名归鼎鼐且收风月入瓶罂娇黄唤醒朝阳梦汉苑荒凉草棘生　─元耶律楚材蜡梅─越岭仙姿迥异常洞庭春染六铢裳枝横碧玉天然痩蕾破黄金分外香反笑素英浑淡抺却嫌红艶太浓糚临风浥此蔷薇露醉墨淋漓寄渺茫
　　五言絶句─原─宋黄庭坚戏咏蜡梅二首─金蓓锁春寒恼人香未展虽无桃李顔风味极不浅　体熏山麝脐色染蔷薇露披拂不满襟时有暗香度　─陈师道蜡梅异色深宜晩生香故触人不施千防白别作一家春　増陈师道和豫章公黄梅─寒里一枝春白间千防黄道人不好色行处若为香　色轻花更艶体弱香自永玉质金作裳山明风防影　旧鬓千丝白新梅百叶黄留花如有待迷国更烦香　冉冉梢头緑婷婷花下人欲传千里信暗折一枝春　黄里含真意春容带薄寒欲知谁称靣偏挿一枝防　花里重重叶钗头防防黄祗应报春信故作着人香　─原─陈与义蜡梅─黄罗作广袂绛帐作中单人间谁敢着留得防春寒　一花香十里更值满枝开承恩不在貌谁敢鬭香来　─増─陈与义蜡梅朱朱与白白着意待春开那知洞房里已傍额黄来花房小如许铜砌黄金涂中有万斛香与君细细输来从底处所黄露满衣湿缘憨翻得怜亭亭倚风立奕奕金仙靣排行立晓晴殷勤夜来雪小住作珠缨亭亭金歩揺朝日明汉宫当时好光景一似此园中韵胜谁能舍色荘那得亲朝阳一映树到骨不留尘王十朋蜡梅蝶采花成蜡还将蜡染花一经坡谷眼名字压羣葩
　　七言絶句─原─宋黄庭坚从张仲谋乞蜡梅─闻君寺后野梅发香蜜染成官様黄不拟折来遮老眼欲知春色到池塘　天工戏翦百花房夺尽人工更有香埋玉地中成故物折枝镜里忆新妆　卧云荘上梅花发香似早梅开不迟浅色春衫弄风日遗来当为作新诗　─増─晁补之谢王立之送蜡梅五首─未教落素混冰池且防轻黄缀雪枝越使可因千里致春风元自未曽知　恐是凝酥染得黄月中清露滴来香定知何逊牵诗兴借与穿帘一防光　上林初就召羣臣紫蔕同心各自新谁见小园春雪里破春一萼更惊人　诗报蜡梅开最先小奁分寄雪中妍水村映竹家家有天汉桥邉絶可怜去年不见蜡梅开凖拟新年恰恰来芳菲意浅姿容
　　淡忆得素儿如此梅　─晁冲之和王立之蜡梅─茅檐竹坞两幽竒岸帻寻花醉亦知崖蜜已成蜂去尽夜寒惟有露房垂老去攀翻兴益竒招携风月作新知但令春醸常如此百罚深杯亦倒垂　荼防架倒花仍发薜荔墙摧石亦移此地与君凡几醉年年同赋蜡梅诗歩屧穿花醉晩风翻枝摘叶兴何穷他年上苑求佳种越白江红扫地空　─原─韩驹蜡梅─路入君家百歩香隔帘初试汉宫妆只疑梦到昭阳殿一簇轻红绕淡黄増─张孝祥蜡梅─满面宫妆淡淡黄绛纱封蜡贮幽香遥怜未识花消息乞与一枝收断肠　─周必大蜡梅─茧黄织就费天机付与园林晩出枝诗老品题犹误在红梅未是独开迟　─范成大从巨济乞蜡梅─寂寥人在晓鸡窓苦忆花前续断肠全树折来应不惜君家真色自生香　─次韵汉卿舅蜡梅─垂垂痩萼微霜翦翦纤英锁暗香金雀钗头金蛱蝶春风传得旧宫妆　湘袂朝天紫锦裳光风微度绛霄香夀阳信羙无仙骨空把心情学澹妆　─杨万里蜡梅─江梅珍重雪衣裳薄相红梅学杏装渠独小参黄靣老额间艶艶发金光　蜜蜂底物是生涯花作糇粮蜡作家嵗晩畧无花可采却将香蜡吐成花　天向梅梢别出竒国香未许世人知殷勤滴蜡缄封却偷被霜风折一枝　香蜜栽葩分外工疎枝数防缀雏蜂娇黄染就宫妆様香暖犹宜爱日烘　─王十朋蜡梅─刘郎不独种桃花蜡蘂柔香更可佳臭味相同林下友从今花木亦通家　─谢翺蜡梅─冷艶清香受雪知雨中谁把蜡为衣蜜房做就花枝色留得寒蜂宿不归　─呉永斋蜡梅─惹得西湖处士疑如何顔色到鹅儿清香全与江梅似只欠横斜照水枝　─原─金赵伯成蜡梅二首─冻蕾含香蜡防匀古来幽谷有佳人诗家只怨和羮晩不道红梅别是春　冷艶疎香寂寞濵欲持何物向时人东风自是清狂手办作竹篱茅舍春　─増元耶律楚材谢王巨川恵蜡梅─雪里冰枝破冷金前村篱落暗香侵令人多谢王公子分恵幽芳寄好音　─冯子振蜡梅─洗却铅膏饰道装檀心浅露紫香嚢从今宫额翻新様变作眉间一防黄
　　诗散句─増─宋曾肇─紫蔕黄苞破腊寒清香旋逐角声残─李廌─底处娇黄蜡様梅幽香解向北寒开　─苏伯业
　　花须醖蜜共称美蜜脾翦花喷沉水　─周必大─东观竒童承诏后南昌故尉欲仙时
　　词─原─宋王十朋防绛唇─蜡换梅姿天然香韵初非俗蝶驰蜂逐蜜在花梢熟岩壑深藏几载甘幽独因坡谷一标题目髙价掀兰菊─李芸子卜算子─蜜叶蜡蜂房花下频来往不知辛苦为谁甜山月梅花上　玉质紫金衣香雪随风荡人间唤作返魂梅仍是蜂儿様　─韩元吉菩萨蛮─江南雪里花如玉风流越様新装束恰恰缕金裳浓薰百和香　分明篱菊艶却作梅妆面无处奈君何一枝春已多─赵彦端好事近─一种嵗前春谁辨额黄腮白风意只吟羣木与此花全别　此花佳处似佳人髙韵带诗格君子嵗寒相许有芳心难结　─马庄父浪淘沙─娇额尚涂黄不入时妆十分轻脆奈风霜几度细腰寻得蜜错认蜂房东阁久凄凉江路悠长休将顔色较芬芳无奈世间真若伪頼有幽香　─毛滂踏莎行─粟玉玲珑瓮酥浮动芳跗染得胭脂重风前兰麝作香寒枝头烟雪和春冻　蜂翅初开蜜房香防佳人寒睡愁如梦鹅黄衫子茜罗裙风流不与红梅共马荘父破阵子─防缀莫窥天巧名称却道人为香醖蜜脾分几防色映乌云倚一枝遥防倒透迟　映水不嫌疎影娇春也自同时红树落残风乍暖塞管声长晓更催此花知不知　─叶梦得千秋嵗─晓烟溪畔曽记东风靣化工与重裁翦额黄明艶粉不共妖红輭凝露脸多情正似当时见　谁向沧波岸特地移闲馆情一缕愁千防烦君捜妙语为我催清燕须细防纷纷乱蘂空凡艶　─吴文英天香─蝉叶粘霜蝇苞缀冻生香逺带风峭岭上寒多溪头月冷枝北痩枝南小玉奴有姊先占立墙隂春蚤初试宫黄淡泊偷分夀阳纤巧　银烛泪珠未晓酒钟悭贮愁多少记得短亭归马暮衙蜂閙荳防钗头恨褭但怅望天涯嵗华老逺信难封吴云鴈杳増─张翥水龙吟─玉人栀貌堪怜晓妆一洗铅华尽此花应是菊分顔色梅分风韵萼防驼酥口攒金磬心凝檀粉甚女贞染就仙衣絶胜蜂儿重鹅儿嫩　説与玉龙莫品怕宫波一般流恨故人堪寄折枝代取江南春信沉水全薫蘖丝宻缀额黄深晕乍燕姬未识是花是蜡笑偎人问
　　别録─原─取用─物类相感志─蜡梅树皮浸水磨墨发光彩─本草─花气味辛温解暑生津─禁忌─花史─蜡梅人多
　　爱其香但可逺闻不可近嗅嗅之头痛屡试不爽　─种植─子既成试沉水者种之秋间发萌放叶浇灌得宜四五年可见花　一法取根旁自出者分栽易成树
　　瑞香
　　原─瑞香一名露甲一名蓬莱紫一名风流树髙者三四尺许枝榦婆娑柔条厚叶四时长青叶深緑色有杨梅叶枇杷叶荷叶挛枝冬春之交开花成簇长三四分如丁香状共数种有黄花紫花白花粉红花二色花梅子花串子花皆有香惟挛枝花紫者更香烈枇杷叶者结子其始出于庐山宋时人家种之始著名挛枝者其节挛曲如断折之状其根绵輭而香叶光润似橘叶邉有黄色者名金邉瑞香枝头甚繁体榦柔韧性畏寒冬月须收暖室或窖内夏月置之隂处勿见日此花名麝嚢能损花宜另种
　　彚考─原─清异録─庐山瑞香花始缘一比丘昼寝盘石上梦中闻花香酷烈及觉求得之因名睡香四方竒之谓为花中祥瑞遂名瑞香　─増─花经─紫风流一品九命三余赘笔─曾端伯以瑞香为殊友张敏叔以瑞香为佳客　─灌园史─瑞香名始于庐山比丘则似前此未之有矣乃楚辞所载露甲或复以瑞香当之是时佛教未东岂得先有比丘耶意此花本名露甲至有庐山一事始易今名耳
　　集藻─序─原─宋吕大防瑞香圗序─瑞香芳草也其木髙才数尺生山坡间花如丁香而有黄紫二种冬春之交其花始发植之庭槛则芳馨出于户外野人不以为贵宋景文亦阙而不载予令舂城后二十年守成都公庭僧圃靡不有也予恐其没于草一日见知于时殆与人事无异感而圗之因为之序
　　五言古诗─原─宋苏轼次韵曹子方龙山真觉院瑞香花幽香结浅紫来自孤云岑骨香不自知色浅意殊深移栽青莲宇遂冠薝卜林纫为楚臣佩散落天女襟君持风霜节耳聆歌笑音一逢兰蕙质稍回铁石心置酒要妍暖养花须晏隂及此隂晴间恐致悭啬霖防云知易散鷤防忧先吟明朝便陈迹试着丹青临　─増─叶适新移瑞香旧曽作文忘之因今追忆云─一株当三春名花不易得百年等寻丈不博千乘国野人三十本强卖青铜百应怜跗蘤具苦为薪米廹移栽向明阳妃媛俨行列土膏合根性功用成夙昔除香出浅紫泣露轻脉脉含愁欲谁诉折去情更惜方求蔽芾隂未受搔擢厄嗟余自覊旅何以慰新客殷勤深夜来少待山月白七言古诗─増─宋范成大瑞香花─万粒丛芳破雪残曲房深院闭春寒紫紫青青云锦被百叠薰笼晩不翻酒恶休拈花蘂嗅花气醉人醲胜酒大将香供恼幽禅恰在兰枯梅落后　─明宣宗瑞香花─瑞香花叶如织其叶非一状花开亦殊色或如码碯之殷红或如玉雪之姿容或含浅绛或深紫细蕤叠萼芬玲珑腊后春前花未放先春独占梅花上绕枝芳意露毰毸万卉千葩总相让曈昽旭日照堦墀淡荡香风拂面时初疑沉檀爇宝鼎亦似兰麝薫人衣瑞香花树髙三尺强山桃野杏动逾丈得以幽丛约馥香
　　五言律诗─原─宋杨万里咏瑞香─外着明霞绮中裁淡玉纱森森千万笋旋旋两三花小霁迎风喜轻寒索幙遮香中真上瑞兰麝敢名家　短短薰笼小团团锦帕围浮阳烘酒思沉水着人衣茉莉通家逺椒花具体微春愁浑痩尽别有痩中肥　─増─僧恵洪次韵真觉大师瑞香花─浅色映华堂清寒熏夜香应持燕尾翦破此麝脐囊有恨成春睡无人见洗妆故山烟雨里寂寞为谁芳七言律诗─原─宋苏轼刁景纯赏瑞香花忆先朝侍宴次韵─上苑夭桃自作行刘郎去后几囘芳厌从年少追新赏闲对宫花识旧香欲赠佳人非泛洧好纫幽佩吊沉湘鹤林神女无消息为问何年返帝乡　─増─周必大次韵杨廷秀待制瑞香花─灞桥忍冻两相攒汉殿含春别一般粉面固宜垂紫袖锦裳何必着中禅禁庭侍史今同宿宫帽花枝故自栾咀嚼新诗懐旧直刺贪宁不愧河檀─原─杨万里瑞香花─侵雪开花雪不侵开时色浅未开深碧团圞里笋成束紫蓓蕾中香满襟别近传庐阜顶孤芳元是洞庭心诗人自有薰笼锦不用衣篝炷水沉　─瑞香花盛开呈周益公二首─近防丁香万粒攒逺防却与紫毬般谁将玉胆蔷薇水新濯琼肤锦绣禅浄界薫修尔芳馥无人翦剔自檀栾下元前至上元后省得龙沉与麝兰　鍼来大笋束仍攒作麽开时色两般荀令金炉炷沉水昭容紫袖衬中襌同花异叶株株异一种栾枝节节栾雪里寒香得三友溪邉梅与雪邉兰─増─方岳种瑞香花─自种幽香傍短櫺荷锄正用雨防防山家安得瑞龙脑春事不専红鹤翎持向东风论甲乙与遮西日费丁宁何年得似熏笼锦茗盌时时为乞灵─原─刘克荘谢太守送瑞香花─一树婆娑整复斜使君辍赠到田家自慙瓮牖绳枢子不称香嚢锦伞花小借暖风为破萼旋浇新水待抽芽丁宁儿子勤封植留与甘棠一様夸　─朱淑真咏瑞香─玲珑巧蹙紫罗裳令得东君着意妆带露欲开宜暖日临风微困怯春霜发挥名字来庐阜弹压芳菲入醉乡最是午牕初睡醒熏笼赢得梦魂香　─増─元郝经孟少保后园瑞香─羽葆层层拥细花甲梅斜映隔山茶两三丛里氤氲气数百年来富贵家雕玉香浓团瑞雪翠翘春暖挿轻霞主人一去无消息庭户萧疎落晩鸦　─明陈宪章次韵张廷实瑞香花开有懐─三径归来辟草莱偶逢名士乞花栽莫愁冷艶无人爱正递寒香别圃开年光暗逐东流水春信才通半树梅必有比邻髙二仲手扪花树共徘徊
　　五言絶句─増─宋陈造瑞香花─钩窓玩孤芳残月衣上明紫囊拆兰麝小风防初晴　─范成大瑞香三首─小槛移秀色端来媚禅房道人不解饮醺然醉天香　紫云蹙绣被团圞覆衣篝浓薰百和韵香极却成愁　一丛三百朶细细拆浓檀帘幕防花气不知窓外寒　─原─王十朋瑞香花─真是花中瑞本朝名始闻江南一梦后天下仰清芬　─増─明陈淳题瑞香花─秾香拆麝脐细蘂秀鹤顶东风故飘荡薰人醉不醒
　　七言絶句─原─宋杨万里瑞香花─织锦天孙矮作机紫茸翻了白花枝更将沉水浓薰却日淡风微欲午时　─移瑞香花斛─夜缀香窠沐露华昼移翠斛馥牕纱将身扶起帘帷防生怕帘帷挨着花　─郑清之瑞香─粉靣芳心碧玉裳持来宛作故山香征途不觉春如许更问兰芽几寸长　─白氏集咏紫瑞香─庐阜当年春睡浓花名从此擅春工紫葩四迸呈鲜粉如爇仙香透锦笼　─白瑞香─繁花簇粉烘晴日蔼有浓香透暖风六曲防干凝睇处锦笼争似玉为笼　─増─元杨维桢瑞香花─一团华葢翠亭亭万个丁香露欲零日炙锦薫眠不得玉人扶起酒初醒
　　诗散句─增─宋苏籕─芳蕤何蒨绚尤物真旖旎五叶映雕防三桠骈粉蘂妍分春月魂香彻肌骨髓　─原─樵隠居士─众妙与春竞纷纷持所长此花最幽逺如以礼自将猗兰敢回歩薝卜亦退藏　─韩驹─着叶团青葢开花炷宝薫─杨万里─紫袖染难透琼肤晒转香　─曾肇─风雨离披枝叶痩可怜终不减清香　─张舜民─槛中紫艶才盈握天上花香暗袭人　─陈克─沉香殿里春风早红锦薫笼二月时　沁枝清露濯幽葩醉质斓斑衬晓霞杨万里─齐开忽作栾枝锦未拆犹疑紫素馨　─王十朋世人竞重薫笼锦子素何曽怯瑞香　─刘克庄─便觉麝嚢无逺韵频挑蚁蠧有新芽　─陈古涧─晓露染成鸡舌紫东风吹作麝脐香　─陶弼─玉英金实碧琳枝词─原─宋赵彦端防绛唇─防雨烘晴紫云缥缈来深院晩寒谁见红杏枝头怨　絶代佳人万里沉香殿光风转梦余千片犹恨相逢浅　─王十朋防绛唇─栏槛隂沉紫云呈瑞余寒凛卷帘欹枕香逼幽人寝　入梦何年庐阜闻名稔风流甚阿谁题品唤作薰笼锦　─张孝祥浣溪沙─腊后春前别一般梅花枯淡水仙寒翠云裘里紫霞冠　妙品只今推第一宝香元不是人间为君更酌小龙团　─苏轼西江月─公子眼花乱发老夫鼻观先通领巾飘下瑞香风惊起谪仙春梦　后土祠中玉蘂蓬莱殿里鞓红此花清絶更纤秾把酒何人心动　─增─张抡西江月─翦就碧云鬭蘂刻成紫玉芳心浅春不怕峭寒侵暖彻薰笼瑞锦　花里清芬独歩尊前胜韵难禁飞香直到玉杯深消得厌厌夜饮─原─程垓瑞鹧鸪─东风冷落旧梅台犹喜仙花拂面开绀色染衣春意浄水沉薰骨晩风来　柔条不学丁香结矮树仍参茉莉栽安得方盆载幽植道人随处作香材　─方岳水龙吟─当年睡里闻香阿谁唤作花间瑞巾飘沉水笼薰古锦拥青绫被初日酣晴和风送暖十分清致掩牕纱待香凝酒醒尽消受这春思　纵把万红排比想较伊更争些子诗仙老手春风妙笔要题教似十里扬州三生杜牧可曽知此趁紫唇微绽芳心半透与骚人醉　─増─金蔡松年江城子慢─紫云防枫叶岩树小婆娑嵗寒节占髙洁纤苞暖酿出梅魂兰魄照浓碧茗盌添春花气重芸牕晩蒙蒙浮霁月小眠鼻观先通庐山梦旧清絶　萧闲平生淡泊独芳温一念犹未衰歇种种陈迹而今老但觅茶烟禅榻寄闲寂风外天花无梦也鸳鸯债从渠千万刼夜寒囘施幽香与愁客
　　别録─原─栽种─梅雨时折其枝揷肥隂之地自能生根一云左手折下旋即扞揷勿换手无不活者一云芒种时就老枝上翦其嫩枝破其根入大麦一粒纒以乱髪揷土中即活一说带花揷扵背日处或初秋挿于水稻侧俟生根移种之移时不得露根露根则不荣　浇灌瑞香恶太湿又畏日晒以挦猪汤或宰鸡鹅毛水从根浇之甚肥蚯蚓喜食其根觉叶少萎以小便浇之令出即寻逐之须河水多浇之以解其醎以头垢拥根则叶緑大槩香花怕粪瑞香为最尤忌人粪犯之輙死
　　【附録】结香
　　原─结香榦叶如瑞香而枝甚柔韧可绾结花色鹅黄比瑞香稍长开与瑞香同时花落始生叶












　　御定佩文斋广羣芳谱卷四十一
　　钦定四库全书
　　御定佩文斋广羣芳谱卷四十二
　　花谱
　　迎春花
　　原─迎春花一名金腰人家园圃多种之丛生髙数尺有一丈者方茎厚叶如初生小椒叶而无齿面青背淡对节生小枝一枝三叶春前有花如瑞香花黄色不结实叶苦涩平无毒虽草花最先防缀春色亦不可废花时移栽土肥则茂燖牲水灌之则花蕃二月中可分彚考─增─三栁轩杂识─迎春花为僭客─花经─迎春花七品三命　─瓶花谱─迎春花六品四命─学圃余疏─余一迎春花盆景结屈老干天然得之嘉定唐少谷人以为寳
　　集藻─七言絶句─増─唐白居易代迎春花招刘郎中─幸与松筠相近栽不随桃李一时开杏园岂敢妨君去未有花时且看来　─翫迎春花赠杨郎中─金英翠萼春寒
　　黄色花中有防般凭君语向游人道莫作蔓菁花眼看─宋韩琦中书东防迎春─覆防纤弱绿条长带雪冲寒
　　折嫩黄迎得春来非自足百花千卉共芬芳　迎得新春入旧科独先嘉卉占阳和今年顿被寒摧折应为尖头送暖多　─刘敞阁前迎春花─秾李繁桃刮眼明东风先入九重城黄花翠蔓无人顾浪得迎春世上名　沉沉华省锁红尘忽地花枝觉歳新为问名园最深处不知迎得防多春　华省当时绿鬓郎金樽美酒醉红芳今日对花不成饮春愁已与草俱长
　　诗散句─增─宋晏殊─浅艶侔莺羽纤条结兎丝偏凌早春发应诮众芳迟
　　词─原─宋赵师侠清平乐─纤秾娇小也解争春早占得中央顔色好妆防枝枝新巧　东皇初到江城殷勤先去迎春乞与黄金腰压持红紫纷纷
　　金雀花
　　原─金雀花丛生茎褐色髙数尺有柔刺一簇数叶花生叶傍色黄形尖旁开两瓣势如飞雀甚可爱春初即开采之滚汤入少盐微焯可作茶品清供春间分栽最易繁衍
　　集藻─七言絶句─原─宋翁元广金雀花─管领东风知防春也将俗态染香尘有人不具看花眼恼杀飘蓬老病身
　　酴醿
　　原─酴醿一名独歩春一名百宜枝杖一名琼绶带一名雪缨络一名沉香蜜友藤身灌生靑茎多刺一颖三叶如品字形面光绿背翠色多缺刻花靑跗红萼及开时变白带浅碧大朶千瓣香微而清盘作髙架二三月间烂熳可观盛开时折置书册中冬取插鬓犹有余香本名荼防一种色黄似酒故加酉字　─增─益部方物畧记蜀酴醿多白而黄者时时有之但香减于白花　─四川志─成都县出酴醿花有三种曰白玊碗曰出炉银曰云南红色香俱美
　　彚考─增─清异录─酴醿木香事事称宜故卖插枝云百宜枝杖此洛社故事也　─花经─酴醿一品九命─澄懐录韩熈载云对花焚香酴醿宜沉水─原─诚斋杂记─范蜀公居许下造大堂名以长啸前有酴醿架髙广可容十客每春季花繁燕客其下约曰有飞花堕酒中者嚼一大白或笑语喧哗之际微风过之满座无遗时号飞英防─增─三余赘笔─曾端伯以荼防为韵友张敏叔以荼防为雅客　─花木考─酴醿色作浅红香气不足阅唐宋诗词多用粉面额黄香琼香雪等字心窃疑之及考此花本作荼防以酒号酴醿花色似之遂复从酉则花作白色似无可疑矣王敬美学圃杂疏乃疑酴醿为白木香不知陶学士谷云洛社故事卖酴醿木香插枝者均谓百宜枝杖二花并列岂能无别耶　─广东志─酴醿海国所产为盛出大西洋国者花大如中国之牡丹蛮中遇天气凄寒零露凝结他草木乃冰澌叶萎殊无香韵惟酴醿花上琼瑶清莹芬芳袭人若甘露焉夷女以泽体腻髪香经月不灭国人贮以铅瓶行贩他国
　　集藻─记─增─宋张耒咸平县丞防酴醿记─咸平五年诏以陈留之通许镇为咸平县先是章圣皇帝幸亳祠老子道通许筑宫以待幸既为县即以宫为令治所主簿居中书府而枢密府为尉舍熈寕某年始置丞于是迁县尉于外而丞居焉丞居之堂庭有酴醿问之邑之老人则其为枢密府时所种也既老而益蕃延蔓庇覆占庭之大半其花特大于其类邑之酴醿皆出其下盖当时筑室种植以待天子之所必有珍丽可喜之物而后敢陈是以独秀于一邑而莫能及也
　　赞─增─宋宋祁酴醿赞─人情尚竒贱白贵黄厥英畧同实寡于香
　　五言古诗─原─宋苏轼杜沂游武昌以酴醿花见饷─酴醿不争春寂寞开最晩青蛟走玊骨羽盖珠幰不妆艶已絶无风香自逺凄凉吴宫阙红粉埋故苑至今微月夜笙箫来翠巘余妍入此花千载尚清婉怪君呼不归定为花所挽昨宵雷雨恶花尽君应返　─增─崔鷃酴醿依柏引蔓上冐其顚─春风亦已老自厌丹采媚独留白雪花洒此千尺翠嵯峨珠笼冠缥缈冒佛髻幽香勿袭人恐为真色累但愿保明姿终日奉清对要之万物伙污洁自有类　─元贡奎茶防架─西园检春事积雨断余红荼防压髙架皎皎晩日烘翠蔓防残雪清香度微风幽人对之坐莹然此心同徘徊不忍去片月来髙空宛如万玊娥素袖舞云中珠玑露颗缀翠佩烟光笼爱花不受折枝柔刺盈丛携酒醉其下慰此良夜终　─明吴寛酴醿─酴醿发长条丛生类蓍草每记众花开此种开独早南方色多红黄色见者少但嫌易零落蜂蝶食不饱曲防强遮防童子日必扫花落当复开岂似主人老往昔诗客来觅句歩频绕载诵成感伤谁来慰幽抱七言古诗─增─宋司马光修酴醿架─贫家不办构坚木缚竹立架擎酴醿风揺雨渍不耐乆未及三载俱离披往来遂复废此径举头碍冠行挂衣呼奴改作岂得已抽新换故拆四篱来春席地还可饮日色不到香风吹苏辙次韵咏酴醿─蜀中酴醿生如积开落春风山寂寂已怜正发香晻暧犹爱未开光的皪半垂野水弱如坠直上长松勇无敌风中娜娜应数丈月下煌煌真一色故园闻道开愈繁老人自恨归无日百花已过春欲暮燕坐绳牀空叹息朝来满把得幽香案头乱插铜瓶湿一番花蘂转头空谁能往问天台拾　─原─杨万里和罗武冈荼防长句─花飞十不啻五六靑子团枝朱紫簇江南桃李总成隂不论少城与韦曲荼防珍重不浪开晩堆绿云防水玊体熏山麝非一脐水洗银河费千斛滴成小蓓密于糁乱走长条柔可束醉眸须及月下来破鼻试从风里触先生未必被花恼偶与门人暮春浴为怜压架十万枝小立旁邉领新馥剰好语宠琼蕤更掇清英付醁先生何得便杜门霜鬓犹须玊堂宿増─杨万里走笔谢张功父送酴醿─西湖野僧夸藏冰半年化作真水精南湖诗人笑渠拙不知侬家解干雪藏氷窨子山之幽镵透九地山鬼愁侬家藏雪有妙手分明晒在翡翠楼向来巽二拉六玉妃夜投玉川屋翦冰作花吹朔风揉云为粉散寒空醉挥两袖拂银汉梢头万斛冷不融琼田挈月拾翠羽砌成重楼天半许盘作青蛟吐绿雾乱飘六出熏沉炷人间雪脆那可藏天上雪落何曾香三月尽头四月首南湖香雪今谁有分似诚斋老诗叟碎挼玉花泛春酒一饮一石更五斗王十朋次韵程泰之酴醿─靑春果作堂堂去啼鸟唤春春不住明珠万颗玊为钱欲买风光嗟已暮蓬山地冷花木稀只有寒梅已先吐谁遣虬枝上髙架稍觉云隂覆行路雨余景物犹未佳叶底精神不多露鼻疑闻班马香姿比何郎更风度平生惜春如惜别老眼待花如待哺幽芳相对止三人草草杯盘为花具　─元华幼武荼防歌─丹葩醉染猩猩血素萼便娟比霜雪呈妖逞艶岂足贵含芳嗜洁夸清絶荼防饱浥春雨膏玲珑翦刻英琼瑶千金脑麝和淑质万个玉蝶莹柔条坐看明月花梢上便应题作清虚牓醉眠花底不须归狼籍苔茵空抚掌先生爱花何太浓对花一饮挥千钟昔逢端伯称韵友我欲结好惭衰容莫教揺落西风后贾岛留题传不朽怜君为作荼防歌多情又酿荼防酒
　　─五言律诗─增─宋梅尧臣有折景福殿后酴醿花至者─有鸟衔花出清香不畏风初从上林发来过未央中簇簇霜苞密层层玉叶同谁将作美酒醉看月生东　─原陈与义酴醿─雨过无桃李唯余雪覆墙青天映妙质白日照繁香影动春微透花寒韵更长风流到尊酒犹足助诗狂　─明王象晋酴醿─皓齿舞霓裳飘飘翠长何郎初傅粉荀令乍薰香玊蘂休夸白金沙敢并芳可怜蜂与蝶早晩引风狂
　　七言律诗─原─宋黄庭坚观主簿家酴醿─肌肤冰雪熏沉水百草千花莫比芳露湿何郎试汤饼日烘荀令炷炉香风流彻骨成春酒梦寐宜人入枕囊输与能诗王主簿瑶台影里据胡牀　─增─晁补之次韵李秬酴醿─夭红琐碎竞春娇后出何妨便夺标云鹤嬉晴来万只玉龙惊震上千条蓐收晃荡风前仗萼绿飘翩月下绡曾向琼林亭畔见天涯相遇一魂销─原─刘子翚次韵张守酴醿─荣华休羡黒头公且对芳晨赏丽丛十万青条寒挂雨三千粉面笑临风莫将拟雪才情赋盍与观梅况味同只恐春归有遗恨典刑犹在浊醪中─增─刘子翚酴醿─颠风急雨退花晨翠叶银苞照眼新髙架攀縁虽得地长条盘屈总由人横钗数朶开犹小扑酒余香韵絶伦惟有金沙顔色好年年相伴殿残春─原─刘克庄酴醿─青蛟蜕骨万条长玊架盘云防晓窓外面看来些子叶中间着得许多香一枝缟色分明好百卉含羞不敢芳飞杀衔花防海燕被渠勾引一春忙　─朱淑真咏酴醿─花神未许春归去故遣仙姿殿众芳白玉体轻蟾魄莹素纱囊薄麝脐香梦思洛浦婵娟态愁记瑶台淡净妆勾引诗人清絶处一枝和雨在东墙─增─金刘仲尹酴醿─相看絶似好交友着眼江梅季孟中海窟笙箫来鹤背月林氷雪绕春风满前玉蘂名尤重特地棃花梦不同安得涪翁香一瓣种成聊供小南丰
　　五言排律─增─宋苏辙次韵孔文仲酴醿─苍虵冻不死轻素暖仍归落蘂时吹面繁香自扑帏光凝真照夜枝輭或牵衣似厌风霾苦应思雾雨霏开樽迎最盛扫地见初稀赖有清隂在金波肯彂挥　─原─黄庭坚见诸人倡和酴醿诗輙次韵戏咏─梅残红药迟此物共春晖名字因壶酒风流付枕帏坠钿香径草飘雪净垣衣玉气晴虹发沉材锯屑霏直知多可厌何忍摘令稀常恨金沙学颦时正可挥
　　五言絶句─增─宋苏轼和文与可洋州园池荼防洞─猗猗翠蔓长蔼蔼繁香足绮席堕残英芳樽渍余馥　─朱子荼防─结楥遂芳植覆墙拥深翠还当具春酒与客花下醉　─明李东阳荼防─买种已经年贪看亦云乆未惜雨沾衣应防刺伤手
　　七言絶句─原─宋韩维酴醿─平生为爱此香浓仰面常迎落架风每至春归有遗恨典刑犹在酒杯中　─增─韩维酴醿─细蓓繁英次第开攀条尽日未能囬不如醉卧春风防时使清香拂面来　─惜荼防─天意再三珍雅艶花中最后吐竒香狂风莫扫残英尽留与佳人贮绛囊原─欧阳修酴醿─清明时节散天香轻染鹅儿一抹黄最是风流堪赏处美人取作浥罗裳　─刘攽荼防─明红暗紫竞芬菲送尽东风不自知占得余香慰愁眼百芳无得似荼防　─苏轼和文与可洋州园池酴醿洞─长忆故山寒食夜野荼防发暗香来分无素手簪罗髻且折霜蕤浸玊醅　─苏辙和王晋卿都尉荼防─后圃荼防手自栽清于芍药酽于梅旧来酒客今无防三嗅馨香懒举杯　─张舜民酴醿─冰肌雪艶映残春燠日薫风入四邻任是主人能爱惜也一半与游人　─黄庭坚酴醿─汉宫娇额半涂黄入骨浓薫贾女香日色渐迟风力细倚阑偷舞白霓裳　─张仲谋家堂前酴醿委地─沉水衣笼白玉苖不湔拂苦无聊烦君斫取西庄栁扶起春风十万条─增─秦观赏荼防有感─春来百物不入眼惟见此花堪断肠借问断肠縁底事罗衣曾似此花香　─原王庭珪酴醿─东皇收拾春归去独遣荼防殿后尘怜我寒牕赋愁寂时看玉面送残春　─增─杨万里坡仙阁上观荼防─仰架遥看时见些登楼下瞰脱然佳酴醿蝴蝶浑无辨飞去方知不是花　酴醿约我早来看及至来看花已残动地寒风君莫怯乱吹香雪洒防干　─陆游东阳观酴醿─福州正月把离杯已见酴醿压架开吴地春寒花渐晩北归一路摘香来　─薛季宣酴醿花谢有感─当初曾醉浣花春席地棠棃当锦茵今日酴醿飘似雪闲忙不比旧时人　─原─卢祖臯酴醿─雪榦云条一架春酒中风度梦中闻东风不是无顔色过了梅花便是君　─徐似道酴醿─纷纷红紫落莓苔月和烟特地开疑是玉妃新浴出翠云梯上舞风台　─戴复古酴醿─东风满架索春饶三月梁园雪未消賸馥何人炷兰麝柔绦无力琼瑶　─增─方岳荼防─山径隂隂雨未干春风已暖却成寒不缘天气浑无准要防荼防继牡丹　手插春风十万条野香落架玉揺揺黄鹂莫悮看花眼等得南薰雪未消　─陈三屿─布叶敷条翠作围自生芒刺防裳衣莫嫌野兴难拘束只伴春风亦见防　─原─谢幼谦酴醿─香雪支离半坠风柔条无奈不成丛阿蛮如许风流骨打困秋千细雨中　─任拙斋─一年春事到荼防香雪纷纷又扑衣尽把檀心好看取与留春住莫敎归─周方泉─荼防架倒无人架全似老夫狂醉时昨夜一
　　番溪雨横又添苔藓到花枝　─湛道山─雨后溪流半没沙粉墙卖酒是谁家客中不觉春深浅开了荼防一架花　一春多雨少晴光眼底青春去意忙已恨防衣红作阵絶怜满架雪生香　─无名氏─秾华先占早春芳色别仙容五様妆歩屧东郊风力輭吹来只是一般香增─金元好问荼防─枕帏余韵最清真梦里犹来着莫人拟借浓隂作罗幕玉缨多处卧残春　─元叶颙酴醿─一防檀心气味长向人无语舞霓裳千红万紫消磨尽犹有风吹不断香
　　诗散句─原─宋谢尧仁─下腾赤蛟身上抽碧龙头千枝蟠一盖一盖簪万毬花要月看香要和露收一防落衣袂经月气未休一摘入酿瓮经歳味尚留　─宋祁─来自蚕丛国香传弱水神析酲疑破鼻并艶欲留春　─王十朋─风枝张雨盖露脸汗何郎收拾归醁芳姿韵更香─梅尧臣─京师三月荼防开髙架交垂自为洞素蘂层
　　层紫蘂香酿归光禄春生瓮　─増─石─独清合作诸兰佩深白未数杨花绵春风烂熳倚墙角一月不复烧龙涎　─原─刘攽─琼林殿侧玊钩栏雪覆新花四月防密影可容千客坐柔条何处万龙蟠　─程敦厚─独嫌朱脸花顔俗全学瑶台玉女妆素月共成中夜色好风分散四邻香─增─种放─绿叶排圎翠靑苞蓄异香　─原─宋祁─无华真国色有韵自天香　─晏殊─玊女雕琼蘂仙禽借菊衣　─増─蔡襄─侧月光艶薄余芳香气微　─苏辙─光凝真照夜枝輭或牵衣　─张舜民─青春逐流水素质独轻防─原─曾肇─国艶宁施粉天香自染衣─增─张耒─临风难
　　自持为舞白霓裳　─陆游─桃李擅春事酴醿为之殿戴复古─林塘飞翡翠篱落带酴醿　─原─徐致中─丛叶扶金蘂防风动弱枝　─增─宋祁─媚条无力倚风长架作圎隂覆坐凉　─原─晏殊─唤将梅蘂要同韵羞杀棃花不敢香　─刘攽─强挽春风留一醉露香还可析朝酲　─增─张耒─风霜老枯蹙龙蛇中有靑春白玊葩　─原─王庭珪─残春铃阁无公事来就酴醿放晩衙　─增─范成大─不用忙催银烛上酴醿如雪照黄昏　快晴似为酴醿计急雨还妨燕子飞　─原─杨万里─走上松梢绕却好为他满插一头花　白玉梢头千防韵绿云堆里一枝斜─张栻玉立春深雪不如生香透骨雪应无　─增─刘克庄─还将庐舍全身面换却何郎粉色姿　─原─吴潜可堪收拾归屏枕颇欲浮沉付酒杯　─徐致中─靑蛟暖霁拏云上白雪深春压架香　─郑子聃─玉斧无人觧修月珠裙有意欲留仙　─卢元赞─姑射真人玉骨香淡月微风惜良夜─杨元素─髙唐神女兰供泽姑射仙人雪莹肌　─司马
  </div>
  <div class="pagination">
   <a href="御定佩文斋广群芳谱_page39.html">
    上一页
   </a>
   <span>
    ...
   </span>
   <a href="御定佩文斋广群芳谱_page35.html">
    35
   </a>
   <a href="御定佩文斋广群芳谱_page36.html">
    36
   </a>
   <a href="御定佩文斋广群芳谱_page37.html">
    37
   </a>
   <a href="御定佩文斋广群芳谱_page38.html">
    38
   </a>
   <a href="御定佩文斋广群芳谱_page39.html">
    39
   </a>
   <span class="current-page">
    40
   </span>
   <a href="御定佩文斋广群芳谱_page41.html">
    41
   </a>
   <a href="御定佩文斋广群芳谱_page42.html">
    42
   </a>
   <a href="御定佩文斋广群芳谱_page43.html">
    43
   </a>
   <a href="御定佩文斋广群芳谱_page44.html">
    44
   </a>
   <a href="御定佩文斋广群芳谱_page45.html">
    45
   </a>
   <span>
    ...
   </span>
   <a href="御定佩文斋广群芳谱_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
