<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 39 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 39 页/共 93 页
  </h1>
  <div class="content">
   七言小律─増─唐白居易题孤山寺山石榴花─山榴花似结红巾容艶新妍占断春色相故闗行道地香尘拟触坐禅人瞿昙弟子君知否恐是天魔女化身
　　五言排律─増─唐白居易山石榴花晔晔复煌煌花中无比方艶夭宜小院条短称低廊本是山头物今为砌下芳千丛相向背万朶互低昂照灼连朱槛玲珑映粉墙风来添意态日出助晶光渐绽燕支萼犹含琴轸房离披乱翦防斑驳未匀妆绛熖灯千炷红裙妓一行此时逢国色何处觅天香恐合栽金阙思将献玉皇好差青鸟使封作百花王
　　五言絶句─増─唐曹松寒食日题杜鹃花─一朶复一朶并开寒食时谁家不禁火总在此花枝
　　七言絶句─
　　御制咏杜鹃花赐高士竒─石岩如火本天台秀质丹心日月催移根禁苑清诗句朱夏山林惜茂才
　　増─唐李白宣城见杜鹃花蜀国曽闻子规鸟宣城还见杜鹃花一呌一廻肠一断三春三月忆三巴　─张籍寄李渤─五度溪头踯躅红嵩阳寺里讲时钟春山处处行应好一月防花到几峰　白居易戏问山石榴─小树山榴近砌栽半含红萼带花来争知司马夫人妬移到庭前便不开　─杜牧山石榴似火山榴映小山繁中能薄艶中闲一朶佳人玉钗上祗疑烧却翠云鬟　─雍陶叹灵鹫寺山石榴─水蝶岩蜂俱不知露桃凝艶数千枝山深春晩无人赏即是杜鹃催落时　─吴融送杜鹃花春
　　红始谢又秋红息国亡来入楚宫应是蜀寃啼不尽更凭顔色诉西风─韩偓净兴寺杜鹃花─一园红艶醉坡陀自地连梢簇蒨罗蜀魄未归长滴血祗应偏滴此丛多─宋刘敞杜鹃花─嫩红轻紫仙姿贵合是山中寂寞开九陌风尘肯相顾可怜空使下山来　─苏轼赵昌踯躅─枫林翠壁楚江边踯躅千层不忍防开卷便知归客路劔南樵叟为施丹─杨万里杜鹃花二首─泣露啼红作麽生开时偏值杜鹃声杜鹃口血能多少恐是征人滴泪成　何须名苑防春风一路山花不负侬日日锦江呈锦様清溪倒照映山红　─赵成徳白杜鹃花三首云树重重和泪冷故宫遗庙有知音秦吴万里皆芳草染到山花恨最深　春山未有杜鹃啼花发杜鹃知不知寄语催归尽哀怨莫将啼血汚仙姿　冰肌玉骨擅无双不与山花鬭艶妆欲染啼红寃杜宇争如傅粉伴何郎─杨巽斋杜鹃花─鲜红滴滴映霞明尽是寃禽血染成羁客有家归未得对花无语两含情　─易寓言杜鹃花─轻翦梢头薄薄罗子规湔血恨难磨园林莫道香飞尽嫩绿枝头不用多　─僧北涧杜鹃花─露凝丹脸粲芳肌不御铅华亦自竒强学海棠春睡足如何学得未醒时　─元郯韶李云山画杜鹃花金井西头萼绿仙霞裾风帔影翩翩陇西才子多清思漫把春云染杜鹃明张献翼杜鹃花─花花叶叶正含芳丽景朝朝夜夜长何事江南春去尽子规声里驻年光
　　诗散句─増─宋张俞─夏园无杂英灼灼山榴开落日杜鹃苦花仍萎苍苔　─唐韩愈─三月崧少歩踯躅红千层李白─杜鹃花开春已防归向陵阳钓鱼晩　李绅涧底红花夺火然揺风有毒愁行客　韩愈　前年岭隅乡思发踯躅成山开不算　山榴踯躅少意思照耀黄紫徒为丛　─司空图莫怪行人频怅望杜鹃不是故乡花宋苏轼─当时只道鹤林仙能遣秋光放杜鹃　南漪杜鹃天下无披香殿上红毺　王十朋─造物私我小园林此花大胜金腰带　徐似道─牧童出卷乌盐角越女归簪谢豹花　─陈锦山─一声杜宇啼春风明朝绯挂千山丛　─吴仲孚─梨花痩尽东风嬾商畧平生到杜鹃唐白居易─杜鹃花落杜鹃啼　晩叶尚开红踯躅　─韦荘─杜鹃花发鹧鸪啼─宋防凖─杜鹃啼处花成血　─王安石─踯躅江头挽醉红　踯躅万树红相围
　　词─増─宋高观国浪淘沙─啼魄一天涯怨入芳华可怜零血染烟霞记得西风秋露冷曽凂司花　明月满窓纱倦客思家故宫春事与愁赊冉冉断魂招不得翠冷红斜─辛弃疾定风波─百紫千红过了春杜鹃声苦不堪闻却解啼教春小住风雨空山招得海棠魂　一似蜀宫当日女无数猩猩血染赭罗巾毕竟花开谁作主记取大都花属惜花人
　　别录─増─花镜─杜鹃性最喜隂而恶肥毎早以河水浇置之树隂之下则叶青翠可观亦有黄白二色者春鹃亦有长丈余者须种以山黄泥浇以羊粪水方茂若用映山红接者花不甚佳切忌粪水宜豆汁浇
　　【附录】黄杜鹃
　　増─本草黄杜鹃一名黄踯躅一名老虎花一名惊羊花一名羊不食草一名玉枝一名羊踯躅一名閙羊花【陶景曰羊食其叶踯躅而死故名閙当作恼恼乱也】韩保升曰小树高二尺叶似桃叶花黄似花苏颂曰所在有之春生苗似鹿葱叶似红花茎高三四尺夏开花似凌霄花山石榴辈正黄色李时珍曰其花五出蕊瓣皆黄气味皆恶有毒
　　【附录】山枇杷
　　増─李绅文集─骆谷多山枇杷毒能杀人其花明艶与杜鹃花相似樵者识之
　　集藻─七言古诗─原唐元稹山枇杷─山枇杷花似牡丹殷泼血往年乘传过青山正值山花好时节压枝凝艶已全开映叶香苞才半裂抟红袖欲支颐慢解绛嚢初破结金线丛飘繁蕊乱瑚朶重纤茎折因风旋落裙片飞带日斜防目精热亚水依岩半倾侧笼云隠雾多愁絶绿珠语尽身欲投汉武眼穿神渐灭秾姿秀色人皆爱怨媚羞容我偏别説向闲人人不聼曽向乐天时一説昨来谷口先相问及到山前已消歇左降通州十日迟又与幽花一年别山枇杷尔托深山何太拙天高万里防不精帝在九重声不彻园中杏树良人醉陌上桞枝年少折因尔幽芳喻昔贤磻溪冷坐权门咽七言律诗─増─唐白居易山枇杷─深山老去惜年华况对东谿野枇杷火树风来翻绛焰琼枝日出晒红纱回防桃李都无色映得芙蓉不是花争奈结根深石底无因移得到人家
　　七言絶句─増─唐白居易山枇杷花二首─万重青嶂蜀门口一树红花山顶头春尽忆家归未得低红如解替君愁　叶如裙色碧绡浅花似芙蓉红粉轻若使此花兼解语推囚御史定违程
　　木槿
　　原─木槿一名椵一名榇【白曰椵红曰榇】一名日及一名王蒸【尔雅云椵木槿榇木槿注云别二名也或呼日及亦曰王蒸】一名蕣【本作舜取仅荣一瞬之义】一名朝菌【见庄子】一名朱槿一名赤槿一名朝开暮落花木如李高五六尺多岐枝色微白可种可揷叶繁密如桑叶光而厚末尖而有桠齿花小而艶有深红粉红白色单叶千叶之殊五月始开朝开暮落结实轻虚大如指顶秋深自裂其中子如榆荚马兠铃之仁嫩叶可茹作饮代茶味平滑无毒润燥活血除湿热小儿忌弄令病疟俗名疟子花　─増─酉阳杂俎─那提槿花紫色两重叶外重叶卷心心中抽茎高寸余叶端分五瓣如蔕瓣中紫蕊茎上黄叶
　　彚考─原─诗郑风─有女同车顔如舜华　有女同行顔如舜英─传─英犹华也─礼记月令─仲夏之月木槿荣─増宋书乐志─雨水方降木槿荣─庄子─朝菌不知晦朔─注朝菌亦名日及　─淮南子─庄生贵支离悲木槿─原─抱朴子─木槿杨桞断殖之更生倒之亦生横之亦生生之易者莫过斯木然埋之既浅又未得久乍刻乍剥或揺或拔虽壅以高壌浸以春泽犹不脱于枯瘁者以其根荄不固不暇吐其萌芽津液不得遂结其生气也　─増晋宫阁名─华林园有木槿三株　─外国图君子之国多木槿之花人民食之去琅琊三万里　─原─羯鼓录汝阳王璡宁王子也姿容妍美秀出藩邸尝戴砑绢防打曲上自摘红槿花一朶置于防上笡处二物皆极滑久之方安遂奏舞山香一曲而花不坠落上大喜笑赐璡金器一厨因夸曰花奴资质明莹肌髪光细非人间人必神仙谪堕也　─埤雅─诗曰顔如舜华又曰顔如舜英顔如舜华则言不可与久也顔如舜英则愈不可与久矣葢荣而不实者谓之英　─増─尔雅翼─木槿仲夏夜隂而荣月令取之以为候诗云有女同车顔如舜华舜乃华之甚茂者又枝叶相当有同车之象　─花经─木槿九品一命　─三桞轩杂识─姚氏残语以木槿为时客今改为庄客
　　集藻─序─原─晋潘尼朝菌赋序朝菌者葢朝华而暮落世谓之木槿或谓之日及诗人以为舜华庄周以为朝菌其物向晨而结建明而布见阳而盛终日而殒不亦异乎何名之多也　稽含朝生暮落树赋序草木春荣秋悴此树朝生暮落　─増苏彦舜华诗序─其为花也色甚鲜丽迎晨而荣日中则衰至夕而零荘周载朝菌不知晦朔况此朝不及夕者乎苟映采于一朝燿颖于当时焉识夭夀之所在哉余既翫其葩而叹其荣不终日成公绥日及赋序日及者华甚鲜茂荣于仲夏讫于孟秋
　　颂─増─宋颜延之赤槿颂─日御北至夏徳南宣玉蒸荣心气动上华缫间物受色朱天是谓珍树含艶丹间赋─原─晋卢谌朝华赋─览庭隅之嘉木慕朝华之可玩俯浸润之泉壤仰晞影于云汉　─増─羊徽木槿赋有木槿之初荣藻众林而间色在青春而资气逮中夏以呈饰挹宵露以舒采晖神景而吸赩　─夏侯湛朝华赋咨神树之修异实积阳之纯精蜿潜根以诞节据川壤以擢茎皎日升而朝华景逝而夕零逮明晨而繁沸若静夜之众星长茎攒起柔条列布擢灵柯于时雨滋逸采于丰露灼煌煌以炜炜独崇朝而达暮于是茂树苍苍纤枝翩翩潜光玉朗绿叶翠鲜　─傅咸舜华赋览中唐之竒树禀冲粹之至清应青春而敷蘖逮朱夏而诞英布夭夭之纤枝发灼灼之殊荣红葩紫蔕翠叶素茎含晖吐曜烂若列星朝阳照灼以舒晖逸藻采粲而光明罄天壌而莫俪何菱华之足荣　原─陈江总南越木槿赋─日及多名防賔肇生东方记乎夕死郭璞赞以朝荣潘文体其夏盛稽赋闵其秋零此则京华之丽木非干越之舜英南中羣草众花之宝雅什未名骚人失藻雨来翠润露歇红燥叠萼疑擎低茎若倒朝霞映日殊未妍瑚照水定非鲜千叶芙蓉讵相似百枝灯花复羞然暂欲寄根对沧海大愿移华厠绮钱井上桃虫难可杂庭中桂蠧岂见怜乃为歌曰啼眉梁冀妇红妆荡子家若持花并笑宜笑不胜花赵女垂金珥燕姬挿宝珈谁知红槿艶无因寄狭邪徒令万里道攀折自咨嗟文散句─増─汉东方朔与公孙借车马书─木槿夕死朝荣士亦不长贫也　─晋傅朝华赋序─朝华丽木也五言古诗─増─唐李白咏槿一首─园花笑芳年池草艶春色犹不如槿花婵娟玉阶侧芬荣何夭促零落在瞬息岂若琼树枝终嵗长翕赩　─白居易秋槿─风露飒已冷天色亦黄昬中庭有槿花荣落同一晨秋开已寂寞夕陨何纷纭正怜少顔色复叹不逡廵感此因念彼懐哉聊一陈男儿老富贵女子晩防姻头白始得志色衰方事人后时不获已安得如青春　─元刘诜白木槿─数花出篱楥耿耿照夜阑月寒客独起恍若山雪残天风泠然来坐久身欲翰梦酌琼宫浆荐以雕玉盘羣妃霓裳冷夭姣环青鸾世言朝暮落耐此十日防始知洁白姿颇胜施朱丹大钧纵万物尔本羞蕙兰同类偶自别亦复得赏叹朂哉励贞节相期在嵗寒　─舒頔白槿花─素质不自媚开花向秋前澹然超羣芳不与春争妍凉夜弄清影缟衣照婵娟佳人分寂寞零落祗自怜鲜鲜碧云树皎皎万玉悬朝开暮还落物理乃自然嗤彼拥肿木徒尔全天年　木槿─爱花朝朝开怜花暮即落顔色虽可人赋质无乃薄亭亭映清池风动亦绰约彷佛芙蓉花依稀木芍药炎天众芳雕而此独凌铄慰目聊娱情苍松在岩壑　明吴寛槿南方徧短篱木槿毎当路北地少为贵翻编短篱防要知一物耳贵贱以地故夏末蕊累累生意含晓露花开亦可观别种更相妬独怜一夕间顔色已非素蕊多固应尔此理真自悟不见萱草花开落只朝暮
　　五言律诗─原─唐杨凌咏槿花─羣玉开双槿丹荣对绛纱含烟疑出火隔雨怪舒霞向晩争辞蕊迎朝鬭发花非闗后桃李为欲继年华　─増─羊士谔玩槿花─何乃诗人兴妍词属舜华风流感异代窈窕比同车凝艶垂清露惊秋隔绛纱蝉鸣复虫思惆怅竹隂斜　─李商隐槿花二首─燕体伤风力鸡香积露文殷鲜一相杂啼笑两难分月里宁无姊云中亦有君三清与仙岛何事亦离羣珠馆熏然久玉房梳扫余烧兰才作烛襞锦不成书
　　本以亭亭逺翻嫌脉脉疎廻头问残照残照更空虚朱槿花　莲后红何患梅先白莫夸才飞建章火又落赤城霞不卷锦歩障未登油壁车日西相对罢休澣向天涯　勇多侵露去恨有碍灯还嗅自微微白防成沓沓殷坐忘疑物外归去有帘间君问伤春句千词不可删─宋杨亿槿花─宿雾初披縠晨霞暂照梁千金轻换笑
　　七驾未成章尘暗神妃袜衣残侍史香深情传宝瑟终古怨清湘　─钱惟演槿花绮霞初结处珠露未晞时宝树宁三尺华灯更九枝亭亭方自喜黯黯却成悲欲作非烟散犹怜反照迟　─刘隲槿花虢国妆初罢高唐梦始廻霓裳犹未解绣被已成堆赤帝宫帘卷华阳洞户开神仙有良防清唱在瑶台　─谢翺槿树─白犬吠行人西风杵臼新洗香澄宿水曝髪向秋隣野草依沟尽宫花入帽频人家小门径怜尔独相亲
　　七言律诗─原─宋杨万里木槿─夹路疎篱锦作堆朝开暮落复朝开抽苞粔籹轻拖糁近蔕胭脂酽抹顋占破半年犹道少何曽一日不芳来花中却是渠长命换旧添新底用催　─明陆深白木槿─曾闻郑女咏同车更爱丰标澹有华欲傍莓苔横野渡似将铅粉鬭朝霞品题从此添高价物色仍烦筑短沙漫道春来李能白秋风一种玉无瑕
　　五言絶句─増─唐刘庭琦咏木槿树题武进文明府防物情良可见人事不胜悲莫恃朝荣好君防暮落时　原杨凌槿花─绿树竞扶疎红姿相照灼不学桃李花乱向春风落　─増─崔道融槿花槿花不见夕一日一回新东风吹桃李须到明年春　白居易和微之叹槿花─朝荣殊可惜暮落实堪嗟若向花中比犹应胜眼花　─元刘诜白木槿─洁比何郎白浄如宝儿憨秋风竹篱迳日暮道人庵　─明张以宁木槿花─朝昬防开落一笑小窓中别种蟠桃子千年一度红
　　七言絶句─増─唐戎昱题槿花─自用金钱买槿栽二年方始得花开鲜红未许佳人见蝴蝶争知早到来　红槿花─花自深红叶麴尘不将桃李共争春今日惊秋自怜客折来持赠少年人　─原─白居易白槿花─秋蕣晩英无艶色何因栽种在人家使君自别罗敷面争解囘头爱白花　─李商隐槿花风露凄凄秋景繁可怜荣落任朝昬未央宫里三千女但保红顔莫保恩　─宋张俞木槿朝菌一生迷晦朔灵蓂千嵗换春秋如何槿艶无终日独倚防干为尔羞　─张登─甲子虽推小雪天刺桐犹緑槿花然阳和长飬无时歇却是炎州雨露偏　─陆壑─野槿扶疎当篱山深不用掩山扉客来踏破松梢月鹤向主人头上飞　─僧绍隆朱槿朱槿移栽释梵中老僧非是爱花红朝开暮落闗何事祗要人知色是空诗散句─増─宋杨万里─晓艶欲开孙武阵晩风争坠绿珠楼来如急电无因驻去似惊鸿不可收　唐杨炯　绿琪千嵗树黄槿四时花　─韩偓─揷槿作籓篱丛生覆小池─宋刘筠─紫雾函灯檠彤霞逼绮寮─原─黄庭坚─吾闻调羮槿异味及枌榆　─唐窦巩篱外涓涓涧水流槿花半照夕阳愁　─宋秦观槿篱防药红遮径竹笕通泉白徧邨　─増─晋阮籍─木槿耀采华唐上官仪─槿散凌风缛　凌敬日槿落青跗　─于鹄─槿篱生白花　─原白居易─萧条槿花风　槿枝无宿花─増─杜牧─槿堕初开艶─皮日休篱疎从绿槿　─宋王安石薄槿胭脂染　范
　　成大槿花红未落　槿心倾秾露　─元龚璛─花绕槿篱秋　─唐王维─山中习静观朝槿原─白居易─槿花一日自为荣　─増─张籍─红槿开当宴客亭　蝉声满树槿花疎　─金张庭玉─蝴蝶穿花木槿开
　　别录─原─扞揷─二三月间新芽初发时截作叚长一二尺如揷木芙蓉法即活若欲揷篱须一连揷去若少住手便不相接　─取用─湖南北多植为篱障花与枝两用皮及根甘平滑无毒作饮服令人能睡　花作汤饮治风皮治疮癣川中者色红气厚力优尤效
　　扶桑
　　増─本草扶桑一名佛桑一名朱槿一名赤槿一名日及【东海日出处有扶桑树此花光艶照日其叶如桑因以比之后人讹为佛桑乃木槿别种故日及诸名亦与之同】　─原─高四五尺产南方枝叶婆娑叶深绿色光而厚微濇如桑花有红黄白三色红者尤贵呼为朱槿叶及花性甘平无毒　増稽含草木状扶桑出南凉郡花深红色五出大如蜀葵重敷柔泽有蕊一条长如花叶上缀金屑日光所烁疑若熖生一丛之上日开数百朶朝开暮落自五月始至中冬乃歇揷树即活　─清漳志佛桑比朱槿颇耐久葢二种也　─临漳志花似槿四时常开妇人簪带之
　　集藻─七言律诗─原─宋蔡襄耕园驿佛桑花诗并序明道中予为漳州军事判官晩秋尝至州西耕园驿驿庭有佛桑数十株开花繁盛念其寒月穷山方自媚好乃作耕园驿佛桑花诗一首既而乘桴东下又作溪行一首庆厯七年予使本路明年夏四月自汀来漳复至是驿花尚仍旧追感昔游因纪前事并载旧篇龛于西壁云溪馆初寒似早春寒花相倚媚行人可怜万木凋零尽独见繁枝烂漫新清艶夜沾云表露幽香时过辙中尘名园不肯争顔色灼灼夭桃野水濵　使轺迢递到天涯候馆迁延感嵗华白髪却攀临砌树青条犹放过墙花悲来惟有金城桞醉后曽乘海客槎欲问昔游无处所晩烟生水日沉沙　─明桑悦咏佛桑南无丽卉鬭猩红浄土门传到此中欲供如来嫌色重谓藏宣圣讶枝同叶深似有慈云拥蕊坼偏惊慧日烘赏玩何妨三宿恋只愁烧破太虚空
　　诗散句─原─宋蔡襄野人家家熖烧红有扶桑─苏轼─熖熖烧空红佛桑増　─杨万里─佛桑解吐四时艶别录　増─荔支谱荔支以盐梅卤浸佛桑花为红浆渍之曝干色红而甘酸
　　合驩
　　原合驩一名合昬一名夜合一名青棠【或作裳】增─本草合驩一名萌葛一名乌赖树【金光明经名为尸利洒树俗呼马缨花】─原处处有之枝甚柔弱叶纤密圆而绿似槐而小相对生至暮而合枝叶互相交结风来輙改不相牵缀五月开花色如蘸晕线下半白上半肉红散垂如丝至秋而实作荚子极薄细花中异品也根侧分条艺之子亦可种主安和五脏利心志令人驩乐于若瀛曰夜合生宛朐及荆山花俯垂有姿须端紫手拈之即脱才破萼香气袭人金陵盆植者无根而花花后不堪留即留亦无能再花
　　彚考─増─崔豹古今注─欲蠲人之忿则赠之青棠青棠一名合懽合懽则忘忿　合欢树之阶庭使人不忿稽康种之舍前　─原─晋宫阁名─晋华林园有合欢四株─女红余志─杜羔妻赵氏毎端午取夜合花置枕中羔稍不乐輙取少许入酒令婢送饮便觉欢然　─増─槁简赘笔闲花野草亦随时轻重唐人诗中多言夜合石竹如辽阳春尽无消息夜合花前日又西山花揷宝髻石竹绣罗衣是也至今唐画宫殿池台多作二花自然有富贵气今人絶不知重矣　─花经夜合七品三命　─缾花谱夜合四品六命
　　集藻─文赋散句─原─晋嵇康养生论─合欢蠲忿萱草忘忧─宋陆倕刻漏铭合昬暮卷蓂荚朝开
　　五言古诗─原─晋杨芳合欢诗─南邻有竒树乘春挺素华丰翘被长条绿叶蔽朱柯因风吐徽音芳气入紫霞我心羡此木愿徙着余家夕得游其下朝得弄其葩尔根深且固余宅浅且洿移植良无期叹息将如何　─宋韩琦夜合─俗人之爱花重色不重香吾今得真赏似矫时之常所爱夜合花清芬逾众芳叶叶自相对开敛随隂阳不慙厯草滋独擅尧阶祥得此合欢名忧忿诚可忘茸茸红白姿百和从风飏沉水燎庭槛薰陆纷缨裳弥月固未歇况兹夏景长凡目不我贵馥烈徒自将仲尼失灭明史迁疑子房以貎不以行举世同悲伤予欲先馨徳羣艶孰可方直饶妖牡丹须逊花中王　─増─元吴师道合欢木─合欢爱嘉名矧复知昬旦淮土产特多葱茏防沟岸离离青叶解冉冉红茸散静和宿露卷动与微风恋物意岂悦人和乐自堪玩蹇予寡所谐触事多忿悁亦拟学稽生植根向庭畔
　　五言律诗原唐白居易对晩开夜合花赠皇甫郎中─移晩校一月花迟过半年红开杪秋日翠合欲昬天白露滴未死凉风吹更鲜后时谁肯顾惟我与君怜　─元稹夜合─绮树满朝阳融融有露光雨多疑濯锦风散似分妆叶密烟蒙火枝低绣拂墙更怜当暑见留咏日偏长─増─元稹感小株夜合─纤榦未盈把高条才过眉不禁风苦动偏受露先萎不分秋同尽深嗟小便衰伤心落残叶犹识合昬期
　　七言律诗増─元袁桷题玉堂合欢花初开─一树高花冠玉堂知时舒卷欲云翔马嘶不动游缨耸雉尾初开翠扇张旧渇未须餐玉屑嘉名端合纪青裳云窓雾冷文书静留取余清散逺香
　　五言小律─増─唐李颀题合欢─开花复卷叶艶眼又惊心蝶绕西枝露风披东榦隂黄衫漂细蕊时拂女郎砧五言絶句─原─明于若瀛夜合花─一茎两三花低垂朝露开帘弄幽色时有香风度
　　七言絶句─増唐白居易东墙夜合树去秋为风雨所摧今年花时怅然有感碧荑红缕今何在风雨飘将去不回惆怅去年墙下地今春惟有荠花开　─原─宋韩琦中书东防夜合─合昬枝老拂檐牙红白开成蘸晕花最是清香合蠲忿累旬风送入窓纱　─増─明李东阳夜合花二絶─夜合枝头别有春坐含风露入清晨任他明月能相照敛尽芳心不向人　袂掩芳尘欲避春羞将月夕换风晨向来花品防应熟不待开时已可人　─陆师道题夜合花夜合花开香满庭翠枝拂槛玉娉婷诗人賸有高阳兴相对泠然宿酒醒　─原─王野─逺游消息断天涯燕子空能到妾家春色不知人独自庭前开遍合欢花　陈继儒─梅雨晴时处处蛙寻常家酿不须赊老亲醉后盘餐散瓶里初开夜合花
　　诗散句─原唐杜甫─合欢尚知时鸳鸯不独宿　─増宋苏轼─可怜夜合花青枝散红茸　─原明申时行隙地不栽无果树中庭那有合欢花　─王谊碧纱笼里银缸影照见深宫夜合花　古诗消忿赠合欢　─増─梁沈约─合欢叶暮卷　─宋韩琦合欢香影拂西斋
　　别录─増─诗话─心胸填错取合欢掌大一枝水煑服之故后山诗云探嚢一试合昬汤　─普济方─髪落不生合欢木灰二合墙衣五合鉄精一合水萍末二合生油调涂─百一选方─扑损折骨取合欢皮去粗皮炒黑色四两
　　芥菜子炒一两为末毎服二钱温酒卧时服以滓傅之接骨甚妙　─子母秘录─小儿撮口夜合花枝浓煎汁拭口中并洗之
　　【附录】有情树
　　原花史逊顿国有树昼开夜合名曰夜合亦云有情树若各自种则无花
　　木芙蓉
　　原─木芙蓉一名木莲一名华木一名拒霜花一名杹木一名地芙蓉【本草云此花艶如荷花故有芙蓉木莲之名八九月始开故名拒霜俗呼为杹皮树相如赋谓之华木注云皮可为索也】有数种惟大红千瓣白千瓣半白半桃红千瓣醉芙蓉朝白午桃红晩大红者佳甚黄色者种贵难得又有四靣花转观花红白相间八九月间次第开谢深浅敷荣最耐寒而不落不结子总之此花清姿雅质独殿众芳秋江寂寞不怨东风可称俟命之君子矣欲染别色以水调靛纸蘸花蕊上仍裹其尖开花碧色五色皆可染种池塘边暎水益妍气味辛平无毒清肺凉血散热解毒消肿毒恶疮排脓止痛有殊効俗传叶能烂獭毛
　　彚考─増平泉草木记─己未嵗得防稽之百叶木芙蓉又得钟陵之同心木芙蓉　─清异录─钱俶以弟信镇湖州后圃芙蓉枝上穿一黄玉玦枝梢交杂不知从何而穿也信截榦取玦以献人谓真仙来游留此以惊世耳益部方物畧记─添色拒霜花生彭汉蜀州花常多叶始开白色明日稍红又明日则若桃花然　─原─归田录石曼卿去世后其故人有见之者云我今为仙主芙蓉城欲呼故人共游不诺忿然骑一素驴而去　─石林燕语庆厯中有朝士将晓赴朝见羙女三十余人靓妆丽服两两并马而行观文丁度按辔于其后朝士惊曰丁素俭约何姬之众耶有一人最后行朝士问曰观文将宅眷何往曰非也诸女御迎芙蓉馆主耳俄闻丁卒　─増东坡集─九月十日君猷置酒秋香亭有拒霜独向君猷开坐客喜笑以为非使君莫可当此故作诗词以记之─原─成都记─孟后主于成都城上遍种芙蓉毎至秋四
　　十里如锦绣高下相照因名锦城以花染缯为帐名芙蓉帐　─増─二老堂诗话─唐人裒刘禹锡嘉话云进士陈标咏黄蜀葵诗云能共牡丹争几许得人憎处只缘多予尝语客花多固取轻于人何憎嫌之有因论木芙蓉全似芍药但患无两平字易牡丹字欲改此句作得人轻处只缘多众以为善且谓移芍药二字在句首则可矣予以失全句为疑或云本草芍药一名余容因缀一絶云花如人靣映秋波拒傲清霜色更和能共余容争几许得人轻处只缘多白乐天和钱学士白牡丹诗云唐昌玉蕊花攀玩众所争折来比顔色一树如瑶琼彼因稀见贵此以多为轻固知轻字为胜　吴兴园林记端肃和王家后临顔鲁公池依城曲折乱植拒霜号芙蓉城─见闻后录─李太白诗云昔作芙蓉花今为断肠草按陶景仙方注云断肠草不可食其花美好名芙蓉─锦里新闻─锦城因锦江之水濯锦而名人又谓蜀王衍命蜀城遍栽芙蓉花得名亦新　─花经芙蓉九品一命─缾花谱─芙蓉六品四命─蜀都杂抄蜀城谓之芙蓉城传自孟氏今城上闻栽有数株两嵗着花予适阅视见之皆浅红一色花亦凋瘵殊不若吴中之烂然数色也─泉南杂志─芙蓉有产于山者余廨后手揷一枝未半载扶疎出墙名曰木芙蓉花最繁盛不下数百大如瓯其色有朝红暮白者此则惟粉红一色耳　─弇山园记─莲池东西可七丈许南北半之长夏醉而临池不茗而醒游客毎徙倚其地輙诧谓予此何必减王衞军芙蓉池也余谢不敢当而防吾乡有从废圃下得一石刻曰芙蓉渚是开元古或云范石湖家物因树之池右池从南得小沟宛转与后溪合傍皆红白木芙蓉环之盖亦不偶云─原─学圃余疏─芙蓉特宜水际种类不同先后开故当杂植之大红最贵最先开次浅红常种也白最后开有曰三醉者一日间凡三换色亦竒客言曽见有黄者芙蓉入江西俱成大树人从楼上观吾地如榛荆状故须三年一斫却　─花史─温州江心寺文丞相祠中有木芙蓉盛开其本高二丈干围四尺花几万余畅茂散漫　芙蓉有二种出于水者谓之草芙蓉出于陆者谓之木芙蓉又名木莲乐天诗曰水莲开尽木莲开谓此　邛州有弄色木芙蓉一日白二日浅红三日黄四日深红比落色紫人号为文官花　许智老为长沙有木芙蓉二株可庇亩余一日盛开賔客盈溢坐中有王子懐者言花朶不逾万数若过之愿受罚智老许之子懐因指所携妓贾三英胡锦鼎文帔以酬直智老乃命厮仆羣采凡一万三千余朶子懐褫帔纳主人而遁
　　集藻─颂─増─梁江淹木莲颂─迸采泉壑腾光渊丘缃丽碧巘红艶桂洲山人结侣灵俗共游时至不采为子淹留赞─増─宋宋祁添色拒霜花赞─自浓而淡花之常态今顾反之亦不之怪
　　五言古诗増唐桞宗元湘岸移木芙蓉植龙兴精舍─有羙不自蔽安能守孤根盈盈湘西岸秋至风露繁丽影别寒水秾芳委前轩芰荷谅难杂反此生高原　─巽公院芙蓉亭─新亭俯朱槛嘉木开芙蓉清香晨风逺缛彩寒露浓潇洒出人世低昂多异容尝闻色空喻造物谁为工流连秋月晏迢递来山钟　─原─宋欧阳修拒霜花芳菲能几时顔色如自爱鲜鲜弄霜晓袅袅含风态蕙兰殒秋香桃李媚春醉时节虽不同盛衰终一致莫笑黄菊花篱根守憔悴増─司马光未开木芙蓉─木末采芙蓉骚人歌所无何言霜花艶不与水芝殊香苞麝脐结茂叶桐隂敷岂若巢类飘零老五湖　─苏轼王伯所藏赵昌芙蓉清飚已拂林积水渐收潦溪边野芙蓉花木相媚好坐防池莲尽独伴霜菊槁幽姿强一笑暮景廹摧倒凄凉似贫女嫁晩惊衰早谁写少年容樵人劔南老─陈与义拒霜─拒霜花已吐吾宇不凄凉天地虽肃杀草木有芬芳道人宴坐处侍女古时妆浓露湿丹脸西风吹绿裳　─范成大羔羊斋小池两涘木芙蓉盛开有懐故园─洞户掩秋深画桥横晩静嫋嫋芙蓉风池光弄花影懐我白鸥边锦障缭千顷明湖拍岸平红绿染天镜钓船无畔岸收拾入簿领墙籓束院落寒窘令人瘿─杨万里山寺观木芙蓉─初约山寺游端为怪竒石知云水乡化作锦绣国入门径深深过眼秋寂寂隔竹小亭明稠红满疎碧山僧引幽践絶巘恣往陟三歩绮为障十歩霞作壁四围尽芙蓉山僧所手植秋英例臞淡此花独腴泽却忆补外时朝士作祖席是间万株梅冷射千崖白旧游不可寻雪枝半榛棘　─金党懐英西湖芙蓉林飚振危柯野露委荒蔓孤芳为谁妍一笑聊自献明妆朝丽醉态羞晩困脉脉懐春情悄悄惊秋怨岂无桃李媒不嫁惜婵媛悠哉清霜暮共抱兰菊恨　─元朱徳润题芙蓉花屏─夹城遗芳栽揺落及千年芙蓉发靓妆絶艶秋江边临风拂罗帏红裳拥三千素抱拒霜质亭亭赤城仙曽携一枝去生绡记余妍
　　五言律诗─原─唐韩愈木芙蓉─新开寒露丛逺比水间红艶色宁相妬嘉名偶自同采江官渡晩搴木古祠空须得勤来防无令便逐风　─増─宋梅尧臣咏王宗説园黄木芙蓉─水中兼木末相拟有嘉花玉蕊坼蒸粟金房落晩霞渉江从楚女采菊聼陶家事与离骚异吾将搴以夸　─陶弼木芙蓉─孤芳托寒木一晓一番新春色不为主天香勤动人丹枫见流落黄菊坐因循莫讶偏相爱衰迟似我身　─原─明申时行芙蓉沜─羣芳揺落后秋色在林塘艶态偏临水幽姿独拒霜汉臯霞作佩湘曲锦为裳白首沧江上相防醉夕阳
　　七言律诗─増─唐刘兼咏木芙蓉─素灵失律诈风流强把芳菲半载偷是叶葳防霜照夜此花烂漫火烧秋谢莲色淡争堪种陶菊香浓亦合羞谁道金风能肃物因何厚薄不相侔　─宋徐题殷舍人宅木芙蓉─怜君庭下木芙蓉嫋嫋纤枝淡淡红晓吐芳心零宿露晩揺娇影媚清风似含情态悲秋雨暗减馨香借菊丛黙饮数杯应未称不知歌管与谁同　范成大携家石湖赏拒霜水上晴云防蝀横许多蜂蝶趁船行渔樵引入新花坞儿女扶登小锦城艶粉发妆朝日丽湿红浮影晩波清谁知揺落霜林畔一叚韶光画不成　─原─杨万里拒霜花─木蕖何似水芙蕖同个声名各自都风露商量借膏沐胭脂深浅入肌肤唤回春色秋光里饶得红妆翠葢无字曰拒霜浑不恶却愁霜重要人扶　─方岳木芙蓉绿裳丹脸水仙容不谓佳名偶自同一朶方酣初日色千枝应发去年丛莫惊坠露添新紫更待微霜晕浅红却笑牡丹犹浅俗但将浓艶醉春风　─増─元蒲道源红芙蓉─丰肌弱骨与秋宜宿酒酣来不自持岂为严霜成槁质要凭初日发妍姿燕姬入画犹嫌陋蜀锦团窠未足竒独对芳丛寄幽兴子高真是遇仙时　─转观芙蓉露凉风冷见温柔谁挽春还九月秋午醉未醒全带艶晨妆初罢尚含羞未甘白纻居寒素也着绯衣入品流若信牡丹南靣贵此花应自合封侯　─明袁凯浦上木芙蓉盛开约黄鹤山人共观─江浦芙蓉色正深青霜染更沉沉孤舟向日曽亲见短褐于今欲逺寻已拟携尊同野客不妨展席对沙禽明年臂痛应全愈移遍东园野木隂─原─申时行小园防芙蓉─西园试咏邺中词正及朱华冒绿池绰约偏多临水态逍遥独抱拒霜姿吴姬晓镜临妆早楚客霞裳集锦迟最爱秋江留晩色尽教白首醉琼巵
　　五言絶句原宋宋祁木芙蓉皓露侵缃蕊尖风猎绛英繁霜不可拒切弗受空名　江南江北树秋至仅成丛向晩谁争艶酡顔浅作红　─増─梅尧臣拒霜木杪芙蓉花开非红艶早常畏晩霜寒朱华竞衰草　─原─石延年木芙蓉─深浅霜前后应同旧渚红羣芳坐衰歇聊自舞秋风　─朱子木芙蓉─红芳晓露浓绿树秋风冷共喜巧囘春不妨闲弄影　─杨万里木芙蓉染露金风里宜霜玉水濵莫嫌开最晩元自不争春
　　七言絶句─増─唐李嘉祐秋朝木芙蓉水面芙蓉秋已衰繁条倒是着花时平明露滴垂红脸似有朝开暮落悲─白居易木芙蓉下招客饮─晩凉思饮两三杯召得江
　　头酒客来莫怕秋无伴醉物水莲花尽木莲开　黄滔木芙蓉三首─黄鸟啼烟二月朝若教开即牡丹饶天嫌青帝恩光盛留与秋风雪寂寥　却假青腰女翦成绿罗嚢绽防霞呈谁怜不及黄花菊只遇陶潜便得名须到露寒方有态为经霜裛稍无香移根若在秦宫里多少佳人泣晓妆─原─宋欧阳修木芙蓉─种处雪消春始动开时霜落雁初过谁栽金菊丛相近织出新番蜀锦窠　─増─司马光和秉国芙蓉五章清晓霜华漫自浓独凭佳日养残红劝君秉烛须勤赏阊阖难禁一夜风北方稀见诚竒物笔界轻丝指捻红楚蜀可怜人不
　　赏墙根屋角数无穷　平昔低头避桃李英华今发嵗云秋盛时已过浑如我醉舞狂歌揷满头　后时独立诚难事犹赖堦庭有菊丛绰约霜前弄姿态非如羣木万林红　但见渉江求水际岂知缘木采霜中微红未肯全衰歇正似顔鹤髪翁　─原─王安石木芙蓉水边无数木芙蓉露染胭脂色未浓正似羙人初醉着强擡青镜欲妆慵　─拒霜花─落尽羣花独自芳红英浑欲拒严霜开元天子千秋节戚里人家承露嚢　─増─文同芙蓉─蜀国芙蓉名二色重阳前后始盈枝画调粉笔分班处绣引金针闲刺时　─原─苏轼和述古拒霜花千林扫作一番黄只有芙蓉独自芳唤作拒霜知未称细思却是最宜霜　増张耒芙蓉今年古寺摘芙蓉憔悴真成泽畔翁聊把一枝闲照水明年何处对霜红　─范成大窓前木芙蓉─辛苦孤花破小寒花心应似客心酸更凭青女留连得未必愁红怨绿防　─题羔羊斋外木芙蓉慵妆酣酒夕阳浓洗尽霜痕防绮丛绿地团花红锦障不知庭院有西风　─陆游拒霜满庭黄叶舞西风天地方收肃杀功何事独蒙青女力墙头催放数苞红　─原刘珵木芙蓉─翠幄临流结绛嚢多情常伴菊花芳谁怜冷落清秋后能把柔姿独拒霜刘克庄芙蓉二絶─湖上秋风起櫂歌万株映桞更依荷老来不作繁华梦一树池边已觉多　池上秋开一两丛未妨冷淡伴诗翁而今纵有防花意不爱深红爱浅红　増─刘圻父木芙蓉晓妆如玉暮如霞浓淡分秋染此花终日独酲干底事晩知烂醉是生涯　陈经国木芙蓉紫茸排萼露微红不比春花对日烘冷落半秋谁是侣可怜妖艶嫁西风─原─郑域木芙蓉妖红弄色绚池台不作匆匆一夜开若遇春时占春榜牡丹未必作花魁　増─元虞集木芙蓉─九月襄王宴渚宫霓旍翠羽度云中满汀山雨衣裳湿宋玉愁多赋未工　─宋褧长安驿道中观芙蓉寄嘲伯循─玉溪桥畔淡朝霞照景红妆露华説似分司才御史水邉花胜驿中花　─卢琦题钱舜举木芙蓉─红妆初映酒杯酣斜倚西风转不堪霜后池塘秋欲尽令人惆怅忆江南　─明徐贲雨后慰池上芙蓉─池上新晴偶独过芙蓉寂寞照寒波相防莫厌秋情薄若在春风怨更多　─原─谢迁芙蓉─傍水施朱意自真幽栖非是避芳尘已呼晩菊为兄弟更为秋江作主人　─増─吴孔嘉木芙蓉─半临秋水照新妆澹静丰神冷艶裳堪与菊英称晩节爱他含雨拒清霜　僧文湛题画芙蓉─江邉谁种木芙蓉寂寞芳姿照水红莫怪秋来更多怨年年不得见春风
　　诗散句─原─宋欧阳修─湖上野芙蓉含思秋脉脉娟娟如静女不肯傍阡陌诗人杳未来幽艶冷难宅　─李觏─甚疑牡丹丛但病皮骨老不宜入水防只可隔水眺　─増唐韩愈四隅芙蓉树擢艶皆猗猗　─原─宋宋祁麴尘轻抱蕊宫缬巧装丛　─梅尧臣─托根地虽卑凌霜花亦茂─増─文同─何人露秋缬不管着秋霜─许棐─霜树不知丑叶与花争红　─明沈周─秋风吹冷艶晨露湿新妆原─唐高幨─芙蓉生在秋江上不向东风怨未开─増─宋宋祁─情知边地风霜恶不肯将花剩占秋　─文同─落晩自怜窥露沼忍寒谁念倚霜篱　─秦观─芙蓉露浓红压枝幽禽感秋花畔啼　─黄庭坚─霜花留得红妆面酌尽斋中竹叶瓶　客兴不辜春竹叶年华全属拒霜丛原─韩驹─旧时忆在延真馆玉作芙蓉院院明　増─杨万里乱翦素罗妆一树畧将败朶胭脂　─徐似道─一带拒霜三十里又催箫鼔作秋声　─张俞─待敎满地妖红落独与秋风作主人　原　戴复古─就中一种芙蓉别只染鹅黄学道妆　─翁卷─芙蓉不分秋萧索鬭拆繁红满树头
　　词─増　叶梦得卜算子─晓雨洗新妆艶艶惊衰眼不趁东风取次开待得清霜晩　曲港照囘流影乱微波浅作态低昂好自持江濶烟村逺　─原─范成大菩萨蛮冰明玉润天然色凄凉拚作西风客不肯嫁东风殷勤霜露中　绿窓梳洗晩笑把琉璃盏斜日上妆台酒红和困来　─高观国菩萨蛮─红云半压秋波急艶妆泣露娇啼色佳梦入仙城风流石曼卿　宫袍呼醉醒休卷西风锦明日粉香残六桥烟水寒　晏殊少年游霜华满树兰凋蕙惨秋艶入芙蓉胭脂嫩脸黄金轻蕊犹自怨春风　前欢往事当歌对酒无限到心中更凭朱槛忆芳容肠断一枝红　─増─苏轼定风波─两两轻红半晕腮依依独为使君囘若道使君无此意何为双花不向别人开　但看低昂烟雨里不已劝君休诉十分杯更问尊前狂副使来嵗花开时节与谁来
　　别录─原─种植─十月花谢后截老条长尺许卧置窖内无风处覆以干壤及土候来春有萌芽时先以硬棒打洞入粪及河泥浆水灌满然后揷入上露寸余遮以烂草即活当年即花若不先打洞伤其皮即死─制用─皮柔靱连条风戾之至春沤于池以纠绠索甚能胜水多种之嵗可髠用











　　御定佩文斋广羣芳谱卷三十九
　　钦定四库全书
　　御定佩文斋广羣芳谱卷四十
　　花谱
　　岩桂【按牡桂箘桂入药岩桂不入药原合为一载入药谱今分岩桂入花谱牡桂箘桂别见药谱】
　　原─岩桂似箘桂而稍异叶有有锯齿如枇杷叶而麤涩者有无锯齿如栀子叶而光洁者丛生岩岭间谓之岩桂俗呼为木犀【纹理如犀故名木犀】其花有白者名银桂黄者名金桂红者名丹桂有秋花者春花者四季花者逐月花者花四出或重台径二三分瓣小而圆皮薄而不辣不堪入药花可入茶酒浸盐蜜作香茶及面药泽髪之类犬竺桂即今闽粤浙中山桂台州天竺最多生子如莲实或二或三离离下垂天竺僧称为月桂其花时常不絶枝头叶底依稀数亦异种也
　　彚考─増─晋书陆机传论─兰植中涂必无经时之翠桂生幽壑终保弥年之丹　─原─唐书五行志─垂拱四年三月
　　雨桂子于台州旬余乃止　─増─唐书后妃传─太宗贤妃徐恵八嵗自晓属文父孝徳尝试使拟离骚为小山篇曰仰幽岩而流盻抚桂枝以凝想将千龄兮此遇荃何为兮独往孝徳大惊知不可掩于是所论著遂盛传太宗闻之召为才人　─山海经─招揺之山其上多桂　臯涂之山上多桂木　─吕氏春秋─物之羙者招揺之桂礼斗威仪─君乘金而王其政讼平芳桂常生　─原─天地运度经─泰山北有桂树七十株天神青腰玉女三千人守之其实赤如橘人食之一年仙官迎之常有九色飞凤宝光珠雀鸣集于此　─三辅黄图─甘泉宫南有昆明池中有灵波殿以桂为柱风来自香　─洞防记─有逺飞鸡夕则还依人晓则絶飞四海尝衔桂实归于南土増─西京杂记─上林苑桂十株─拾遗记─岱舆山北有玉梁十丈驾流之上傍有丹桂紫桂白桂皆直上百寻可为舟航谓之文桂之舟　王母与燕昭王游于燧林之下説炎帝钻火之术取绿桂之膏燃以照夜忽有飞蛾衔火状如丹雀来拂于桂膏之上　宣帝元凤二年于琳池之南起桂台以望逺气东引太液之水有一连理桂树上枝跨于渠水下枝隔岸而南生与上枝同一株─金楼子─桂花不实玉巵不当─原─庐山记─山有三石梁广不盈尺俯盻杳然无底吴猛将弟子过此梁见老翁坐桂树下以玉杯盛甘露与猛　─増─平泉山居草木记─有剡溪之红桂钟山之月桂曲阿之山桂永嘉之紫桂剡中之真红桂　─酉阳杂俎─旧言月中有桂有蟾蜍故异书言月桂髙五百丈下有一人常斫之树创随合人姓吴名刚西河人学仙有过谪令伐树释氏书言须弥山南面有阎扶树月过树影入月中或言月中蟾桂地影也空处水影也此语差近　─国史补─南中有山洞一泉往往有桂叶流出好事者因目为流桂泉原─本草拾遗江东诸处每至四五月后尝于衢路拾得桂子大如貍豆破之辛香故老相传是月中下也北方独无者非月路也　─増─南部烟花记─陈主为张丽华造桂宫于光昭殿后作圆门如月障以水晶后庭设素粉罘罳庭中空洞无他物惟植一株桂树树下置药杵臼使丽华恒驯一白兎时独歩于中谓之月宫　─清异录韩恭叟离合岩桂二字为严山圭木　─南部新书─杭州灵隠山多桂寺僧曰月中种也至今中秋夜往往子坠寺僧亦曽拾得招贤寺僧植桂香紫可爱郡守白公号紫阳花─原─东坡诗注─天竺昔有梵僧云此山自天竺鹫山飞来八月十五夜尝有桂子落　─罗湖野录─黄公鲁直馆黄龙山从晦堂和尚游晦堂因语次举孔子谓弟子以我为隠乎吾无隠乎尔请公诠释而至于再晦堂不然其説公怒形于色沈黙久之时当暑退凉生秋香满院晦堂乃曰闻木犀香乎公曰闻晦堂曰吾无隠乎尔公欣然领解─増─彦周诗话─先伯父熙宁九年四月二十七日夜梦至一处牓曰清香馆东邉有别院东壁有诗牌云题冀公功徳院山东李白其诗曰秋风吹桂子只在此山中待得春风起还应生桂丛桂丛日已满清香何时断只为爱清香故号清香馆伯父自作记梦一篇书之甚详　─老学庵笔记─张子韶对策有桂子飘香之语赵明诚妻李氏嘲之曰露花倒影桞三变桂子飘香张九成─原─话腴─明之象山士子史本有木犀忽变红色异香因接本献阙下髙庙雅爱之画为扇面仍制诗以赐从臣云月宫移向日宫栽引得轻红入面来好向烟霄承雨露丹心一为君开又云秋入幽岩桂影团香深粟粟照林丹应随王母瑶池宴染得朝霞下广寒自是四方争传其本嵗接数百史氏由此昌焉一卉之微香色稍异能动至尊入品题且昌其主可以人而不如木乎─増─学斋呫哔─花中惟岩桂四出余谓土之生物其数皆五故草木花皆五惟桂乃月中之木居西方地四乃西方金之成数故花四出而金色且开于秋云此桂之在离骚以喻君也先师魏鹤山岩桂诗云虎头开金粟犀首累累佩印章自注云顾虎头善画金粟佛公孙衍佩五国相印真善借喻而体物矣余亦尝赋岩桂云四出花中异三开格外芳名髙评月品韵胜霸秋香或者颇许之以为弗可移赋他花木也─澄懐录─韩熙载云对花焚香木犀宜龙脑　─三余赘
　　笔─曾端伯以岩桂为仙友张敏叔以桂为仙客　─客座新闻─衡神祠其径绵亘四十余里夹道皆合抱松桂相间连云蔽日人行空翠中而秋来香闻十里计其数云一万七千株真神幻佳境　─弇山园记─芙蓉池之西北度有小桥崇阜若马脊皆植桂凡数十百树曰金粟岭─原─学圃余疏─木犀吾地为盛天香无比然须种早黄
　　毬子二种不惟早黄七月中开毬子花密为胜即香亦馥郁异常丹桂香减矣以色稍存之余皆勿植又有一种四季开花而结实者此真桂也闽中最多常以春中盛开吾地亦间有之宜植以备一种　花之四季开者兰桂而外有月桂长春菊月桂闽种为佳　─増─闽部疏延平多桂亦能多瘴福南四郡桂皆四季花而反盛于冬凡桂四季者有子唐诗所云桂子月中落此真桂也江南桂八九月盛开无子此木犀也─涌幢小品─兰溪髙子章先世封树之地两桂当庭取东坡何氏读书堂语扁曰香入云杜端父为之赋曰縁曽分月种故发入云香子章曰似矣请更散语端父再属长篇云山麓有庭存古意不种凡花惟种桂苔封藓剥迸鳞皴雪劲霜顽耸苍翠栽培岂解一日成爱惜至今尤不易来人不必问典刑对此俨然前軰是树前翁仲不可求树下子孙能几世子孙立竹满庭除前人于此见心事近年乔木几家存是中林壑何隂翳前人种树爱读书种时已喻书中义后人读书念前人对树类能歌蔽芾八月九月秋风髙金丹变化乘飘飘朝元顾祖归寒殿仙香直入干云霄老兎痴蟾开鼻孔奏彻虚皇应得宠虚皇锡赉万琼瑶赏君爱防月中种　绍定间舒岳祥读书馆中中秋月色皎然闻瓦上声如撒雹甚怪之其祖拙斋啓门视之乃曰此月中桂子也我尝得之天台山中呼童子就西庭中拾得二升大如豫章子无皮色白如玉有纹如雀卵其中有仁嚼之作芝麻气味嚢之杂菊花作枕清芬袭人其收拾不尽散落甎隙者旬輙出树子叶柔长经冬犹秀寻徙植盆中久之失其所在　─瓶史浴木犀宜清慧儿　木犀以芙蓉为婢　─七曲山记─文昌殿后为桂香殿丹粟秋飘一邑尽染弥月犹馥　─原杭州府志─月桂峯在武林山宋僧遵式序云天圣辛卯秋八月十五夜月有浓华云无纤翳天降灵实其繁如雨其大如豆其圆如珠其色有白者黄者黑者殻如芡实味辛识者曰此月中桂子好事者播种林下一种即活　张君房为钱塘令夜宿月轮山寺僧报曰桂子下塔遽起望之纷如烟露囘旋成穂散坠如牵牛子黄白相间咀之无味　─花史─无瑕尝着素裳折桂明年开花洁白如玉女伴折取簪髻号无瑕玉花
　　集藻─骚─原─汉淮南小山招隠士─桂树丛生兮山之幽偃蹇连蜷兮枝相缭山气巃嵸兮石嵯峨谿谷崭岩兮水层波猨狖羣啸兮虎豹嘷攀援桂枝兮聊淹留王孙游兮不归春草生兮萋萋嵗暮兮不自聊蟪蛄鸣兮啾啾坱兮轧山曲心淹留兮洞荒忽罔兮沕憭兮栗虎豹岤丛薄深林兮人上栗崯碕礒兮碅磳磈硊树轮相糺兮林木茇骪青莎杂树兮薠草靃靡白鹿麏麚兮或腾防倚状貎崯崯兮峩峩凄凄兮漇漇狝猴兮熊罴慕类兮以悲攀援桂枝兮聊淹留虎豹鬬兮熊罴咆禽兽骇兮亡其曹王孙兮归来山中兮不可以久留
　　赋─増─唐崔琪桂林一枝赋─倬彼众木者其桂林一枝淮南擢秀月上标竒光雨露之新沐拂香风以徐吹故能使颢气凌空孤隂耀质心既丹而不二花又白而纯一凝霜陨而色鲜严景凋而叶密若然者固将与大椿而争长岂徒挺小山而间出至如孙已落郄诜未第沮尘色与灰心然粒玉而烬桂孰谓连卷衔半死之质特达承再生之恵淹留君之庭芳郁君之砌惜矣哉向使便辞仙客永弃幽林委根不用之境灭影空山之隂又焉能擅昆玉之髙价吐嵗寒之宿心彼徒见零落焦梧再斲恩深于既往殊不知摧残朽桂一枝重遇于当今─赵蕃月中桂树赋─圆月如霜有仙桂兮宛在中央映
　　澄澈之素彩逗葳防之冷光杳杳低枝拂孤轮而挺秀依依密树侵满魄而含芳观其皓尔方凝翛然不改随升沉而自若贯盈缺而长在夐幂幂而临空杳萋萋而发彩同蟾蜍之片影似濯瑶池异瑚之幽丛徒生沧海埃初歇关山正秋空泬寥而逾浄色冉弱而弥幽谓扇花薄如珪玷浮望玉露之初垂遥疑滴沥聼金风之乍起逺若飕飗皎皎孤悬亭亭相向才分杳霭之质微辨轮囷之状谅攀援而莫及宁欲淹留叹音尘之未期空劳旷望嘉其竦本无地分辉有余转低影于穹碧擢幽姿于颢初讶姮娥之绘成文逾靃靡并秦镜之照出势自萧疎斯所以亘云路委天衢弱质中植纤条外扶乱彩时揺起飞飞之惊鹊澄波靡隔掩歴歴之髙榆是故邈彼轻霄呈兹永夕纷敷逺莹偃蹇旁射夹余霞而暂丹经斜汉而弥白临紫极而天香不散指北斗而仙花可摘况其逺象膧胧桂子防空惜迢递而遐想况婵娟而内融素色不雕自挺霜雪之外清隂廻互频移霄汉之中何必咏招隠卧幽丛庶髙枝兮可折愿逍遥于蟾宫─杨真月中桂树赋─月满于东桂芳其中因澄辉之皎洁见幽茂之玲珑凝冷于清夜写浓纤于碧空逺莫致之讵攀折以盈手光可鉴也觉清明之在躬夫擢本隂灵流形永夕禀玉烛之和气润金泥之滋液枝徘徊而若垂叶靃靡以如积同作缋于团扇想孚尹于尺璧悠悠歴歴宜乎凛秋满虚轮而挺秀莹白晕以含幽天边无风孕香气而不散草上有露泛花光而若浮异夫髙谢地灵妙融真宰笼兎以不动映素娥而如在太阳让美收若木之余晖列宿懐慙掩白榆而沉彩既寒暑无变亦古今不殊是知托其所终乃异颠而不扶二气初分谁见栽生之质三光不息斯无朽蠧之虞与燃薪而殊患同瑞草之共舒事相传于摭实势终类于凭虚楼上含华映网轩而列耀园中委照益嘉木之萧疎千里共瞻九霄之上冬春无清净之景朒脁阙婆娑之状及素秋之节信谓逢时当明徳之年何忧掩望耻片玉以齐价笑三珠之可尚彼丛生因地森挺凌霜验植物之斯羙杳神功之可量垂防何方乃传天之下界结根何处宛在月之中央又安能较其小大齐其短长冀一枝兮可得敢骧首以观光　─宋杨万里木犀花赋─秋气已末秋日已夕杨子觞客客醉欲出偶云物之净尽吐霁月之半璧杨子鼻观若有触焉澹空山之何有惊妙香之郁然急谓客曰是必有异吾与子盍小观之行而求之无物可即也舍而不求又不能自息也天风忽来其香浩荡杨子乃凝神而从之忽欣然而独往葢吾履未出于柴门之里吾身已超于广寒之上矣水国湛湛不足以为其空明而深靓也雪宫皑皑不足以为其髙寒而迥映也玉阶之前有团其隂蔚乎瑠璃之叶槭乎琴瑟之音天葩芬敷匪玉匪金细不逾粟香满天地盖向者之所闻乃于兹其良是摩挲玉蟾蜍而问焉亦不知其名而字之曰桂吾甚爱之欲求其裔将刈其枝以修身之玉斧瀹其根于银河之秋水移之以归艺我庭砌羿妃頩然而不悦曰余将白之于帝杨子耸然而寤月尚未午客亦未去顾而见木犀之始花宛其若天上之所覩笑而问客曰吾之兹游梦邪醉邪惘然不知其处
　　文赋散句─原─楚屈原九歌─羙要眇兮宜修沛吾乘兮桂舟　桂櫂兮兰枻　桂栋兮兰橑　结桂枝兮延伫羗愈思兮愁人　援北斗兮酌桂浆　辛夷车兮结桂旗逺游─嘉南州之炎徳兮丽桂树之冬荣　─大招─茝兰
　　桂树郁弥路只　─东方朔七谏─登峦山而逺望兮好桂树之冬荣　饮箘若之朝露构桂木而为室　─増─王襃九懐─歩骤桂林兮超骧卷阿　─刘向九叹─结桂树之旖旎兮纫荃蕙与辛夷　─原─王逸九思桂树列兮纷敷吐紫华兮布条　─増─晋左思吴都赋─丹桂灌丛五言古诗─増─梁庾肩吾咏桂─新丛入望苑旧干别层城请视今移处何如月里生　─周王襃咏永定寺桂树嵗余凋晩叶年至长新围月轮三五映乌生八九飞　原唐王绩春桂问答二首─问春桂桃李正芳华年光随处满何事独无花　春桂答春花讵能久风霜揺落时独秀君知否─増─王绩古意─桂树何苍苍秋光花更芳自言嵗寒性不知露与霜幽人重其徳徙植临前堂连拳八九树偃蹇二三行枝枝自相纠叶叶还相当去来双鸿鹄栖息两鸳鸯荣防诚不厚斧斤亦勿伤赤心许君时此意那可忘─原─李白咏桂─世人种桃李皆在金张门攀折争防径及此春风暄一朝天霜下荣耀难久存安知南山桂绿叶垂芳根清隂亦可托何惜植君园増─桞宗元自衡阳移桂十余本植零陵所住精舍─谪官去南裔清湘绕灵岳晨登蒹葭岸霜景霁纷浊离披得幽桂芳木欣盈握火耕困烟烬薪采久摧剥道傍且不顾岑岭况悠邈倾筐拥故壤栖息期鸾鷟路逺清凉宫一雨悟无学南人始珍重微我谁先觉芳意不可传丹心徒自渥─李徳裕红桂树─昔闻红桂树独秀龙门侧越叟移数株周人未尝识平生爱此树攀翫无由得君子知我心因之为羽翼岂烦嘉客誉且就清隂息来自天姥岑长疑翠岚色芳芬世所絶偃蹇枝渐直琼叶润不凋珠英粲如织犹疑翡翠宿想待鹓鸾食宁止暂淹留终当更封殖─白居易有木诗─有木名丹桂四时香馥馥花团夜雪明叶翦春云绿风影清似水霜枝冷如玉独占小山幽不容凡鸟宿匠人爱芳直裁截为厦屋干细力未成用之君自速重任虽大过直心终不曲纵非梁栋材犹胜寻常木─庐山桂─偃蹇月中桂结根依青天天风绕月起吹子下人间飘零委何处乃落匡庐山生为石上桂叶如翦碧鲜枝干日长大根荄日牢坚不归天上月空老山中年庐山去咸阳道里三四千无人为移植得入上林园不及红花树长栽温室前　─皮日休咏公斋小桂─一子落天上生此青璧枝歘从山之幽斸断云根移劲挺隠珪质盘缇油姿叶彩碧髓融花状白毫蕤棱层立翠节偃蹇樛青螭影澹雪霁后香泛风和时吾祖在月竁孤贞能见怡愿老君子地不敢辞喧卑─陆龟和袭羙咏公斋小桂─讽赋轻八植擅名方一枝才髙不满意更自寒山移宛宛别云态苍苍出尘姿烟归助华杪雪迎芳蕤青条坐可结白日如奔螭谅无翦忧即是萧森时洛浦虽有防骚人聊自怡终为济川檝岂在论髙卑　─宋梅尧臣和韩子华桂花─莫以天下桂皆为月中物犹言月有兎野岂无狡窟空山桂花多艶色粲然发樵客不知贵奈何薪防屈临轩桂─山楹无恶木但有绿桂丛幽芳尚未歇飞鸟衔残红不见离骚人憔悴吟秋风　─奉和永叔得辛判官伊阳所寄山桂数本封殖之后遂成雅韵以见贶─团团緑桂丛本自幽岩得恵好知不忘青葱宁改色香生莲幕间花白萱堂侧月露夜偏滋琼枝相翕赩─原─欧阳修谢人寄双桂树子─有客赏芳丛移根在幽谷为懐山中趣爱此岩下緑晓露秋晖浮清隂药防曲更待繁华白邀君弄芳馥　─曾肇咏桂─团团桂丛孤枝叶寒更媚托根庭宇间自有幽人致何必问嫦娥青云借余地刘子翚木犀古风─化工吝幽香斑斑被花木氤氲寒岩桂髙韵葢羣馥无人尽日芳守志何幽独士介耻求知女贞惭自鬻凄凉楚山秋樛枝吐金粟浅水映轻明微飚发含蓄楼端静忽闻马上遥相逐踟蹰为延伫但见林峦绿缾罂谁折赠清芬閟庐屋久处不自知乍至弥郁郁客悲芳嵗暮梦绕寒溪曲长吟小山词古意恐难复─増─朱松月桂花─窓前小桂丛着花无旷月月行晦朔周一再开复歇初如醉肌红忽作绛裙色谁人相料理耿耿自开落有如贫家女信美乏风格春风木芍药秾艶倾一国芳根虽无恙嵗晩但枯枿　─陆游寄题庐陵王晋辅先軰桂堂─楚人记草木桂在椒兰中我懐小山句妙絶穷化工唐人作山水亦以桂配松丹葩间绿叶锦绣相叠重不知始何时岩桂开秋风楚人所称者委弃等蒿蓬呜呼各有时士岂怨不逢我作桂堂诗广子云梦胸─张孝祥桂花─天心不重金富媪不复藏居然土同价散作草木芳英英园中葵一心倾太阳采采篱下菊令汝夀命康惟此木中犀更贮万斛香雄姿傲霜雪鳞甲森青苍三贤鼎足立正色凛相望岂比桃李徒红紫纷披昌聊息贪者心未上君子堂嵗晩从我游窴汝兄弟行─金郦权木犀─菊小未堪摘荒池悴芙蕖穷秋不慰眼幽独将焉如殷勤蕊宫子种桂庭之除乘闲防余花散落荒山隅从兹云月裔漂泊生江湖娟娟耐冻枝便与羣芳殊琉璃翦芳葆蛾黄拂仙裾唾袖花碧潄金粟生肤好风一披拂九里香萦纡兰蕙不敢友荃荪正僮奴妄意此尤物化工异吹嘘不然九天香安得独付渠托物寄深緼古今一三闾收揽名草木自比君子徒惟兹不挂口无乃圣不居抑夫古简编断絶秦火余君防齐鲁臣史笔逸其书惜哉不可晓临风为嗟吁尤怜元祐前不及附欧苏末路益可惜例进宣和初仙根岂易致百死不一苏昔游汴离宫识此倾城姝摩挲三品石尚想狎客娱却后十五年微霜半黏须一枝再经眼相对怜覊孤不知苦何事玉骨乃尔癯故人怜我老尺书逺招呼要趁秋香浓共此碧玉壶遥知婵娟客与我一笑俱　─明陈宪章和陶饮酒─木犀冷于菊更后十日开清风吹芳香芳香袭人懐千回咽入腹五内无一乖虽靡鸾凤吟亦有鹪鹩栖昔者东篱饮百榼醉如泥那知此日花复与此酒谐一曲尽一杯酩酊花间迷赤脚歩明月酒尽吾当囘　─王宠饮钱二孔周宅桂花下─嘉树防团团团团露华白本自招揺山植君青霞宅不意凌寒姿占此瑶墀隙髙枝挂珠网卑条敷绮席萋萋布叶隂茸茸吐花积风飘逺近香月映盈亏魄既集佳丽人亦招隐沦客幸承金樽荐亲劳玉腕摘歌曲出玲珑舞袖随寛窄条繁每罥钗花落常额戏羽必成双栖禽无单只及此芳菲时荷君千金惜不醉且淹留防朱已成碧
　　七言古诗─増─唐陈陶殿前生桂树─仙娥玉宫秋夜明桂枝拂槛参差琼香风下天漏丁丁牛渚翠梁横浅清羽帐不眠恨吹笙栖鸟暗惊仙子落歩月鬃云堕金雀蕙楼凉簟翠波空银缕香寒凤凰薄东海即为郎斟酌绮疏长悬七星杓　─原─宋毛滂桂花歌─玉阶桂影秋绰约天空为卷浮云幕婵娟醉眠水晶殿老蟾不守余花落苍苔忽生霜月裔仙芬凄冷真珠萼娟娟石畔为谁妍香雾着人清入膜夜深醉月寒相就荼防却作伤心痩弄云仙女淡纻衣烟裙不着鸳鸯绣眼中寒香谁同惜冷吟径召梅花魄小蛮为洗玻瓈杯晩来秋瓮蒲桃碧─増─谢翺后桂花引─脩月仙人饭玉屑瑶鸭腾腾何处
　　热呉刚生愁树合创毫飘玉斧髙枝折此时待罪扣帝庭素娥骑蟾涕泪零月中落子如雨星至今收拾无六丁　─元顾瑛玉山亭馆分题得金粟影─飞轩下瞰芙蓉渚槛外幽花月中吐天风寂寂吹古香清露冷冷湿秋圃云梯万丈手可攀居然梦落清虚府庭中捣药玉兎愁树下乘鸾素娥舞琼楼玉殿千娉婷中有癯仙淡眉宇问我西湖旧风月何似东华软尘土寒光倒落影娥池的皪明珠承翠羽但见山河影动揺独有清辉照今古觉来作诗思茫然金粟霏霏下如雨　─明杨基宜秋轩桂─宜秋轩东一株桂香叶婆娑拥寒翠秋堂夜静风满帘时觉幽芳来拂鼻清晨曵履访幽独一径青苔双户闭离离嫩蕊罥虫丝蓛蓛轻花落深砌麸金露浓更密苞粟凝珠疎复细半粒能含万斛香一枝解夺千姝媚当年此地竞攀折月户云窓敞秋霁金尊灔泛緑色酒翠袖凉簪宝妆髻西风几度人迹絶独有幽花能缀村荒地僻霜露繁摧折红兰凋紫蕙瞥然一见众忧失不意孤懐得佳丽更深月出拟再来明日纷纷嗟满篲　─陈宪章拟移木犀于上游黄云示民泽─木犀金粟散天香在秋之季庐山阳湛生期我上游庄移根千丈黄云冈万丈黄云千丈山金粟花开不等闲金粟氤氲塞两间吁嗟乎金粟丈人与尔同嵗防
　　五言律诗─原─唐李峤咏桂花─未植蟾宫里宁移玉殿幽枝生无限月花满自然秋侠客条为马仙人叶作舟愿君期道术攀折可淹留─増─李徳裕红桂树─欲求尘外物此树是瑶林后素含余绚如丹见本心妍姿无辱芳意托幽深愿以鲜葩色凌霜照碧浔　─月桂─何年霜夜月桂子落寒山翠干生岩下金英在世间幽崖空自老清汉未知还惟有凉秋夜嫦娥来暂攀　─山桂─吾爱山中树繁英满目鲜临风飘碎锦映日乱飞烟影入春浑底香凝月榭前岂知幽独客赖此当朱　─于武陵山中桂─日暖上山路鸟啼知已春忽逢幽隠树如见独醒人石冷开常晩风多落亦频樵夫应不识嵗久伐为薪　─宋曽几岩桂─粟玉黏枝细青云翦叶齐团团岩下桂表表木中犀江树风萧瑟园花气凄浓薰不如此何以慰幽栖　─刘子翚岩桂─凉飚振逺村寂寞度清芬山路不知处月窓时夜闻孤根寒抱石落子半飘云袖手空延伫无才可赋君─原─朱子岩桂─山中绿玉树潇洒向秋深小阁芬微度书帷气欲侵披懐清露晓遇赏夕岚隂珍重王孙意天涯泪满襟　亭亭岩下桂嵗晩独芬芳叶密千层绿花开万黄天香生净想云影防仙妆谁识王孙意空吟招隠章─増─朱子咏岩桂─露浥黄金蕊风生碧玉枝千株向揺落此树独华滋木末难同调篱邉不并时攀援香满袖叹息共心期　─原─方九功岩桂─西墅絶喧秋梧叶乱飘独怜青桂树金粟缀柔条泛酒香偏细入诗景更饶小山风可仰招隠此逍遥─増─元倪瓒桂花─桂花留晩色帘影淡秋光靡靡风还落菲菲夜未央玉绳低缺月金鸭罢焚香忽起故园想泠然归梦长─原─明申时行咏适适圃桂林─岩壑同栖处风霜独秀时暗飘灵隠粟髙擢广寒枝露气侵衣袂天香扑酒巵桂丛吾自密不负小山期　─郭鲲溟咏桂─西岭千年桂隂森入翠微琼枝云外绿金粟雨中肥影落浮杯酒香飘袭客衣当年和露折曽向广寒归七言律诗─増─唐刘禹锡酬令狐相公使宅别斋初栽桂树见懐之作─清淮南岸家山树黑水东邉第一栽影近画梁迎晓日香随緑酒入金杯根留本土依江润叶起寒棱映月开早晩隂成比梧竹九霄还放防雏来　─原宋苏轼八月十七日天竺山送桂花分赠元素─月缺霜浓细蕊干此花原属桂堂仙惊峯子落惊前夜蟾窟枝空记昔年破祴山僧怜耿介练裙溪女鬭清妍愿公采撷纫幽佩莫遣孤芳老涧邉　─増─罗从彦和延年岩桂几树芬芳气欲沉枝枝若占郄家林风揺已认飘残菊日照浑疑缀散金仙窟移来成美景东堂分去结清隂我今不愿蟾宫折待到秋宵把酒吟　─范成大次韵王浚明咏新居木犀─月窟移来有贵名一帘金碧照东荣鼻端入妙睡魔醒眼底防真诗句生日气珑璁无奈醉露华凌乱不胜清君家倾国何时见淡扫蛾眉撚夕英─陆游嘉阳絶无木犀偶得一枝戏作─久客红尘不自
　　怜眼明初见广寒仙只饶篱菊同时出尚占红梅一着先重露湿香幽径晓斜阳烘蕊小窓妍何人更与蒸沉水金鸭华灯恼醉眠─原─杨万里岩桂─尘世何曽识桂林花仙夜入广寒深移将天上众香国寄在梢头一粟金露下风髙月当户梦回酒醒客闻砧诗情恼得浑无那不为龙涎与水沉　─増─杨万里栽桂─分得吴刚斫处林鹅儿酒色不须深系从犀首名干木列黄香字子金衣溅蔷薇兼水麝韵和月杵应霜砧余芬熏入旃檀骨从此人间有桂沉　─昨日访子上不遇裴回庭砌观木犀而归再以七言乞数枝─昨携儿軰叩云闗绕遍岩花恣意防苔砌落深金布地水沉蒸透粟堆盘寄诗北院赊秋色供我西窓当晩餐小朶出丛须折却莫教冲破碧团圞　─吕声之桂花─独占三秋压众芳何夸橘绿与橙黄自从分下月中种果若飘来天际香清影不嫌秋露白新丛偏带晩烟苍髙枝已断郄生手万斛竒芬贮锦嚢　─徐集孙─重重帘幙防金猊小树花开逼麝脐寒色十分新轸粟春心一防暗通犀香延棋畔仙人斧影驻灯前太乙藜从此再周花甲子伴公长醉玉堂西─原─杨济翁─翠围侍女拥红幢霞脸调朱笑额黄共醉
　　东君千日酒更翻西母九霞觞人间天上髙低影月下风前自在香输与广寒宫里客年年绿鬓赏秋光　─増金王万钟元氏桂轩为敏之赋─帘卷堂前桂子凉一轩灯火夜初长月中春好元无价天上风来别有香棠棣一家同映秀词林百世继余芳闲花野草空无数掩尽人间独擅塲　─元方防木犀二首─下土花中第一流移根自笑此生浮独依上界清虚府满贮青防沆瀣秋棱叶风翻低散乱苍皮虫蚀老雕锼醉来迳向髙寒处自驾青鸾拥玉虬　苍苍珠树俯寒流析木津头戏拍浮褐凤抟风朝紫极砚蟾滴露泻清秋返魂香倩罗裳贮碍月枝凭玉斧锼夜景未防清入骨潇潇鳞甲卧痴虬─木犀花─曽住仙山九折岩夜凉萝荔挂衣衫月窥尊
　　里如相伴人立花邉自不凡丛绿聨环玱玉佩残黄骨现金函枝空蟾窟今谁记犹道东陵系旧衔─李孝光冬日见桂花─北风吹倒碧琅玕金粟栖枝露未干翠气遥连仙掌晓天香微堕玉壶寒明蟾照影临丹阙青女销香着画栏可是天翁露消息小春先得一枝防原─明申时行秋夜饮桂花下─招隠曽缘桂树留追欢仍爱小山幽尊前露气浮青汉云里天香散碧秋老干已分蟾窟种良宵堪续兎园游灵椿晩嵗能相傍花底何妨醉白头　─増─吴孔嘉月下防桂─西风吹绽一林黄玉露金粟香蟾冷不分天上影兎肥应恋月中光飘来少女明河净掇去仙郎秋苑长坐久衣裾清夜湿小山疑种广寒傍
　　五言排律─増─唐张乔华州试月中桂─与月转洪蒙扶疎万古同根非生下土叶不堕秋风毎以圆时足还疑缺处空影髙羣木外香满一轮中未种丹霄日应虚玉兎宫何当因羽化细得问功　─顾封人月中桂─芬馥天邉桂扶疎在月中能齐大椿长不与小山同皎皎舒华色亭亭丽碧空亏盈宁委露揺落不闗风嵗晩花应发春余质讵丰无因遂攀折常欲望青葱　─罗隠秋风生桂枝─凉吹从何起中宵景象清漫随云叶动髙傍桂枝生漠漠防无际萧萧别有声逺吹斜汉转低拂白榆轻寥泬工夫大乾坤嵗序更因悲未归客长望一枝荣明陈宪章月桂自白石移来─金粟初分我花仙不吝人烟霞三亩宅草木百年身影入青霄旧香传白石新为谁工态度本自惜精神翠竹旁通径绯桃正隔津生忧儿女狎莫摘老夫嗔坐久风囘席行迟露在巾当时尊玉茗平地隠冰轮收敛还真性生成荷大钧相逢山水地一笑武陵春
　　五言絶句─原─唐卢僎题殿前桂叶─桂树生南海芳香隔楚山今朝天上见疑是月中攀　─増─宋朱子木犀─乔木生夏凉芳蕤散秋馥未觉嵗时寒扶疎方绕屋　─原─杨万里岩桂─不是人间种移从月里来广寒香一吹得满山开　─増─明李东阳月桂─一月一花开花开应时节未须夸雨露慎与藏冰雪　─陈淳题桂花─金粟花开日天香散玉墀嫦娥解人意折赠最髙枝
　　七言絶句─増─唐白居易东城桂二首─子堕本从天竺寺根盘今在阖闾城当时应逐南风落落向人间取次生遥知天上桂花孤试问嫦娥更要无月宫幸有闲田
　　地何不中央种两株─防前桂─天台岭上凌霜树司马防前委地丛一种不生明月里山中犹校胜尘中　─方干题黄山人庭前孤桂─映窓孤桂非手植子落月明闻落时仙客此时头不白防来防去有枯枝　─皮日休天竺寺八月十五日夜桂子─玉颗下月轮殿前拾得露华新至今不防天中事应是嫦娥掷与人　─曹邺寄阳朔友人─桂林虽产千株桂未解当天影日开我到月中收得种为君移向故园栽─陈陶双桂咏─青防结根易倾倒沃州山中双树好琉璃宫殿无斧声石上萧萧伴僧老─宋谢逸咏岩桂─轻薄西风未办霜夜揉黄雪作秋光摧残六出犹余四正是天花更着香─原─韩驹木犀─瀹雪凝酥嫩黄蔷薇清露染衣裳西风扫尽狂蜂蝶独伴天邉桂子香─増─陈与义微雨中赏月桂独酌─人间跌宕简斋老天下风流月桂花一壶不觉丛邉尽暮雨霏霏欲湿鸦─郑仲熊─天公怜我太岑寂毎嵗慇懃两度开收拾落英将底用博山香里荐清杯─范成大次韵马少伊木犀─月窟飞来露已凉断无尘格染蜂黄纤纤绿裹排金粟何处能容九里香　水尾山腰树影苍一天风露不供香谁家镜里能消得付与诗人古锦嚢　密密娇黄侍翠舆避风遮日小扶疎画防想见悬秋晩无限宫香总不如─探木犀─秋半秋香花信迟攀枝擘叶防纤微昨朝尚作茶枪痩今雨催成粟粒肥─真瑞堂前丹桂─血色凡花太俗生花工新意染秋英袍红太重鞓红浅画不能摹句写成　官忙风月镇长闲开遍香红酒尚寒若要与花相领畧千岩随分有防干─寿栎堂前假山成移丹桂于马城自嘲─堂前趣就小嶙峋未许蹒跚杖履亲更遣移花三百里世间真有大痴人─岩桂二首─越城芳径手亲栽红浅黄深次第开不用小山招隠赋身如强健日千廻　一株萧索倚宣华东苑香风属内家丹碧屠苏银烛照平生竒絶象山花　─中秋后二日自上沙回闻千岩观下岩桂盛开复檥石湖留赏一日赋两絶─金粟枝头一夜开故应全得小诗催篮舆缓缓随儿女引入天香洞里来　千岩观下碧瑶林嵗晩青青共此心隠士归兮花未老每年来把一杯深　─杨万里凝露堂木犀─雪花四出翦鹅黄金粟千麸糁露嚢防去防来能几大如何着得许多香　梦骑白凤上青空径度银河入月宫身在广寒香世界觉来帘外木犀风─原─朱子次刘彦集木犀韵─众芳揺落九秋期横出天香第一枝莫似寒梅太孤絶更教遥夜笛中吹　仙衣才试郁金黄便觉秋风满院芳定观极知先透彻通心岂是故迎将　秋到寒岩桂树丛小山吟罢思悲翁不妨更作淹留计占取人间十里风　─王十朋─学仙深愧似吴郎赖有吾庐两字苍疑是广寒宫里种一秋三度送天香　丹霄休叹路难通学取燕山种桂丛异日天香满庭院吾庐当似广寒宫方岳木犀─谁遣秋风开此花天香来自玉皇家郁金裳浥蔷薇露知是仙人萼绿华　─邓志宏─雨过西风作晩凉连云老翠入新黄清风一日来天阙世上龙涎不敢香─増─何菊潭─露洗金虫一半开层层碧玉映楼台西风昨夜吹香过人在栏干待月来─原─朱贯之─多应仙国山邉种岂是姮娥月里香愿为儿孙积隂徳东堂常占一时芳─増─朱贯之─人间植物月中根碧树分敷散宝薰自是庄严等金粟不将妖艶比红裙　─徐介轩─翠叶金花小胆瓶轻拈欵齅不胜情从教失防沉烟里蓦地薰心梦也清─原─朱淑真桂花─弹压西风擅众芳十分秋色为伊忙一枝淡贮书窓下人与花心各自香月待圎时花正好花将残后月还亏须知天上人间物同禀清秋在一时─増─元张雨桂枝词─桂树丛生枝婀娜糁粟黄云欲成朶薰醒秋衣嬾下床金蟾囓断烧香锁　─明史谨直房闻桂香─松隂池馆昼偏凉何处飘来桂子香起傍雕栏防秋色广寒宫殿近昭阳　─沈周桂花─髙攀才子沾衣绿争揷佳人压鬓黄谁向蟾宫分得种年来人月满庭芳　丹桂迎风蓓蕾开摘来斜揷竟相偎清香不与羣芳并仙种原从月里来　─文嘉木犀黄金宫阙郁嵯峨万斛清芬散绮罗吴下髙枝原有种天香莫怪属君多　─原─张新─金风飘处识天香清影分明载魄光莫向髙枝轻易折须知红是状元郎
　　诗散句─増─魏曹植─桂之树桂之树桂生一何丽佳扬朱华而翠叶流芳布天涯上有栖鸾下有盘螭　─晋谢灵运─南州实炎徳桂树凌寒山　─唐崔翘─独有幽庭桂年年空自芳　─姚崇─桂含秋树晩波入夜池寒　─原─李白相思在何处桂树青云端　有喜留攀桂无劳问转蓬不采桂树枝反栖恶木根　─増─李白─桂枝日已绿拂
　　雪披云端　每年海树霜桂子落秋月　─原─杜甫─天开金粟藏人立广寒宫　斫却月中桂清光应更多　转蓬行地逺攀桂仰天髙　故园松桂发万里共清辉增─王维─山中有桂花莫待花如霰─原─王建─桂熟常收子兰生不作畦　─増─李徳裕─何年霜夜月桂子落寒山─杜牧─手把一枝物桂花香带雪　─许浑─桂树绿层层
  </div>
  <div class="pagination">
   <a href="御定佩文斋广群芳谱_page38.html">
    上一页
   </a>
   <span>
    ...
   </span>
   <a href="御定佩文斋广群芳谱_page34.html">
    34
   </a>
   <a href="御定佩文斋广群芳谱_page35.html">
    35
   </a>
   <a href="御定佩文斋广群芳谱_page36.html">
    36
   </a>
   <a href="御定佩文斋广群芳谱_page37.html">
    37
   </a>
   <a href="御定佩文斋广群芳谱_page38.html">
    38
   </a>
   <span class="current-page">
    39
   </span>
   <a href="御定佩文斋广群芳谱_page40.html">
    40
   </a>
   <a href="御定佩文斋广群芳谱_page41.html">
    41
   </a>
   <a href="御定佩文斋广群芳谱_page42.html">
    42
   </a>
   <a href="御定佩文斋广群芳谱_page43.html">
    43
   </a>
   <a href="御定佩文斋广群芳谱_page44.html">
    44
   </a>
   <span>
    ...
   </span>
   <a href="御定佩文斋广群芳谱_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
