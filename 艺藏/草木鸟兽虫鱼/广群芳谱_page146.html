<!DOCTYPE html>
<html>
<head>
    <meta charset="UTF-8">
    <title>广群芳谱 - 第 146 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广群芳谱 - 第 146 页/共 195 页</h1>
    <div class="content">　　｜宋。周必大。题杨谨仲芍药诗后｜淳熙甲午会同年杨谨仲、周孟觉赏芍药、尝樱桃，谨仲有诗，予次次韵，今二十有三年，彭君仲识携谨仲帖相过，且索旧诗，为之怅然，此花最盛于太和，而以红都胜、黄楼子为冠，如牡丹之姚、魏也，黄楼或得之，都胜者邑中一、二家有种，惜不与人，去年余答□□贡进士陈恂二小诗云，芍药名先记郑风，那因加木辨雌雄，姚黄后出今王矣，合把黄楼列上公。六一先生旧帅扬，分宁太史尹西昌，只缘未识红都胜，如杜诗中缺海棠。盖许元寄欧阳公诗云，芍药琼花应有恨，维扬新什独无名。公答云，偶不题诗便怨人。山谷宰太和，诗篇咏甚多，亦未尝及此花，今谨仲云，花出语与古事相类并录恶语于后。

　　｜颂｜

　　｜增｜

　　｜傅统妻。芍药花颂｜晔晔芍药，植此前庭，晨润甘露，昼晞阳灵。

　　｜五言古诗｜

　　｜原｜

　　｜齐。谢朓。直中书省｜紫殿肃阴阴，彤庭赫弘敞，风动万年枝，日华承露掌，玲珑结绮钱，深沉映朱网，红药当阶翻，苍苔依砌上，兹言翔凤池，鸣佩多清响，信美非吾室，中园思偃仰，朋情以郁陶，春物方骀荡，安得凌风翰，聊恣山泉赏。

　　｜唐。柳宗元。题阶前芍药｜凡卉与时谢，妍华丽兹晨，欹红醉浓露，窈窕留余春，孤赏白日暮，暄风动摇频，夜窓蔼芳气，幽卧知相亲，愿致溱洧赠，悠悠南国人。

　　｜增｜

　　｜元稹。红芍药｜芍药绽红绡，笆篱织青琐，繁丝蹙金蕊，高焰当炉火，翦刻彤云片，开张赤霞裹，烟轻琉璃叶，风亚珊瑚朶，受露色低迷，向人娇婀娜，酡颜醉后泣，小女妆成坐，艳艳锦不如，夭夭桃未可，晴霞畏欲散，晚日愁将堕，结根本为谁，赏心期在我，采之谅多思，幽赠何由果。

　　｜宋。梅尧臣。杨乐道留饮席上客置黄红丝头芍药｜洛阳卖牡丹，江都买芍药，卖与富人欢，买为游人乐，万丝必同心，千叶必同萼，五色相浅深，百金相厚薄，栽培动经年，风雨便成昨，萧条洛阳城，索寞江都郭，赖有一春花，能无十千酌，朝看门拥车，暮见门罗雀，尝闻月底人，欲把月桂斫，要使清光多，四海意开廓，我亦爱明月，常满不愿落，上弦过杨侯，乃值寒雨作，共饮三四人，不觉传鸣柝，持葩金谷豪，朱黄何灼烁，还思溱洧上，士与女相谑，实此香草芳，请我赋其畧，酒阑为追咏，思拙笔屡阁。

　　｜蔡襄。和王学士芍药｜粲尔芳草叶，孤根当砌植，违春已自分，熏风犹借力，艳艳朝日光，纷披照颜色，持之遗佳人，岁久香不息。

　　｜原｜

　　｜苏轼。送芍药与公择｜今日忽不乐，折尽园中花，园中亦何有，芍药袅残葩，久旱复遭雨，纷披乱泥沙，不折亦安用，折去还可嗟，弃掷谅未能，送与谪仙家，还将一枝春，插向两髻丫。

　　｜增｜

　　｜谢尧仁。咏芍药｜花蓓大如拳，花面或径尺，紫者栖紫鸾，黄者落黄鹄，或似扶桑枝，推上一轮赤，或似玻瓈盆，稍久擎无力，又有似平叔，爱矜素粉白，又有似蜀人，喜染天水碧，或似包绿锦，未放丹砂拆，或似浴青囊，未放沉麝发，应须和露翦，莫使见颜色，庻使精神全，免笑花无骨。

　　｜元。顾瑛。春晖楼赏芍药｜灵雨沐霁景，初暾散朝暄，林莺咔余春，砌药开当轩，泫妆露泥泥，舞袂风翻翻，流光不我迈，久怀迟君论，于以乐樽罍，于焉倾笑言。

　　｜七言古诗｜

　　｜增｜

　　｜唐。韩愈。芍药歌｜丈人庭中开好花，更无凡木争春华，翠茎红蕊天力与，此恩不属黄锺家，温馨熟美鲜香起，似笑无言习君子，霜刀翦汝天女劳，何事低头学桃李，娇痴婢子无灵性，竞挽春衫来此并，欲将双颊一睎红，绿窓磨徧青铜镜，一樽春酒甘若饴，丈人此乐无人知，花前醉倒歌者谁，楚狂小子韩退之。

　　｜宋。韩琦。和袁陟节推龙兴寺芍药｜广陵芍药真奇美，名与洛花相上下，洛花年来品格卑，所在随人趁高价，接头着处骋新妍，轻去本根无顾藉，不论姚花与魏花，只供俗目陪妖姹，广陵之花性绝高，得地不移归造化，大豪大力或强迁，费尽拥培无艳冶，东君固是花之主，千苞万萼从荣谢，似矫东君泛爱心，枉杀春风不肯嫁，遂令天下走香名，髣髴丹青竞夸诧，以此扬花较洛花，自合维扬推定霸，其间绝色可麤陈，天工着意诚堪讶，仙家冠子镂红云，金线妆治无匹亚，旋心体弱不胜枝，宝髻欹斜犹堕马，冰雪肌肤一缬斑，新试守宫明似赭，双头两两最多情，象物更呈鞍面窊，楼子亭亭欠姿媚，特有怪状堪图写，见者方知画不真，未见直疑传者诈，前贤大欲巧赋咏，片言未出心先怕，天上人间少其比，不似余芳资假借，我来淮海涉三春，三访龙兴旧僧舍，问得龙兴好事僧，每岁看承不敢暇，后园栽植虽甚蕃，及见花成由取舍，出羣标致必惊人，方徙矮坛临大厦，客来只见轩楹前，国艳天姿相照射，因知灵种本自然，须凭精识能陶冶，君子果有育材心，请视维扬种花者。

　　｜原｜

　　｜陈与义｜微雨湿清晓，老夫门未开，煌煌玉仙子，并拥翠蕤来，臙脂洗尽不自惜，为雨归来更无力，老夫五十尚儿痴，凭轩一赋会真诗。

　　｜增｜

　　｜杨万里。芍药｜何以筑花宅，笔直松枝子，何以盖花房，雪白清江纸，纸将碧油透，松竹画栋峙，铺纸便作瓦，瓦色水晶似，金鸭暖未焰，银竹响无水，汗容渍不湿，晴态娇非醉，尽将香世界，关作闲天地，风日几曾来，蜂蝶独得至，劝春入宅莫归休，劝花住宅且少留，昨日花开开一半，今日花飞飞数片，留花不住春径归，不如折插瓶中看。

　　｜元。袁桷。新安芍药歌｜洛阳花枝如美人，点点不受尘土嗔，轻朱深白铸颜色，高亚绿树争精神，那如新安红芍药，透日千层红闪烁，碧云迸出紫琉璃，风动霓裳凝绰约，我闻种花如种玉，尽日阴晴看不足，微云澹荡增宠光，细雨轻蒙赐汤沐，何人看花不解理，香雪纷纷手中毁，酒酣跌荡空低昂，得意须臾竟如此，翩翩骕骦云中君，爱花直欲留青春，青春如流欲归去，明年看花君合住。

　　｜明。徐贲。次韵杨孟载观芍药作｜轻阴酿绿寒犹薄，龟甲疏帘映朱阁，美人偏有惜花心，新水银瓶送红药，当阶惟恐流尘污，纤手笼春为花护，一捻芳容饱弄娇，臙脂细结玲珑露，彩贴单屏衬碧绡，微风纔动见花摇，香凝腻粉肌全湿，影艳方诸脸半潮，高枝开满低枝卷，翠槛移来随步辇，浓染如分织女机，巧裁似出宫娥翦，花情最重是何人，应有鸳鸯帐里身，不用传心题绮字，踏歌当为唤真真。

　　｜陆粲。赋内阁芍药｜金门柳色萦深绿，上苑春余杂花扑，夭桃已歇秾李衰，红药翻阶正芬郁，此花初种自宣皇，百曲雕栏七宝妆，融风窈窕昭阳殿，暖日轻盈白玉堂，玉堂学士看花早，赋成芸阁留诗草，卷幔频看碧雾流，挥毫正耐红云绕，忆昨宣皇居法宫，太平乐事君臣同，宸游每出濯龙里，曲宴偏临翔凤中，是时南苑飞霓旌，烂熳仙葩绮绣明，临风宛转如矜妬，俯者如愁仰如诉，半沾微雨妖红湿，太真泣凭栏干立，至尊一顾六宫回，茜裙霞帔俱羞涩，华萼楼头雨露偏，芳容赢得美人怜，君恩为与分春色，诏许移来种阁前，阁前复道连金谷，翠辇经过几回瞩，内家敕进赏花词，昭容传制黄门促，沉吟此事六十载，当日繁华宛然在，绀幰金舆稀幸临，黄扉紫禁留风采，不羡扬州宝带围，长安红紫竞芳菲，五侯七贵同邀赏，宝马香车疾若飞，争似名花出天上，雾阁云窓俨相向，浪蝶游蜂未许窥，酒徒词客空惆怅，江南三月足豪华，绣幙围香富贵家，亦有幽姿在空谷，风雨憔悴天之涯，燕山游子江南客，独对名花感今昔，草木何知人自怜，逢时亦复升沉隔，世间荣辱偶然事，不独此花何叹息。

　　｜五言律诗｜

　　｜增｜

　　｜唐。张九龄。紫薇庭芍药｜仙禁生红药，微芳不自持，幸因清切地，还遇艳阳时，名见桐君录，香闻郑国诗，孤根若可用，非直爱华滋。

　　｜宋。梅尧臣。七里湾得朱表臣寄千叶楼子髻子芍药｜谁称为近侍，宜与牡丹尊，霞綷千千叶，香撩黯黯魂，红楼思侠少，宝髻奉王孙，剩插不堪照，颜衰汴水浑。

　　｜原｜

　　｜眭石｜春色今方满，名花尔较迟，含芳如有意，呈彩亦当时，调鼎需仙液，挥毫待凤池，天工知不浅，一夜露华滋。

　　｜明。蔡羽。毛督经浣亭官舍芍药｜昼静绿阴匝，微风满院芬，红栏昨夜雨，碧馆见朝云，春杳鸟空怨，暖多花易熏，须烦紫丝帐，遮护到斜曛。

　　｜七言律诗｜

　　｜增｜

　　｜唐。张泌。芍药｜香清粉淡怨残春，蝶翅蜂须恋蕊尘，闲倚晚风生怅望，静留迟日学因循，休将薜荔为青琐，好与玫瑰作近邻，零落若教随暮雨，又应愁煞别离人。

　　｜宋。王禹偁。芍药诗并序｜芍药之义，见之郑诗，百花之中，其名最古，谢公直中书省诗云，红药当阶翻，自后词臣引为故事，白少傅知制诰，有草词毕咏芍药诗，词采甚为该偹，然自天后以来，牡丹始盛，而芍药之艳衰矣，考其实，牡丹初号木芍药，盖本同而末异也。
　　　牡丹落尽正凄凉，红药开时醉一场，羽客暗传尸解术，仙家重爇返魂香，蜂寻檀口论前事，露湿红英试晓妆，曾忝掖垣真旧物，多情应认紫薇郎。
　　　东君留着占残春，得得迟开亦有因，曾与掖垣留故事，又来淮海伴词臣，日烧红艳排千朶，风递清香满四邻，更爱绿头弄金缕，异时相对掌丝纶。
　　　满院匀开似赤城，帝乡齐点上元灯，感伤纶阁多情客，珍重维扬好事僧，酌处酒杯深蘸甲，折来花朶细含棱，老郎为郡辜朝寄，除却吟诗百不能。

　　｜韩琦。北第同赏芍药｜芍药名高致亦难，此观妖艳满雕栏，酒酣谁欲张珠网，金细偏宜间宝冠，露裛更深云髻重，蝶栖长苦玉楼寒，郑诗已取相酬赠，不见诸经载牡丹。

　　｜蔡襄。和运使学士芍药篇｜密叶阴沉夏景新，朱栏红药自为春，香余兰芷偏饶艳，画入缣绡未逼真，已恨芳华难驻景，可堪愁卧动经旬，三年想爱须留恋，不为江头酒味醇。

　　｜苏轼。玉盘盂诗并序｜东武旧俗，每岁四月大会于南禅、资福两寺，以芍药供佛，而今岁最盛，凡七千余朶，皆重跗累萼，繁丽丰硕，中有白花正圆如覆盂，其下十余叶稍大，承之如盘，姿格绝异，独出于七千朶之上，云得之于城北苏氏园中，周宰相莒公之别业也，而其名俚甚，乃为易之。
　　　杂花狼籍占春余，芍药开时扫地无，两寺妆成宝缨络，一枝争看玉盘盂，佳名会作新翻曲，绝品难寻旧画图，従此定知年谷熟，姑山亲见雪肌肤。
　　　花不能言意可知，令君痛饮更无疑，但持白酒劝嘉客，直待琼舟覆玉彛，负郭相君初择地，看羊属国首吟诗，吾家岂与花相厚，更问残芳有几枝。

　　｜苏辙。和子瞻玉盘盂二首｜千叶团团一尺余，扬州绝品旧应无，赏传莒国迁钟簴，移忆胡僧置钵盂，丛底留连倾凿落，缾中捧拥照浮屠，强将绛蜡封红萼，憔悴无言损玉肤。
　　　故相林亭父老知，出羣草木尚何疑，无多产业残花药，几许功名旧鼎彛，丰艳不知人世别，佳名新换使君诗，明年会看花尤好，剥尽浮苞养一枝。

　　｜周必大。彭孝求送芍药数种鄙句为谢｜占断春光及夏初，琉璃翦叶朶珊瑚，休论花品同而异，且咏诗人乐且吁，北地莫辞金凿落，南禅争看玉盘盂，彭宣微恙何妨醉，自有娇痴婢子扶。

　　｜杨万里。多稼堂前两槛芍药红白对开二百朶｜红红白白定谁先，袅袅娉娉各自妍，最是倚栏娇分外，□□缘经雨意酲然，晚春早夏浑无伴，暖艳晴香正可怜，好为花王作花相，不应只遣侍甘泉。
　　　旁招近侍自江都，两岁何曾见国姝，看尽满栏红芍药，只消一朶玉盘盂，水晶淡白非真色，珠碧空明得似无，欲比此花无可比，且云冰骨玉肌肤。

　　｜芙蓉渡酒店前金沙芍药盛开｜山店春光也自妍，芙容渡口数家村，笋舆低过金沙架，篱落疎圈芍药轩，孤客倦游殊寂寞，雨花着意与温存，可怜经眼匆匆去，不折红香到绿尊。

　　｜贾似道｜又是扬州芍药时，花应笑我赋归迟，满堂留客春如画，对酒何妨鬓似丝，玉立黄尘那可到，锦幛红蜡最相宜，买山若就当移种，此际谁能杖履随。
</div>
    <div class="pagination">
<a href="广群芳谱_page145.html">上一页</a><span>...</span><a href="广群芳谱_page141.html">141</a><a href="广群芳谱_page142.html">142</a><a href="广群芳谱_page143.html">143</a><a href="广群芳谱_page144.html">144</a><a href="广群芳谱_page145.html">145</a><span class="current-page">146</span><a href="广群芳谱_page147.html">147</a><a href="广群芳谱_page148.html">148</a><a href="广群芳谱_page149.html">149</a><a href="广群芳谱_page150.html">150</a><a href="广群芳谱_page151.html">151</a><span>...</span><a href="广群芳谱_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
