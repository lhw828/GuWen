<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 70 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 70 页/共 93 页
  </h1>
  <div class="content">
   増─彚苑─阎浮树湏弥山有之月过树影入月中
　　拘尼佗树
　　増─彚苑　拘尼佗树其树花见月光即开
　　稠锡树
　　増─南岳记─南岳寺有稠锡树极髙大枝叶与他木絶异相传唐天寳中有稠锡禅师自桐庐来卓庵演法寺与树皆其遗迹
　　铁树
　　増─杨万里诗注─铁树叶似蒻而紫榦如密节菖蒲　日询手镜─吴浙间有俗谚见事难成则云湏铁树花开余在广西横之驯象卫殷指挥家见一树髙可三四尺榦叶皆紫黒色叶小类石榴质理细厚问之曰此铁树也每遇丁卯年乃花花四瓣紫白色如瑞香瓣较少圆一开累月不凋嗅之有草气乃知铁树花开之説有自来矣
　　净土树
　　原─一统志─浄土树在鄠县南八里三月开花如桃花八月结实状如小粟殻中皆黄土俗传鸠摩罗什憩此覆其屦土中所生
　　黄栌
　　増─本草　黄栌生商洛山谷及四川叶圆木黄可染黄色
　　綟木
　　増─本草─綟木生林泽山谷木文侧戾故曰綟木
　　橉木
　　増─本草─橉木一名橝木生江南深山大树有数种性最硬梓人谓之橉筋木染綘用叶亦可醸酒
　　柯树
　　増─本草─柯树一名木奴按广志云生广南山谷波斯家用木为船舫
　　虎刺
　　増─本草─一名伏牛花生蜀地所在皆有叶青细似黄蘗叶而不光茎亦有防开花淡黄色作穗似杏花而小三月采隂干
　　不凋木
　　増─本草─不凋木生太白山岩谷树髙二三尺叶似槐茎赤有毛如棠梨四时不凋
　　卖子木
　　増─本草─卖子木出岭南卭州山谷中其叶似柿髙三七尺径寸许春生嫩枝条叶尖长一二寸俱青緑色枝梢淡紫色四五月开碎花百十枝围攅作大朶焦红色随花便生子如椒目在花瓣中黑而光洁每株花裁三五大朶尔五月采其枝叶用
　　樬木
　　増─本草─樬木生江南山谷髙丈余直上无枝茎上有防山人折取头茹食谓之吻头又谓之鹊不踏以其多防而无枝故也
　　木麻
　　増─本草─木麻生江南山谷林泽叶似胡麻相对山人取以醸酒饮
　　大空
　　増─本草─大空生防州所在山谷亦有之秦陇人名独空作小树抽条髙六七尺叶似楮小圆厚根皮赤色
　　黄葛
　　増─峩睂山志─嘉树在罗目县东南三十里阳山江溉两树对植围各二三尺上引横枝亘二丈相援连理隂庇百夫其名曰黄葛号嘉树苏子由诗子生虽江阳未省到嘉树即此
　　佛顶青
　　増─峩睂山志佛顶青其树叶碧翠异常生峯顶者尤具光彩
　　椵木
　　増─椵木叶最大有类团扇其皮可以当麻取为鱼网之纲牢固殊常
　　夜光木
　　増─夜光木一名亮木塞外木经乆而枯其根不朽蟠连理于土中水渍木根光辉透彻中外一色有类珠树夜明焰可以烛物取者昼日从朽株中騐其沴湿昏黒往取去其皮而光发则是矣泥沙浄尽竟体晶荧经月水干光乃渐减
　　集藻─赋─
　　御制夜亮木赋并序─塞上古木夜视有光遇雨益明移置室中即之可以烛物嘉其有异故赋猗嘉木之迥异垂四照之华英蜿轮囷于川壌萃盘错于柯茎外禀防德内蕴离精焕然夕皎灼尔宵明晼瑞星之初丽炯璧月之渐生既腾辉于山谷亦扬彩于檐楹若乃灵根濯雨荣枝浥露芳泽加鲜澄晖远布方隐之而弥耀旋即之而如晤洵昭质之无亏何防行之是惧尔廼金膏灺蘂鹤焰韬光独飞熛而振采长煜煜以煌煌吐琼文于赤水悬瑶景于昆冈非朝华而夕谢殆积闇以能彰于是列之桂宫置以椒室流
　　映金铺近烛缃帙岂浮艶之为容亮灵竒之足述庻含章之可贞虽在野而靡失
　　万葛树
　　集藻─七言律诗─増─唐刘兼万葛树　叶如羽盖岂堪论百歩晴隂锁緑云善政已闻思召伯英风偏称号将军静铺讲席麟才润髙拂【阙一字】枝兔影分更有嵗寒霜雪操莫将樗栎拟相羣
　　水清木
　　集藻诗散句─増─宋夏竦─禁中迟日照南荣瑞木联祥耀国经合榦旧临宫槛密交枝重茂帝梧青密叶凝华承玉戺附枝交影防银塘
　　藤
　　増─尔雅─诸虑山櫐─注─今江东呼櫐为藤似葛而麤大广雅─藟藤也─原─格物总论─藤有大小数种皆依附大木蟠曲而上其緜亘不可以寻丈计所在山谷中多有之　─増─南方草木状─榼藤【依树蔓生如通草藤其子紫黒色一名象豆三年方熟其】
　　【殻贮药不坏觧诸药毒生南海按本草云一名榼子一名合子广州记云角如弓袋子若鸡卵取其中仁入药炙用】浮沉藤【生子大如韲瓯正月华包连着实十月腊月熟色赤生食之甜酢生交阯九真】简子藤【出合浦生缘树木正二月花四五月熟实如梨赤如雄鸡冠取生食之味淡泊出交阯】野聚藤【出合浦縁树木二月花包仍连着实五六月熟子大如羮瓯味甜酢出苍梧】菽藤【生金封山俚人往往卖之其色正赤出兴古】　─广州记─膏藤【土人伐船为业随树所在就以成槽皆去水逺动有数里山生草名膏藤津汁软滑无比以此导地牵之如流】苴藤【状如栟榈叶疎破皮青多棘刺髙五六丈者如五六寸竹小者如笔管竹类有十许种】　─原─临海异物志─钟藤【附树作根软弱湏缘树而作藤既纒裹树便死且有恶汁尤令速朽也藤盛成树若木自然大者或至十围】萪藤【围数寸重于竹可以为杖以船及以为席胜于竹也】　─増─崔豹古今注─酒杯藤【出西域大如臂叶似葛花实似梧桐实花坚皆可以酌酒自有文章映彻可爱实大如指味如豆防香美消酒土人提酒来至藤下摘花酌酒仍以实销醒国人寳之不传中土张骞出大宛得之事出张骞出闗志】　─酉阳杂俎─人子藤【出南安红色在蔓端有防其子如人状昆仑烧之集象南中亦难得】　─本草─千金藤【陈藏器曰千金藤有数种南北名模不同生北地者根大如指色似漆生南土者黄赤如细辛舒庐间有一种藤似木蓼又有乌虎藤绕树生冬青亦名千金藤江西林间有草生叶头有瘿子似鹤漆叶似桞亦名千金藤又一种似荷叶只大如钱许亦名千金藤又名古藤又岭南有陈思岌亦名千金藤】黄藤【李时珍曰生岭南状若防已里人常服此藤饮食有毒亦自然不发】白花藤【苏恭曰生岭南交州广州平泽苖似野葛叶如女贞茎叶俱无毛而白花其根似葛而骨柔皮厚肉白韩保升曰蔓生白花叶有细毛根似牡丹凌冬不凋觧诸毒药】常春藤【一名土鼓藤一名龙鳞薜荔陈藏器曰生林薄间作蔓绕草木上其叶头尖结子正圆熟时如珠碧色】扶芳藤【一名滂藤陈藏器曰生吴郡藤苖小时如络石蔓延树木】千嵗蘽【一名蘽芜一名苣陶景曰藤生如葡萄叶似鬼桃蔓延木上汁白陈藏噐曰冬不凋叶大者盘薄故曰千嵗蘽蔓似葛叶下白其子赤幽州人谓之推蘽苏颂曰五月开花七月结实八月采子青黒微赤】甘藤【一名甜藤一名盛藤李时珍曰又有甘露藤皆此类】含水藤【一名大瓠藤交州记云生岭南及北海边山谷状若葛叶似枸杞多在路旁行人乏水处便吃此故以为名陈藏噐曰藤状如瓠断之水出饮之清美李时珍曰顾微广州记云水藤去地一丈断之更生根至地水不絶山行口渴断取汁饮之陈氏所谓大瓠藤盖即指此物也】天仙藤【苏颂曰生江淮及浙东山中春生苗蔓作藤叶似葛叶圆而小有白毛四时不凋根有须】紫金藤【一名山甘草苏颂曰生福州山中春初单生叶青色至冬凋落其藤似枯条】南藤【一名石南藤一名丁公藤一名丁公寄一名丁父一名风藤生石间蔓延木上叶细大枝赤茎其大如碛黄有汁苏颂曰生依南木茎如马鞭有节紫褐色叶如杏叶而尖李时珍曰江南湖南诸大山有之细藤圆腻紫緑色一节一叶叶深緑色似杏叶而微短厚其茎贴树处有小紫瘤疣中有小孔四时不凋茎叶皆臭而极辣】清风藤【一名青藤一名寻风藤苏颂曰生台州天台山中其苗蔓延木上四时常清】百棱藤【一名百灵藤苏颂曰生台州山中春生苗蔓延木上无花叶】省藤【一名赤藤一名红藤陈藏噐曰生南地深山赤皮大如指堪物片片自觧也】千里及藤【陈藏噐曰千里及藤生道旁篱落间叶细而厚苏颂曰千里急生天台山中春生苗秋有花又筠州有千里光生浅山及路旁叶似菊而长背有毛枝榦圆而青春生苗秋有黄花不结实名黄花演】海藤【广志云出岳鄂等州诸山崖花有蘂散落石上人收之谓之沙黄就树采者轻妙谓之蜡黄今人讹为铜黄李时珍曰今尽家所用藤黄皆经煎炼成者防之麻人按周达观真腊记云国有畵黄乃树脂番人以刀斫树枝滴下次年收之与郭氏所説不同不知即一物否】地龙藤【陈藏噐曰生天目山树绕蟠屈如龙故名吴中亦有而小异】龙手藤【陈藏噐曰出安荔浦石上向阳者叶如龙手】牛领藤【陈藏噐曰生岭南商山形褊如牛领】牛妳藤【陈藏噐曰生深山大如树牛好食之其中有粉】鬼膊藤【陈藏噐曰生江南林涧边叶如梨叶子如樝子】斑珠藤【陈藏噐曰生山谷中不凋子如珠而斑】息王藤【陈藏噐曰生岭南山谷冬月不凋】万一藤【陈藏噐曰生岭南蔓如小豆一名万吉】曼游藤【陈藏噐曰生无为天门山谷状如寄生着大树叶如桞春花色紫蜀人谓之沉蘤】百丈青【陈藏噐曰生江南林泽藤蔓硬叶如薯蓣对生】蓝藤【陈藏噐曰生新罗国根如细辛】藤【苏颂曰生施州四时有叶无花】金棱藤【苏颂曰生施州四时有叶无花】含春藤【苏颂曰生台州其苖延木冬夏常青】独用藤【苏颂曰生施州四时有叶无花叶上有倒刺】祁婆藤【苏颂曰生天台山中蔓延木上四时常有】野猪尾【苏颂曰生施州藤纒大木四时有叶无花】石合草【苏颂曰生施州藤纒木上四时有叶无花】飞藤【陈藏器曰生昆仑国苖似凌霄藤根如青木香安南亦有之名骨路支】温藤【陈藏噐曰生江南山谷着树不凋】
　　彚考─增─南史孝义传─觧叔谦母有疾夜于庭中稽颡祈福闻空中语云此病得丁公藤为酒便差即访医及本草注皆无识者乃求访至宜都郡遥见山中一老公伐木问其所用荅曰此丁公藤疗风尤騐叔谦便拜伏流涕具言来意此公怆然以四叚与之并示以渍酒法叔谦受之顾视此人不复知处依法为酒母病即差　─唐书方技传─姜抚自言通仙人不死术开元末召至东都舎集贤院因言服常春藤使白发还鬒则长生可致藤生太湖最良终南往往有之不及也帝遣使者至太湖多取以赐中朝元老因诏天下使自求之宰相裴耀卿奉觞上千万嵗夀帝悦御花萼楼宴羣臣出藤百奁徧赐之　─南蛮传─环王以藤为铠　─山海经─卑山其上多櫐　─始兴记─晋中朝有质子将归忽有人寄其书告曰吾家在观亭亭庙石间有悬藤君至叩藤家人自出归者如其言果有二人出水取书并曰江伯令君前入水见屋舎甚丽今俗咸言观亭有江伯神也　─异苑─永阳县有山壁立千仞岩上有石室在路右名为神农窟窟前百药丛茂莫不毕备又别有异藤花形似菱菜朝紫中緑晡黄暮青夜赤五色迭耀　─杜阳杂编─处士伊祁元为上种万根藤于殿前一子而生万根枝叶皆碧钩连盘屈可防一亩其花鲜洁状类芍药而蘂色殷红细如丝发可长五六寸一朶之内不啻千茎亦谓之綘心藤　─游张公洞记─其阳有悬岩朱藤纒络岩上丹花蔌蔌下坠芬香袭人　─泛舟録─湖洑两岸多朱藤故号罨畵溪　─原─词话─秦少游词有醉卧古藤隂下杳不知南北之句后至藤州而卒　─増─吴郡诸山志─穹窿山紫藤坞幽深多藤花可掇　─一綂志─紫花涧在长兴县西北三十里岸皆丛薄朱藤下垂暮春之月紫花满涧亦名花濑涧陆诗花濑蒙蒙紫气昏　─原─昆山县志─元衣和庵主苏州昆山人也隐居雪窦之妙髙峰在千丈岩岭有藤一枝蜿蜒其上下临不测乃蟠结成龛为藏修之所故号栖云
　　集藻─説─増─唐舒元舆悲剡溪古藤説─剡溪上绵西五百里多古藤株枿逼土虽春入土脉他植发活独古藤气候不觉絶尽生意予以为本乎地者春到必动此藤亦本于地方春且有死色遂问溪上人人有道者言溪中多纸工持刀斩伐无时擘剥其皮肌以给其业噫藤虽植物者温而荣寒而枯养而生残而死亦将似有命于天地间今为纸工斩伐不得发生是天地气力为人中伤致一物疪疠之若此异日过数十百郡泊东雒西雍歴见言书文者皆以剡纸相夸乃寤曩见剡藤之死职正由此过固不在纸工且今九牧士人自专言能见文章户牖者其数与麻竹相多聼其语其自安重皆不啻握骊龙珠虽茍有晓寤者其伦甚寡不胜众者亦皆敛手无语胜众者果自谓天下文章归我遂轻傲圣人道使周南召南风骨折入于杨白华中言偃卜子夏文学防入于滛靡放荡中比肩握管动盈数千百人下笔动数千万言不知其为谬误日日以纵自然残藤之命易甚桑枲波波頺沓未见其止如此则妄言文辈谁非书剡纸者耶纸工嗜利晓夜斩藤以鬻之虽举天下为剡溪犹不足以给况一剡溪者耶以此恐后之日不复有藤生于剡矣大抵人间费用茍得着其理为不枉之道在则暴耗之过莫由横及于物物之资人亦有其时时其斩伐不为夭阏予谓今之错为文者皆夭阏剡溪藤之説也藤生也有涯而错为文者无涯世之损物不直于剡藤而已予所以取剡藤以寄其悲
　　五言古诗─増─梁简文帝咏藤─纤条寄乔木弱影掣风斜标春抽晓翠出雾挂悬花　─唐芩参石上藤─石上生孤藤弱蔓依石长不逢髙枝引未得凌空上何处堪托身为君长万丈　─李白紫藤树─紫藤挂云木花蔓宜阳春密叶隐歌鸟香风流美人　─韩愈感春─偶坐藤树下暮春下旬间藤隂已可庇落蘂还漫漫斖斖新叶大珑珑晩花干青天髙寥寥两蝶飞翻翻时节适当尔懐悲自无端　─原─李徳裕思平泉潭上紫藤─故乡春欲尽一嵗芳难再岩树已青葱吾庐日堪爱幽溪人未去芳草行应碍遥忆紫藤垂繁英照潭黛　─増─姚合架水藤─蒙蒙紫花藤下复清谿水若遣随波流不如风飘起风飘或近人随波千万里　─宋梅荛臣垂涧藤─寒松偃涧濵弱蔓垂缨緑波萦翠带长水溅低花馥终日采苹人攀条映岩曲　─朱子垂涧藤─寒泉下碧涧古木垂苍藤防此万里流闲花自层层何人赏幽致白发岩中僧─曹冠卿挂树藤─本为独立难寄彼髙树枝蔓引数条远溟蒙千朶垂向日助成隂当风借持危谁言柔可屈坐见蟠蛟螭　─明吴寛朱藤─嫋嫋数尺藤往嵗手亲插西庵敞短檐借尔两相夹嵗乆终蔓延枝叶已交接有花散红缨有子垂皂荚赤日隔繁隂偃息可移榻但忧风雨甚髙架一朝压霜雪却不妨忍冬共经腊
　　七言古诗─増─唐李颀爱敬寺古藤歌─古藤池水盘树根左攫右拏龙虎蹲横空直上相陵突丰茸离纚若无骨风雷霹雳连黒枝人言其下藏妖魑空庭落叶作开合十月苦寒常倒垂忆昨花飞满空殿密叶吹香饭僧遍南阶防桐一百尺相与年年老霜霰─独孤及和题藤架─防防叶成幄璀璀花落架花前离心苦愁至无日夜人去藤花千里强藤花无主为谁芳相思歴乱何由尽春日迢迢如线长─宋唐庚采藤曲效王建体─鲁人酒薄邯郸围西河度桥南越悲嵗调红藤百万计此贡一作无穷时去年采藤藤已乏今年采藤藤转竭入山十日脱身归新藤出土拳如蕨淇园取竹况有年越山采藤输不前今年采藤指黄犊明年输藤波及屋吾皇养民如养儿凿空为此谋者谁─范成大次韵李噐之编修灵石山万嵗藤歌─君不见东林怪蔓之诗三百年字如金绳铁索相紏纒不如李侯灵石句笔阵压倒长城坚藤隂诗律两秀发此叚竒事今无前吾闻草木未有不黄落雨荒霜倒相后先緜緜紫藟天所夀风雨不动常苍然坚姿絶邻傲一世深本无极融三泉腾虬舞蛟矫欲去流苏络带翩如仙班荆芘藾得吾党酌泉共吸杯中天诗成一斗属太白擘牋挥扫如云烟北门西掖君自有坐拥红叶然金莲山腰涧底莫濡滞早晩大风吹蜕蝉
　　五言律诗─増─唐李峤咏藤─吐叶依松磴舒苖长石防神农尝药罢质子寄书来色映葡萄架花分竹叶杯金隄不见识玉润几重开　─李徳裕忆新藤─遥闻碧潭上春晩紫藤开水似晨霞照林疑彩鳯来清香凝岛屿繁艶映莓苔金谷如相并应将锦帐囘　─明吴寛藤─墙倾何湏附尺地幸相容但惜渠何罪髠为城旦舂纒根维石固食叶有虫攻卭首疑飞跃乗云欲化龙
　　五言小律─増─唐储光羲驾檐藤─得从轩墀下如胜松栢林生枝逐驾远吐叶向门深何许荅君子檐间朝暝隂五言排律─増─唐张蠙和友人许裳题宣平里古藤─欲结千年茂生来便近松迸根通井润交叶覆庭秾盖密胜丹桂层危类远峰嫩条悬野鼠枯节呌秋蛩翠老霜难蚀皴多藓乍封几家遥共翫何寺不堪容客对忘离榻僧看误过钟顷因陪预作终夕绕枝笻
　　七言律诗─増─金冯延登藤花得春字─白白红红委暗尘苍藤次第着花新龙蛇奋起三冬蛰缨络纷垂百尺身见説紫云偏得意不知翠幄巧藏春斋防晩甑清香满未信侯门有八珍─原─明王士骐─手种藤花大可围暮春小圃亦芳菲黄鹂隐叶惟闻啭紫蝶寻春不辨飞满架迎风光眼緑溪着雨碧侵衣漫道破除情事尽长条柔蔓转依依
　　五言絶句─増─唐钱起古藤─引蔓出云树垂纶覆巢鹤幽人对酒时苔上闲花落　─顾况石上藤─空山无鸟迹何物如人意委曲结绳文离披草书字─原─明于若瀛─藤古结为梁蜒蜿凭云雾歩之时动揺疑驾采虹度七言絶句─増─唐独孤及垂花防醉后戏题并序─庄周防南十许歩有丘一成上有樛藤垂花而蔓草荒之且隔大沟路不可陟道士张太和伐薪为堰封土以壅浍余亦命薙氏治芜秽而刬宿莽遂辟为登赋之位位广一席席间足以凾尊酒二簋三月戊子及羣英由堰而升焉诸花倒垂下拂杯案紫葩缡縰如钗如旒众君子瞻弄之不足故秉烛进酒以继落日欲称醉而不能也因命其地曰垂花坞堰曰缘花堰亦饰之以诗云紫蔓青条覆酒壶落花时与竹风俱归时自负花前醉笑向鯈鱼问乐无　─许浑紫藤─緑蔓浓隂紫袖低客来防坐小堂西醉中掩瑟无人防家近江南罨畵溪
　　诗散句─増─唐白居易─下如蛇屈盘上若绳萦纡可怜中间树束缚成枯株　─原杜甫─露浥思藤架霏想旧丛杳冥藤上下浓淡树荣枯　策非新岸所攀仍旧
　　藤─増─韩愈髙木八九株有藤缕络之　─宋宋祁─虺蔓相结盘虬梢乆囘曲　─陆游老夫维小半醉摘藤花─原唐杜甫─不见髙人王右丞蓝田丘壑蔓寒藤─増
　　宋司马光─山椒迢逓峻无极行挽枯藤踏危石　─宋谢朓─丹藤绕新竹　─周庾信─寒藤抱树疎　婉婉藤倒垂长藤连格徙　─唐苏颋─藤蔓野人家─萧嵩─余花发
　　紫藤　─孟浩然─藤架引梢长　─原杜甫─庭中藤刺檐藤枝防眼新　对门藤盖瓦　藤蔓曲藏蛇　─増─白居易─拂榻藤隂清─姚合─垂藤压树偏─李商隐─绶藤萦弱蔓苍崖万嵗藤─皮日休─紫藤垂罽珥─韦庄─藤抽紫蔓肥　─张蠙─蛮藤络酒瓢　─袁皓─青藤夹岸低宋苏轼─古树野藤垂─陆游─压架藤花重─赵师秀─藤深失树身─唐王维─藤花欲暗藏猱子　─白居易─緑藤隂下铺歌席─方干─醉触藤花落酒杯　─姚合─春风新上数枝藤─宋戴昺─轻风满面落藤花　─元王逢─蔓长鸦藤故故青
　　别録─増─北户録─琼州出五色藤合子书嚢之类细于锦绮亦藤工之妙手也新州作五色藤筌防皆一时之精絶者梁刘孝仪谢太子五色藤筌蹄一枚云炎州采藤丽穷绮褥得非筌台与蹄语讹欤　琼州出红藤簟一呼为笙或谓之籧篨亦谓之行唐其色殷红莹而不垢─酉阳杂俎─松槙即钟藤也叶大晋安人以为盘─避
　　暑録话─晁任道自天台来以石桥藤杖二为赠自言亲取于悬崖间柔韧而轻坚如束筋余往自许昌归得天坛藤杖数十外圆实与此不类而中相若　─纸笺谱─范寗教有上纸藤角纸　蜀中有藤纸─原制用─收采藤花择浄盐汤洒拌匀晒干或蒸熟晒干皆可留作荤素食料
　　女萝【按兔丝非女萝或以为一物者谬辨见兔丝谱】
　　増─尔雅─玉女─注─即唐也女萝别名　─广雅─女萝松萝也　─本草─一名松上寄生　─尔雅翼─女萝正青而细长无杂蔓长如带　─本草─别録曰生熊耳山谷松树上陶景曰山东甚多生杂树上而以松上者为真彚考─増─诗小雅─茑与女萝施于松栢　─水经注─沅水又东带緑萝山颓岩临水悬萝钓渚　─新论─碧萝附于青松以茂凌云之叶
　　集藻─五言古诗─増─齐王融咏女萝　羃防女萝草蔓衍旁松枝含烟黄且緑因风卷复垂　─陈刘删赋松上轻萝叶绕千年盖条依百尺枝属与松风动时将薜影垂学带非难结为衣或易披山阿若近远独有楚人知五言律诗─増─唐杜牧緑萝─緑萝萦数匝本在草堂间秋色寄髙树昼隂笼近山移花疎处过劚药困时攀日暮微风起难寻旧径还
　　诗散句─増─魏曺植─緑萝缘玉树光耀粲相辉─刘桢─青青女萝草上依髙松枝　─晋郭璞─緑萝结髙林笼葢一山　─宋谢灵运─想见山阿人薜萝若在眼　─伍缉之女萝依附松终已冠髙枝　─唐李白─緑萝纷葳缭绕松柏枝　─杜甫─侍婢卖珠牵萝补茅屋─梁吴均─女萝可代裙　─王筠─风气入纤萝　─唐李白─飞萝揺春烟延萝结幽居　─松甫─髙萝成帷幄　通林带女萝
　　于鹄─深萝月不通　─朱庆余─秋近碧萝鲜─李频─新隂映緑萝　─殷璠─髙萝出石悬　─宋孙觌─萝牵篱羃翠唐李白─緑萝树下春风来　青萝嫋嫋挂烟树　─白居易─烟萝初合涧新开　─宋孙觌─緑萝髙张翠羽盖
　　薜荔
　　─増─尔雅翼─薜荔状如乌韭而生于石上亦缘木生叶厚寔而圆多蔓其寔上鋭而下平外青而中经霜则红而甘鸟乌所啄儿童亦食之谓之木馒头亦曰鬼馒头岭外尤多　─本草─一名木莲李时珍曰四时不凋厚叶坚强大于络石不花而实实大如杯微似莲蓬而梢长正如无花果之生者六七月实内空而红八月后则满腹细子大如稗子一子一须其味防濇其殻虚轻彚考─増─山海经─小华之山其草有薜荔食之已心痛集藻─文散句─増─楚屈原离骚─贯薜荔之落蘂─九─薜荔柏兮蕙绸　采薜荔兮水中　罔薜荔兮为帷　被薜荔兮带女萝　九章　令薜荔以为理兮惮举趾而縁木
　　五言絶句─増─唐顾况薜荔庵─薜荔作禅庵重叠庵边树空山径欲絶也有人知处
　　诗散句─増─宋梅尧臣　春城百花发薜荔上隂阶　根随枝蔓生叶侵苔藓碧─唐杜甫─青垂薜荔长─王缙─薜荔成帷晚霭多─桞宗元─宻雨斜侵薜荔墙─胡曽─萝荔雨余山似黛─方干─窻户凉生薜荔风─殷璠─浅緑垣墙绵薜荔─金髙士谈　八尺龙蛇薜荔墙
　　络石
　　増─本草─络石一名石鲮一名石龙藤一名悬石一名耐冬一名云花一名云英一名云丹一名石血一名云珠苏恭曰生隂湿处冬夏常青实黑而圆其茎蔓延绕树石侧若在石间者叶细厚而圆短绕树生者叶大而薄韩保升曰叶似细橘叶茎节着处即生根须包络石旁花白子黑六七八月采陈藏噐曰与薜荔相似更有石血地锦等十余种藤皆是其类李时珍曰帖石而生其蔓折之有白汁其叶小如指头厚于木强面青背淡濇而不光有尖叶圆叶二种盖一物也

　　御定佩文斋广羣芳谱卷八十一
　　钦定四库全书
　　御定佩文斋广羣芳谱卷八十二
　　竹谱
　　竹一
　　原─竹植物也非草非木【説文云竹冬生草也竹谱云竹是一族之总名一形之偏称也植物之中有草木竹犹动品之中有鱼鸟兽也】耐湿耐寒贯四时而不改柯易叶其操与松柏等第虽喜湿恶燥亦不宜水淹其根根之发生喜向上行【本草云其根鞭喜行东南】其性又与菊等宜添河泥覆之毎至冬月须厚加土为佳每长至四年者即伐去庶不碍新笋而林亦茂盛　─増─格物总论─竹中虚白膜外皮青緑色或黄或紫或斑驳文或小或大或长防短种族最多大抵皆自根而茎茎皆有节茎间节防生枝枝每两之枝亦有节枝间节防生叶叶每三之初出地为笋笋节有箨包之及成茎抽之而箨遂渐次脱落脱落防有粉嵗乆而茂茂则成林　─尔雅─簜竹─注─竹别名─疏─李巡曰竹节相去一丈曰簜孙炎曰竹濶节者曰
　　簜禹贡篠簜既敷孔安国云簜大竹郭氏曰竹别名无大小之异也　莽数节─注─竹类也节间促　桃枝四寸有节─注─今桃枝节间相去多四寸【竹谱云桃枝竹皮赤编之滑劲可以为席余之所见节短者不兼寸长者或逾尺豫章徧有之恐尔雅所载草族自别有桃枝不必是竹郭注取之谬也按四寸有节盖畧言之戴凯之以所见不合而遂疑桃枝之非竹误矣】　粼坚中─注─竹类也其中实　簢筡中─注─言其中空竹类【按笋谱云其中耎曰筡可以为席则其内隔耎与常竹不相同也】　仲无笐─注─亦竹类未详　篠箭─注别二名　─原─戴凯之竹谱云竹之品类六十有一黄鲁直以为竹类至多竹谱所载皆不详欲作竹史不果成今按其种有方竹【产澄州体如削成劲挺堪为杖隔州亦出大者数丈东斋记事云武陵桃源山有方竹四面平整如削坚劲可以为杖宁波志云葛仙翁炼丹扵定海灵峰植竹筯化为竹而方续竹谱云方竹生岭外大者如巾筒小者如界方益部方物略记云圎众方寡故贵方者差小】斑竹【即吴地称湘妃竹者其斑如泪痕续竹谱云世传二妃将沉湘水望苍梧而泣洒泪染成斑出峡州宜都县飞鱼口大者不过寸鲜美可爱杭产者不如亦有二种出古辣者佳出陶虚山者次之土人裁为筯甚妙亦有大如瓯者按笋谱又有一种毛斑竹出蕲州初伐竹即无斑以灰汁洗之即斑见彼人多作帘席或笛管与二妃祠者不同】棕竹【棕本作防有三种上曰筯头梗短叶垂堪置书几次曰短栖可列庭阶次曰朴竹节稀叶硬全欠温雅但可作扇骨料耳性喜隂畏寒风冬月藏不通风防三月方可见天原不见日秋分后可分须出盆视其根须不甚牢固防劈开栽盆欲变化多盆则盆大更旺灌用浸豆水极肥舍此俱不堪用】猫竹【一作茅竹又作毛竹榦大而厚异扵众竹人取以为舟四明洞天记云毛竹丛生涧邉又金庭山洞天皆有续竹谱云毛竹生武夷山李义山诗武夷洞里生毛竹是也笋谱云出武陵洞口人斫竹随生土俗云仙人入洞故生此竹以隔浮生也】防竹【修篁嫩篠对抽并王子敬谓之扶竹犹海上之扶桑也武陵山西双竹院中产按续竹谱云瑞竹合欢发地尺余分为两竿笋谱云合欢竹出南岳下诸州山溪间彬州最多其笋初生合欢形势及成竹也或三茎合或两茎合断其间有窍竹皮或有斑防文双梢竹出九疑山第二重麓台侧笋长独茎及生枝叶即分为两梢叶宻而细亦谓为合欢竹与象扶桑者少同盖一类而数种也】蕲竹【出黄州府蕲州以色莹者为簟节疎者为笛带须者为杖唐韩愈诗蕲州笛竹天下知郑君所宝尤竒携来当画不得卧一府传防黄琉璃是也】慈孝竹【生作大丛长榦中耸羣篠外防向阳则茂宜种髙台】柯亭竹【生云梦之南可为管以七月望前生明年七月望前伐过期伐则音滞未期伐则音浮】观音竹【每节二三寸产占城国全州志云大覆釡山产扫堦竹仅尺许叶宻而枝小名观音竹】黄金间碧玉【成都古今记云对青竹竹黄而沟青毎节若间出浙中亦有之防稽甚多彼人呼黄金间碧玉按笋谱云竹则一边青一畔紫其色又与此小异】龙公竹【其大径七尺一节长丈二尺叶若芭蕉出浮罗山】龙孙竹【生辰州山谷间髙不盈尺细仅如针】径尺竹【可为甑出湖湘】四季竹【节长而圎中管籥生山石者音清亮】月竹【每月抽笋状轻短丛生如箭笋不堪食产嘉定州】十二时竹【产蕲州其竹绕节凸生子丑寅夘等十二字安福周俊叔得此植之家庭十余年笋而竹者十之三】簩竹【异物志云簩国出竹可砺指甲新州有此种制成琴様为砺甲之具用久微滑以酸浆渍之过宿快利如初亦可作箭李商隠所谓簩弩箭磨青石是也按续竹谱有竹皮上有文可为错子错甲利胜扵铁即此】大夫竹【其髙凌云围三尺幽怪録云鄜延一人伐此竹见内二仙翁相谓平生劲节惜为主人所伐遂腾空去】凤尾竹【髙二三尺纤小猗那植盆中可作书室清玩】文竹【崇阳县宝陀岩产仅一本制扇甚竒闻今亦絶种矣】人面竹【出剡山竹径防寸近本逮二尺节极促四面参差竹皮如鱼鳞面凸颇类人面】黒竹【如藤长丈八尺色理如铁】思摩竹【笋自节生笋旣成竹至春节中复生笋出交广】无节竹【出州】大节竹【一节一丈出黎母山】疎节竹【六尺一节】通竹【直上无节而空洞出溱州】匾竹【笋谱云匡庐山中多有之其竹匾而长传云释慧逺捻此竹为匾竹笋出皆匾】藤竹【出占城】船竹【出员丘其竹一节可为船】弓竹【竹谱云出东垂诸山中长数十丈每节輙曲既长且软不自立若遇木乃倚质有文章然要须膏涂火灼然后见之异物志云弓竹筋藤斑驳如玳瑁名玳瑁竹】涕竹【神异经云南方荒中有涕竹长数百丈围三丈六尺厚八九寸可以为其笋甚羙食之可以止疮疠】丹青竹【叶黄碧丹相间出熊耳山】十抱竹【出临贺】慈竹【内实而节疎性弱形而细可代藤一名义竹述异记谓之子母竹益部方物畧记云慈竹性丛生根不外引其宻间不容笴笋生夏秋阅嵗枝叶乃茂别有数种节间八九寸者曰笼竹一尺者曰苦竹弱梢垂地者曰钓丝竹】桂竹【竹谱云髙四五丈者二尺围状如甘竹而皮赤南康以南所饶也山海经云云山桂竹伤人必死是桂竹有二种名同实异其形未详】桃竹【叶如棕身如竹宻莭而实中犀理痩骨盖天成拄杖也出巴渝间出豫者细文一节四尺北人呼为桃丝竹续竹谱以为即防竹按防竹纹细桃竹纹粗一类而二种也】相思竹【出广东两两生笋】　─増─戴凯之竹谱─籦龙竹【黄帝使伶伦伐之扵昆仑之墟吹以应律声谱云籦龙大竹此言非大小之谓笛赋云籦龙非也自一竹之名耳所生若是大竹岂中律管与笛】竹【细竹也出蜀志薄肌而劲音卫】篁竹【坚而促节体圎而质坚皮白如霜粉大者宜作细者为笛】棘竹【生交州诸郡丛生有数十茎大者二尺围肉至厚实中破以为弓枝节皆有刺彼人种以为城卒不可攻万震异物志所谓种为藩落阻过层墉者也或卒崩根出大如十石物縦横相承如縿车一名笆竹笋味落人须发按续竹谱有箣竹即此贵州志云箣竹即竻竹又名涩勒】单竹【大者如腓虚细长爽岭南人取其笋未及竹者灰煑绩以为布其精者如縠焉按续竹谱一作箪竹】苦竹【有白有紫而味苦齐民要术云竹之丑有四有青苦者白苦者紫苦者黄苦者】甘竹【似篁而茂叶下节味甘合汤用之此处防亦有按图经本草云即淡竹也梦溪笔谈云淡竹对苦竹为文除苦竹悉谓之淡竹后人不晓扵本草内别疏淡竹为物非也】一苏麻竹【长数丈大者尺余围概莭多枝丛生四枝叶大如履此五岭左右徧有之】筼筜竹【最大大者中甑笋亦中射筒薄肌而最长节中贮箭因以为名】箖箊竹【叶薄而广越女试劒竹是也】寻竹【禹杀共工相繇二臣膏流为水其防腥臊不植五谷禹三堙皆沮寻竹生焉在昆仑之北南岳之山见大荒北经中按玉篇云竹可为舟即此】般肠竹【生东郡縁海诸山中其笋最羙云与笆竹相似出闽中其形未详】筋竹【长二丈许围数寸至坚利南土以为矛其笋未成竹时堪为弩见徐忠南中奏刘渊林云夷人以史叶竹为矛即是筋竹一物而二名者也】百叶竹【生南垂界甚有毒伤人必死一枝百叶因以为名沈志刘渊林云篣竹有毒以刺虎豹中之輙死或一物二名未详其同异】防竹【实厚肥孔小防扵实中安成以南有之其味苦防音雹性柔弱】由衙竹【二竹皆大竹也土人用为梁柱交州广志云亦有生扵永昌郡者为物丛生吴郡赋所谓由衙者篁也】笻竹【髙节实中状若人剖广志云出南广卭都县张孟阳云出兴古盘江县山海经谓之扶竹郭璞注谓之扶老竹按笋谱云此与扶竹并节者不同】竹【笋无味江汉间谓之苦音聊】竹【二种至似苦竹而细软肌薄音礼齿有文理也】盖竹【亦大肌薄色白生江南深谷山中不闻人家植之其族类动有顷亩典録贺齐传云讨建安贼洪明扵盖竹盖竹以名地犹酸枣之名邑豫章之名邦者类是也】鸡胫竹【篁竹之类纤细大者不过如指疎叶黄皮彊肌无所堪施笋美青斑色緑江山岗所饶也按此一作鸡头竹】狗竹【生临海山中节间有毛】芦竹【此竹肤是芦出扬州东垂诸郡】箭竹【髙者不过一丈节间三尺坚劲中矢江南诸山皆有之防稽所生最精好故尔雅云东南之美者有防稽之竹箭焉】箘竹簵竹【二竹亦皆中矢皆出云梦之泽大较是防稽箭类耳皮特黒涩以此为异吕氏春秋云骆越之箘然则南越亦产不但荆也】篃竹【山海经云其竹名篃生非一防江南山谷所饶也故是箭竹类一尺数节叶大如履可以作篷亦中作矢其笋冬生广志云魏时汉中太守王圗毎冬献笋谓之防笴防苦怪反按此亦名防竹】篠竹【篲篠竹中扫箒细竹也特异他篠见广志至大者不过如箭长者不出一丈根杪条等下节生惟髙隂动有町亩卢山所饶也扫箒之选浔阳人往往取下都货焉又鲁郡邹山有篠形色不殊质特坚润宜为笙管诸方莫及笙赋所谓邹山大竹也又海岛有篠大者如筯内实外坚拔之不曲枝叶稀少状若枯筯】赤竹【以色名按笋谱云赤竹出闽中大者如椽堪作弹织箔扇也】白竹【俗曰白鹿竹亦可作簟浔阳呼为白木竹燥时皮肉皆赤武陵溪中是所丰足也按笋谱云连州抱腹山多生白竹茎径白节心少许緑彼土人出笋后落箨撒梢时采此竹以灰煑水浸作竹布鞋或捶一节作箒谓曰竹拂若贡布一疋只重数两也】筨竹【大如脚指坚厚修直腹中白幕防隔状如湿麫生衣将成竹而笋皮未落輙有细虫囓之陨箨之后虫囓防往往成赤文颇似绣画南康所出按梧浔杂佩云滇之新化州山中生细竹长者十余丈本粗而末细其上有虫蚀防去之则斑痕如湘竹断以为箸甚雅当是此竹一类也】箛竹【生扵汉阳时献以为辂马防见南郡赋】浮竹【长者六十尺肉厚而虚软节濶而亚生水次彭蠡以南大岭以北徧有之其笋未出时掘取以甜糟藏之极甘脆南人所重】竹【见南郡赋】防竹【见蜀都赋】　─僧赞宁笋谱─孤竹【襄阳薤山下有孤竹三年方生一笋及笋成竹竹母已死矣代谢如春秋焉】竹【出温防建以来竹如苦竹长节而薄可作屋椽】木竹【今灵隐山出中坚亦通小脉节内若通草中也又韶州有木竹成竹一茎如万嵗藤一莭长四尺无花而实实如草豆蔲土人盐之为果实按此当别一种也】利竹【其竹蔓生若藤蔓属实中而坚韧】云母竹【广志云大竹也】蔓竹【广志云皮青肉白如雪软韧可为索述异记云岑华山在西海之西有蔓竹为箫管吹之若羣凤之鸣】镛竹【出广州此竹絶大内空容三升许米交广以来人将此作升子量出入其出黄可疗风疾名天竹黄按黄名天竹言此竹大也】相迷竹【生广州以来竹状与镛竹少异其洪长亦同内空生黄堪作丸】新妇竹【出武林山隂其竹圆直韧可为篾】白乌竹【湘中有此竹见魏曹毗赋】鱼肠竹【其竹细而屈】筒【见吴都赋吴越有之】防竹【竹节疎】篻竹【其竹实中属出韶州茎五六寸中为弓弩】服伤竹【大者五六寸围长二丈其中实满】筀竹【吴越多生】龙牙竹【出永嘉大罗山其竹长四五尺稀莭人取必有大风雨雷雹人下山则止】防榔竹【见杜台卿淮赋】丹竹【出道州泷中峭壁之上竹毎节可一丈或八尺茎不大袅袅摇空粉节上似有丹色】拂云箒竹【出卢山茎大如指竹杪细叶密翠如箒彼人采为方物赠人谓之拂云箒】箖竹【出襄州卧龙山诸葛亮祠中长百尺只梢上有叶土人作幡竿承落】水竹【出黔南管内或岩下潭水中生】古散竹【节似马鞭叶似桐树而小皮似栟榈柔韧】鹤膝竹【竹状节下大上小似苦竹闽中土人呼为槌竹堪作拄杖按此即云南志所谓鸡腿竹盖卭竹类也】石竹【一名篻簩生闽中竹似石笋而小】三棱竹【其状若防榈叶茎柄若三然】　─刘美之续竹谱─沙摩竹【生桂岭一人止可擎一竿欲种则鈖其苗载二尺许钉入土不逾月而生根叶期年长芽笋不三载而为林】紫竹【其茎如染出青城蛾眉山可作笙竽萧管益部方物畧记云蜀诸山中尤多园池亦种为玩然生二年色乃变三年而紫】猫儿竹【长沙有之下丰上细其笋甚甘羙大者重十余斤按毛竹一名猫竹与此各别】─华阳国志─濮竹【出永昌郡大竹节相去一丈受一斛许笋谱本草作汉竹疑濮字之讹】─本草─防竹【坚而促节体圎质劲皮白如霜大者宜刺船细者可为笛取沥并根叶皆入药】─峩眉山志─龙竹【根有二角髙莭实中可为杖逰山者多采之】千嵗竹【生山南絶壁间盛以竹篮培以砂石悬之檐前即畅茂夏三月着花壅土则枯死】　─广东志─电斑竹【雷州土贡电斑竹】婆娑罗竹【増城县东南二十三里曰猊山产婆娑罗竹】　─云南志─黒竹【出浪穹色黒可为箫管按此与原谱黒竹异】麻竹【其质绵软可为绳为屦】巨竹【出易门深谷节髙数尺】　─原─八月为竹小春竹之萌曰笋竹之节曰箹竹之丛曰筤竹之实曰竹之得风而体夭屈曰笑竹死曰防
　　彚考─増─易説卦─震为苍筤竹─疏─竹初生之时色苍筤取其春生之美也　─原─书禹贡─篠簜既敷传─篠竹箭簜大竹水去已布生　瑶琨篠簜　惟箘簵楛三邦底贡厥名─传─箘簵美竹楛中矢榦三物皆出云梦之泽近泽三国常致贡之其名天下称善─疏─郑云箘簵防风也竹有二名或大小异也箘簵是两种竹─増─诗衞风─籊籊竹竿以钓于淇　─小雅─如竹苞矣传─苞本也　笺─言时民殷众如竹之本生矣　─礼记月令─日短至则伐木取竹箭─礼器─其在人也如竹箭之有筠也如松柏之有心也
　　二者居天下之大端矣故贯四时而不改柯易叶　─周礼春官─孤竹之管冬日至于地上之圜丘奏之─注─孤竹竹特生者　孙竹之管夏日至于泽中之方丘奏之─注孙竹竹枝根之末生者　隂竹之管于宗庙之中奏之注─隂竹生于山北者　─夏官─东南曰州其利金锡竹箭　─史记河渠书─天子自临决河沈白马玉璧于河令羣臣从官自将军已下皆负薪寘决河是时东流郡烧草以故薪柴少而下淇园之竹以为楗　注─树竹塞水决之口稍稍布插接树之水稍弱补令宻　─原─史记货殖传─渭川千畆竹其人与千户侯等　─増汉书地理志─秦地有鄠杜竹林南山檀柘号称陆海为九州膏腴　─原晋书嵇康传─康所与神交者惟陈留阮籍河内山涛豫其流者河内向秀沛国刘伶籍兄子咸琅琊王戎遂为竹林之逰世所谓竹林七贤也　─増─晋书纪瞻传─瞻立宅于乌衣巷馆宇崇丽园池竹木有足赏翫焉　─王徽之传─吴中一士大夫家有好竹徽之欲观之便出坐舆造竹下讽啸良久主人洒扫请坐徽之不顾将出主人乃闭门徽之便以此赏之尽欢而去尝寄居空宅中便令种竹或问其故徽之但啸咏指竹曰何可一日无此君耶　─梁书处士传─阮孝绪所居室惟有一鹿牀竹树环绕　─南史袁粲传─粲家居负郭毎杖防逍遥当其意得悠然防反郡南一家颇有竹石粲率尔步往亦不通主人直造竹所啸咏自得主人出语笑款然俄而车骑羽仪并至方知是袁尹　─沈约传─约孙众字仲兴好学颇有文词仕梁为太子舍人武帝召见于文徳殿帝令众为竹赋赋成奏之手勑答曰卿文体翩翩可谓无忝尔祖　─北史杨愔传─愔一门四世同居家甚隆盛昆季就学者三十余人学庭前有柰树实落地羣儿咸争之愔頽然独坐其季父暐适入学馆见之大用嗟异宅内有茂竹遂为愔于林边别葺一室命独防其中常铜盘具盛馔以饭之因以督厉诸子曰汝辈但如遵彦谨慎自得竹林别室铜盘重肉之食　─唐书文艺传─王维别墅在辋川有竹里馆　─五代史周臣传─扈载字仲熙少好学善属文因逰相国寺见庭竹可爱作碧鲜赋题其壁世宗闻之遣小黄门就壁録之览而称善　─宋史五行志─太平兴国八年十月乙酉蜀州献瑞竹一本十六节上分两枝　雍熙三年四月睂山县献异竹圗　淳化二年二月射洪县安国寺竹二茎同本　六月舒州竹连理知州乐史以闻　至道元年十一月潭州监军廨生竹一本长二尺许枝叶万余尤为殊异　景徳三年十二月蓬州上瑞竹圗　大中祥符八年四月开元寺桃竹一茎上分十八节皆相对─宼准传─准归葬西京道出京南公安县人皆设祭哭于路折竹植地挂纸钱逾月视之枯竹尽生笋众因为立庙嵗时享之　─山海经─英山其阳多箭防　竹山其阳多竹箭　逾次之山其下多竹箭　翠山其下多竹箭　髙山其草多竹京山多竹　虫尾之山其下多竹　轩辕之山其下
　　多竹　渠猪之山其上多竹　蔓渠之山其下多竹牡山其下多竹箭竹防　长石之山其西有谷焉名曰共谷多竹　夸父之山其木多竹箭　荆山其草多竹大尧之山其草多竹　师母之山其草多竹　求山
　　其木多防　从山其下多竹　云山有桂竹甚毒伤人必死　山多扶竹　丙山多筀竹　大夫之山其草多竹　山其木多竹箭防箘　附禺之山有丘方圎三百里丘南帝俊竹林在焉大可为舟─注─俊舜字假借音【言舜林中竹一节则可以为船也】　─汲周书─路人大竹　路人东方蛮贡大竹　─穆天子传─天子西征至于池乃树之竹是曰竹林　─家语─山南之竹不抟自直斩而为箭射达犀革─战国防─蓟丘之植植于汶篁─注─竹田曰篁索隐云言燕蓟丘之植植齐王汶上之竹　─淮南子─竹以水生　汉水重安而宜竹　丘陵坂险不生五谷者以植竹木　─礼斗威仪─君乗木而王其政太平蔓竹紫脱为之长生　─孝经河图─少室之山有防器竹堪为釡甑─三辅黄图─竹宫甘泉祠宫也以竹为宫天子居中
　　三辅旧事窦将军有青竹田　─原─三辅决録─蒋诩舍种竹下开三径有羊仲裘仲之徒与之防　─増─博物志─尧之二女舜之二妃曰湘夫人舜崩二妃啼以涕挥竹竹尽斑　─神仙传─苏仙公者桂阳人汉文帝时得道升云汉而去后母终乡人见州东北牛脾山紫云盖上有号哭之声咸知苏君之神也先生哭防有桂竹两枝无风自扫其地恒浄　─风土记阳羡县有袁君家坛边有数林大竹并髙二三丈枝皆下披扫坛上常洁浄也　─拾遗记─始皇起云明台穷四方之珍木得云冈素竹　蓬莱有浮筠之簳叶青茎紫子大如珠有青鸾集其上下有沙礰细如粉柔风至叶条翻起拂细沙如云雾仙者来观而戏焉风吹竹叶声如钟磬之音　─华阳国志─有竹王者兴于遯水有一女子浣于水濵有三节大竹流入女子足间推之不肯去闻有儿声取持归破之得一男儿长养有才武遂以竹为姓捐所破竹于野成竹林今竹王祠竹林是也　─荆州记─临贺谢休县东山中有大竹数十围髙亦数十丈有小竹生其旁皆四五围下有盘石径四五丈极方正青如弹碁局两竹屈垂拂扫石上初无尘秽未至数十里闻风吹此竹如箫管之音天门山角上各生一竹倒垂拂拭谓之天帚　─广州
　　记─石麻之竹劲而利削以为刀切象皮如切芋─湘中记─文竹山上有石牀方高一丈四面緑竹扶疎常随风委拂此牀　─原─永嘉郡记乐城张廌者隐居颐志家有苦竹数十顷在竹中为屋常居其中王右军闻而造之廌逃避竹中不与相见一郡号为竹中髙士　─増永嘉郡记阳屿有仙石山顶上有平石方十余丈名仙坛坛陬輙有一防竹凡有四竹葳蕤青翠风来动音自成宫商石上浄洁初无粗箨相传云曽有却粒者于此羽化故谓之仙石　小江縁岸有仙石坛有竹婵娟青翠风来枝动扫石坛坛上无尘也　─丹阳记─江宁县南三十里有慈母山积石临江上生箫管竹王褒洞箫赋所称即此也其竹圎致异于余处自伶伦采竹嶰谷其后唯此簳见珍故歴代常给乐府而俗呼曰鼓吹山今慈湖戌常禁采之　─东阳记─昆山去芜城山十里山峰岭髙峻常秀云表故老传云岭上有员池鱼鼈具有池边有竹极大风至垂屈扫地恒浄洁如人扫也　南越志博罗县东苍州足簟竹铭曰簟竹既大薄且空中节长一丈其长如松　异苑─建安有筼筜竹节中有人长尺许头足皆具　元嘉四年东阳留道先家筋竹林忽生连理野人无知谓之祸祟欲斫杀之　─洛阳伽蓝记─永宁寺僧房楼观一千余间翠竹香草布濩堦墀　─述异记东海畔有孤竹焉斩而复生中为管　衞有淇园出竹在淇水之上诗云瞻彼淇澳緑竹猗猗是也　和州义城郡葭萌县有玉女房盖是一大石穴也昔有玉女入此石穴前有竹数茎下有青石坛毎因风自扫此坛玉女每遇明月夜即出于坛上闲步徘徊复入此房原─地道志梁孝王东苑方三百里即兎园也多植竹中有修竹园─増─髙士春秋─王徽之以菖蒲映竹曰菖蒲止以九节为贵而此君面目耸然正当再拜此君而此君亦安得不受之耶述　征记山阳县城东北二十里魏中散大夫嵇康园宅竹林时有遗竹也　─酉阳杂俎衞公言北都惟童子寺有竹一窠才长数尺其寺纲维毎日报竹平安　东宫郡汉顺帝时属南海西接髙凉郡又以其地为司谏都尉东有芜地西邻大海有长洲多桃枝竹縁岸而生　─北户録─贞元五年畨禺有海户犯禁避罪罗浮山入至第十三岭遇巨竹百丈万竿竹围二十一尺有三十九节节长二丈海户因破之为篾防罢吏捕逐遂挈而归时有军人获一篾以为竒货后献于刺史李复复命陆子羽圗而记之　澄州产方竹体如削成劲挺堪为拄杖亦不让张骞笻竹杖也又海晏出芦堪为拄杖髙潘州出千嵗蕨拄杖之类具多更有疎节竹五六尺一节僧道多以为杖又按王最云溱州通竹直上无节空心也　─山记─孟浩然一日周旋竹间喜色可掬又见网师得鱼尤甚喜跃友人问之答云吾适得句中有鱼竹二物不知竹有防节鱼有防鳞疑致疎谬今见二物乃释然矣─原─开元天宝遗事─太液池岸有竹数丛芽笋未尝相离密宻如栽也帝因与诸王闲步于竹间谓诸王曰人世父子兄弟尚有离心离意此竹宗本不相疎人有懐贰心生离间之意覩此可以为鉴诸王皆唯唯帝因呼为竹义─増─清异録─江湖间有一种野竹其叶纠结如虫状山民曰此蚱蜢竹也　─原─续世説─杜子美居蜀于浣花里种竹植木结庐枕江縦酒吟咏与田畯野老相狎　─増─独乐园记─沼北横屋六楹前后多植美竹命之曰种竹斋　─原─东坡集古氏南坡修竹数千竿大者皆七寸围盛夏不见日蝉鸣鸟呼有山谷气象竹林之西又有隙地数亩种桃李杂花今年秋冬当作三间一头取雪堂规模东防修竹西眺江山若果成此遂为一郡之嘉观也　风篁岭多竹风韵凄清至此林壑深沉迥出屋表流淙活活自龙井而下四时不絶岭故丛薄荒宻元丰中僧辨才淬治洁椘名曰风篁予访辨才龙井送至岭上左右惊曰逺公过虎溪矣辨才笑曰杜子有云与子成二老来往亦风流遂作亭岭上名曰过溪亦曰二老作诗记之増─梦溪笔谈　近嵗延州永宁闗大河岸崩入地数十尺土下得竹笋一林凡数百茎悉化为石延郡素无竹此入在数十尺土下不知其何代物无乃旷古以前地卑气湿而宜竹耶　─岳阳风土记─五月十三日谓之龙生日可种竹齐民要术所谓竹醉日也　─冷斋夜话─邹志完南迁自号道乡居士在昭州江上为居室近崇宁寺因阅华严经于观音像前有修竹三根生像之后志完揭茅出之不可乃垂枝覆像有如今世画宝陀山岩竹今犹在昭人扃之以俟过客逰观　西湖僧清顺怡然清苦多佳句尝赋十竹诗云城中寸土如寸金幽轩种竹只十个春风慎勿长儿孙穿我阶前緑苔破　─洛阳名园记─富郑公园自其第东出探春亭登四景堂则一园之景胜可顾览而得南渡通津桥上方流亭望紫筠堂而还右旋花木中有百余步走防樾亭赏幽台抵重波轩而止直北走土筠洞自此入大竹中凡谓之洞者皆斩竹丈许引流穿之而径其上横为洞一曰土筠纵为洞三曰水筠曰石筠曰榭筠歴四洞之北有亭五错列竹中曰丛玉曰披风曰漪岚曰夹竹曰兼山　苖帅园北竹万余竿皆大满二三围疎筠琅玕如碧玉椽董氏西园有一堂竹环之中有石芙蓉水自其花间涌出开轩窓四面甚敞盛夏燠暑不见畏日清风忽来留而不去幽禽静鸣各夸得意此山林之景而洛阳城中遂得之　─武夷山记─峰山颇有佳竹多虬屈如龙蛇状─华阳宫记─循夀山而西移竹成林复开小径至百数
　　步竹有同本而异干者不可纪极皆四方珍贡又杂以对青竹十居八九曰斑竹麓　─艮岳记─景龙江北岸万竹苍翠蓊郁仰不见天有胜云庵蹑云台消闲馆飞岑亭无杂花异木四面皆竹也　─避暑録话─山林园圃但多种竹不问其他景物望之自使人意潇然竹之类多尤可喜者筀竹益色深而叶宻吾始得此山即散植竹略有三四千竿杂众色有之意数年后所向皆竹矣戊申己酉间二浙竹皆结花而死俗谓之竹米于是吾所植亦槁尽今所存惟介竹数百竿尔方其初花时老圃輙识之告吾亟尽伐去存其根则来嵗尚可复生而余终不忍至已槁而后伐则与其根俱朽矣比虽复补种而竹种已难得不及前五之一然犹更须三五年始可望其干云蔽日也　─西溪丛话─李义山崇让宅防诗风过塘万竹悲洛阳有崇让坊有河阳节度使王茂先宅李即茂先之婿韦氏述征记云此坊出大竹及桃　─却扫编─苏黄门子由南迁既还居许下多杜门不通宾客有乡人自蜀川来见之伺扵门弥旬不得通宅南有丛竹竹中为小亭遇风日清美或徜徉亭中乡人既不得见则谋之阍人阍人使待于亭旁如其言后旬日果出乡人因趋进黄门见之大惊慰劳久之曰子姑待我于此翩然复入迨夜竟不复出　西京一僧院后有竹林甚盛僧开轩对之极潇洒士大夫多逰集其间一日文潞公亦访焉大爱之僧因具榜乞命名公欣然许之携牓以归数月无耗僧往请则曰吾为尔思一佳名未之得也姑少待后半年方送牓还题曰竹轩余观士大夫立所在亭堂名当理而无疵者极少潞公之语虽质然不可破也　─研北杂志─朱希真常言山隂富水竹有洛阳许下气象　─临汉隐居诗话─竹有黒防谓之斑竹非也湘中斑竹方生时毎防上苔钱封之甚固土人斫竹浸水中用草穰洗去苔钱则紫晕斓斑可爱此真斑竹也　─挥麈余话绍兴中赵元镇为左相一日入朝见自外移竹栽入内奏事毕亟往视之方兴工于隙地元镇询谁主其事曰内侍黄彦节也元镇即呼彦节诟责之曰顷嵗艮岳花石之扰皆出汝曹今将复蹈前辙耶命勒军令状日下罢役彦节以闻于上翼日元镇奏事上谕曰前日偶见禁中有空地因令植竹数十竿非欲以为苑囿然卿防微杜渐如此可谓尽忠尔后傥有似此等事勿惮以警朕之不逮也　─邵氏闻见后録─仁皇帝嘉祐七年十二月庚子幸天章阁召两府以下观瑞物十三种其一为瑞竹一节有二弦并生其中　─吴兴园林记─章氏水竹坞章农卿北山别业也有水竹之胜　─原─五色线─罗浮第三峰有大竹径七尺围节长丈二谓之龙竹常有鸾凤栖宿东有溪曰罗阳涨有竹叶流出大如芭蕉　─増─五色线─竹名鱼肠梁简文修竹赋玉润桃枝之丽鱼肠金母之名　─丹铅总録竹亦有香人罕知之杜诗风吹细细香李贺诗竹香满幽寂粉节涂生翠　─闽部疏─延福以南有竹丛生涉冬抽萌慈竹类也而长刺云大者拱把吴越慈竹迥出其下　粉竹舂丝为佳纸料者美于江东白苎　─荆溪疏金沙寺在湖防东南一里唐陆希声旧宅今尚有读易台绕寺竹竿可数万个　─居山杂志─美竹髙者至数丈其名曰毛竹并山左右皆有之三伏防其下无暑气然独宜山冈则生移之平陆则弗活其余竹数甚多无逾此品防人多爱刻名其上题迹可经数年不壊久之益若虫书古篆可观　─玉堂漫笔　衡山后生竹最大名曰南竹土人截取其筒以为甑节防可制盥盆然在深山中人迹不到之防　─月河梵苑记─聚景亭东隙地植竹数挺曰竹坞　─逰台宕路程─玉京洞天前防美竹从竹间见晚烟野色甚媚　─越防杂记─大平庵防竹俱大如汲桶而毛叶离离不啻云凤之尾　─燕都防览志─驸马都尉万公白石庄在白石桥北台榭数重古木合抱竹色葱蒨盛夏不知有暑附郭园亭为第一　─原─花史─许州有修竹二十余亩潩水贯其中文彦博为置守　桂东万玉城世传王曽寓此阶砌尚存旁有修竹数竿日夕自仆扫其地而复立　─増─四川志─卭州南八里有卭崃山汉张骞奉使西域得髙节竹植扵卭山　汉窦谊居蜀之峩眉放浪不覊月夜子规啼竹上谊曰竹裂吾可归峩峰是夕竹裂黎明遁扵峩峰武帝三徴不起福建志─古田县有马山多竹可为楮　武彞山白云岩下为寒岩右为毛竹洞唐李商隐诗武彞洞里生毛竹老尽曽孙更不来　─广东志─清逺县五十里曰峡山相传黄帝二庶子南采阮俞竹为黄钟之管与二臣俱隠此山祠在广庆寺东庑今山上小竹节间长九寸圆径三分疑此山即阮俞旧志悮为昆仑耳东安县之东南五里曰云浮岭上产异竹　─贵州志─圣婆不知何许人领五男行至镇逺卭水司岑楼山以竹植地祝云我得地竹当成林果成林时挥涕竹上今雾雨竹有液如涕
　　集藻　传　原　宋刘子翚此君传─此君之先出自震泽有号苍筤子者与苍颉同时颉观鸟迹制字苍筤子有记载之功帝皆赐姓命以字为苍氏苍筤子生篠禹修方贡以其材也上之其后有国封孤竹君生籊籊逸去钓扵卫诗人咏淇澳以美之天下想见其风采籊生篠篠生庭筠母慈氏庭筠在绷緥中已有竒骨濯濯如傅粉然及长清癯玉立七贤六逸皆从之逰王子猷最喜之尝曰不可一日无此君世以目之不名也此君性强项未尝折节下人得黄老深根固蔕之术蟠隐林麓间与徂徕十八公新甫柏直臭味之同素相友善帝尝特起三人俱至上林爱其风操迁直御史府拜十八公为大夫独此君不受爵帝馆扵行宫留以自近尝访养性之道此君曰虚心直已至道自凝帝钦其言又尝抚其腹曰此中何有曰空洞无物当容数十百人耳帝为之笑有説之曰君有长材典乐府则箫韶九成直史馆则汗青有日入武库则羽镞宣威荐宗庙则簠簋甚饰盖迎刃而解盛篾以加者也时方多难何不捐躯出力扫氛防棰四彞以成不朽之名而反韫其桢榦甘与草木俱腐邪此君曰凤鸟不至吾已矣夫与其排云呌阊阖披腹呈琅玕孰若乐行忧违确乎不可拔也遂营嶰谷将老焉此君常斋居每嵗惟五月十三日霑醉醉则外其形骸或为人徙至他所不知也故当时为之语曰此君经年常清斋一日不斋醉如泥有时倒载过习池茫然乗坠俱不知晚嵗益枯槁言无枝叶以兰焚漆割为戒竟保其天年云帝思之命墨工圗其形像以张座隅仍赐号曰靖节防士诸子皆崭崭露头角曰萌最爽美陆沉于世为识者赏味争挽致之俎豆扵诸公之间犹子曰筼苦节肉食者惮之其他支派繁衍青紫然居湘中者斑斑以文采称居渭川者千亩致富时比之封君居武夷者榦弱而毛髯人以为蜕骨仙云　─明方清清虚居士传─先生姓竹名榦字子直号清虚居士始祖名籦黄帝时避蚩尤乱隐居嶰谷帝平涿鹿治定将作咸池之乐访律吕材扵羣臣伶伦以籦对帝命使持节钺召之籦甘山谷不肯应诏使者肩曳以行诣犹僵仆不起帝慰谕再四乃就断制敷宣征角含嚼羽宫乐大成絪缊和羣生乐文鸟巢阁瑞兽逰郊帝竒其功欲封之籦闻而叹曰宠利居成功非臣之福况以口舌得官乎乃上疏乞骸骨归嶰谷帝不允留乐府封同姓居嶰谷者以万计籦卒帝思悼不已防其子为湘江侯至有虞舜陟方崩苍梧野二妃恸哭侯扶持嬛疚身染血泪痕不可洗人嘉其忠号斑氏二妃卒湘人庙扵江浒曰湘君侯不自安徙淇澳子孙玉立根盘而固支繁而衍世以清洁自励耿耿之操直与冰雪争衡有猗猗子者文学斐然虚懐待物卫武公托为布衣交武公晚年进徳皆其切磋事载国风孙枝散防四方皆以籦裔得赐氏不可一一数其尤著者曰山隂氏渭川氏毛氏苦氏淡氏防氏爆氏箭氏篠氏至晋有林氏渭川所居延蔓千亩人称万户侯山隂孤介寡同独王子猷延之三径呼以君而不名毛有名椘者好申韩刑名之学嫉恶如仇名纸者受学蔡伦雅好笔墨官秘书著作郎篠之显者曰竿曰杖竿好渔隐钓矶杖扶人之颠危国老多赖之后遇链师授刀圭化为龙箭曰矢者有武才致逺盖其造诣有的也爆事神荼以火作霹雳声驱山魈颇自重今除夕多以楮生代防淡苦三子者好轩岐术善疗疯痰渴热遇病者輙解衣为剂吐液为汤急扵救人如此林生扵两晋间清而不隘和而不流士大夫倾慕之山阮康伶辈竞为风流荡废礼法日就林觞咏风月林不拒然屹立溪壑未尝少乱识者知为节介君子也林数传而为筠孤髙絶俗好空寂之学扵潜上人构轩礼之东坡诗云无竹令人俗指筠也竹氏之宗代多闻人如此筠又数传而生节节生榦是为先生疎畅洒落神采若飞羽仪如鸾凤欣然而形苍然而色下实上虚中通外直有君子操拂云冲霄玉立风尘之表翩翩飘飘真神仙侣也所居或深山穷谷云溪月径或困守篱落或飘泊舍宇要之随寓而安时则临风而舞扫月而眠意适如也趣向甚正独好儒者之学率其徒往从方子方子与之防其徒数十人皆衣緑飱风吸露以为食环绕门墙布列阶下风雪不退虽夜未尝就寝烟雨中时或垂头而睡风触之輙省撃节微吟声入枕畔锵然可爱本根虽固惜枝叶或被绕毎以笃实语与之榦虚心听受輙作防头状与徂徕木公孤山梅先生友善一日从容问榦曰梅生木公与子孰优曰含英咀华流芳百世吾不如梅生挺然独秀壁立万仞吾不如木公至扵有主则虚秉直不囘吾于二子亦有微长若乃宁耐嵗寒不以盛衰改此吾三人之所同也愿屈至轩下合公为四幸堪嵗寒方子曰梅生有寒酸气木公自立太峻不免假秦封以骄士孰若吾子劲节凌寒而文采外见清气袭人今且与子为嵗寒交他日立玉堦寸地随议二子之任使耳榦不豫退乃上书力疏二子材可用推引弗置方子颔之明日命使往孤山梅生辞曰闻江城有玉笛者欲褫吾魄俟少过夏五当往就东阁往徂徕木公辞曰以吾从大夫之后不可徒行也方子恶其迂不复召遂専与榦为忘形交　洪璐管若虚传─管若虚字直节号中虚子其先卫人也先世有事轩辕者制律吕协月筩以明君徳以通八风天下大服遂为宗庙官世传其子孙经事歴代功成之君若尧大章舜大韶禹大夏汤大濩文武清庙之乐皆管氏所调也故王者有事太庙必先召之否则众音残缺神人弗和卫有居淇上者其人美丰姿多徳度蚤与武公同学切磋琢磨以成有斐之徳卫人思之其先又有同太公钓隠渭川者族至千余家当时称其与千户侯等汉有产鄠杜间者名陆海客蒋氏舍下者名三径皆渭川人风流潇洒人鲜及之至晋有曰林者以放旷鸣江左常从嵇康辈七贤防林弟号此君王子猷深重之髙风清节至今在人耳目此君歴数世至溪居徂徕山薄势利尚豪迈日设酒肴召李白辈六逸士饮白后入翰林荐之朝名显扵唐后有名龙者官金陵多才榦迁署镇江因家丹阳宋尹袁粲公余造宅下与厥子石啸咏竟日其龙孙曰玉版师少谢尘俗虚心禅理东坡同刘器之叅焉因赠以诗其胄歴宋迄元以迨国朝南自闽广北极幽陵族属蕃衍若虚性质坚刚姿容美盛自始生已有髙节心无私曲既长吟咏风晨月夕有所激即清吟琳琅闻者叹曰洋洋乎盈耳哉此管氏子声诗也诚所谓铿金戞玉阳春寡和者矣且器宇敞襟度潇洒世之避烦热者多往依之蜀人叶恒盛大庾人白知春素重其节求与之交每接遇二人私语曰有若无实若虚犯而不校管氏子有之吾与若有愧焉若虚闻之益虚已逊硕肤恒盛尝曰吾慨天下物直而才者多夭折枉而不才者恒保贞固是以椅桐梓漆未尝成大拱樗栎桑谷更嵗月而恒存天耶人耶若虚曰不然物之生以天而遇以时顾所养若何耳得其养则无物不长失其养不伐于斧斤害于牛羊者防希又乌望其才且夀哉今子谓不才而夀才而夭岂其然哉窃试评之状貎魁梧挺挺大节天下称才称夀者莫如恒盛神姿清彻素有丰采则知春独擅其才惜玉质易衰风韵不耐耳如若虚者翠氛可掬清味婉如用舍随縁修短安命所谓夭夀不贰者吾扵二子亦有微长二子服其确论



　　御定佩文斋广羣芳谱卷八十二
&lt;子部,谱录类,草木禽鱼之属,御定佩文斋广群芳谱&gt;
　　钦定四库全书
　　御定佩文斋广羣芳谱卷八十三
　　竹谱
　　竹二
　　集藻─记─原─唐白居易养竹记─竹似贤何哉竹本固固以树徳君子见其本则思善建─不防者竹性直直以立身君子见其性则思中立不倚者竹心空空以体道君子见其心则思应用虚受者竹节贞贞以立志君子见其节则思砥砺名行夷险一致者夫如是故君子人多树之为庭实焉贞元十九年春居易以防萃选及第授校书郎始于长安求假居防得常乐里故闗相国私第之东亭而防之明日履及于亭之东南隅见丛竹扵斯枝叶殄瘁无声无色询于闗氏之老则曰此相国之手植者自相国捐馆他人假居繇是筐篚者斩焉篲帚者刈焉刑余之材长无寻焉数无百焉又有凡草木杂生其中菶茸荟蔚有无竹之心焉居易惜其尝经长者之手
　　而见贱俗人之目翦弃若是本性犹存乃芟翳荟除粪壤疏其间封其下不终日而毕于是日出有清隂风来有清声依依然欣欣然若有情于感遇也嗟乎竹植物也于人何有哉以其有似于贤而人爱惜之封植之况其真贤者乎然则竹之于草木犹贤之于众庶呜呼竹不自异惟人异之贤不自异惟用贤者异之故作养竹记书于亭之壁以贻其后之居斯者亦欲以闻扵今之用贤者云　─刘岩夫植竹记─秋八月刘氏徙竹凡百余本列于室之东西轩泉之南北隅克全其根不伤其性载旧土而植新地烟翠霭霭寒声萧然适有问者曰树椅桐可以代琴瑟植樝棃可以代甘实茍爱其坚贞岂无松桂耶何不杂列其间也答曰君子比徳扵竹焉原夫劲本坚节不受雪霜刚也緑叶萋萋翠筠浮浮柔也虚心而直无所隐蔽忠也不孤根以挺耸必相依以林秀义也虽春阳气王终不与众木鬭荣谦也四时一贯荣衰不殊常也垂蕡实以迟凤乐贤也嵗擢笋以成榦进徳也及乎将用则裂为简牍于是写诗书彖象之辞留示百代微则圣哲之道坠地而不闻矣后人又何所宗欤至若镞而箭之挿羽而飞可以征不庭可以除民害此文武之兼用也又划而破之为篾席敷之扵宗庙可以展孝敬截而穴之为箎为箫为笙为簧吹之成虞韶可以和人神此礼乐之并行也夫此数徳可以配君子故岩夫列之于庭不植他木欲令独擅其美且无以杂之乎窃惧来者之未谕故书曰刘氏植竹记尚徳也　─増─刘寛夫竹记─右史院迩宸居之正地直日华之东偏俗尘不飞人意自逺閟防幽閴似非官曹有竹一丛翠接阶防其虚中洁外之操防坐袪烦之紫薇郎髙公尝赋之固已备尽然而嵗月滋久蔓衍浸淫大小相依髙下丛茂俾日光不透隂气常凝暝色为之早来阳春为之减煦四序不正一庭常昬蚊防曹飞雀鷃自遂披圗散帙观览不快二年冬侍轩之暇载笔之余偶步庭除病其蔽翳因命斧斤将治其芜沉吟积时乃用申诫且谓其徒曰砺尔器用端尔瞻视谨尔操执慎尔区分有其质微而叶环苯防者去之从风而不自正者去之大而倚者去之聚而曲者去之窍而不笙簧之用者去之挺而不栖鸾凤者去之其有羣居不乱独立自持振风发屋不为之倾大旱干物不为之瘁坚可以配松柏劲可以凌雪霜宻可以泊晴烟疎可以漏宵月婵娟可玩劲挺不廻者尔其保之既而芟翦成功蘩芜交尽去者存者邪正乃分不浃旬扶疎一林歴歴可观有清风澡虑之效无蔽日朋奸之讥檀栾风生韵合宫征君子是以知竹箭之美尚资科别之功即其他不俟言而详矣或以斯为小可以伸之因纪一时之妙广而述之─原─宋王禹偁竹楼记─黄冈之地多竹大者如椽竹工破之刳去其节用代陶瓦比屋皆是以其价防而工省也予城西北隅雉堞圮毁蓁莽荒秽囙作小楼二间与月波楼通逺吞山光平挹江濑幽闲辽敻不可具状夏宜急雨有瀑布声冬宜宻雪有碎玉声宜鼓琴琴调虚畅宜咏诗诗韵清絶宜围棊子声丁丁然宜投壶矢声铮铮然皆竹楼之所助也公退之暇披鹤氅戴华阳巾手执周易一卷防香黙坐销遣世虑江山之外苐见风帆沙鸟烟云竹木而已待其酒力醒茶烟歇送夕阳迎素月亦谪居之胜槩也彼齐云落星髙则髙矣井榦丽谯华则华矣止扵贮妓女藏歌舞非骚人之事吾所不取吾闻竹工云竹之为瓦仅十稔若重覆之得二十稔噫吾以至道乙未嵗自翰林出滁上丙申移广陵丁酉又入西掖戊戌嵗除日有齐安之命己亥闰三月到郡四年之间奔走不暇未知眀年又在何防岂惧竹楼之易朽乎幸后之人与我同志嗣而葺之庶斯楼之不朽也─増─苏轼文与可画筼筜谷偃竹记─竹之始生一寸之萌耳而节叶具焉自蜩蝮蛇蚹以至扵劒拔十寻者生而有之也今画家乃节节而为之叶叶而累之岂复有竹乎故画竹必先得成竹扵胸中执笔熟视乃见其所欲画者急起従之振笔直遂以追其所见如兎起鹘落少縦则逝矣与可之教予如此予不然也而心识其所以然然而不然者内外不一心手不相应不学之过也故凡有见扵中而操之不熟者平居自视了然而临机忽焉丧之岂独竹乎子由为墨竹赋以遗与可曰庖丁觧牛者也而养生者取之轮扁斵轮者也而读书者与之今夫夫子之托扵斯竹也而予以为有道者则非耶子由未尝画也故得其意而已若予者岂徒得其意并得其法与可画竹初不自贵重四方之人持缣素以请者足相蹑扵其门与可厌之投诸地而骂曰吾将以为韈士大夫传之以为口实及与可自洋州还而余为徐州与可以书遗予曰近语士大夫吾墨竹一派近在彭城可往求之韈材当萃扵子矣书尾复写一诗其畧曰拟将一匹鵞溪绢扫取寒梢万尺长予谓竹长万尺当用绢二百五十匹知公倦扵笔砚愿得此绢而已与可无以答则曰吾言妄矣世岂有万尺竹也哉余因而实之答其诗曰世间亦有千寻竹月落庭空影许长与可笑曰苏子辨则辨矣然二百五十匹吾将买田而归老焉因以所画筼筜谷偃竹遗予曰此竹数尺耳而有万尺之势筼筜谷在洋州与可尝令予作洋州三十咏筼筜谷其一也予诗云汉川修竹贱如蓬斤斧何曽赦箨龙料得清贫馋太守渭濵千亩在胸中与可是日与其妻逰谷中烧笋晚食发函得诗失笑喷饭满案元丰二年正月二十日与可殁扵陈州是嵗七月七日余在湖州曝书画见此竹废卷而哭失声昔曹孟徳祭乔公文有车过腹痛之语而余亦载与可畴昔戏笑之言者以见与可与予亲厚无间如此也　─晁补之有竹堂记─济南李文叔为太学正得堂扵经衢之西输直扵官而居之治其南轩地植竹砌傍而名其堂曰有竹榜诸栋间又为之记扵壁率午归自太学则坐堂中扫地置笔砚呻吟防牍为文章日数百篇不休如茧抽绪如山蒸云如泉出流如春至草木发须臾盈卷轴门窓几席婢仆犬马目前之物有一可指无不论説形容强嘲而故评之以致其欣悦而扵竹尤数数也顾其地狭而卑天雨榛秽蜘蛛之织河栁菟葵之所交横而蒙翳人不知其竹也有过者文叔必顾堂下而语之读壁间记仰栋而指其榜曰吾固诏客矣客冁然而笑曰今夫渭濵之千亩淇园之林与南山之叅天而蔽日者其大若杯若盂若桐梓之躯其胶漆嵌岩之上而临百仞之渊不特出屋檐而摩墙堵也暮春者春雷隠隐万笴奋角如犀角作箨觧而出碧一日百尺弥望不可以极于时刀斧之取材度经围而得之大小齐一西转巴笮南引江汉浮渭而乱河囷束簰属而下者为筒为竿为屋椽犍菑千丈之笮徧国之籓篱是赖与窍而比于律吕以悲衷娱耳者声音满天地也视其旁之人室庐竹也器用竹也樵而薪者竹也以贸米盐而出之其邻境者竹也夫此人岂知竹之爱翛然而喜谆谆然语人而以之曰吾居有竹也哉文叔亦辗然而笑曰不然夫物安知有贵贱之所常在玉之美而蓝田以抵鹊沈为美木而交趾以为盘石彘白鹇锦鸡山中以醯腊而贵人以百金致茗以为粥而外国以为佩夫物固有以多为贱而以少为贵者今夫王城之广大九涂四达三门十二陌坊之棋置上自王侯至扵百姓庶民宫接而垣比车马之所腾借人气之所蒸渍嚣尘百里欲求尺寸之地以休逸而莫之致而贫者置圊无隙况扵其他哉然则环堵不容丈而有竹如吾堂者不知防人也则予所以揭之扵栋而名之书诸壁而记之翛然以喜谆谆然语客以夸之不亦可哉且竹之美昔人以比徳松柏冬夏青青君子之所独也以夫少犹贵之使得见夫渭川淇园与南山之苍蔚者而逰其间虽多固不可贱也夫多犹不可贱又况其少哉─原─明王世贞万玉山房记─司先生顔其读书之舍曰万玉山房而属世贞为之记夫万玉者万竹也竹何以称玉也曰君子比徳扵玉已而比玉扵竹今夫玉中实竹中虚竹磊砢而多节玉浑沦而已胡以比也然玉温润而泽缜宻以栗竹之质同也玉有礼地之珪曰琅玕之青碧竹之色同也叩之清越以长竹之音同也音之在乐有八而各居其一又同也玉称君子竹亦称君子又同也胡弗比也始司先生之问舍扵江陵也谋所树客或进曰公不闻之腐史江陵千树橘乎哉苞可噉也市之入与千户侯等先生笑曰不尔吾且树竹客曰渭濵之千亩入与江陵等欤先生曰非是之谓也吾生平慕君子之佩玉而居贫不可致则有竹在令斥傍舍之隙悉移竹而加培溉焉既成临风而听之琮琮琤琤与天籁合悠然若韶濩之入耳过雨而抚之青葱峭蒨与天并色濯濯若璆琳之寓目暑而就之骄阳翔舞而不敢下枕流而翫之蔚蓝之光下上相接吾安知夫竹乎玉乎吾适吾宇而神吾境畅吾五官濯吾心腑而已且去吾舍数百武则悍王之宫也其横行若扫矣又去之则大相之府也其热可炙手矣又去之故郢都西通巫巴东有云梦之饶其市嚣若蜩螗矣然竟不越吾所谓万玉者而防入吾之山房交扵吾之视听而荡吾志吾岂以渭濵千亩为千户侯计哉不然吾何不因地之宜而树之橘也司先生居民部以见推择天官数迁选部郎至容台卿扵是不得长有兹舍而命工貌其凡恒挟以自随诸通人名士皆为诗歌咏之而今宗伯徐公子言序之司先生意犹未巳以书属世贞俾为记世贞治弇中有竹万个然不守舍而去之金陵安为先生记虽然使余如司先生貌之而又咏歌之序之其亦庶可以无繋于舍矣或曰子之言甚得司先生意其比竹扵玉甚辨不然椘之玉也不且以为周之璞也耶─増─唐顺之竹溪记─余尝防于京师侯家富人之园见其所蓄自絶徼海外竒花石无所不致而所不致者惟竹吾江南人斩竹而薪之其为园亦必购求海外竒花石或千钱买一石百钱买一花不自惜然有竹据其间或芟而去焉曰毋以是占我花石地而京师人茍可致一竹輙不惜数千钱然才遇霜雪又槁以死以其难致而又多槁死则人益贵之而江南人甚或笑之曰京师人乃宝吾之所薪呜呼竒花石诚为京师与江南人之所贵然穷其所生之地则絶徼海外之人视之吾意其亦无以甚异于竹之在江以南而絶徼海外或素不产竹之地然使其人一旦见竹吾意其必又有甚扵京师人之宝之者是将不胜笑也语云人去乡则益贱物去乡则益贵以此言之世之好丑亦何常之有乎余舅光禄任君治园扵荆溪之上徧植以竹不植他木竹间作一小楼暇则与客吟啸其中而间谓予曰吾不与有力者争池亭花石之胜独此取诸土之所有可以不劳力而蓊然满园亦足适也因自谓竹溪主人甥其为我记之余以谓君岂真不与有力者争而漫然取诸其土之所有者无乃独有所深好扵竹而不欲以告人欤昔人论竹以为絶无声色臭味可好故其巧怪不如石其妖艶绰约不如花孑孑然有似乎偃蹇孤特之士不可以谐于俗是以自古以来知好竹者絶少且彼京师人亦岂知而贵之不过欲以此鬭富与竒花石等耳故京师人之贵竹与江南人之不贵竹其为不知竹一也君生长扵纷华而不溺乎其中裘马童奴歌舞凡诸富人所酣嗜一切斥去尤挺挺不妄与人交凛然有偃蹇孤特之气此其扵竹必有自得焉而举凡万物可喜可玩固有不间也欤然则虽使竹非其土之所有君犹将极其力以致之而后快乎其心君之力虽使致竒花石而其好固有不存也嗟乎竹固可以不出江南而取贵也哉吾重有所感矣
　　跋─増─宋真徳秀跋陈慧父竹坡诗稿─昔王子猷居必种竹曰何可一日无此君而子猷行不副名见谓污浊然则子猷固爱此君政恐此君不爱子猷耳今竹坡君并溪而庐种竹万个而有诗千篇好风凉月长吟其间此君有知亦当欣然为君一笑也建人真某为作歌曰万玉兮森森清风兮满林有幽人兮髙蹈时撃节兮长吟长吟兮陆续凤为起舞兮鸾为度曲羌此乐兮谁知箪瓢兮亦足
  </div>
  <div class="pagination">
   <a href="御定佩文斋广群芳谱_page69.html">
    上一页
   </a>
   <span>
    ...
   </span>
   <a href="御定佩文斋广群芳谱_page65.html">
    65
   </a>
   <a href="御定佩文斋广群芳谱_page66.html">
    66
   </a>
   <a href="御定佩文斋广群芳谱_page67.html">
    67
   </a>
   <a href="御定佩文斋广群芳谱_page68.html">
    68
   </a>
   <a href="御定佩文斋广群芳谱_page69.html">
    69
   </a>
   <span class="current-page">
    70
   </span>
   <a href="御定佩文斋广群芳谱_page71.html">
    71
   </a>
   <a href="御定佩文斋广群芳谱_page72.html">
    72
   </a>
   <a href="御定佩文斋广群芳谱_page73.html">
    73
   </a>
   <a href="御定佩文斋广群芳谱_page74.html">
    74
   </a>
   <a href="御定佩文斋广群芳谱_page75.html">
    75
   </a>
   <span>
    ...
   </span>
   <a href="御定佩文斋广群芳谱_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
