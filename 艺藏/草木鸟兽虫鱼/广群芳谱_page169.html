<!DOCTYPE html>
<html>
<head>
    <meta charset="UTF-8">
    <title>广群芳谱 - 第 169 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广群芳谱 - 第 169 页/共 195 页</h1>
    <div class="content">
　　｜花史｜
　　王龟龄十朋取庄园卉，目为十八香，以菊为冷香。
　　吴致尧九疑考古云，春陵旧无菊，自元次山始植。沈谱云，次山作菊圃记，云，在药品为良药，为蔬菜是佳蔬。
　　本草与千金方皆言菊花有子，魏锺会菊花赋，有方实离离之言，马伯州菊谱，有金箭头菊，其花长而末锐，枝叶可茹，最愈头风，谓之风药菊，冬收而春种之，据此二说，则菊之为花，果有结子者。
　　陶隐居与藏器皆言白菊疗疾有功，本草图经言今服饵家多用白者，抱朴子有言丹法用白菊汁。
　　紫菊之名，见于孙真人种花法，又见于诸谱中，此品传植已久，故唐宋诗人称述亦多，萧颖士菊荣篇，紫英黄萼，照耀丹墀。杜荀鹤诗，雨匀紫菊藂藂色。赵嘏诗，紫艳半开篱菊静。夏英公诗，落尽西风紫菊花。韩忠献公诗，紫菊披香碎晓霞。则紫花定是佳品。
　　屈原离骚经，朝饮木兰之坠露兮，夕餐秋菊之落英。王逸注云，言旦饮香木之坠露，吸正阳之精液，暮食芳菊之落华，吞正阴之精蕊。

　　御定佩文斋广群芳谱卷四十八
　　●御定佩文斋广羣芳谱卷四十九

　　　花谱

　　○菊花二

　　｜集藻｜

　　｜序｜

　　｜增｜

　　｜唐。骆宾王。冒雨寻菊序｜白帝徂秋，黄金胜友，解尘成契，冒雨相邀，间凉燠则鸿鴈在天，叙交游则芝兰满室，砌花舒菊，还同载酒之园，岸叶低松，直泛维舟之浦，参差远岫，断云将野鹤俱飞，滴沥空庭，竹响共雨声相乱，仰折巾于书阁，行阅飘麰，揖雅步于琴台，坐闻流水，字中蝌斗，竞落文河，笔下蛟龙，争投学海，珠帘映水，风生曳露之涛，锦石封泥，苔湿印龟之岸，泛兰英于户牖，座接鸡谈，下木叶于中池，厨烹野鴈，坠白花于湿桂，落紫蔕于疎藤，虽物序足悲，而人风可爱，留姓名于金谷，不谢季伦，混心迹于玉山，无惭叔夜，云尔。

　　｜原｜

　　｜宋。刘蒙泉。菊谱。序｜草木之有花，浮冶而易壊，凡天下轻脆难久之物，皆以花比之，宜非正人达士之所好，然予观屈原之为文，香草龙鳯，以比忠正，而菊与菌、桂、荃、蕙、兰、芷同为所取，松者，天下坚正之木也，陶渊明乃以松配菊，连语而称之，夫屈原、渊明实皆正人达士，其于菊贵重之如此，是菊虽以花为名，固与浮冶易壊之物不可同年而语也，且菊固有异于物者，凡花皆以春盛，而实皆以秋成，菊独以秋花悦茂于风霜揺落之时，此其得时者异也，有叶者，花未必可食，而康风子乃以食菊仙，此其花异也，花可食者，根叶未必可食，而陆龟蒙云，春苗恣肥，得以采撷，供左右杯按，又本草云，以正月取根，此其根、叶异也，夫以一草之微，自本至末，有功于人如此，加以色香态度纤妙闲雅，可为丘壑燕静之娱，然则古人取以比徳，而配之以岁寒之松，夫岂徒然而已哉，洛阳风俗大抵好花，菊品比他州为盛，刘元、孙伯绍者隐居伊洛，广植诸菊，朝夕啸咏其侧，盖已有意谱之而未暇也，崇宁甲申九月，余为龙门之游，得至君居，顾而乐之，相与订论，因随其名品论，序于左，以列诸谱之次。

　　｜史正志。菊谱。前序｜菊，草属也，以黄为正，所以概称黄花，汉俗九日饮菊酒，以祓除不祥，盖九月律中无射而数九，俗尚九日，而用时之草也，南阳郦县有菊潭，饮其水者皆寿，神仙传有康生服其花而成仙，菊有黄花，北方用以准节令，大畧黄花开时，节候不差，江南地暖，百卉造作无时，而菊独不然，考其理，菊性介烈高洁，不与百卉同其盛衰，必待霜降草木黄落而花始开，岭南冬至始有微霜，故也，本草，一名日精，一名周盈，一名傅延年，所宜贵者，菊苗可以采，花可以药，囊可以枕，酿可以饮，所以高人隐士，篱落畦圃之间，不可一日无此花也，陶渊明植于三径，采于东篱，裛露掇英，泛以忘忧，锺会赋以五美，谓圆华高悬，准天极也，纯黄不杂，后土色也，早植晚发，君子德也，冒霜吐颖，象劲直也，杯中体轻，神仙食也，其为所重如此，然品类有数十种，而白菊一、二年多有变黄者，余在三水植白菊百余株，次年尽变为黄花，今以色之黄、白及杂色品类可见于吴门者，二十有七种，大小、颜色殊异而不同，自昔好事者为牡丹、芍药、海棠、竹笋作谱，记者多矣，独菊花未有为之谱者，殆亦菊花之阙文也，余始以所见为之，若夫耳目之未接，品类之未备，更俟博雅君子与我同志者续之。

　　｜增｜

　　｜史正志。菊谱。后序｜菊之开也，既黄白浅深之不同，而花有落者，有不落者，盖花瓣结密者不落，盛开之后，浅黄者转白，而白色者渐转红，枯于枝上，花瓣扶疎者多落，盛开之后，渐觉离披，遇风雨撼之，则飘散满地矣，王介甫武夷诗云，黄昬风雨打园林，残菊飘零满地金，欧阳永叔见之，戏介甫曰，秋花不比春花落，为报诗人子细吟，介甫闻之笑曰，欧阳九不学之过也，岂不见楚辞云，夕餐秋菊之落英，东坡，欧公门人也，其诗亦有欲伴骚人赋落英，与夫□□绕东篱嗅落英，亦用楚辞语耳，王彦宾言，古人之言有不必尽循者，如楚辞言秋菊落英之语，余谓诗人所以多识草木之名，盖为是也，欧、王二公文章擅一世，而左右佩纫，彼此相笑，岂非于草木之名，犹有未尽识之，而不知有落、有不落者耶，王彦宾之徒又从而为之赘疣，盖益远矣，若夫可餐者，乃菊之初开，芳馨可爱耳，若夫衰谢而后落，岂复有可餐之味，楚辞之过，乃在于此，或云诗之访落，落训始也，意落英之落，盖谓始开之花耳，然则介甫之引证，殆亦未思欤，或者之说，不为无据，余学为老圃而颇识草木者，因并书于菊谱之后。

　　｜范成大。范村菊谱。序｜山林好事者或以菊比君子，其说以为岁华晼晚，草木变衰，乃独煜然秀发，傲睨风露，此幽人逸士之操，虽寂寥荒寒，而味道之腴，不改其乐者也，神农书，以菊为养生上药，能轻身延年，南阳人饮其潭水皆寿百岁，使夫人者有为于当世，医国惠民亦犹是而已，菊于君子之道诚有臭味哉，月令以动植志气候，如桃、桐华直云始华，至菊独曰菊有黄华，岂以正色独立，不伍众草，变词而言之欤，故名胜之士未有不爱菊者，至陶渊明尤甚爱之，而菊名益重，又其花时秋暑始退，岁事既登，天气高明，人情舒闲，骚人饮流亦以菊为时花，移槛列斛，辇致觞咏间谓之重九节物，此非深知菊者，要亦不可谓不爱菊也，爱者既多，种者日广，吴下老圃伺春苗尺许时，掇去其颠，数日则歧出两枝，又掇之，每掇益岐，至秋则一干所出数千百朶，婆娑团植，如车盖熏笼矣，人力勤，土又膏沃，花亦为之屡变，顷见东阳人家菊图多至七十种，淳煕丙午范村所植止得三十六种，悉为谱之，明年将益访求他品为后谱云。

　　｜书｜

　　｜增｜

　　｜魏。文帝。与锺繇九日送菊书｜岁往月来，忽逢九月九日，九为阳数，而日月并应，俗嘉其名，以为宜于长久，故以享宴高会，是月律中无射，言群木百草，无有射地而生，惟芳菊纷然独荣，非夫含乾坤之纯和，体芬芳之淑气，孰能如此，故屈平悲冉冉之将老，思餐秋菊之落英，辅体延年，莫斯之贵，谨奉一束，以助彭祖之术。

　　｜传｜

　　｜原｜

　　｜元，杨维桢。黄华传｜先生姓黄，字华，其先有日精者，初生莁之繇曰，煜煜煌煌，绿衣黄裳，德与坤协，数用九彰，九九相仍，俾尔寿昌，佐用炎皇，启于兑方，世为中黄，夫中，五数也，寄旺四时，九九，重阳数也，兑，秋方也，虽寄旺四时，而盛必于秋乎，陶氏旺春，刘氏旺夏，陶、刘氏谢，而中黄氏其昌乎，后日精以养生术佐农皇氏，寿登一百二十余岁，嘉其功，封之雍州之土，为寿乡公，赐姓中黄氏，后有治蘠者，注姬公旦尔雅，旦上其名，缀衣荐服于帝，帝服之喜，特赐御爱黄，至孙，英，其祚始落三湘，与屈原同夕餐，英子为华，西入秦，遇阳翟大贾，衒金争价咸阳市，华文备五色，名次月令，至今夏小正以华之善记节名为节，华后入汉，以服饵法干上，出入宫禁，后妃、侍儿咸与之饮酒，乞其祝辞曰，长寿，长寿，宣帝时，华以外国肥甘进，上尝之喜曰，金盏银柈，真神仙食也，吾不能效武帝食露盘矣，华尝以气岸高，自标置，曰，予圜冠准天，纯色准地，当赞天地，开八荒寿域，黄中通理，独畅四支，非予前闻人佐农皇志也，时阳九厄矣，遂入平盖山炼九华大药，时时与好事者出，沽酒市中，见者咸呼为九华先生，彭泽令陶潜方弃官柴桑，闻先生名，特延致之，后徙宅东，潜不敢名，惟以九华呼之，潜当九月九日无酒，与先生口讲服饵法，语之曰，南山朝来致有佳气耳，少时，江州刺史王弘送酒至，潜以酒让先生饮，先生憙曰，吾得拍浮此足矣，潜平日交惟两人，先生与五鬛大夫也，五鬛在先生上，先生戏与五鬛较短长，曰，汝虽长遭斧创，我虽短升中堂，又以其能相殿最曰，吾茹能使饥人辟粮，汝能乎，曰，能，吾饮能使癃残人康宁寿考，汝能乎，曰，能，曰吾一出能使时王知正气，一灰迹能使诸蝈族吞其噪而不声，汝能乎，曰，不能矣，曰不能何以上吾也，五鬛亦曰，吾一出能栋天子明堂，一灰迹能染历代之文章，子能乎，曰，不能也，曰，此吾所以上子也，潜闻而笑曰，九华既失，五鬛亦未为得也，二三子黜德灭巧，将太上从，太上无名，功故无穷，于是二人者相与持酒，欢甚，潜颓然醉，醉则遣客，而二人者侍门下，至蒙霜露不去，先自谱其族，凡一百六十三黜，其冒姓名者，曰滴金、马兰、童万、钱覆等，凡六种，题曰，九华寿谱，藏于家云。

　　｜题跋｜

　　｜增｜

　　｜宋。刘克庄。题建阳马君菊谱｜菊之名著于周官，咏于诗骚，植物中可方兰、桂，人中惟灵均、渊明似之，后汉胡广贵寿，偶然耳，乃托菊水以自神，粪土之评，万古不磨，呜呼，非广之辱，菊之辱也，至忠献韩公始有晚香之句，脍炙人口，近时，番禺崔公辞相印不拜，自号菊坡，俱为本朝佳话，呜呼，非二公之荣，菊之荣也，建阳马君谱菊得百种，各为之咏，其嗜好清绝可喜，亦幸君未为人爵所縻，林下趣专获与菊相周旋如此，未知他日官达，将为伯始乎，抑为韩、为崔乎，将以荣是菊乎，抑以辱是菊乎，君其谨之，勿使菊有遗憾。

　　｜明。李东阳。周原己席上题十月赏菊卷｜东篱扫径，慨花事之将阑，西社传书，念瓜期之未晚，百年易过，九日重遭，惟菊为隐逸之称，而冬乃闭藏之令，挺孤芳于独茂，脱众屣于羣纷，视蒲柳之望谁先，比松柏之凋尤后，神农尝药，着灵品于方书，屈子餐英，播遗芬于辞苑，物非远取，类实羣分，辟地成田，八世守柴桑之业，挥毫作赋，一乡传甫里之风，君惟有之是以似之，我则知者不如乐者，敢将幽意，用托微馨，怀彼隰之皇皇，咏初筵之秩秩，贮之以数仞之华屋，得其所哉，佩之以五色之锦囊，永为好也，念菲葑之无下，愧糠粃之在前，未揭齐眉，先提蕳首。

　　｜杂着｜

　　｜原｜

　　｜宋。刘蒙泉。定品｜或问，菊奚先，曰，色与香而后态，色奚先，曰，黄者中之色，土王季月，而菊以九月花，金土之应，相生而相得者也，其次莫若白，西方金气之应，菊以秋开，则其气锺焉，陈藏器云，白菊生平泽，花紫者，白之变，红者，紫之变也，此紫所以为白之次，而红所以为紫之次云，有色矣，而又有香，有香矣，而复有态，是花之尤者也，或曰，花以艶媚为悦，而子以态为后欤，曰，吾尝闻于古人矣，妍卉繁花为小人，松竹兰菊为君子，安有君子而以态为悦乎，至于具香与色而又有态，是君子而有威仪者也，菊有名龙脑者，具香与色而态不足者也，有名都胜者，具态与色而香不足者也，菊之黄者未必皆胜，而置于前者重其色也，菊之白者未必皆劣，而列于中者次其色也，杂罗、香球、玉铃之类，皆以瓌异而升焉，至于顺圣、杨妃之类，转红受色不正，故虽有芬香，态度不得与诸花争也，然余独以龙脑为诸花之冠，是故君子贵其质焉，后之视此谱者，触类而求之，则意可见也。

　　｜说疑｜或谓菊与苦薏有两种，而陶隠居、日华子所记皆无千叶花，疑今谱中或有非菊者，然余尝读隐居之说，谓茎紫色青作蒿艾气为苦薏，今余所记菊中，虽有茎青者，然而气香味甘，枝叶纤少，或有味苦者而紫色细茎，亦无蒿艾之气，又今人间相传为菊其已久矣，故未能轻取旧说而弃之也，凡植物之见取于人者，栽培、灌溉不失其宜，则枝叶华实无不猥大，至其气之所聚，乃有连理、合颖、双叶、并蔕之瑞，而况于花有变而为千叶者乎，日华子曰，花大者为甘菊，花小而苦者为野菊，若种园圃肥沃之处，复同一体，是小可变为甘也，如是，则单叶变为千叶，亦有之矣，牡丹、芍药皆为药中所用，隐居等但记花之红、白，亦不云有千叶者，今二花生于山野，类皆单叶小花，至于园圃肥沃之地，栽锄粪养，皆为千叶大花，变态百出，奚独至于菊而疑之，唐杜甫秋雨叹曰，雨中百草秋烂死，阶下决明颜色鲜，着叶满枝翠羽盖，花开无数黄金钱，说者以为即本草决明子，此物乃七月作花，形如白匾豆，叶极稀疎，焉有翠羽盖与黄金钱也，彼盖不知甘菊一名石决，为其明目去翳，与石决明同功，故吴越间呼为石决，子美所叹，正此花耳，而赵、杜二公妄引本草以为决明子，疎矣。

　　｜铭｜

　　｜增｜

　　｜晋。王淑之。兰菊铭｜兰既春敷，菊又秋荣，芳熏百草，色艳羣英，孰是芳质，在幽愈馨。

　　｜嵇含。菊花铭｜煌煌丹菊，暮秋弥荣，葳蕤圆秀，翠叶紫茎，诜诜神仙，徒餐落英。

　　｜颂｜

　　｜原｜

　　｜晋。成公。绥菊颂｜先民有作，咏兹秋菊，绿叶黄华，菲菲彧彧，芳踰兰蕙，茂过松柏，其茎可玩，其葩可服，味之不已，乔松等福。

　　｜傅统妻莘氏。菊花颂｜英英丽草，禀气灵和，春茂翠叶，秋曜金华，布濩高原，蔓衍陵阿，扬芳吐馥，载芬载葩，爰采爰拾，投之醇酒，御于王公，以介睂寿，服之延年，佩之黄耇，文园宾客，乃用不朽。

　　｜赞｜

　　｜增｜

　　｜晋。郭璞。菊赞｜菊名日精，布华玄月，仙客薄采，何忧华发。

　　｜赋｜

　　｜御制。菊赋｜当金飙之萧摵，正珠露之飘零，睹百卉之具腓，感菀枯之逓更，畴晚序而挺节，矫气化而敷荣，爰有紫蔕含芳，黄华逞茂，擢苕颖于春初，曜丰容于霜后，先梅萼而吐芬，继兰丛而擅秀，既劲操之弥坚，实寒香之可嗅，尔其密叶蒙茸，繁英历琭，霞蔚云蒸，烟披雨沐，色征土德之纯，气禀金行之肃，舞灯影而纷披，傍篱根而芳馥，似幽人之相依，岂世情之共逐，是以丘园逸叟，山泽癯儒，植而供玩，撷以当蔬，存真味于淡泊，协潜德以敷腴，亦有餐霞御气，乖云握符，盘饤桐杞，囊系茱萸，或年寿之永延，或灾患之潜袪，斯其着效于仙灵之箓，尤不可以耳目拘也，至若赋餐英于楚客，传送酒于晋贤，泛甘馨于南郡，准节令于浑天，罔不贞操卓尔，高韵悠然，宜名流之竞羡，亦谱藉之长篇，矧兹北阙秋深，西山气爽，余桕叶之参差，剩枫林之莽苍，蝶扬扬而□□秋，鴈□□□□而流响，寒漠漠而侵阶，月溶溶而度幌，尔乃横逸态以寡俦，吐层蘤而直上，种类间错，名品纷罗，映小山之丛桂，覆潭水之澄波，低昂兮如紫衣之垂，袖璀璨兮如白贝之编珂，禀黄中之通理，知中美之孔多，盖与松筠而共劲，亦视桃李而殊科，彼夫扬霜杰于诗人，夸日精于本草，藉滋培于寒雨，绽鲜华于清晓，咸以孤洁方幽人之贞，高逸拟君子之道，苟其历岁寒而长存，何恨乎挺生之不早。

　　｜增｜

　　｜魏锺会。菊花赋｜何秋菊之可奇兮，独华茂乎凝霜，挺葳蕤于苍春兮，表壮观乎金商，延蔓蓊郁，缘阪被岗，缥干绿叶，青柯红芒，芳实离离，晖藻煌煌，微风扇动，照曜垂光，于是季秋九月，九日数并，置酒华堂，高会娱情，百卉雕瘁，芳菊始荣，纷葩韡晔，或黄或青，乃有毛嫱西施，荆姬秦嬴，妍姿妖艳，一顾倾城，擢纤纤之素手，雪皓腕而露形，仰抚云髻，俯弄芳荣。

　　｜晋。孙楚。菊花赋｜彼芳菊之为草兮，禀自然之醇精，当青春而潜翳兮，迄素秋而敷荣，于是和乐公子，雍容无为，翱翔华林，骏足交驰，薄言采之，手折纤枝，飞金英以浮旨酒，拂翠叶以振羽仪，伟兹物之珍丽兮，超庶类而神奇。

　　｜潘岳。秋菊赋｜垂采炜于芙蓉，流芳越乎兰林，游女望荣而巧笑，鹓鶵遥集而弄音，若乃真人采其实，王母接其葩，或充虚而养气，或增妖而扬娥，既延期以永寿，又蠲疾而弭痾。

　　｜齐。卞伯玉。菊赋｜伫寒丘以弥望，觌中霜之嫩菊，肇三春而怀芬，凌九秋以愈馥，不履苦而沦操，不在同而表淑，伤众花之飘落，嘉兹卉之能灵，振劲翮以扬绿，含凝露而吐英。

</div>
    <div class="pagination">
<a href="广群芳谱_page168.html">上一页</a><span>...</span><a href="广群芳谱_page164.html">164</a><a href="广群芳谱_page165.html">165</a><a href="广群芳谱_page166.html">166</a><a href="广群芳谱_page167.html">167</a><a href="广群芳谱_page168.html">168</a><span class="current-page">169</span><a href="广群芳谱_page170.html">170</a><a href="广群芳谱_page171.html">171</a><a href="广群芳谱_page172.html">172</a><a href="广群芳谱_page173.html">173</a><a href="广群芳谱_page174.html">174</a><span>...</span><a href="广群芳谱_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
