<!DOCTYPE html>
<html>
<head>
    <meta charset="UTF-8">
    <title>猫乘 - 第 7 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>猫乘 - 第 7 页/共 13 页</h1>
    <div class="content">　　
　　【报】
　　《酉阳杂俎》：李和子性忍，常攘猫犬食之。常臂鹞立于衢，见二人紫衣，呼曰：“公非李和子乎？冥司追公。”因探怀中，出一牒，印窠犹湿。见其姓名，分明为猫犬四百六十头论诉事。和子惊惧，弃鹞子拜祈之，且曰：“必为我暂留。”鬼固辞，不获已，曰：“君办钱四十万，为君假三年命也。”和子遽归，货衣具楮，焚之。及三日，和子卒。鬼言三年，盖人间三日也。 
　　
　　《夷坚志》：庖婢庆喜，置兔腊于厨，为猫窃食，而遭主母责骂，不胜愤愤，擒猫掷于积薪之上，适有木叉，正与腹值，签此洞过，肠胃流出，呼弥一昼夜而绝。后一岁，此婢因暴衣士失脚仆地，为铦竹片所伤，小腹穿破，洒血被体，次日而亡，盖猫报也。
　　
　　《夷坚附录》：唐侩之长子，偶自外拿市脯一块入室，旋为猫所啖，及酒暖，脯失之床畔，一铁火匙，随手即将其猫，一击而毙。是晚，侩子即得病，立见其猫，不离左右，半夜叫嚎而亡。
　　
　　《矩斋杂记》：一村农蓄猫，色纯黑，猫傍炉火熟睡，遂熔锡叶口灌之，取其皮为冠。数日后，忽大呼“猫啮我喉”，喉舌塞，不下食而死。
　　
　　《滦阳消夏录》：某夫人喜食猫，得猫则先贮石灰于罂，投猫于内，而灌以沸汤。猫为灰气所蚀，毛尽脱落，不烦挦治；血尽归于脏腑，肉白莹如玉，云味胜鸡雏十倍也。后夫人病危，呦呦作猫声，数十余日乃死。
　　又：一宦家子，好取猫犬之类，拗折其足捩之，观其孑孑跳号以为戏，所杀甚多。后生子女，皆足踵反向。
　　【言】
　　《北梦琐言》：左军容使严遵美，一日发狂，手足舞蹈，旁有一猫一犬，猫忽谓犬曰：“军容改常矣，癫发也。”犬曰：“莫管他。”俄而舞定，自异猫犬之言。遇昭宗播迁，乃求致仕，竟免于难。（陶宗仪曰：今人谓易其所守为改常，盖本于此。） 
　　
　　《续墨客挥犀》：鄱阳龚纪，应进士举，其家众妖竞作，召女巫使治之。有一猫正卧炉侧，家人指谓巫曰：“吾家百物皆为异，不为异者，独此猫耳。”于是，猫亦人立，拱手而言曰：“不敢。”巫大骇，驰去。数日，捷音至，知妖异未必尽为祸也。②
　　【化】
　　《稽神录》：王建称，尊于蜀其嬖臣唐道袭为枢密使，夏日在家，会大雨，其所畜猫戏水于檐下，稍稍而长，俄而前足及檐，忽雷电大至，化为龙而去。
　　【鬼】
　　《隋书•外戚传》：独孤陀性好左道，其外祖母高氏先事猫鬼，转入陀家。会献皇后及杨素妻郑氏俱有疾，召医者视之，皆曰：“此猫鬼疾也。”上以陀后之异母弟，陀妻杨素之异母妹，由是意陀所为，令推案之。陀婢徐阿尼言，事猫鬼，每以子日夜祀之。子者，鼠也。其猫鬼每杀人，所死家财物潜移于畜猫鬼家。陀尝从家中素酒，其妻曰：“无钱可酤。”因谓阿尼曰：“可令猫鬼向越公家，使我足钱。”阿尼便咒之。居数日，猫鬼向素家。后上初从并州还，陀于园中谓阿尼曰：“可令猫鬼向皇后所，使多赐吾物。”阿尼复咒之，遂入宫中。杨远遣阿尼呼猫鬼，阿尼于是夜中置香粥一盆，以匙扣而呼之曰：“猫女可来，无住宫中。”久之，阿尼面色黄青，若被牵曳者，云猫鬼已至。上赐陀夫妻死。
　　
　　《金谷园记》：隋文帝开皇十八年五月，禁畜猫鬼、蛊毒、厭昧、野道者。
　　
　　《朝野佥载》：隋大业之季，猫鬼事起，家养老猫，为厭魅，颇有神灵。递相诬告，郡邑被诛者，数千余家。②
　　
　　《唐律疏义》：畜猫鬼者，流三千里。
　　
　　《邵真人青囊杂纂》：猫鬼、老狸，野物之精变为鬼蜮，依附于人，人畜之，以毒害人，其病，心腹刺痛，食人肺腑，吐血而死。
　　
　　《古今录验方》：妖魅猫鬼病，人不肯言鬼，以鹿角屑捣末，水服，即言实也。（《保生余录》同。）
　　
　　《千金方》：猫鬼野道，用相思子、蓖麻子、巴豆各一枚，朱砂末蜡各四铢，合捣×服之，即以灰围患人面前，着火中沸，即书一十字于火上，其猫鬼者死也。
　　
　　《外台秘要》：猫鬼、野道，歌哭不自由，五月五日自死赤蛇，烧灰，井华水服。
　　【魈】
　　《夷坚志》：临安周五之女，美姿容，忽若有所迷，昼眠则终日不寤，夜则达旦忘寝，每到晚，必洗妆再饰，更衣一新，中夜昵昵如与人语。父母以为忧，有羽三者，问其故，周具告之。羽曰：“此猫魈也。”运法剑斩其首，女豁然醒，魈遂绝。
　　
　　【精】
　　《洁古珍珠囊》：用蚕豆四十九粒，阴阳水浸端午时，咒之，埋室西北地下，令猫踞其上，七日化为猫精。
　　
　　《夷坚志》：顾端仁秀才，未娶妻。一日，恍惚间见一少女，颜貌光丽，从外入，径造其前。秀才以堕溺色爱，殆如痴人，而女子每夕必至。其父疑惧，率之投黄法师，黄曰：“此必猫精也，当为诛绝。”书三符，授之。其夕，女不至。经数月，复来，咄曰：“汝太无情，使黄法师害我，今三符皆在我手矣。”秀才迷，疾而殂。
　　
　　【怪】
　　《说听》：金华猫，畜之三年后，每于中宵，蹲踞屋上，伸口对月，吸其精华，久而成怪，逢妇则变美男，逢男则变美女。凡遇怪者，日久成疾，夜以青衣覆被上，迟明视之，若有毛，必潜约猎徒，牵数犬，至家捕猫，剥皮炙肉食，疾者方愈。若男病而获雄，女病而获雌，则不治矣。府庠张广文有女，年十八，殊色也，为怪所侵，发尽落，后捕得雄猫，始瘳。
　　
　　《子不语》：靖江张氏婢美，有绿眼人戏之，每交合，其阴如刺，痛不可忍。张疑为猫怪，广求符术，不能制，既而雷震死一猫，大如驴。②
　　【仙】
　　《山川记异》：河南永宁天坛山中岩，有仙猫洞，世传燕真人丹成，鸡犬俱升仙，独猫不去，人尝见之，就洞呼仙哥，则闻有应者。（亦见《图书编》。又：元好问《仙猫洞诗》自注：是日，儿子叔仪呼猫，闻有应者。） 
　　卷五
　　
　　【种类】
　　《玉屑》：中国无猫，种出于西方天竺国，不受中国之气。释氏因鼠咬坏佛经，故畜之。唐三藏往西方取经带归，养之，乃遗种也。
　　
　　《剑南诗稿》：海州猫，为天下第一。
　　
　　《华彝考》：朱彰为陕西庄浪驿丞，西番使臣入贡一猫，道经于驿彰馆，之使驿，问猫何异而上贡。使臣云：“欲知其异，今夕请试之，即可见矣。”其猫盛罩猫于铁笼，明日有数十鼠伏笼外，尽死。使臣云：“此猫所在，虽数里外，鼠皆来伏死。”盖猫之王也。（亦见《续巳编》）②
　　
　　《酉阳杂俎》：楚州射阳猫，有褐花色者；灵武猫，有青骢色者。
　　
　　《夷坚志》：临安小巷民孙三者，一夫一妇，每旦携热肉出售，常戒其妻曰：“照管猫儿，都城并无此种，莫要教外闻见。若放出，必被人偷去，切须挂念。”日日申言不已，邻里未尝相往还，旦数闻其语，或云：“想只是虎斑，旧时罕有，如今亦不足贵。”一日，忽拽索出，到门，妻急抱回，见者皆骇。猫乾红深色，尾足毛须尽然，无不叹羡。孙三归，痛箠其妻，已而浸浸达于内侍之耳，即遣人以直评买。孙拒之曰：“我爱此猫如性命，异能割舍？”内侍求之甚力，竟以钱三百千取之。内侍得猫，不胜喜，欲调驯然安贴，乃以进入。已而色泽渐淡，才及半月，全成白猫。走访孙氏，既徙居矣。盖用染马缨绋之法，积日为伪。前之告戒、箠怒，悉奸计也。
　　
　　《日知录》：山东、河北人谓牝猫为“女猫”。《隋书•外戚传》：猫女可来，无住宫中。”是隋时已有此语。
　　
　　《江南野史》：曹翰使江南，韩熙载使官妓徐翠筠为民间妆饰，红丝标杖，引弄花猫，以诱之。
　　
　　《一统志》：暹罗产狮猫。
　　
　　《事物绀珠》：狮猫，身大长毛、蓬尾。（吴之振有《咏狮子猫》诗。）
　　
　　《咸淳临安志》：都人畜猫，长毛白色者，名狮猫。盖不捕之猫，徒以观美，特见贵爱。
　　
　　《老学庵笔记》：秦会之孙女封崇国夫人者，谓之童夫人，盖小名也。方六七岁，爱一狮猫，忽亡之，立限令临安府访求。及期，猫不获，府为捕系邻居民家，且欲劾兵官。兵官惶恐，步行求猫，凡狮猫悉捕致，而皆非也。乃赂入宅老卒，询其状，图百本于茶肆张之。府尹因嬖人祈恳，乃已。（《西湖志余》曰：府尹曹泳，因嬖人以金猫贿恳，乃已。）
　　
　　《物理小识》：狮子猫，炙猪肝与食，令猫×润。
　　
　　《尔雅注》：蒙颂，即蒙贵，状如蜼而小，紫黑色，可畜，健捕鼠，胜于猫，九真、日南皆出之。（通雅：蒙贵，或作蒙贲。） 
　　
　　《天香楼偶得》：蒙贵非猫也，今人称猫曰蒙贵，误。
　　
　　《广志》：蒙[犭贵]有白有黑，有紫色，高足结尾，喜食鸡。
　　
　　《海语》：蒙贵一作[犭贵]，俱状酷类猫而大，诸国皆产，惟暹罗者良，舶估挟至广州，当猫见而避之，豪家每千金易一云。
　　
　　《台海采风录》：海鼠大如豕，重百斤，目正赤，然犹畏猫，或畜之别囿，遇[犭蒙][犭贵]，啮其目死焉。
　　
　　《诗》：有猫有虎。注：猫，虦猫也，传猫似虎，浅毛者也。
　　
　　《尔雅》：虎窃毛，谓之虦猫。注：窃，浅也。
　　
　　《事物绀珠》：野猫，亦入人家，但难驯，其毛可作笔。
　　
　　《夷坚志》：临江军治内，野猫两目如丹，出则以前足抱头而睢盱人立，凡见之者，必有灾咎。
　　
　　《食物本草》：野猫，肉味甘平，无毒。
　　
　　《千金方》：野猫肉，补中益气，去游风。
　　
　　《名医别录》：野猫肉，治诸疰。
　　
　　《太平御览》：野猫肉，治鬼毒，皮中如针刺。（孟×曰：治鬼疟。）
</div>
    <div class="pagination">
<a href="猫乘_page6.html">上一页</a><span>...</span><a href="猫乘_page2.html">2</a><a href="猫乘_page3.html">3</a><a href="猫乘_page4.html">4</a><a href="猫乘_page5.html">5</a><a href="猫乘_page6.html">6</a><span class="current-page">7</span><a href="猫乘_page8.html">8</a><a href="猫乘_page9.html">9</a><a href="猫乘_page10.html">10</a><a href="猫乘_page11.html">11</a><a href="猫乘_page12.html">12</a><span>...</span><a href="猫乘_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
