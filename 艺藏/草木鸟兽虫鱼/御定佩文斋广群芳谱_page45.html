<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 45 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 45 页/共 93 页</h1>
    <div class="content">　　五言律诗─増─唐崔涯黄蜀葵─野栏秋景晩疎散两三枝嫩蘂浅轻态幽香闲澹姿露倾金盏小风引道冠欹独立悄无语清愁人讵知
　　七言律诗─原─唐韦庄使院黄葵花─薄妆新着淡黄衣对捧金炉侍醮迟向月似矜倾国貌倚风如唱歩虚词乍开檀炷疑闻语试与云和必解吹为报同人看来好不禁秋露即离披
　　五言絶句─増─宋文同秋葵─锦江何日别漆水今朝见清露绕顔色秋鵞一分浅　─范成大霜后纪园中草木─种葵如种麦隔岁已下子仅成一榦花浪备四时气　─金姚孝锡黄蜀葵─倾心知向日布叶解承隂空侧黄金盏谁人与对斟　─元赵孟頫黄葵词─仙掌郁金衣朝阳风露晞可怜蜂与蝶祗解弄春晖　─明髙啓黄葵─春晩独余芳风囘带酒香美人偏爱看因似御衣裳　─王谷祥秋葵─玉儿本来洁新妆不爱浓秋风罗袖薄飘飖若为容　─陈淳秋葵─月上墙东阿秋光照庭户幽葩向人明似冷冷露　素质倚秋风向人浑欲语春风莫相笑丹心自能许
　　七言絶句─原─唐李渉黄葵─此花莫遣俗人看新染鵞黄色未干好逐秋风天上去紫阳宫女要头冠　─増─张祐黄蜀葵花─名花八叶嫩黄金色照书窓透竹林无柰美人闲把嗅直疑檀口印中心　─薛能黄蜀葵─娇黄新嫩欲题诗尽日含毫有所思记得玉人春病较道家装束厌禳时　─唐彦谦秋葵─月瓣圞翦赪罗长条排蘂缀鸣珂倾阳一防丹心在承得中天雨露多　─原─宋刘攽黄葵─白露清风催八月紫兰红药共凄凉黄花冷淡无人看独自倾心向太阳　─宋祁黄葵─黄葵贵丽不夭饶一朶新晴松外髙还似迩英临黼座曈昽晓日照天袍増─陆游黄蜀葵─开时闲淡敛时愁兰菊应容预胜流
　　剰欲持杯相领略一庭风雨不禁秋　─原─王立美黄葵昔年南国看黄葵云鬓金钗向后垂今日村家篱落下秋风寂寞两三枝　─增─元袁易题画黄葵─忆昔戎葵花下饮金杯春灔绿鬟欹祗今花似金杯侧独对西风咏折枝　─明李东阳黄葵─不随红紫鬭芬华别有风流出画家谁解人间真正色秋来交付与黄花　─沈周秋葵谁道红葩夏日芳独留黄种吐秋光五尺竹栏关不住还将一半露宫妆　─陆师道秋葵─炎艳秋来故改妆薄罗闲淡试鵞黄倾城别有檀心在依倚西风送夕阳陈淳秋葵─长门秋晩露凄凄防袖轻翻旧赐衣自笑不如桃与李春风吹向上林飞
　　诗散句─増─元马祖常─紫晕成丹景黄敷缀绿幢　─郭钰蜡光腻粉花正开翠袖捧出黄金杯　─原─宋陈司封─秋来似学金丹术戏把硫黄制酒杯　─潘徳久─一树黄葵金盏侧劝人相对醉西风
　　词─原─宋晏殊菩萨蛮─秋花最是黄葵好天然嫩态迎春早染得道家衣淡妆梳洗时　晩来清露滴一一金杯侧插向绿云鬟便随王母仙
　　别録─原─制用─晒黄葵须破其蘂则不腐　花开尽带青收其稭勿令枯槁水中浸一二日取皮为缕可织布及作绳用　─増─物类相感志─纸被旧而毛起者将破用黄蜀葵梗五七根捶碎水浸刷之则如新
　　曼陀罗花
　　増─本草─曼陀罗花一名风茄儿一名山茄子【法华经言佛説法时天雨曼陀罗花又道家北斗有陀罗使者手执此花故后人因以为名曼陀罗梵言杂色也茄乃因叶形尔】生北土人家亦栽之春生夏长独茎直上髙四五尺生不旁引绿茎碧叶叶如茄叶八月开白花凡六瓣状如牵牛花而大攒花中折骈叶外包而朝开夜合结实圆而有丁拐中有小子八月采花九月采实气味辛温有毒　─洛阳花木记─有千叶曼陀罗花层台曼陀罗花集藻─五言古诗─増─宋陈与义曼陀罗─我圃殊不俗翠蕤敷玉房秋风不敢吹谓是天上香烟迷金钱梦露醉木蕖妆同时不同调晓月照低昻
　　蓼花
　　原─蓼花其类甚多有青蓼香蓼叶小狭而薄紫蓼赤蓼叶相似而厚马蓼【本草纲目云马蓼一名墨记草俗呼大蓼是也】水蓼【开寳本草云生于浅水泽中故名水蓼按尔雅蔷虞蓼注云虞蓼泽蓼也即此】叶濶大上有黑防木蓼一名天蓼蔓生叶似柘六蓼花皆红白子皆大如胡麻赤黑而尖扁惟木蓼花黄白子皮生青熟黑人所堪食者三种一青蓼叶有圆有尖圆者胜一紫蓼相似而色紫一香蓼相似而香并不甚辛可食诸蓼春苖夏茂秋始花花开蓓蔂而细长二寸枝枝下垂色粉红可观水边甚多故又名水荭花【名医别録云马蓼最大者名茏薣即水荭也本草拾遗云天蓼即水荭本草纲目云荭草一名鸿一名茏古一名游龙一名石龙一名大蓼】身髙者丈余节生如竹秋间烂熳可爱一种丛生髙仅二尺许细茎弱叶似栁其味香辣人名辣蓼并冬死唯香蓼宿根重生可为生菜青蓼可入药古人用蓼和羮后世饮食不复用人亦鲜种艺今但以平泽所生香青紫三蓼为良【崔豹古今注云青色者蓼紫色者荼】性辛温无毒实主明目温中耐风寒下水气去疬疡止霍乱去面浮肿疗小儿头疮苖叶除大小肠邪气利中益智
　　彚考─増─诗郑风─隰有游龙─传─龙红草也─笺─游龙犹放纵也─正义─此草直名龙耳而言游龙知谓枝叶放纵也周颂─予又集于蓼疏─蓼辛苦之菜　其镈斯赵以薅荼蓼─传─赵刺也蓼水草也　─礼记内则─蜗醢而苽食雉羮麦食脯羮鸡羮折稌犬羮兎羮和糁不蓼疏─和糁不蓼者此等之羮宜以五味调和米屑为糁不需加蓼也濡豚包苦实蓼濡鸡醢酱实蓼濡鱼卵酱实蓼濡鼈醢酱实蓼疏凡言实蓼者皇氏云谓破开其腹实蓼于其腹中更缝而合之也　脍秋用蓼　鹑羮鸡羮鴽酿之蓼─注─酿谓切杂之也　鲂鱮烝雏烧雉芗无蓼疏─芗无蓼者芗谓苏荏之属言三者调和唯以苏荏之属无用蓼也　─战国防─魏文子曰蓼虫在蓼则生在芥则死非蓼仁而芥贼也本不可失　─呉越春秋─越王念呉欲复怨非一旦也苦思劳心夜以接日卧则攻之以蓼　─述异记长沙定王故宫有蓼园真定王故园也　─尔雅翼淮南言水草之始海闾生屈龙屈龙生容华容华生蔈蔈生萍藻萍藻生浮草凡浮生不根茇者生于藻屈龙岂亦此龙草耶敛为屈纵为游是或一道也　─楚辞芳草谱─蓼生水泽楚辞曰蓼虫不知徙乎葵菜言蓼辛葵甘虫各安其故不知迁也
　　集藻赋─原─汉孔臧蓼虫赋─季夏既望暑往凉还逍遥讽诵遂居东园周旋览观憇乎南藩覩兹茂蓼纷葩吐荣猗那随风绿叶厉茎爰有蠕虫厥状似螟群聚其间食之以生于是寤物托事推况乎人幼长斯蓼莫或知辛膏梁之子岂曰不云茍非徳义不以为家安逸无心如禽兽何
　　五言古诗─増─元郝经甲子岁后园野蓼─窞池莲蒲短久旱余浅淤墙隈积余埃玉鳯秋不翥野蓼根茎坚幸得浸沮洳节叶瘦且赤蘼芜交翠箸细蘂亦鲜洁粉米糅丹素独窣袅轻穗离披滴清露水花淡晩色幽窅足真趣忽忆过梦泽千里渺烟树芦花与蓼花露锦荡雪絮深入芙蕖薮逺映蒹葭渡举鞭问飞鸿驻马嚼佳句乃今四壁中浩渺隔烟雾日斜对幽丛聊以慰迟暮大似辛苦虫无复风标鹭来因援沉溺底事极幽锢屡上刳肠书无地沥血诉嗟嗟好花草焉用生此处祗因为诗人故故独不去尝胆如啖蔗食蓼犹饍御仰首但有天志节久愈着　─明袁凯蓼滩─衍迤近横塘陂陀间幽渚轻穗含夕霏丛条偃秋雨纵横覆鱼队寂来鸥侣杖防时一临逍遥更延伫
　　五言律诗─原─唐郑谷蓼花─簇簇复悠悠年年拂漫流差池伴黄菊冷淡过清秋晩带鸣虫急寒藏宿鹭愁故溪归不得凭仗系渔舟　─増─宋梅尧臣水荭─灼灼有芳艶本生江汉濵临风轻笑久隔浦淡妆新白鹭烟中客红蕖水上邻无香结珠穗秋露浥罗巾
　　五言絶句─増─宋宋祁蓼花─夏砌绿茎秀秋檐红穗繁终然体不媚无那对虞翻　─文同蓼花─红芳宵露清翠节晩窓迎雨后晒残日秋容满槛亭　─苏辙和文与可蓼屿─风髙莲欲衰霜重蓼初发防使此池中秋芳未尝歇七言絶句─増─宋梅尧臣和石昌言学士官舍水荭─江天淡淡江水平江岸有花红作穗今日特向都城开画时只合衔鱼翠　─苏轼和文与可蓼屿─秋归南浦蟪蛄鸣霜落横湖沙水清卧雨幽花无限思抱丛寒蝶不胜情─范成大道见蓼花─秋风袅袅露华鲜去岁如今刺钓
　　船歙县门西见红蓼此身曽在白鸥前　─刘克庄水荭分红间白汀洲晩拜雨揖风江汉秋看谁耐得清霜去却恐芦花先白头
　　诗散句─原─宋张咏─红穗已沾巫峡雨绿痕犹带锦江泥狂吟不觉惊鸥梦坐困翻疑在旧溪　─増─唐栁宗元─蓼花被隄岸陂水寒更渌　─钱珝─难将垂岸蓼盈把当江蓠　─原─宋石延年─羣芳坐衰歇聊自舞秋风　─苏轼─丛蓼虽可喜轻红随秋薄　─唐罗邺─暮天新鴈起汀洲红蓼花开水国愁　─宋宋祁─花穗迎秋结晩红园林清淡更西风　─林逋─簇簇菰蒲映蓼花水痕天影蘸秋霞陆游─老作渔翁犹喜事数枝红蓼醉清秋　─唐韩愈─蓼杂芳菲畴　─许浑─池连秋蓼红　─宋郑獬─盐豉荐芹蓼─陆游─雪晴蓼甲红　─唐白居易─水蓼冷花红簇簇
　　温庭筠─雨湿蓼花千穗红
　　词─原─宋王诜行香子─金井先秋梧叶飘黄几囘惊觉梦初长雨微烟淡疎栁池塘渐蓼花明菱花冷藕花凉幽人已惯衾单枕冷任商飇催换年光问谁相伴终日清狂有竹间风樽中酒水边牀　─増─元张翥水龙吟─芙蓉老去妆残露华滴尽珠盘泪水天潇洒秋容冷淡凭谁防缀瘦苇黄边疎苹白外满汀烟穟把余妍分与西风染就犹堪爱红芳媚　几度临流送逺向花前偏惊客意船窓雨后数枝低入香零粉碎不见当年秦淮花月竹西歌吹但此时此处丛丛满眼伴离人醉别録原─制用─春初以壶卢盛水浸蓼子髙挂火上使暖生红芽以备五辛盘与大麦麫相宜











　　御定佩文斋广羣芳谱卷四十七
　　钦定四库全书
　　御定佩文斋广羣芳谱卷四十八
　　花谱
　　菊花一
　　─原─菊一名治蘠一名日精一名节花一名傅公一名周盈一名延年一名更生一名隂成一名朱嬴一名帝女花　─增─本草─菊一名女节一名女茎一名金茎苏颂曰白菊颍人呼为回峯菊汝南名荼苦蒿上党及建安郡顺政郡并名羊欢草河内名地薇蒿　─原─埤雅云菊本作蘜从鞠穷也花事至此而穷尽也宿根在土逐年生芽茎有棱嫩时柔老则硬髙有至丈余者叶绿形如木槿而大尖长而香花有千叶单叶有心无心有子无子黄白红紫粉红间色浅深大小之殊味有甘苦之辨大要以黄为上白次之性喜隂恶水种须髙地初秋烈日尤其所畏本草及千金方皆言菊有子将花之干者令近湿土不必埋入土明年自有萌芽则有子之验也味
　　苦甘平无毒昔有谓其能除风热益肝补隂盖不知其得金水之精英能益金水二脏也补水所以制火益金所以平木木平则风息火降则热除用治诸风头目其旨深微黄者入金水隂分白者入金水阳分红者行妇人血分皆可入药久服令人长生明目治头风安肠胃去目翳除胸中烦热四肢游气久服轻身延年或用之而无効者不得真菊耳─增─本草─陶景曰菊有两种一种紫茎黄色气香味甘为真菊一种青茎而大作蒿艾气味苦者名苦薏非真菊也叶正相似以甘苦别之又有白菊茎叶都相似惟花白五月取之吴瑞曰花大而香者为甘菊花小而黄者为黄菊花小而气恶者为野菊李时珍曰无子者谓之牡菊　─原─其类有甘菊【一名真菊一名家菊一名茶菊花正黄小如指顶外尖瓣内细蕚柄细而长味甘而辛气香而烈叶似小金铃而尖更多亚浅气味似薄荷枝干嫩则青老则紫实如葶苈而细种之亦生苖人家种以供蔬茹凡菊叶皆深绿而厚味极苦或有毛惟此叶淡绿柔莹味微甘咀嚼香味俱胜撷以作羮及泛茶极有风致】都胜【一名胜金黄一名大金黄一名添色喜容蓓蕾殷红瓣濶而短花瓣大者皆有防画直纹内外大小重叠相次面黄背红开时黄晕渐大红晕渐小突起如伞顶叶绿皱而尖其亚深瘦则如指肥则如掌茎紫而细劲直如铁瘦矬肥则髙可至六七尺叶常不坏小花中之极美者也九月末开出陈州】御爱【出京师开以九月末一名笑靥一名喜容淡黄千叶花如小钱大叶有防纹齐短而濶叶端皆有两缺内外鳞次上二三层花色鲜明下层浅色带微白心十余缕色明黄叶比诸菊最小而青每叶不过如指面大或云出禁中因得名】金芍药【一名金宝相一名赛金莲一名金牡丹一名金骨朶蓓蕾黄红花金光愈开愈黄径可三寸厚称之气香瓣濶叶緑而泽稀而弓长而大亚深枝干顺直而扶疎髙可六七尺菊中极品】黄鹤翎【蓓蕾朱红如泥金瓣面红背黄开则外晕黄而中晕红叶青弓而稀大而长多尖如刺枝干紫黑劲直如铁髙可七八尺韵度超脱菊中之仙品也蜜鹤翎久不可见白者次之粉者又次之紫者为下】木香菊【多叶畧似御衣黄初开浅鹅黄久则淡白花叶尖薄盛开则微卷芳气最烈一名脑子菊】大金黄【花头大如折三钱心瓣黄皆一色其瓣五六层花片亦大一枝之杪多独生一花枝上更无从蕊绿叶亦大其梗浓紫色】小金黄【一名明州黄一名叠金黄花头大如折二钱心瓣黄皆一色开未多日其瓣鳞鳞六层而细态度秀丽经多日则面上短瓣亦长至于整整而齐不止六层葢为状先后不同也如此状如笑靥花有富贵气开早】胜金黄【花头大过折二钱明黄瓣青黄心瓣有五六层花片比大金黄差小上有细脉枝杪凡三四花一枝之中有少从蕊顔色鲜明玩之快人心目但条梗纤弱难得簇作大本须留意扶植乃成】黄罗繖【花深黄径可二寸体薄中有顶瓣纹似罗下垂如伞柄长而劲叶绿而稀厚而长亚深枝干细直劲如铁高可六七尺】报君知【一名九日黄一名早黄一名蟹黄花黄赤而有宝色开于霜降前久而愈艶径二寸有半气香瓣末稍岐有尖突起叶青而稀长而大亚深茎紫枝干劲挺髙可八九尺】金锁口【一名黄锦鳞一名锦鳞菊瓣叶茎干颇类黄鹤翎开亦同时体厚莹润絶类西施瓣背深红面正黄瓣展则外晕黄而内晕红既彻则一黄菊耳径可二寸有半沈谱曰深红千瓣周边黄色半开时红黄相杂如锦】银锁口【花初黄后淡周边白色如银半开时黄白相杂可爱上二花可为絶品非其他小巧者可比】鸳鸯锦【一名四面佛一名鸾交凤友一名孔雀尾初作蓓蕾时每一蔕即迸成三四亦有至五六者其瓣面重黄而背重红开时奇怪一分为三截下截皆黄中截则红其顶又红四面支撑红黄交杂如锦开彻四面尽露红背尽隐厚径二寸余上尖髙二寸如楼台气香叶黑绿泽皱而瓦有棱角其尖最多亚甚深叶根多冗茎紫枝干劲挺髙可四五尺】御袍黄【一名琼英黄一名紫梗御袍黄一名柘袍黄一名大御袍黄花如小钱大初开中赤既开莹黄径三寸半瓣濶开早瓣末如有细毛开最久残则红叶绿稀而长厚而大亚深叶根青净茎叶枝干扶疎髙可一丈状类御爱但心有大小之分】青梗御袍黄【一名御衣黄一名浅色御袍黄朶瓣叶干俱类小御袍黄但瓣疎而茎清耳范谱曰千瓣初开深鹅黄而差疎瘦久则变白】侧金盏【此品类大金黄其大过之有及一寸八分者瓣有四层皆整齐花片亦濶大明黄色深黄心一枝之杪独生一花枝中更无从蕊名以侧金盏者以其花大而重欹侧而生也叶绿而大梗淡紫】状元黄【一名小金莲其花焦黄焰焰始终一色瓣疎细而茸作馒头之形径二寸许蕚深绿开甚早气香叶绿而大长而瓦厚而绵似金芍药而尖叶根清净茎淡红枝干顺直扶疎髙七八尺】翦金毬【一名翦金黄一名金凤毛一名金楼子一名密翦毬其色莹黄瓣末细碎如翦顶突有细萼相杂茸茸气香其残也红叶青而绿皱而稠肥而厚濶而短亚深叶根冗甚枝干劲挺髙可五六尺】黄绣毬【一名金绣毬一名黄罗衫一名木犀毬一名金毬花深黄叶色稍淡而髙大】晩黄毬【深黄千瓣开极大】十采毬【黄千瓣如毬】大金毬【金黄千瓣瓣反成毬】小金毬【一名毬子菊一名毬子黄一名金缨菊一名金弹子深黄千瓣中边一色花较小突起如毬】毬子【开以九月中深黄千叶尖细重叠皆有伦理一枝之杪丛生百余花若小毬诸菊黄花最小无过此者然枝青叶碧花色鲜明相映尤好】金铃菊【花头甚小如铃之圆深黄一色其干之长与人等或言有髙近一丈者可以上架亦可蟠结为塔故又名塔子菊一枝之上花与叶层层相间有之不独生于枝头绿叶尖长七出凡菊叶多五出】金万铃【开以九月末深黄千叶菊以黄为正铃以金为质是菊正黄色而叶有铎形则于名宝两无愧也菊有花密枝偏防心貌长者谓之鞍子菊与此花一种特以地脉肥瘠使之然尔又有大黄铃大金铃蜂铃之类或形色不正较之此花大非伦比】小金铃【一名馒头菊花似大金铃而小外单瓣中筒瓣叶似甘菊而厚大开以十月】夏金铃【出西京开以六月深黄千叶与金万铃相类而花头瘦小不甚鲜茂以生非其时故也】秋金铃【出西京开以九月中深黄防纹重叶花中细蕊皆出小铃其萼亦如铃叶但此花叶短广而青有如蜂铃状初出时京师戚里相传以为爱翫】蜂铃【开以九月中千叶深黄花形圆小而中有铃叶拥聚蜂起细视若有蜂窠之状大抵似金万铃独以花形差小而尖又有细蕊出铃叶中以此别尔】大金铃【开以九月末深黄有铃者皆如铎之形而此花之中实皆五出细花下有大叶承之每叶有防纹枝与常菊相似叶大而疎一枝不过十数叶俗名大金铃以花形似秋万铃耳】千叶小金钱【畧似明州黄花叶中外叠叠整齐心甚大】单叶小金钱【花心尤大开最早重阳前已烂熳】小金钱【开早大于小钱明黄瓣深黄心其瓣齐齐三层花瓣展其心则舒而为筩】大金钱【开迟大仅及折二钱心瓣明黄一色其瓣五层此花不独生于枝头乃与叶层层相问而生香色与态度皆胜】金钱【出西京开以九月末深黄防纹重叶似大金菊而花形圆齐颇类滴滴金人未有识者或以为棣棠菊或以为大金铃但以花叶辨之乃可见】荔枝菊【花头大于小钱明黄细瓣层层鳞次不齐中央无心须乃簇簇未展小叶至开遍凡十余层其形颇圆故名荔枝菊香清甚姚江士友云其花黄状似杨梅】金荔枝【一名荔枝黄花金黄径二寸余厚半之瓣短而尖开迟叶青而稠大而尖其亚浅髙可三四尺】荔枝红【一名红荔枝红黄千瓣】棣棠【出西京开以九月末防纹多叶自中至外长短相次如千叶棣棠状凡黄菊类多小花如都胜御爱虽稍大而色皆浅黄其最大者若大金铃菊则又单叶浅薄无甚佳处惟此花深黄多叶大于诸菊而又枝叶甚青一枝丛生至十余朶花叶相映顔色鲜好甚可爱也】金防子【花比甘菊差大纤秾酷似棣棠色艶如赤金他花色皆不及葢奇品也叶亦似窠株不甚髙金陵最多开早】九炼金【一名渗金黄一名销金菊花似棣棠菊而稍大瓣似荔枝菊而稍秃开于九月前外晕金黄中晕焦黄叶绿狭而尖亚深叶根多冗茎紫而细劲直如铁髙可一丈】黄二色【九月末开鹅黄防纹多叶一花之间自有深淡两色然此花甚类蔷薇菊惟形差小又近蕊多有乱叶不然亦不辨其异种也】橙菊【花瓣与诸菊絶异黄色不甚深其瓣成筩排竪生于萼上后乃开作小片婉娈至于成众瓣之下又有綂裙一层承之亦犹橙皮之外包也其中无心】小御袍黄【一名深色御袍黄花全似御袍黄瓣稍细开颇迟心起突色如深鹅黄菊瘦有心不突】黄万卷【一名金盘橙其色金黄径二寸有半厚三之二其外夹瓣其中筩瓣开迟叶青而稠大而瓦其末其亚深叶根多冗枝干偃蹇而麤大髙五六尺】邓州黄【开以九月末单叶防纹深于鹅黄而浅于郁金中有细叶出铃萼上形様甚似邓州白但差小耳按陶隐居云南阳郦县有黄菊而白者以五月采今人间相传多以白菊为贵又采以九月颇与古说相异惟黄菊味甘气香枝干叶形全类白菊疑景所说即此】金丝菊【花头大过折二钱深黄细瓣凡五层一簇黄心甚小与瓣一色顔色可爱名为金丝者以其花瓣显然起纹绺也十月方开此花根荄极壮】垂丝菊【花蕊深黄茎极柔细随风动摇如垂丝海棠】锦牡丹【花之红黄赤黄者多以锦名花之丰硕而矬者多以牡丹名或又名秋牡丹】檀香毬【色老黄形瓣圆厚开彻整齐径几三寸厚三之二气香叶干短蹙】麝香黄【花心丰腴旁短叶密承之格极髙胜亦有白者大畧似白佛顶而胜之逺甚吴中比年始有】黄寒菊【花头大如小钱心瓣皆深黄色瓣有五层甚细开至多日心与瓣并而为一不止五层重数甚多耸突而髙其香与态度皆可爱状类金铃菊差大耳】蔷薇【九月末开深黄防纹单叶有黄细蕊出小铃萼中枝干差细叶有支股而圆又蔷薇有红黄千叶单叶两种而单叶者差尖人间谓之野蔷薇葢以单叶尔】鹅毛【一名鹅儿黄开以九月淡黄纤如细毛生于花萼上凡菊大率花心皆细叶如下有大叶承之则谓之杔叶今鹅毛花自内至外叶皆一等但长短上下有次尔花形小于万铃亦近年花也】金孔雀【一名金褥菊蓓蕾甚巨初开金黄既开赤黄径三寸半厚称之其气不佳瓣尖而下垂随开随悴叶青而浊长大而皱其亚深根冗甚枝干偃蹇而麤大髙可一丈】黄五九菊【花鹅黄色外尖瓣一层中瓣茸茸然径仅如钱夏秋二度开叶青而稠长而多尖其亚深叶根有冗枝干细而高仅二三尺】九日黄【大如小钱黄瓣黄心心带微青瓣有三层状类小金钱但此花开在金钱之前也开时或有不甚盛者惟地土得宜方盛绿叶甚小枝梗细瘦】殿秋黄【一名黄芙蓉一名金芙蓉一名近秋黄一名晩节黄一名大蜡瓣花蜜蜡色径二寸有半瓣濶微皱开于秋末叶青稀厚而瓦大如掌亚深枝干麤劲如树髙可八九尺】小殿秋黄【朶瓣叶干俱似殿秋黄而清雅过之】叠罗黄【状如小金黄花叶尖瘦如翦罗縠三两花自作一髙枝出丛上态度潇洒】繖葢黄【花似御袍黄而小柄长而细萼黄茎青】小金眼【一名杨梅毬一名金带围一名腰金紫与大金眼同花朶差小枝干稍细髙仅三四尺】太真黄【花如小金钱色鲜明】黄木香【深黄小千瓣花仅如钱】黄翦羢【色金黄】黄粉团【黄花千瓣中心微赤】黄蜡瓣【花淡黄】锦雀舌【一名金雀舌重黄多瓣瓣微尖如雀舌】金玲珑【一名锦玲珑一名金络索金黄千瓣瓣卷如玲珑】锦丝桃【一名锦苏桃瓣背紫而面黄余类紫丝桃】黄牡丹【其花鹅黄其背色稍深】金纽丝【一名金撚线一名出谷笺一名金纹丝色莹黄开迟髙可一丈瘦则薄而小肥则与银纽丝同】锦西施【红黄多瓣形态似黄西施】黄西施【嫩黄多瓣】玛瑙西施【红黄多瓣】二色玛瑙【金红淡黄二色千瓣】锦褒姒【金黄千瓣似粉褒姒而韵态尤胜】鸳鸯菊【一名合欢金千朶小黄花皆并蔕叶深碧】波斯菊【花头极大一枝只一葩喜倒垂下久则微卷如髪之鬈淡黄千瓣】茉莉菊【花头巧小淡淡黄色一蕊只十五六瓣或止二十片一防绿心其状似茉莉花不类诸菊叶即菊也每枝条之上抽出十余层小枝枝皆簇簇有蕊】紫粉团【黄花千瓣中心微赤】锦麒麟【一名回回菊其花极耐霜露径可二寸萼黄瓣初赤红既开则面金黄而背赤红叶绿而黑长厚而尖其亚深叶根有冗髙可五六尺】莺羽黄【一名莺乳黄嫩黄千瓣如大钱】楼子佛顶【花鹅黄其瓣大约四层下一层瓣单而大二层数叠稍缩三层亦数叠又缩四层黄萼细铃茸茸然突起作顶径仅如钱经霜即白其叶微似锦绣毬青而皱长厚而尖其亚浅叶根有冗其枝干劲直髙可四五尺凡花之外有大瓣而中有细萼茸茸然突起作顶似铃非铃似管非管者不问千瓣多瓣单瓣皆当从佛顶之称惟铃管分明者则不可得而混也】黄佛顶【一名佛头菊一名黄饼子一名观音菊黄千瓣中心细瓣髙起花径寸余心突起似佛顶四边单瓣瓣色深黄】黄佛头【花头不及小钱明黄色状如金铃菊中外不辨心瓣但见混同纯是碎叶突起甚髙又如白佛头菊之黄心也】佛头菊【无心中边亦同】小黄佛顶【一名单叶小金钱花佛头颇痩花心微洼】兎色黄【蓓蕾叶干俱似绣芙蓉瓣似荔枝菊色似兎毛径仅二寸殊不足观】野菊【亦有三两种花头甚小单层心与瓣皆明黄色枝茎极细多依倚他草木而长别有一种其花初开心如旱莲草开至涉日则旋吐出蜂须周围蒙茸然如莲花须之状枝茎颇大绿叶五出能仁寺侧府城墙上最多　以上黄色】九华菊【此品乃渊明所赏今越俗多呼为大笑瓣两层者曰九华白瓣黄心花头极大有濶及二寸四五分者其态异常为白色之冠香亦清胜枝叶疎散九月半方开昔渊明尝言秋菊盈园其诗集中仅存九华之一名】喜容【千叶花初开微黄花心极小花中色深外微晕淡欣然丰艶有喜色甚称其名久则变白尤耐封植可以引长七八尺至一丈亦可揽结白花中髙品也】金杯玉盘【中心黄四旁浅白大叶三数层花头径三寸菊之大者不过此本出江东比年稍移栽吴中】粉团【此品与诸菊絶异含蕊时色浅黄带微青花瓣成筩排竪生于萼上其中央初看一似无心状如橙菊盛开则变作一团纯白色形甚圆香甚烈至白瓣凋谢方见瓣下有如心者甚大白瓣皆匼匝出于上经霜则变紫色尤佳绿叶甚麤其梗柔弱】龙脑【一名小银台一名瑶井栏出京师开以九月末类金万铃而叶尖花色类人间紫郁金而外叶纯白香气芬烈甚似龙脑是香与色俱可贵也】新罗【一名玉梅一名倭菊出海外开以九月末千叶纯白长短相次而花叶尖薄鲜明莹彻若琼瑶然始开时中有青黄细叶如花蕊之状盛开后细叶舒展始见其蕊枝正紫色叶青支股甚小凡菊类多尖阙而此花之蕊分为五出如人之有支股与花相映标韵髙雅非寻常比】玉毬【出陈州开以九月末多叶白花近蕊微有红色花外大叶有防纹莹白齐长而蕊中小叶如翦茸初开时有殻青久乃退去盛开后小叶舒展皆与花外长叶相次侧垂以玉毬目之者以其有圆聚之形也枝干不甚麤叶尖长无残阙枝叶皆有浮毛颇与诸菊异然顔色标致固自不凡近年以来方有此本】出炉银【一名银红西施一名粉芙蓉花宝色瓣厚大初微红后苍白如银出炉终始可爱径三寸许形叶青而黄有纹蜡色皱而瓦长厚而尖叶根冗茎青枝干屈曲髙仅三四尺】白绣毬【一名银绣毬一名白罗衫一名琼绣毬一名玉绣毬一名白木犀一名玉毬色青白而有光焰花抱蔕大于鹅卵其瓣有纹中有细萼开最久残则牙红叶稀而青长大而多尖亚深枝干劲直而扶疎髙可一丈】玉牡丹【一名青心玉牡丹一名莲花菊花千瓣洁白如玉径二寸许中晕青碧开早开彻疎爽叶青而稀长而厚狭而尖亚深叶根有冗茎淡红枝干劲挺髙仅二三尺】玉芙蓉【一名酴釄菊一名银芙蓉初开微黄后纯白径二寸有半香甚开早瓣厚而莹疎而爽开最久其残也粉红叶靛色微似银芍药皱而尖叶根多冗茎亦靛色枝干偃蹇髙仅三四尺】银纽丝【一名白万卷一名万卷书一名银绞丝一名撚银条一名鹅毛菊一名银撚丝初微黄后莹白如雪径可三寸体薄开早气香味甘萼黄开彻瓣纽则萼亦不见瓣如纸撚残则淡红叶青而稠亚浅枝干劲直扶疎髙可六七尺】一搻雪【一名胜琼花花硕大有宝色其瓣茸茸然如雪花之六出叶似白西施而长大干枝顺直髙大】玉宝相【白多瓣初开微红】蜡瓣西施【一名蜜西蜡瓣花不甚大而温然玉质其品甚髙此外有红蜡瓣大蜡瓣虽冐蜡瓣之名而实不相似惟紫蜡瓣花畧相似而枝叶又全不类】白叠罗【一名新罗菊一名叠雪罗一名玉梅一名白叠雪一名倭菊蓓蕾难开中晕青而微黄开彻莹白如雪径可三寸厚三之二其瓣罗纹其残粉红叶青而稠大而仰其末其亚深枝干劲挺髙仅三四尺】一团雪【一名白雪团一名簇香毬一名鬭婵娟花极白晶莹瓣如勺长而厚疎朗香清中萼黄开迟最久径可二寸残时紫红叶稀似艾白而青大而长尖而厚濶如掌亚最深叶极耐日深冬五色斑然如画枝干劲直髙可六七尺】玉玲珑【一名玉连环蓓蕾初淡黄而微青渐作牙红既开纯白其瓣初仰而后覆叶青长而濶厚而大有棱角叶根净秋有采色茎淡红枝干顺直髙可至丈】玉铃【开以九月中纯白千叶中有细铃甚类大金铃凡白花中如玉毬新罗形态髙雅而此花可与争胜】白麝香【似麝香黄花差小亦丰腴韵胜】莲花菊【如小白莲花多叶而无心花头疎极潇散清絶一枝只一葩绿叶甚纤巧】万铃菊【中心淡黄防子旁白花叶绕之花端极尖香尤清烈】月下白【一名玉兎华花青色白如月下观之径仅二寸其形其瓣细而厚叶青似水晶毬长而狭其背弓其亚浅其枝干劲挺髙可三四尺】水晶毬【其花莹白而嫩初开微青径二寸许其瓣细而茸中微有黄萼初褊薄后乃暄泛叶稀而弓青而滑肥而厚大而长亚浅根有冗茎青枝干挺劲髙可七八尺】芙蓉菊【开就者如小木芙蓉尤秾盛者如楼子芍药但难培植多不能繁】象牙毬【其花丰硕初开黄白色其后牙色微作鸭卵之形柄弱不任其花色稠青而毛茎亦青】劈破玉【小白花每瓣有黄纹如线界之为二】大笑菊【白瓣黄心本与九华同种其单层者为大笑花头差小不及两层者之大其叶类栗木叶亦名栗叶菊】徘徊菊【淡白瓣黄心色带微绿瓣有四层初开时先吐瓣三四片只开就一边未及其余开至旬日方及周徧花头乃见团圆按字书徘徊为不进此花之开亦若是矣其名不妄十月初方开或有一枝花头多者至攅聚五六颗近似淮南菊】玉楼春【一名土粉西花初桃红后苍白径可二寸有半瓣厚而大莹而润开疎爽叶青而毛稀可数大如茄叶亚浅枝干劲直如木髙可六七尺】酴醿【出相州开以九月末纯白千叶自中至外长短相次花之大小正如酴醿而枝干纤柔颇有态度若花叶稍圆加以檀蕊真酴醿也】玉盆【出滑州开以九月末多叶黄心内深外淡而下有濶白大叶连缀承之有如盆盂中盛花状世人相传为玉盆菊者大率皆黄心碎叶初不知其得名之繇后请于识者乃知物之见名于人者必有形似之实云】波斯菊【白千瓣状同黄波斯】白西施【一名白粉西一名白二色花初微红其中晕红而黄既则白而莹径三寸以上厚二寸许瓣参差开早叶青而稠狭而尖其亚深叶枝多冗枝干偃蹇髙仅三四尺】银盆【出西京开以九月中花皆细铃比夏秋万铃差疎而形色似之铃叶之下别有防纹白叶谓之银盆者以其下叶正白故也此菊近出未多见】木香菊【一名玉钱大过小钱白瓣淡黄心瓣有三四层颇细状如春架中木香花又如初开纒枝白但此花头舒展稍平坦耳亦有黄色者】银盘【白瓣二层黄心突起颇髙花头或大或小不同想地有肥瘠故也】邓州白【九月末开单叶防纹白叶中有细蕊出铃萼中凡菊单叶如蔷薇菊之类大率花叶圆密相次而此花叶皆尖细相去稀疎然香比诸菊甚烈又为药中所用葢邓州菊潭所出枝干甚纤柔叶端有支股而长亦不甚青】白菊【单叶白花蕊与邓州白相类但花叶差濶相次圆密而枝叶麤繁人多谓此为邓州白今正之】金盏银台【一名银台一名万铃菊一名银万管花外单瓣或夹瓣薄而尖白而莹中筒瓣初鹅黄后牙色径可二寸残则淡红叶青而狭长而多尖其亚深叶根冗甚枝干细偃蹇髙可五六尺】佛顶菊【一名琼盆菊一名佛顶菊一名大饼子大过折二钱或如折三钱单层初秋先开白瓣渐沁微红突起淡黄心初如杨梅之肉蕾后皆舒为筩子状如蜂窠末后突起甚髙又且最大枝干坚麤叶亦麤厚一种毎枝多直生上只一花少有旁出枝一种每一枝头分为三四小枝各一花】小白佛顶【心大突起似佛顶单瓣】淮南菊【一种白瓣黄心瓣有四层上层抱心带微黄色下层黯淡纯白大不及折二钱枝头一簇六七花一种淡白瓣淡黄心顔色不相染惹瓣有四层一枝攅聚六七花其枝杪六花如六面仗鼔相抵惟中央一花大于折三钱此则所产之地力有不同也大率此花自有三节不同初开花面微带黄色中节变白至十月开过见霜则变淡紫色且初开之瓣只见四层开至多日乃至六七层花头亦加大焉】茉莉菊【花叶繁缛全似茉莉绿叶亦似之长大而圆净】玉盘菊【黄心突起淡黄绿边】粉蔷薇【花似紫蔷薇而粉色】玉瓯菊【或云瓯子菊即纒枝白菊也其开层数未及多者以其花瓣环拱如瓯盏之状也至十月经霜则变紫色】白褒姒【一名银褒姒多瓣小花此花四色锦者为最紫者次之粉者又次之白其尤胜者】银杏菊【淡白时有微红花叶尖绿叶全似银杏叶】银芍药【一名芙蓉菊一名楼子菊一名琼芍药一名太液莲一名银牡丹一名银骨朶初似金芍药后莹白香甚残色淡红叶亚深与金芍药同】白五九菊【一名银铃菊一名夏玉铃外瓣一层纯白其中铃萼淡黄径仅如钱夏秋二度开叶青长大而尖亚深叶根有冗髙仅二三尺】八仙菊【花初青白色后粉色一花七八蕊叶尖长而青】蜡瓣粉西施【一名粉西娇一名西施娇叶干全类三蜡瓣似粉西施而差小瓣厚不莹】白牡丹【纯白】鹭鸶菊【出严州花如茸毛纯白色中心有一丛簇起如鹭鸶头】蘸金白【一名蘸金香白千瓣瓣边有黄色似蘸】琼玲珑【白千瓣参差不齐】碧蕊玲珑【白千瓣叶色深绿】白绒毬【花粉白余类紫绒毬】白翦绒【一名翦鹅毛一名翦鹅翎色雪白】银荔枝【大槩似金荔枝】碧桃菊【其花纯白叶与紫芍药相似】艾叶菊【心小叶单绿叶尖长似蓬艾】白鹤顶【似鹤顶红而色较白】白鹤翎【一名银鹤翎一名银雀舌一名玉雀舌花纯白与粉鹤翎同瓣皆有尖下垂】粉蝴蝶【一名玉蝴蝶一名白蛱蝶千瓣小白花】白蜡瓣【一名玉菡蓞花纯白与粉蜡瓣同】脑子菊【花瓣微皱缩如脑子状】楼子菊【层层状如楼子】单心菊【细花心瓣大】五月菊【花心极大每一须皆中空攅成一匾毬子红白单叶绕承之每枝只一花径二寸叶似茼蒿夏中开近年院体画草虫喜以此菊冩生】殿秋白【一名玉玫瑰花朶叶干俱类殿秋黄】寒菊【大过小钱短白瓣开多日其瓣方増长明黄心心乃攅聚碎叶突起颇髙枝条柔细十月方开以上白色】　状元紫【花似紫玉莲而色深】顺圣浅紫【出陈州邓州九月中方开多叶】
　　【叶比诸菊最大一花不过六七叶而毎叶盘叠凡三四重花叶空处间有筒叶辅之大率花枝干类棣棠但色紫花大尔菊中惟此最大而风流态度又为可贵独恨色非黄白不得与诸菊争先耳】紫牡丹【一名紫西施一名山桃红一名檀心紫花初开红黄间杂如锦后粉紫径可三寸瓣比次而整齐开迟气香叶绿而泽长厚而尖其亚深叶根有冗枝干肥壮髙仅三四尺】碧江霞【紫花青蔕蔕角突出花外小花花之奇异者】防飞燕【一名紫防飞淡紫千瓣每花有二心瓣斜卷如飞燕之翅】孩儿菊【紫萼白心茸茸然叶上有光与它菊异】紫茉莉【似梅花菊而紫花虽小而标格潇洒气味芬馥不可以常品目之】朝天紫【一名顺圣紫蓓蕾青碧花初深紫后浅紫气香瓣初如兔耳后尖而覆鬅松而整齐径二寸有半叶绿而稀尖亚细密如缕叶根清净枝干细紫劲而直髙可五六尺】翦霞绡【紫多瓣瓣边如翦其花径二寸许瓣疎而大其边如绣】佛座莲【紫千瓣瓣颇大且开殿众菊或以为紫牡丹非】瑞香紫【一名锦瑞香花淡紫如瑞香色径寸许瓣疎尖而竪枝叶类金荔枝】紫丝桃【一名紫苏桃一名晓天霞蓓蕾青绿花茄色中晕浓而外晕稍淡瓣长而尖初如勺后平铺瓣上有纹色更紫花径二寸有半厚称之开彻鬅松明润枝叶俱类紫玉莲】墨菊【一名早紫花似紫霞觞而厚大色紫黑秾艶开于九日前茎叶与紫袍金带相似髙可五六尺史谱云按宋嘉祐中有油紫英宗时有黑紫神宗时色加鲜赤目为顺圣紫皆紫之极非世俗防染之説也】夏万铃【出鄜州开以五月紫色细铃生于防纹大叶之上以时别之者以有秋时紫花故也或以菊皆秋生花而疑此菊独以夏盛按灵宝方曰菊花紫白又陶隐居云五月采今此花紫色而开于夏时是其得时之正也夫何疑哉】秋万铃【出鄜州开以九月中千叶浅紫其中细叶尽为五出铎形而下有防纹大叶承之诸菊如棣棠是其最大独此菊与顺圣过焉环美可爱】荔枝紫【出西京九月中开千叶紫花叶卷为筒大小相间凡菊铃并蕊皆生托叶之上叶背乃有花萼与枝相连而此菊上下左右攅聚而生故俗以为荔枝者以其花形正圆故也花有红者与此同名而纯紫者葢不多得】紫褒姒【似粉褒姒而色紫】赛西施【又名倚栏娇淡紫小花头倒侧如醉】紫芍药【一名红翦春花先红后紫复淡红变苍白径可三寸厚称之其瓣濶大而鬅松开早气香叶薄绿而泽稀而多尖其枝干顺直髙可四五尺】绣毬【出西京开以九月中千叶紫花叶尖濶相次丛生如金铃菊中铃叶之状大率此花似荔枝菊花中无筒叶而萼邉正平尔花形之大有若大金铃菊者】紫鹤翎【一名紫粉盘一名紫雀舌花先淡紫后粉白色】紫玉莲【一名紫荷衣一名紫蜡瓣蓓蕾青绿花紫而红质如蜡径可二寸瓣如勺终始上竪叶全似朝天紫】玛瑙盘【淡紫赤心千瓣花极丰大】紫蔷薇【花畧小似紫玉莲而色淡】紫罗繖【一名紫罗袍花似紫鹤翎小而厚色匀其瓣罗纹而细叶青大而稠根多冗枝干劲直髙大】紫绣毬【一名紫罗衫其花粉紫得养则如紫牡丹之色蒨丽失养则青红黄白夹杂而不匀瓣结不舒叶类锦绣毬绿而混厚而皱】紫翦绒【四翦绒俱小巧紫者其名独振】金丝菊【紫花黄心以蕊得名】水红莲【一名菡蓞红一名荷花毬一名粉牡丹一名紫粉莲一名紫粉楼花粉紫初开似紫牡丹其后渐淡如水红花色径二寸形团瓣疎开早叶绿稀而可数濶大而厚皱而蹙似芡叶枝干劲直髙可一丈或以为太液莲非】鸡冠紫【一名紫凤冠千瓣髙大起楼取象于鸡冠花非以鸡之冠为比也】福州紫【紫多瓣　以上紫色】　状元红【花重红径可二寸厚半之瓣濶而短厚有纹其末黄其红耐久开早叶似猫脚迹绿而丽亚深叶根冗枝干如铁髙仅三四尺】锦心绣口【一名杨妃茜裾红一名美人红径二寸许厚半之外大瓣一二层深桃红中筒瓣突起初青而后黄筒之中娇红而外粉筒之口金黄烂熳如锦香清开与报君知同叶绿而泽而弓稀而可数其缺刻如防业枝干红紫细劲顺直髙可四五尺】紫袍金带【一名紫重楼又一名紫绶金章蓓蕾有顶开稍迟初黑红渐作鲜红既开彷佛亚腰葫芦亚处无瓣黄蕊绕之其彻也黄蕊不见攅簇成毬大如鸡卵开极耐久叶绿而秀濶而长薄而多尖叶根有冗茎淡红枝干劲直髙可三四尺】大红袍【蓓蕾如泥金初开朱红瓣尖细而长体厚径可二寸以上残色木红叶青泽厚而大亚深末团叶根清净茎青枝干肥壮顺直髙可四五尺】紫霞觞【一名紫霞杯花似状元红厚而大开早初重红稍开即木红叶青濶而皱亚深叶根多冗枝干挺劲髙可四五尺】红罗繖【一名紫幢一名锦罗伞紫红千瓣】庆云红【一名锦云红蓓蕾深桃红开则红黄并作玛瑙色中晕秾而外晕淡其瓣尖细而鬅松径二寸有半厚称之叶青泽厚而长稍尖亚深茎青枝干顺直髙可四五尺】海云红【一名海东红一名相袍红一名将袍红一名扬州红一名旧朝服先殷红渐作金红久则木红而淡径二寸有半其瓣初尖而后岐其萼黄其彻也鬅松其叶长而大青而多尖其亚深枝干壮大髙可四五尺】胭脂菊【类桃花菊深红浅紫比胭脂色尤重比年始有之此品既出桃花菊遂无顔色葢竒品也】缕金妆【一名金线菊深红千瓣中有黄线路】出炉金【一名锦芙蓉金红千瓣色如炉金出火】火炼金【花径仅寸许外尖瓣猩红其中萼金黄朶垂其红不变叶绿而泽稀而瓦长厚而尖亚深枝干劲直髙可四五尺】木红毬【一名红罗衫一名红绣毬花初开殷红稍开即木红径可二寸有半瓣下覆如毬心萼黄甚茎叶枝干颇类御袍黄髙可五六尺】紫骨朶【一名大红绣毬一名红绣毬蓓蕾鲜红顶如泥金开甚早先红紫后紫红径可二寸有半厚二寸瓣明润丰满如榴子其彻也攅簇如毬叶类紫霞觞叶绿而小根有冗枝干劲直髙可四五尺】醉杨妃【一名醉琼环其色深桃红久而不变其花疎爽而润泽小径近二寸以上厚半之其瓣尖而梗下覆如脐花繁而柄弱其英乃垂其叶青厚短大而稠其尖多其亚浅叶根冗甚茎青枝干偃蹇髙可五六尺】太真红【娇红千瓣】楼子红【蓓蕾甚巨开早初深黑渐作鲜红瓣垂而长光焰夺目既开径二寸以上其萼如小钱初青后黄其中隐然有顶有开数瓣上竪者茎叶如紫袍金带枝干高大可至四五尺】红万卷【一名红纽丝深红千瓣如万卷书】一捻红【花瓣上有红防面径三寸瓣大而圆】红翦绒【初殷红后木红径寸有半其形薄而瓦其瓣末碎而茸攅簇如刺叶绿尖而小其亚浅其茎红叶根清净枝干扶疎髙可三四尺】锦绣毬【一名锦罗衫蓓蕾如栗其花抱蔕其初殷红既开鲜红渐作红黄色瓣濶而短叶似紫绣毬稀而大皱而尖叶根有冗】鹤顶红【一名不老红花似晩香红薄而小外晕粉红中晕大红开彻粉红瓣下亸大红瓣上攅如鹤顶叶青圆而小枝干不甚髙大】鸡冠红【红千瓣色如鸡冠】猩猩红【花似状元红而厚仅二寸开早色鲜红耐久叶泽长而多尖茎青枝干挺劲髙可四五尺】绣芙蓉【一名赤心黄一名老金黄初开赤红既开中晕赤而外晕黄其瓣面黄而背红径二寸有半厚半之开早棱层整齐叶青泽而脆亚深叶根冗甚枝干偃蹇而麤大髙可四五尺】锦荔枝【金红多瓣】红牡丹【开早初殷红后银红开最久】红茉莉【似梅花菊而红】芙蓉菊【状如芙蓉红色】二色莲【一名赛红荷一名西番莲一名蜡瓣红一名大红莲一名红转金一名锦蜡瓣花先茜红后红黄色其萼黄径二寸许厚半之瓣如勺而毛末微皱上簇如莲萼黄而大萼中或突起数瓣叶绿长大而多尖其亚深叶根有冗干劲挺髙可四五尺】襄阳红【并蔕防头出九江彭泽】宾州红【一名岳州红一名日轮红重红褊薄如镟径二寸中黄萼叶干似紫霞觞】土硃红【其色如土硃】红二色【出西京开以九月末千叶丛有深淡红两色而花叶之中间生筒叶大小相应方盛开时筒之大者裂为二三与花叶相杂比茸茸然花心与筒叶中有青黄色颇与诸菊异】冬菊【花薄而小径仅寸半色深红质如蜡瓣濶而短开极迟叶疎青而泽初似银芍药其后弓而厚长而尖亚深尖多茎紫枝干顺直扶疎髙可五六尺　以上红色】　桃花菊【刘蒙泉云粉红单叶中有黄蕊其色正类桃花俗以此名葢以言其色尔花之形度虽不甚佳而开于诸菊未有之前故人视此菊如木中之梅焉枝叶最繁密或有无花者史铸云一名桃红菊花瓣如桃花粉红色一蕊凡十三四片开时长短不齐经多日乃齐其心黄色内带微绿此花嗅之无香惟撚破闻之方知有香至中秋便开开至十余日渐变为白色或生青虫食其花片则衰矣其绿叶甚细小范成大云多叶至四五重粉红色浓淡在桃杏红梅之间未霜即开最为妍丽中秋后便可赏】粉鹤翎【一名粉纽丝一名玉盘丹一名粉雀舌一名荷花红花粉红大如芍药瓣尖长而大背淡红初开鲜浓既开四面支撑紫焰腾耀后渐白纽丝叶青而稀濶大如掌亚深叶根多冗枝干顺直而扶疎髙可七八尺】垂丝粉红【出西京九月中开千瓣细如茸攅聚相次花下亦无托瓣枝干纤弱其花淡红似银纽丝而瓣不纽其朶俱垂色态娇艶与醉西施醉杨妃各不相渉或谓三名即一物非也】粉蜡瓣【蓓蕾稀花微红褪白质如蜡色径可二寸有半厚称之气香瓣初仰而后覆其残如红粉涂抹叶青长大而稀亚深叶根清净枝干顺直髙可一丈】粉西施【一名红西施一名红粉西一名粉西花丰硕似白西施初开红黄相杂有宝色开彻则淡粉红瓣卷而纽背惨而红如猱头然柄弱不任叶青而厚长而瓦狭而尖亚深叶根多冗枝干亦类白西施】合蝉菊【九月末开粉红筒瓣花形细者与蕊杂比方盛开时筒之大者裂为两翅如飞舞状一枝之杪凡三四花】洒金红【一名洒金香一名金钱豹淡红千瓣瓣间有黄色如洒】红粉团【一名粉花粉红径二寸厚半之中晕红瓣短而多纹枝叶似金荔枝而青】楼子粉西施【一名晩香红一名秋牡丹一名红粉楼一名车轮红其花粉红径可三寸厚三之二其开也迟瓣圆而厚比次整齐中深红突起上作重台色易淡叶稠青而毛狭而尖其亚深叶根冗甚枝干亦与白西施同壮大过之】醉西施【淡红千叶垂英似醉杨妃】胜绯桃【一名红碧桃格局似碧桃色似秋海棠枝叶似紫芍药而髙大不及】粉褒姒【花粉红而小径二寸有半瓣尖短厚而无纹叶绿而泽似状元红而尖其亚少叶根有冗枝干偃蹇或遂以粉西施当之非也】大杨妃【一名杨妃菊一名琼环菊粉红千瓣散如乱茸而枝叶细小嫋嫋有态】赛杨妃【粉红千瓣花畧小】粉玲珑【一名紫丁香粉红小花按沈谱玲珑与万卷万管并载今人类多混称不知玲珑者疏朗通透之物卷则书卷画卷之类管则箫管笔管之类取象各不同有咏之连环络索即玲珑之别号于命名之意寖失不可不瓣】八宝玛瑙【一名八宝菊千瓣粉红花花具红黄众色】紫芙蓉【一名胜芙蓉一名芙蓉菊千瓣开极大其叶尖而小】粉万卷【粉红千瓣】粉绣毬【千瓣淡红花】夏月佛顶菊【五六月开色微红】佛见笑【粉红千瓣】红傅粉【粉红千瓣　以上粉红色】　珠子菊【白色见本草注云南京有一种开小花瓣下如小珠子】丹菊【见嵇含菊铭云煌煌丹菊暮秋弥荣】十様锦【一本开花形模各异或多瓣或单瓣或大或小或如金铃往往有六七色黄白杂様亦有微紫花头小】满天星【一名蜂铃菊春苖掇去其颠岐而又掇掇而又岐至秋而一干数千百朶】二色西施【一名红二色一名黄二色一名二色白一名平分秋色径可三寸厚半之开最久瓣叶枝干皆与白西施同初开时数朶淡红数朶淡黄逈然不类半开时五彩宝色烂夺目开彻则皆淡桃红色矣】二色杨妃【一名二乔一名金菊对芙蓉多瓣浅红淡黄二色防出如金银花径仅二寸其萼黄其瓣如兎耳其叶绿而不泽厚而尖皱而瓦】赤金盘【一名脂晕黄一名琥珀杯其花初开红黄而赤金星浮动其后渐作酱色径可二寸形薄而瓦瓣如杓而尖叶稀绿而泽其末枝干紫红顺直而扶疎高可一丈】锦丁香【花畧似红翦绒大寸许瓣疎初开黄而红后红而黄色易衰叶緑厚而短尖而长】檀香菊【一名小檀香叶干似檀香毬花亦相似】梅花菊【一名试梅菊一名银丁香一名试梅妆一名寿阳妆一名银梅每花不过数瓣瓣大如指顶每瓣卷皱密蹙下截深黄上截莹白重台彷佛水仙花下垂成穟如梅花清逸开早香甚叶绿大而皱尖而长其亚深叶根多冗其枝干柔细而扶疎髙可一丈或以为茉莉菊甚谬】海棠菊【一名锦菊一名海棠春一名海棠娇一名海棠红一名小桃红一名铁干红色类垂丝海棠径寸有半形薄而瓦瓣短多纹而尖愈开愈竒有宝色中晕赤外晕黄边晕纯白或数色错出变态不穷叶绿而泽厚而小亚深其枝干劲直扶疎髙可四五尺】蜜西施【蜜色千瓣】蜜鹤翎【蜜色千瓣与金鹤翎埒以为蜜绣毬非是】蜜绣毬【一名金翅毬一名金凤团一名蜜西牡丹花蜜色莹润径二寸余气香瓣舒开迟其残也红而丽叶青而稠大而尖亚深叶根冗枝干偃蹇髙可四五尺】紫绒毬【一名紫丝毬一名紫苏桃蓓蕾圆而绿如小龙眼大其开也碧绿红紫黄白诸色间杂而紫焰为多瓣细而镶四面参差茸茸如翦径仅寸许圆如毬叶类朝天紫小而青尖亚似少叶根清净枝干细直而劲髙可四五尺】僧衣褐【一名缁衣菊深栩子色小】刺猬菊【一名栗叶花如兎毛朶瓣如猬之刺大如鸡卵叶长而尖枝干劲挺高可三四尺　以上异品】　─增─刘泉菊谱─银台【深黄万银铃叶有五出而下有防纹白叶开之初疑与龙脑菊一种但花形差大且不甚香耳俗谓龙脑菊为小银台葢以相似故也枝干纤柔叶青黄而麤疎近出洛阳水北小民家未多见也】　─范成大菊谱─藤菊【花密条柔以长如藤蔓可编作屏障亦名棚菊种之坡上则垂下袅数尺如缨络尤宜池潭之濒】─史正志菊谱─密友【花头大过折三明黄濶片花瓣形色不在诸品之下初开时长短不齐开极其盛乃齐至于六层其中如抽芽数条短短小心与瓣为一色状如春间黄密友花窠枝低矮绿叶最繁密见霜则周围绿叶变紫色】　─沈兢菊谱─诸州及禁苑品类有樝子菊【花小色黄香如樝子】泰州黄　黄素馨　白素馨　蹙线菊　铁脚黄铃　黑叶儿　团圆菊　柳条菊　枝亭菊【枝梗甚长用杖子撑之即篱菊一丈黄】碧蝉菊【青色】钹儿菊【一种紫梗开早一种青梗开晩】潜山朱新仲菊坡有玉盘盂【与金铃菊相似】枇杷菊【叶似枇杷花似金盏银台而极大却不甚香】舒州有蜂儿菊【鹅黄色】水晶菊【花面甚大色白而透明】潜江有铺茸菊【色绿其花甚大光如茸二月间开】临安有长沙菊　满堂金寿安真珠【俱黄色】孩儿白　婺州有销金紫菊【紫瓣黄沿】销
　　银黄菊【黄瓣白沿】干红菊【花瓣干红四沿黄色即是销金菊三种乃佛头菊种也】浙有荷菊【日开一瓣开足成荷花形众菊未开不开众菊已谢不谢】金陵有松菊【枝叶劲细如松其花如碎金层出于密叶之上】　─史铸越中菊谱─凌风菊【黄色见山谷诗】柑子菊【黄色见后山诗】杨妃裙【黄色见徐仲车诗】蜡梅菊【见闻人善言菊卿公暇集】　─周师厚洛阳菊谱─紫干子　五色菊　黄簇菊　柿叶菊青心菊　叶红菊　黄窠廷子　探白子　红香菊钗头菊　川金菊【深色单叶】川翦金【按原谱杂采刘范沈史诸谱以色分类间】
　　【有遗逸续录于此】
　　彚考─原─礼记月令─季秋之月菊有黄华　─唐书李适传─凡天子飨防游豫惟宰相及学士得从秋登慈恩寺浮图献菊花酒称寿　─增─山海经─女几之山其草多菊原─列仙传─文賔取妪数十年輙弃之后妪老年九十余复见賔年更壮拜泣至正月朝防乡亭西社中賔教令服菊花地肤桑上寄生松子以益气妪亦更壮复百余岁　─西京杂记─戚夫人侍儿贾佩兰后出为扶风人段儒妻说在宫时九月九日佩茱茰食蓬饵饮菊花酒令人长寿菊华舒时并采茎叶杂黍米酿之至来年九月九日始熟就饮焉故谓之菊花酒　─神仙传─康风子服甘菊花桐实后得仙　─神镜记─荥阳郡西有灵源山岩有紫菊　─荆州记─县北八里有菊水其源旁悉芳菊水极甘馨又中有三十家不复穿井即饮此水上寿百二十三十中寿百余七十者犹以为夭汉司空王畅太傅袁隗为南阳县令月送三十余石饮食澡浴悉用之太尉胡广久患风羸恒汲饮此水疾遂瘳此菊茎短葩大食之甘美异于余菊广又收其实种之京师遂处处传植之　─风土记─日精治蘠皆菊之花茎别名也生依水边其花煌煌霜降之节惟此草盛茂九月律中无射俗尚九日候时之草也　─增─拾遗记背明国有紫菊谓之日精一茎一蔓延及数亩味甘食者至老不饥渴　─原续晋阳秋─陶潜九月九日无酒坐宅边菊丛中采摘盈把望见白衣人至乃王送酒即便就酌　─续齐谐记─汝南桓景从费长房游学长房谓之曰九月九日汝南当有大灾厄急令家人缝绛囊盛茱茰系臂上登山饮菊花酒此祸可消景从其言举家登山夕还鸡犬俱暴死长房闻之曰此可代也　─名山记─朱孺子吴末入玉笥山服菊花乗云升天　─增─岁华纪丽─露凝白玉菊散黄金─注─秋日诗露凝千片玉菊散一丛金又云菊散金风起荷疎玉露圆　─原─辇下岁时记─九月宫掖间争插菊花民俗尤甚　─增─清异录─懿宗赏花歌云长生白久视黄共拜金刚不坏王　─原─九域志─邓州南阳郡土贡白菊三十斤─越州图经─菊山在萧山县西三里多甘菊　─岁时杂记─卢公范重阳日上五色糕菊花枝茱茰树茱茰为辟邪翁菊花为延寿客故九日假此二物以消阳九之厄　─东坡杂记─菊黄中之色香味和正花叶根实皆长生药也北方随秋之早晩大畧至菊有黄华乃开独岭南不然至冬乃盛发岭南地暖百卉造作无时而菊独后开考其理菊性介烈不与百卉并盛衰须霜降乃发而岭南常以冬至微霜故也其天姿髙洁如此宜其通仙灵也　─增─东坡杂记─夏小正以物为节如王苦菜之类验之畧不差而菊有黄华尤不失毫厘近时都下菊品至多皆人以他草接成不复与时节相应始八月尽十月菊不絶于市亦可怪也　─李彦平杂录─韩魏公在北门有诗云不羞老圃秋容淡且看黄花晩节香识者知其晩节之髙　─原─东京梦华录─重九都下赏菊菊有数种有黄白色蕊若房曰万铃菊粉红色曰桃红菊白而檀心曰木香菊黄色而圆曰金铃菊纯白而大曰喜容菊无处无之酒家皆以菊花缚成洞户─牧防闲谈─蜀人多种菊以苖可入菜花可入药园圃
　　悉植之郊野人多采野菊供药肆颇有大悮真菊延龄野菊防人　─遯斋闲览─南方花较北地常先一月独菊花开最迟菊性宜冷也东坡尝言岭南气候不常吾谓菊花开时即重阳故在海南艺菊九畹后至冬半始开廼以十一月望日与客泛酒作重九防云　─增─西溪丛语─楚辞云夕餐秋菊之落英王逸云英华也类篇云英草荣而无实者后汉冯衍赋云食玉芝之茂英言英华之英洪兴祖补注楚辞云秋花无自落者读如我落其实而取其材之落此言为是今秋花亦有落者但菊蕊不落耳若云黄菊飘零满地金即诗用楚辞之句且宋书符瑞志沈约云英叶也言食秋菊之叶据神农本草菊服之轻身耐老三月采叶玉函方王子乔变白增年方甘菊三月上寅采名曰玉英是英谓之叶晋许询诗云青松凝素体秋菊落芳英　─老学庵笔记─菊花色虽多种黄者为正月令他卉皆曰始华于菊独曰菊有黄花正其验矣种法有九要一曰养胎二曰传种三曰扶植四曰修葺五曰培防六曰幻弄七曰土宜八曰浇灌九曰除害能如此法便堪为松菊主人不减渊明矣三余赘笔─曾端伯以菊花为佳友张敏叔以菊为寿客─花经─菊四品六命　─干淳岁时记─都人九月九日饮
　　新酒泛茰簮菊且以菊糕为餽　─吴兴园林记─赵氏菊坡园前面大溪为循堤画桥蓉柳夹岸数百株中岛植菊至百种为菊坡　─原─沈竞菊谱─临安西马城园每岁至重阳谓之鬭花各出竒异有八十余种　东平府有溪堂为郡人游赏之地溪流石崖间至秋州人泛舟溪中采石崖之菊以饮每岁必得一二种新异花　─増─澄懐录─终南五老洞碑记墨菊其色如墨古用其汁以书字　─原─学圃余疏─菊至江隂上海吾州而变态极矣有长丈许者有大如盌者有作异色二色者而皆名麤种其最贵乃各色翦绒各色幢各色西施各色狼牙乃谓之细种种之最难须得地得人燥湿以时虫蠧日去花须少而大叶须密而鲜不尔便非上乗元驭阁老尤爱种菊京师有一种大红曰麻叶红相袍红元驭为翰林时特命囊之马首归今吾地尚有此种然开不能大佳想亦地气使然菊中有黄白报君知最先开甘菊可作汤寒菊可入冬皆贱种也而皆不可废又有一种五六月开亦异种也　─增─悬笥琐探─范文穆公至能作菊谱言月令以动植志气候如桃桐軰直云始华而菊独云菊有黄华岂以其正色独立不伍众草变词而言之欤予始甚疑之信如谱中所载其色已不胜其多而月令独云菊有黄华何也及来河南行熊耳锦屏农崤函诸山正秋草木俱衰谢尽山上下暨水厓篱落皆黄菊大如钱丛生粲然乃悟河南为中州得风气之正黄为正色而正秋时着花随地皆有此月令纪所以独言之也然则如谱中所载诸品得无人智力变幻所致欤则其见述于月令宜矣　─缾花谱─各色细叶菊一品九命　─瓶史─浴菊宜好古而竒者　菊以黄白山茶秋海棠为婢─原─梧浔杂佩─陆公平泉初入史馆偶与同馆诸公以事谒分宜众皆竞前呈身遂至喧挤公独逡廵却歩时分宜庭中盛陈盆菊公徐谓曰诸君且从容莫挤壊陶渊明也闻者心媿　─花史─王龟龄十朋取庄园卉目为十八香以菊为冷香　吴致尧九疑考古云舂陵旧无菊自元次山始植沈谱云次山作菊圃记云在药品为良药为蔬菜是佳蔬　本草与千金方皆言菊花有子魏钟防菊花赋有方实离离之言马伯州菊谱有金箭头菊花长而末锐枝叶可茹最愈头风谓之风药菊冬收而春种之据此二说则菊之为花果有结子者　陶隐居与藏器皆言白菊疗疾有功本草图经言今服饵家多用白者抱朴子有言丹法用白菊汁　紫菊之名见于孙真人种花法又见于诸谱中此品传植已久故唐宋诗人称述亦多萧颖士菊荣篇紫英黄萼照耀丹墀杜荀鹤诗雨匀紫菊藂藂色赵嘏诗紫艶半开篱菊静夏英公诗落尽西风紫菊花韩忠献公诗紫菊披香碎晓霞则紫花定是佳品　屈原离骚经朝饮木兰之坠露兮夕餐秋菊之落英王逸注云言旦饮香木之坠露吸正阳之精液暮食芳菊之落华吞正隂之精蕊

　　御定佩文斋广羣芳谱卷四十八
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷四十九
　　花谱
　　菊花二
　　集藻─序─增─唐骆賔王冒雨寻菊序─白帝徂秋黄金胜友辞尘成契冒雨相邀问凉燠则鸿鴈在天叙交游则芝兰满室砌花舒菊还同载酒之园岸叶低松直泛维舟之浦参差逺岫断云将野鹤俱飞滴沥空庭竹响共雨声相乱抑折巾于书阁行阅飘麰揖雅步于琴台坐闻流水字中科斗竞落文河笔下蛟龙争投学海珠帘映水风生曵露之涛锦石封泥苔湿印龟之岸泛兰英于戸牖座接鸡谈下木叶于中池厨烹野鴈坠白花于湿桂落紫蔕于疎藤虽物序足悲而人风可爱留姓名于金谷不谢季伦混心迹于玉山无惭叔夜云尔　─原─宋刘泉菊谱序─草木之有花浮冶而易坏凡天下轻脆难久之物皆以花比之宜非正人逹士之所好然予观
　　屈原之为文香草龙鳯以比忠正而菊与菌桂荃蕙兰芷同为所取松者天下坚正之木也陶渊明乃以松配菊连语而称之夫屈原渊明实皆正人逹士其于菊贵重之如此是菊虽以花为名固与浮冶易坏之物不可同年而语也且菊固有异于物者凡花皆以春盛而实皆以秋成菊独以秋花恱茂于风霜揺落之时此其得时者异也有叶者花未必可食而康风子乃以食菊仙此其花异也花可食者根叶未必可食而陆龟云春苖恣肥得以采撷供左右杯案又本草云以正月取根此其根叶异也夫以一草之微自本至末有功于人如此加以色香态度纤妙闲雅可为丘壑燕静之娱然则古人取以比徳而配以歳寒之松夫岂徒然而已哉洛阳风俗大抵好花菊品比他州为盛刘原孙伯绍者隐居伊洛广植诸菊朝夕啸咏其侧盖已有意谱之而未暇也崇寕甲申九月余为龙门之游得至君居顾而乐之相与订论因随其名品论序于左以列诸谱之次史正志菊谱前序─菊草属也以黄为正所以概称黄花汉俗九日饮菊酒以祓除不祥盖九月律中无射而数九俗尚九日而用时之草也南阳郦县有菊潭饮其水者皆寿神仙传有康生服其花而成仙菊有黄花北方用以准节令大畧黄花开时节不差江南地暖百卉造作无时而菊独不然考其理菊性介烈高洁不与百卉同其盛衰必待霜降草木黄落而花始开岭南冬至始有微霜故也本草一名日精一名周盈一名傅延年所宜贵者菊苖可以采花可以药囊可以枕酿可以饮所以高人隐士篱落畦圃之间不可一日无此花也陶渊明植于三径采于东篱裛露掇英泛以忘忧钟会赋以五美谓圆华高悬准天极也纯黄不杂后土色也早植晩发君子徳也冒霜吐颖象劲直也杯中体轻神仙食也其为所重如此然品类有数十种而白菊一二年多有变黄者余在三水植白菊百余株次年尽变为黄花今以色之黄白及杂色品类可见于吴门者二十有七种大小顔色殊异而不同自昔好事者为牡丹芍药海棠竹笋作谱记者多矣独菊花未有为之谱者殆亦菊花之阙文也余始以所见为之若夫耳目之未接品类之未备更俟博雅君子与我同志者续之─增─史正志菊谱后序─菊之开也既黄白浅深之不同而花有落者有不落者盖花瓣结密者不落盛开之后浅黄者转白而白色者渐转红枯于枝上花瓣扶疎者多落盛开之后渐觉离披遇风雨撼之则飘散满地矣王介甫武夷诗云黄昬风雨打园林残菊飘零满地金欧阳永叔见之戏介甫曰秋花不比春花落为报诗人子细吟介甫闻之笑曰欧阳九不学之过也岂不见楚辞云夕餐秋菊之落英东坡欧公门人也其诗亦有欲伴骚人赋落英与夫却绕东篱嗅落英亦用楚辞语耳王彦賔言古人之言有不必尽循者如楚辞言秋菊落英之语余谓诗人所以多识草木之名盖为是也欧王二公文章擅一世而左右佩纫彼此相笑岂非于草木之名犹有未尽识之而不知有落有不落者耶王彦賔之徒又从而为之赘疣盖益逺矣若夫可餐者乃菊之初开芳馨可爱耳若夫衰谢而后落岂复有可餐之味楚辞之过乃在于此或云诗之访落落训始也意落英之落盖谓始开之花耳然则介甫之引证殆亦未之思欤或者之说不为无据余学为老圃而颇识草木者因并书于菊谱之后　─范成大范村菊谱序─山林好事者或以菊比君子其说以为歳华晼晩草木变衰乃独煜然秀发傲睨风露此幽人逸士之操虽寂寥荒寒而味道之腴不改其乐者也神农书以菊为养生上药能轻身延年南阳人饮其潭水皆寿百歳使夫人者有为于当世医国惠民亦犹是而已菊于君子之道诚有臭味哉月令以动植志气候如桃桐华直云始华至菊独曰菊有黄华岂以正色独立不伍众草变词而言之欤故名胜之士未有不爱菊者至渊明尤甚爱之而菊名益重又其花时秋暑始退岁事既登天气高明人情舒闲骚人饮流亦以菊为时花移槛列斛辇致觞咏间谓之重九节物此非深知菊者要亦不可谓不爱菊也爱者既多种者日广吴下老圃伺春苖尺许时掇去其颠数日则岐出两枝又掇之每掇益岐至秋则一榦所出数千百朶婆娑团植如车盖熏笼矣人力勤土又膏沃花亦为之屡变顷见东阳人家菊图多至七十种淳熙丙午范村所植止得三十六种悉为谱之明年将益访求他品为后谱云
　　书─增─魏文帝与钟繇九日送菊书─岁往月来忽逢九月九日九为阳数而日月并应俗嘉其名以为宜于长久故以享宴高防是月律中无射言羣木百草无有射地而生惟芳菊纷然独荣非夫含乾坤之纯和体芬芳之淑气孰能如此故屈平悲冉冉之将老思餐秋菊之落英辅体延年莫斯之贵谨奉一束以助彭祖之术传─原─元杨维桢黄华传─先生姓黄字华其先有日精者初生筮之繇曰煜煜煌煌绿衣黄裳徳与坤协数用九彰九九相仍俾尔寿昌佐用炎皇啓于兑方世为中黄夫中五数也寄旺四时九九重阳数也兑秋方也虽寄旺四时而盛必于秋乎陶氏旺春刘氏旺夏陶刘氏谢而中黄氏其昌乎后日精以养生术佐农皇氏寿登一百二十余岁嘉其功封之雍州之土为寿乡公赐姓中黄氏后有治蘠者注姬公旦尔雅旦上其名缀衣荐服于帝帝服之喜特赐御爱黄至孙英其祚始落三湘与屈原同夕餐英子为华西入秦遇阳翟大贾衒金争价咸阳市华文备五色名次月令至今夏小正以华之善记节名为节华后入汉以服饵法干上出入宫禁后妃侍儿咸与之饮酒乞其祝辞曰长寿长寿宣帝时华以外国肥甘进上尝之喜曰金盏银柈真神仙食也吾不能效武帝食露盘矣华尝以气岸髙自标置曰予圜冠准天纯色准地当赞天地开八荒寿域黄中通理独畅四支非予前闻人佐农皇志也时阳九厄矣遂入平盖山链九华大药时时与好事者出沽酒市中见者咸呼为九华先生彭泽令陶潜方弃官柴桑闻先生名特延致之后徙宅东潜不敢名惟以九华呼之潜当九月九日无酒与先生口讲服饵法语之曰南山朝来致有佳气耳少时江州刺史王送酒至潜以酒让先生饮先生憙曰吾得拍浮此足矣潜平日交惟两人先生与五鬛大夫也五鬛在先生上先生戏与五鬛较短长曰汝虽长遭斧创我虽短升中堂又以其能相殿最曰吾茹能使饥人辟粮汝能乎曰能吾饮能使癃残人康寜寿考汝能乎曰能曰吾一出能使时王知正气一灰迹能使诸蝈族吞其噪而不声汝能乎曰不能矣曰不能何以上吾也五鬛亦曰吾一出能栋天子明堂一灰迹能染歴代之文章子能乎曰不能也曰此吾所以上子也潜闻而笑曰九华既失五鬛亦未为得也二三子黜徳灭巧将太上从太上无名功故无穷于是二人者相与持酒懽甚潜颓然醉醉则遣客而二人者侍门下至霜露不去先自谱其族凡一百六十三黜其冒姓名者曰滴金马兰童万钱覆等凡六种题曰九华寿谱藏于家云
　　题跋─增─宋刘克庄题建阳马君菊谱─菊之名著于周官咏于诗骚植物中可方兰桂人中惟灵均渊明似之后汉胡广贵寿偶然耳乃托菊水以自神粪土之评万古不磨呜呼非广之辱菊之辱也至忠献韩公始有晩香之句脍炙人口近时番禺崔公辞相印不拜自号菊坡俱为本朝佳话呜呼非二公之荣菊之荣也建阳马君谱菊得百种各为之咏其嗜好清絶可喜亦幸君未为人爵所縻林下趣专获与菊相周旋如此未知君他日官逹将为伯始乎抑为韩为崔乎将以荣是菊乎抑以辱是菊乎君其谨之勿使菊有遗憾　─明李东阳周原已席上题十月赏菊卷─东篱扫径慨花事之将防西社传书念期之未晩百年易过九日重遭惟菊为隐逸之称而冬乃闭藏之令挺孤芳于独茂脱众屣于羣纷视蒲柳之望谁先比松柏之凋尤后神农尝药着灵品于方书屈子餐英播遗芬于辞苑物非逺取类实羣分辟地成田八世守柴桑之业挥毫作赋一乡传甫里之风君惟有之是以似之我则知者不如乐者敢将幽意用托微馨怀彼隰之皇皇咏初筵之秩秩贮之以数仞之华屋得其所哉佩之以五色之锦囊永为好也念菲葑之无下愧糠粃之在前未揭斋眉先题简首
　　杂著─原─宋刘泉定品─或问菊奚先曰色与香而后态色奚先曰黄者中之色土王季月而菊以九月花金土之应相生而相得者也其次莫若白西方金气之应菊以秋开则其气钟焉陈藏器云白菊生平泽花紫者白之变红者紫之变也此紫所以为白之次而红所以为紫之次云有色矣而又有香有香矣而复有态是花之尤者也或曰花以艶媚为悦而子以态为后欤曰吾尝闻于古人矣妍卉繁花为小人松竹兰菊为君子安有君子而以态为悦乎至于具香与色而又有态是君子而有威仪者也菊有名龙脑者具色与香而态不足者也菊有名都胜者具态与色而香不足者也菊之黄者未必皆胜而置于前者重其色也菊之白者未必皆劣而列于中者次其色也杂罗香毬玉铃之类则以瓌异而升焉至于顺圣杨妃之类转红受色不正故虽有芬香态度不得与诸花争也然余独以龙脑为诸花之冠是故君子贵其质焉后之视此谱者触类而求之则意可见矣　─说疑─或谓菊与薏有两种而陶隐居日华子所记皆无千叶花疑今谱中或有非菊者然余尝读隐居之说谓茎紫色青作蒿艾气为苦薏今余所记菊中虽有茎青者然而气香味甘枝叶纤少或有味苦者而紫色细茎亦无蒿艾之气又今人间相传为菊其已乆矣故未能轻取旧说而弃之也凡植物之见取于人者栽培灌溉不失其宜则枝叶华实无不猥大至其气之所聚乃有连理合颖防叶并蔕之瑞而况于花有变而千叶者乎日华子曰花大者为甘菊花小而苦者为野菊若种园圃肥沃之处复同一体是小可变为甘也如是则单叶变为千叶亦有之矣牡丹芍药皆为药中所用隐居等但记花之红白亦不云有千叶者今二花生于山野类皆单叶小花至于园圃肥沃之地栽锄粪养皆为千叶大花变态百出奚独至于菊而疑之唐杜甫秋雨叹曰雨中百草秋烂死堦下决明顔色鲜着叶满枝翠羽盖花开无数黄金钱说者以为即本草决明子此物乃七月作花形如白匾豆叶极稀疎焉有翠羽盖与黄金钱也彼盖不知甘菊一名石决为其明目去翳与石决明同功故吴越间呼为石决子美所叹正此花耳而杜赵二公妄引本草以为决明子疎矣
　　铭增─晋王淑之兰菊铭─兰既春敷菊又秋荣芳薫百草色艶羣英孰是芳质在幽愈馨　─嵇含菊花铭─煌煌丹菊暮秋弥荣葳蕤圆秀翠叶紫茎诜诜神仙徒餐落英颂─原─晋成公绥菊颂─先民有作咏兹秋菊绿叶黄华菲菲彧彧芳逾兰蕙茂过松柏其茎可玩其葩可服味之不已乔松等福　─傅统妻莘氏菊花颂─英英丽草禀气灵和春茂翠叶秋曜金华布濩高原蔓衍陵阿扬芳吐馥载芬载葩爰采爰拾投之醇酒御于王公以介睂寿服之延年佩之黄耉文园賔客乃用不朽
　　赞增晋郭璞菊赞─菊名日精布华月仙客薄采何忧华髪
　　赋─
　　御制菊赋─当金飚之萧摵正珠露之飘零睹百卉之具腓感菀枯之逓更畴晩序而挺节矫气化而敷荣爰有紫蔕含芳黄华逞茂擢苕颖于春初曜丰容于霜后先梅萼而吐芬继兰丛而擅秀既劲操之弥坚实寒香之可嗅尔其密叶茸繁英歴琭霞蔚云蒸烟披雨沐色徴土徳之纯气禀金行之肃舞灯影而纷披傍篱根而芳馥似幽人之相依岂世情之共逐是以丘园逸叟山泽癯儒植而供玩撷以当蔬存真味于淡泊协潜徳以敷腴亦有餐霞御气乘云握符盘饤桐杞囊系茱茰或年寿之永延或灾患之潜袪斯其着效于仙灵之箓尤不可以耳目拘也至若赋餐
　　英于楚客传送酒于晋贤泛甘馨于南郡准节令于浑天罔不贞操卓尔高韵悠然宜名流之竞羡亦谱籍之长编矧兹北阙秋深西山气爽余桕叶之参差剰枫林之莽苍蝶扬扬而媚秋鴈而流响寒漠漠而侵阶月溶溶而度幌尔乃横逸态以寡俦吐层蘤而直上种类间错名品纷罗映小山之丛桂覆潭水之澄波低昂兮如紫衣之垂袖璀璨兮如白贝之编珂禀黄中之通理知中美之孔多盖与松筠而共劲亦视桃李而殊科彼夫扬霜杰于诗人夸日精于本草借滋培于寒雨绽鲜华于清晓咸以孤洁方幽人之贞高逸拟君子之道茍其歴岁寒而长存何恨乎挺生之不早
　　增─魏钟防菊花赋─何秋菊之可奇兮独华茂乎凝霜挺葳蕤于苍春兮表壮观乎金商延蔓蓊郁缘阪被冈缥榦緑叶青柯红芒芳实离离晖藻煌煌微风扇动照曜垂光于是季秋九月九日数并置酒华堂高防娱情百卉雕瘁芳菊始荣纷葩韡晔或黄或青乃有毛嫱西施
　　荆姬秦嬴妍姿妖艶一顾倾城擢纤纤之素手雪皓腕而露形仰抚云髻俯弄芳荣　─晋孙楚菊花赋─彼芳菊之为草兮禀自然之醇精当青春而潜翳兮迄素秋而敷荣于是和乐公子雍容无为翺翔华林骏足交驰薄言采之手折纤枝飞金英以浮旨酒拂翠叶以振羽仪伟兹物之珍丽兮超庶类而神竒　─潘岳秋菊赋─垂采炜于芙蓉流芳越乎兰林游女望荣而巧笑鹓雏遥集而弄音若乃真人采其实王母接其葩或充虚而养气或增妖而扬蛾既延期以永寿又蠲疾而弭疴　─齐卞伯玉菊赋─伫寒丘以弥望觌中霜之嫩菊肇三春而懐芬凌九秋以愈馥不履苦而沦操不在同而表淑伤众花之飘落嘉兹卉之能灵振劲翮以扬绿含凝露而吐英　─唐杨炯庭菊赋─庭菊美贞芳也天子幸于东都皇储监守于武徳之殿以门下内省为左春坊今庶子裴公所居即黄门侍郎之防事也其庭有菊焉中令薛公昔拜琐闼此焉游处今兼左庶子止于东防甍宇连接洞门相向每罢朝之后未尝不游于斯咏于斯览丛菊于斯叹其君子之徳命学士为之赋是日也薛恺以亲贤为洗马田岩以幽贞为学士高元思张师徳以至孝托后车顔强学沈尊行以博闻兼侍读周琮李宪王祖英曹叔文以儒术进崔融徐彦伯刘知柔石抱忠以文章显徳行则许子丰耆旧则权无二骆縯则古训之前识张相则老庄之后英并承高命咸穷体物小子托于吹竽之末敢阙其辞哉遂作赋云日之贞矣于彼重阳菊之荣矣于彼华坊含天地之精气吸日月之淳光云布雾合箕舒翼张郁兮蔓衍郁兮芬芳珉枝金萼翠叶红芒其在夕也言庭燎之晳晳其向晨也谓明星之煌煌尔其万里年华九州春色花的烁兮如锦草绵连兮似织当此时也和其光同其尘应春光而早殖及夫秋星下照金气上腾风萧萧兮瑟瑟霜刺刺兮棱棱当此时也弱其志强其骨独岁寒而晩登雨还风去天长地久纯黄象于后土故采桑而菊衣轻体御于神仙故登
<子部,谱录类,草木禽鱼之属,御定佩文斋广群芳谱,卷四十九>山而菊酒文賔采之而羽化康公服之而不朽东极于是长存南阳以之睂寿胡太尉之允诚光辅汉庭万机理三阶平及暮年华髪垂肩秋菊长英蠲邪涤瘵于焉永贞钟太尉之声实彛伦魏室道合盐梅功成辅弼降文屋之命修彭祖之术保性和神此焉终吉君章请老岁久悬车秋风生兮北园夕白露湿兮前阶虚伫闲庭之旷邈对凉菊之扶疎人生行乐孰知其余渊明解印退归田野山郁律兮万里天苍莽兮四下凭南轩以长啸出东篱而盈把归去来兮夫何为者若夫窈窕重闱亘青琐兮接皇扉深沉大壮通肃成兮连博望乃有乡贵族薛县名家共汾河之鼎气同庶子之春华朝游夕处徘徊顾慕难揺落于三秋伟贞芳于十步伊纤茎之菲薄荷君子之恩遇不羡池水之芙蓉愿比瑶山之桂树岁如何其岁已秋丛菊芳兮庭之幽君子至止怅容与而淹留岁如何其岁将逝丛菊芳兮庭之际君子至此聊从容以卒岁─原─陆龟杞菊赋─天随生宅荒少墙屋多隙地着图书所前后皆树以杞菊春苖恣肥得以采撷供左右杯案及夏五月枝叶老硬气味苦涩旦暮犹责儿童辈掇拾不已人或叹曰千乗之邑非无好事之家日欲击鲜为具以饱君者多矣君独闭闗不出率空肠贮古圣贤道徳言语何自苦如此生笑曰我几年来忍饥诵经岂不知屠沽儿有酒食耶退而作杞菊赋以自广云惟杞惟菊偕寒互緑或颖或苕烟披雨沐我衣败绨我饭脱粟羞惭齿牙茍且粱肉蔓延骈罗其生实多尔杞未棘尔菊未莎其如予何其如予何增─宋苏轼后杞菊赋并序天随生自言常食杞菊及夏五月枝叶老硬气味苦涩犹食不已因作赋以自广始余尝疑之以为士不遇穷约可也至于饥饿嚼囓草木则过矣而余仕宦十有九年家日益贫衣食之奉殆不如昔者及移守胶西意且一饱而斋厨索然不堪其忧日与通守刘君廷式循古城废圃求杞菊食之扪腹而笑然后知天随之言可信不谬作后杞菊赋以自嘲且解之云吁嗟先生谁使汝坐堂上称太守前賔客之造请后掾属之趋走朝衙逹午夕坐过酉曾杯酒之不设揽草木以诳口对案颦蹙举箸噎呕昔隂将军设麦饭与葱叶井丹推去而不齅怪先生之眷眷岂故山之无有先生听然而笑曰人生一世如屈伸肘何者为贫何者为富何者为美何者为陋或糠覈而瓠肥或梁肉而墨瘦何侯方丈庾郎三九较丰约于梦寐卒同归于一朽吾方以杞为粮以菊为糗春食苖夏食叶秋食花实而冬食根庶几乎西河南阳之寿─张栻续杞菊赋─张子为江陵之数月时方中春草木敷荣经行郡圃意有所欣非花柳之是问眷杞菊之青青爰命采掇付之庖人汲清泉以细烹屏五味而不亲甘脆可口蔚其芬馨盖日为之加饭而他物几不足以前陈饭已扪腹得意呕吟客有问者曰异哉先生之嗜此也乎苏公之在胶西值党禁之方兴叹斋厨之萧条乃览乎草木之英今先生当无事之时据方伯之位校吏奔走颐指如意广厦延賔毬场享士清酒百壶鼎臑爼胾宰夫奏刀各献其技顾无求而弗获虽醉饱其何忌而乃乐从夫野人之餐岂亦下取乎葑菲不然得无近于矫激有同于脱粟布被者乎张子应之曰天壤之间孰为正味厚或腊毒淡乃其至猩唇豹胎旋取诡异山鲜海错纷纠莫计茍滋味之或偏在六府而成赘极口腹之欲初何出于一美惟杞与菊中和所萃谓劲不苦滑甘靡滞非若他蔬善呕走水既了目而安神复沃烦而涤秽验南阳于西河又頽龄之可制此其为功曷可殚纪况于膏粱之习贫贱则废隽永之求不得则恚兹随寓之必有虽约居而足恃殆将与之终身又可贻夫同志子独不见吾纳湖之隂乎雪销壤肥其茸葳蕤与子婆娑薄言掇之石铫瓦盌啜汁咀虀高论唐虞咏歌书诗嗟乎微斯物孰同先生之归于是相属而歌殆日晏以忘饥　─元郝经牡丹菊赋有序─初入新馆客将宋日新致硃砂红牡丹菊一本祗三四花惨悴萎暗不以为竒遂植之穿廊西之隙地今岁忽茂逹成丛高六七尺及秋而放数百花所未见也适王甫书状生朝而其花尤盛故作赋以寓感其辞曰西风悄兮幽扄木叶下兮空庭忽异卉之呈芳乃示予以不情郁霞腴之春姿敷玉瀣之秋英蹙綘绡于青苞翦翠罗于绿莛拆缃桃与紫薇讶鞓红与鹤翎高层层以奕奕重袅袅以盈盈结腻黄以为心抹沉粉而含馨凝夜气以夸昼姹斜阳而亸晴仍牡丹之花王彊将菊以为名呜呼噫嘻时哉匪时造化则夺形色不移虽反常而似妖顾真宰岂予欺寓国色于羇孤谢凡品之芬菲掞金气于西陆吐霜葩于东篱鄙倾城之郑袖期佩兰之湘累独超出于羣伦不系累于等夷特以秋而为春乃竒花之出竒彼自为一时殆非后时也且持杯而浥露更嚼句以待月尽吴江之飞霜甚穷海之饕雪与后凋之姚魏共终全于晩节　─明何景明白菊赋有序─甲子九月十四日冯侍御宴集出白菊咏赏属予赋之盖以奉賔主之欢洽耳岂有望于荣观哉辞曰繄季秋之将望予恤夫序次之易代既无暇于游览亦索处而寡类接芳邻之招引诚钦志于雅诲厪主人之投辖肃羣俊而弭盖廼陈秋卉以侑觞冀逸兴之可贷咸式燕以延赏异过时而尚爱喜幽玩以怡情追佳节之莫待岂无得于物观实有感于斯防猥受简以抒思庶形状之具载尔其葳紫茎而上擢麃竒荄以孤植叶萋萋其微霭萼栗栗以寒色申纤缟以自贞羞组防之外饰承危朶而不倾挺柔枝而益力香冉冉而不繁艳娟娟而稍抑态屡觌而愈妍意凝想而弥极始严整而莫防终温郁而可即华不露而已章思欲语而复黙神超有而入无岂髣髴之遽得廼若闲馆重深高幕虚凉檐萧萧以下月庭蔼蔼而降霜灿灼烁以映夕纷委缀而明廊素娥兮联裙青女兮骈妆缥轻鬓以云须皎靓质而雪光骖连蜷兮鸾鹤服陆离兮佩珰信雕容之可赧嗤效颦之不量于是賔徙倚而久竚若耿耿其怀伤釭灭影兮续膏夜就深兮移牀驰留叹于永谢结华思于余芳允思美之所遇亦既隐而复扬乃岁律之甫迁慨金气之何速鸟栖栖而敛翮飇飒飒以惊木怳穷莽于广隰班纷薄于修陆众已谢于塲野独宛转于寒谷甘苦心于蝼蚁等末干于朴虽旷絶以自持胡偃蹇而下伏夕淹雨而泣素朝披烟而委绿羌守操以坚冰徒有容之若玉傥衣袖之是将亦弦琴而可录吾观夫怀逹人之隐徳抱贞女之幽衷讵婴情于丰华奚移志于始终桃早秀而先萎槿晨敷而暮空茍清白之为尚曷菲之足崇嗟予之不淑兮抚年运而兴悲覩兹植之所由惧修名之失时彼斯人之同志吾何俗之不随廼孑孑以矫激羡草木之所为伟夫君之超越幸方圆之有持矧诸公之奋竒俱发踪之可师顾防合之不偶常寡欢而多离指孤芳而缔好创游燕以为嬉诚后期之不忘或有徴于微辞─后白菊赋有序─菊有白色者超越他品予尝赋之矣丙寅之秋京师桃李皆花予庭是种生意凄然久而不敷至十月始盛开色益鲜丽予感焉复作后赋大运荒乎何停隂阳奄以代谢究动植之所由嗟何物之弗化时维孟冬金虎兮屏舍白帝兮徂驾气厉厉兮始严景曶曶兮将下值抱疴以闲居循周除而荡思庭叶委以陈翳阶藓秽而不治览庶草之先零抚兹根之独迟彼桃李之非令亦竞荣而呈姿丹华以郁郁冒緑林而萋萋胡众人之好陊班纷慕其芳菲朝丝吹兮填闉夕车马兮成蹊咎枢之舛讹谅人事之尤违矧天道之无逺或省予而弗知繄予植之虽晩实鄙志之所欣贱羣秾之溷浊耻杂敷之纠纷俱并进以取姸表孤花以见珍宁他卉之我先甘避迹而弗羣乃其蕴金气以内凝标皜质而外映蔓不逾垣繁不被径叶涂涂其自沃枝矫矫而独劲宛含意其孰语若钟情而未定女幽房而专情士穷巷而寡行服缟组以修容佩珩璜以昭令寄岑寂以怡心袭馨香以饰性无良朋以修好憾邪妁之干正又如下国之摈臣离宫之斥嫔心怦怦以濳恻怀耿耿而苦辛缅中宵以前席念昔日之下陈慨微欵之莫宣若有怨而弗伸分孤蹇以终毕羌孰予兮幸亲结柔条而三嗅重延伫而钦心寂馆以容与散尘营以涤襟鉴微月之暧暧步列星之森森天窈窈以条革疾风起而夕隂念冱寒之已逼惨独悲夫众林茍操性之殊轨岂华色之遽沉内惝悢以怀顾怳屏营以咨嗟覩日月之减毁恐霜雪之增加抱孤英以自明怅情亲之我遐虑寒香之终匮俾予身之蹉跎负大块以冯生岂惟是乎独嘉物何盛而弗衰亦何枯而弗华夫芝焚而柏薪皆菸顔而殒葩伊桃李之既零亦奚异乎泥沙委常运以流转复胡戚而胡夸诚予衷之不爽彼夸戚兮如何乱曰有美一人扬清芬兮缟袖合沓囘素云兮被服文徽皓缤纷兮令仪襜襜敛玉手兮倾城独立世不有兮时无蹇修谁则觏兮谷逶迤兮雪霰来兮众芳萎兮嗟伊人兮秉志不囘兮─徐氏园菊赋─晨步小园一望疎林白云缥缈黄叶纷纭风萧萧而异响寒凛凛而侵人惊天道已残秋觉霜气之棱棱鴈嘹呖而南还蛩啾唧而哀吟值时景之荒凉菊方华于后庭何其晩也是造物之无知乎善尔碧枝防翠嫩萼喷金无桃李之妖艶抱松柏之坚心虽素雅之非凡柰何生乎不辰寄寸根于尘世胡为乎不遇乎阳春及其华也不获宠而鲜妍兮怀凄楚于秋霜隂云惨淡以蔽天兮日色薄而无光日色既薄而苦短兮惜乎金英之徒芳遭风欺而雨妒兮独防防而不变其常吁嗟佳哉细观其高世出尘之姿幽黙徘徊之态嬾随俗以富贵爱清冷而盘桓似有为而不见用于时者也似抱道而隐逸者也顺天而安分者也岂习俗之能知邪重曰聊植疎篱清且幽兮天运闭塞隐而潜兮隐而潜兮霜凄雨霏兮百草罢绿尔犹存兮困苦自持时穷见操兮行比幽人素位履贞兮
　　文赋散句─增─晋傅菊花赋─布濩河洛纵横齐秦掇以纤手承以轻巾揉以玉英纳以朱唇服之者长寿食之者通神　─卢谌菊花赋─绿叶云布黄蘂星罗　─陶潜归去来辞─三径就荒松菊犹存　─梁吴均与顾章书幸富菊花偏饶竹实山谷所资于斯已办
　　四言古诗─原─唐萧颖士菊荣一篇五章采采者菊芬其荣斯紫英黄萼照灼丹墀恺悌君子佩服攸宜王国是维大君是毘贻尔子孙百禄萃之　采采者菊于邑之城旧根新茎布叶垂英彼美淑人应家之祯有弦既鸣我政则平宜尔栋崇必复其庆　采采者菊于邦之府隂槐翳柳迩楹近宇彼劳者子喧卑是处慨其莫知蕴结谁语企彼高人色斯遐举　采采者菊于宾之馆既低其枝又弱其干有匪君子是焉披翫良辰防酒宴饮无算怆其仳别终然永叹　岁方晏矣霜露残促谁其荣斯有英者菊岂微春华懿此贞色人之侮我混于薪棘诗人有言好是正直
　　五言古诗─原晋袁山松咏菊─灵菊植幽崖擢颖陵寒飇春露不染色秋霜不改条　陶潜饮酒结庐在人境而无车马喧问君何能尔心逺地自偏采菊东篱下悠然见南山山气日夕佳飞鸟相与还此中有真意欲辨已忘言　秋菊有佳色裛露掇其英泛此忘忧物逺我遗世情一觞虽独进杯尽壶自倾日入羣动息归鸟趋林鸣啸傲东轩下聊复得此生　─和郭主簿─和泽周三春清凉素秋节露凝无游氛天高风景澈陵岑耸逸峰遥瞻皆竒絶芳菊开林耀青松冠岩列怀此贞秀姿卓为霜下杰衔觞念幽人千载抚尔诀检素不复展厌厌竟良月　─增─梁王筠摘园菊赠谢仆射举─灵茅挺三脊神芝曜九明菊花偏可憙碧叶媚金英重九惟嘉节抱一应元贞泛酌宜长久聊荐野人诚　─唐韦应物效陶彭泽─霜露悴百草时菊独妍华物性有如此寒暑其奈何掇英泛浊醪日入防田家尽醉茅檐下一生岂在多韩愈晩菊─少年饮酒时踊跃见菊花今来不复饮每见恒咨嗟伫立摘满手行行把归家此时无与语弃置奈悲何　─白居易东园翫菊─少年昨已去芳岁今又防如何寂寞意复此荒凉园园中独立久日淡风露寒秋蔬尽芜没好树亦凋残唯有数丛菊新开篱落间携觞聊就酌为尔一留连忆我少小日易为兴所牵见酒无时节未饮心欣然近从年长来渐觉取乐难常恐更衰老强饮亦无欢顾谓尔菊花后时何独鲜诚知不为我借尔暂开顔　─和钱员外早冬翫禁中新菊─禁署寒气迟孟冬菊初坼新黄间繁绿烂若金照碧仙郎卜隐日心似陶彭泽秋怜潭上看日惯篱边摘今来此地赏野意潜自适金马门内花玉山峰下客寒芳引清句吟翫烟景夕赐酒色偏宜握兰香不敌凄凄百卉死岁晩冰霜积唯有此花开殷勤助君惜　─席夔霜菊─时令忽已变行看被霜菊可怜后时秀当此凛风肃淅沥翠枝翻凄清金蘂馥凝姿节堪重澄艶景非淑宁袪青女威愿盈君子掬持来泛樽酒永以照幽独　─宋苏舜钦和圣俞庭菊─不谓花草稀实爱菊色好先时自封殖坐待秋气老类装翠羽枝已喜金靥小严霜发层英益见化匠巧揺疑光艶落折恐丛薄少一日三四吟一吟三四绕赏专情自迷美极语难肖得君所赋诗烂熳惬懐抱朗咏偿此心清尊为之倒　─梅尧臣舟上采菊─泯泯平慢流行当季秋月演漾过汀洲汀洲芳杜歇白露夜正霏黄菊寒更发采以泛酒巵不独映华髪　─和刘原甫省中新菊─华省切星斗沉沉严燕房秋风茂陵孙种菊烂生光天晴蝴蝶飞上下舞防黄刘郎才笔豪移榻吟在傍日晩吏已散残景上粉墙有酒无饮伴掇英襟裾香还思陶渊明弃官归柴桑东篱独此物盈把恨无觞赖有白衣来好事遗壶浆适意各一时岂乏同舍郎　─谨和相国屋上菊丛─屋上有丛菊结根深瓦缝既无地势美又乏土力拥乃因涂明生不因人所种亦能应节开焉取入公用公来步广庭闻鴈目始纵忽见粲然英降植合常从賔僚席其傍咏翫意已重物莫厌僻逺会遇良可颂　─依韵和通判把菊有寄─湖边草树多蠧叶已少色唯菊不畏霜淡艶如有徳自与兰并生非因人所植爱贵曾未厌秋日短苦逼朋好各相望采持空叹息临杯不能饮对案不能食借问君何忧节物感人极　─欧阳修西斋手植菊花过节始开偶书奉呈圣俞─秋风吹浮云寒雨洒清晓鲜鲜墙下菊顔色一何好好色岂能常得时仍不早文章损精神何用覻天巧四时悲代谢万物惜凋槁岂知寒鉴中两髩甚秋草东城彼诗翁学问同少小风尘世事多日月良防少我有一樽酒念君思共倒上浮黄金蘂送以清歌袅为君发朱顔可以却君老─原─苏洵菊─骚人足竒思香草比君子况此霜下杰清芬絶兰茝气禀金行秀徳备黄中美古来鹤髪翁餐英饮其水但恐蓬藋伤课童加料理　─增─司马光秋原菊─高原向揺落丛菊始滋荣草际浮金碧照人防目明何湏夭生理玉斚泛余英　─王安石黄菊有至性─团团城上日秋至少光辉积隂欲滔天况乃草木微黄菊有至性孤芳犯寒威采采霜露间亦足慰朝饥　─原─苏轼咏甘菊─越山春始寒霜菊晩愈好朝来出细粟稍觉芳岁老孤根防长松独秀无众草晨光虽照耀秋雨半摧倒先生卧不出黄叶纷可扫无人送酒壶空腹嚼珠寳香风入牙頬楚些发天藻新荑蔚已满宿根寒不槁扬扬弄芳蝶生死何足道颇讶昌黎公恨尔生不早增─苏轼赠朱逊之诗并引─元祐六年九月与朱逊之防议于颖或言洛人善接花歳出新枝而菊品尤多逊之曰菊当以黄为正余可鄙也昔叔向闻鬷蔑一言知其为人予于逊之亦云黄花候秋节逺自夏小正坤裳有正色鞠衣亦令名一从人伪胜遂与天力争易姓寓非族改顔随所令新竒既易售粹駮宜相倾疾恶逢伯厚识真似渊明君言我所印世论岂敢评愿君为霜风一扫紫与赪　─和子由记园中草木─野菊生秋涧芳心空自知无人惊岁晩惟有暗蛩悲花开涧水上花落涧水湄菊衰蛩亦蛰与汝岁相期楚客方多感秋风咏江蓠落英不满掬何以慰朝饥　─陈与义菊─黄花不负秋与秋作光辉夜霜为作祟朝日为解围今晨岂重九节意入幽菲孤芳擅天地众卉亦已微殷勤黄金靥照耀白板扉沽酒欲寿花孔方与我违静坐絶省事未觉此计非夕英岂不腴骚人─自难肥　─书怀示友─萧萧十月菊耿耿照白草开窓逢一笑未觉徐娘老风霜要饱更独立晩更好韩公真躁人顾用忧怀抱　─范成大寄题向抚州采菊亭─一叶起秋色众绿凋岁华耿耿霜露侧余此黄金葩西风满天地孤芳照尘沙殷勤开小筑花气日夕嘉落英楚累手东篱陶令家两穷偶寓意岂必真爱花不如亭中人一笑了天涯采采勿虚度门前欲高牙　─陆游陶渊明云三径就荒松菊犹存盖以菊配松也余读而感之因赋此诗─菊花如端人独立凌氷霜名纪先秦书功标列仙方纷纷零落中见此数枝黄高情守幽贞大节凛介刚乃知渊明意不为泛酒觞折嗅三叹息岁晩弥芬芳　─小饭赏菊─菊得霜乃荣性与凡草殊我病得霜健每却稚子扶岂与菊同性故能老不枯今朝唤父老采菊陈酒壶举袖舞翩跹击缶歌呜呜秋晩遇佳日一醉讵可无　─晩菊─蒲柳如懦夫望秋已凋黄菊花如志士过时有余香眷言东篱下数株弄秋光粲粲滋夕露英英傲晨霜高人寄幽情采以泛酒觞投分真耐久岁晩归枕囊　─陈筼窓咏菊花─手种黄金花摩挲待其成朝来风雨过万彚秋竛竮起问花知否独立长亭亭尝于清霜下退然得此生南山与东篱我亦学渊明久落尘网中叫花花不应　─韩竹坡采菊─撷我百结衣为君采东篱半日不盈掬明朝还满枝悠然何处是千古正如斯　─金党怀英西湖晩菊─重湖滙城曲佳菊被水涯高寒逼素秋无人自芳菲鲜飇散幽馥晴露随余滋蹊荒绿苔合采采叹后时古瓶贮清泚芳樽湔尘霏逺懐渊明贤独往谁与期徘徊东篱月岁晏有余悲　─元郝经野菊─乾坤入消数万物呈晩节秋晏菊始华荒丛翳林樾野迥幽姿清冈断寒艶接丝虫青苞啼螀抱枯叶瀼露积玉华层层拥金屑我欲摘以杯饮之濯中热霜栽郁髙标胡与荒秽列嗟尔夷惠俦玉质难变灭不谓无人看便使幽香歇安得老瓦盆坐对浇古月　─何中菊二首─我耕不半亩黄花列千丛萧条变衰时一夕万里风立孤不作难英英异风骨君看墙东客夜寒步霜月　菊花如幽人梅花如烈士同居冰雪中标格不相似道路阻荒寒故人万里余菊枝傥可折持以寄逺书　─吴景奎采菊─爽气浮西山风烟澹原隰悠然出衡门佳节逢九日众草萋以青黄菊正秋色采之不盈把妙意良自得谓能制頽龄可泛忘忧物驩言命壶觞万事付酣适永懐东篱人俛仰已陈迹　─王翰题菊─我忆故园时绕篱种佳菊交叶长青葱余英吐芳馥别年二十载粲粲抱幽独岂无桃李顔岁晩同草木及兹覩余芳使我泪盈掬离披已欲摧潇洒犹在目雨露岂所偏岁月不可复归去来南山餐英坐空谷戴良对菊联句─翡翠翦秋叶金琼镂寒英【良】骈枝竞戢戢植纷亭亭【翰】逞芳固的皪鬬媚益晶荧【璜】幽姿匪人造逸态谅天成【辕】傍芽萌庶孽乳萼孕怀绷【温】螫虎缩逗翳防蚝枯梮茎【良】迟倩飇阵飒疾役雷辊輷【翰】挐楹互杂沓跂槛逓纷争【璜】秋荣姿婐春粲失嫈嫇【辕】莹夺鹅肪腻飞攘鸥毳轻【温】韵冽帖疎穴迹秘慰羇伧【良】魏书奉延辅郦水滋甘馨【翰】缔芳笑兰友论雅傲梅兄【璜】摵摵感余铩采采怜孤撑【辕】谱之已百品咏之复千名【温】或繁若朝弁或洁若蓝瑛【良】或密若飘霰或粲若罗星【翰】或赴若辐辏或屹若峩屏【璜】或散若防豆或聚若辎軿【辕】或润若璜佩或丽若金籯【温】或鲜如鹭振或悴如鲂赪【良】或斥如仆或积如云仍【翰】或翩如春蝶或熠如宵萤【璜】或偃如膂伛或昻如气盈【辕】或扬如袂举或侧如杯倾【温】或盛喜若笑或哀忧若酲【良】或即阶陛立或俱盆盎升【翰】或侪处士逸或俪节妇贞【璜】或翔疑孔翥或峙讶鸾停【辕】或诧天姥巧或觇地媪灵【温】朝采有元亮夕餐有屈平【良】用酬我嘉节来践尔佳盟【翰】饾容交错饤巵许逡廵行【璜】摘鲜盛棃栗倾浊饶醁【辕】起酬足蹂躏坐咽腹膨脝【温】陆味萃南品海腥极东烹【良】已畅一朝乐复哦千古情【温】句竒嫓荦确韵古铿韶韺【良】驰骤门接武格鬬掀鏖兵【翰】味辛姜桂性语险魅魈惊【温】怯敌迹屡屏慑败眼频瞠【良】籍湜走且踬郊岛弛复狞【翰】尊卑异川岳清浊分渭泾【璜】遐思时踸胃凝睇靡瞤睛【辕】顾惭驽骀力莫抗骐骥衡【温】四美已云具二难亦既并【翰】愁去逾激矢欢来剧抽絣【璜】即此成放旷何用困拘儜【良】永缉婀娜佩庶濯尘垢缨【翰】僧宗衍对菊有感─百草竞春色惟菊有秋芳岂不涉寒暑本性自有常疾风吹髙林木落天雨霜谁知篱落间弱质怀刚肠不怨歳月暝所悲廹新阳永歌归去来此意不能忘　─明胡翰维南有佳鞠─维南有佳鞠风露发清妍离离碧玉树灿灿黄金钱色含坤裳美质抱日精圆蕴灵自女几滋布弥樊川既入神后品还充仙子餐中寿登百岁上寿延千年千年与百岁何异瞬息间独有幽贞节可比金石坚托以奉君子岁晏期弗谖　─王芾题秋菊轩─九月霜露零秋气已云肃草木尽凋悴而有篱下菊灿灿如有情盈盈抱幽独我欲餐其英采之不盈掬呼儿具鸡黍白酒正可漉素心二三人于焉叙心曲陶然付一醉万事亦已足咏歌柴桑诗千载有余馥　─李东阳墨菊二首─白霜被原隰黄菊秋始花余馨引遥袂采掇初还家秀色虽可玩玩久不复华入画清且古为诗正而葩幽懐托挥写庶用传无涯持此问真幻无言空自嗟　画菊不画香香空讵堪掬画菊不画色色似花已俗都无色香在安用此为菊登堂见孤标入手宜可触自非识菊者但看桃李足古色今不知世人空有目　─王问泾上观菊─泾上一老人爱菊如爱稼踏叶到林丘散襟茅茨下清歌吐芳音采采渐盈把睠言五色姿阳春似相假晩节良可亲予懐自舒冩有物茍防心那辞在荒野岁晏不可留柴车夙云驾奕奕车马客谁解闲行者　─董其昌盆菊─众芳岂不妍秋英自清絶意与幽人会标名霜下杰容以桃李顔艶彼茱茰节翩翩五陵子佳色纷相悦积紫照朱茵堆黄象金埒赏韵一以乖篱堵宁辞拙亭亭盆中菊偏承美人撷香分甘谷幽色借冰壶洁对此读离骚心魂生莹彻悠然见西山孤峰正嵚蘖













　　御定佩文斋广羣芳谱卷四十九
　　钦定四库全书
　　御定佩文斋广羣芳谱卷五十
　　花谱
　　菊花三
　　集藻─七言古诗─增─梁简文帝采菊篇─日精丽草散秋株洛阳少妇絶妍姝相呼提筐采菊珠朝起露湿霑罗襦东方千骑从骊驹更不下山逢故夫　─原─唐杜甫叹庭前甘菊花─庭前甘菊移时晩青蘂重阳不堪摘明日萧条尽醉醒残花烂漫开何益篱边野外多众芳采撷细琐升中堂念兹空长大枝叶结根失所纒风霜　─增─宋梅尧臣甘菊─世言此解制颓龄便当园蔬春竞种到秋犹得泛其英烂醉莫辞官有俸　─和吴冲卿省中植菊─园果已熟实未坠野卉已老叶未瘁菊丛是时方发荣潭上篱边俱有为一从潭岛辅长年一自篱根图暂醉今将移近省中兰壅培早与陶潜异黄土肥浓沃井泉朱栏屈曲侵堦地劲风不到何动揺清露能霑谁着意
　　看看重九各登髙金蘂满头无所忌及此频邀同舎欢向来莫羡钟繇赐我家蓬藋不足云强对嘉章顔起愧─欧阳修希真堂东手种菊花十月始开─当春种花唯
　　恐迟我独种菊君勿诮春枝满园烂张锦风雨须防落颠倒看多易厌情不专鬬紫夸红随俗好豁然髙秋天地肃百物衰零谁暇吊君看金蘂正芬敷晓日浮霜相照耀后时宁与竹相荣媚世不争桃李笑煌煌正色秀可餐蔼蔼清香寒愈峭髙人避喧守幽独淑女静容修窈窕方当摇落看转佳慰我寂寥何以报时携一樽相就饮如得贫交论久要我从多难壮心衰迹与世人争静躁种花勿种儿女花老大安能逐年少　─曾巩菊花─菊花秋开只一种意逺不随桃与梅游人有几爱孤淡零落野水空岩隈层层露萼间枝叶金靥万个围苍苔直从陶令酷爱尚始有我见心眼开为怜清香与正色欲搴更惜常徘徊当携玉轸就花醉一饮不辞三百杯─陆游山园草间菊数枝开席地独酌─屋东菊畦蔓草
　　荒痩枝出草三尺长碎金狼籍不堪摘扫地为渠持一觞日斜大醉呌堕帻野花村酒何曾择君不见诗人跌宕例如此苍耳林中留太白─杨万里买菊─老夫山居花绕屋南斋杏花北斋菊青春二月杏花开抱瓶醉卧锦绣堆凉秋九月菊花发自折寒枝插华髪湘累落英曾几何陶令东邻未是多吾家满山种秋色黄金为地香为国就中更有一丈黄霜葩月蘂耿出墙饮徒无酒寻不得寻得一身花露香如今小寓咸阳寺有口何曾问花事百钱担上买一株聊伴诗人发幽意　病眼仇寃一束书客舎葭莩菊一株看来看去两相厌花意萧条恰似无清晓肩舆过花市陶家全圃移在此千株万株都不看一枝两枝谁复遗平地拔起金浮屠瑞光千尺照碧虚乃是结成菊花塔蜜蜂作僧僧作蝶菊花障子更玲珑翡翠六扇排屏风金钱装面密如积金钿满地无人识先生一见防眼开故山三径何独懐君不见内前四时有花卖和宁门里花如海　─林亦之奉题林稚春菊花枕子歌─故人所説菊花枕似把冰九月下饮秋水一防明炯炯数在青嚢第一品狂风江上吹蒹葭往往得之嵇阮家闭门诵书二十载眼睛损尽生空花建阳小作箸头书残更灯火乱虫鱼石渠文字大如斗塲屋岁月又不偶却来南山青草边东西尽为菊花田手提长筐向山曲一下收拾三百斛昨者昬迷才起来解把檐头小字读乃知妙物通羣仙一切药囊应弃捐─谢枋得菊─渊明岂但隐逸人渊明素懐诸葛志清香
　　不独占秋天菊潭一滴三千岁　─郑思肖菊花歌─太极之髓日之精生出天地秋风身万木摇落百草死正色与秋争光明背时独立抱寂寞心香贞烈透寥廓至死不变英气多举头南山髙嵯峨　─金宇文虚中白菊─西风萧飒百草黄南斋白菊占秋芳主人好事不专飨撷送客馆分幽香幽香清艶两难得冰雪肌肤龙麝裛悄然坐我蘂珠宫玉斧瑶姬皆旧识仙家艺菊名日精我今号尔为月英月中风露秋夕好感此仙种来曾城慿君传与金天令月与霜姿驻清景重阳好伴白衣来五柳先生忆三径　─元范梈送菊─卧病髙秋留海浦明日重阳更风雨杜门不出长苍苔令我天涯心独苦篱角黄花亲手栽近节如何独未开含芳閟采亮有以使君昨暮征诗来凌晨试遣霜根送畚土虽微甚珍重极知无意竞秋光任作横窓岁寒供忆我初客天子都西垣植此常千株结花年年应吹帽始信南邦事尽殊愿得封培自今日何间朱厓万家室秋香端不负乾坤但嗔箫管乱俦匹归去来兮虽得归念归政自莫轻违他日采英林下酌谁向清霜望翠微　─明吴寛过相城为沈陶庵和天全翁赏菊之作─菊花开日是重阳坡翁妙语不可当我云但得花之趣何必秋来菊有黄神仙中人寿且康老年见客才下堂幅巾飘飘映华髪导我直过东篱傍庵居春风定先到已见菊苖三寸长浩歌渊明饮酒章悠然依旧虞山苍素琴无弦旧有例当春赏菊嗟何妨封题一笑报苏子为我转致陶柴桑　─陈鸿买西园菊至招同社诸人花下小饮因和短歌─几处菊花残西园余数亩买来竹下折简会宾友把酒坐花防一齐衫袖香春天百卉媚不及此幽芳堦下凉风薄暮起枝枝低拂深杯里愿君尽醉宿我家明日更看西园花
　　─五言律诗─增─唐太宗赋得残菊─阶兰凝曙霜岸菊照晨光露浓晞晓笑风劲浅残香细叶凋轻翠圆花飞碎黄还持今岁色复结后年芳　─骆宾王秋菊─擢秀三秋晩开芳十歩中分黄俱笑日含翠共摇风碎影涵流动浮香隔岸通金翘徒可泛玉斚竟谁同　─李峤咏菊─玉律三秋暮金精九日开荣舒洛媛浦香泛野人杯靃靡寒潭侧丰茸晓岸隈黄花今日晩无复白衣来　─原─李白感遇─可叹东篱菊茎疎叶且微虽言异兰蕙亦自有芳菲未泛盈樽酒徒沾清露辉当荣君不采飘落欲何依─增─卢纶九日奉陪令公登白楼同咏菊─琼樽犹有菊
　　可以献留侯愿比三花秀非同百卉秋金英分药细玉露结房稠黄雀知恩在衔飞亦上楼　─朱湾秋夜宴王郎中宅赋得露中菊─众芳春竞发寒菊露偏滋受气何曾异开花独自迟晩成犹有分欲采未过时忍弃东篱下看随秋草衰　─耿湋赋得寒蜂采菊蘂─游飏下晴空寻芳到菊丛带声来蘂上连影在香中去住霑余雾髙低顺过风终　异蝴蝶不与梦魂通　─顾非熊万年厉员外宅赏残菊─才过重阳后人心已为残近霜须苦惜带蝶更宜看色减频经雨香销恐渐寒今朝陶令宅不醉却应难　─姚合病中辱朱谏议惠甘菊药苗因以诗赠─萧萧一亩宫种菊十余丛采摘和芳露封题寄病翁熟移茶鼎里餐称石瓯中香气将何比从来味不同─李商隐菊─暗暗淡淡紫融融冶冶黄陶令篱边色罗含宅里香几时禁重露实是怯残阳愿泛金鹦鹉升君白玉堂　许棠白菊─所尚雪霜姿非关落帽期香飘风外别影到月中疑发在林雕后繁当露冷时人间稀有此自古乃无诗─李建勲采菊─簇簇竞相鲜一枝开几番味甘资麴糵香好胜兰荪古道风摇逺荒篱露压繁盈筐时采得服饵近知门　─萧彧赋得菊送德林郎中学士赴东府─离情折杨柳此别异春哉含露东篱艶泛香南浦杯惜持行次赠留插醉中廻暮齿如能制玉山甘判颓　─张蠙白菊─秋天木叶干犹有白花残举世稀栽得豪家却画看片苔相应绿诸卉独宜寒几度携佳客登髙欲折难　─原─罗隐咏菊─篱落岁云暮数枝聊自芳雪裁纤蘂密金拆小苞香千载白衣酒一生青女霜春丛莫轻薄彼此有行藏　─增─僧无可咏菊─东篱摇落后密艶被寒催夹雨惊新拆经霜忽尽开野香盈客袖禁蘂泛天杯不共春兰并悠扬逺蝶来　─僧广宣九日菊花咏应诏─可讶东篱菊能知节芳细枝青玉润繁蘂碎金香爽气浮朝露浓滋带夜霜泛杯传寿酒应共乐时康　─宋韩琦菊─万卉趁枯死香金鬬晚葩甘名应得露野色岂如家俗态惜迟暮芳情谁怨嗟重阳樽酒伴不见牡丹花　─菊觞─九日陪嘉客金英泛酒船酦醅时上下浮蚁自周旋香逐榴花发甘嗤柏叶先坐中宜醉挹仙录载延年　─重九席上赋金铃菊─黄金缀菊铃兖地独驰名细蘂浮杯雅香筩贮露清风休沉夜警雨碎入寒声自此传仙种秋芳冠玉京　─邵雍和张二少卿丈白菊─清淡晓凝霜疎枝殿颢商自知能洁白谁念独芬芳岂为琼无艶还惊雪有香素英浮玉液一色混瑶觞　─司马光和李殿丞仓中对菊─髙士寄朝市迥然心迹殊秋风太仓里黄菊满庭隅陶令成诗后王公送酒无遥知压俗事未免强踌躇　文案渐消散仓闲吏已稀庭空数蝶下夜静一萤飞爱赏忽成句淹留时忘归髙情虽不系遇此独依依　凉风正萧瑟朋好复徘徊幽兴不尽芳樽时一开余英盖红叶坠露湿苍苔从此东篱下应忘归去来　─和江邻几金铃菊─何处见佳菊秋风汶水阳酒浮金铎细露泛蜜房香不谓红尘地相逢君子堂依然故人意不减旧芬芳　─咏菊─琐琐南阳菊秋潭岁自开孤根拥红叶落蘂媚苍苔正以参灵药因之植紫台愿兼金掌露同入柏梁杯　─野菊─野菊未尝种秋花何处来羞随众草后故犯早霜开寒蝶舞不去夜蛩吟更哀幽人自移席小摘泛清杯　─孔平仲对菊有懐郎祖仁─庭下金铃菊花开已十分多情能惠我对景独思君秀色三秋好清香一室闻扁舟今夜雨何处宿江云　─戴昺十日取野菊从酒─野径菊仍好村垆酒亦嘉未应今日蘂便是背时花心在家千里身犹客九华官程难久驻风雨暮山斜　─金党懐英黄菊集句─九月欲将尽鲜鲜金作堆绕篱残艶密拥鼻细香来五色中偏贵羣花落始开可怜陶靖节共此一倾杯元蒲道源九月十八日黄菊始开时且禁酿漫成示徳衡弟─苒苒秋事杪幽丛花始黄直须雕众卉才许见孤芳重露洗金质严风吹绿裳陶翁如有酒何日不重阳─范梈九日诸生携酒至城东看菊─楚楚临堦菊重阳
　　特地开慰人良有意报汝愧无才巷杵闻鸡发邻觞送蟹来采英吾欲寄怅望倚江台　─明髙啓王公子宅五月菊─秋英忽夏发宛在阿戎家细认惊初见髙吟喜共夸不依寒竹雨欲映午榴霞我意甘迟暮樽前有此花─何景明汝庆宅红菊─红菊开时暮亭亭冠物华亦知
　　顔色好不是艶阳花罗绮娇秋日楼台媚晩霞清香如不改常傍美人家　─八月二十八日子容过对菊─近节逢花放开樽集异乡乾坤共一笑风雨似重阳谁识暮蝉意独怜秋树芳他时益烂熳邀尔醉西堂　─汝济夜过同以行对菊花─摇落相过地芳菲晩更亲酒醺留媚眼灯色笑生春风雨新晴夜江山未老身百年如不醉恐负此花神　─原─李梦阳菊花─不随羣草出能后百花荣气为凌秋健香缘饮露清细开宜避世独立毎含情可道蓬蒿地东篱万代名　─增─陈宪章前菊防─荒村开紫菊细雨隔苍梧漂泊逢山鬼归来觅酒徒佳期宾不赴幽赏子何孤为罚南山老青钱买百壶　─后菊会─余花留醉客缺月到疎梧我老真违世人生各有徒交游今日少宇宙此亭孤惯得趋时理千金买一壶　─后菊会再次李九渊韵─黄花憎竞赏人事夺幽期长夜来寻醉微霜落满枝行藏深琖酒风月小囊诗长啸东轩下苍髯白接防　留连杯酒下重叠菊花期熟犬知过客寒蜂亦恋枝溪山廻月色香影入梅诗地窄君休舞倾斜尔接防　─楚云台观民泽所栽菊寄民泽用昨九日韵时民泽还五羊未返─当轩玉朶孤植竹翠茎扶香细风初动神清俗本无寒深溪井涸月出山瓢疎何处异乡客永懐歌茱茰　─野菊吟寄子长再次前韵─野菊生何处寻香杖偶扶孤标犹讶絶佳色旧知无老弄真成独秋来不作疎金樽谁九日引满对茱茰　─吴明府送菊次韵答之─黄菊有名花渊明无酒官酒多人自醉花好月同看老未厌人世天教共岁寒未应携不去髙歩蓬莱山　─原─申时行菊畦─诛茆疏野径种菊拟山家秀擢三秋干竒分五色葩凌霜留晩节殿岁夺春华为道餐英好东篱兴独赊　─唐文献─西苑宸游地东篱菊已花当年夸野色此日艶天葩轻白凌寒露深红散晩霞秋英疑可茹无复楚人嗟
　　─七言律诗─增─唐白居易酬皇甫郎中对菊花见忆─爱菊髙人吟逸韵悲秋病客感衰懐黄花助兴方携酒红叶添愁正满堦居士荤腥今已断仙郎杯杓为谁排愧君相忆东篱下拟废重阳一日斋　─李商隐野菊─苦竹园南椒坞边微香冉冉泪涓涓已悲节物同寒鴈忍委芳心与暮蝉细路独来当此夕清樽相伴省他年紫云新苑移花处不取霜栽近御筵　─和马郎中移白菊见示─陶诗只采黄金实郢曲新传白雪英素色不同篱下发繁花疑自月中生浮杯小摘开云母带露旋移缀水精偏称含香五字客从兹得地始芳荣　─李山甫刘员外寄移菊─秋来缘树复缘墙怕共平芜一例荒顔色不能随地变风流唯解逐人香烟含细叶交加碧露拆寒英次第黄深谢栽培与知赏但惭终岁待重阳　─皮日休和鲁望白菊─已过重阳半月天琅华千防照寒烟蘂香亦似浮金靥花様还如镂玉钱玩影冯妃堪比艶链形萧史好争妍无由摘向牙箱里飞上方诸赠列仙　─陆龟幽居有白菊一丛因而成咏呈知己─还是延年一种材即将瑶朶冒霜开不如红艶临歌扇欲伴黄英入酒杯陶令接防堪岸着梁王髙屋好欹来月中若有闲田地为劝姮娥作意栽　─重忆白菊─我怜贞白重寒芳前后丛生夹小堂月朶暮开无絶艶风茎时动有竒香何慙谢雪清才咏不羡刘梅贵主妆更忆幽窓凝一梦夜来村落有微霜　─郑璧白菊─白艶轻明带露痕始知佳色重难羣终朝疑笑梁王雪尽日慵飞蜀帝魂燕语似翻瑶渚浪鴈风疑卷玉绡纹琼妃若会寛裁翦堪作蟾宫夜舞裙　─司马都白菊─耻共金英一例开素芳须待早霜催绕篱看见成瑶圃泛酒初迷傍玉杯映水好将苹作伴犯寒疑与雪为媒夫君每尚风流事应为徐妃致此栽　─张贲白菊─雪采冰姿号女华寄声多是地仙家有时南国和霜立几处东篱伴月斜谢客琼枝空贮恨袁郎金钿不成夸自知终古清香在更出梅妆弄晩霞─宋韩琦九日赏菊未开席上次韵答崔象之寺丞─谁知九日接宾觞未放寒花拆露房早是生来悲晩节那堪开不在重阳满头且应良辰插一夜宁衰浅意香守待金铃披絶艶共君搴蘂醉余芳　─和崔象之紫菊─紫菊披风碎晓霞年年霜晩赏竒葩嘉名自合开仙府丽色何妨夺锦砂雨径萧疎凌藓晕露丛芬馥敌兰芽孤标只取当筵重不似寻常泛酒花　─八月十九日赏菊─春英无不惜开迟秋菊常懐素景悲惯负晩霜甘索寞忽逢先闰促离披欲移庭槛嫌伤早拟泛賔罍未入时自是寒花当守分一违佳节速人嗤　─王安石和晩菊─不得黄花九日吹空看野叶翠葳蕤渊明酩酊知何处子美萧条向此时委翳似甘终草莽栽培空欲傍藩篱可怜蜂蝶飘零后始有闲人把一枝　─苏辙戏题菊花─春初种菊助槃蔬秋晩开花插满壶微物不多分地力终年乃尔任人须天随七箸几时辍彭泽樽罍未遽无更拟食根花落后一依本草太伤渠　─徐积菊花为汝花中开最孤诗翁可惜屡提壶却应有意酬青眼浑似倾心向白须击铜鉢时吟更好掷金钱后醉相娱杨妃只有黄裙在且问风霜留得无　─刘子翚咏菊─青丛馥郁早抽芽金蘂斓斑晩着花秋意只应宜淡泊化工可是惜铅华轻烟细雨重阳节曲槛疎篱五柳家暮醉朝吟供采摘更怜寒蝶共生涯　─杨万里野菊─未与骚人当糗粮况随流俗作重阳政缘在野有幽色肯为无人减妙香已晩相逢半山碧便忙也折一枝黄花应冷笑东篱族犹向陶翁觅宠光　─九日菊未花─旧説黄杨厄闰年今年并厄菊花天但挼青蘂浮新酒何必黄金铸小钱半醉嚼香霜月底一枝却老鬓丝边阿谁会得开迟意暗展重阳十月前　─九日郡中送白菊─未应白菊减于黄金作钿心玉作裳一夜西风开痩蕾两年南海伴重阳若言佳节如常日为底寒花分外香挼蘂浮杯莫多着一枝留插鬓边霜　─陈傅良和林宗易菊花韵─一岁所余秋有几重阳偏与老相催每怜白髪能长健虽爱黄花亦懒栽好景游从须好友新诗风味似新醅人生适意无过此恣听东篱早晏开　─潘紫岩─香名不枉入骚坛最爱霜林耐岁寒切莫逢人叹迟暮何曾委地有飘残人如靖节本堪采世欠灵均少得餐甚矣吾衰闭门坐篱边自折一枝看　─原─方九功─露冷江苹鴈度时萧萧黄菊满疎篱寒枝带雨开仍艶晩节凌霜赏未迟移傍小檐承绮席纵观深夜倒金巵摘来冉冉香盈把共泛西风醉莫辞　莫惜寒花开太晩孤懐深喜客来防疎枝最耐存霜圃晩节偏宜映月窓同调自应兰是籍浊醪何有玉为缸篱边无限陶潜兴倒着纶巾醉未降　─增─金元好问野菊座主闲闲公命作─柴桑人去已千年细菊斑斑也自圆共爱鲜明照秋色争敎狼籍卧疎烟荒畦断垄新霜后痩蝶寒螀晩景前只恐春丛笑迟暮题诗端为发幽妍　晩景萧疎画不成晩花作意出繁英鲜明独向霜露见烂熳却随蒿艾生南国骚人知有待西风蝴蝶更多情南山正在悠然处安得芳樽与细倾　─为鲜于彦鲁赋十月菊─清霜淅淅散银沙惊见芳丛阅岁华借暖定谁留翠被链顔端自有丹砂秋香旧入骚人赋晩节今传好事家不是西风苦留客衰迟久已避梅花　─元王恽桃花菊─泪洒明妃寄露葩换根非为贮丹砂黄轻白碎空多种碧烂红鲜自一家骚客赋诗怜晩节野人修谱是头花九秋霜露无情甚时约行云防彩霞　─马祖常防头菊─金屈巵边醉袖垂秋云如幄贮仙姿寒生小靥廻鸾动香入流苏睡鸭移结绶巧承西颢曲落钿羞带月支睂青霜为我催顦顇银屋何人怨别离　─菊枕─东篱采采数枝霜包裹西风入梦凉半夜归心三径逺一嚢秋色四屏香牀头未觉黄金尽镜底难敎白髪长几度醉来消不得卧收清气入诗肠　─明髙啓晩香轩─不畏风霜向晩欺独开众卉已凋时地荒老圃苔三径节过重阳雨一篱秋色苍茫人醉少寒香落寞蝶先知山翁独念同衰晩坐对幽轩每赋诗─原─李东阳杨妃菊─谁采繁花席上题偶将名姓托唐妃日烘花萼醺时面雨换华清沐后衣隔座似邀秦国语挥毫未放谪仙归欲从顔色窥生相已落诗家第二机─增─李东阳月下赏菊柬邃庵太常先生─不随春蝶梦滕王又送秋蝉过绿杨佳客到时非旧雨好花开处亦重阳为园恨少青山地插帽羞看绿鬓郎长对此花还此客纵敎多病也身康　─十月赏菊体斋席上限韵─寻芳何意到君家雨过髙城少暮沙此夜幽欢还月下去年孤馆各天涯狂思晩节曾吹帽寿拟春期及进不是老来诗骨健谁能白髪对黄花─后园种菊经月忽见数花用亨父韵并呈城东赏菊诸君─幽花种得偶相忘歩转南檐却背堂但有芳心宁择地更无佳客亦宜觞登临忆负重阳雨采掇愁沾昨夜霜满袖余香试披拂晩来风力正悠扬　─九日盆菊盛开将出郭有作─买得长安担上秋南山只在屋西头花开正好逢佳节身病那堪复逺游昨夜月明空对酒晩来风急怕登楼多情重有灯前约为报花神作意留─周原已席上赋十月菊─布袍萧索不胜凉坐爱芳心共日光何用门前看五柳始知秋后有重阳故园栽处田应熟小市开时药正香自古交期须岁晩相过不敢避风霜　─冬月对菊用陈玉汝韵─摇落霜空万木飞一枝无柰赏心微未成老圃应须学若在南山便合归人道秋香非昨夜天留晩色共斜晖陶翁可是忘机者犹自含情待白衣　─吴寛原已宅赏菊─休从云外望天香谁似萧然林下妆嫩蘂渐成黄面老低枝犹比白衣长曾随枸杞添风味却笑芙蓉住水乡诗社清忙今又动看花直拟过重阳　─次韵李士英刘道亨过园居看菊─诗人浑不厌贫家闲就荒园看菊花倾倒腊醅瓶未罄品题秋色句争嘉残英抱节真霜杰本草言功有日华醉后却劳归骑晩西风乌帽数枝斜　─陈宪章九日晩对菊次容处士韵是日县主曹侯二尹邵侯持酒过白沙李九渊容贯各馆乡中未还─一年佳节到黄花霜在篱根月在沙今日县侯亲送酒几时诗客报还家疎枝向晩青如许老鬓逢秋白未涯更欲西良开酒胜游堪泛五更槎　─再用韵─焉知老子非元亮请看黄花满白沙賸有香醪供采采何须蜡屐到家家屡经细雨开花面独立西风背水涯欲把一株种蟾阙恐惊天女笑乗槎　─次赵提学十月赏菊韵─不论开早与开迟到处逢花把一枝清献插来纱帽重陶潜醉倒葛巾欹青藜不赴先生召白雪虚传幼妇词却对药栏何意绪江门店酒独斟时　─答吴乐善送菊─两茎何处萎霜根路入庐山不问村佳节总非前日月新香犹袅旧龙门气清天与金行秀色浅人知土德尊今日渊明不能领倒巾檐下弄诗魂　─何孟春送菊涯翁─山径曾陪九日游数枝还为一尊留买从逺市聊供节栽向名园合擅秋渐老有人怜客痩乍寒无计替蜂愁多情不用防吹帽短髪犹禁插满头　─熊卓汪司骥席上对菊─锦席秋轩流客觞堦除迟菊恋年芳翠条苒苒初经雨青蘂娟娟欲霜幸为分回供閴寂空然别去梦寒香小车如觅东溪路古屋疎篱是醉乡　─乔长史咏醉杨妃菊─嬝娜娇姿不耐霜芳根移得在昭阳带将春色三分艶散作秋隂满院香倾日尚疑闻羯鼔临风犹似舞霓裳只愁野鹿偸衔去寂寞棃园空断肠　─原─王世贞─贪看晩节傲霜飔淡色幽香冷不辞入坐叵罗争自引归来欵叚未须骑推敲月下犹孤语竞病风流彼一时若使东篱主人在攒睂那肯和新诗　─增─申时行对菊─独坐髙斋泛羽觞且看丛菊媚重阳繁英乍吐丹霞色冷艶全分白雪香好共清幽矜晩节偏从摇落殿秋光疎花短髪能相倚三径犹怜岁月长　─娄东荆石公饷菊赋谢─一水能通贯月槎九秋偏赠傲霜花琼枝濯濯深含露紫艶丛丛细吐霞开傍松轩成晩节分来蓬岛是仙葩试论禁苑追陪日何似园林乐事赊　─茅亭看菊─小结茅斋掩荜门翛然风物似山村一丘髙卧身仍健三径新锄菊尚存丽色盈盈开锦障幽香冉冉注清尊谁知摇落风霜偏荷栽培雨露恩　─原─马德澄─秋深菊圃吹寒风报道阿家花早丛莺羽半遮西子白鹤翎斜映太真红参差万朶霜天晓稠叠千枝烟雨空肯与山樵分秀色移栽不逺过墙东　─吴执御─水浸长天摇砌明亭亭珠玉绽秋英晩香冷秀经霜后淡意疎容与景迎篱下留连非借酒雨中寻觅最多情飞尘不到莎防下爱尔幽香浸骨清
　　─五言排律─原─唐刘禹锡和令狐相公玩白菊─家家菊尽黄梁国独如霜莹净真琪树分明对玉堂仙人披雪氅素女厌红妆粉蝶来难见麻衣拂更香向风摇羽扇含露滴琼浆髙艶遮银井繁枝覆象牀桂丛慙并发梅萼妬先芳一入瑶华咏从兹播乐章　─增─刘禹锡和令狐相公九日对黄白二菊花见懐─素萼迎寒秀金英带露香繁华照旄钺荣盛对银黄琮璧交辉映衣裳杂彩章晴云遥盖覆秋蝶近悠扬空想逢九日何由陪一觞满丛佳色在未肯委严霜　─许浑南海使院对菊懐丁卯别墅─何处曾移菊溪桥鹤岭东篱疎还有艶园小亦无丛日晩秋烟里星繁晓露中影摇金涧水香染玉潭风罢酒慙陶令题诗答谢公朝来数花发身在尉佗宫─薛能咏夹径菊─夹径尽黄英不通人并行几曾相对绽元自两行生丛比髙低等香连左右并畔摇风势断中夹日华明间隔蛩吟隔交横蝶乱横频应泛桑落摘处近前楹　─公乘亿赋得秋菊有佳色─陶令篱边菊秋来色转佳翠攅千片叶金翦一枝花蘂逐蜂须乱英随蝶翅斜带香飘绿绮和酒上乌纱散漫摇霜彩娇妍漏日华芳菲彭泽见称更在谁家　─郑谷恩门小谏雨中乞菊栽─握兰将满岁栽菊伴吟诗老去慵趋世朝廻独绕篱逓香风细细浇绿水弥弥只共山僧赏何当国士移孤根深有托微雨正相宜更待金英发慿君插一枝─宋钱惟演枢密王左丞宅新菊─贺燕翻飞地灵芳茂遂时隂连桃李径润接凤凰池夕照挥金葆轻风拂翠蕤露珠清自沍烟素引还披西颢霜虽劲南荣暖更滋撷芳多楚泽得地胜陶篱味可登兰籍香应夺桂旗愿公长却老晏寝奉琼巵　─杨亿枢密王左丞宅新菊─中枢多暇日小圃占秋光雕玉新成槛繁金乍泛觞陶篱侵柳色罗宅掩兰芳芝影连虚室萱丛接后堂傅岩犹借雨庾岭未飞霜温树偏分防芸签亦鬬香交枝迷露井坠叶防横塘桐录知延寿千龄奉紫皇　─刘筠枢密王左丞宅新菊─东阁留嘉客寒葩艶晩光秋风自萧瑟台座对荧煌丽夺防南价清含九畹香嵰山霜荐味太液鹄分裳已助蜂成蜜还随蚁泛觞俯临挥艾绶佩服间茰房节物传荆俗诗情掩谢塘更期松偃盖永奉太清方　─李继枢宻王左丞宅新菊─青规前席暇归沐兴何长北第秋将晩东篱菊正芳幽丛霏薄雾桂色艶轻霜已近黄金印兼临白玉堂甘疑掩萍实秀肯让芝房有佞还应指无忧可要忘蘂浮丞相酒气馥令君香好固松椿寿仙经识秘方　─元何中移菊─仅得林间趣闲寻菊本移人家深竹里枫叶夕阳时汲井浇畦润将鉏下手迟防丛愁蘂损带土怕根知毎被归樵问深怜冷蝶随寒香生径术幽事补湾碕斗柄西北落鴈声霜露垂裴回绕丛畔自笑可能痴
　　五言絶句─
　　御制九日对菊─不与繁花竞寒苞晩更香数茎偏挺秀嘉尔傲风霜
　　增─唐陈叔逹咏菊─霜间开紫蔕露下发金英但令逢采摘宁辞独晩荣　─原─杜甫复愁─每恨陶彭泽无钱对菊花如今九日至自觉酒须赊　─增─李端和张尹忆东篱菊─传书报刘尹何事忆陶家若为篱边菊山中有此花─王建野菊─晩艶出荒篱冷香着秋水忆向山中见伴
</div>
    <div class="pagination">
<a href="御定佩文斋广群芳谱_page44.html">上一页</a><span>...</span><a href="御定佩文斋广群芳谱_page40.html">40</a><a href="御定佩文斋广群芳谱_page41.html">41</a><a href="御定佩文斋广群芳谱_page42.html">42</a><a href="御定佩文斋广群芳谱_page43.html">43</a><a href="御定佩文斋广群芳谱_page44.html">44</a><span class="current-page">45</span><a href="御定佩文斋广群芳谱_page46.html">46</a><a href="御定佩文斋广群芳谱_page47.html">47</a><a href="御定佩文斋广群芳谱_page48.html">48</a><a href="御定佩文斋广群芳谱_page49.html">49</a><a href="御定佩文斋广群芳谱_page50.html">50</a><span>...</span><a href="御定佩文斋广群芳谱_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
