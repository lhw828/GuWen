<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 21 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 21 页/共 93 页
  </h1>
  <div class="content">
   御定佩文斋广羣芳谱卷六
&lt;子部,谱录类,草木禽鱼之属,御定佩文斋广群芳谱&gt;
　　钦定四库全书
　　御定佩文斋广羣芳谱卷七
　　谷谱
　　麦【按大麦小麦綂名曰麦原谱耑以小麦为麦而另列大麦于后今从齐民要术并合为一】
　　増─説文─麦芒谷秋种厚埋故谓之麦麦属金金王而生火王而死　─原─小麦一名来【又作防尔雅云小麦防广雅云来小麦也夲草云麦字从来从夊来象其实夊象其根】苗生如韭成似稻髙二三尺实居殻中芒生殻上生青熟黄秋种夏熟具四时中和之气兼寒热温凉之性继絶续乏为利甚普故为五谷之贵亦可春种至夏便收然不及秋种者性有南北之异北地燥冬多雪春少雨麦昼花薄皮多麫食之宜人南方卑湿冬无雪春多雨麦受卑湿之气又夜花食之生热腹痛难消亦地气使然也北麦固佳陈者更良　─増─广志卤水麦【其实大麦形有缝】税麦【似大麦出凉州】旋麦【三月种八月熟出西方】赤小麦【赤而肥稀熟出郑县】山提小麦【至黏弱以贡御】半夏小麦秃芒麦【齐民要术云按今世有落麦者秃芒是也】　─原─大麦一名牟【又作麰尔雅云大麦麰广雅云牟大麦也】
　　【本草云麦之苖粒皆大于来故得大名牟亦大也或又作班固典引云秬黄之事是也】茎叶与小麦相似但茎防麤叶防大色深青而外如白粉芒长殻与粒相黏未易脱小麦磨麫作饼饵食大麦止堪碾米作粥饭及喂马用此其所异也性平凉滑腻作饭寛中下气煑粥甚滑磨麫作酱甚甘羙春秋皆可种他如穬麦【本草李时珍云穬麦有二种一种类小麦而大一种类大麦而大又云是大麦中一种皮厚而色青者也唐萧炳云西川人种食之山东河北人正月种之名曰春穬形状与大麦相似陈承云作麫脆硬食多胀人汴洛河北之间又呼为黄稞】赤麦【广志云有赤麦赤色而肥】青稞麦【本草陈藏器云青稞似大麦天生皮肉相离泰陇巴西种之王祯农书云青稞有大小二种似大小麦而粒大皮薄多麫无麸西人种之】黒穬麦【见广志】大抵与大麦一类而异种　─増─广志─□麦【出凉州似大麦】　─本草─穤麦【大麦有黏者名穤麦可以酿酒】
　　彚考─増─诗风─爰采麦矣沬之北矣─原─风─我行其野芃芃其麦　─増─周颂─贻我来牟帝命率育─笺─武王渡孟津白鱼跃入舟出涘以燎后五日火流为乌五至以谷俱来此谓贻我来牟─疏─谷葢牟麦也　─原─周颂─于皇来牟将受厥明明昭上帝迄用康年　─増─礼记─王制夏荐麦　─月令─孟春之月雪霜大挚首种不入─蔡邕章句太隂干阳雨雪而霜故大伤首种首种谓宿麦也麦以秋种故谓之首种　季春之月天子乃为麦祈实─注─于含秀求其成也　孟夏之月农乃登麦天子乃以彘甞麦先荐寝庙─注─麦之新气尤盛以彘食之散其热也麦秋至　仲秋之月乃劝种麦无或失时─注─麦者接絶续乏之谷尤重之─疏─前年秋谷至夏絶尽后年秋谷夏时未登是其絶也夏时人民粮食阙短是其乏也麦乃夏时而熟是接其絶续其乏也　─内则─麦食脯羮鸡羮疏─谓以麦为饭析脯为羮又以鸡为羮三者味相宜也─周礼天官─雁宜麦─疏─雁宜麦者雁味甘平大麦味酸
　　而温小麦味甘防寒气味相成故云雁宜麦　─原─左传隠公三年夏四月郑祭足帅师取温之麦　─孟子─今夫麰麦播种而耰之其地同树之时又同浡然而生至于日至之时皆熟矣　─家语─宓子贱为单父宰齐攻鲁道由单父单父父老请曰麦已熟矣今齐宼至不及人人自收其麦请放民皆使出获麦可以益粮且不资宼三请而宓子贱不聼俄而齐宼逮乎麦季孙闻之怒使人让曰民寒耕热芸曾不得食可不哀哉犹可有告而不聼非所以也宓子贱蹵然曰今兹无麦明年可树若使不耕者得获是使民乐有宼也且单父得一嵗之麦于鲁不加强丧之不加弱使民有自取之心其创必数世不息季孙闻之赧然媿曰地若可入吾岂忍见宓子哉─増─前汉书食货志─董仲舒説上曰春秋他谷不书至
　　于麦禾不成则书之以此见圣人于五谷最重麦与禾也今关中俗不好种麦是嵗失春秋之所重而损生民之具也愿陛下幸诏大司农使关中民益种宿麦令毋后时─注─师古曰宿麦谓其苖经冬　─后汉书光武本纪诏曰久旱伤麦秋种未下朕甚忧之　─原─后汉书冯异传─光武至南宫大风雨引车入道傍空舍冯异抱薪邓禹爇火光武对灶燎衣异进麦饭　─逸民传─髙凤少为书生家以农亩为业専精诵读昼夜不息妻甞之田曝麦于庭令凤护鸡时天暴雨凤持竿诵经不觉潦水流麦妻还怪问凤方悟之后遂为名儒　─増─晋书孝友传王裒家贫躬耕计口而田度身而蚕或有助之者不聼诸生密为刈麦裒遂弃之　庾衮母终服丧居于墓侧嵗大饥藜羮不糁门人欲进饭者而衮每曰已食莫敢为设及麦熟获者已毕而采捃尚多衮乃引其羣子以退曰待其间及其捃也不曲行不旁掇跪而把之则亦大获　─魏书樊子鹄传─子鹄除殷州刺史属嵗旱俭子鹄恐民流亡乃勒有粟之家分贷贫者并遣人牛易力多种二麦州内以此获安　─释老志─东莱人王道翼少有絶俗之志隠韩信山四十余年断粟食麦　─隋书隠逸传─张文诩河东人也每以徳化人乡党颇移风俗甞有人夜中窃刈其麦者见而避之盗因感悟弃麦而谢文诩慰谕之自誓不言因令持去经数年盗者向乡人説之始为逺近所悉　─南史吴明彻传─明彻有粟麦三千余斛而邻里饥馁乃白诸兄与乡里计口平分同其丰俭頼以存者甚众　─孝义传─沈崇傃母卒葬后更行服三年久食麦屑不噉盐酢　─旧唐书髙宗本纪─仪凤三年五月幸九成宫秋七月宴近臣诸亲于咸亨殿上谓霍王元轨曰去冬无雪今春少雨自避暑此宫甘雨频降夏麦丰熟秋稼滋荣　─宗本纪─上自于苑中种麦率皇太子已下躬自收获谓太子等曰此将荐宗庙是以躬亲亦欲令汝等知稼穑之难也因分赐侍臣谓曰比嵗令人廵捡苖稼所对多不实故自种植以观其成且春秋书麦禾岂非古人所重也　─五代史回鹘传回鹘地宜白麦青麦麦　─宋史仁宗本纪─天圣三年四月癸巳幸御庄观刈麦闻民舍机杼声赐织妇茶帛─礼志─太宗景祐三年礼官宗正请每嵗夏孟月甞麦
　　配以彘　皇祐五年后苑寳政殿刈麦谓辅臣曰朕新作此殿不欲植花嵗以种麦庶知穑事不易也自是幸观谷麦惟就后苑　─汲冡周书─维四年孟夏王初祈祷于宗庙乃甞麦于太祖　─穆天子传─天子西征至于赤乌之人献穄麦百载天子西征至于韩氏爰有乐野温和穄麦之所草　黒水之阿爰有野麦　─师旷禽经泽雉啼而麦齐　─原─庄子─青青之麦生于陵陂　─増─吕氏春秋─今兹羙菜来兹羙麦　孟夏之昔杀三叶而获大麦─注─昔终也三叶荠苨也葶苈也菥蓂也见三叶之死则大麦可获之候也　─淮南子─济水通和而宜麦春秋佐助期─麦神名福习　─春秋説题辞─麦之为言殖也寝生触冻而不息精射刺直故麦含芒事且立也説文─麰周所受来牟也一麦二牟象其芒刺之形天所来也　─独断─老扈氏农正趣民收麦　─原─曺瞒传─太祖甞出车行经麦中令士卒无败麦犯者死骑士皆下马付麦相持于时太祖马腾入麦中勅主簿议罪主簿对以春秋之义罚不加于尊太祖曰制法而自犯之何以帅下然孤为军帅不可杀请自刑因防剑割髪以置地─诸葛恪别传─孙权飨蜀使费祎祎停食饼索笔作麦
　　赋恪亦请笔作磨赋咸称善焉　増秦子─孔文举为北海相有母病思食新麦家无乃盗邻熟麦而进之文举闻之特赏曰不必来谢但勿盗也盗而不罪者以为勤于母也　─博物志─汉武帝时广阳县雨麦　五土所宜黒坟宜麦黍　─晏春秋─卫伦过予言及于味称魏故侍中刘子阳食饼知盐生精味之至也予曰师旷识劳薪易牙别淄渑子阳今之妙也定之何难伦因命仆取粮糗以进予曰麦也有杏李柰味三果之熟也不同子焉得兼之伦笑而不答退告人曰士安之识过刘氏吾将来家实多故杏时将发糅以杏汁李柰将发又糅以李柰汁故兼三味─陈留耆旧传─髙式至孝永平中蝝蝗为灾独不食式麦　─西域诸国志─天竺十一月六日为冬至则麦禾十二月十六日为腊则麦熟　─拾遗记乐浪之东有背明之国其国昬昬常暗宜种百谷名曰融泽方三千里五谷皆良食之后天而死有延精麦延夀益气有昆和麦调畅六府有轻心麦食者体轻有醇和麦为麴以酿酒一醉累月食之凌冬可袒有含露麦穟中有露味甘如饴　张华为九醖酒以三薇渍麯蘖蘖出西麴出北方北方有指星麦四月火星出麦熟而获之蘖用水渍麦三夕而萌芽平旦鸡鸣而用之俗人呼为鸡鸣麦以之酿酒醇羙久含令人齿动若大醉不呌笑揺荡令人肝肠消烂俗人谓为消肠酒　─晋中兴书─苻健洪第三子健隂图关中阳使其徒种麦示无西意　─水经注─汶水入莱芜谷出谷有平丘面山傍水土人悉以种麦云此丘不宜植稷黍而宜麦齐人相承以植之　─国史补─窦氏子言家方盛时有奴厚敛羣从数宅之资供白麦麫医云白麫性平由是恣食不疑凡数嵗未甞生疾其后有奴告其谬妄所输麫乃常麦非白麦也羣从诸宅一时热皆发　─原─杜阳杂编─元和八年大轸国贡碧麦形大于中华之麦表里皆碧香气如稉米食之体轻可以御风　─増孔帖─同昌公主出降赐金麦银米共数斛此皆条枝国献　髙昌土沃麦皆再熟　东坡集─江湖间有鸟鸣于四五月其声若云麦熟即快今年二麦如云此鸟不妄言也　─原─东坡诗注今大内当麦熟时以黄罗帕封赐百官其外题曰麨或云以蜜渍食尤佳　─増─朱子诗注─小説人有中麦毒者梦红裳娘子悲歌有一丸芦菔火吾宫之句　─空同子麦种之秋而焦于夏火尅金也麦穗直而芒有兵象焉─涌幢小品─洪武初一儒赴召太祖问曰习何经曰业
　　农太祖曰汝知麦禾之节不同乎对曰禾三节麦四节禾播种于春至秋而获凡厯三时故三节麦则厯四时始成故四节太祖曰是能知稼穑者即擢某州知州木兰国有三寸之麦　─原─梧浔杂佩─南方四月雨后尚有余寒土人谓之麦秀寒按王勃采莲赋麦雨防凉又徐陵集亦有麦冷之语
　　集藻─传─原─宋苏轼温陶君传─石中羙字信羙中牟人也夲姓麦氏随母罗氏去其夫而适石因冐其姓始中羙之生也其父太卜氏以连山筮之遇师之爻是谓师之革曰生乎土成乎水而变乎火坎以輮之坤以布之釡以熟之口以内之腹以蔵之羙在其中而畅于四支能者乐之以为大腹不能者伤之以为心病众所説也善莫大焉故因以名字之中羙幼轻躁踈散与物不合得其乡人储子之意因使从滏水汤先生游既熟遂陶而成之为人白晳而长温厚柔忍在诸石中最有名储子因秦故司马错李斯子由赵髙阎乐并荐于秦王得与甫田蔡甲肥乡羊奭内黄韩音子俱召见是时王方省览文书日昃未食见之甚喜曰卿等向者安在何相见之晚耶未见君子惄如调饥卿等之谓也自是皆得进见充上心腹赐爵土更上食典御旦夕召对所献纳时或麤踈上未甞不尽善也秦王以嫪毒事出文信侯而迁太后怒恚数日不食中羙乗机进谏上説赐爵彻侯食温定陶二县号温陶君中羙既被任用凡有造作自丞相以下莫不是之其为人柔和有以塞谗人之口故也他日秦王坐朝日旰意有所思亟召中羙将虚以纳之中羙不熟计以进其説颇刚鲠志不快之者累日有博士单轸説上曰为其所伤矣宜有以下之即无患因进其弟子已升元华于上上意稍平然自是遂踈中羙不得为尚食矣中羙曰吾为尚食日夕自谓不素餐者今吾与羊生軰皆不得进纵复有用者将诛辱乎昔也得充心腹而今也遽不信是有不善我之心虽使时或思我彼将不尽矣遂称疾以侯就第其后子孙生郡郭者散居四方自号浑氏扈氏索氏石氏为四族云文赋散句─原─殷箕子麦秀歌─麦秀渐渐兮彼黍离离汉枚乗七发─麦秀兮雉朝飞─増─魏黄观疏─今年麦苖虽好临熟多雨而悉复偃壊小麦畧尽惟穬麦大麦颇得半收耳　─原─晋潘岳射雉赋─麦渐渐以擢芒五言古诗─増─唐白居易观刈麦─田家少闲月五月人倍忙夜来南风起小麦覆陇黄妇姑荷箪食童穉携壶浆相随饷田去丁壮在南冈足蒸暑土气背灼炎天光力尽不知热但惜夏日长复有贫妇人抱子在其傍右手秉遗穗左臂悬筐聼其相顾言闻者为悲伤家田输税尽拾此充饥肠今我何功徳曽不事农桑吏禄三百石嵗晏有余粮念此私自愧尽日不能忘　─宋苏辙迟往泉店杀麦─罢民不耕获岂利有攸往古人为我言许此亦无妄一冬免锄犁二麦盈罋盎火老金尚伏雨过筑塲壤隣家助伯亚苍耳割榛莽朝阳得终日经嵗可无恙老夫终病慵长子幸可仗劬劳慎勿厌防饵家共享秋田雨初足已作丰熟想归来报好音相对开腊酿七言古诗─増─宋苏轼鸦种麦行─霜林老鸦闲无用畦东拾麦畦西种畦西种得青猗猗畦东已作牛尾稀明年麦熟芒攅槊农夫未食鸦先啄徐行俯仰若自矜鼓翅跳踉上牛角忆昔舜耕厯山鸟为耘如今老鸦种麦更辛勤农夫罗拜鸦飞起劝农使者来行水　─五禽言─去年麦不熟挟弹规我肉今年麦上塲处处有残粟丰年无象何处寻聼取林间快活吟　─苏辙逊往泉城获麦少年食稻不食粟老居颍川稻不足人言小麦胜西川雪花水磨煑成玉泠淘槐叶氷上齿汤饼羊羮火入腹五年随俗麤得饱晨朝稻米才供粥儿曺知我老且馋触热泉城正三伏田家有信呼即来亭午驱牛汗如浴吾儿生来读书史不惯田家争斗斛今年久旱麦粒细及半罢休饶老宿归来烂熳防苍耳来嵗未知还尔熟百口且留终嵗储贫交强半仓无谷　─外孙文九伏中入村防麦─春田不雨忧无麦入囷得半犹足食伏中一防不得缓旱田仓耳犹难得人言春旱夏当潦入伏未保天日好老农经事言不虚防风防雨如防盗外孙读书旧有功五言七字传祖风旋投诗笔到田舍知我老来馋且慵秋田正急车难起汗滴肩頳愧邻里磨声细转雪花飞举家百口磨牙齿食前方丈我所无蒸饼十家或有诸孙归何用慰勤苦烹鸡亦有烝葫芦─张舜民打麦─打麦打麦彭彭魄魄声在山南应山北四月太阳出东北才离海峤麦尚青转到天心麦已熟鹖旦催人夜不眠打鸡呼雨云如墨大妇腰镰出小妇具筐逐上垅先捋青下垅已成束田家以苦乃为乐敢惮头枯面焦黒贵人荐庙已甞新酒醴雍容防所亲曲终厌饫劳僮仆岂信田家未入唇尽将精好输公赋次把升斗求市人麦秋正急又秧禾丰嵗自少凶嵗多田家辛苦可奈何将此打麦词兼作插禾歌　─范成大刈麦行─梅花开时我种麦桃李花飞麦丛碧多病经旬不出门东坡已作黄云色腰镰刈熟趁晴归明朝雨来麦沾泥犁田待雨插晚稻朝来移秧夜食麨　─陆游屡雪二麦可望喜而作歌─苦寒勿怨天雨雪雪来遗我明年麦三月翠浪舞东风四月黄云暗南陌坐看比屋腾欢声已觉有司寛吏责腰镰丁壮倾闾里拾穗儿童动千百玉尘出磨飞屋梁银丝入釡须寛汤寒醅发剂炊防裂新麻压油寒具香大妇下机废晨织小姑佐庖忘晚妆老翁饱食笑扪腹林下击壤歌时康　─张孝祥─大麦半枯自浮沉小麦刺水铺绿针山边老农望麦熟出门见水放声哭去年泠泠七月雨秋苖不收一粒谷只今米价贵如玉并日举家才食粥小儿索饭门前啼大儿虽瘦把锄犁晴时种麦畊荒垅正好下秧无稻种　─戴复古刈麦行─腰防上垅刈黄云东家西家麦满门前村寡妇拾滞穟饘粥有余炊饼饵我闻淮南麦防多麦田今嵗屯干戈饱饭不知征战苦生长此方真乐土　─王炎麦苖已有生意掘乌稬者未止─儿童饭犊女采桑水满东臯耕事忙稻秧半绿麦半黄天许食新饘粥香田父咨嗟仍笑语赤地一年今得雨紫蕨有根妻子喜免填沟壑弃闾里─元王祯芟麦歌─田家食力不食智麰夹夕年年勤种莳老农八十谙地利暑夏呼儿先暵地再耕再耨土华腻手把耧犁知已试土沃不妨投种穊今年已报春泽被夏垅苖深如栉比薫风长养见天意猎猎青旗催穉穗才结稃胞花雪坠赫赫曦轮炽鑚燧尽着精华输至味粒饱芒森密如篲顿失前时浪翻翠岂知真宰调元气化作黄云表嘉瑞老农眼饱虽自慰旦夕却忧风雨至子妇犇忙事芟器钐绰翩翩转双臂曵笼腰间盈复弃急载牛箱夜无寐转首登塲簇髙积风翻日碾半犹未已向公门奉新餽麴材和籴凡防次年饷廵门仍语谇夏税有程今反易自余宿负如取寄指此有秋争蚁萃一得岂能偿百费终嵗勤劳一歔欷昨日公堂宴宾贵樽爼横陈混肴胾檀板珠绳按歌吹万钱不值供一醉庖人搓揉出精粹尚喜食新夸饼饵物不天来皆力致饱食何人知所自春祈夏荐礼所记报夲从来追古义但愿斯民不畏吏吏不扰民民自遂凡在牧民遵此治坐见两岐歌政异日富囷仓均被赐不使老农忧嵗事　─明髙啓打麦词─雉雏髙飞夏风暖行割黄云随手断疎茎短若牛毛垂去冬无雪不相宜塲头负归日色白穗落连枷声拍拍呼儿打晒当及晴雨来怕有飞蛾生卧驱鸟雀非爱惜明年好收供尔食
　　五言律诗─増─宋苏辙杀麦二首─麦幸十分熟雨过三日霪初晴尚未伏半夜卷重隂细筑塲无隙轻推磨有音惊闻诸县水一防直千金　雨后麦多病庾中蛾欲飞不辞终日暑幸脱半年饥潦水来何暴秋田望已微农夫愚可念此报定谁非　─陆游种麦─垦地播宿麦饭牛临野池未能贪佛日正恐失农时矻矻锄耰力勤勤祝史辞嘉平得三白吾饱岂无期
　　七言律诗─増─宋朱子次韵秀野沧波馆刈麦─贻牟夙昔但声歌今见郊园乐事多且喜瓯篓符善祷未须芦菔颦妖娥霞觞正自夸真一香鉢何须问毕罗我欲卖刀来学稼不知还许受防麽　─原─明申时行麦浪─芃芃秀色挺来牟片片黄云似水流风作跳波时隠见雨添新涨乍沉浮晴畦锦漾千层縠寒陇涛生四月秋却怪狂澜频起陆漫教文伟赋中收　─董其昌太庙荐麦─閟宫朝启肃精禋御苑来牟及荐新九叶灵光开大厯双岐瑞颖献昌辰风廻玉几馨先稷露裛金茎洁似苹一自寝园祈报后于皇清颂遍周民
　　七言絶句─
　　御制见途中夏麦将熟志喜江浒淮壖道已周归看东省麦盈畴雨滋膏润苗多秀早庆今年大有秋　─清明麦秀─清
　　明前后麦花香遍野氤氲映骕骦须认秋成春雨密隔溪村落饮斜阳
　　増─宋王珪宫词─六龙观稼奉宸游齐贺丰年荐麦秋后苑宴回卿相出内官金合送来麰　─王安石陂麦─陂麦连云惨淡黄绿隂门巷不多凉更无一片桃花在借问春归有底忙　─范成大出东郊观麦苖─去嵗秋霖麦下迟腊残一雪润无泥相将饱吃滹沱饭来聼林间快活啼　─刈麦─麦头熟颗已如珠小阨惟忧积雨余匄我一晴天易耳十分终惠莫乗除　─田园杂兴─髙田二麦接山青傍水低田绿未耕桃杏满村春似锦踏歌椎鼓过清明　─杨万里江山道中麦熟─黄云剖露防肩归紫玉炊香一饭肥却破麦田秧晚稻未教水牯卧斜晖　─麦无边绿锦织云机全幅青罗作地衣个是农家真富贵雪花消尽麦苖肥　─方岳农謡─春雨初晴水拍堤村南村北鹁鸪啼含风宿麦青相接刺水柔秧緑未齐　小麦青青大麦黄防田沙迳绕羊肠秧畦岸岸水初饱尘
　　甑家家饭已香　─原─谭知荣─麦陇风来翠浪浮霏微小雨似深秋野庭终日卷帘坐青樾对啼黄栗留
　　诗散句─原─唐杜甫─崆峒小麦熟─増─杜甫─白屋花开里孤城麦秀边　山田麦无陇春气晚更生　─韩愈─南阳郭门外桑下麦青青　─白居易─四月未全熟麦凉江风秋　─元稹─年年四五月蠒实麦小秋　─原─司空图─緑树连村暗黄花入麦稀　─宋苏轼─登城望牟麦绿浪风掀舞　─増─陆游─但见古河东垅麦如铺雪　─金麻九畴─野黄麦初割畦绿蔬才灌　─王元粹─青青道边麦知是谁家田　─宋石介─使麦长熟人不饥敢告吾君不须赦王安石─无端陇上翛翛麦横起风寒占作秋　─范纯仁润催陇麦将黄节寒阻春蚕趁早眠　─唐庚─睡外莫聼泥活活想中已赌麦含含　陆游─京尘日念家山乐况值腰鎌割麦初　雨畏禾头蒸耳出润忧麦粒化蛾飞已过西成赛庙期家家下麦不容迟　压车麦穗黄
　　云卷食叶蚕声白雨来　山村处处晴收麦邻曲家家午晒丝　─杨万里─红红白白花临水碧碧黄黄麦际天─危祯─麦风翻陇泼浓緑花露滴枝黏老红　─吴潜─吴
　　波亭下系扁舟轻雨轻寒又麦秋　─卢赞元─麦秋天气朝朝变蚕月人家处处忙　─宋谢脁─麦候始清和　─齐王僧逹─麦垅多秀色　─邢邵─风轻麦候初　─周庾信─麦随风里熟　─陈江总─麦气凉昬晓　─唐卢从愿─蘅臯起麦凉　─张谓─秋风麦穗黄　─萧颖士─麦秋田野喧　─王维─雉雊麦苗秀─杜甫─徼麦早向熟　─原─杜甫─细麦落轻花　青荧陵陂麦　凉州白麦枯　─増─韩愈─暖风抽宿麦　─孟郊─麦风清冷吹─李贺─麦雨涨溪田　─张蠙甸麦深蔵雉　─宋王安石─麦涨一溪云　─苏轼─夏旱臞麦人　─唐庚─雀飞田有麦　─汪藻─麦陇如人深　─范成大─麦里绿丛髙─戴复古─梯山畦麦秀　─黄公度─晴添麦陇黄　─金吴激风雨麦秋寒　─元方防─山田麦苗肥─袁桷土沃村村麦　─原─唐李白─荆州麦熟茧成蛾
　　麦陇青青三月时　─増─储光羲─麦凉浮垅雉媒低　─栁宗元─麦芒际天揺青波　─李贺─野家麦畦上新垅　─朱庆余─麦风吹雨正徘徊　─薛逢─晚麦芒干风似秋　─薛能─邻惊麦野闻雏雉　─杜荀鹤─髙下麦田新雨后　分开野色收新麦　─宋石介─麦宜过社犹催种　─原─欧阳修─四月田家麦穗稠　─王安石─晴日暖风生麦气　─増苏轼─麦熟旋供汤饼新　─王阮─丽日借黄催麦垅　─范成大─麦雨一犁随处绿　青黄麦陇平平去　─陆游─水面秧青麦半黄　雪花漫漫麦将熟　土膏动后麦苗长　─戴复古─鍜磨鸣时大麦黄　─黄公度─乍寒乍暖麦秋天　─金王渥─谷雨连朝没麦塲─宇文虚中─弥垅连天麦浪寒　─麻九畴─笋舆归路麦花香　─元好问一犁春雨麦青青　灔灔苍波麦已匀　─元方回─夏前十日甞新麦　─耶律楚材─万顷青青麦浪平马祖常滋麦春膏覆垅齐　─谢应芳─天假春晴养麦苗
　　别録─増─尚书大传─秋昬虚星中可以种麦─原─种麦农政全书─八月白露节后逢上戊为上时中戊为中时下戊为下时种须简成实者棉子油拌过则无虫而耐旱大约杏多则不蛀宜肥地有雨佳谚云无雨莫种麦又云麦怕胎里旱又云要吃麫泥里纒春雨更宜谚云麦收三月雨春间锄一遍收子多若三春有雨入夏时有微风此大有之年也谚云麦秀风揺初种忌戌日谚云无灰不种麦雨经社日佳以灰粪拌种妙─増─杂隂阳书─大麦生于杏二百日秀秀后五十日成麦生于亥壮于卯长于辰老于已死于午恶于戌忌于子丑小麦生于桃二百一十日秀秀后六十日成忌与大麦同虫食杏者麦贵─齐民要术─崔寔曰凡种大小麦得白露节可种薄田秋分种中田后十日种羙田惟穬早晚无常正月可种春麦豍豆尽二月止　汜胜之书曰凡田有六道麦为首种种麦得时无不善夏至后七十日可种宿麦早种则虫而有节晚种则穗小而少实当种麦若天旱无雨泽则薄渍麦种以酢浆并蚕矢夜半渍向晨速投之令与白露俱下酢浆令麦耐旱蚕矢令麦忍寒麦生黄色伤于太稠稠者锄而稀之秋锄以棘柴耧之以壅麦根故谚云子欲富黄金覆黄金覆者谓秋锄麦曵柴壅麦根也至春冻解棘柴曵之突絶其干叶须麦生复锄之到榆荚时注雨止候土白背复锄如此则收必倍冬雨雪止以物輙蔺麦上掩其雪勿令从风飞去后雪复如此则麦耐旱多实春冻解耕如土种旋麦麦生根茂盛莽锄如宿麦　区麦种区大小如中农夫区禾收区种凡种一亩用子二升覆土厚二寸以足践之令种土相亲麦生根成锄区间秋草缘以棘柴律土壅麦根秋旱则以桑落晓浇之秋雨泽适勿浇之麦冻解棘柴律之突絶去其枯叶区间草生锄之大男大女治十亩至五月收区一亩得百石以上十亩得千石以上大小麦皆须五月六月暵地不暵地而种者其收倍
　　薄　种大小麦先防逐犁防种者佳其山田及刚强之地则耧下之凡耧种者匪直土浅易生于锋锄亦便穬麦非良地则不须种　八月中戊社前种者为上时【掷者亩用子二升半】下戊前为中时【用子三升】八月末九月初为下时【用子三四升】八月上戊社前为上时【掷者用子一升半】中戊前为中时【用子二升】下戊前为下时【用子二升半】正月二月劳而锄之三月四月锋而更锄　小麦宜下种歌曰髙田种小麦稴糁不成穗　─吴下田家志─种麦宜庚午辛未辛己辛卯庚子庚戌─种树书─小麦不过冬大麦不过年　麦防宜雪谚云冬无雪麦不结　种麦之法土欲细沟欲深耙欲轻撒欲匀晒麦之法宜烈日之中乗热而收仍用苍耳叶或麻叶碎杂其中则免化蛾　腊日种麦及豆来年必熟麦苖盛时须使人纵牧于其间令稍实则其收倍多麦属阳故宜干原稻属隂故宜水泽　─士农必用相传农语云彭祖夀年八百不可忘了植蚕植麦又云社后种麦争回耧又云社前种麦争回牛言夺时之急如此之甚也─原─种塌麦─法天生意─六月初旬五更时乗露未干阳气在下耕地牛得其凉耕过稀种菉豆候七月间豆有花犁翻豆秧入地麦苖易茂─防麦─农桑撮要─防露伤麦但有沙雾将檾麻散拴长防上侵晨令两人对持其绳于麦上牵拽抺去沙雾则不伤麦　─刈麦─农政全书─凡农家所种宿麦早熟防宜早收故韩氏直説云五六月麦熟青收一半合熟收一半若候齐熟恐被暴风急雨所摧必至抛费每日至晩即便载麦上塲堆积用苫密覆以防雨作如搬载不及即于地内苫积天晴乗夜载上塲即摊一二车薄则易干碾后一遍翻过又碾一遍起稭下塲扬子收起虽未浄直待所收麦都碾尽然后将未净稭稗再碾如此可一日一塲比至麦收尽已碾讫三之一矣大抵农家之忙无似蚕麦古语云收麦如救火　─増─齐民要术─麦倒刈薄布顺风放火火既着即以扫帚扑灭仍打之如此者夏虫不生　─原─贮麦─太平御览麦之为蝶繇湿也万物之变皆有化也止麦之化区之以灰法于伏天晒极干乗热覆以石灰则不生虫又以蚕沙和之辟蠧苍耳或艾曝干剉碎同收亦不蛀若稍湿必生虫　─増─齐民要术立秋前治讫蒿艾簟盛之良以蒿艾闭窖埋之亦佳窖麦法必须日曝令干及热埋之多种久居供食者宜作劁清异录─积麦以十辛良下子不得过三辛收泼不得过三辛上塲入仓亦用辛日　─农家谚─云行北好晒麦
　　瑞麦
　　原─説文─天降瑞麦一来二麰
　　彚考─原─后汉书张堪传─堪拜渔阳太守百姓歌曰桑无附枝麦秀两岐张公为政乐不可支　─増─旧唐书宗夲纪─天寳三载三月武威郡上言番禾县天寳山有醴泉涌出岭石化为瑞麰逺近贫乏者取以给食改番禾为天寳县　─宋书符瑞志─晋武帝太康十年六月嘉麦生扶风郡一茎九穗是嵗收三倍　─北齐书孟业传─业迁东郡守以寛惠着其年麦一茎五穗其余三穗四穗共一茎合郡人以为政化所感　─宋史乐志─端拱初诸州麦两穗三穗者连嵗来上有司请以为瑞麦之曲荐于朝防用之　─五行志─皇祐三年五月彭山县上瑞麦图凡一茎五穗者数夲帝曰朕甞禁四方献瑞今得西川秀麦图可谓真瑞矣其赐田夫束帛以劝之　─辽史圣宗本纪─綂和二十年十二月南京平州麦秀两岐金史五行志─宣宗兴定元年四月陈州商水县进瑞麦一茎四穗开封府进瑞麦一茎三穗二茎四穗　─原─前凉录─永嘉三年嘉麦一茎九穗生于姑臧　─増─孔帖─梁宋州节度使友谅进瑞麦一茎三穗太祖怒曰宋州大水何用此为　─原─西安志─宣徳中嘉麦生茂陵一茎九穗　─新城志─天启四年嘉麦生王氏田中一茎五穗集藻─表─増─唐崔融为皇太子贺嘉麦表─伏见雍州司马徐庆称所部有嘉麦一茎六穗纎芒濯露疑因黒壤之宜香稼揺风若吐黄金之色岂非灵心昭应睿德感通降之自天何必来牟之咏甞之于庙先符孟夏之时凡在含生相趋动色臣谬当居守肃奉宗祧一穗两岐徒説张君之咏十亩千石方轻汜氏之书仰天意而増欢顾人心而载跃无任嘉忭之至
　　状─増─宋秦观代蔡州进麦瑞图状─勘防夲州自春已来屡得雨泽已于某月日具状奏闻讫今来二麦并已成熟地无髙下所收斗斛数倍当年及诸县节次申送致麦苖有一茎二穗或三穗其多有至五穗者甚多父老等皆云数十年无此丰熟亦未甞见有麦苖一茎至数穗者以此见临御以来功化日新利兴害去善气充塞致此嘉应臣待罪郡守目睹其事不敢隠黙谨画成图子一夲随状上进以闻
　　颂─増─明李东阳瑞麦颂并序─瑞麦颂丰年也和气旁逹嘉麦效祥颂声作焉以麦上德昭农事也维田有麦载被其陇既坚既实岐岐总总我塲我陇其积如踊皇徳斯播于植于动维此瑞麦曰帝之宠　维麦在田载耕载胝我手足劬我耜铫以夕以朝中心孔怊载抃而讴于嵗之秋曰兹丰年维我民劳　天监帝徳亦念民阻嘘以和风渥以甘雨贻我嘉麦及我谷黍维年之祥祈不我拒以徧率土于天之下于天之下永荷皇嘏赋─増─唐任瑗瑞麦赋─建极惟皇昭铄于光出豫考卜乗时省方西自酆镐东廵洛阳顺天游而有庆缅日晷之云长徴贤宣室布政明堂风雨时序黎庶其康尽物称瑞穷灵委祥明含日月则阶蓂恒秀泽及草木而陇麦登芳于是辟离宫通禁苑覩兹瑞之所应实皇恩之烛逺朝任得人时唯贤相九流分职三旗协亮称尧舜之允敷同益賛而为唱曰珍瑞麦生我皇国凌寒而秀彰圣之德愿载东观之书以歌南薫之则既而帝曰钦哉天符聿来俾予光于四表惟尔翼于中台念幽芳之遂性知棫朴之当材且夫麦之为瑞其徳至矣居寒自生当暑荐羙含实珠净耀芒锋起既标咏于诗人亦称竒于缣史当其芃芃于野渐渐其秀将嗣谷以登年岂凌霜而不茂在昔唐叔嘉禾伊育昭彼周王天人斯穆今惟圣帝此焉攸淑涵之如春也及昼而繁荣就之如日也来牟而纷郁则有小儒怡然鼓腹照水镜之光鉴叅厯选之题目未登髙而赋成庶陈羙于金竹者也　─髙庭瑞麦赋─圣人顺动文思钦明天地贞观品物咸亨去凭虚而就安处面周洛而背咸京云旗电发霜防林行太隂用事其日在斗万国来庭百神奔走泉潜动而荄落水益壮而氷厚冠异气于缭垣吐嘉麰于寒薮不忌风雪全抽两穗逼日月之光华得云雨之攸利芒纎纎而擢陇叶青青而耸翠同黍谷之移暄类榆林之因地瑞纪増焕嘉禾异植出天苑之称竒访人寰而未识凌玉霜而表劲挺金茎而孤植顾耀颖于年和望生成于地力倬彼藩翰其代天工即汉庭之相国类晋室之清通拜殊祥而北首列图史于南宫纡粹容于有穆冠鸿业而无穷实颖实栗是崇是奉可以为瑚琏之资可以为穜稑之种伟长至之驭序同少阳之在候成粒贵于鸟衔覆苗期于雉雊夫瑞也百王之珍事其生也二仪之大徳道泰则称物呈形政乖则羣方皆忒伊小草之何幸逢大人之允塞愿均照于离明祈作祯于王国乐章─増─宋史朝防乐章芃芃嘉麦擢秀分岐甘露夕洒惠风晨吹良农告瑞循吏称竒归羙英主折而贡之七言律诗─増─范成大次韵袁起岩瑞麦此麦两岐已黄熟其间又出一青枝亦已秀实传记所未载也─民和神福固其宜况有仁先四者施吴稻即看收再熟周牟先已秀双岐薫风半老黄金穗梅雨重春绿玉枝乐不可支发咏田间日日是芳时
　　五言排律─原─唐郑畋咏麦穗两岐─圣虑忧千亩嘉苖荐两岐如云方表盛成穗忽标竒瑞露纵横滴祥风左右吹讴謡连上苑化日遍平陂史册书堪重丹青画更宜愿依连理树俱作万年枝─张聿咏瑞麦─瑞麦生尧日芃芃雨露偏两岐分更合异亩颖仍连冀获明王庆宁惟太守贤仁风吹靡靡甘雨长芊芊圣徳应多稔皇家配有年已闻天下泰谁为济西田
　　诗散句─増─宋夏竦─似法隂爻呈六穗或符阳数效三岐─唐李峤─瑞麦两岐秀　─白居易─岐秀麦分花雀麦
　　増─尔雅─蘥雀麦─注─即燕麦也　─本草─雀麦一名杜姥草一名牛星草【李时珍曰此野麦也燕雀所食故名日华夲草谓此为瞿麦非矣】苏恭曰在处有之生故墟野林下苗叶似小麦而弱其实似穬麦而细周宪王曰燕麦穗极细每穗又分小又十数个子亦细小
　　彚考─増─唐书刘禹锡传─禹锡由和州刺史入为主客郎中复作游都观诗且言始谪十年还京师道士植桃其盛若霞又十四年过之无复一存唯兎葵燕麦动摇春风耳以诋权近─博物志─食鷰麦令人骨节断解丹铅录─范文正公安抚江淮进民间所食乌昧草乞宣示六宫传诸戚里以抑奢侈乌昧草即今之野燕麦淮南谓麦曰昧故史从音为文　燕麦滇南霑益一路有之土人以为朝夕常食非虚名也
　　荞麦
　　原─荞麦一名荍麦一名乌麦一名花荞【茎弱而翘然易长易收磨麫如麦故曰荞曰荍而与麦同名也俗亦呼甜荞以别防荞】南北皆有之立秋前后下种密种则实多稀则少八九月熟性畏霜宜早种迟则少收苖髙一二尺茎空而赤叶绿如乌臼树叶开小白花甚繁密花落结实三棱嫩青老则乌黒性甘寒无毒降气寛中气盛有湿热者宜之若脾胃虚弱者不宜多食难消煑熟日中曝开口舂取米可作饭磨为麫滑腻亚于麦麫北人作煎饼及饼饵日用以供常食农人以为御冬之具南人但作粉饵食和猪羊肉热食不过十余顿即患热风忌同黄鱼食
　　彚考─増─宋史礼志─太宗景祐三年礼官宗正请每嵗秋季月甞豆甞荞麦─后山谈丛─颖谚曰黄口噤荞麦斗夏中候黄不鸣则荞麦可广种也　─水南翰记─荞麦字韵书无之道蔵有药石尔雅唐元和间梅彪所集诸药隠名以粟黍荞麦豆为五弟　─髙昌行纪─髙昌地产五谷惟无荞麦
　　集藻─七言古诗─増─宋陆游荞麦熟刈者满野喜而有作城南城北如铺雪原头家家种荞麦霜晴收敛少在家饼饵今冬不忧窄胡麻压油油更香油新饼羙争先甞猎归炽火燎雉兔相呼置酒喜欲狂陌上行歌忘恶嵗小妇红妆穗簪髻诏书寛大与天通逐熟淮南防误计诗散句─増─唐温庭筠─日暮鸟飞散满山荞麦花　─宋戴敏─颇动诗人兴满园荞麦花　─唐白居易─独出门前望野田月明荞麦花如雪─宋范成大─落日青山都好在山间荞麦满芳洲─陆游─熟山僧分馎饦船来溪友饷薪樗　─唐白居易─荞麦铺花白　─宋韩琦─云铺荞麦花漫野　─陆游─满村荞麦正离离　暖日晖晖秀荞麦未收荞麦怯新霜─金王良臣─荞花冉冉蜜脾香
　　元贡奎─路转满川荞麦花
　　别录─増─齐民要术─凡荞麦五月耕经三十五日草烂得转并种耕三遍立秋前后皆十日内种之耕地三遍即三重着子下两重子黒上一重子白皆是白汁满饱如浓即须收刈之但对稍搭铺之其白者日渐尽变为黒如待上头总黒半已下黒子尽落矣
　　【附录】苦荞麦
　　原─苦荞麦出南方春社前后种之茎青多枝叶似荞麦而尖花緑色实亦似荞麦而棱角不峭味苦磨为粉蒸使气饀滴去黄汁乃可为糕饵色如猪肝谷之下品
　　瞿麦
　　増─尔雅─大菊蘧麦─注─一名麦句姜即瞿麦─广雅─茈萎麦句姜蘧麦　─本草─瞿麦一名巨句麦一名大兰一名地麫陶景云今出近道一茎生细叶花红紫赤可爱子颇似麦故名瞿麦
　　别录─増─齐民要术─种瞿麦法以伏为时【一名地麫良地一亩用子五升薄田三四升】亩收十石浑蒸曝干舂去皮米全不碎炊作餐甚滑细磨下绢簁作饼亦滑羙然为性多秽一种此物数年不絶耘锄之功更益劬劳


　　御定佩文斋广羣芳谱巻七
　　钦定四库全书
　　御定佩文斋广羣芳谱巻八
　　谷谱
　　稻
　　原─稻一名稌有稉【与秔同】有穤【与稬同尔雅云稌稻注云今沛国呼稌疏云案説文云沛国谓稻为糯秔稻属也字林云穤黏稻也秔稻不黏者夲草以稉米稻米为二物秔古稉字然秔穤甚相类黏不黏为异耳夲草云黏者为穤不黏者为稉穤者懦也稉者硬也又云稻稌者秔穤之通称夲草则专指糯以为稻也其性黏软故谓之穤】堪作饭作粥南方以为常食北方以为佳品礼记祭宗庙之礼谓稻为嘉蔬周礼地官有稻人汉有稻田使者盖通稉糯而言也稉之熟也晚谓之晚稻稉之小者谓之籼籼熟早谓之早稻有早中晚三熟水旱二类南方土下泥涂多宜水稻北方地平惟泽土宜旱稻种类甚多─増─本草─孟诜曰淮泗之间防多襄洛土稉米亦坚实而香南方多收火稻李时珍曰西南夷有烧山地为畬田种旱稻者谓之火米真腊有水稻髙丈许随水而长　原─其谷之红白大小不同芒之
　　有无长短不同米之坚松赤白紫乌不同味之香否软硬不同性之温凉寒热不同大要北粳凉南粳温赤粳热白粳凉晚白粳寒新粳热陈粳凉叶与梗似小麦穗似大麦稃与实不相黏温中益气止烦渴和肠胃合芡实作粥益精强志聪耳明目其类为香【一名香子粒小色斑以三五十粒入他米数升炊之芬芳香羙】小香稻【赤芒白粒其色如玉食之香美凡享奠延賔以为上品出闽中】雪里拣【粒大色白秆软而有芒】三穗子【一穗三百余粒出湖州】箭子【粒细长而白味甘香九月熟稻之上品】胭脂赤【香柔而甘舂煮之作纯赤色晚稻上品有一种性不畏卤可当咸湖近海口之田不得不种】盖下白【正月种五月刈其茎根复生九月再熟理生玉镜云一名再熟稻又谓之再撩】麦争塲【三月种六月熟此种早熟农人甚赖其利食新者争市之价倍贵】青芋稻【六月熟累子稻白漠稻七月熟此三种出益州大而长米半寸亦嘉种也】木香秔【粒小而性柔七月熟有红芒白芒之等】虎掌稻赤穬稻蝉鸣稻【俱七月熟】早白稻【一名小白一名细白粒赤而稃芒白五月初种八月熟九月熟者谓之晚白一名芦花白一名大白】中秋稻【粒白而大四月种八月熟八月望熟者谓之早中秋又谓之闪西风】一丈红【五月种八月收能水水深三四尺漫撒之能抽芽出水】胜红莲【粒长色斑】摆栁稻【性硬皮茎俱白】紫芒稻【粒白殻紫】红莲【粒大芒红皮赤】三朝齐【一名下马看秀防易】矮白【又名师姑粒白无芒秆矮俱五月种九月熟】摭稻【春种夏获七月再插十月熟】金城种【粒尖色红而性硬四月种七月熟髙仰所种松江谓之赤米下品也】乌口稻【一名冷水结再莳而晚熟色黒而耐水与寒稻之下品】他如黄稻黄陆稻豫章青赤芒【白米】青甲等稻未可枚举　─増本草─籼稻一名占稻【种出占城国故名】似稉而粒小各处有之品类亦多有赤白二色与稉大同小异　─理生玉镜─自占城来作饭差硬宋氏使占城珍寳易之以给于民者六旬稻【一名拖犂归粒小色白四月种六月熟又有八十日稻百日赤毘陵亦有六十日籼八十日籼百日籼之品百日赤百日籼俱白稃而无芒七八月熟其味白淡而红甘】乌籼【粒大而芒长秸柔而韧可织履饭之香美浙中以供賔客及老疾孕妇三月种七月收其田以莳晚稻可再熟】　─广志─稉有乌稉黒穬青幽白夏之名　─齐民要术─案今世有尾紫稻青杖稻飞青稻赤甲稻乌陵稻白地稻孤灰稻　─原糯稻一名秫稻苖叶茎穗与粳稻同　─増─本草─宋马志曰秫稻米即糯米也其粒大小似秔米宋宼宗奭曰今造酒糯米也其性温故可为酒明李时珍曰南方水田多种之其性黏谷殻有红白二色或有毛或无毛米亦有赤白二色　─原─米可炒食可酿酒可熬饧可作粢可煮糕可蒸糕水稻赤色者酒多糟少一种粒白如霜长三四分性黏滞难化多食令人身软拥诸经络气发痈疽疮疖中痛合酒食醉难醒小儿及病人防忌孕妇杂肉食之令子不利小猫犬食之脚屈不能行马食之足重其类为芦黄糯【一名泥里变言不待日晒也粒大色白芒长熟防早其色易变酿酒防佳】金钗糯【粒长而酿酒倍多】乌香糯【色乌气香】籼糯【一名赶陈糯一名赶不着粒防长白稃有芒四月种七月熟】小娘糯【不耐风水四月种八月熟】青秆糯【稃黄芒赤已熟而杆防青防宜良田四月种九月熟】矮糯【一名矮儿糯尖大而色白四月种九月熟】硃砂糯【一名胭脂糯芒长而谷多白斑五月种九月熟】羊脂糯【色白性软五月种十月熟】虎皮糯【白斑五月种十月熟】铁梗糯【秆挺而坚】马骔糯【芒如马骔色赤】秋风糯【一名瞒官糯一名冷粒糯粒圆白而稃黄大暑可刈易种多收农人喜种之饭则糯酿则粳粜则减价多以代粳输租】　─増─齐民要术─秫稻有九格秫雉木秫大黄秫常秫马身秫长江秫惠成秫黄满秫方满秫虎皮秫荟奈秫
　　彚考原─诗豳风─十月获稻　─増─周颂─丰年多黍多稌─传稌稻也　─礼记王制─冬荐稻　─月令─季秋之月天子乃以犬甞稻先荐寝庙　─周礼地官─稻人掌稼下地以潴畜水以防止水以沟荡水以遂均水以列舍水以浍泻水以涉扬其芟作田凡稼泽夏以水殄草而芟荑之泽草所生种之芒种旱暵共其雩敛─注─泽草之所生其地可种芒种芒种稻麦也稻人共雩敛稻急水者也─疏─以下田种稻麦故曰稼下地但水钟曰泽有水及咸卤皆不生草即不得芒种故曰草所生余官不言共雩敛于此官特言共者以稻是水谷急须水故旱时特使共雩之发敛也　─夏官─东南曰扬州其谷宜稻　正南曰荆州其谷宜稻　─左传─鄅人借稻─注─其君自出借稻盖履行之─疏─服防云借耕种于借田也　─战国防─东周欲为稻西周不下水东周患之苏子谓东周君曰臣请使西周下水可乎乃徃见西周之君曰君之谋过矣今不下水所以富东周也今其民皆种麦无他种矣君若欲害之不若一为下水以病其所种下水东周必复种稻种稻而复夺之若是则东周之民可令一仰西周而受命于君矣西周君曰善　─史记夏本纪─令益与众庶稻可种卑湿　─后汉书郡国志─广陵郡有长洲泽吴王濞太仓在此─注─县多麋博物记曰千百为羣掘食草根其处成泥名曰麋畯民人随此畯种稻不耕而获其收百倍─张堪传─堪拜渔阳太守开稻田八千余顷劝民耕种
　　以致殷富　─魏志夏侯惇传─惇复领陈留济隂太守时大旱蝗虫起惇乃断太夀水作陂身自负土率将士劝种稻民頼其利　─呉志钟离牧传─牧少居永兴躬自垦田种稻二十余亩临熟县民有识认之牧曰夲以田荒故垦之尔遂以稻与县人县长闻之召民系狱欲防以法牧为之请长曰君慕承宫自行义事仆为民主当以法率下何得寝公宪而从君耶牧曰此是郡界縁君意顾故来蹔住今以少稻而杀此民何心复留遂出装还山隂长自往止之为释系民民慙惧率妻子舂取稻得六十斛米送还牧牧闭门不受民输置道旁莫有取者牧由此发名　─晋书陶侃传侃甞出游见人持一把未熟稻侃问用此何为人云行道所见聊取之尔侃大怒曰汝既不佃而戏贼人稻执而鞭之是以百姓劝于农殖家给人足　─原─晋书孝友传─孙晷吴国富春人年饥谷贵人有生刈其稻者晷见而避之须去而出既而自刈送与之　─隐逸传─郭翻居贫无业欲垦荒田先立表题经年无主然后乃作稻将熟有认之者悉推与之县令闻而诘之以稻还翻翻遂不受　─増─晋书艺术传─幸灵者豫章建昌人父母常使守稻羣牛食之灵见而不驱待牛去乃往理其残乱者其父母见而怒之灵曰夫万物生天地之间各欲得食牛方食奈何驱之父愈怒曰即如汝言复用理壊者何为灵曰此稻又欲得终其性　─南齐书孔琇之传─琇之补吴令有小儿年十嵗偷刈邻家稻一束琇之付狱治罪或諌之琇之曰十嵗便能为盗长大何所不为县中皆震肃　─南史范云传─文惠太子甞幸东田观获稻云时从文惠顾云曰此刈甚快云曰三时之务亦甚勤劳愿殿下知稼穑之艰难无徇一朝之宴逸也　─陈伯之传─伯之年十三四好着獭皮冠刺刀候邻里稻熟輙偷刈之常为田主所见呵之曰楚子莫动伯之曰君稻幸多取一担何苦田主收执之因拔刀而进曰楚子定何如田主皆反走徐担稻而归　─原─南史隐逸传─晋陶潜为彭泽令公田悉令种秫稻妻子固请种粳乃使二百五十亩种秫五十亩种粳　顾欢家贫父使田中驱雀欢作黄雀赋而归雀食稻过半父怒欲挞之见赋乃止　─増─新唐书郭元振传元振为凉州都督遣甘州刺史李汉通辟屯田尽水陆之利稻收丰衍　─于頔传─頔为湖州刺史部有湖陂异时溉田三千顷久廞废頔行县命修复隄阏嵗获秔稻蒲鱼无虑万计　─李百药传─百药七嵗能属文父友陆乂等共读徐陵文有刈琅邪之稻之语叹不得其事百药进曰春秋鄅子借稻杜预谓在琅邪客大惊号竒童─南蛮传─环王稻嵗再熟　牂牁无城郭土热多霖雨
　　稻粟再熟　堕婆登在环王南种稻月一熟　─宋史仁宗本纪─庆厯四年五月幸玉津园观种稻　─礼志─绍兴七年七月张浚等言雨泽稍愆乞祷上曰朕患不知四方水旱之实宫中种稻两区其一地下其一地髙髙者其苗有槁意矣须精加祈祷以救旱暵　景徳四年十月二十九日诏皇太子宗室近臣诸帅赴玉宸殿翠芳亭观稻赐宴仍以稻分赐之　─食货志─言者谓江北之民杂植诸谷江南専种秔稻虽土风各有所宜至于参植以防水旱亦古之制于是诏江南两浙荆湖岭南福建诸州长吏劝民益种诸谷江北诸州亦令就水广种秔稻并免其租　江南两浙荆湖岭南福建土多秔稻湏霜降成实自十月一日始收租　大中祥符四年帝以江淮两淛稍旱即水田不登遣使就福建取占城稻三万斛分给三路为种择民田髙仰者莳之盖旱稻也内出种法命转运使揭榜示民后又种于玉宸殿帝与近臣同观毕刈又遣内使持于朝堂示百官稻比中国者穗长而无芒粒差小不择地而生　─山海经─箕尾之山其神状皆鸟身而龙首其祀之礼糈用稌米─注─稌稌稻也　广漠之都后稷葬焉爰有膏稻─注─言味好滑如膏─淮南子─江水肥仁而宜稻　稻生于水而不能生于湍濑之流　─伏防古今注─惠帝三年桂宫阳翟俱雨稻米　─春秋説题辞─稻之为言借也稻冬含水盛其德也故稻太隂精含水渐洳乃能化也江旁多稻固其宜也─原─孝经援神契─污田宜稻─蔡邕月令─十月获稻人君甞其先熟故在季秋九月熟者谓之半夏稻　─増括地志─自昆仑山以南多是平地而下湿土肥良多种稻嵗四熟留役駞马米粒亦极大　─防稽典録─夏香有盗刈稻者香助收之盗慙送以还香香不受─博物志下泉宜稻　─华阳国志─江州县北有稻田出御米　─风土记─稴稻之青穟米皆青白也─原─抱朴子─南海晋安有九熟之稻　─増─拾遗记─乐浪之东有背明之国在扶桑之东见日出于西方其国昏昏常暗宜种百谷名曰融泽方三千里五谷皆良食之后天而老有浃日之稻种之十旬而熟有翻形稻言食者没而更生夭而有夀有明清稻食者延年也清肠稻食一粒厯年不饥　─原异物志─交趾稻夏熟农者一嵗再种─安成记─安成郡毛亭田畴膏腴厥稻馨香饭若凝脂　─渊明别传─渊明甞闻田水声倚杖久聼叹曰秫稻已秀翠色染人时剖胸襟一洗荆棘此水过吾师丈人矣─増─世説─简文见田稻不识问是何草左右荅是稻简文还三日不出云宁有頼其末而不识其夲　─水经注─九真太守任延始教耕犂俗化交土风行象林知耕以来六百余年火耕水耨法与华同名白田种白谷七月大作十月登熟名赤田种赤谷十二月作四月登熟所谓两熟之稻也述异记─大禹时天雨稻古诗云安得天雨稻饲我天下民─广雅─稻穗谓之禾稻已割而复抽曰稻孙─原─西域记─天竺国土溽热稻嵗四熟　摩揭陀有异稻巨粒号供大人米─増─唐厯─开元十九年扬州奏稆生稻二百一十五顷再熟稻一千八百顷其粒与常稻无异酉阳杂俎─酆都稻名重思其米如石榴子粒稍大味如菱杜琼作重思赋曰霏霏春暮翠矣重思云气交被嘉谷应时─原─伪越外纪─稻一年再熟今浙江温州稻一嵗两种广东又有三种田地气暖故也　─续仙传─唐谢卿遇神仙设龙睛稻─増─东坡杂记─黎子云言海南秫稻率三五嵗一变顷嵗儋人防重铁脚糯今嵗乃变为马眼糯草木性理有不可知者　─中呉纪闻─红莲早稻自古有之陆鲁望诗云遥为晓风吟白菊近炊早稻识红莲　─三桞轩杂识─五谷以稻为贵古人各以其类配之如以杀鸡配为黍谓野人之餐也以啜菽配饮水谓贫者之孝也以蔬食对菜羮谓贬降之食也惟食稻则对衣锦又祭祀以稻为嘉蔬公享大夫则以为吉饎是五谷以稻为贵也　─椒宫旧事─成穆贵妃孙氏参政孙英之妹甞与上登香云阁观后苑刈稻上命宫人取酒来为赏丰饮令妃诵诗侑酒妃为歌李绅悯农诗上大悦赐予有加　─戒庵漫笔─稻花白而瓣少者米贱多而色黄则贵俗云银花贱金花贵也　─奎瀛胜览─旧港土沃人稠地宜稼穑谚云一季种田三季收稻言收获广也　─海槎余録─黎俗四五月必集众斫山木纵火烧尽土下尺余亦且热透徐徐锄转种旱稻曰山禾米粒大而香可食连收三四熟　─涌幢小品─暹罗国稻其粒盈寸　─燕山丛録─房山县有石窝稻色白味香羙以为饭虽盛暑经数宿不餲　─原─一统志─雷阳界稻十一月下种扬雪耕耘次年四月熟与他地迥异　稻花午开暮合开合皆于日中香甚有至七开七合者
　　集藻─啓─増─梁庾肩吾荅湘东王赉稉米啓─窃以农夫力耕时逢俭嵗疎贱时泽必取丰年防斛泻珠嘉闻陶量翻庭委玉欣见马图　─又─出梁国之【阙一字】租兼水陆之殊品伊尹説而不至石崇豪所未及遇处黙之得賔同苻朗之举箸长河可塞上徳无酬　─又─味重新城香逾涝水连舟入浦似彦伯之南归积地为山疑马援之西至不待候沙同新渝之再熟无劳拜石均辽仓之重满前恩未逺次渥仍流墨翟假以故书裴楷慙其国赐　─谢东宫赉稉米啓─水鸣蝉香闻七里琼山合颖租归十县肩吾人慙振藻徒降人间之松职滥更繁空撤家丞之俸成珠委地事重逢仙游玉为粮珍逾入楚虽复激水沧流不待监河之説春风扫地方诮文学之篇书─増─魏文帝与朝臣论秔稻书─江表惟长沙名有好米何得比新城秔稻耶上风吹之五里闻香　─宋苏轼与弟子由书─或为予言草木之长常在昧明间早起伺之乃见其拔起数寸竹笋尤甚夏秋之交稻方含秀黄昏月出露珠起于其根累累然忽自腾上若推之者或缀于茎心或缀于叶端稻乃秀实验之信然此二事与子由养生之説契故以此为寄
　　赞─增─晋湛方生庭前植稻苗赞─蒨蒨嘉苖离离阶侧弱叶繁蔚圆株疎植清流津根轻露濯色
　　文赋散句─増─汉张衡南都赋若其厨膳则有华芗重秬臯香秔　─郑婚礼谒文秔稻馥芬婚礼之珍　─袁淮观殊俗─河内青稉新成白稉　─晋左思吴都赋─国税再熟之稻　─宋苏轼与李公择书─轼见在东坡作陂种稻劳苦之中亦自有乐事
　　五言古诗─
　　御制秋日出郊观稼─秋气日寥迥万象皆苍苍朝暾被渥露草木含晶光西成方届候农事将筑塲于焉省敛获令典重百王轻轩屏前置夙驾无严装郊原一以眺烟树纷成行微风散深樾清流抱回塘土脉秀且沃篝车郁相望新防粲如月刈此溪云黄捃拾复何幸遗秉满道旁鸟雀互翔集妇子咸悦康行将吹苇籥报尔千斯箱眷言三时勤艰难讵可忘茫茫视九壤岂尽歌丰穰二鬴茍不充予饥惄如伤幸兹乐有年时若雨与旸朂哉慎所丽田功庶无荒
　　増─晋陶潜庚戌岁九月中于西田获稻─人生归有道衣食固其端熟是都不营而以求自安开春理常业嵗功聊可观晨出肆微勤日入负禾还山中饶霜露风气亦先寒田家岂不苦弗获辞此难四体诚乃疲庶无异患
　　干盥濯息檐下斗酒散襟顔遥遥沮溺心千载乃相关但愿常如此躬耕非所叹　─原─唐杜甫行官张望补稻畦水归─东屯大江北百顷平若桉六月青稻多千畦碧泉乱插秧适云已引溜加溉灌更仆徃方塘决渠当断岸公私各地着浸润无天旱主守问家臣分明见溪伴芊芊炯翠羽剡剡生银汉鸥鸟镜里来关山雪边防秋菰成黒米精凿传白粲玉粒足晨炊红鲜任霞散终然添旅食作苦期壮观遗穗及众多我仓戒滋蔓　─秋行官张望督促东渚刈稻向毕清晨遣女奴阿稽竪子阿叚徃问─东渚雨今足伫闻稉稻香上天无偏颇蒲稗各自长人情见非类田家戒其荒功夫竞搰搰除草置岸傍谷者命之夲客居安可忘青春具所务勤垦免乱常吴牛力容易并驱动莫当丰苖亦已穊云水照方塘有生固蔓延静一资隄防督领不无人提携颇在纲荆扬风土暖肃肃候微霜尚恐主守疎用心未甚臧清朝遣婢仆寄语逾崇冈西成聚必散不独陵我仓岂要仁里誉感此时世忙北风吹蒹葭蟋蟀近中堂荏苒百工休郁纡迟暮伤　─增─李觏获稻朝阳过山来下田犹露湿饷妇念儿啼逢人不敢立青黄先后收断折伛偻拾鸟防盈官仓新租喜复入　─陆游稻陂─白水满稻陂投种未三宿新秧出水面已作纎纎绿年来残俸絶所望在一熟见之喜欲舞不复忧半菽想当西成时载重压车轴病齿幸已劳往矣分社肉　─代乡邻作插秧歌─浸种二月初挿秧四月中小舟载秧把往来疾于鸿吴盐雪花白村酒粥面浓长歌相赠荅宛转含豳风日暮飞浆归小市鼓咚咚起居问尊老勤俭教儿童何人采此语为我告相公不必赐民租但愿年屡丰　─元赵孟頫题耕图正月─田家重元日置酒会邻里小大易新衣相戒未明起老翁年已迈含笑弄孙子老妪惠且慈白髪被两耳杯盘且罗列饮食致甘防相呼团栾坐聊慰衰莫齿田硗借人力粪壤要锄理新嵗不敢闲农事自兹始─二月─东风吹原野地冻亦已消早觉农事动荷锄过
　　相招迟迟朝日上炊烟出林梢土膏脉既起良耜利若刀髙低徧翻垦宿草不待烧幼妇颇能家井臼常自操散灰缘旧俗门迳环周遭所冀嵗有成殷勤在今朝三月─良农知土性肥瘠有不同时至万物生芽蘖由地中秉耒向畎亩忽徧西与东举家往于田劳瘁在尔农春雨及时降被野何蒙蒙乗兹各布种庶望西成功培根利秋实仰天望年丰但使隂阳和自然仓廪充　─四月─孟夏土加润苖生无近逺漫漫冐浅陂芃芃被长阪嘉谷虽已殖恶草亦滋蔓君子与小人并处必为患朝朝荷锄往薅耨忘疲倦旦随鸟雀起归与牛羊晚有妇念将饥过午可无饭一饱不易得念此独长叹　─五月仲夏苦雨干二麦先后熟南风吹陇亩惠气散清淑是为农夫庆所望实其腹酤酒醉比邻笑语声满屋纷然收获罢髙廪起相属有周成王业后稷播百谷皇天贻来牟长世自兹卜愿言仍嵗稔四海尽防福─六月─当暑耘水田农夫亦良苦赤日背欲裂白汗洒如雨匍匐行水中泥淖及腰膂新苗抽利剑割肤何痛楚夫耘妇当馌奔走及亭午无时暂休息不得避炎暑谁怜万民食粒粒非易取愿陈知稼穑无逸传自古　─七月─大火既西流凉风日凄厉古人重稼穑力田在匪懈郊行省农事禾黍何斾斾碾以他山石玉粒使人爱大祀湏粢盛一一稽古制是为五谷长异彼稊与稗炊之香且羙可用享上帝岂惟足食人一饱有所待　─八月─白露下百草茎叶日纷委是时禾黍登充积徧都鄙在郊既千庾入邑复万轨人言田家乐此乐谁可比租赋以输官所余足储峙不然风雪至冻馁及妻子优游茅檐下庶可以卒嵗太平元有象治世乃如此　─九月─大家饶米麫何啻百室盈纵复人力多舂磨常不停激水转大轮硙碾亦易成古人有机智用之可厚生朝出连百车莫入还满庭勾稽数多寡必假布算精小人好争利昼夜心营营君子贵知足知足万虑轻　─十月─孟冬农事毕谷粟既已蔵弥望四野空藳秸亦在塲朝廷政方理庶事和隂阳所以频嵗登不忧旱与蝗置酒燕乡里尊老列上行肴羞不厌多炰羔复烹羊纵酒穷日夕为乐殊未央祷天祝圣人万年长夀昌─十一月─农家值丰年乐事日熙熙黒黍可酿酒在牢羊豕肥东邻有一女西邻有一儿儿年十五六女大亦可笄财礼不求备多少取随宜冬前与冬后昏嫁利此时但愿子孙多门户可扶持女当力蚕桑男当力耘耔─十二月─一日不力作一日食不足惨淡嵗云莫风雪入破屋老农气力衰伛偻腰背曲索绹民事急昼夜互相续饭牛欲牛肥茭藳亦预蓄蹇驴虽力弱挽车致百斛农家极劳苦嵗岂恒稔熟能知稼穑艰天下自防福─明高啓看刈禾─农工亦云劳此日始告成往获安可后相催及秋晴父子俱在田札札防有声黄云渐收尽旷望空郊平日入负担归讴歌道中行鸟雀亦羣喜下啄飞且鸣今年幸稍丰私廪各已盈如何有贫妇拾穗犹　─京师尝吴稉新秔粲如玊逺漕来中吴初甞爱精凿想出官田租我夲东臯民少年习耕锄霜天万穗熟恣啄从饥乌日暮刈获归妻孥共欢呼茅屋夜舂急风雨江村孤晨炊满家香荐以出网鲈如今幸防恩遨游在南都门前半区田别来想已芜长年盗寸廪补报一事无投匕忽叹息饱食慙农夫
　　七言古诗─增─唐张籍江村行─南塘水深芦笋齐下田种稻不作畦耕塲磷磷在水底短衣半染芦中泥田头刈莎结为屋归来系牛还独宿水淹手足尽为疮山防绕衣飞扑扑桑村椹黒蚕再眠小姑采桑不饷田江南热旱天气毒雨中移秧顔色鲜一年耕种长苦辛田熟家家将赛神　─宋陆游农家秋晩戏咏─鞭地如镜筑我塲破砻玉粒输官仓九月野空天欲霜甑中初喜新稉香舍边萧萧落叶多野蚕出茧飞黄蛾寒蔬种罢醉且歌只鸡短纸赛园婆　─杨万里插秧歌─田夫抛秧田妇接小儿拔秧大儿插笠是兜鍪蓑是甲雨从头上湿到胛唤渠朝餐歇半霎低头折腰只不荅秧根未牢莳未匝
　　照管鵞儿与雏鸭
　　五言律诗─
　　御制观苗无意到潭柘咏时景─昼永薫风至清泉决决长芳年添景色迟日换流光旧竹随隄发新花满涧香观苖不觉晚防雨衣裳
　　原─唐杜甫茅堂检校收稻二首─香稻三秋末平田百顷间喜无多屋宇幸不碍云山御裌侵寒气甞新破旅顔红鲜终日有玊粒未吾悭　稻米炊能白秋葵煮复新谁云滑易饱老借软俱匀种幸房州熟苖同伊阙春无劳映渠盎自有色如银　─蹔往白帝复还东屯─复作归田去犹残获稻功筑塲怜穴蚁拾穗许村童落杵光辉白除芒子粒红加餐可扶老仓庾慰飘蓬　─宋陆游统分稻晚归─出裹一箪饭归收百把禾勤劳解堪忍余暇更吟哦嵗恶増吾困家贫赖汝多村醪莫辞醉羮芋学岷峨　─眀石沆观稻─稻水千区暎村烟防处斜冷风低树起轻浪细浮花鸟雀深深圃鳬鹥浅浅沙社歌声不絶于此见年华
　　七言律诗─
　　御制入关见雨膏润泽禾苗茂遂喜而有作─甘雨时霖为洗兵恰逢战胜武功成军容万队初旋凯妇子千村正馌耕天意要荒同职贡人欢闾井共升平征途每忆民生事喜见桑麻惬此情
　　増─唐唐彦谦西眀寺威公盆池新稻─为笑江南种稻时露蝉鸣后雨霏霏莲盆积润分畦小藻井垂隂擢秀稀得地又生金粟界结根仍对水田衣支公尚有三吴思更使幽人忆钓矶　─宋唐庚端孺籴米龙川得稉穤数十斛以归作诗调之─倒拔孤舟入瘴烟归来百斛泻丰年炊香未数神江白酿滑偏宜佛迹泉饱去定知频梦与醉中何至便妨禅凭君为比长安米防直公车牍防千　─杨万里种秧─田底泥中迹尚深折花和叶插畦心晩秧初撚金绒线先种输他绿玉鍼云垅雾畴俱水响丝风毛雨政春深莫聼布谷相煎急且为提壶强劝斟
　　─朱子次秀野泛沧波馆至赤石观刈早稻韵─绿云黄
　　半武夷乡碧水萦纡一长闻道放船飞皁盖定知行酒载红裳櫂讴如贺丰年信乐饮闲酬此日凉禾黍谁言不阳艶晚炊流咏有余香　─眀顾清获稻用分秧韵负郭园池宅田老晴天气太平年获来禾稻丛髙廪散出牛羊满近川馈啓甑山腾雾霭蚁香醅瓮起沦涟斜阳一枕西牕梦纵有丹青不与传
　　五言排律─増─宋欧阳修和刘原父从幸后苑观稻呈讲筵诸公─禁籞皇居接香畦镂槛边分渠自灵沼种稻满滮田六谷名居首三农政所先擢茎防德茂养实以时坚晓谒龙池罢行瞻凤盖翩粹容知喜色嘉瑞奏丰年衰病慙经学陪游与俊贤安知帝力及但乐嵗功全拜赐秋风里分行黼座前自怜台笠叟来缀侍臣篇五言絶句─増─唐韩愈和虢州刘使君稻畦─罫布畦堪数枝分水莫寻鱼肥知已秀鹤没觉初深─宋梅尧臣稻畦─浅浅碧水平青青稻苗长偏知楚客爱白鹭飞下上
　　七言絶句─
　　御制题耕图─浸种─暄和节候肇农功自此勤劳处处同早辨东田穜稑种褰裳渉水浸筠笼　─耕─土膏初动正春晴野老支笻早课耕辛苦田家惟穑事陇边时聼叱牛声　─耙耨─每当旰食念民依南亩三时愿不违已见深耕还易耨绿蓑青笠雨霏霏　─耖─东阡西陌水潺湲扶耖泥涂未得闲为念饔飱由力作敢辞竭蹷向田间　─碌碡─老农力穑虑偏周早夜扶犂未肯休更驾乌犍施碌碡好教春水满平畴─布秧─农家布种避春寒甲坼初萌可观自昔虞书传播谷民间莫作等闲防　─初秧─一年农事在春深无限田家望嵗心爱清和天气好绿畴千顷露秧鍼　淤防─从来土沃借农勤丰歉皆由用力分薙草洒灰滋地利心期千亩稼如云─拔秧─青葱刺水满平川移植西畴更勃然节序惊心芒种迫分秧须及夏初天　─插秧─千畦水泽正弥弥竞插新秧恐后时亚旅同心欣力作月明归去莫嫌迟　─一耘─丰苗翼翼出清波荑稗丛生可若何非种
　　自应芟薙尽莫敎稂莠败嘉禾　─二耘─曽为耘苖结队行更忧宿草去还生陇间餽馌频来往劳勚田家妇子情三耘─防防盈畦日正长复勤穮蓘下方塘堪怜曝背炎蒸下惟冀青畴发紫芒─灌漑─塍田六月水泉微引溜通渠迅若飞转尽桔橰筋力瘁斜阳西下未言归　─收刈─满目黄云晓露晞腰鎌获稻喜晴晖儿童处处收遗穗村舍家家荷担归　─登塲─年谷丰穰万寳成筑塲纳稼积如京廻思望杏瞻蒲日多少辛勤感倍生　─持穗─南亩秋来庆阜成瞿瞿未释老农情霜天晓起呼邻里遍聼村村打稻声舂碓─秋林茆屋晚风吹杵臼相依近短篱比舍舂声如
　　和荅家家篝火夜深时─籭─谩言嘉谷可登盘穅秕还忧欲去难粒粒皆从辛苦得农家真作雨珠防─簸扬─作苦三时用力深簸扬偏爱近风林须知白粲流匙滑费尽农夫百种心　─砻─经营阡陌苦胼胝艰食由来念阻饥且喜稼成登石硙从兹鼓腹乐雍熙　─入仓─仓箱顿满各欣然补葺牛牢雨雪天到盖蔵休暇日从前拮据已经年祭神─东畴举趾祝年丰喜见盈宁百室同粒我烝民遗泽逺吹豳击鼓报难穷─畅春园观稻时七月十一日也─七月紫芒五里香近园遗种祝祯祥炎方塞北皆称瑞稼穑天工乐嵗穰
　　増─唐韦荘稻田─绿波春浪满前陂极目连云防肥更被鹭鸶千雪破烟来入画屏飞─宋滕白观稻─稻穗登塲谷满车家家鸡犬更桑麻漫栽木槿成篱落已得清隂又得花　周遭圩岸缭山城一眼圩田翠不分行到秋苗初熟处翠茸锦上织黄云　─范成大插秧─种密移疎绿毯平行间清浅縠纹生谁知细细青青草中有丰年击壤声─东门外观刈熟─潮到灵桥绿绕船海边力穑屡丰年淡青山色深黄稻恰是胥门九月天　─陆游秋晩─新筑塲如镜面平家家欢喜贺秋成老来懒惰慙丁壮羙睡中闻打稻声　─夜闻邻家治稻─二顷春芜废不耕半生名宦竟何成归来每羡邻家乐月下风传打稻声　─稻饭─买得乌犍遇嵗穰此身永免属官仓塘
　　南塘北九千顷八月村村稻饭香　─刘诜秧老歌─三月四月江南村村村插秧无朝昏红妆少妇荷飰出白头老人驱犊奔
　　诗散句─増─汉茅山父老歌─佳雨灌畦稻陆田亦复周唐李邕─负郭喜秔稻安时歌吉祥─杜甫─荆扉临野碓半湿捣香秔　云帆转辽海粳稻来东吴─白居易─稻饭红似花调沃新酪浆　─元稹─年年十月暮珠稻欲垂新─李贺─昌谷五月稻细青满平水─杜牧─罢亚百顷稻西风吹半黄─宋苏轼─共防山下稻凉叶晚翻翻郭祥正─选种随土宜播植穤与秔─陆游─获稻黄云巻舂稉玉粒新　新蔬经雨绿晚稻得霜红　白稻雨中熟黄鵶桑下鸣─戴复古─稻田秋后雀茅舍午时鸡张伯玉─防防西成稻逍遥北海尊─元李孝光─日气常蒸稻天香喜酿花─原─唐杜甫─东屯稻畦一百顷北有涧水通青苖　稻米流脂粟米白公私仓廪俱丰实宋苏轼─翠浪舞翻红防防白云穿破碧玲珑　君家稻田冠西蜀玊扬珠三万斛─増─张耒─裹饭送君吾岂敢黄云防防连东臯─原─毛滂─百里饱防红防防一杯轻愧黒蜿蜒　─何扶─良田膴膴无西东防防卧畦云满丛　十里稻香新绿野一声歌断旧青楼─増─陆游─未论莼羮与羊酪新秔要胜太仓红　氷鱼可钓羮材足霜稻方登籴价平　春雨乍晴霜吐叶秋风初冷稻吹花　筑陂处处移新稻乗屋家家补破茆　春粳入甑香炊玉压酒鸣槽滴碎珠　万里秋风菰菜老一川明月稻花香　泥融无块水初浑雨细有痕秧正绿　─僧惠洪─想见龙城山下路一川秋色稻花风　─元李孝光梅月逢庚江雨歇稻花迎午水风凉　─梁庾肩吾─青花出稻苗　─原─周庾信─六月蝉鸣稻　─増─唐王维─郧国稻苖秀　─杜甫─秔稻共比屋　稻获空云水　甞稻雪翻匙　秔稻熟天风　─李颀─白瓯贮香稉　─李嘉祐─时雨稻秔齐　─桞宗元─霜稻侵山平─韩愈─刈稻担肩頳张籍─野气稻苖风　─孟郊─种稻耕白水　淅玉炊香稉─白居易─绿科秧早稻　红粒绿浑稻　鹿米麞牙稻─朱庆余─雨色稻苖深─许浑─霜秔野碓舂　─方干─香
　　稉倩水舂─郑谷─开懐江稻熟　─韦荘─稻熟渚禽肥田深黍稻低　─钱珝─晚晴贪获稻　─宋梅尧臣─清风生稻花　─王安石─黄焦下泽稻　─范成大─稻穗黄欲卧陆游─云碓舂秔白　园丁刈霜稻　露下稻花香　─金完顔璹─禾短新村墅　─元刘因─脉脉稻分沟　─方夔─移秧趁芒种　─李孝光─城里鉴湖稻─原─唐杜甫─香稻啄残鹦鹉粒─增─李嘉祐─万畦新稻傍山村─李贺─荒畦九月稻乂芽─李郢─小田微雨稻苖香─皮日休─处处路傍千顷稻─殷璠─千里稻花应秀色─韦庄─稻花香泽水千畦　南亩秋风白稻肥　秋雨防家红稻熟满畦秋水稻苖平　─杜荀鹤─稻苖平入水云间　─宋梅尧臣─霜前稻熟舂红稃　─王安石─畦稻新春滑欲流稻畦蔵水绿秧齐　─苏轼─乌程霜稻袭人香　红稻白鱼饱儿女　─黄庭坚─禾舂玉粒送官仓　─王炎─稻如马尾覆沟塍─范成大─江头一尺稻花雨　─陆游─稻陂雨细丰年候　压塍霜稻报丰年　稻垅青秧漫漫平雨足人畦千顷稻　─杨万里─早黄稻穗已长须　─元马祖常─江田稻花露始零　─李孝光─稻尽秋田孕更青词─増─宋曹文龙绛唇─霜落吴江万畦香稻来塲圃夜村舂处茅屋寒灯雨　玊粒长腰沉水温温注相留住共抄云子更聼歌声驻
　　别录─原─田家五行─雨水节烧干镬以糯稻爆之谓之孛娄花占稻色自早禾至晚稻皆爆一握各以器列比并分数断髙下以番白多为胜卜人口亦如之　─种稻─甲子戊辰己巳庚午辛未壬申癸酉甲戌丙子丁丑戊寅己卯癸未甲申戊子己丑庚寅辛卯甲午庚子辛丑壬寅甲辰丙午丁未戊申己酉壬子癸丑庚申辛酉壬戌癸亥成收开日忌平闭丑日　─犂田─须犁耙三四遍青草或粪穰灰土厚铺于内烂打平方可撒种则肥而发旺　─浸种─宜甲戌壬午壬辰成开日早稻清明节前浸晚稻谷雨前后浸用稻草包裹一斗或二三斗投于池塘水内缸内亦可昼浸夜收不用长流水难得生芽若未出用草之浸三四日微见白芽如鍼尖大取出于隂处隂干密撒田内候八九日秧青放水浸之糯稻出芽较迟浸八九日如前微见白芽方可种撒时必晴明则苖易亦湏防潮候二三日复撒稻草灰于上易生根　─插秧─庚午辛未癸酉丙子己卯壬午癸未甲申甲午己亥庚子癸卯甲辰丙午戊申己酉己未辛酉成收开日芒种前后插之早稻宜上旬防秧时轻手防出就水洗根去泥约八九十根作一小束却于犁熟水田内插栽每四五根为一丛约离六七寸插一丛脚不宜频那舒手只插六丛却那一遍再插六丛再那一遍逐渐插去务要整直　─摥稻─稻初发时用扬耙于稞行中摥去稗草易耘搜松稻根则易旺　─耘稻─摥稻后将灰粪或麻豆饼屑撒田内用水耘去草尽净近秋放水将田泥涂光谓之熇稻待土裂车水浸灌之谓之还水谷成熟方可去水或遇天少雨急锄一遍弗令开裂俟天兴云则浇肥粪待雨弗致缺水则稻发不遏─水稻─稻之名不一然非水则无以生种艺之法宜选上流出水便其性也种稻者蓄陂塘以潴之置隄闸以止之种时先放水十日后曵碌碡十遍地既熟浄然后下种候苗生五六寸拔而秧之髙七八寸则耘之耘毕放水熇之欲秀复用水浸之苖既长茂复薅拔以去莨莠农家收获尤当及时江南上雨下水收稻必用乔杆笎架乃不遗失─旱稻─宜用下田齐民要术曰凡下田停水处燥则坚垎湿则污泥难治而易荒墝埆而杀种春耕者杀种尤甚故宜五六月暵之以拟大麦如水涝不得种九月一转至春种稻万不失一凡种下田不问秋夏候水尽地白背时速耕耙耢频翻令熟二月半种稻为上时三月为中时四月初及半为下时渍种令开口耧耩掩种之即再遍耢苗长三寸耙耢而锄之锄欲速每经一雨輙耙耢苖髙尺许则冐雨薅之科大如穊者五六月中霖雨时拔而栽之入七月不复任栽今闽中有占城种即黄籼也性耐旱髙仰处皆宜种谓之旱占其米粒大而且甘早种早熟六十日即可获为旱稻佳种北方水源颇少惟陆地霑湿处种稻其耕锄薅拔一如前法─増─齐民要术─治旱稻赤米令饭白法莫问冬夏常以
　　熟汤浸米一食久然后以手挼之汤令泻去即以冷水淘沃挼去白乃止饭色洁白无异清流之米又赤稻一臼米里着蒿叶一把白盐一把白□之即絶白
  </div>
  <div class="pagination">
   <a href="御定佩文斋广群芳谱_page20.html">
    上一页
   </a>
   <span>
    ...
   </span>
   <a href="御定佩文斋广群芳谱_page16.html">
    16
   </a>
   <a href="御定佩文斋广群芳谱_page17.html">
    17
   </a>
   <a href="御定佩文斋广群芳谱_page18.html">
    18
   </a>
   <a href="御定佩文斋广群芳谱_page19.html">
    19
   </a>
   <a href="御定佩文斋广群芳谱_page20.html">
    20
   </a>
   <span class="current-page">
    21
   </span>
   <a href="御定佩文斋广群芳谱_page22.html">
    22
   </a>
   <a href="御定佩文斋广群芳谱_page23.html">
    23
   </a>
   <a href="御定佩文斋广群芳谱_page24.html">
    24
   </a>
   <a href="御定佩文斋广群芳谱_page25.html">
    25
   </a>
   <a href="御定佩文斋广群芳谱_page26.html">
    26
   </a>
   <span>
    ...
   </span>
   <a href="御定佩文斋广群芳谱_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
