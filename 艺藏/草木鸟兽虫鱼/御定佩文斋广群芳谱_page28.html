<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 28 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 28 页/共 93 页
  </h1>
  <div class="content">
   御定佩文斋广羣芳谱卷十五
　　钦定四库全书
　　御定佩文斋广羣芳谱卷十六
　　蔬谱
　　山药
　　原─山药原名薯蓣【负暄杂录云山药本名薯蓣避唐代宗讳改名薯药宋英宗讳改名山药】一名山藷一名土藷一名玉延【广雅云玉延署预也吴普云齐楚名玉延】一名修脆─増─本草─山药一名藷藇一名山芋一名藷薯一名儿草江闽人单呼为藷─原─处处有之南京者最大而羙蜀道尤良入药以懐庆者为佳春间生苗蔓延茎紫叶青有三尖似白牵牛叶更厚而光泽五六月开细花成穟淡红色大类枣花秋生实扵叶间青黄八月熟落根下外薄皮土黄色状似雷丸大小不一肉白色煮食甘滑与根同冬春采根皮亦土黄色薄而有毛其肉白色者为上青黒者不堪用南中一种生山中者根细如指极实刮磨入汤煮之作块味更佳食之尤益人江湖闽中一种根如姜芋而皮紫大者切数片去
　　皮煎煮食俱羙但性冷于北地者彼土人呼为藷入药以野生者为胜性甘温平无毒镇心神安魂魄止腰痛治虚羸健脾胃益肾气止泄痢化痰涎久服耳目聪眀轻身不老
　　彚考─増─山海经─景山其草多藷藇升山其草多藷藇─搜神记─汉时有杜兰香者自称南康人氏以建业四
　　年春数诣张硕硕年十七望见其车在门外婢通言阿母所生遣授配君可不敬从硕呼女前视可十六七说事邈然久逺有婢子二人大者萱支小者松支钿车青牛上饮食皆备出薯蓣子三枚大如鸡子云食此令君不畏风波辟寒温硕食二枚欲留一不肯令硕食尽言本为君作妻情无旷逺以年命未合且小乖太嵗东方卯当还求君　─湘中记─永和初有采药衡山者道迷粮尽过息岩下见一老公四五年少对执书告之以饥与其食物如薯蓣指教所去六日至家而不复饥　─异苑薯蓣入药又复可食野人谓之土藷若欲掘取嘿然而获唱名者便不可得人有植者随所种之物而像之也─清异录─蜀孟昶月旦必素飱性喜薯药左右因呼薯
　　药为月一盘
　　集藻─颂─増─梁江淹薯蓣颂─华不可炫叶不足怜微根傥饵弃剑为仙黄金共夀丹雘争年君谓无妄我验衡山赋─原─宋陈与义玉延赋─吾闻阳公之田不恳不耕爰播盈斗可获连城资阴阳之淑气孕天地之至精蜿蜒赤埴之腴煌扈白虹之英惊山木之润发冒朝采之余荣逮百嘉之泽尽此玉之丰成王公大人方以不贪为寳辞秦玉而陋楚珩虽三献其奚售乃举贽扵老生老生囊中之法未试腹内之雷久鸣搴石鼎以自濯搘豕腹之彭亨春江浩其波涛逺壑飒以松声俄白云之涨谷乱双眼于晦眀擅人间之三絶色味胜而香清捧杯盂而笑领映户牖之新晴斥去懒残之芋尽弃接舆之菁收竒勲扵景刻未落而体轻凌厉八仙扫除三彭见蓬莱之夷路接阊阖于初程彼狥华之大夫含三生之宿酲污以蜂蜜辱以羊羮合尝逸少之炙同传孝仪之鲭叹超然之至味乃陆沈于聋盲岂能扵我乎遇亦或卿而或烹起援笔以三叫驰蛇蚓以纵横吾何与大夫之迷疾盖以慰此玉之不平也
　　五言古诗─増─宋司马光荅昌言求薯蓣苗─冬实散肥壤春苖动新叶雅意非遗人野情聊自惬何言好事者求访来相叠防种十亩余坐取诗盈箧　─陈与义同杨运干黄秀才村西买山药─潦缩田路寛委蛇散腰脚胜日三枝杖村西买山药冈峦相吞吐逺水互前却天阴野水眀嵗暮竹篱薄田翁领客意发筐堆磊落玉质缃色裘用世乃见缚屠门几许快夜语寻幽约石鼎看云翻门前北风恶
　　七言古诗─増─宋文同子平寄恵希夷陈先生服唐福山药方因戯作杂言谢之─蜀江之东山色尽如赭有道人云此是丹砂伏其下烟云光润若洗濯涧谷玲珑如刻画我闻神仙草药不在凡土生是中当有灵苗异卉之根茎果然人言所出山芋为第一西南诸郡有者皆虚名就中唐福众称赏肥实甘香天所养有时岩头倒垂三尺壮士臂忽然洞口直举一合仙人掌土人入冬农事闲千篝万锸来此山可怜所鬻不甚贵着价即售曽不悭往年子瞻为余说言君所部之内此物尤竒絶后复寄书劝我当饵之满纸亲提华岳先生诀予因购之不惜钱依方服饵将二年其功神圣久乃觉牙牢体溢支节坚自问丹霄防时上早生两翅教髙飏尘世如帑不可居待看鸿蒙对云将　─元龚璛掘山药歌─绿薜紫藤缃色子种玉绵延春透髄晴虹嵗晚寒不起托命长镵山谷里小隠墙东堑药防劚土政得方槃槃服食相传养生诀茂陵刘郎和露啜
　　五言律诗─増─眀刘崧尝山药─谁种山中玉修圆故自匀野人寻得惯带雨劚来新味益丹田暖香凝石髄春商芝亦何事空负白头人
　　七言律诗─増─宋王安石次韵奉和蔡枢宻南京种山药法─区种抛来六七年春风条蔓想宛延难追老圃莓苔径空对珍盘玳瑁筵嘉种忽传河右壤灵苗更长阙西偏故畦穿劚知何日南望钟山一慨然　─原─黄庭坚山蓣汤─厨人清晓献琼糜正是相如酒渇时能解饥寒胜汤饼略无风味笑蹲鸱打窓急雨知然鼎乱眼晴云看上匙已觉尘生双井椀浊醪从此不须持　─朱子和秀野山药─怪来朽壤耀琼英小劚顷筐可代耕豢豹于人尽无分蹲鸱从此不须生雪镵但使身长健石鼎何妨手自烹欲赋玉延无好语羞论蜂蜜与羊羮
　　诗散句─増─宋王珪─凤池春晚绿生烟曾见高枝蔓玉延常伴兎丝留我箧防随竹叶泛君筵　─唐韩愈─僧还相访来山药煮可掘　─宋张舜民─如何山芋辈天下称朱魏　─唐杜甫─充膓多薯蓣　─宋苏轼─淇上白玉延词─増─宋张镃南柯子─积雪迷松径围炉掩竹扉牀头一味有蹲鸱软火深闻香熟已多时　自得陶朱法休教嬾瓉知浪传黄独正甘肥紫玉婴儿盈尺更新竒　─又种玉能延命居山易学仙青青一亩自鉏烟露孕云蒸肌骨更凝坚　熟染蜂房蜜清添石鼎泉云香酥腻老来便煨芋炉深却笑祖师禅
　　别录─原─种植─春社日取宿根多毛有白瘤者竹刀截作二寸长块先将地开作二尺寛沟深三四尺长短任意先填乱粪柴一半上实以土将截断山药竪埋扵中上仍以粪土覆与沟平时浇灌之苗生以竹或树枝架作楥髙三四尺当年可食三四年者根大尤羙夏月宜频浇最宜肥地每年易人而种宜牛粪麻籸忌人粪　─修治─以布裹手竹刀刮去皮竹筛盛置檐风处不得见日至夕干五分侯全干收或微火烘干亦可　又法去皮以水浸之糁白矾末少许入水中经宿洗净则涎自去
　　芋
　　原─芋一名土芝一名蹲鸱【史记注云芋头形类鸱鸟之蹲】一名莒【说文云齐谓芋为莒】　─増─说文─大芋实根骇人故谓之芋─广雅─渠芋也其叶谓之葃　─尔雅翼─芋之大者前汉谓之芋魁后汉书谓之芋渠─种芋法─吴郡所产大者谓之芋头嘉定名之博罗旁生小者谓之芋妳─原─在在有之蜀汉为最京洛者差圆小叶如荷长而不圆茎微紫干之亦中食根白亦有紫者南方之芋子大如斗旁生子甚多皮上有微毛如鳞次裹之拔之则连茹而起味甘蒸煮任意湿纸包火煨过熟乗热噉之则松而腻益气充饥亦可为羮臛若和皮水煮冷啖坚顽少味最不易消广志所载十数种君子芋【大如斗魁】淡【原作谈误】善芋【魁大如瓶少子叶如繖盖绀色而紫茎其长丈余易熟长味是芋之最善者】百果芋【魁大子繁亩收百斛】鸡子芋【色黄】车毂芋钜【一作银】子芋旁【原作劳误】巨芋青浥邉芋四种皆多子可干腊亦可藏至夏皆种之羙者长味芋【味羙茎亦可食】九面芋【大而不羙】青芋曹芋【一作素芋】象芋【一作象空芋大而弱使人易饥】皆不可食又有蔓芋【縁枝生大者如二三升】博士芋【出新郑蔓生而根如鵞鸭卵】百子芋【出叶俞县有魁芋无旁子】　─増─酉阳杂俎天芋【生终南山中叶如荷而厚】雀芋【状如雀头置干地反湿置湿地反干飞鸟触之堕走兽遇之僵】　─益部方物畧记─赤鹯芋【俗号赤颤头芋形长而圆但子不繁衍味最羙】蛮芋【味亦羙其形则圆子繁衍人多莳之】抟果芋【品最下抟接也言可接果山中人多食之】　─本草─芋种虽多有水旱二种旱芋山地可种水芋水田莳之叶皆相似但水芋味胜茎亦可食芋不开花时或七八月间有开者抽茎生花黄色旁有一长萼防之如半边莲花之状　─原─芋味平除烦止渇可以疗饥可以备荒小儿戒食滞胃气难尅化有风疾服风药者最忌多致杀人备荒论曰蝗之所至凡草木叶无有遗者独不食芋桑与水中菱芡宜广种之
　　彚考─原─史记货殖传─蜀卓氏之先赵人也秦破赵迁卓氏曰吾闻岷山之下沃野下有蹲鸱至死不饥乃求逺迁致之临卭　─汉书翟方进传─初汝南有鸿隙陂郡以为饶翟方进为相奏罢之王莽时常枯旱郡中追怨方进童謡曰壊陂谁翟子威饭我豆食羮芋魁反乎覆陂当复谁云者两黄鹄　─増─晋书李雄载记─雄尅成都军饥甚乃率众就谷扵郪掘野芋而食之　─南史孝义传鲜于文宗渔阳人年七嵗防父父以种芋时亡至眀年芋时对芋呜咽如此终身　─孝经援神契─仲冬日昴星中收莒芋　─原─列仙传─酒客为梁丞使民益种芋三年当大饥众如其言后果大饥梁民得不死　─増─汝南先贤传─薛直归先人冡侧种稻芋稻以祭祀芋以充饥耽道说礼虗无为　袁安除隂平长时年饥民皆菜食租入不毕安听使输芋曰百姓饥困长何得食谷先自引芋吏皆从之　─华阳国志─何随字季业蜀郡郫人也除安汉令蜀亡去官时巴土饥荒所在无谷送吏行乏輙取道侧民芋随以緜系其处使足所取直民视芋见緜相语曰闻何安汉清防行过从者无粮必能尔耳持緜追还之终不受因为语曰安汉吏取粮令为之偿原─邺侯外传─泌尝于衡岳寺读书嬾残所谓嬾残经音先凄怆而后喜恱必谪堕之人中夜潜往谒焉嬾残命坐发火出芋以啖之谓泌曰慎勿多言领取十年宰相─増─云仙杂记─李华烧三城絶品炭以龙脑裹芋魁煨
　　之击炉曰芋魁遭遇矣　─青棠集─张九龄知萧炅不学故相调谑一日送芋书称蹲鸱萧荅曰损芋拜嘉帷蹲鸱未至然仆家多怪亦不愿见此恶鸟焉九龄以书示客满座大笑　─物类相感志─今浙东生土芋状磊磈自实若天雷频则多生若耕种欲取不得名之若呼芋字则逡巡不见矣　─玉堂闲话─閤皁山一寺僧甚専力种芋嵗收极多杵之如泥造壍为墙后遇大饥独此寺四十余僧食芋壍以度凶嵗　─尔雅翼唐开元中萧嵩奏请注文选东宫卫佐冯光进解蹲鸱云今之芋子即是着毛萝卜嵩闻大笑─原─影灯记─洛阳人家上元各造芋郎君食之宜男女　─増─澄懐录─有人收得虞永兴与圆机书一纸翦开字字卖之房村二字得芋千头　─原闽清上有岩曰盘谷下有桥曰渡仙产竒花异果尝有二人入山适一叟后至袖中出芋数枚相啖忽不见但见木叶盈尺题诗其上曰偶与云水防不与云水通云散水流后杳然天地空
　　集藻─賛─増─宋宋祁芋賛─芋种不一鹯芋则贵民储于田可用终嵗
　　文赋散句─増─汉东方朔七谏─拔搴芝兮列树芋荷晋左思吴都赋─徇蹲鸱之沃则以为世济阳九　─蜀都赋─畴芋区
　　五言絶句─増─宋朱子芋魁─沃野无凶年正得蹲鸱力区种万叶青深煨奉朝食
　　七言絶句─増─宋韩琦中书东防山芋─随竹萦囘翠蔓延土藷名异出前编防须霜晚餐珠实可挹浮丘作地仙─原─蘓轼过子忽出新意以山芋作玉糁羮色香味皆
　　竒絶天上酥则不可知人间决无此味也─香似龙涎仍酽白味如牛乳更全清莫将南海金虀脍轻比东坡玉糁羮─陆防芋─陆生昼卧腹便便叹息何时食万钱莫诮蹲鸱少风味赖渠撑拄过凶年
　　诗散句─増─宋孙觌─蹲鸱劝加餐风味亦可人─原─刘子翚─晓烦黏玉糁深椀啖糢糊　─増─陆防─风炉歙鉢生涯在且试新寒芋糁羮　葑火正红煨芋羙不妨乗炬雪中归　─梁沈约─绿芋郁参差　─周庾信─白石香新芋唐王维─巴人讼芋田　新秋绿芋肥　─岑参─叶叶藏山径　─原─杜甫─紫收岷岭芋─増─轩辕弥眀─冻芋强抽─张籍─沙田紫芋肥─薛能─野色生肥芋　─宋陆防─羙
　　啜芋魁羮　─元李孝光─芋熟骑童分　─王逢─新霜芋长孙　─唐张籍─水店晴看芋叶黄　─韦庄─木甑朝蒸紫芋香　─宋苏轼─土人顿顿食藷芋　芋魁径尺谁能尽陆防─芋肥一本可専车　地炉枯叶夜煨芋　─元戴帅初山毛人摘芋红多　─马臻─饱霜紫芋细凝酥别录─増─神仙传─焦先常食白石以分与人熟煮如芋种芋法─陶隠居曰生则有毒性滑尤为服饵家之所忌刘禹云十月后晒干收之冬月食他时月不可食久食则虗劳无力圗经曰食之过多则有损伤唐本草云多食动宿冷　─原─择种─十月防根圎长尖白者就屋南檐下掘坑以砻糠铺底将种放下稻草盖之勿使冻烂至三月间取出埋肥地待早苗发三四叶于五月间择近水肥地移栽其科行与种稻同或用河泥或用灰粪烂草壅培旱则浇之有草则去之若种旱芋亦宜肥地─栽种─正二月将耕过地先锄一徧以新黄土覆盖三
　　月中择壬申壬午壬戌辛巳戊申庚子辛卯日将芋芽向上种候生三四叶髙四五寸五月移栽大抵芋畏旱宜近水软沙地区深可三尺许行欲寛寛则过风本欲深深则根大春宜种夏种不生秋宜壅失壅则瘦锄宜频浇宜数霜降宜捩其叶锄开根邉土上肥泥壅根使力囘于根则愈大而愈肥汜胜之书云区方深各三尺下实豆萁尺有五寸以粪着萁上如萁厚一区种五本要匀再以粪土覆之芋成萁烂皆长三尺南方多水芋北方多旱芋总之地皆宜肥水芋二尺一科畆为科二千一百六十科收魁若子二斤畆为斤二千三百二十以备荒救饥已数倍于作田矣种芋之地众人往来眼目多见及闻刷锅声多不孶生　─锄芋─宜晨露未干及雨后耘锄令根旁虗则芋大子多若日中耘大热则蔫以灰粪培则茂　水芋不必耘但亦宜肥地　七月乃塘法在芋四角掘土壅根则土暖结子圆大霜后起之芋荄繁宜剥取淖晒干煮食味极甘羙　─制用─芋馎
　　饦煮熟去皮擂烂以细布纽去查和麪豆粉为捍切麤细任意初煮二十沸如铁至百沸软滑汁食之和鲫鱼鳢鱼作臛食良　微糁以盐则煮不糢糊　霜后芋子上芋白擘下以液浆煠过晒干冬月炒食味胜蒲笋闻山中人取大芋曝极干和土筑墙经乆不壊荒年
　　取用或去皮捣烂涂壁嵗嵗加之亦经久不壊苐芋多恶种无论野生即田园所植亦须择种厚壅不然有青色多斑驳者味最劣青芋多毒先以灰汁煮姜亦可次易水煮熟乃堪食博物志云野芋状小于家芋有大毒家芋种之三年不采成稆芋形叶俱相似根并杀人悮食者土浆及大豆汁粪汁灌之良　煮芋汁洗腻衣洁白如玉─増─东坡杂记─岷山之下凶年以蹲鸱为粮不复疫疠知此物之宜人也本草谓芋土芝云益气充饥恵州富此物然人食者不免瘴吴逺防曰此非芋之罪也芋当去皮湿纸包煨之火过熟乃噉之则松而腻乃能益气充饥今恵人皆和皮水煮冷淡坚顽少味其发瘴固宜丙子除夜前两日夜饥甚逺逰煨芋两枚见啖羙甚乃为书此帖　蜀中人接花果皆用芋胶合其罅予少时颇能之尝与子由戯用苦楝木接李既实不可向口无复李味传云一薫一莸十年尚犹有臭非虗语也芋自是一种不甚堪食名接果─梦溪笔谈─处士刘汤隠居王屋山常于斋中见一大蜂罥于蛛纲蛛缚之为蜂所螫坠地俄顷蛛鼓腹欲裂徐徐行入草啮芋梗微破以疮就啮处磨之良久腹渐消轻躁如故自后人有为蜂螫者挼芋梗傅之则愈
　　【附录】香芋
　　原─香芋形如土豆而味甘羙煮熟可下茶　─増─种芋法香芋皮黄肉白茎叶如扁豆而细又有引蔓开花花落即生名之曰落花生皆嘉定有之
　　【附录】甘露子
　　増─本草─甘露子【以根味而名】一名地蚕【原谱误作环】一名土蛹一名草石蚕【皆以根形而名苏颂云草根之似蚕者亦名石蚕】一名滴露一名地儿荆湘江淮以南野中有之人亦栽莳二月生苗长者近尺方茎对节狭叶有齿并如鸡蘓但叶皱有毛四月开小花成穂一如紫蘓花穂结子如荆芥子其根聨珠状如老蚕掘根蒸煮食之味如百合　─原─二三月锄宜沃土宜沾湿凡种宜于园圃近阴处或树荫下疎种之至秋乃收生熟皆可食又可蜜煎可酱渍可作豉雨中以灰杂松土覆掩根锄草浄则生繁至冬锄取一云叶上露滴地即滋是以有滴露之名
　　集藻─七言古诗─増─宋杨万里甘露子─甘露子甘露子唤作地蚕亦良似不食柘叶不食桑何须走入地底藏不能作茧不上簇如何也蒙赐沐浴呼我果谓之果呼我防谓之防唐临鼂错莫逢他髙阳酒徒咀尔不摇牙
　　【附录】土芋
　　原─本草─土芋一名土豆一名土卵一名黄独蔓生叶如豆根圆如卵肉白皮黄可灰汁煮食亦可蒸食解诸药毒生研水服吐出恶物
　　甘藷
　　原─甘藷一名朱藷一名番藷大者名玉枕藷【稗史类编云岭外多藷有发深山邃谷而得者重数十斤名玉枕藷】形圎而长本末皆锐肉紫皮白质理腻润气味甘平无毒补虗乏益气力健脾胃强肾阴与薯蓣同功久食益人与芋及薯蓣自是各种巨者如杯如拳亦有大如瓯者气香生时似桂花熟者似蔷薇露扑地傅生一茎蔓延至数十百茎节节生根一畆种数十石胜种谷二十倍闽广人以当米谷有谓性冷者非三二月及七八月俱可种但卵有大小耳卵八九月始生冬至乃止始生便可食若未须者勿顿掘令居土中日渐大到冬至须尽掘出不则败烂　徐扈云昔人谓蔓菁有六利柿有七絶予谓甘藷有十二胜收入多一也色白味甘诸土种中特为夐絶二也益人与薯蓣同功三也徧地傅生翦茎作种今嵗一茎次年便可种数十畆四也枝叶附地随节生根风雨不能侵损五也可当米谷凶年不能灾六也可充笾实七也可酿酒八也干久收藏屑之旋作饼饵胜用饧蜜九也生熟皆可食十也用地少易于灌溉十一也春夏种初冬收入枝叶极盛草秽不容但须壅土不用锄耘不妨农工十二也─南方草木状─甘藷盖薯蓣之类或曰芋之类根叶不如芋皮紫而肉白蒸鬻食之产珠崖之地海中之人皆不业耕稼惟掘地种甘藷秋熟收之蒸防切如米粒仓圌贮之以充粮糗是名藷粮大抵南人二毛者百无一二惟海中之人夀百余嵗者由不食五谷食甘藷故耳─异物志─甘藷出交广南方民家以二月种十月收之其根似芋亦有巨魁大者如鵞卵小者如鸡鸭卵剥去紫皮肌肉正白如肪南人当米谷果食灸皆香羙初时甚甜经乆得风稍淡─甘藷疏─闽广藷有二种一名山藷彼中故有之一名番藷有人自海外得此种海外人亦禁不令出境此人取藷绞入汲水绳中因得渡海分种移植遂闽广之境两种茎叶多相类但山藷植援附树乃生番藷蔓地生山藷形魁垒番藷形圎而长其味则番藷甚甘山藷稍劣　江南田圩下者不宜藷若髙仰之地平时种蓝种豆者易以种藷有数倍之获大江以北土更高地更广即其利百倍不啻矣倘虑天旱则此种畆收数十石数口之家止种一畆纵灾甚而汲井灌溉一至成熟终嵗足食又何不可
　　集藻─序─原─眀徐扈甘藷疏序─方舆之内山陬海澨丽土之毛足以活人者多矣或隠弗章即章矣近之人习用之以为泽居之鱼鳖山居之麋鹿也逺之人逖闻之以为逾汶之貉逾淮之橘也坐是两者弗获相通焉余不佞独持迂论以为能相通者什九不者什一人人务相通即世可无聚不足民可无道殣或嗤笑之固陋之心终不能移每闻他方之产可以利济人者往往欲得而艺之同志者或不逺千里而致耕获菑畬时时利頼其用以此持论颇益坚嵗戊申江以南大无麦禾欲以树艺佐其急且备异日也有言闽越之利甘藷者客莆田徐生为予三致其种种之生且蕃畧无异彼土庶防哉橘逾淮弗为枳矣余不敢以麋鹿自封也欲徧布之恐不可户说輙以是疏先焉
　　别录─増─物类相感志─手植如手锄锹等物植随本物形状　─原─种植─种藷宜高地沙地起脊尺余种在脊上遇旱可汲井浇灌即遇涝年若水退在七月中气既不及艺五谷即可翦藤种藷至于蝗蝻为害草木荡尽惟藷根在地荐食不及纵令茎叶皆尽尚能发生若蝗信到时急令人发土徧壅蝗去之后滋生更易是天灾物害皆不能为之损人家凡有隙地但只数尺仰天见日便可种得石许此救荒第一义也须嵗前深耕以大粪壅之春分后下种若非沙土先用柴灰或牛马粪和土中使土脉散缓与沙土同庶可行根重耕起要极深将藷根每叚截三四寸长覆土深半寸许每株相去纵七八尺横二三尺俟蔓生既盛苗长一丈留二尺作老根余翦三叶为一段插入土中每栽苗相去一尺大约二分入土一分在外即又生藷随长随翦随种随生蔓延与原种者不异凡栽须顺栽倒栽则不生节在土上即生枝在土下即生卵约各节生根即从其连缀处断之令各成根苗每节可得卵三五枚─制用─可生食可蒸食可煮食可煨食可切米晒干收作粥饭可晒干磨粉作饼饵其粉可作粳子炒煤子食取粉可作丸似珍珠沙谷米可造酒但忌与醋同用　一造粳将糯米水浸五七日以米酸为度淘净晒干捣成细粉看晴天将糯粉入生水和作团子如杯口大即将藷根拭去皮洗浄沙石上徐徐磨作浆要极细勿搀水将糯团煮熟捞入瓶中用木杖尽力搅作糜冷热得所大约以可入手为度将藷浆倾入每糯粉三斗入藷浆一斤搅极匀先将干小粉筛平板上次将糜置粉上又着干粉捍薄晒半干切如骰子様晒极干收藏用时慢火烧锅令热下二合许慢火炒少刻渐软渐发成团毬子次下白糖芝蔴或更加香料炒匀冷极浮脆每粳二升可炒一斗芋浆山药浆亦可作　造粉取藷根麤布拭去皮水洗净和水磨细入水中淘去浮渣取澄下细粉晒干同豆粉洒水作丸与珍珠沙谷米无异　造酒藷根不拘多少寸截断晒半干甑炊熟取出揉烂入甑中用酒药研细搜和按实中作小坎浆到看老嫩如法下水用绢袋滤过或生或煮熟任用其入甑寒暖酒药分两下水升斗或用麯蘗或加药物悉与米酒同法若造烧酒即用藷酒入锅如法滴糟成头子烧酒或用藷糟造常用烧酒亦与酒糟造烧酒同─藏种─九月十月间掘藷卵拣近根先生者勿令损伤用软草包裹挂通风处阴干一法扵八月中拣近根老藤翦七八寸长每七八根
　　作一小束耕地作畦将藤束栽畦内如栽韭法过月余每条下生小卵如蒜头状冬月畏寒稍用草盖覆至来春分种若老条原卵在土中无不壊烂　一法霜降前取近根卵稍坚实者阴干以软草各衬另以软草裹之置无风和暖不近霜雪不受氷冻处　一法霜降前收取根藤曝令干于灶下掘窖约深一尺五六寸先下稻糠三四寸次置种其上更加稻糠三四寸以土盖之一法七八月取老藤种入木筩或磁瓦器中至霜降前置草篅中以稻糠衬置向阳近火处至春分后依前法种─収蔓─枝节已徧地不能容者即为防藤宜翦去之及掘根时卷去藤蔓俱可饲牛羊猪或晒干冬月喂皆能令肥腯─用地─凡藷二三月种者每株用地方二歩有半而卵徧焉每官畆约用藷三十六株四五月种者地方二歩而卵徧焉畆约六十株六月种者方一歩有半而卵徧焉畆约一百六株有竒七月种者地方一歩而卵徧焉畆约二百四十株八月种者地方三尺以内得卵细小矣畆约九百六十株种之疎宻畧以此准之九月畦种生卵如箸如枣拟作种此松江法也北方早寒宜早一月算又在视天气寒暖临时斟酌耳
　　萝卜
　　原─萝卜一名莱菔【菘乃莱名莱菔乃根名后世讹为萝卜南人呼为萝瓝或云性能制麦毒故名来服言来麰之所服也】一名芦菔一名雹葖【尔雅云葖芦萉注云萉宜为菔芦菔芜菁属紫花大根俗呼雹葖】一名紫花菘一名温菘【紫花菘温菘皆南人所呼吴人呼楚菘广南人呼秦菘广韵云鲁人呼为菈□】一名土酥【农书云北人萝卜一种四名春曰破地锥夏曰夏生秋曰萝卜冬曰土酥谓其洁白如酥也】一名荠根处处有之北土尤多其状有长圆二类根有红白二色茎髙尺余苗稠则小随时取食令稀则根肥大叶大者如芜菁细者如花芥皆有细柔毛春末抽髙薹开小花紫碧色夏初结英子大如麻子黄赤色圎而微扁生河朔者颇大而江南安州洪州信阳者尤大有重至五六斤者大抵生沙壤者脆而甘生瘠地者坚而辣根叶皆可生可熟可葅可虀可酱可豉可醋可糖可腊可饭乃蔬中之最有益者气味辛甘无毒下气消谷去痰癖止咳利膈寛中肥健人令肌肤细白同猪羊肉鲫鱼煮食更补益熟者多食滞膈中成溢饮服地黄何首乌者食之髪白以萝卜多食渗血性相反也
　　彚考─増─北史张威传─威迁青州总管颇事产业遣家奴于人间鬻芦菔根其奴縁此侵扰百姓　─原─清异录─王奭善营度子弟不许仕宦每年止种火田玉乳萝卜壶城马面菘可致千缗　─増─谈苑─江东居民言种芋三十畆计省米三十斛种萝卜三十畆计益米三十斛　─尔雅翼─昔有婆罗门僧东来见食麦面者曰此大热何以食之及见萝菔曰赖有此以解之耳自此相传食麪必食萝菔　─国老谈苑─宼凖年三十余太宗欲大用尚难其少准知之遂服地黄兼饵芦菔以反之未防髭发皓白　─原─五色线─王旻好劝人食芦菔根叶云冬食功多力甚养生之物也
　　集藻─传─原─眀髙应经罗伯英传─先生姓罗名伯英字阳和上世出蔡仲之后周季国亡蔡之孙子自以王者后耻臣列国分布天下虽族类蕃芜然皆隠约原野与农圃老人结无情之交扵势利泊如也春秋间齐鲁交恶犹以野无厥族卜其无恃为当时贵重尚如此汉初陈平欲荐士间楚竟不能致厥族之良惟以恶子弟进故用其谗卒以亡楚后平掠其功封侯恶子弟卒不显是以此族益务韬晦蜀诸葛武侯尝用其别子蔓青氏督饷道行伍中既防功当进爵以非其好故弗就也先生与蔓青同逺祖生而孤特自殖克迈种徳学有根本闲居自负其才曰吾进可以备鼎鼐退可以贲丘园进退不违乎时吾事毕矣豪贵之家闻先生风声争设大烹以享之先生心事洁白啓口皆可咀嚼故贵人不甚相知平生惟与学士雅好尤笃凡亲嗜先生之久者天下事无不可做晩年所养既久中益充实虽杂处尘土间物竟莫得而湼自有一种幽人潜徳风味上自宫府下至儿童走卒室妇少女莫不知有先生然欲用之者非强防起之不能致终不效毛遂辈沾沾喜自荐也老辣之性与日俱盛尤以名为累叹其不得深根固蔕于下乃学逃名于漆园之徒防心物初委顺造化深欲秘本根以绪余启世之不知道者故尝著论曰天下无道则言有枝叶所恶于言者为其无用也吾言可无用也与哉世殆未知吾枝叶之正味矣一夕偶过白水真人舍坐客有诮之者附耳话言谓先生今日虽无食肉相虀酸气吾知免耳先生若罔闻知据炉危坐少焉清谈时出爽气袭人客不觉前席举手愿与余沥以沃渇懐先生倾倒肺腑粹然一出于正絶无世俗溷浊之味客与接谈者皆啧啧不容口如入太古室酌酒而啜太羮恨相知之晚也乃复相顾而叹曰先生盖有道之士也清不絶俗淡不累物吾侪久与至人处乃今则知之耳圗所以易其名者遂私号曰清淡先生云
　　五言律诗─増─元许有壬芦菔─性质宜沙地栽培属夏畦熟登甘似芋生荐脆如棃老病消凝滞竒功直品题故园长尺许青叶更堪虀
　　五言絶句─原─宋黄庭坚萝菔─宻壤深根蔕风霜已饱经如何纯白质近蔕染微青　─朱子萝卜─纷敷翦翠丛津润擢玉本寂寞病文园吟余得深龈
　　诗散句─増─宋苏轼─中有芦菔根尚含晓露清─原─唐杜甫─长安冬葅酸且绿金城土酥浄如练　─宋苏轼─秋来霜雪满东园芦菔生儿芥有孙　─杨万里─雪白芦菔非芦菔吃来自是辣底玉　─増─僧北磵─安得脆琼芦菔子苹洲南畔种残云　─杨万里─金城土酥玉雪容　芦菔削氷寒脱齿　─方岳─莱菔根松镂氷玉
　　别录─原─种植─头伏下种宜沙地地欲生则无虫耕地欲熟则草少治畦长一丈濶四尺每子一升可种二十畦子陈更佳先用熟粪匀布畦内水饮透次日用大粪拌子令匀撒畦内细土覆之苗出三四指便可食择其宻者去之疎则根大尺地只可留三四窠厚壅频浇其利自倍月月可种月月可食欲收种于九月十月择其良者去须带叶移栽之浇灌以时至春收子可备种莳锄不厌频忌带露锄恐生虫　─増─种树书─种萝卜宜沙壖地五月犂五六徧六月六日种锄不厌多稠即少种原─制用─香萝卜白萝卜坚实者切小块晾二日每一斤盐一两腌过布揉去水再晾又揉又晾又揉干湿得宜每一斤用白沙糖四两醋一椀小茴香花砂仁陈皮各一钱捣细拌匀磁礶收贮青瓜丁亦可照此法做萝卜虀萝卜切作片莴苣条或嫩蔓菁白菜切大小同各以盐腌良久沸汤煠过入新水中次煎酸浆泡之以椀盖入瓶中浸冷　萝卜干以萝卜切作骰子大晒干收候腌芥菜卤水煮加川椒莳萝拌匀晒干收贮久留不壊味极羙　又法切过盐腌一宿日中晒干用　水腌萝卜萝卜削去根须洗浄以盐擦放瓮内五六日下水时复搅匀一月后可食加以一二鵞棃则香脆若食不尽者就以卤水煮萝卜透控干入酱或切细条晒干收临食时热汤泡透炒食听用─増─齐民要术─萝卜菹法净洗通体细切长缕束为把大如十张纸卷暂经沸汤即出多与盐二升暖汤合把手按之又细缕切暂经沸汤与橘皮和及暖兴则黄壊料理满奠　─原─洞微志齐州有人病狂云梦中见红裳少女引入宫殿中其小姑令歌遂歌云五灵楼阁晓玲珑天府由来是此中惆怅闷懐言不尽一丸萝卜火吾宫一道士解之云少女心神小姑脾神火毁也医经言萝卜制麪毒故曰火吾宫此犯大麦毒也以药并萝卜治果愈　─清异录─郑居易计部言其家自先世多留带茎萝卜悬之檐下有至十余年者每至夏秋有病痢者煮水服之即止愈久者愈妙　─増─东坡杂记─裕陵传王荆公偏头疼方云是禁中秘方用生萝卜汁一蚬殻注鼻中左痛注右右痛注左或两鼻皆注亦可虽数十年患皆一注而愈荆公与仆言之已愈数人矣　─原─延夀书─李师逃难入石窟中贼以烟薰之垂死摸得萝卜菜一束咽其汁获苏　─张杲医说─饶民李七病鼻衂甚危医以萝卜自然汁和无灰酒饮之即止盖血随气运气滞则血妄行萝卜下气故也　有人好食豆腐中毒医治不效偶闻人云其妻误以萝卜汤入豆腐锅中遂不成其人遽饮萝卜汤遂愈　─范济畧代巡述─中州一代巡病久不愈甚危徴医各府归徳仅一老医年七十余病亦剧府官不得已以之应命行至一村渇甚叩民家求饮其家以热水一盂饮之觉似少止再求一杯又觉少愈因询此何水其人荅曰村野无茶适煮萝卜干遂以奉用医曰吾生平最喜食此偶途中用尽敢求少许其家餽以数升医食数日全愈及见代巡病与已同诊脉后出一方因向代巡云药须医人自煎恐他人煎不得法药难取效及煎时潜以萝卜干加入数日代巡病愈大神其技给冠带作兴千金遂成富室
　　【附录】水萝卜
　　原─形白而细长根叶俱淡脆无辛辣气可生食亦有大如臂长七八寸者则土地之异也出山东夀光县者尤松脆
　　【附录】胡萝卜
　　原─有黄赤二种长五六寸宜伏内畦种肥地亦可漫种大者盈握冬初掘取生熟皆可啖可果可蔬茎髙二三尺有白毛气如蒿不可生食贫人晒干冬月亦可拌腐充饥三伏内治地种地肥则漫种频浇则肥大欲收种者留至次年开碎白花攅簇如伞子如蛇牀子稍长而有毛褐色又如莳萝子元时始自边塞中来故名甘辛无毒下气补中利胸膈安五脏令人健食有益无损子治久痢一种野胡萝卜根细小用亦同金幼孜北征录云交河北有沙萝卜根长二尺许大者径寸下支生小者如筯色黄白气味辛而微苦气似胡萝卜想亦胡萝卜之类但地利人力之不同耳
　　别录─原─制用─胡萝卜鲜者切片畧煠控干入葱丁莳萝茴香川椒红豆研烂并盐拌匀腌一时食
　　【附录】野葡卜
　　増─野菜谱─野葡卜叶似葡卜故名可熟食
　　莴苣
　　原─本草─一名莴菜【墨客挥犀云莴菜自呙国来故名】一名千金菜【清异录云呙国使者来汉隋人求得菜种酬之甚厚因名千金菜】叶似白苣而尖嫩多皱色稍青折之有白汁四月抽薹髙三四尺剥皮生食味清脆糟食亦佳江东人盐晒压实以备方物谓之苣笋彚考─増─蓼花洲闲录─五代时有僧某卓庵道边艺蔬丏钱一日昼寝梦一金色龙食所艺莴苣数畦僧寤惊且曰必有异人至已而见一伟丈夫于所梦之处取莴苣食之僧视其状貌凛然遂摄衣延之餽食甚勤顷刻告去僧属之曰富贵无相忘因以所梦告且曰公他日得志愿为老僧于此地建一大寺伟丈夫乃艺祖也既即位求其僧尚存遂命建寺赐名普安
　　集藻─五言古诗─増─唐杜甫种莴苣并序─既雨已秋堂下理小畦隔种一两席许莴苣向二旬矣而苣不甲坼独野苋青青伤时君子或晚得微禄轗轲不进因作此诗阴阳一错乱骄蹇不复理枯旱于其中炎方惨如燬植物半蹉跎嘉生将已矣云雷歘奔命师伯集所使指挥赤白日澒洞青光起雨声先已风散足尽西靡山泉落沧江霹雳犹在耳终朝纡飒沓信宿罢潇洒堂下可以畦呼童对经始苣兮蔬之常随事艺其子破块数席间荷锄功易止两旬不甲坼空惜埋泥滓野苋迷汝来宗生实于此此辈岂无秋亦寒露委翻然出地速滋蔓户庭毁因知邪干正掩抑至没齿贤良虽得禄守道不封已壅塞败兰芝众多盛荆杞中园陷萧艾老圃永为耻登于白玉盘借以如霞绮苋也无所施胡顔入筐篚别录─増─野防品─莴苣菜采取去叶去皮寸切以滚汤泡之加姜油糖醋拌之─学圃余疏─莴苣絶盛于京口咸食脆羙即旋摘烹之亦佳　─原─本草─彭乗云莴苣有毒百虫不敢近蛇虺触之则目瞑不见物人中其毒姜汁解之



　　御定佩文斋广羣芳谱卷十六
&lt;子部,谱录类,草木禽鱼之属,御定佩文斋广群芳谱&gt;
　　钦定四库全书
　　御定佩文斋广羣芳谱卷十七
　　蔬谱
　　菜瓜
　　原菜瓜北方名苦瓜蔓叶俱如甜瓜生时色青质脆可生食间有苦者亦可作豉腌葅故名菜瓜熟亦微甜生秋月大小不一止可腌以备冬月之用
　　彚考─増─诗豳风─七月食瓜─小雅─疆场有瓜是剥是菹传─剥瓜为葅也　─夏小正─八月剥瓜─注─畜瓜之时也别录─原─制用─十香菜黄豆一斗煮烂去汤捞起用麪四斤拌匀酱二寸厚用干芦蓆上蒲包盖宻二七冷取出晒干听用菜瓜出时用廿一斤切丁盐二斤腌一宿取出防干加姜丝二三斤陈皮丝半斤去皮杏仁三升每黄豉一升腌瓜水三椀加好酒一瓶拌匀再加花椒四两大小茴香各二两甘松三柰白芷莳萝各半两拌匀以净坛盛满箬扎口泥封外写东西南北四字每日
　　晒一面三七后可用　十香瓜切碁子块每斤用盐八钱诸料物同瓜拌匀缸腌一二日控干日晒晚复入卤如此三次勿令太干装坛　酱瓜酱黄一斤盐四两先将青瓜剖开去子用石灰白矾不拘多少为末和取清水将瓜泡一日一夜取出洗净量用盐腌一日滚汤一掠晾干不可日晒每瓜一斤酱麪一斤盐四两拌入瓮中一月后酱透取瓜少带酱入坛收贮用甚青脆甘羙其酱或食或再酱蔬菜　糖醋瓜生菜瓜一片切小块盐一两五钱腌一宿捞起以汁煎滚冷入瓜拌透又晒再用糖四两醋一椀磁器浸入小茴香砂仁花椒紫苏姜少许　香瓜将瓜用盐卤浸一宿漉起用卤煎滚过晒干用好醋煎滚冷调砂糖姜丝紫苏莳萝茴香拌匀用磁器贮用　糟瓜菜瓜以石灰白矾煎滚冷浸一伏时用煮酒泡糟盐入铜钱百余文拌匀腌十日取出控干别用好糟入盐适中煮酒泡再拌入坛收贮箬扎口泥封　瓜虀拣未熟瓜每斤随瓣切开去瓤不用就百沸汤焯过以盐五两匀擦翻转豆豉半斤酽醋半升麪酱斤半马芹川椒干姜陈皮甘草茴香各半两芜荑二两并为细末同瓜一处拌匀入磁瓮内腌压于冷处顿之经半月后则熟瓜色眀透絶类琥珀味甚香羙又取生瓜用竹签穿透每瓜十枚用盐四两腌一宿
　　沥去瓜水令干用酱十两拌匀烈日晒翻转又晒干入新磁器内收用
　　稍瓜
　　増─本草─稍瓜一名越瓜一名菜瓜南北皆有二三月下种生苖就地生蔓青叶黄花并如冬瓜花叶而小夏秋之间结瓜有青白二色大如瓠子一种长者至二尺许俗呼羊角瓜子状如胡瓜子大如麦粒　─原─稍瓜蔓生较黄瓜颇麤色绿而黑纵有白纹界之微凹体光而滑肤实而韧味甘寒利肠去烦热止渇利小便解酒热宣泄热气不益小儿不可与乳酥鲊同食宜忌大略与黄瓜同
　　别录─増─倦逰杂录─韩龙图贽山东人乡里食味好以酱渍瓜防谓之瓜虀韩为河北都漕廨宇在大名眀府府中诸军营多鬻此物韩尝曰某营者最佳某营者次之赵说叹曰欧阳永叔尝撰花谱蔡君谟亦着荔枝谱今须请韩龙图贽撰瓜虀谱矣　─原─制用─糖醋瓜稍瓜分二片又横切作薄片淡晒姜丝糖醋拌匀纳净坛内十数日即可用　盘酱瓜细白麪不拘多少伏中新汲水和软硬得法用模踏坚实切二指厚片放蓆上排匀以黄蒿覆之三七后遍生黄衣取出晒极干入水略湿刷去黄衣净碾为细末名曰酱黄每酱黄一斤用瓜一斤炒盐四两七月间稍瓜熟时检嫩全者不须去瓤先将数内盐腌瓜一宿次日将盐与酱麪拌匀一层酱一层瓜盛瓮中每层瓜内间茄一个每日清晨盘一次日夕盘一次盘在盆内十数日即成收贮任用　糟稍瓜每五斤用盐七两和糟匀腌用古钱五十文逐层顿十余日取出去钱并旧糟换好糟依前腌之入瓮收贮待用─増─齐民要术─食经藏越瓜法糟一斗盐三升腌瓜三宿出以布拭之复腌如此凡瓜欲得完慎勿伤伤便烂以布囊就取之佳豫章郡人晚种越瓜所以味亦异─学圃余疏─瓜之不堪生噉而堪酱食者曰菜瓜圎者
　　如甜瓜长者如王瓜皆一类也以甜酱渍之为蔬中佳味
　　黄瓜
　　原─黄瓜一名胡瓜【本草云张骞使西域得种故名拾遗录云大业四年避讳改为黄瓜俗又呼为王瓜】蔓生叶如木芙蓉叶五尖而涩有细白刺如针芒茎五棱亦有细白刺开黄花结实青白二色质脆嫩多汁有长数寸者有长一二尺者遍体生刺如小粟粒多谎花其结瓜者即随花并出味清凉解烦止渇可生食种阳地暖则易生行阵宜整两行微相近用树枝棚起如人胸髙附蔓扵上两行外相逺以通人行喜粪壅频锄勿令生草瓜生至初花锄三四次锄勿着根令瓜苦亦有随地蔓生者摘瓜时宜引手摘勿踏瓜蔓亦勿翻覆之此瓜可生食亦可腌以为菹性甘寒小儿不宜多食
　　彚考─増─述异记─南康樗都县西防江有石室名梦口穴尝有船人遇一人通身黄衣担两笼黄瓜求寄载过至岸下此人径下崖直入石穴中　─学圃余疏─王瓜出燕京者最佳其地人种之火室中逼生花叶二月初即结小实中官取以上供唐人诗云二月中旬已进瓜不足为竒矣又一种秋生者亦佳吾土俱宜闽中二三月间食入夏枯矣
　　集藻─七言絶句─原─宋陆防─白苣黄瓜上市稀盘中顿觉有光辉时清闾里俱安业殊胜周人咏采薇
　　别录─原─种植─下种宜甲子庚子壬寅辛巳黄道开成日二月上旬为上时三月上旬为中时四月上旬为下时至五六月止可种藏瓜耳藏瓜皮厚可收藏者预先将畦劚数遍以土熟为度加熟粪一层又翻转以耙耧平水饮足将子用软布包裹水湿生芽出天晴日中种子于内掩以浮土二指厚每晨以清粪水灌浇俟苗长茂带土移栽苗大发旺用竹刀开其根跗间纳大麦一粒结瓜硕大而乆栽苗之畦修治与上同粪要熟而细一切草根须去尽　─收子─取生数叶即结瓜者谓之本母子留至极熟摘下截去两头取中央者洗净晾干置干燥处勿令浥湿浥湿则难生　─卫瓜─瓜生蚁用羊骨引至旁弃去瓜中黄甲小虫喜食瓜叶宜以緜兜罥去瓜忌香尤忌麝香一触之輙痿死一法瓜旁种葱蒜能辟麝─藏瓜─淋过灰晒干藏瓜茄至冬如新─制用─新摘瓜开作两片将子与瓤去净盐腌二三日晾干入卤酱掩十余日滚水冷洗净晾干入好麪酱腌极嫩黄瓜整腌之尤肥羙茄同此　又法黄瓜茄不拘多少先用酱黄铺在缸内次以鲜瓜茄铺一层盐一层又下酱黄一层瓜茄一层盐一层如此层层相腌五七宿烈日晒之欲作干瓜取出曝之不必用水
　　南瓜
　　原─南瓜附地蔓生茎麤而空有毛叶大而绿亦有毛开黄花结实形横圆而竪扁色黄有白纹界之微凹煮熟食味麪而腻亦可和肉作羮又有畨南瓜实之纹如南瓜而色黑绿蔕颇尖形似葫芦二瓜皆不可生食　─増本草─南瓜四月生苗引蔓甚繁一蔓可延十余丈节节有根近地即着叶状如蜀葵大如荷叶花如西瓜花结瓜正圎大如西瓜上有棱如甜瓜一本可结数十颗其色或绿或黄或红子如冬瓜子肉厚色黄─农桑通诀浙中一种隂瓜宜隂地种之秋熟色黄如金皮肤稍厚可藏至春食之如新疑即南瓜也
　　丝瓜
　　原─丝瓜一名蛮瓜一名布瓜一名天罗絮一名天丝瓜蔓生茎绿色有棱而光叶如黄瓜叶而大无刺深绿色宜高架喜背阳向阴开大黄花【五出微似胡瓜花蘂瓣俱黄】少以盐清可茶结实状如瓜有短而肥者有长而瘠者【瓜大寸许长一二尺或三四尺深绿色有皱瓜首如鳖首】嫩者煮熟加姜醋食同鸡鸭猪肉炒食佳不可生食性冷解毒多食败阳九月将老者取子留作种瓤丝如网可涤器
　　集藻─七言絶句─増─宋杜北山咏丝瓜─寂寥篱户入泉声不见山容亦自清数日雨晴秋草长丝瓜沿上瓦墙生─赵梅隠咏丝瓜─黄花褪束绿身长白结丝包困晓霜
　　虚瘦得来成一捻刚偎人面染脂香
　　冬瓜【呼东瓜者非】
　　原─冬瓜一名白瓜一名水芝一名地芝【见广雅】一名蔬□在处莳之附地蔓生茎麤如指有毛中空叶大而青有白毛如刺开白花实生蔓下长者如枕圎者如斗皮厚有毛初生青绿经霜则青皮上白如涂粉肉及子亦白八月断其梢简实小者摘去止留大者五六枚经霜乃熟十月足收之味甘微寒性急善走除小腹水胀利小便止渇益气除满耐老去头靣热链五脏有热病者宜食阴虚及患寒疾人久病人忌之霜降后方可食不然成反胃病　─増─本草─其瓤谓之瓜练白虚如絮可以浣练衣服其子谓之瓜犀在瓤中成列
　　彚考─増─清异录─果中子繁者惟夏瓜冬瓜石榴故嗜果者目瓜为百子瓮─瀛厓胜览─苏门荅刺国东瓜久留不败　─学圃余疏─天下结实大者无若冬瓜味虽不甚佳而性温可食─广东志─昆山冬瓜延蔓苍藤径寸实长三四丈大逾围
　　集藻─七言絶句─増─宋郑安晓咏冬瓜─翦翦黄花秋复春霜皮露叶防长身生来笼统君休笑腹里能容数百人别录─原─种植─齐民要术─种冬瓜法傍墙阴地作区围二尺深五寸以熟粪及土相和正月晦日种既生以柴木倚墙令其缘上旱则浇之　冬瓜十月区种如区种瓜法冬则推雪着区上为堆润泽肥好乃胜春种　─收藏宜髙燥处忌近盐醋及扫箒鸡大触犯与芥子同安置可经年不壊　─收子─瓜蔕湾曲贴肉者雌瓜也俟极老取子收高燥处勿浥湿留作种　─制用─荆楚嵗时记─七月采瓜犀为面脂瓤亦可作澡豆　─齐民要术─冬瓜削去皮子于芥子酱中或羙豆酱中藏之佳　─増─齐民要术─瓜芥菹用冬瓜切长三寸广一寸厚二分芥子少与胡芹子合熟研去滓与好酢盐之下瓜唯久益佳也食经藏梅瓜法先取霜下老白冬瓜削去皮取肉方正薄切如手版细施灰罗瓜着上复以灰覆之煮皮乌皮梅汁器中细切瓜令方三分长二寸熟煠之以投梅汁数月可食以醋石榴子着中并佳也　─物类相感志夏月衣蒸以冬瓜汁浸洗其迹自去─原─多能鄙事─蜜煎经霜老冬瓜去皮及近瓤者用近皮肉切片沸汤焯过放冷以石灰汤浸一宿去灰水以蜜放银石器内熬熟下瓜片微煎漉出别用蜜煎瓜色微黄倾出待冷以磁礶收炼蜜养之　蒜冬瓜以老者去皮瓤切作一指濶白矾石灰煎汤焯过温水泡去灰气控干每斤用盐二两蒜瓣三两同捣碎拌冬瓜装入磁器添熬过好醋浸之　冬瓜仁七升绢袋盛投三沸汤中须臾取出曝干如此三度清苦酒渍一宿曝干为末日服方寸匕能令人肥恱眀目延年不老又法取子三五升去皮为丸空心日服三十丸令人白净如玉又能补肝眀目治男子五劳七伤　恱泽面容白瓜仁五两桃花四两白杨皮二两为末食后白汤服方寸匕日三服欲白加瓜仁欲红加桃花三十日面白五十日手足俱白一方有橘皮无杨皮　跌扑伤损用干冬瓜皮一两真牛皮胶一两剉入锅内炒存性研末每服五钱好酒热服仍饮酒一瓯厚盖取微汗其痛即止　损伤腰痛冬瓜皮烧研酒服一钱
　　壶卢【本草云壶酒器卢饮器此物各象其形故名俗作葫芦】
  </div>
  <div class="pagination">
   <a href="御定佩文斋广群芳谱_page27.html">
    上一页
   </a>
   <span>
    ...
   </span>
   <a href="御定佩文斋广群芳谱_page23.html">
    23
   </a>
   <a href="御定佩文斋广群芳谱_page24.html">
    24
   </a>
   <a href="御定佩文斋广群芳谱_page25.html">
    25
   </a>
   <a href="御定佩文斋广群芳谱_page26.html">
    26
   </a>
   <a href="御定佩文斋广群芳谱_page27.html">
    27
   </a>
   <span class="current-page">
    28
   </span>
   <a href="御定佩文斋广群芳谱_page29.html">
    29
   </a>
   <a href="御定佩文斋广群芳谱_page30.html">
    30
   </a>
   <a href="御定佩文斋广群芳谱_page31.html">
    31
   </a>
   <a href="御定佩文斋广群芳谱_page32.html">
    32
   </a>
   <a href="御定佩文斋广群芳谱_page33.html">
    33
   </a>
   <span>
    ...
   </span>
   <a href="御定佩文斋广群芳谱_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
