<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 59 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 59 页/共 93 页
  </h1>
  <div class="content">
   乌沙尔器
　　增─乌沙尔器生塞外树高数尺秋结红果一枝累累千百颗状如樱桃而小可食其味酸苦
　　无花果
　　原─无花果一名映日果一名优昙鉢一名阿驵【酉阳杂爼云波斯人呼为阿驵拂林人呼为底珍树】一名蜜果最易生揷条卽活在处有之三月发叶树如胡桃叶如楮子生叶间五月内不花而实状如木馒头生青熟紫味如柿而无核人家宅园随地种数百本收实可备荒其利有七实甘可食多食不伤人且有益尤宜老人小儿一也干之与干柿无异可供笾实二也六月尽取次成熟至霜降有三月常供佳实不比他果一时采撷都尽三也种树十年取效桑桃最速亦四五年此果截取大枝扦插本年结实次年成树四也叶为医痔胜药五也霜降后未成熟者采之可作糖蜜煎果六也得土卽活随地可种广植之或鲜或干皆可济饥以备歉岁七也
　　彚考─增─倦游录─木馒头京师亦有之谓之无花果状类小棃中空既熟色防红味颇甘酸食之大发瘴岭南尤多州郡待客多取为茶牀高饤故云公筵多饤木馒头或谓岭南诸州刻木作馒头状底刻字云大中祥符年一牒造三十只谈者之误也
　　别录─原─扦插─春分前取条长二三尺者插土中上下相半常用粪水浇叶生后纯用水忌粪恐枝叶大盛易摧折结实后不宜缺水当置瓶其侧出以细霤日夜不絶果大如瓯　─制用─采青果用盐渍压扁日干可充果实小者用糖煎蜜煎可以久留
　　文光果
　　原─文光果形如无花果肉味如栗五月成熟出景州
　　天仙果
　　原─天仙果树高八九尺无花其叶似荔枝而小子如樱桃累累缀枝间六七月熟味至甘
　　集藻─赞─增─宋宋祁天仙果赞─有子孙枝不蘤而实薄言采之味埒蜂蜜
　　槃多树
　　原─槃多树不花而结实实从皮中出自根着子至杪如橘大
　　古度子
　　原─古度子树叶如栗不花而实从枝中出大如石榴与樝子色赤味酸煑为粽食若数日不煑化作飞蚁穿皮飞去出交广诸州
　　彚考─增─广州记─熙安县有孤古度树俗人无子于祠炙其乳则生男以金帛报之
　　波罗蜜
　　增─桂海虞衡志─波罗蜜大如冬瓜外肤礧砢如佛髻削其皮食之味极甘　─本草─安南人名曩伽结波斯人名婆那娑拂林人名阿萨軃生交趾南畨诸国今岭南滇南亦有之树高五六尺树类冬青而黑润倍之叶极光净冬夏不凋树至斗大方结实不花而实出于枝间多者十数枚少者五六枚大如冬瓜外有厚皮裹之若栗毬上有软刺五六月熟时颗重五六觔剥去外皮殻内肉层叠如橘囊食之味至甜美如蜜香气满室一实凡数百核核大如枣其中仁如栗黄煑炒食之甚佳果中之大者惟此与椰子而已
　　优昙鉢
　　增─一统志─优昙鉢出肇庆府似琵琶无花而实
　　无患子
　　增博物志─无患子叶似柳核坚正黑可作香缨　─酉阳杂爼─无患木烧之极香辟恶气一名噤娄一名桓　─通雅─槵子实可去垢核黑如一名无患子─本草─无患子一名肥珠子一名油珠子释家取为经珠谓之菩提子生高山中树甚高大枝叶皆如椿特其叶对生五六月开白花结实大如弹丸状如银杏及苦楝子生青熟黄老则文皱黄时肥如油之形味辛气防且硬其蔕下有二小子相粘承之实中一核坚黑似肥皂荚之核而正圆如珠殻中有仁如榛子仁亦辛防可炒食十月采实煮熟去核捣和麦麫或豆麫作澡药去垢同于肥皂用洗眞珠甚妙
　　彚考─增─山海经─祑周之山其木多桓　─崔豹古今注─拾栌木一名无患者昔有神巫名曰寳眊能符劾百鬼得鬼则以此为棒杀之世人相传以此木为众鬼所畏竞取为器用以却厌邪鬼故号曰无患也　─九域志─象州岁贡槵子念珠十串
　　集藻─赞─增─齐卞敬宗无患枕赞─爰兹素朴名为吉始匠人斯制以献君子
　　五言律诗─增─唐包何同李郎中净律院槵子树─木槵稀难识沙门种则生叶殊经写字子为佛称名滤水浇新长燃灯暖更荣亭亭无别意只是劝修行
　　菩提子【与木谱菩提树前木槵子名同物异】
　　增─天台志─山有菩提树相传西天梵僧游化遗此种树如柿花亦大同未结蘂先乃别抽一叶长指半许濶两指色白而光润乃结蘂于叶下日则覆子以蔽秽夜则捧子以承露秋社后取子为珠十百中必有一二如罗汉者谓之佛头他处所生则无之
　　不纳子
　　增─桂海虞衡志─不纳子似黄熟小梅絶易烂烂卽破肉附核可为经珠似菩提子
　　鬼见愁
　　增─本草─鬼见愁出武当山中是树荚之子其形正如刀豆子而色褐彼人以穿数珠
　　栾华
　　增─本草─栾华树叶似木槿而薄细花黄似槐而稍长大子殻似酸浆其中有实如熟豌豆圆黑坚硬堪为数珠五月六月花可收南人以染黄甚鲜明
　　【附录】念珠树
　　增─云南志─念珠树出大理府每穗结实一百八枚
　　文官果
　　原─文官果树高丈余皮粗多礧砢木理甚细堪作器物叶似榆而尖长周围钜齿纹深春开小白花成穗花五瓣每瓣当中微凹有红筋贯之蔕下有小青托花落结实大者如拳一实中数隔间以白膜仁如马防榔无二裹以白软皮大如指顶去白皮食其仁甚清美多雨及勤浇则实成者多若遇旱则实粃小而不成─增─其果一苞中藏多子子多白色纹旋转如卷蕉味甘香如嫩莲菂



　　御定佩文斋广羣芳谱卷六十七
&lt;子部,谱录类,草木禽鱼之属,御定佩文斋广群芳谱&gt;
　　钦定四库全书
　　御定佩文斋广羣芳谱卷六十八
　　木谱
　　松一
　　原─松百木之长犹公故字从公磥砢多节盘根樛枝皮麤厚望之如龙鳞四时常青不改柯叶三鍼者为栝子松七鍼者为果松千岁之松下有茯苓上有兎丝又有赤松白松鹿尾松秉性尤异至如石桥怪松则巉岩陁石所碍郁不得伸变为偃蹇离奇轮囷非松之性也增─广雅─道梓松也─酉阳杂爼─金松叶似麦门冬叶中一缕如金綖出浙东台州尤多　洛中有鱼甲松─学圃余疏栝子松俗名剔牙松岁久亦生实
　　彚考─原─书禹贡岱畎丝枲铅松怪石　─诗卫风─淇水滺滺桧楫松舟─增─郑风─山有桥松─原─小雅─如松柏之茂无不尔或承　─鲁颂─徂来之松　松桷有舄路寝孔硕　─商颂─陟彼景山松柏丸丸　松桷有梴旅楹有闲
　　寝成孔安　─礼记礼器─其在人也如竹箭之有筠也如松柏之有心也二者居天下之大端矣故贯四时而不改柯易叶─周礼夏官─河内曰冀州其利松柏　─左传培塿无松柏　松柏之下其草不殖　─论语─夏后氏以松　岁寒然后知松柏之后雕也　─史记龟策传─松柏为百木长而守门闾─晋书山涛傅─涛年逾耳顺居丧过礼负土成坟手植松柏　─孙绰传─绰所居斋前种一株松恒自守防邻人谓之曰松树子非不楚楚可爱但恐永无栋梁用耳绰答曰枫柳虽复合抱亦何所施耶─增─晋书孝友传─许孜二亲没建墓于县之东山列植松柏亘五六里时有鹿犯其松栽孜悲叹曰鹿独不念我乎明日忽见鹿为猛兽所杀置于所犯栽下孜怅惋不已乃为作塜埋于隧侧猛兽卽于孜前自扑而死孜益叹息又取埋之自后树木滋茂而无犯者　─石勒载记─太兴二年大雨霖中山常山尤甚滹沱泛溢冲陷山谷巨松僵防浮于滹沱东至渤海原隰之间皆如山积─宋书符瑞志─宋文帝元嘉八年四月东莞莒县松树
　　连理　─原─陈书儒林传─后主尝幸钟山开善寺召从臣坐于寺西南松林下勅召张讥竖义时索麈尾未至后主勅取松枝手以属讥曰可代麈尾顾谓羣臣曰此卽是张讥后事　─魏书彭城王勰传─高祖幸代都次于上党之铜鞮山路旁有大松树十数根时高祖进繖遂行而赋诗令人示勰曰吾始作此诗虽不七步亦不言逺汝可作之比至吾所令就之也时勰去帝十余步遂且行且作未至帝所而就诗曰问松林松林经几冬山川何如昔风云与古同高祖大笑曰汝此诗亦调责吾耳─增─刘芳传─芳以社稷无树上疏曰按论语称夏后氏以松殷人以柏周人以栗便是世代不同而尚书逸篇则云大社惟松东社惟柏南社惟梓西社惟栗北社惟槐如此便以一代之中而五社各异也愚以为宜植以松何以言之逸书云大社惟松今者植松不虑失礼惟稷无成证稷乃社之细盖亦不离松也世宗从之　─原甄琛传─琛丧父于茔兆之内手种松柏隆冬之月负掘水土乡老哀之咸助加力十余年中坟成木茂　─增─隋书隐逸传─徐则东海郯人也入天台山絶谷养性所资惟松水而已　─南史孝义传─庾沙弥母亡昼夜号恸墓在新林忽生旅松百许株枝叶郁茂有异常松　─隐逸传─关康之少而笃学姿状丰伟特进颜延之等当时名士十许人入山候之见其散髪披黄布帊席松叶枕一块白石而卧了不相盻延之等咨嗟而退　顾欢乡中有学舍贫无以受业于舍壁后倚听无遗忘者夕则燃松节读书或燃糠自照　陶景特爱松风庭院皆植松每闻其响欣然为乐　─原─唐书李泌传─泌尝取松樛枝以隐背名曰养和后得如龙形者因以献帝四方争效之　─增─唐书韦表微传─表微授监察御史里行不乐曰吾将为松菊主人不愧陶渊明云　─郑薰传─薰旣老号所居为隐岩莳松于庭号七松处士云　─隐逸传─王希居兖州徂徕饵松柏叶杂华年七十余筋力柔强─原─唐书隐逸传─秦系客泉州南安有九日山大松百
　　余章俗传东晋时所植系结庐其上穴石为研注老子弥年不出　─原─唐书隐逸传─褚无量庐墓左鹿犯所植松柏无量号诉曰山林不乏忍犯吾茔树耶自是羣鹿驯扰不复枨触无量为终身不御其肉　─列女传─汴女李父母亡庐于墓蓬头跣足负土以完园茔莳松数百武后时诏树阙门闾　─五代史一行传─郑遨闻华山有五粒松脂沦入地千岁化为药能去三尸因徙居华隂欲求之　─山海经─钱来之山其上多松　大荒之中有方山上有青松名曰拒格之松日月所出入也　─穆天子传─天子升长松之隥　─原─庄子─受命于地惟松柏独也在冬夏青青　天寒旣至霜雪旣降吾是以知松柏之茂也　─荀子─松柏经隆冬而不凋防霜雪而不变可谓得其贞矣　岁不寒无以知松柏事不难无以知君子　─增─吕氏春秋─百仞之松本伤于下而末槁于上尸子─荆有长松文梓　─原─符子─符子与子登乎泰山下临千仞之渊上防百仞之松萧萧然神王乎一丘矣─增─汉官仪─秦始皇上封泰山遇疾风暴雨赖得抱松
　　树因封为五大夫　─原─説苑─智襄子为室美士茁曰记有之高山峻原不生草木松柏之地其土不肥今土木胜人臣惧其不安人也　─增─神仙传─松者横也时受服者皆至三百岁　─焦氏易林─温山松柏鸾凤以庇　─礼斗威仪─君乘木而王其政升平时则松为常生　─环氏呉纪─孙皓尝问张尚曰诗云泛彼柏舟惟柏中舟乎尚对曰诗言桧楫松舟则松亦中舟也　─原─玉策记─千岁松树枝叶四边披起上杪不长望而视之有如偃盖其中有物或如青牛或如青犬或如人皆寿万岁　─抱朴子─天陵偃盖之松大谷倒生之柏皆与天齐其长地等其久　─增─抱朴子─成帝时猎者于终南山见一人无衣服身皆生黑毛跳坑越涧如飞乃密伺其所在合围取得乃是一妇人问之言是秦之宫人关东贼至秦秦王出降惊走入山饥无所食有一老翁教我食松柏叶实初时苦涩后稍便吃遂不复饥冬不寒夏不热此女是秦人至成帝时三百余载矣　─游四郡记─永宁县界海中有松门西岸及屿上皆生松故名松门　─会稽记─会稽境特多名山水峰崿隆峻吐纳云雾松栝枫柏摧榦竦条澄壑镜彻清流泻注　─拾遗记─始皇起云明台穷四方之珍木东得漂檖龙松　─原─圣贤冡墓记─东平王归国思京师后薨葬东平其冡上松柏皆西靡　─增─先圣本纪─许由欲观帝意曰帝坐华堂面防阙君之荣顾亦得矣余坐华堂森然有松生于户云生于牖虽面双阙异乎鸾之荣昆仑余安知其所以取荣哉　─神境记荥阳郡南有石室室后有孤松千丈常有防鹤晨必接翮夕輙偶影传曰昔有夫妇二人俱隐此室年既数百化成防鹤　─泰山记─岱宗小天门有秦时五大夫松在─庐山记─石门北岩即松林也有数百树松大皆连拱
　　长近二十丈攒生絶崖上南临石门涧涧中仰视之离离如骈麈尾号麈尾松　─嵩高山记嵩岳有大松或百岁千岁其精变为青牛或为伏龟采食其实得长生豫章古今记─松门在豫章北二百里江水绕山上有松柏则江西第五六重水口也　─西河旧事─祁连山在张掖酒泉二界上东西二百里北百里有松柏五木美水草　─金陵地记─蒋山本少林木东晋令刺史罢还种松百株宋时诸州刺史罢职还者栽松三百株下至郡守各有差　─洛阳伽蓝记─景明寺房檐之外皆是山池松竹兰芷垂列堦墀含风团露流香吐馥　─原─水经注─赣水又历白杜西有徐孺子墓呉嘉禾中太守长沙徐熙于墓隧种松　徂徕山多松柏诗所谓徂徕之松也邹山记曰徂徕山在梁甫奉高博三县界犹有美松　─金楼子─武帝每拜山陵涕泪所洒松为变色　─增─述异记松有两鬛三鬛七鬛者言如马鬛形也言粒者非矣香洲在朱崖郡出千年松香闻十里亦谓之十里香高僧传─天台智者院释行满居房槛外有巨松横枝之上寄生小树每满出坐其寄生必嫋嫋向侧时谓此树作礼茶头也　─初学记─后汉方储丹阳人遭母忧负土成坟种松柏鸾鸟栖其上白兎游其下　─录异记─婺州永康县山亭中有枯松树因断之误堕水中化为石取未化者试于水随亦化焉其所化者枝榦及皮与松无异但坚劲有未化者数叚相兼留之以旌异物焉　─开元天宝遗事─明皇銮舆西幸禁中枯松复生枝叶葱蒨宛若新植后肃宗平内难重兴唐祚枯松再生祥不诬矣　─大唐新语─奘法师往西域取经手摩灵岩寺松枝曰吾西去求佛敎汝可西长吾归卽东向使吾弟子辈知之旣去其枝年年西指一年忽东向弟子曰敎主归矣果还至今谓之摩顶松　─酉阳杂爼─成式修竹里私第大堂前有五鬛松两根大财如椀甲子年结实味与新罗南诏者不别五鬛松皮不鳞中使仇士良水硙亭子在城东有两鬛皮不鳞者又有七鬛者不知自何而得俗谓孔雀松三鬛松也松命根遇石则偃盖不必千年也　南康有怪松从前刺史令画工写松必数枝衰悴后一客与妓环饮其下经日松枯　不空三藏塔前多老松岁旱则官伐其枝为龙骨以祈雨盖三藏役龙意其木必有灵也　─零陵总记─东华观在邵州城下江岸有松偃亚数枝凡八面上有一枝中折拾在半树间复生垂下扫坛游人以手扳而撼之则千万枝皆动东野坐事谪居于郡见其魁异赏翫无已因为诗并序云摇一枝则万枝动看一面则八面同白犬出其根青羊入其腹汉高祖琥珀枕虚眞君茯苓人疑其孕也汗漫录─司空图隐于中条山芟松枝为笔管人问之曰幽人笔正当如是　─记事珠─白傅用胡松节支琴　─原摭言─钟辐建山斋手植一松梦朱衣吏曰松围三尺子当及第后三十年策名松围果然　─增─闻奇录─吕知隐于洞庭山穿一松造草舍而居宝正中征起鹤氅纱巾见武肃甚奇之　─云仙杂记─朝眞观九星院有三贤松三株如古君子梁阁老妓以丽水囊贮香游之不数日松皆半枯　─原─金陵记─方山有野人见一使者异服牵一白犬野人问居何地答曰居偃盖山随至古松下而没松形果如偃盖意使者乃松精犬乃茯苓也　─增─化书─磵松所以能凌霜者藏正气也　─原─清异录─张荐明隐山林有古松十余株谓人曰予人中之仙此松木中之仙也　晋僧法潜隐郯山或问胜友为谁乃指松曰此苍顔叟　─增─传载略─越中禹志者卽高松数十株参天远望无不见故乡人谓之禹志也　─采兰杂志─雷威作琴不必皆桐遇大风雪中独往峨睂酣饮着蓑笠入深松中听其声连延悠飏者伐之斵以为琴妙过于桐有最爱重者以松雪名之　─文昌杂录─元微之诗云松门待制应全远药树监搜可得知盖有唐宣政殿为正衙殿廷东西有四松松下待制官立班之地旧图至今犹存　─洛阳名园记─松柏枞杉桧栝皆美木也洛阳独爱栝而敬松松岛数百年松也其东南隅防松尤奇因话录─察院诸防礼察谓之松防防南有古松也　─曲洧旧闻─中岳顶上松榦如插笔其间数株上巨下细柯似枯槎皮或剥落有半荣者僧指云此是岳神为珪禅师夜移天将晓其鬼兵惧遽倒植之而去　─癸辛杂识凡松叶皆防股故世以为松钗独栝松每穗三须而高丽所产每穗乃五鬛焉今所谓华山松是也李贺有五粒小松歌陆防诗松斋一夜懐贞白霜外空闻五粒风李义山诗松暄翠粒新刘梦得诗翠粒照清露皆以粒言松也酉阳杂爼云五粒者当言鬛自有一种名五鬛皮无鳞甲而结实多新罗所种云然则所谓粒者鬛也　─游茅山录─卧龙松根盘如龙枝如覆屋常有道人结庵其下　─石湖诗注─包山松多非种植风吹松子自成谓之飞松　─三峩山记─山有塔松状似杉而叶圆细亦不能高重重偃盖如浮图　─东斋记事─秦始皇下泰山风雨暴至休于树下因封其树为五大夫初不言其为何树也后汉应劭作汉官仪始言为松盖松柏在泰山之小天门至劭时犹存故知其为松也五大夫盖秦爵之第九级如曹参赐爵七大夫迁为五大夫是也后人不解遂谓松之封大夫者五故唐人松诗有不羡五株封之句盖循袭不考之过也绍兴上虞县有村市曰五夫故老云有焦氏墓于此后五子皆位至大夫因而得名近世好事者或异其説曰此秦封松为五大夫之地也绍兴间王十朋为郡幕官采访所闻作会稽风俗赋得此遂以为然故赋中有枫挺千丈松封五夫之句疏于下云上虞有地名五夫始皇封松为五大夫之处盖越人但知始皇尝上会稽刻石颂德不知封松乃在泰山时非在会稽时也而十朋复失于致审遂以为实余尝过其处见道旁古石塔有刻字尝可读乃会昌三年余珠所记云草市曰五夫因焦氏立茔于此孝感上圣而为名焉乃知五夫之名实由焦氏惜乎十朋之不见也　─湖山胜槩甘园内侍甘升园又名湖曲曾经临幸至今有御爱松─老学庵笔记─绍兴间复古殿供御墨盖新安墨工戴彦衡所造自禁中降出防角龙文或云米友仁侍郎所画也中宫欲于苑中作墨灶取西湖九里松作煤彦衡力持不可曰松当用黄山所产此平地松岂可用人重其有守─诚斋诗注─筠州人号夹道松为凉繖树─话腴─慈谿县西北有庆安寺寺前有古松夹道緜亘数里望之苍苍然其一最巨而奇蜿蜒若龙飞偃如盖临池之上寺后有泉出于深谷僧以巨竹连筒引行数里支分于松下石池溢入于溪舒龙图亶有诗云门前屏障绕潺湲付与林僧夜定还松盖作云遮十里竹龙行雨出千山白公香火莲开后谢氏池塘草夣间我亦凤凰台上客图间却笑未能闲其后邑长沈时升有造舟之役睥睨兹松将斧斤焉里士冯文学輗作诗以遗沈赖以不伐松因诗而寿焉诗曰寒松一干老苍苍古寺门前岁月长匠伯偶图舟楫利禅翁方患斧斤伤得全此日同齐物勿翦他年比召棠可但与君期久远相将俱列大夫行─艮岳记─寿山西半山间楼曰倚翠青松蔽密布于前后号万松岭─陶朱新录伊阳深山中有黑松山平高四十里其上皆大松有二株尤大一号大将军一号小将军大者围绢三疋小者围一疋木客取材于此皆祭之以绢围讫造旛挂其上政和间求明堂柱而邑官以无中程者闻既而有人告发云大松不可出小松可取也乃命告者以官而令佐皆谪已伐之亦不可出告者寻卒今独大将军尚在而小者委于山间惜哉　─山川纪异─翊眞观在南昌府城西南观有二松相去五尺合为一干号曰义松　─两山行记─太霄殿前石坛上有大松名升仙树门右有松高与坛树等名望仙　─辍耕录─白湛渊先生续演雅诗发挥云滦人薪巨松童山八百里世无奚超勇惆怅度易水者取松煤于滦阳即今上都去上都二百里即古松林千里其大十围居人薪之将八百里也　─林虑山记墨灶寺山门有白松皮叶皆异　─研庄杂记─鲜于伯机尝于废圃中得怪松一株移置所居齐前呼为支离叟朝夕抚翫以为适　─西苑记─自两掖洞门而升上有古松三株枝榦槎牙形状偃蹇如龙奋爪拏空突兀天表─游茅山记─夜深宿方丈左室闻窓外声澎湃淜滂飘
　　忽飏激如秋江怒涛又如大将之师万马奔腾千里驰骤予意是日热必大雨虞其妨游揽衣起徐耳之盖松风云山空人寂境乃如是宜陶贞白之爱听也　─霍山记─山有古松数株高数丈槎枒诡怪如青幢铁榦枝皆东向　─齐云山记─元武观后古松数十夭矫如虬龙皆数百年物　─长安客话─国子监彞伦堂前古松是元儒许衡手植─原─雨航记─自惠山寺门入西曰听松松在断冈上大可十围奇曲皆虬枝入听松缘冈皆士大夫家墓隧松楸白杨青沾翠洒其最胜曰邵文庄墓墓上三松大逾听松者二倍而奇峭不逮　─增光福记─山间苍松万余楼阁台榭宛然图画柏屏萝幄在在有之天目游记─天目山松形如盖高不逾数尺一株値万余钱　─游盘山记─厓西一古松顶稠结受日光若絺衣方顾而乐之从东崖得松似更竒朱题曰苍龙乃折中盘下而观所谓苍龙者破石罅中出骈起而中摧怒枝南倾如渴虬之欲攫绕北而西抵环翠亭亭靣山松屏之并东西厓者为三望而第其伯仲焉　登岱记─十八盘两峡口各有松数十株苍翠相掩里人名为对松自峪以上松益老他树殊不相敌盖至此则云宿霜孤寒不受春花矣─游梁记─密东三里天妃宫地上树一松围五人起三枝而上可十丈色如傅粉粉内即缘肤爪之髓出叶如铁线樛曲诡怪云数千年矣　游岱记─峡东西松数百株斜出苍翠相掩博物志云松本石气石裂受沙即产松松三千年更化为石泰山多松亦以多石耳─玉堂别集─京师报国寺有松七八株高不过丈许其顶甚平而枝榦旁出至十余丈者数百茎夭矫如游龙寺僧恐其折每一榦以一木支之加丹垩焉好事者携酒上其顶盘踞羣坐焉─五杂俎─建州谷道中有数松盘拏蹙缩形势殊絶余尝过之叹其生于荒僻无能赏者又十数武石碣表于周道大书曰战龙松朱晦翁笔也乃知古人识鍳其先得我心若此　半塘小志松林在千佛阁后仅存百株风涛鼓之如数部鼓吹晴岚烟翠映带阁间俨然宋人图画　─登泰山记─御障坪有五大夫松一株亭亭其间于是为五大夫之诗曰一家天下车书同我快秦皇虎视雄用事介丘临绿海特官虬叟号苍公雨师泛洒原清道木长丝纶本寿翁虚壑槁槐何足赋龙门琴挚斫苍桐此诗盖翻案五大夫秦官名第九爵非五株也而唐之目为五株者诬盖或后人有举五以实之者向来二今存其一　─王屋山志四圣殿后御爱松一株轩辕所憩处枯久尚坚甚不腐─原闽志─蔡襄为闽部使者夹道种松以避炎歊人至
　　今赖之─增─福建志─侯官县石松寺宋绍真十年僧天石种松石上故名又自刻诗云偃盖覆岩石岁寒傲霜雪深根蟠茯苓千古饶风月　─昆陵志─洪迈绍兴间与弟适遵读书外家沈氏白茅山坟庐是岁墓有二松结毬盖既而兄弟举博学宏词亦木之祥也　杭州志于潜牧岭上有古松一本错盘奇怪尝有兄弟防墙欲讼于有司夜行憩其下迟明辨色相视乃伯仲也遂各悔咎息争而还因名松为木长官　─原─南昌志─建昌冷水观寿松一株盘屈奇古又名桂剑松相传许逊故事又府城东北章山上乔松修篁森列交防　─都昌县志都昌柴棚镇有古松一株太祖征伪谅时驻跸其下万厯甲申知县王廷策即地建亭掘得白蟹一枚蓄之江又建前亭竪梁有赤鲤从空飞下　　增─台州府志出金松垂条如弱柳结子如碧珠三年子乃一熟每岁生者相续一年上缀于条上璀错相间　黄山志─黄山松小者虽数十年百年其长不过三四尺餐云吸雾天然盘屈每一株成一形无有重复者尽足供盆盎中赏玩而根蟠絶壁过者目恋而无由攫取之若观音大士石有杨枝洒净松仙人观榜石有簪缨松丞相观棋石有棋枰松其最着也若松之大者则或以形体争奇或以托地取胜如扰龙松怒蟠于千仞峰巅蒲团松可坐数十人破石松根丈余穿于石罅倒桂松虚悬峭壁卧龙松横踞道旁接引松空中当桥迎送松若揖若让变化离奇不一而足均不可以寻常比矣─罗浮志─罗浮奉宸桥南有古松七株上凌霄汉仙灵常此憇息邹葆光有道术宣和中召至凝神殿有七人从之倐不见上问为谁葆光对曰臣居山常习劒术此七人者古松也上异之─原─唐沙门性至孝母亡墓前忽生松柏十余株人以为孝感所致　元珪法师坐禅于岩阿下忽有岳神来拜请受正法师付戒毕神曰愿展小神通师曰吾东岭无松此处多松汝能移于东岭乎神曰敬听命愿勿恐拜辞而去是夜雷雨交至次日见岩前松皆移东岭支硎山有晋松三十余章传为支遁所栽高可巢鹤
　　大可蔽牛土人腰斧入山赖赵凡夫防之射书关使君马仲良捐俸买脱载树筑石为古公坛葛震父诸君皆有歌
　　集藻传原明洪璐木公传木公字贞夫系出伏羲氏世居东莞三代前无显者或曰黄帝时有业斲轮者为帝作舟车以济不通商时居景山者事高宗周末居徂徕者事鲁僖公俱擅雄材为君柱明堂栋宗庙安于泰山磐石天下之民赖其帡幪而功业大嬴秦之世族盛于鲁始皇封泰山幸其宅値风雨因休息移时以功封大夫命世其爵汉高帝诛秦恶其为秦幸臣勤石禁铜以是木姓皆匿深山穷谷中终汉之世无所闻晋季有孤生与陶元亮居为邻元亮解印归日抚孤生诗酒盘桓借以终余年其后陶隐居亦招木氏拔萃者数人馆庭下为贫贱交暇日叶或播其风声欣然顾曰君辈可谓善鸣者而假之鸣二姓遂为累世通家呉有十八公者以占夣知书生丁固大显贵后果应人皆神之唐德宗朝崔斯立丞蓝田有叶姓者日与吟哦韩昌黎为文记之自后知名颇多公先世家蜀父官江南而公生长榦黠色多须髯器宇恢宏壮有劲节老而苍颜癯姿负正气挺高标炎寒不贰与古烈士争茂简素垂不朽名惜其习隐不仕龙卧空谷若干年闻卫人苍庭筠有直名大庾人白先春美丰度乃请结岁寒盟时羣隂用事众皆屈膝敛容仓卒变萎独三友坚持凛冽犹阳春人未尝见其有悴色庭筠雪后节或折輙笑曰君子固穷胡为乎然哉庭筠遂起自持又见先春事粉饰戏之曰吾闻以貌取人失之子羽吾友果君子者乎抑色庄者乎先春惭遽谢曰无伤也前言戏之耳交益固一日有相者见之谓人曰木公材大当晚用上必倚之为庙廊巩洪基于万亿斯年苐先时不免有戕贼之灾公闻之惧遂深自韬晦以保天年云
　　记─增─宋王十朋岩松记─友人有以岩松至梅溪者异质丛生根衔拳石茂焉匪枯森焉匪乔柏叶松身气象耸焉藏参天覆地之意于盈握间亦草木之英竒者予颇爱之植以瓦盘置之小室稽古之暇寓陶先生郑处士之趣焉是日与同舍饮谈故事因共覩之咸有欲得之色余曰有能续之以言者予非敢吝俄而篇章争先而并至皆佳作也余不暇品第之莫知所赠因徙置于会趣堂与一斋之众共之且告之曰诸友讲于斯食于斯游息于斯是松也常在眼焉奚必几案间然后为吾物耶　─明刘基游松风阁记松风阁在金鸡峰下活水源上予今春始至留再宿皆値雨但闻波涛声彻昼夜未尽阅其妙也至是往来止阁上凡十余日因得备悉其变态盖阁后之峰独高于羣峰而松又在峰顶仰视如幢葆临头上当日正中时有风拂其枝如龙凤翔舞离褷蜿蜒轇轕徘徊影落檐瓦间金碧相组绣观之者目为之明有声如吹埙箎如过雨又如水激崖石或如铁马驰骤劒槊相磨戞忽作草虫鸣切切乍大乍小若远若近莫可名状听之者耳为之聪予以问上人上人曰不知也我佛以清净六尘为明心之本凡耳目之入皆虚妄耳予曰然则上人以是而名其阁何也上人笑曰偶然耳留阁上又三日乃归　原姚绶三松记─云东逸史手植三松于堂倦而就枕梦三丈夫衣碧茸之衣冠鳞皴之冠揺水玉之佩引二髽角于于而来离立而前曰先生其陶隐居之流乎不然何孜孜于吾三人者如此耶抑将如王祐之于三槐乎吾三人者挺岁寒而不移干云霄而不屈其色苍苍不晨改而夕变其声肃肃不侈荡而泛滥其势乔乔不骫骳而促戚何愧于槐彼槐之南柯容蚁为国憧憧往来吾无是也昔丁固十八公事得之于兆先应之于日后视槐何如今先生虽无数仞之胜而有一堂之安遂易退之心得隐居之趣且身亲培植无吾子必做之语何其高哉愿先生养利器于盘错保贞心于岁寒众皆靡靡吾独挺挺众皆营营吾独舒舒众皆竞华敷荣吾独完贞葆素不炫材力而材力饶不求闻逹而闻逹茂庶先生爱吾三人之意不虚哉逸史方退缩不敢当忽见髽童持姑射之冰蕤揺湘君之翠羽翩翩焉周旋有仪作长虬之舞而歌曰鸟翼飞兎足走宁栽桑莫栽栁栁易凋零末何有吾蜿蜒兮落君手君吾树兮巨灵守再歌曰僊僊兮山中无山兮有庭窿窿兮容容吾得左盘右转兮如旋风君之乐兮乐无穷三歌曰凤鸣朝阳兮鹤鸣在隂于吾和兮知吾心请君为我兮试援所御之瑶琴歌竟然惊寤推枕而起但见三树参差布列堂下时天寒折胶璧月流辉不觉时就夕矣因受柬而为之记
　　説─原─明王梦泽松説─夫夭乔万类惟松秉异是以后凋之防着于鲁论有心之言垂于戴记荣枯不随乎冬春霜露莫致其感爱彼蒲柳之姿先秋而萎桃李之芳竞春而妍橘柚之质过江而化岂可并日而称贞齐轨而语隽哉若其永托根之慕则明发于楸梧笃连枝之爱则恋结于棠棣拓一本之恩则滋植于芝兰茂晚节之贞则桑榆自王裕奕叶之泽则杞梓日倍至于饵渗液以制頽龄悟本性以敦嘉遯幸匠石之不逢冀散木之得永则仙灵之最品隐沦之获栖矣　─无名氏爱松説大抵松之为物极地气不能移歴岁寒不为改大类有道君子顾当其始生困蓬蒿阨牛羊摧折于斧斤者往往而是惟托根深山大壑苏之以风雨照之以日月笼之以轻烟薄雾而又饱饫雪霜延歴岁时然后翠蕤摩空铁榦拂汉蚪掀鳞射夭矫扶踈为故国伟观良亦不易矣爱松者当何如珍防耶
　　题跋增─宋周必大盘松赞跋─德寿宫苑囿分四地分盘松在其北御制赞如右今大府丞张镒以遗庐陵曾三异属臣题其后臣尝敬观御制祭土地文为此松也其文云神有百职职各不同典司草木土是供我游湖园乃获奇松植之禁苑百态千容婆娑偃盖夭矫腾龙翠色凝露清音舞风醉吟闲适予情所钟壅培封殖久或力穷乌鸟外扰蚁蠧内攻神其勦絶勿使能终精邪窃据盗斧适逢神其呵逐勿使遗踪常令劲质坐阅隆冬坚逾五柞弱异防桐歴千万年郁郁葱葱椎牢防酒嗣录汝功并录以遗三异使宝藏之
　　杂著增─唐符载植松谕─楚国主人嗜材搴异有树美松于庭者培沃土灌甘泽根柢深固柯叶畅逹居三十年起盈尺挺于累丈始筳筯大于拱抱高姿杰然若陵重雰主人方凝睇结意曰是可采之矣将行斧焉客有过之者曰噫其甚也是木有戞云之姿有搆厦之材绳墨太速恐夭其理今植于庭除之间充耳目之玩常见狎近气色不振若徙于嵩岱之间沆瀣之华注于内日月之光薄于外祥鸾嗷嗷戏其上流泉汤汤鸣其下岩岫重复漠漠然淸净灵风四起声掩竽籁是时也当境胜神王拔地千丈根实黄泉枝摩青天则可以柱明堂而栋大厦也岂遐旷之防舍此而取其榱桷棼橑哉主人曰客言虽濶而无岸然余终能大之矣
　　铭增宋黄庭坚天保松铭有序─衡州花光山实衡岳之南麓有松杰出磅礴云表晋陵邹浩尝以问长老仲仁曰方法堂佛殿鼎新之时他山之木尚入绳墨乃不以为材耶仲仁曰自其合抱以来睥睨于其旁者踵相寻而至岂特吾寺之人哉但以适当天子寿山之前故不敢运斤耳因告之曰若闻天保之名乎其比物以见意止言如南山之寿而以松柏之茂继焉今山前之松可谓茂矣宜以天保名之仁请着以示后于是乎铭曰山有乔松在南山之阳巧匠观傍莫之能伤非此以为材可以全生得极其高大惟时太平薄海内外罔不稽首归美以报如松之茂惟此独也正能长且久勿伐勿败祝圣人寿　明邵宝松坛铭─贤哉五大夫昔闻其语今乃见之古色苍然挺乎俨而我坛于斯叅其离立山空无人仰不可及
　　赞增宋谢惠连松赞─松惟灵木拟心云端迹絶玊除形寄青峦子欲我知求之岁寒　庾肃之松赞流润飞津沈精幽结贞蕤含芳仰拂素雪─唐于邵呉使君防郑华原壁画松树赞贵之者眞得之者难松有劲质匠乎笔端森踈空倚挺拔上干如出絶壑若生大寒枝蟠龙变皮折龟攒青萝若挂白鹭愁看美华原之墨妙能入室而思殚愿主人之此寿从君子之静观　符载江陵府陟屺寺云上人院壁张璪员外画防松赞世人丹青得画遗迹张公运思与造化敌根如蹲虬枝若交防离披惨淡寒起素壁高秋古寺僧室虚白至人凝视心境防寂─陆龟防怪松图赞并序有道人自天台来示余怪松图披之甚骇人目根盘于岩穴之内轮囷偪侧而上身大数围而高不四五尺礧磈然蹙缩然榦不暇枝枝不暇叶有若龙挛虎跛壮士囚缚之状道人曰是何奇怪之如是耶子能变之乎余曰草木之生安有怪耶茍肥瘠得其中寒暑均于外不为物所凌折未有不挺而茂者也况松柏乎今不幸出于岩穴之内脞脆者则防然之牙伏屈其下矣何自奋之能为是松也虽稚气初折而正性不辱及其壮也力与石鬭乘阳之威怒已之轧拔而将升卒不胜其压拥涌郁遏坌愤激讦然大丑彰于形质天下指之为怪木吁岂异人乎哉天之赋材之盛者蚤不得用于世则伏而不舒薰蒸沉酣日进其道权挤势夺卒不胜其阨号呼呶拏发越赴诉然后大奇出于文彩天下指之为怪民呜呼木病而后怪不怪不能图其眞人病而后奇不奇不能骇于俗非始不幸而终幸者耶道人曰然为吾赞之赞曰松生隂隘岩狱穴械病乎不快卒以为怪拥肿支离神羞鬼疑道人咨嗟笔传其奇或怪乎形或奇于辞我为怪魁是以赞之─宋高宗盘松赞─天锡瑞木得自嵚岑枝蟠数万榦不倍寻怒腾云势静奏琴音凌寒郁茂当暑隂森封以腴壤迩以碧浔越千万年以慰我心









　　御定佩文斋广羣芳谱卷六十八
　　钦定四库全书
　　御定佩文斋广羣芳谱卷六十九
　　木谱
　　松二
　　集藻─赋─
　　御制松赋─猗欤乔松钟灵上苑柯百尺以如搴盖千年而欲偃散积秀于莲峯防孤芳于兰畹标艳冶之不矜抗风尘其独远若夫盘根泰岱耸榦庐涵贞温岫映彩嵩衢比德则质符君子授秩则名荣大夫三眠逊其劲节百木让为仙株尔其绿玉抽鍼黛蛾攒叶夭矫虬鳞腾趠龙鬛谡谡离羣森森爽碧驾峄桐翠增尧荚至十围蓊郁连抱巃嵸涛乍惊而疑雨声既远而犹风宏景闻之于牖北陶潜抚彼于篱东更若招柏为朋呼筠偕响白兔频游青牛时往萝茑旁牵芝苓暗长落氛雾于琼阶蔼青葱于书幌或俯垂紫磴或斜倚清池鹭独鶱而啄实鹤载舞而巢枝日腾照兮光蔚荟月流素兮隂纷披繄符丘之神王偓
　　佺所心怡是以茂姿式咏于雅诗贞修表扬于戴礼箕山则栋欲生云石室则脂堪作饵非幽品之可怀曷详美于图史至若皁衣迎气白草迷烟雪霏千里冰凝万川橘柚罢色杞梓藏妍独斯树之不改歴岁寒而苍然凉飇至弗移其操沍隂积弥着其坚信国家之桢榦而表德者所取焉
　　增齐王俭和萧子良高松赋山有乔松峻极青葱既抽荣于岱岳亦擢颖于荆峯受灵命于后土方虞舜以齐踪贯四时而不改超五玊之嘉容上拂天而独远下流云而自重重隂微微漏景含晖日既升而犹晦时方中而未晞通霄汉而隐影集鸾皇之翻飞偓佺食和而辅性墨翟昌言于宋围想周穆之长坂念东平之思归若乃朔穷于纪岁亦暮止隆冰峩峩飞雪千里三秀而靡遗望九山其相似翔鴈哀廻于天津振鹭惊鸣于川涘嗟万有之必衰独贞华之无已积皓霰而争先延防飇而响起　谢脁和萧子良高松赋阅品物于幽记访
　　丛育于秘经廵纪林之弥望识斯松之最灵挺于岩以羣茂临于水而宗生岂榆栁之比性指冥椿而等龄若夫修榦垂防乔柯飞颖望肃肃而旣闲卽微微而方静懐风音而送声当月露而留影旣芊眠于广隰亦迢逓于孤岭集九仙之羽仪栖五凤之光景固总木之为选贯山川而自永尔乃靑春爰谢云物含明江臯绿草暧然已平纷弱叶而凝照竞新藻而抽英陵翠山其如剪施悬萝而共轻至于星廻穷纪沙鴈相飞同云泱其无色阳光沉而减晖卷风飇之歘吸积霰雪之严霏岂雕贞于岁暮不受令于霜威若乃体同器制质兼上材夏书称其岱畎周篇咏其徂徕乃屈已以用构大壮于云台幸为玩于君子留神心而顾懐君王乃徙防兰室解佩明椒搴幽兰于夕隂咏耸榦于琴朝陵高丘以致思御风景而逍遥夷黻冕之隆贵懐汾阳之寂寥邈道胜于千禩蕴神理而自超夫江海之为大实涓浍之所归瞻衡恒之峻极不让壤于尘微嗟孤陋之无取幸闻道于清徽理弱羽于九万愧不能兮奋飞　─梁沈约高松赋─郁彼高松栖根得地托北园于上邸依平台而养翠若夫蟠株耸榦之懿含星漏月之竒经千霜而得拱仰百仞而方枝朝吐轻烟薄雾夜宿迷鸟覊雌露虽滋而不润风未动而先知既捎云于淸汉亦倒景于华池轻隂防密乔柯布濩叶断禽踪枝通猨路听骚骚于既晓望隐隐于将暮暧平湖而漾靑緑拂缯绮而笼丹素于时风急垄首寒浮塞天流蓬不息明月孤悬檀栾之竹可咏邹枚之客存焉清都之念方远姑射之想悠然擢柔情于蕙圃涌宝思于珠泉岂徒为善之小乐离缴之短篇若此而已乎　─原─唐王勃涧底寒松赋并序─岁八月壬子旅游于蜀寻茅谿之涧深溪絶磴人迹罕到爰有松焉冒霜停雪苍然百丈虽崇柯俊颖不能逾其崖呜呼斯松托非其所出羣之器何以别乎盖有殊类而合情士因感而成兴遂作赋曰惟松之植于涧之幽盘柯跨崄防柢凭流寓天地兮何日霑雨露兮几秋见时华之屡变知俗态之多浮故其磊落殊状森梢峻节紫叶吟风苍条振雪嗟英览之希遇保贞容之未缺攀翠崿而形疲指丹霄而望絶已矣哉盖用轻则资众器完则施寡信栋梁之已成非榱桷之相假徒志远而心屈遂才高而位下斯在物而有焉余何为而悲者　─增谢偃高松赋─登灵岳以游目极千里兮周睇尽山川之重防容云物之诡怪何兹松之挺茂擢修干于孤林映丹霄而有叶凌青霞而矫心前絶万仞却倚千寻俯峥嵘之深谷仰迢逓之层岑霏夕烟而暧景度神飇而流音若乃月起阳爻岁穷隂律匝地冰厚周空雾密雪积岩而逾峻风乘林而转疾结晻霮之愁云黯苍茫之寒日于是众草零羣木坠千岩槁万岭悴独洁固而不渝常猗猗而结翠始见贞而表洁乃以丛而辨类夫其深山遂性委液流津感天地之粹质禀隂阳之精纯根含冰而弥固枝负雪而更新既无惧于月宁有悦乎芳春含奇文而养劲收高节而自珍耻取嫓于稽子嗤受封于亡秦本絶希于雕刻讵有忧于斧斤若乃流膏可咀嘉实可荐香有四飞味逾九转延促龄于度隟驻生涯于流电故饵之者目改服之者容变纷羽衣而上腾排紫虚于高扇起九垓而憩息周四海而顾盻信神经而最品实秘录而精选嗟美材之无用悲侧路之崄巇动跬步而致阻投一足而必危伤拙目之众毁慨名工之独知仰径寸而靡及屈百尺而自卑萦白云以舒盖接丹桂而变枝凝晖远而澹景纤罗挂而轻飔穷万祀而不异歴千秋而不萎岂兹木之足叹亦前贤之所规何吾生之命舛懐丹诚而莫披心炳朗而无报情荡涤而不覊任傥来之否泰委运之遭随戢轻翮而未举踠逸足而莫驰实未荣而先怠宁泛驾而致疲诚责躬而咎已岂藏瑕而掩疵恒怯进而勇退每知雄而守雌庶比兹以自朂履贞固而不亏─李绅寒松赋松之生也于岩之侧流俗不顾匠人未识无地势以容有天机而作色徒观其贞枝肃矗直榦芊眠倚层峦则捎云蔽景据幽涧则蓄雾藏烟穹石盘薄而埋根凡经几载古藤联缘而抱节莫记何年于是白露零凉风至林野惨栗山原愁悴彼众尽于黄斯独茂于苍翠然后知落落高劲亭亭孤絶其为质也不易叶而改柯其为心也甘冒霜而停雪叶幽人之雅趣明君子之竒节若乃确乎不拔物莫与隆寒暑不能变其性雨露所以资其丰擢影后雕一千年而作盖流形入梦十八载而为公不学春开之桃李秋落之梧桐辞曰负栋梁兮时不知冒霜雪兮空自奇谅可用而不用固斯焉而取斯　李德裕金松赋并序─广陵东南有顔太师犹子旧宅其地则孔北海故台余因晩春夕景命驾游眺忽睹竒木植于庭除枝似柽松叶如瞿麦廹而察之则翠叶金贯灿然有光访其名曰金松讯其所来曰得于台岭乃就主人求得一本列于平泉今闻封植得地枝叶益茂叙其所自作此赋焉青春已暮白日将夕经颜子之陋巷访孔子之旧宅美珍木之在庭得嘉名于樵客曩擢本于台岭近徙根于檐隙其柯肃肃自比于真松其叶纤纤实侔于瞿麦风入叶而成韵露垂柯而流液不受命于严霜谅同心于寒柏含春蔼而葱蒨映夕阳而的皪疑翠尾之羣翔若金潭之旁射杂爽籁于篁竹混晶光于瑶碧琪树以垂珠而擅名金松以潜光而莫觌亦由处子在于隐沦竒才遗于草野我有衡宇依山岑寂类仲长之清旷如萧宰之穷僻植根此地似在崖壁殊橘柚之不迁同甘棠之可惜庶封殖于园林永爱翫而无斁─无名氏幽松赋惟天地之覆载属日月之贞明幸云
　　雨之广润及草木之滋荣代何材而不用材何代而不生若乃地势卑而路修逈有孤山曲涧之幽松挺百尺而敷其状耸千仞而擢其容柯榦夭矫花叶芊茸枝横栖鹤盖偃盘龙蹙皮肤而文叠峗宏磊砢而谷深重伐人之所未见匠者之所未逢抱雅操兮积年载持槪节兮伫时雍梢森乎岩之畔扶疎兮山之足禀二仪而自清居四时而常緑其孤高也则排烟而荡雾其贞坚也则超代而越俗偏睹日而疏隂自然而孤直起喻有叔夜之材入梦表丁君之职涧底幸左思之咏岁寒防孔丘之识伟哉盛矣属时代兮多杞梓其用无隔窥幽涧兮茂松柏梓待构而见须松堪栋兮希择其文理也奇絶可以雕楹架棁其雅操也昂藏可以振雪淩霜向日贞心擢临风足气扬深谷如防顾此地有材良王尔经过而叹曰帝德咸亨此松挺生公输俯仰而顾曰王道利贞大厦用成希皇鉴之留盻感郁郁之余情者也宋王曾矮松赋有序齐城西南隅矮松园自昔之闲
　　馆北邦之胜概二松对植卑枝四出高不倍寻周且百尺轮囷偃亚观者骇目盖莫知其年祀亦靡记夫本源眞造化竒诡之絶品也曾咸平中忝乡荐登甲科蒙被宠灵践歴清显几三十载前岁秋始罢司出守青社下车之后省闾里访故旧则曩之耆耋悉沦逝童冠皆壮老邑居风物触目变迁惟彼珍树依然故态窃谓是松也匪独以后凋克固岁寒抑由拥肿支离不为世用故能宅兹臯壤免于斤斧若向负构厦之材竦凌云之榦将为栋梁戕伐无余又安得保其天年全其生理哉感物兴叹聊为赋云惟中齐之旧国乃东夏之奥区有囿游之胜致直廛闭之坤隅伟茂松之骈植轶众木而特殊上轮囷以夭矫旁翳荟而纷敷广庭庑之可蔽高寻常之不逾枝拥阏兮横亘根蹙缩兮盘纡徒观其前瞻林岭却枕康衢宅宝势兮葱郁据右地兮膏腴类蟠蛰兮神蜧讶腾倚兮虎防将挐攫兮未奋忽伏窜兮争趋色鬭鲜兮欲滴形诡俗兮难图远而望之蔚兮若抟鹏之出沧海廹而察之黕兮若方舆之承宝盖矗洞口之归云堆嵓阿之宿霭谈挥麈兮何多被集翠兮增汰度朔吹兮飕飗含阳晖兮晻蔼吾不知其几千岁起毫末而硕大昔去里兮离邦攀緑条兮彷徨今剖符兮临郡识竒树兮青苍怵光景兮遄迈嘉岁寒兮益彰叶毵毵兮不改情眷眷兮难忘异古人之叹栁协予志之恭桑信矣夫卑以自牧终然允臧效先哲之俯偻法幽经之伏藏愿局影于涧底厌争荣于豫章鄙直木兮先伐惧秀林兮见伤幸高梧之垂防愧修竹之联芳鸾乍迷于枳棘鷃每悮于榆枋嫓周雅之蹐地符羲易之巽牀既交让以屈节复善下而同方自储精于甘实不受命于繁霜客有系而称曰材之良兮梓匠之攸贵生之全兮蒙庄之所美茍入用于钩绳宁委迹于尘滓俾其天性而称珍曷若存身而受祉纷异趣兮谁与归当去彼而取此　─元任士林蟠松赋渺堪舆之神气孕东海之平蛮纷百昌之甲宅俨孤松之结蟠根半蚀以秀出枝万折而囘环允神物之附灵时矫首而盘桓瞰然鳞甲之四纵杰出头角而巑岏雾市暝合云衣昼飞非鞭霆而欲驾则既雨而初归尔则童竖俛仰恍然刘累之驯扰风雨吟哦又似夫叶公解衣盘礴雷电至而飇驰也噫嘻龙为物灵不离鳞甲荡日月撼山渊不崇朝而雨六合何其神也桎梏禹宫之梁斲削雷泽之梭劒津之吏照水夜惊长房之竹腾波自驾象罔求而不得云雾集而时化又何其幻也而况乎青髪君之盘蹝秦大夫之舂容妙蜿蜒于气母抱不化之神踪龙不知其为松松不知其为龙人不承泽蝼蚁为宫龙乎松乎出冡间之雷车走陇上之雨工松乎龙乎抚亭曲以一啸山四立而长风
　　文赋散句增楚屈原九歌─山中人兮芳杜若饮石泉兮防松柏─原汉贾山至言─秦为驰道于天下广五十步三丈而树厚筑于外隐以金椎树以靑松　晋曹毘对儒文─松以负霜称隽陶潜归去来辞─三径就荒松菊犹存　抚孤松而盘桓　─齐孔稚珪北山移文青松落隂白云谁侣　─梁刘峻广絶交论援青松以示心指白水而旌信　─唐韩愈蓝田县丞防壁记斯立对树二松日哦其间有问者輙对曰余方有公事子姑去　柳宗元送崔羣序─贞松产于岩岭高直耸秀条畅硕茂粹然立于千仞之表和气之发也禀和气之至者必合以正性于是有贞心劲质用固其本御攘冰霜以贯岁寒故君子仪之─杜牧晚晴赋─松数千枝切切交峙如冠剑大臣国有疑难廷立而议　─宋白玉蟾文─太微宫中奎星之精化而为松矫矫郁郁然于严霜积雪之间五言古诗增─魏刘桢赠从弟─亭亭山上松瑟瑟谷中风风声一何盛松枝一何劲冰霜正惨凄终岁恒端正岂不罹凝寒松柏有本性　─晋张华拟古─松上陇阪上百尺下无枝东南望河尾西北隐昆崖刚风振山籁朋鸟夜惊离悲凉贯年节葱翠恒若斯安得草木心不怨寒暑移　陶潜饮酒青松在东园众草没其姿凝霜殄异类卓然见高枝连林人不见独树众乃奇提壶挂寒柯远望时复为吾生梦幻间何事绁尘羁　─谢道韫拟嵇中散咏松─遥望山上松隆冬不能凋愿想游下憇瞻彼万仞条腾跃未能升顿足俟王乔时哉不我与大运所飘飖　─无名氏长松标─落落千丈松昼夜对长风岁暮霜雪时寒苦与谁防　─梁沈约寒松─梢耸振寒声青葱标暮色疎叶望岭齐乔干凌云直　─范云咏寒松─修条拂层汉密叶障天浔凌风知劲节负雪见贞心　─呉均咏慈姥矶石上松─根为石所蟠枝为风所碎赖我有贞心终凌细草辈─隋李德林咏松树结根生上苑擢秀迩华池岁寒无改色年长有倒枝露自金盘洒风从玊树吹寄言谢霜雪贞心自不移　─唐刘希夷孤松篇蚕月桑叶青莺时栁花白澹艳烟雨姿敷芬阳春陌如何秋风起零落从此始独有南涧松不叹东流水阴天地冥皓雪朝夜零岂不罹寒暑为君留青青青青好颜色落落任孤直羣树遥相望众草不敢逼灵龟卜眞隐仙鸟宜栖息耻受秦帝封愿言唐侯食寒山夜月明山冷气清清凄兮归风集吹之作琴声松子卧仙岑寂听疑野心清泠有眞曲樵采无知音美人何时来幽径委绿苔吁嗟深涧防捐弃广厦材　─宋之问题张老松树岁晚东岩下周顾何凄恻日落西山隂众草起寒色中有乔松树使我长叹息百尺无寸枝一生自孤直　─张宣明山行见孤松成咏─孤松郁山椒肃爽凌清霄既挺千丈榦亦生百尺条青青恒一色落落非一朝大厦今已搆惜哉无人招寒霜十二月枝叶独不凋　─储光羲石子松─盘石青岩下松生盘石中冬春无异色朝暮有清风五鬛何人采西山旧两童　─原─李白南轩松─南轩有孤松柯叶自绵羃清风无闲时潇洒终日夕隂生古苔緑色染秋烟碧何当凌云霄直上数千尺　增─李白与南陵常赞府游五松山─安石泛溟渤独啸长风还逸韵动海上高情出人间灵异可竝迹淡然与世闲我来五松下置酒竆跻攀征古絶遗老因名五松山五松何清幽胜境美沃州萧飒鸣洞壑终年风雨秋响入百泉去听如三峡流翦竹扫天花且从傲吏游龙堂若可憇吾欲扫精修　─赠韦侍御黄裳─太华生长松亭亭凌霜雪天与百尺高岂为微飇折桃李卖阳艳路人行且迷春光扫地尽碧叶成黄泥愿君学长松愼勿作桃李受屈不改心然后知君子　─原杜甫四松─四松初移时大抵三尺强别来忽三载离立如人长会看根不拔莫计枝凋伤幽色幸秀发疎柯亦昂藏所插小籓篱本亦有隄防终然振拨损得恡千叶黄敢为故林主黎庶犹未康避贼今始归春草满空堂览物叹衰谢及兹慰凄凉清风为我起洒面若微霜足以送老姿聊待偃盖张我生无根蔕配尔亦茫茫有情且赋诗事迹可两忘勿矜千载后惨淡蟠穹苍─增顾况萧寺偃松─凄凄百卉病亭亭防松迥直上古寺深横拂秋殿冷轻响入龟息片隂栖鹤顶山中多好树可怜无比竝　─卢纶孤松吟酬浑赞善深山荒松枝雪压半离披朱门青松树万叶乘清露露重色逾鲜吟风似远泉天寒香自发日丽影长圆隂郊一夜雪榆柳皆枯折廻首望君家翠盖满琼花捧君青松曲自顾同衰木曲罢不相亲深山头白人柳宗元酬贾鹏山人郡内新栽松寓兴见赠二首芳朽自为别无心乃功夭夭日放花荣耀将安竆青松遗涧底擢莳兹庭中积雪表明秀寒花助葱茏幽贞夙有慕持以延清风　无能常闭閤偶以静见名奇姿来远山忽似人家生劲色不改旧芳心与谁荣喧卑岂所安任物非我情清韵动竽瑟谐此风中声　─商山临路有孤松往来斫以为明好事者怜之编竹成楥遂其生植感而赋诗─孤松停翠盖托根临广路不以险自防遂为明所悮幸逢仁惠意重此藩篱防犹有半心存时将承雨露　原孟郊寓言谁言碧山曲不废青松直谁言浊水泥不污明月色我有松月心仍骋风霜力贞明既如此摧折安可得─衰松近世交道衰青松落颜色人心忌孤直本性随改易旣摧栖日榦未展擎天力终是君子材还思君子识─增─孟郊品松追悲谢灵运不得殊常封纵然孔与颜亦莫及此松此松天格高耸异千万重抓拏巨灵手擘裂少室峯擘裂风雨狞抓拏指爪道入难抱心学生易堕踪时时数防仙嫋嫋一线龙霏微岚浪际游戏颢兴浓品松徒高高雌鸣讵噰噰赏异尚可贵赏潜讵能容名华非典实翦弃徒纤茸刻削大雅文所以不敢慵─元稹松树华山高幢幢上有高高松株株遥各各叶叶相重重槐树夹道植枝叶俱防防旣无贞直榦复有罥挂虫何不种松树使之揺清风秦时已曾种顦顇种不供可怜孤松意不与槐树同闲在高山顶樛盘虬与龙屈为大厦栋庇防侯与公不肻作行伍俱在尘土中　─画松─张璪画古松往往得神骨翠帚扫春风枯龙戞寒月流传画师辈奇态尽埋没纤枝无潇洒顽榦空突兀乃悟尘埃心难状烟霄质我去淅阳山深山看眞物　─西斋小松二首─松树短于我清风亦已多况乃枝上雪动揺微月波幽姿得闲地讵感岁蹉跎但恐厦终构借君当奈何　簇簇枝新黄纤纤攒素指柔苙渐依条短莎还半委清风日夜高凌云竟何已千岁盘老龙修鳞自兹始　─白居易和松树亭亭山上松一一生朝阳森耸上参天柯条百尺长漠漠尘中槐两两夹康庄婆娑低覆地枝榦亦寻常八月白露降槐叶次第黄岁暮满山雪松色郁青苍彼如君子心秉操贯氷霜此如小人面变态随炎凉共知松胜槐诚欲栽道傍粪土种瑶草瑶草终不芳尚可以斧斤伐之为栋梁杀身获其所为君构明堂不能终天年老死在南冈不愿亚枝叶低随槐树行　松声─月好好独坐防松在前轩西南微风来潜入枝叶间萧寥发为声半夜明月前寒山飒飒雨秋琴泠泠弦一闻涤炎暑再听破昏烦竟夕遂不寐心体俱翛然南陌车马动西邻歌吹繁谁知兹檐下满耳不为喧　寄题盭厔防前防松忆昨为吏日折腰多苦辛归家不自适无计慰心神手栽两树松聊以当嘉賔乘春日一往生意渐欣欣清韵度秋在绿茸随日新始怜涧底色不忆城中春有时昼掩关防影对一身尽日不寂寞意中如三人忽奉宣室诏征为文苑臣闲来一惆怅长似别交亲早知烟翠前攀翫不逡廵悔从白云里移尔落嚣尘　赠卖松者─一束苍苍色知从涧底来劚掘经几日枝叶满尘埃不买非他意城中无地栽─庭松─堂下何所有十松当我阶乱立无行次高下亦不齐高者三丈长下者十尺低有如野生物不知何人栽接以青瓦屋承之白沙台朝昏有风月燥湿无尘泥疎韵秋槭槭凉隂夏凄凄春深微雨夕满叶珠蓑蓑岁暮大雪天压枝玉皑皑四时各有趣万木非其侪去年买此宅多为人所咍一家二十口移转就松来移来有何得但得烦襟开即此是益友岂必交贤才顾我犹俗士冠带走尘埃未称为松主时时一愧懐　栽松─小松未盈尺心爱手自移苍然涧底色云湿烟霏霏栽植我年晚长成君性迟如何过四十种此数寸枝得见成隂否人生七十稀　姚合松坛─盘盘松上盖下覆青石坛月中零露垂日出露上漙山翁称絶境海峤无所观　─皮日休小松─婆娑只三尺移来白云径亭亭向空意已解凌辽敻叶健似虬须枝脆如鹤胫清音犹未成绀彩空不定隂圆小芝盖鳞涩修荷柄先然被鷃抢预恐遭蜗病结根幸得地且免离离映磥砢不难遇在保晚成性一日造明堂为君当毕命　─陆龟防小松─擢秀逋客岩遗根飞鸟径因求饰清閟遂得辞危敻贞同栢有心立若珠无胫枝形短未怪鬛数差难定况密三天风方遵四时柄那兴培塿叹免荅邻里病微霜静可分片月疎堪映奇当虎头笔韵叶通明性会拂阳乌胸抡材膺帝命─宋王安石前日石上松─前日石上松劚移沙水际青青折钗股俯映幽人砌蟠根今鬯茂落子还苍翠三年一楮叶世事眞期费─苏轼种松得徕字─春风吹榆林乱荚飞作堆荒园一雨过戢戢千万栽青松种不生百株望一枚一枚已有余气压千亩槐野人易斗粟云自鲁徂徕鲁人不知贵万灶飞青煤束缚同一车胡为乎来哉然解其缚清泉洗浮埃枝伤叶尚困生意未肻囘山僧老无子养防如婴孩坐待走龙蛇清隂满南台孤根裂山石直榦排风雷我今百日客养此千岁材茯苓无消息防鬓日夜摧古今一俛仰作诗寄余哀　戏作种松─我昔少年日种松满东冈初移一寸隂琐细如插秧二年黄茅下一一攒麦芒三年出蓬艾满山散牛羊不见十年余想作龙蛇长夜风波浪碎朝露珠玑香我欲食其膏已伐百本桑人事多乖迕神药竟渺茫朅来齐安野夹路须髯苍会开龟蛇窟不惜斤斧疮纵未得茯苓且当食流肪金盎百出入皎然散飞霜槁死三彭仇澡换五谷肠青骨凝緑髓丹田发幽光白髪何足道要使防瞳方却后五百年骑鹤还故乡─曾巩高松─高松高干云众木安可到汤汤鸣寒溪偃偃倚翠纛侧听心神醒仰视目睛眊风雨天地动一叶不欹倒岂同涧中萍上下逐流潦岂同墙根槐卷卷秋可扫凤凰引众禽此木隂可焘君求百常柱星日此可造般匠世有无方钟野人好　─孔平仲咏道上松─长松高落落积雪白皑皑鳞鬛冻且僵郁结久不开观其纒压意直使同枯荄鴈带寒光去鸟传春信来微阳入直榦生意忽已囘豁若醉初醒整顿出尘埃秀色山腹孤标摩斗魁时至自当复安得长摧頽若非根本壮何能异草莱─黄庭坚道中闻松声─蟠空作风雨发地鸣鼓吹日晴四无人声在高林际伊优儿女语蹇浅市井议我欲抱七弦写此以卒岁　─秦观题防松寄陈季常─遥闻连理松托根黄麻城枝枝相钩带叶叶同死生虽云金石姿未免儿女情想应风月夕满庭合欢声─陆游秋夕大风松声甚壮戏作短歌─人生不自怜坐受外物械荣华难把玩俄顷皆变坏山栖亦何有耳目差旷快秋郊多烈风夜壑起松籁初闻尚萧瑟彷佛听严濑忽如倒巨浸便欲翻大块又疑楚汉战澒洞更胜败不然六月雨雷电奔百怪三更势稍敛铁马归入塞孰能从吾游洗汝胸次隘　─杨万里小松小松如小儿能坐未能立乱髪覆地皮劲气排雪汁谁将救暍手种此青戢戢秋阳暴行人清防何时及─裘万顷题余仲祥松斋─芳妍桃李塲纷趋飇成蹊长松坐偃蹇遂尔不见知平生异时人不与俗转移萧然尘埃中擅此丘壑奇窓空境逾清四壁风来吹抱琴揖苍髯喜气掀两眉臭味旣与同相亲不相违直期阅岁寒可但忘朝饥金党懐英和张德远伐松之什─社栎赋散财乃遭匠
　　石嗤高梧中宫征不能保孙枝全伤随用否理固不可移堂堂十八公端劲出天姿蟠根借余润茂郁清溪湄雨师夜失律偶此遗神螭烟鳞渍寒雨雾鬛明朝曦腾拏困愈壮偃蹇僵不疲未能走沆漭聊与草木嬉长风动头角吟啸舒郁伊尘埃讵能久雷电会有时昨宵卧溪月老影闲横欹天明竟不举俯仰益怪奇拏拳攀半崖渴喙吞清漪希珍价不售复病樵柯危材高辄尔耳咄彼造化儿樛枝饱霜雪遽与蓬蒿衰孤标挽万牛未为廊庙知窈窕桃李春奈尔千岁期枯桑岂自贾取败以老龟兹非防下材梁栋终见施长短归自然勿为鳬鹤悲─郦权竹林寺矮松─苍烟霭山曲囘溪抱修筠中藏古佛宫荒僻无四邻灵松插殿脚偃蹇今几春何年霹雳雨抉石搜潜鳞谪重飞举难堕此蜿蜒身联拳缩爪股气屈不得伸卧枝老无力支撑借樵薪无风自悲吟失水固不神安知才不才祸福了已分南山耸千嶂直榦排风云正以中绳墨中道遭斧斤岂知无用资千岁保其贞何必求先容养此老囷轮我亦爱奇节岁晏守贱贫他时来汝伴露顶挂葛巾　冯璧同希顔怪松崧高地气灵花木竞妍秀玊峯西南趾有松独怪陋偃蹇如蟠螭奋迅如攫兽叶劲须髯张皮古鳞甲皱菌蠢藤瘿怒支离笻节瘦月上虬影揺风度雨声骤子落慰枯禅枝樛碍飞鼬盘根万乘器平盖千岁寿樵斤幸免寻厦匠矧肻构龙化会有时天旱期汝救　麻九畴乐山松乐山一何崇上有千岁松清孤月露底秀拔天地中蒲柳抱常质桃李开芳容争如十八公笑傲冰霜风居然喜避世不肻污秦封蟠如北海螭伏如南阳龙纷纷过者多匠石终不逢明堂几时构唤起苍髯翁　─雷渊会善寺怪松─物生自有常怪特物之病嗟嗟此老苍怪怪生魁柄侏儒蹙髀股宿瘤拥腮颈蜿蜒蛟龙戏腾掷防虎竞须髯喜张磔意气怒狂迸匠石求栋楹节目足讥评刍荛急薪槱坚悍空盼瞪静言观倚伏未易相吊庆虽违时世用顾免斧斤横阳秋莫荣悴岁月何究竟盘盘曲则全挺挺独也正小草悮扫迹伏神还守性傥随天中景广宇共庥映　─元刘诜赋小松树─何时始移根今日已映坐沐露欲五寸出草先几个林深带宿润湑湑垂白唾欣然千丈意郁勃不可挫我无定居地此计恐成蹉他年欲待隂日月当已过桑麻要生养文字廹寒饿柳传未可学泛书眞足课如何抱空疎矧复习痴惰嗜饮此山水五岁饱高卧君看重来时风雨夜相和　─马祖常礼部合化堂前后栽小松─买松栽两阶緑髪已可梳恐是女元君截须生地腴迟尔千尺长下产黄琥珀服以安心神飞身作仙客　─明刘基题赵文敏公画松─呉兴昔王孙能画世莫及观其二松图矫若龙出蛰蟠根破坤舆拔萃滃原隰胶加各轩翥崱屴相倚立鼍鳞撑空青豕鬛振飒飁高藏日月气清滴云雾汁垂钓者何人短棹非妄集五湖多风涛蛟蜃头角不如洿泽间取足鰿与鳛倦眠松影下百窍清凉入愼勿惊松枝天寒衣袂湿　张羽戴山石上听松溷耳俗諠久兹晨一清听长松逓解飇哀壑互相应奔腾骇涛濑窈渺韵笙磬至音不假器始觉自然胜缘触故成声动极还归静此时憩石坐黙然待其定乃知弃瓢者未悟闻中性
　　七言古诗增唐张説遥同蔡起居偃松篇清都众木总荣纷传道孤松最出羣名接天庭长光景气连宫阙借氛氲悬池滴滴停华露偃盖重重拂瑞云不借流膏助仙鼎愿将桢榦奉明君莫比冥灵楚南树朽老江边代不闻　─王维新秦郡松树歌青青山上松数里不见今又逢不见君心相忆此心向君君应识为君颜色高且闲亭亭逈出浮云间─原─杜甫戏为防松图歌─天下几人画古松毕宏已老韦偃少絶笔长风起纤末满堂动色嗟神妙两株惨裂苔藓皮屈铁交错廻高枝白摧朽骨龙虎死黑入太隂雷雨垂松根胡僧憇寂寞厐眉皓首无住着偏袒右肩露防脚叶里松子僧前落韦侯韦侯数相见我有一匹好东绢重之不减锦绣叚已令拂拭光凌乱请公放笔为直榦　─增─杜甫题李尊师松树障子歌─老夫清晨梳白头都道士来相访握髪呼儿延入户手提新画青松障障子松林静杳冥凭轩忽若无丹青隂崖却承霜雪榦偃盖反走虬龙形老夫平生好奇古对此兴与精灵聚已知仙客意相亲更觉良工心独苦松下丈人巾屦同偶坐似是商山翁怅望聊歌紫芝曲时危惨淡来悲风　─李贺五粒小松歌─虵子虵孙鳞蜿蜿新香几粒洪崖饭緑波浸叶满浓光细束龙髯铰刀翦主人壁上铺州图主人堂前多俗儒月明白露秋泪滴石笋溪云肻寄书　─李咸用小松歌─幽人不喜凡草生秋锄劚得寒青青庭闲土瘦根脚狞风揺雨拂精神醒短影月斜不满尺清声细入鸣蛩翼天人戏翦苍龙髯参差簇在瑶阶侧金精水鬼欺不得长与东皇逞顔色劲节暂因君子移贞心不为麻中直　─卢士衡灵溪老松歌─灵溪古观坛西角千尺鳞皴栋梁朴横出一枝戞楼阁直上一枝扫寥廓白石苍苔拥根脚月明风撼寒光落有时风雨晦暝摆撼若黑龙之腾跃合生于象外峯峦枉滞乎人间山岳安得巨灵授请托拔向青桂白榆边安着─宋蔡襄圣泉寺松径诗青松苒苒门前道根底坚牢顔色好鸣籁萧森风雨生紫鳞开动龙蛇老天若有意别留种百年其下无纤草雷霆时绕雪霜重劲节支扶不顚倒野姿峭拔已背时肻要藤花彊纒抱南方赤夏苦蒸湿万木无声就僵槁忽经密防少休息肌骨便惊秋气早寄言匠者勿复顾留作清凉除热恼苏辙种松─城郭人家岁寒木桧柏森森映华屋青松介僻不入城野性特嫌尘土辱中庭冉冉盈尺苖条榦虽短风霜足培根不用粪壤厚插竹预防鸡犬触他年期汝三丈高独立仙翁毛髪緑老人自分不及见子孙见汝知遗直　徐积大松东海有物天下雄万灵戮力生奇松天精地粹萃其下沧溟百道来相通一根直去穿九泉一根斜插鲸鱼渊远者压折巨鼇背近者倒纒山根偏小枝可就千钧弓大枝可挂万斛钟惟有老榦苦难状吕光营外堆龙身披北帝雄犀甲虎贲连臂围不匝无计都将大地遮有心尽把浮云刷樛枝入地旋复上怪怪奇奇非一状谷陵相变任古今土木两行专王相列帜空遗渭川垒犒师留得杨隋帐驹来撼亭亭盖渌鱼飞入苍苍浪最是半霄风雨声山妖走尽川魅惊十万争挥铁槊骑百千齐阚黑旗兵有时海面波涛小一部仙韶下蓬岛残声逐水散鸣琴遗响穿云聚啼鸟混沌死来凡几朝清气浊气防未消独叶耸来新盖凤防柯合处旧藏蛟其本既异其事殊德若有容材有余大鹏斥鷃皆可居相忘有似江湖鱼美哉此木眞不凡能以智免斧斤间过尽工师无所用庄周应作不材看大松小松如此奇方舆圆盖不可知隂阳山海气合离不然神物相防持　─金李纯甫怪松谣─阿谁栽汝来几时轮囷拥肿苍虬姿鳞皴百怪雄牙髭拏空夭矫蟠枯枝疑是秘魔嵓中老慵物旱火烧天鞭不出睡中失却照海珠羞入黄泉蜕其骨石钳沙锢汗且僵埋头卧角政摧藏试与摩挲定何似怒我枨触髯张壮士囚不得住神物世间无着处隄防夜半雷破山尾血淋漓飞却去　─元傅若金奉题仇工部壁间古松图歌─苍松在山自奇古灌木翳之人不惊忽然图向堂上壁满坐叹息长风生交柯崛走森昼晦其下将疑鬼神会雾雨寒霏虎豹毛雷霆怒折蛟鼍背乃知巨笔老且神力斡造化雄千钧皇天不夭栋梁具后土潜囘霜雪春尔松已为人爱惜见尔为尔生顔色山中岂无材木倚絶壁未逢匠石嗟何益　王冕题夏廸防松图─我昔曾上五老峯白云尽处看青松中有两树如飞龙正与夏廸画者同夏廸画松得松趣个个乃是廊庙具贞固不特凌雪霜偃蹇犹能吐烟雾苍髯猎猎如有声铁甲半掩苔花青六月七日炎火生对此似觉形神清丈人兀坐诚有道岂比商山采芝皓有琴有琴不须弹而今世上知音少　─孤松叹─孤松倚云青亭亭故老谓是苍龙精古苔无花防铁甲五月忽听秋风声幽人恐尔斧斤辱独孤根结茅屋月明喜看清影揺雪冻却愁梢尾秃昨夜飞霜下南海山林草木无光彩起来摩挲屋上松顔色如常心不改幽人盘桓重慨慷此物乃是眞栋梁呜呼既是真栋梁天子何不用是扶明堂　─杨维桢题履元陈君万松图─紫芝道人天思精南来新画青松障东家画水西家山积弃陈缣忽如忘突然槎牙生肺肝元气淋漓廹神王亟呼圆瓦倒墨汁尽写髯官立成仗羣争十丈百丈身气敌千人万人将交柯玉锁混鳞甲屈铁金绳殊骨相石鬭雷霆白日倾雨走蛡龙青天上前身要是僧择仁五百蜿蜒见情状天台老林亦画松三株五株成冗长我家东越大松冈五鬛苍苍郁相望门前两个赤婆娑上有禽语相向雕龙梓客朝取材伏虎将军夜偷饷安得射洪好绢百尺强令隂森移叠嶂鼓以轩辕之瑟五十弦共写江声入悲壮　─明髙啓偃松行─龙门西冈魏公祠祠前有松多古枝长身蜿蜒横数亩巨石作枕相撑搘春泥半封朽死骨冻藓全聚雏生皮无心昂耸上霄汉偃仰独向荒山陲蛰雷振岳撼不动千载一梦醒何迟政如卧龙未起日深意有待风云期太湖月出照夜魄天峯雪积埋寒姿涛声时吼若鼾息野老惊起山僧疑左仰右屈各异态天自出巧非人为画师安能把笔写樵子岂敢操斤窥杜陵枯柟已憔悴蜀相老柏非瑰奇何如此树怪且寿呵卫定想烦灵祗不知己阅几人代游客过尽今存谁明堂屡兴不见取得全正爱同支离我尝来观忍遽返醉卧其上高吟诗葛陂笻竹亦腾化神物终去可久羁何当一叱使飞起载我万里游天池他年还访旧城郭正是白鹤归来时　─陈宪章戏题张千户画松张侯画松人不识松不画横惟画直上干青霄下盘石倒卷苍龙二千尺神物安可留屋壁变化虚空了无迹不然恐遭雷斧劈左手执弓右持防所胜无过万人敌侯莫画松费笔力─原─冯琦─斋前松树不盈咫亭亭车盖层云似虬枝婉婉世所希嗟尔劲节乃如此岂无凌霄姿一旦成绕指雷雨方排未敢争龙蛇将蛰何当起展转空向人诘曲谁相理直木从来忌先伐曲榦犹存愈于死问君曲直安可为大道委蛇谁则知请君看取岁寒色犹自青青似旧时─陈继儒─羣松合抱支硎侧十里浓隂半山黑村翁记松不记年依稀传是支公植支公曾向松之下调鹤调鹰复调马皮皴甲蜕化髯龙谁知复有屠龙者使君买松欲制亭烟姿雪榦仍青青一朝顿脱伧父厄要知树老多精灵夜静空林觉人语大松小松共尔汝愿以长生报使君结得茯苓如斗许老松作墙茆作瓦道人来自天台者不煑黄精不劚
　　苓张口如箕坐松下一片松涛胜古冰细咀饱嚼风棱棱吾将砺齿齿已折只恐松枯化为石
　　五言律诗─增唐李峤松─郁郁高岩表森森幽涧陲鹤栖君子树风拂大夫枝百尺条隂合千年盖影披岁寒终不改劲节幸君知　─杜甫严郑公堦下新松─弱质岂自负移根方尔瞻细声闻玊帐疎翠近珠未见紫烟集虚防清露霑何当一百丈欹盖拥高檐　─钱起咏门上画松上元王杜三相公─昔闻生涧底今见起豪端众草此时没何人知岁寒岂能裨栋宇且欲出门阑只在丹青笔凌云也不难　─李德裕金松─台岭生竒树佳名世未知纤纤疑大菊落落是松枝照日含金晰笼烟淡翠滋勿言人去晚犹有岁寒期　─陆肱松─雪霜知劲质今古占嘉名断砌盘根远疎阴偃盖清鹤栖何代色僧老四时声郁郁心弥久烟高万井生　─李商隐高松─高松出众木伴我向天涯客散初晴后僧来不语时有风传雅韵无雪试幽姿上药终相待他年访伏龟　─喻鳬广德官舍二松─杨公休簿领二木日坚牢直甚彰吾节清宜庇尔曹幽隂月里细冷树雪中高谁见干霄后枝飘白鹤毛　─项斯和李用夫栽小松─移来未换叶已胜在空山静对心标直遥吟境助闲影侵残雪际声透小牕间即耸凌空榦翛翛岂易攀　─于武陵友人亭松─俛仰不能去如逢旧友同曾因春雪散见在华山中何处有明月访君听远风相将归未得各占石岩东　─张乔和薛监察题兴善寺古松─种种近王城前朝古寺名瘦根盘地远香吹入云清鹤动池台影僧禅雨雪声看来人旋老因此叹浮生─题小松─松子落何年纤枝长水边劚开深涧雪移出远林烟带月栖幽鸟兼花灌冷泉防风动清韵闲听罢琴眠　─许棠和薛侍御题兴善寺松何年劚到城满国响高名半寺隂常匝邻坊景亦清伐多无巧势风定有余声自得天然状非同涧底生　─崔涂题兴善寺隋松与人期不至青青伊涧松移植在莲宫藓色前朝雨秋声半夜风长闲应未得暂赏亦难同不及禅栖者相看老此中　─王贞白述松远谷呈材榦何由入栋梁岁寒虚胜竹功绩不如桑秋老落干子春深裛嫩黄虽防匠者顾樵采日难防─曹松僧院松─此木韵弥全秋宵学瑟空知百余尺未定几多年古甲磨云拆孤根捉地坚何当抛一榦作盖道塲前　─谢仲宣赋松送德林少尹员外─送人多折柳唯我独吟松若保岁寒在何妨霜雪重森梢逢静境廓落见孤峯还似君高节亭亭尠继踪　─杜荀鹤题唐兴寺小松─虽小天然别难将众木同侵僧半牕月向客满襟风枝拂行苔鹤声分呌砌虫如今未堪看须是雪霜中　─张蠙郑毂补阙山松─心将积雪欺根与白云离远寄僧犹忆高看鹤未知影交新长叶皴匝旧生枝多少同时种深山不得移　─僧无可松─枝怪榦鳞皴烟梢出涧新屈盘高极目苍翠远惊人待鹤移隂过听风落子频青青寒木外自与九霄邻　宋司马光古松摧颓岩壑间磊落得天顽香叶低渐水余根倒挂山白猿窥子落黄鹤认巢还不久应为石莓苔旧已斑　─郭祥正松风─夜寂松风度魂清客枕寒琴声传不尽诗句写应难骤雨倾瑶砌眞珠落玉盘隐居如可访吾欲跨翔鸾　─林景熙古松─独占寛闲地不知揺落天山林犹古色风雪自穷年龟伏灵根寿禽巢絶顶仙栋梁非所屑几见海成田　─金周昂望山中松─地险蟠根古人稀小径消雨皴开白雪风响入青霄未畏斧斤逼惟愁霹雳烧解鞍那避远冷色故相招─原─明申时行松冈─宛转循高阜青葱结茂林团云低盖影挟雨送涛音节抱风霜苦根盘岁月深亦知景意山阁助清吟
  </div>
  <div class="pagination">
   <a href="御定佩文斋广群芳谱_page58.html">
    上一页
   </a>
   <span>
    ...
   </span>
   <a href="御定佩文斋广群芳谱_page54.html">
    54
   </a>
   <a href="御定佩文斋广群芳谱_page55.html">
    55
   </a>
   <a href="御定佩文斋广群芳谱_page56.html">
    56
   </a>
   <a href="御定佩文斋广群芳谱_page57.html">
    57
   </a>
   <a href="御定佩文斋广群芳谱_page58.html">
    58
   </a>
   <span class="current-page">
    59
   </span>
   <a href="御定佩文斋广群芳谱_page60.html">
    60
   </a>
   <a href="御定佩文斋广群芳谱_page61.html">
    61
   </a>
   <a href="御定佩文斋广群芳谱_page62.html">
    62
   </a>
   <a href="御定佩文斋广群芳谱_page63.html">
    63
   </a>
   <a href="御定佩文斋广群芳谱_page64.html">
    64
   </a>
   <span>
    ...
   </span>
   <a href="御定佩文斋广群芳谱_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
