<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 72 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 72 页/共 93 页
  </h1>
  <div class="content">
   千金掉头不肯卖我来白下聚此族富庖宰蠒栗戴地翻觳□触墙壊入中厨如偿食竹债甘葅和菌耳辛膳胹姜芥烹鹅杂股掌炮鳖乱裠介小儿哇不羙防壤有余嘬可贵生于少古来食共噫尚想髙将军五溪无人采　─萧巽葛敏修二学子和予食笋诗次韵荅之北馔厌羊酪南庖丰笋菜自北初落南防为儿所卖习知价廉平百态事烹宰盐稀枯腊瘦蜜渍真味壊就根煨茁羙岂念炮烙债咀吞千亩余胸次不虿芥二妙各能诗才名动江介论诗多佳句脍炙甘我嘬思君恩养竹万籁听秋噫从此缮籓篱下令禁渔采　韭黄照春盘菰白秋菜惟此苍竹苗市上三时卖江南家家竹翦伐谁主宰半以苦见疎不言甘易壊葛陂雕龙睡未索儿孙债獭胆能分杯琥珀妙拾芥此物于食殽如客得傧介思入帝鼎烹忍遭饥涎嘬懒牀供翰墨碪杵风号噫每下叹枯枝焚如落樵采　─胡朝请见和食笋诗輙复次韵─人笑庾郎贫满腹饭寒菜春动食指动笋茁入市卖回首万钱厨不羡廊庙宰民生暂神竒胞隽伐性壊忍持芭蕉身多负牛羊债箨龙不称寃易致等拾芥萧萧烟雨姿壮士持戈介骈头沸鼎烹可口垂涎嘬霜丛负后凋玉食香余噫续诗无全功葑菲傥可采韩驹荅蔡伯世食笋─莼丝化盐豉槐叶资新麫岂知苦竹风味常独擅昔我居锦城屡吃田家饭扶杖自入箐煨此犊角蠒后叅鹤林禅餽我桑门馔烝烝沸鼎中乱下白玉片惟无他物乗始觉真味现三年客东都锦箨宁复见千金洛阳来惟大官膳前时过君食欣逢故人面那知列仙臞已杂蒯通隽吾宁饱甘肥愤咤那忍咽请归谓主孟厨人后当谏苦苣杂嘉蔬沉香和甲煎柯亭既误椽画障或遭练古来可叹事千载寄眀辨作诗吊箨龙助子当食叹─陈与义食笋─竹君家多材楚楚皆席珍成行着锦袍玉色映市人惠然集吾字老眼檐光新麯生亦税驾共慰藜藿贫不待月与影三人亦相亲可怜管城子头秃事苦辛披谱虽同宗闻道隔几尘诗成聊使写一笑惊比隣　─黄公度谢傅参议彦济惠笋用山谷韵─北方九月霜賔盘无生菜岭南信地暖穷冬竹卖君念庾郎贫蠒栗供庖宰中有嵗寒姿真时久不壊前身渭川侯千亩偿宿债珍可配天花贱不数石芥早韭与晚菘奴仆望賔介文园酒渴余想不厌姑嘬预恐吹作竹眀日东风噫急须驱儿童倾筐携采采　─张九成食苦笋─吾乡苦笋佳出处惟石屋玉肌腻新酥黄衣缘深緑林深恐人知头角互出缩烟雨养春姿此物未成熟三月腊酒香开罇幽独烹庖入盘俎防酱真味足未须五鼎牛聊称一囊粟朅来庾岭下嵗月去何速经冬又七春未分穷途哭今朝好事者惠我生一束头秃甲斓斑味恶韵麄俗儿童不惯尝哕噫惊媪仆老妻念乡味放箸泪盈目丈夫志有在何事校口腹呼奴更倾酒一笑风生谷
　　七言古诗─増─唐李颀防笋歌送李回兼呈刘四─并抽新笋色渐緑迥出空林防碧玉春风解箨雨润根一枝半叶清露痕为君当面拂云日孤生四逺何足论再三抱此怅为别嵩洛故人与之说　─宋梅尧臣韩持国遗洛笋─龙孙春吐一尺牙紫锦包玉离泥沙金刀璀错截嫩节铜駞不与大梁賖特寄韩郎緑蒲束莫令衞女苦思家韩郎才调偏能赋分饷唯思楚景差因之善谑诵淇澳欲学报投无木　─韩持国再遗洛中斑竹笋─牡丹开尽桃花红斑笋迸林犀角丰两株逺寄川上鸿韩郎辍口赠楚翁便令剥锦煑荆玉甘脆不道箪瓢空小谢旧城昭亭下侵天筀竹谿西东螗螂生后出芽茁罗列满地争强雄是时楚翁所食寡朝饭暮饭唯其充今来得此谓过分一贵一贱物茍同　─黄庭坚从斌老乞苦笋─南园苦笋味胜肉箨龙称寃莫采録烦君更致苍玉束眀日风雨吹成竹　─张舜民谢南轩笋脯─使君喜食笋脯味全胜肉秘法不肯传闭门课私仆君不见金谷馔客本萍虀豪世借此真成痴但令长须日致馈不敢求君帐下儿　─谢笋脯方─笋脯登吾盘可使食无肉鲑腥避三舍棕栮乃从仆书生长有十瓮虀却笑虎头肉相痴得君新法也大竒且复从游锦防儿　─原─陆游苦笋─藜藿盘中忽眼眀骈头脱襁白玉婴极知耿介种性别苦节乃与生俱生我见魏征殊媚妩约束儿童勿多取人才自古要养成放使干霄战风雨　─杨万里记张定叟煑笋经─江西毛笋未出尖雪中土膏养新甜先生别得煑箦法丁宁勿用醯与盐岩下清泉须旋汲熬出霜根生蜜汁寒牙嚼出氷片声余沥仍和月光吸菘羔楮鸡浪得名不如来叅玉版僧醉里何须酒解酲此羮一碗爽然醒大都煑菜皆如此淡处当知有真味先生此法未要传为公作经藏名山　─増─杨万里谢唐德眀惠笋─髙人爱笋如爱玉忍口不餐要添竹云何又遣十辈来昏花两眼为渠开贩夫束防向市卖外强中干美安在锦纹犹带落花泥不论烧煑两皆竒猪肝累人真可怍以笋累公端不恶　─煑笋─金陵竹笋硬如石石犹有髓笋不及岭南市里笋如酥笋味清絶酥不如带雨斸来和箨煑中含柘浆新甘露可虀可脍最可羮绕齿防防氷雪声不须咒笋莫成竹顿顿食笋莫食肉　─元李孝光笋─雷公蹑跎夜皷噪惊起龙孙触旌纛炎沙烧之修尾脱六丁控抟忽颠倒欲落不落虎豹皮锦防婴儿笼大防斧斤幸贷凌云姿留以观渠嵗寒操　─吴镇笋─緑隂昼静南风来晴梢拂拂烟花开箨龙走地牙角出班班玉立横苍苔长镵穿云石路滑锦衣脱防玉版白鸣牙未下氷雪虀开笼先放州鹤　─眀杨基食烧笋留题陈惟寅竹间─春雷一声万簪玉参差乱迸莓苔緑斩来扫叶当径烧何异燃萁煑秋菽登盘查牙玉版肥焦尾碎剥苍龙皮山人大嚼无以报写作林间烧笋诗　─岳岱新笋歌─满林黄鸟不胜啼林下新笋与人齐春风闭门走山兔白昼露滴惊竹鸡雨中三日春已过又近石牀添防个竞将头角向青云不管堦前緑苔破五言律诗─増─唐李颀篱笋─东园长新笋映日复穿篱迸出依青嶂攒生伴緑池色因林向背行逐地髙卑但恐春将老青青独尔为　─宋梅尧臣新笋─挑笋春雷后晴坡过雨时何言江外早已比洛阳迟园客自偷卖主人那得知徒令养新竹待与作藩篱　─洪炎从寳峯长老求猫头笋─不识猫头笋还思马祖山庭兰生旧茁绷锦换新斑蕴玉争懐寳登盘想饫餐分甘须剩劚逺助一瓢箪　─范成大谢李叔玠送笋─堕地锦防茁解衣温玉姿来偿食竹债大胜伏雌炊少日羮藜子老来煨芋师盘餐登异味指动已先知　─朱子公济惠笋次韵─新笋因君寄康庐入梦中丹元余故宅翠竹尚余风日日来威凤年年馔箨龙犹嫌有兼味不似一源功七言律诗─
　　御制过云栖憩竹林下令人劚笋劚兰─寻春二月幸云栖满目天光入品题密林布防樵渔乐幽栢成行蕙芷齐浴手临泉开箨笋傍岩倚石选蓬藜余杭风景西湖胜未若山中待竹迷
　　増─唐皮日休闻开元寺开笋园寄章上人─园锁开声骇鹿羣满林藓箨水犀文森森竞泣林梢雨争穿石上云并出亦如鵞管合各生还似犬牙分折烟束露如相遗何眀朝不茹荤　─陆和开元寺开笋园寄章上人─春龙争地养檀栾况是防林雨后看迸出似豪
　　当垤防孤生如恨倚栏杆凌虚势欲齐金刹折赠光宜照玉盘更待锦苞零落后粉环髙下挶烟寒　─徐夤笋鞭─笻竹岩边剔翠苔锦江波冷洗琼瑰累累节转苍龙骨寸寸珠连巨蚌胎须向广塲驱驵骏莫从闲处挞驽骀宁同晋帝环营日抛赚中途后骑来　─宋苏辙食笋林竹抽不忍挑谁家盈束伴晨樵箨龙似欲号无罪食客安知惜后凋不愿盐梅调鼎味姑从律吕应箫韶林间老煞虽无用一试冬深雪到腰　─秦观次韵范纯夫戏荅李方叔馈笋兼简邓慎思─楚山冬笋劚寒空北客长嗟食不重秀色可怜刀切玉清香不断鼎烹龙论羮未愧莼千里入贡当随传一封薄禄养亲甘防少满包时赖故人供　─唐庚长沙竹笋闻于天下大者可十余斤食之甚甘而不氷脾昔渡湘欲作诗未暇也今日复过之乃酬以此篇─地入长沙莫叹卑竹径尺旧相知九重才复金门籍万里先叅玉版师契濶累年真负口徘徊弥月未妨脾渭川风味那能对中有离骚九辨辞─陆游湖上笋盛出戏作长句─穿苔瑇瑁簪按行日夜待成林养渠百尺干霄气见我平生及物心剩插藩篱忧玉折豫期风雨听龙吟眀年又徙囊衣去谁与平安报好音　─杨万里都下食笋自十一月至四月戏题─竹祖龙孙渭上居供侬樽俎半年余斑衣戏防春无价玉版谈禅佛不如若怨平生食无肉何如陋巷饭斯蔬不须庾韭元修菜吃到憎时始忆渠　─方岳猫笋此君乃有宁馨儿犀角丰盈玉不如老去烟姿元耸壑生来风骨已专车诗肠惯识猫头笋食指宁知熊掌鱼莫遣匆匆万竿緑一春心事政闗渠　─金孙邦杰烧笋煨茁旧闻山谷语劝耕还忆大苏诗传将火无多诀留得天真又─竒未放锦防开束缚已看玉版证茶毘白麻初拜惊烧尾见此应慙富贵痴　─眀吴寛荅于乔次韵送冬笋─西郭清风碁墅开门前俗物敢持来聊供香饭抄云子为想长镵劚雪堆空腹冷含金琐碎壮心未怯玉崔嵬知君能画非馋守乞与鹅溪绢翦裁　于慎行纪赐鲜笋殊锡光生玉笋班曽从青简赋檀栾蒲筐乍解香盈座锦箨初分緑满盘一饭疑含仙禁雨三秋犹忆北牕寒惭无凤实仪千仞祝有龙孙长万竿五言排律─増─唐韩愈和侯协律咏笋竹亭人不到新笋满前轩乍出真堪赏初多未觉烦成行齐婢仆环立比儿孙验长常携尺愁干屡侧盆对吟忘膳饮偶坐变朝昏滞雨膏腴湿骄阳气候温得时方张王挟势欲腾骞见角牛羊没看皮虎豹存攒生犹有隙散布忽无垠讵可持筹算谁能以理言纵横公占地罗列暗连根狂剧时穿壁羣强几触藩深潜如避逐逺去若追奔始讶妨人路还惊入药园牙防寖大覆载莫偏恩已复侵危砌非徒出短垣身宁虞瓦砾计拟揜兰荪且叹髙无数庸知上几番短长终不校先后竟谁论外恨苞藏密中仍节目繁暂须廻歩履要取助盘飱穰穰疑翻地森森竞塞门戈矛头戢戢蛇虺首掀掀妇懦咨聊拣儿痴谒尽髠侯生来慰意诗句读惊魂属和才将竭呻吟至日暾
　　五言絶句─増─宋朱子和刘秀野新笋　翛翛江上林白日暗风雨下有万玉虬三冬卧寒土　─笋脯　南山春笋多万里行枯腊不落盘餐中今知緑如箦　─元范梈看东亭新笋　问竹何年有亲曽共嵗寒昨传新笋发扶杖绕林看─郑氏允端笋　竹林春雨过瘦笋迸苔长坐待成髙节清标出短墙　眀髙啓烧笋　幽人嗜烧笋出土不容长林下孤烟起风吹似竹香
　　六言絶句─増─宋杨万里看笋　笋如滕薛争长竹似夷齐独清只爱锦防满地暗林忽两三茎
　　七言絶句─原─唐杜甫絶句─无数春笋满林生柴门密揜断人行防须上番看成竹客至从嗔不出迎　─李贺昌谷北园新笋　箨落长竿削玉开君看母竹是龙材更容一夜抽千尺别却园池数寸埃　斫取青光写楚词腻香春粉墨离离无情有恨何人见露压烟啼千万枝家泉石眼两三茎晓看隂根紫陌生今年水曲春沙上笛管新篁拔玉青─李商隠初食笋呈座中─嫩箨香苞初出林五陵论价重如金皇都陆海应无数忍翦凌云一寸心─宋苏轼谢惠猫儿头笋　长沙一日煨边笋鹦鹉洲前人未知走送烦公助汤饼猫儿突兀防穿篱郭祥正休师惠雪笋　雪竹生芽玉一簪北人此味岂尝谙病中得食胜牛乳行矣阿难师勿慙　张商英食笋长江萦绕地膏腴风气相连不甚殊自是舌根分彼此致令苦笋胜宜都─陆游笋絶句　列仙阅世独清癯雪谷氷谿老不枯输与锦防孩子軰千金一束入天厨朱松新笋─一雷惊起箨龙儿戢戢满山人未知急唤苍头劚烟雨明朝吹作碧参差　梅雨防防相已齐连云篁竹暗蛮溪短萌解箨登雕俎错落黄金騕袅蹏　─朱子次韵谢刘仲行恵笋二首─谁寄寒林新劚笋开奁喜见白差差知君调我酸寒甚不是封侯食肉姿　君诗髙防古无师岛瘦郊寒讵足差得狞龙并寄我句中仍喜见雄姿
　　诗散句─増─唐杜甫─逺传冬笋味更觉防衣春　─白居易几见林抽笋频惊燕引雏　─元稹─寳地琉璃折紫苞琅玕踊　─许浑─竹楥昼看笋药栏春卖花　─宋梅尧臣─便今剥锦煑金玉甘脆不道簟瓢空　─刘敞─龙孙春吐一尺芽紫锦包玉离泥沙　─黄庭坚氷底斵春生笋束豹文解箨馔寒玉　─孙觌─緑笋遗苞半出篱清溪一曲翠相迷　─陆游─冬笋生林龙寒泉落磵佩　─梁简文帝─横堦入细笋　─周庾信　短笋犹埋竹　─唐张九龄─林笋苞青箨　─孟浩然─竹林深笋穊　王维─嘉蔬緑笋茎　─杜甫─緑垂风折笋　舎下笋穿璧　司空曙─岩笋出丛长　─白居易─紫鲜林笋嫩　姚合─迸笋搘堦起─杜牧─斑笋新梢短─李频─春篁抽笋密　方干─迸笋
　　入波生　─司空图─坡暖冬生笋　─皮日休─迸笋支檐楹─宋林逋　烟崖早笋肥─邵雍─洗竹留新笋─张耒─笋
　　深鸣鸟下　緑嫌新笋破　─唐庚─翻泥逢暗笋　─唐杜甫─堂西长笋别开门　韩愈─筼筜竞长纎纎笋　─白居易─紫笋齐尝各闘新　劝我加餐因早笋　─来鹏─笋过东家作竹林　─宋韩琦─竹笋迸堦抽兕角─苏轼─好竹连山觉笋香　饱食不嫌谿笋痩　─范成大─竹笋漫山鳯尾齐─陆游─穿破緑钱多穉笋　─方岳─霜鞭行茁软于酥　─惠洪─分外浓甘黄竹笋─金吴激─一畨痩笋羽林枪─元方回─鲜笋紫泥开玉版　─张雨─斋庖得笋是佳蔬─吉雅谟丁─红稻供炊笋脯香
　　词─増─宋钱惟演玉楼春─锦箨参差朱槛曲露濯文犀和粉緑未容浓翠伴桃红已许纎枝防鳯宿　嫩似春荑明似玉一寸芳心谁管束劝君速吃莫踟蹰看被南风吹作竹
　　别録─原─取笋─山谷云根湏辰日劚笋看上畨成凡笋一畨两畨出成竹至第三畨者止可供食不成竹矣故曰笋看上畨成也凡笋蒸煑炰酢惟人所好又可干藏采笋─过一日曰蔫过二日曰箊取宜避露每日出掘深土取之半折取鞭根旋得旋投密竹器中覆以油革见风则触本坚入水则浸肉硬脱殻煑则失咮生着刃则失气采而乆停非鲜也净之入水非洗也蒸熟停乆非食也如此然后可与语食笋矣此外不足数也　─制用僧赞宁笋谱云麻油姜皆杀笋毒凡食笋之法譬若治药修炼之得法则益人反是则损取得以巾拭去土连殻沸汤瀹之煑宜乆生必损人苦笋最宜乆甘笋出汤后去殻煑笋汁为羮茹味全加美不然蒸最美味全煻灰中煨后入五味尤佳　食笋去殻煑熟切片搾干盐腌过宿晒干贮　慈竹笋四月生江南人多以灰煑食─煑新笋─以沸汤煑则易熟而脆味尤美若蔫者少入
　　薄荷煑则不蔫与猪羊肉同煑则不用薄荷　─増─山家清供─夏初竹笋盛时扫叶就竹边煨熟其味甚鲜曰傍林鲜　笋取鲜嫩者以料物和簿麫拖油如黄金色甘脆可爱旧好莫友访霍如庵延早供以笋切作方片和白米煑粥佳甚济颠笋疏云拖油盘内煿黄金和米铛中煑白玉二者兼得之矣─原─笋酢─切作片子沸汤瀹过干入葱丝莳萝茴香花椒红麫并盐拌匀同腌一时　─増─海槎余録─酸笋大如臂摘至用沸汤泡出苦水投冷井水中浸二三日取出缕如丝醋煑可食好事者携入中州成罕物京师勲戚家防酸笋汤即此物也原─笋干─笋肉一百斤用盐五升水一小桶沸涌抝出汁干旋添笋汁煑熟捞出压之或用手揉在锅隔夜则黑热洒则枯一日晒干则硬火焙便不软临食时取浸笋汁煑笋则有味
　　【附録】竹实
　　増─山海经注─竹六十年一易根易根必生花生花必结实结实必枯死实落土又复生
　　彚考─増─宋史真宗本纪─咸平二年江南转运使言宣歙竹生米民采食之　─五行志─政和四年八月建州境内竹生米数千万石　三年十一月癸酉越州承天寺瑞竹一竿七枝干相似其叶圆细生花结实诏送秘书省仍拜表贺─庄子─鹓雏非练实而不食─注─练实竹实取其洁白也　─韩诗外传─黄帝时鳯凰栖帝梧桐食帝竹实　─异苑─晋惠帝元康二年巴西郡界竹生花紫色结实如麦外皮青中赤白味甚甘　─述异记─止些山多竹长千仞鳯食其实去九疑万八千里　─芸牕私志─凝波竹实服之肌滑体轻出区吴山紫枝緑叶坚滑如玉风吹有声如环佩成帝种于临池观更名曰环佩竹花如海榴实如莲子而小近谢芬兰庭中忽生此竹人以为瑞而不知为何物其夫读海外志始知之苐无花实明年出笋如常竹前种亦渐不然人以为积善所致　─该闻集─旧称竹实为鸾鳯所食今近道竹间时见花开如枣结实如麦江淮间号为竹米以为荒年之兆其竹即死信非鸾鳯之食也近有余干人来言彼有竹实大如鸡子竹叶层层包裹味甘胜蜜食之令人心肺清凉生满竹林茂密防顷因得之虽日乆干枯而味尚存乃知鸾鳯所食必非常物也　─原─天台山志─甘竹实出天台山闲闲真人以致元帝　─増─福建志绍兴十八年侯官县有竹实如米饥民采食之
　　集藻─七言古诗─増─宋陈造竹米行─竹君亢宗擅楚墟一一修耸山泽臞风流秀整与世殊楚俗食息皆尔湏薪之篱之且籧篨笲筥箱篚防篮笯沟瓦厥祖羮其雏随索斯获掇诸涂今嵗麦秋旱嵗余得麦仅足偿官租竹君悯农如士夫着花结子千林俱密砌玉粒缀旒珠株株撷取虽锱铢弥顷亘亩无闲株磋磨蒸炊胜雕葫邻里乞索水火如坐令颦蹙兴歌呼野叟好事能分吾香清而冽甘而膄此君行能不一书此惠及物旋就枯摩顶放踵忘其躯所学无乃墨者徒老子苟禄天之隅防手无策苏孤投七三叹吾惭渠
　　诗散句─増─唐李白─竹实满秋圃鳯来何苦饥
　　【附録】越王竹
　　原─岭表録─南海岸边沙中生沙箸一名越王竹相传越王弃余算而生若细荻髙尺余春吐苗箕心茗骨青而且劲南海人爱其色以为酒筹凡欲采者湏轻歩向前拔之闻行声遽缩入沙中不可得
　　【附録】淡竹叶
　　原─淡竹叶一名鸭跖草【洛阳花木记云碧鳯花一名鸭脚即此】一名芩鸡舌草一名碧竹子─名竹鸡草一名耳环草一名碧蝉花一名蓝姑草一名竹叶菜处处平地有之三四月生苗紫茎竹叶嫩时可食四五月开花如蛾形两叶如翅碧色可爱结角尖曲如鸟喙实在角中大如小豆中有细子采花取汁作画色及彩羊皮灯青碧如黛
　　彚考─増─永嘉郡记─青田县有草叶似竹可染碧名为竹青此地所丰草故名青田
　　集藻─七言絶句─増─宋杨巽斋碧蝉花─杨葩傍疎篱薄翅舒青势欲飞防误佳人将扇扑始知错认枉心机─翁元广碧蝉花─露洗芳容别种青墙头微弄晩风轻
　　不湏强入羣芳社花谱原无汝姓名
　　【附録】锦竹
　　増─宛陵诗注─锦竹草也似竹而斑
　　集藻─五言古诗─増─宋梅尧臣锦竹─虽作湘竹纹还非楚筠质化龙徒有期待鳯曽无实本与凡草俱偶亲君子室
　　【附録】篇竹
　　増─尔雅─竹篇蓄─注─似小藜赤茎节好生道旁可食又杀虫　─本草─处处有之布地而生节间白花叶细緑人谓之篇竹煑汁与小儿饮疗蚘虫
　　彚考─増─资暇録─诗卫淇澳篇云緑竹漪漪按陆玑草木疏称郭璞云緑竹王刍也今呼为白脚莎一云即鹿蓐草又云篇竹似小藜赤茎节韩诗作亦云篇竹则明知非笋竹矣今为辞赋皆引漪漪入竹事大误也当时谢庄竹赞云瞻彼中唐緑竹漪漪便袭其谬
　　【附録】竹菜
　　増─齐民要术─竹菜生竹林下似芹科而茎叶细生极穊净洗暂经沸汤速出下冷水中即搦去水细切又胡芹小蒜亦暂经沸汤细切和之与盐醋拌暮春用至四月















　　御定佩文斋广羣芳谱卷八十六
&lt;子部,谱录类,草木禽鱼之属,御定佩文斋广群芳谱&gt;
　　钦定四库全书
　　御定佩文斋广羣芳谱卷八十七
　　卉谱
　　芝
　　増─说文─芝神草也　─嫏嬛记─灵芝─名夀潜一名希夷─原　芝瑞草也【尔雅云苬芝注云芝一嵗三华瑞草】一名三秀【王逸楚辞注云三秀】
　　【芝草也】一名菌蠢神农经所传五芝云赤者如瑚白者如截肪黑者如泽漆青者如翠羽黄者如紫金气和畅王者慈仁则芝草生玉茎紫笋又云圣人休祥有五色神芝含秀而吐荣论衡云芝生于土土气和故芝生土食之令人眉夀有青云芝【生名山青葢三重上有云气食之夀千嵗能乘云通天】龙仙芝【状似升龙之类叶为鳞其根如蟠龙服一株则夀千嵗】金兰芝【生名山之隂金石之间上有水葢饮其水夀千嵗】九曲芝【朱草九曲每曲三叶】火芝【叶赤茎青赤松子所服】月精芝【秋生山阳石上茎青土赤味辛苦盛以铜器十月服夀万嵗】夜光芝【生华阳洞山之隂有五色浮其上酉阳杂俎云一株九实实坠地如七寸镜视如牛目】萤火芝【生常良山此物在地如萤火状叶似草实如豆紫华夜视有光食一枚心中一孔眀食七枚七孔眀可夜书得食四十七枚夀万年】白
　　云芝云母芝【皆生名山隂白石上白云覆之秋采食令人身轻】商山紫芝【四皓避泰入蓝田采而食之共入啇洛隠地肺山又转深入终南山汉祖召之不出】九光芝七明芝【皆瑞芝实石也状如盘槎有七孔者名七明九孔者名九光生临水之高山】鳯脑芝【仙经言穿地六尺以镮实一枚种之灌以黄水五合以土坚筑之三年生苖如匏实如桃五色名鳯脑芝食其实唾地爲鳯乘升太极】五徳芝【状如车马茎方其叶五色各具而不杂上如偃葢中有甘露紫气起数尺】万年芝【令人不老延年九千】　増─抱朴子─芝有石芝木芝肉芝菌芝凡数百种石芝【石象生于海隅及岛屿之涯】肉芝【状如肉附于大石头尾具有乃生物也光明洞澈如坚氷大者十余斤小者三四斤】菌芝【或生深山之中或生大木之下或生泉水之侧其状或如宫室或如车马或如龙虎或如人形或如飞鸟五色无常凡百二十种】木芝【松脂沦入地千嵗化为茯苓茯苓万嵗其上生小木状如莲叶名曰木威食之夜视有光持之甚滑烧之不焦】龙节芝【松树枝三千嵗者其皮中有聚脂状如龙形大者重十斤】木渠芝【寄生大木上状如莲花九茎一丛其味甘而辛】黄蘖芝【黄蘗木下根有如三斛噐者去木株一二十余丈有细根相连状如缕】建木芝【生于广都其皮如缨其实如鸾】樊桃芝【其木如升龙其花叶如丹罗其实如翠鸟高不过五尺生于名山之隂东流泉水之上】千嵗芝【生枯木下根如坐人刻之有血已上皆木芝】牛角芝【生虎夀山及吴坂上状如葱特出如牛角长三四尺青色】麻女芝【似麻而茎赤色花紫色】紫珠芝【茎黄叶赤实如李而紫色二十四枚輙相连而垂如贯珠】朱草芝【九曲曲有三叶叶冇三实其茎如鍼】龙御芝【常以仲春对生三节十二枝下根如坐人几此草芝有百二十种】玉脂芝【生于有玉之山常居悬危之处玉膏流出万年以上则凝而成芝有似鸟兽之形色无常彩多似山水苍玉亦鲜眀如水晶】石蜜芝【生少室山石戸中】石桂英芝【生名山石穴中似桂而实石也髙尺许大径尺光眀而味辛】石脑芝【生滑石中初破之其在石中五色光眀而自动】石硫黄芝【五岳皆有而箕山为多如此有百二十皆石芝也】黄龙芝【生于神山之中状如黄龙味辛甘】华芝【生于名山之阳及出深山大谷源泉水中赤葢白茎上有两叶三实】金芝【生于金石之中无葢青茎味甘辛】黒芝【生于山之隂大谷中白葢赤茎味甘】月芝【生于名山之隂昆仑之山大谷源泉金石之中】山芝【韩众所食】人芝【生名山之隂青葢白茎】鬼芝【青葢长茎】　─酉阳杂俎─隠辰芝【状如斗以屋为节以茎为刚】─采芝图─凤凰芝【生名山金玉间】黑云芝【生山谷之隂黒葢赤理黒茎味苦】五色龙芝　五方芝　天芝　地芝　上芝雷芝　甘露芝　云气芝　白虎芝　太乙芝　─原
　　茅君内传云句曲山有五芝求之者投金环一防于石间勿顾念必得第一龙仙芝【似交龙之相负食之为太极之仙】第二参成芝【赤色有光其枝叶如金石之音折而续之即复如故食之为太极大夫】第三燕胎芝【其色紫形如葵叶上有燕象光眀洞彻食之为太清龙虎仙君】第四夜光洞鼻芝【其色青其实正白如李夜视其实如月洞照一室食之为太清仙官】第五玉料芝【食之为三官真御史】或云芝黄色者为善黑色者为恶　─増─瑞应图芝草常以六月生春青夏紫秋白冬黑　─本草─五芝经云青芝生泰山赤芝生霍山黄芝生嵩山白芝生华山黑芝生常山紫芝生髙夏山谷六芝皆六月八日采　芝类甚多亦有花实者以木积湿处用药傅之即生五色芝　─原臞仙神隠─芝有二种紫白二色形如菌生于朽木根朽壊上者菌也芝则有茎长尺余与灵芝相似豫章西山最多其灵芝生石上形如石可服秋采之菌芝可种于阶前
　　彚考　増─礼记内则─芝栭─注─人君燕食所加庶羞也─疏─庾蔚云无华叶而生者曰芝栭卢氏云芝水芝也王肃云无华而实者名栭皆芝属也庾又云芝栭是一物今春夏生于木可用为葅其有白者不堪食也贺氏云栭软枣亦云芝木椹也以芝栭为二物非也　─原─汉书武帝本纪─元封二年六月诏曰甘泉宫内中产芝九茎连叶上帝博临不异下房赐朕休其赦天下赐云阳都百戸牛酒作芝房之歌　─宣帝本纪─神爵元年三月诏曰金芝九茎产于函徳殿铜池中─増─汉书艺文志　黄帝杂子芝菌十八卷　注─服饵芝菌之法也─吴志孙皓传天纪三年有鬼目菜生工人黄耉家依缘枣树长丈余茎广四寸厚三分东观案图名鬼目作芝草遂以耉为侍芝郎银印青绶　─晋书许迈传迈永和二年移入临安西山登岩茹芝尔自得有终焉之志　─隠逸传张忠隠于泰山恬静寡欲清虚服气餐芝饵石修导养之法　─宋书符瑞志─芝草王者慈仁则生食之令人度世汉眀帝永平十七年春芝生前殿　桓帝建和元年
　　四月芝草生中黄藏府宋顺帝升平二年宣城山中生紫芝一株在所获以献　南齐书祥瑞志　升眀二年宣城临成县于籍山获紫芝一枝　─魏书灵征志　世宗景眀三年七月鲁阳献乌芝─原─旧唐书宗夲纪─天寳七载三月大同殿柱产玉芝有神光照殿羣臣请加皇帝尊号开元天寳圣文神武应道许之　─肃宗夲纪上元二年七月延英殿御座梁上生玉芝一茎三花上制玉灵芝诗─唐书张九龄传─九龄迁中书侍郎以母防解毁不胜哀有紫芝产坐侧　増─宋史五行志太平兴国五年九月真定府行宫殿梁生芝如荷花知府赵贤进以图上　咸平四年正月潍州献芝草一夲如佛状　六年五月导江县民潘矩田生芝三层黄紫色髙五寸许九月相州牧龙坊生芝一茎色紫黄长尺余分七枝枝如手五指状其最上枝防凤翥知州张鉴以献大中祥符元年五月辛未以东封遣经度制置使王
　　钦若祭文宣王庙于孔林得芝五株色黄紫如云色及人戴冠冕之状诏内侍杨懐玉祭谢复得芝四夲轻黄如云气之状六月瑕丘县民宋固于尧祠前得黄紫芝九夲连理者四　十月复州献芝草类神仙佛像　三年十一月安乡县谢山获芝二十二夲其七状如珊瑚而色紫　庆厯五年八月洪州章江禅院堂柱芝草生髙一尺三寸叶二十一层色白黄有紫晕旁生小芝叶九层上有气如烟　建炎二年九月癸卯权知密州杜彦献芝草五叶如人指掌色赤而泽宰臣黄潜善奏色符火徳形像股肱之瑞髙宗不啓视却之　─仪卫志　绍兴二十五年适当郊祀而太庙生灵芝九茎礼部侍郎王珉等请绘之华旗以纪盛羙焉　金史世宗夲纪─大定二十四年正月辛卯徐州进芝草十有八茎　五行志大定五年六月戊子河南府进芝草十三夲得于芝田石上甲辰大安殿楹产芝其色如玉　─淮南子─紫芝生于山而不能生于盘石之上　─神农经─山川云雨五行四时隂阳昼夜之精以生五色神芝皆为圣王休祥焉─原─尚书大传─王者徳先地序则芝草生　増─十洲记─瀛洲在东海中地方四千上生神芝仙草　元洲在北海中地方三千里去南岸十万里上有五芝服此亦得长生　方丈洲仙家数十万耕田种芝草课计顷亩如种稻状　生洲上有仙家数万天气安和芝草常生─春秋运斗枢─瑶光得陵出黑芝　孝经援神契　徳至
　　草木则芝草生善养老则芝草茂　─瑞应图　王者敬事耆老不失旧故则芝草生　─汉武内传─西王母之山上药有大真红芝草─焦氏易林─文山紫芝雍梁朱草长生和气王以为寳─原─论衡─建初三年零陵泉陵县女子傅宅内生芝五夲长者尺四五寸短者七八寸茎叶紫色葢紫芝也太守沈鄷遣门下掾奏献皇帝恱怿赐钱衣诏防公卿郡国上计吏皆以芝草告示天下　─増东观汉记─光和四年郡国上芝英　─古今注章帝元和二年芝生沛如人冠又生章武如人抱三子状建初五年芝出颍川常以六月中生一叶五嵗五重春青夏紫秋白冬黑色十月后黄气出土尺五寸　─抱朴子─蔡诞求仙三年饥冻还家欺家人云吾为老君守视斑龙与诸仙博戏忽输此龙为此罪见责送吾付昆仑山下芸锄芝草三四顷并皆生细石中多荒秽治之勤苦不可论法当十年乃得原防偓佺子王乔诸仙来按行吾守请之并为吾作力且自放归当更自修理求去　苍山芩石之中赤云之下状如人竪竪如连鼓其色如泽以夏采之隂干食之令人乗云能上天观见八极通见神眀延夀万年行山中见小人乗马车长七八寸者肉芝生取服即仙　─真诰─罗江大霍有洞台中有五色隠芝　枕中书─玉京七寳山五色芝英上有万二千种拾遗记─岱舆山北有王梁千丈驾流有七色芝生梁下其色青光辉燿谓之苍芝　昆仑山第九层有芝田蕙圃羣仙种耨焉　─祥异记─汉安帝时有异物生长乐宫东庑柏树永巷南闺合欢树识者以为芝草也　─广异记─仙都有芝圃悉种灵芝或如车骑或如华葢或如楼阁或如飞鸟五色　─安城记─郡渚江川发源同防落亭石上有芝草下有紫磨金也　─博物志─名山生神芝不死之草上芝为车马中芝为人形下芝为六畜　玉尘集─成都朱善存家世寳一劒每生神芝则天下晏清原　酉阳杂俎　仙药有三十六芝　天寳初临川人李
　　嘉所居柱上生芝草状如天尊太守张景佚拔柱献焉　大厯八年庐江县紫芝生髙一丈五尺　凡学道三十年不倦天下金翅鸟衔芝至　罗门山食石芝得地仙─増─唐新语─崔希乔以孝友称为郑县丞芝草生所居堂一宿而葩葢盈尺　杜阳杂编　元和五年内给事张维则自新罗使廻云于海上泊洲岛间乗月闲歩约及一二里见花木台殿金戸银阙其中有数公子戴章甫冠着紫霞衣命一青衣捧金印以授维则曰致意皇帝其篆曰凤芝龙木受命无疆维则达京师即具以事进上叹异良久但不能喻其文尔是月寝殿前连理树上生灵芝二株宛如龙凤上因叹曰凤芝龙木宁非此验乎　武宗每斋戒沐浴召道士赵归真已下共探希夷之理由是室内生灵芝二株皆如红玉　尹祁元为上种防麟芝于殿前色褐一茎两穗隠形如麟头尾悉具其中有子如瑟瑟焉上自采饵之颇觉神验─原─内观日疏─谢幼贞嗜菌庭中忽生一菌状若飞鸟
　　沈子玉曰此飞禽芝以处女中单覆之则活煑而食可数百嵗谢入取中单有邻女乞火跨之翩然飞去谢但叹恨　─清异録─杜荀鹤舍前椿树生芝草眀年及第以漆彩饰之安几砚间号科名草─増─南丰杂识─王平甫熙宁癸丑嵗宿真崇文馆梦有人要之至海上见水中宫殿其中乐作笙箫鼓吹之伎甚众题其宫曰灵芝宫平甫欲与俱往有人在宫侧隔水曰时未至且令去他日迎之至此恍惚梦觉时禁中已钟鸣平甫自是颇负不凡为诗曰万顷波涛木叶飞笙箫宫殿号灵芝挥毫不是人间世长乐钟鸣梦觉时　─邵氏闻见后録─仁宗降诞章懿后榻下生灵芝一夲四十二叶以应享国四十二年之瑞云　─燕翼诒谋録　皇祐三年六月丁亥守臣茹孝标奏城内小山生芝三百五十夲悉以上进改名其上曰紫芝山蕞尔一培塿不应一时所产若是之多也上怒曰朕以丰年为瑞贤臣为寳草木虫鱼之异乌足尚哉　─长编　景祐四年有芝生于化成殿柱御制瑞芝诗儒者并献赋　养疴漫笔　祥符崇尚道教建立宫观专尚祥瑞王钦若献芝草八千一百三十九夲丁谓献芝草三万七千余夲　─齐东野语─王建父子之据蜀也致和隆盛之际地不爱寳所在奏贡芝草者动二三万夲蕲黄间至有一铺二十五里之间遍野而出密州山间至弥满四野有一夲数十叶众色咸备者太守李文仲采及三十万夲作一纲进即进职除夲道运使─路史─黄帝陞鸿隄受神芝施黄葢─古今诗话─宣和
　　间王将眀赐第既而以梁生芝草为奏车驾临幸适久雨梅润芝坠地京师无名子有为十七字诗曰新公新赐第梁上生芝草为甚脱下来胶少　─湖山胜槩　灵芝崇福寺钱王故苑以芝生其间舍以为寺故名灵芝居山杂志─吴县金山雅多灵芝时产地上多碧色山人毎采得之弗贵也　─皇甫汸考芝宫乐曲序　考芝宫者嵗乙丑献庙产芝瑶光映室乃建玉芝宫以时致享昭孝感也　─原─庚巳编　今年春长洲漕湖之濵有农妇治田见湖滩一物白如雪趋视之乃一小儿手也连臂约长尺许其下作声唧唧惊走报其夫夫往看亦甚疑怪掘之其根不可穷乃折而弃之湖尝读神仙感遇传云兰陵萧静之掘地得物类如人手肥润而红烹而食之逾月发再生力壮貌少后值道士顾静之曰神气若是必尝仙药指其脉曰所食者肉芝也夀等龟鹤矣然则漕湖之物正此类耳乃不弃于愚夫之手惜哉　─増弇山园记─含雪楼下承檐溜处产芝已三阅嵗矣毎产时其阯不雨而润上有紫气受日晶荧因名之曰荣芝所─原─涌幢小品─世宗有诏采芝宛平县民得五夲以献御医李果以岳鲜芝四十夲进三十六年九月礼部进千余夲眀年春鄠县民聚芝百八十夲为山以献内有径一尺八寸者数夲号曰仙应万年芝山四川廵抚黄光升进芝四十九夲十月礼部进芝一千八百六十四夲四十三年御医黄金进黄夀香山四座聚芝三百六十夲为之　宋政和五年蕲州产芝草徧境计黄芝一万一千六百夲内一夲色紫九榦尤竒　唐太宗贞观中安礼门御榻产灵芝五茎十七年太子寝室中产紫芝共十四茎并为龙与凤翥之形　肃宗上元二年含晖院生金芝　武宗起望仙台空中生灵芝二株色如红玉　韩思复为滁州刺史有黄芝五株生州署邵君恊宰新昌五色灵芝十二枝生便坐之室　贞
　　观中滁州山原徧生芝草　浙江乌程县大中丞潘印川季驯治河有功常筑舍于昆山下有芝生于庭始则一本色烂然紫继乃日盛生至百本扶疎偃仰照耀人目因标之曰芝林　万厯三十年徳平葛祥宇宅产芝眀年登科三十一年费县王左海新城王荩臣宅皆产芝眀春俱得隽　曹大章曰芝号无根以其天所特产非人力也然载之图经芝牒不可胜数诸凡草木芝固贵而产于铁石者谓之玉芝昔东王父服蓬莱玉芝夀九万嵗赤松居昆仑尝授神农服芝法而广成居崆峒之上亦尝以授轩辕水经言具茨山有轩辕受芝图处葢芝图自是始也
　　集藻─表─増─唐崔融皇太子贺芝草表─伏承某月日芝草生于乾元殿瑞命天来符祥日至煌煌三秀分芰井而攒柯晔晔九光间梅梁而吐叶晋都宫阁何必灵芝之台洛邑山川居然密芝之地伏惟天皇天临海内帝有域中兼汉制而宅两京用尧心而加百姓神精下降洽至道于丘陵灵液旁霑被深仁于草木观其如葢如阁如日如星得五方之气象合四时之景色仙人在上则车马疑飞神龙居下则风云不去谓蓬瀛之海列即昆阆之山开魏皇之防榦莫俦汉帝之九茎为劣可以荐郊庙可以觞公卿臣谬践储闱祗膺守国不获亲承左右日览休征虽玉胫延龄在神仙而可致而刀圭入膳视朝夕而犹賖是用心驰仁夀之前庆集肃成之后孙逖为宰相贺合链院产芝草表─臣等伏见道士黄河清等奏兴庆宫合錬院内产芝草五色分辉六茎并秀神丹入链而转精祯祥应期以如荅覩兹嘉瑞望宣付史官者伏以灵芝所致和气之精着美仙经标名瑞典陛下深仁契道至徳通神链液飞丹既启长年之馆敷华有叶遽呈三秀之祥五色有类于卿云六茎且符于帝乐岂惟动植昭感以表于休征固亦真仙叶应用彰于圣夀─常衮中书门下贺芝草嘉禾表─伏见兵部尚书中书门下平章事李抱玉进芝草嘉禾者臣闻王者道洽则灵芝生天下和平则嘉禾应伏惟陛下诞膺景命忧济生灵合太上之徳感元精之气天地氤氲神眀滋液降此珍物叶于昌期垂葢连茎三华焕发离根合颖一穗孤秀沐我渥泽扇其祥风众草之英百谷之长以兆稔嵗以符太平昔周得唐郊之献列篇于典策汉获甘泉之祉荐歌于清庙三瑞之极一朝防同长发其祥无疆之庆─中书门下贺芝草表─今日中使吴承清至宣示宋汴节度使御史大夫田神功所献芝草一株紫葢黄茎丛生者天生神物王者嘉瑞竒秀之状灵篇未书伏惟陛下孝通神眀徳至草木和气所感祯祥屡彰煌煌灵芝郡国来献垂以金葢发其琼葩烂然紫云之色灼然红蕖之秀王徳斯应皇家永昌固可写状图牒荐于郊庙祗奉天意赞鸿休
　　序─増─宋秦观俞紫芝字序─余昔游玉笥山周行二十四峯访萧子云故隠道见灵芝焉生乎磐石之上回环而有叶秀泽而不根信天下之异草也窃爱久之留不能去俄有童子朱顔绀发自松隂中距石輙止抚芝叹曰嘻道人无本其亦如是矣余异而问曰适吾子有绪言不敏未知所谓愿终其说童子笑曰子求终乎终之久矣以为未耶没身无终虽然尝试为汝言其崖畧夫徳人以有本为宗道人以无本为宗天下皆知有物所以失已也不知有已所以失已也而徳人知之于是内观无是外观无彼无是故能以已为物无彼故能以物为巳巳物不二谓之真一夫是谓以有本为宗天下皆知有伪所以防真也不知有真所以防真也而道人知之于是前际无舍后际无取无舍故不断一切伪无取故不住一切真真伪两忘亦无真一夫是之谓以无本为宗葢非有本则不能离相而归空非无本则不能即空而证实有本然后眀心无本然后见性夫子识之人间所谓道徳者固不出乎此矣虽然有本无本吾岂能识之哉语未既有老人复杖策自松隂中来顾谓童子曰适何所言童子欲语老人引杖击之童子走松隂忽然不见还视老人亦已亡矣于是余茫然自失私识其言后九年游京师遇金华居士俞紫芝请余改字因思昔日玉笥童子之言字曰无本复以其说为序赠焉记─増─宋王安石芝阁记─祥符时封泰山以文天下之平四方以芝来告者万数其大吏则天子赐书以宠嘉之小吏若民輙锡金帛方是时希世有力之大臣穷搜而逺采山农野老攀缘狙以上至不测之髙下至涧溪壑谷分崩裂絶幽穷隠伏人迹之所不通往往求焉而芝出于九州四海之间葢防于尽矣至今上即位谦让不徳自大臣不敢言封禅诏有司以祥瑞告者皆勿纳于是神竒之产销藏委翳于蒿藜榛莽之间而山农野老不复知其为瑞也则知因一时之好恶而能成天下之风俗况于行先王之治哉太丘陈君学文而好竒芝生于庭能识其为芝惜其可献而莫售也故阁于其居之东偏掇取而藏之葢其好竒如此噫芝一也或贵于天子或贵于士或辱于凡民夫岂不以时乎哉士之有道固不役志于贵贱而卒所以贵贱者何以异哉此予之所以叹也─黄庭坚瑞芝亭记　晋陵邵君叶为新昌宰视事之三月灵芝五色十二生于便坐之室吏民来观无不动色相与言曰吾令君殆将有嘉政以福我民乎山川鬼神其与知之矣不然此不莳而秀不根而成非人力所能致而自至者何也乃相与辟其室四达为亭命曰瑞芝奔走来谒记于豫章黄庭坚曰予观神农草木经青芝生泰山赤芝生衡山黄芝生嵩山白芝生华山黑芝生常山皆久食而轻身延年而不老葢序列养生之药不言瑞世之符又其传五芝曰赤者如瑚白者如截昉黑者如泽漆青者如翠羽黄者如紫金皆光眀洞彻如坚冰而世之所名芝草不能若是也故常考于信书自先秦之世未有称述芝草者及汉孝武厌饫四海之富贵求致神仙不死天下骚然元封中乃有芝草九茎连叶生甘泉殿斋房中于是赦天下作芝房之歌孝宣兴于民间励精万事事无过举然庙享数有美祥颇甘心焉故复修孝武郊祀以瑞纪年元康中金芝九茎又产函徳殿铜池中然此芝不生于五岳果神农经所谓芝者耶余又窃恠汉世既嘉尚芝草而两汉循吏之传未有闻焉何也岂其所居民得其职所去民思其功生则羽仪于朝殁则蒸尝于社则是民之凤凰麒麟醴泉芝草也耶抑使民田亩有禾黍则不必芝草生戸庭使民伏腊有鸡豚则不必麟凤在郊陬黠吏不舞文则不必虎北渡河里胥不追扰则不必蝗不入境此其见效优于空文也耶昔者黄霸引上计吏问兴化之条有鹖雀来自京兆舍中飞集丞相府上霸以为皇天降下神雀欲图上奏京兆尹张敞言郡国计吏窃笑丞相之仁厚智畧有余而微信竒怪也恐丞相兴化之条或长诈伪以败风俗天子嘉纳焉刘昆为江陵令连年火灾昆輙向火叩头多能反风降雨迁农太守驿道多虎崤渑不通昆为政三年虎负子渡河乃召入为光禄诏问昆江陵反风灭火农虎北渡河行何徳政而致是对曰偶然耳左右皆笑其质帝叹曰是乃长者之言由君子观之张敞之笃论世祖之知言建成之文不如光禄之质也虽然新昌之吏民爱其令君将徼福焉焉可诬也又尝试论之古之传者曰上世葢有屈轶指佞萐蒲扇庖蓂荚纪厯嶰竹生律既不经见后世亦不闻有之则前世之有芝草特未定也邵君家世儒者又能好修求自列于循吏之科故因其气熖而取之异草来瑞使因是而发政于民勤恤而无倦民得尽力于田士将尽心于学则非常之物而不虚其应且必受赐金増秩之赏用儒术显于朝廷矣岂独夸耀下邑而已乎故并书余所论芝草循吏之实使归刻之─吉州西峯院三秀亭记─庐院比缺守輙以它吏摄承托宿传舍吏胥视民为俎豆执鞭者众羊失其牧嵗嵗仍饥馑夜有枹鼓不治声闻京师元丰六年春诏用夀春魏侯魏侯有冢法以吏能名一世至则引见官吏问救敞所先下书教民谕以苦语奬拔才能昭劝不勉戒敕宿负听以功除按行州左右曹三狱累械至三百余决其得情引慝释其防染攀牵唯上请须报逺逮证左与系轻而捕重者乃付有司其所裁遣葢去三分之二人气以和下车之十二日芝草二本产于州院狱门之东其后得一本于郡斋便坐之室而最盛于西峯僧舍之秀野亭一月之间凡产芝二十余磊落权竒人物象成最后寺僧来献黄芝异本同颖黄者庆色异本同颖者不争之祥今郡侯乐士爱民天泽优渥五谷顺成钞盗其将衰息徤讼之民且化为慈祥弟友魏侯亦将鸿渐于台省以受福民之庆则灵芝之生不独为吉瑞魏侯因改秀野亭以为三秀属豫章黄庭坚记之魏侯名纶字君俞其嵗之六月甲戍记
　　尺牍─増─宋苏轼与鞠持正尺牍─文登虽稍逺百事可乐岛中出一药名白石芝者香味初若嚼茶久之甚美闻甚益人不可不白公知也白石芝状如石耳而有香味惟此为辨秘之秘之
　　题防─増─宋陈傅良防陈籛芝草图─顷桂阳廨中柱去础三四尺所出芝一本妇子不以为祥掇视余葢恍然叹芝不遇也眀日故枿复吐三叶紫质黄缘饰见之竒甚但令妇子軰谨视母掇取逾时色烂然不败今覩陈君绘芝为卷有内相李公宗伯倪公序且颂其所自来不虚得又追叹曩所产芝非特妇子不好事虽予亦不好事也　─周必大书安福刘徳礼家紫芝诗卷─昔安福令欧阳万五世孙彬实文忠公之曽祖厯仕南京家于安福性至孝兄弟相友爱有紫芝一茎两葩生于楹乡人以为孝徳所感着为赋颂享年九十四累赠太师中书令后裔仕宦不絶
　　杂著─増─宋蔡襄芝草述─福州连江县宁善乡崇徳里保福院产芝一本四月八日癸未令朱定得之诣府质黑而坚叶如侧荷其上又出一本离为六茎枝柯耸密中有连理末如燕尾而朱湼之髙可尺许世传古篆芝字皆枝叶扶疎岂古人象形而作乎而汉斋房歌曰九茎连叶气之精正谓芝而有九茎与叶连也芝之为物在处有之大较形类苗檽【音软】近无是比傥或有焉而予未之见也故特书之
　　赞─原─魏缪袭神芝赞─青龙元年神芝产于长平之习阳其色丹紫其质光耀其长尺有八寸五分其本围三寸有三分上别为三榦分为九枝散为二十六茎围则一寸九分叶径二寸七分其榦洪纤连属有似珊瑚之形其吐柯载叶祥眀蠲防考图案牒葢羙乎所闻于前代者矣　─増─无名氏神芝赞─古瑞命纪曰王者慈仁则芝生采食之则延年与真人同又神农氏论芝云山川云雨五行四时隂阳昼夜之精以生五色神芝皆为圣王休祥焉自汉孝武显宗世号隆盛而元封永平所纪神芝方斯蔑如也且其枝榦条茎本末相承乃协乎天官之数非神眀其孰为此哉推其类象则蓂荚之植阶庭萐蒲之生庖厨视匹灵矣乃诏御府匮而藏之且画其形遂以名图为之赞曰帝徳允臻爰不难致煌煌神芝吐葩荣曩披其图今握其形永章遐纪载之颂声赋─増─唐史近汉武帝斋宫产灵芝赋─武皇帝慕轩后之风储思幽通叶珍符于瑞牒产灵芝于斋宫太乙清精元君降衷色夺兼金发灵姿以温润质逾美玉浮真气以葱茏原夫帝在华帐俨于仙仗睿思邈以冲寂神心窅其相向髣髴受厘肃其防贶非煦育之所致乃精神之潜畅挺兹三秀表信乎三元之符擢此九茎示期尔九坻之上异屈轶之致用类朱英之为状足表天感与地生或臣和而君唱是知至精潜运神物昭彰灵液潜通愿生乎枯木贞石神心幽赞故出此閟殿神房冠庶草以为贵故有时而发祥信禀质以津泽非本乎馨香岂比夫楚水之空嘉萍实仙宫之独贵霜懿夫道心虚澹我则无味以感化象贵形我乃无根而效灵是用拔竒瑶砌标异彤庭紫葢与祥云允合朱茎将火徳相防秀射猗兰之室光连云母之屏焕国典而永昭歌颂彻风而丕耀徳馨彼丹甑呈丰器车表徳潜羙岩野挺芳幽侧曷比夫耀甲乙之帐赫矣朱荣结天地之精混然刚克异朝菌之为体同夜光之非饰含圣泽以成春体正阳而变色是知人心告防珍物效焉将防昌于羣帝必功格于上且神之符则受此灵草神之防则降彼真仙茍获符而为约与降质而相悬大寳在乎皇极真居本乎丹田茍溺异以趋怪顾汨没而表年彼乗峤而求静此执迷而征圣徒有托于斋祈信无裨于性命覩芝宫兮缅尔倐隙驷以奔竞庶归化之门小彼炎皇之庆─宋王令蔵芝赋有序─丙申嵗自四月至六月大雨而余之所客天长县东北皆濒湖泽地浸以下颇以水为患伤草木多死邑居无薪刍而益贵薪益来自逺以余之所居则薪之自北来者常售于余间而有得若枯华断颖根梗蔕芥支离拥肿与硕实所异于常草者皆取以戏就其中尝试视之余得则芝也折伤不完计之于全此当一叶耳不知其他安在也其生虽不知逺近要皆在县之北以常负薪之所来则芝从可知也示人则不齐有由是而知有芝有由是而信为芝有虽得是而弗之信者然芝之为物不常有而或出可爱者也自古诗之作见于今者凡三百篇其以风赋比兴而附见于物若苹蘩薇蕨荇苞苦藿荑唐葍蓫瓠匏瓜葛郁薁葵藚葑芹藻莫茅荼蕳苓蓬莠苹蒿苌蒲萑苇葭菼萧艾稂荍蓍芑禾麻菽麦黍稷豆菽秬秠穈粟稻梁菅苎卷耳芣苢菁莪莠葽荷华游龙茹藘芍药之类杂见并出然此特草耳其多盖如此而未尝及芝也自诗而下长辞章而善自托者独有屈原今其离骚九歌具存而可考然其况意所及自诗人所纪之外复益以江蓠芙蓉杜若薜荔木兰白苹菑荑揭车蕙芷茝菊芰蘅薋菉葹芜药荪而地所常产目所同识之草尽矣若夫陈忠而直私忿废而怨逐托于彼而取此以见义此则余之所知至于道则余不得而一也然称类已众而芝复独遗是诚何故邪说者遂以九歌之三秀为芝余以其不眀又其辞曰适山而采之则芝非独山草盖未足据信也及观汉乐歌盖当时文工椠人缘饰世治以裁主意耳非有如诗人骚客郁于中而不得言凭于物而后见者皆非余所好也今余得芝而赋之意皆在于赋序故不道也庭勾突抽蔚擢秀孰非春兮坯培壅堙播溉轧莳孰非人兮不为常生时见挺出芝则神兮灵榦不阿众叶类附不孤有邻兮生莫时期毓无种裔天生徳兮芣苢荐庭芜荐道退野即兮生无本根防不滞茹无吝惜兮荣而不华槁而不枯莫损益兮茨莱翳隂髙出下蔽适以取容兮朝菌射干齐长并秀徳不校同兮荒原秽壤弃放委废若将终兮知者谓谁何为来者似不必逢兮困于不知束于薪苏自信不耻兮摧戕折伤披本断榦祸不自已兮火炎木焚投置不缩知命有止兮偶于自生不祈见闻吾与尔已兮薛士隆灵芝赋─宋兴二百有三年封陲载宁狼烽不惊上乃髙揖凝旒栖神泰清天之与子法舜承尧祗载蘷蘷斋栗以朝帝被衮章舁防寳列旄麾罗羽葆太师辅前少师保后工瞽登歌奉常賛道有觉彤庭皇拜稽首上天子之父号曰光尧夀圣太上皇帝母曰夀圣太上皇后宫维徳夀康夀其堂色养无违仪刑四方二圣相欢用惟其至仰孝俯慈假天准地二气之精百物之英诞秀灵草乗时挺生隆兴惟甲申嵗之阳羲皇御寅斗直东方有茁者芝有粲其房不植不根于殿之梁轮囷扶疎馨香有飶紫色芬蒕交光晔日歘腾龙而翥凤追金相而玉质焕燿宸居清眀帝闼阅之者神惊瞻之者目夺一本同柯支生十二错地分州蟠天列次瞻彼日月膺期嗣嵗亦有律吕八音以谐仙馆玉楼光于泰阶皇帝乃命东观啓钥书披瑞命之篇参瑞应之图验通儒于白虎稽神契于孝经佥曰王者孝慈则芝茂又曰养老则芝生深仁是加于草木祥应是接于仙灵故肃宗养亲而产延英之座孝武严帝而秀甘泉之庭于是圣心恱怿称贺諠哗皇上赋玉华之诗太上发芝房之歌君臣动色室家胥庆被之于服章声之于讴咏蜑獠以之输琛海波以之愉静戴白之叟成黄之儿爰及闺房笑语嬉嬉自庆未始识也若岂天降而人为哉粤有狂生小子乐称古徳喜溢于顔忧形于色谓和气致祥允天子之慈孝天施地产诚圣人之达徳也乃若汉之宣章号称七制仁民得天休符接至桓灵何道而产中黄之藏有芝英之瑞也由是言之妖祥叵测尔雅离骚乃寻乃绎乃列芝兰乃识菌芝或云产于嵒阿采于山而有之盖希出堂殿髙华之所有沾濡郁结而为曽胡多之可尚青龙之际乃一柯而三十有六支此何敞所称生庭之怪草崔光以谓蒸气而生之也乃其竒祥有取蔑闻往古方士多岐有传汉武逮乎季末谀辞麕至鬼目呈符菌宫贺瑞岂黄精钩吻有时而乱亦鸡苏豨苓有时而帝也于惟我后秉文之徳昊天景贶三辰耀色虽无此芝何损于治生禁之庭亦孔之异此不可不察者诚何足以当上意也怅天居之髙逺欲告而谁言聊陈辞而写志庶有发于尘编乱曰灵芝秀兮烁宫庭春秋易色兮随月而生神父慈兮君至孝贶珍符兮天之云告我欲排阊阖兮云路迢遥物怪司阍兮翅折之招爰摅懐兮作赋傥六丁兮下来持去
　　文赋散句─増─楚屈原九歌─采三秀于山间　汉东方朔七諌─拔搴芝兮列树芋荷　─王褒九懐─北饮兮飞泉南采兮芝英　─冯衍显志赋─饮六醴之清液食五芝之茂英　─张衡西京赋　浸石菌于重涯濯灵芝以朱柯东京赋芝房菌蠢生其隈　─思元赋聘王母于银台兮羞玉芝以疗饥　魏曹植九咏　寻湘汉之长流采芳岸之灵芝　晋何晏景福殿赋　灵芝生于邱园　孙绰游天台山赋　五芝含气而晨敷
　　古歌乐章─原─汉四皓紫芝歌─莫莫髙山深谷逶迤紫芝可以疗饥唐虞世远吾将何归驷马髙葢其忧甚大富贵之畏人兮不如贫贱之肆志　─増─汉书郊祀歌斋房产草九茎连叶宫童效异披图案牒气之精回复此都蔓蔓日茂芝成灵华　班固郊祀灵芝歌因露寝兮产灵芝象三徳兮瑞应图延夀命兮光此都配上帝兮象太微参日月兮光辉　─宋史上尊号乐章─晔灵芝生于殿闱照映华栱纷敷玉防感召元和光符圣期祥篇恊吉百嵗咸宜　─朝防乐章─嘉瑞降临应我皇徳神芝不根而植春秋三秀昼夜一色物播诗歌声被金石　彼茁者芝茂英煌煌敷秀乔岳实繁其房适符修贡封峦允臧永言登荐抑惟旧章　煌煌茂英不根而生蒲茸夺色铜池著名晨敷表异三秀分荣书于瑞典光我文眀
　　五言古诗─増─梁庾肩吾芝草─踟蹰玩芝草淹留攀桂丛桂丛方偃蹇芝叶正玲珑如龙复如马成阙复成宫黄金九华发紫葢六英通隠士苍山北神仙海穴东随丹聊变水独揺不湏风　─宋梅尧臣读吴季野芝草篇─阮生存咏懐羙彼曜朱堂一荣不复枯五色异众芳众芳发朝露俄以敛夕阳丹茎起瓦砾又匪栋梁此禀由至和君子要有常
　　七言古诗─原─宋苏轼石芝并引─元丰三年五月十一日夜梦游何人家开堂西门有小园古井井上皆苍石石上生紫藤如龙蛇枝叶如赤箭主人言此石芝也予率尔折食一枝众皆惊笑其味如鸡苏而甘眀日作此诗空堂明月清且新幽人睡息来初匀了然非梦亦非觉有人夜呼祁孔賔披衣相从到何许朱阑碧井开琼户忽惊石上堆龙蛇玉芝紫笋生无数锵然敲折青珊瑚味如蜜藕和鸡苏主人相顾一抚掌满堂坐客皆卢胡亦知洞府嘲轻脱终胜嵇康羡王烈神山一合五百年风吹石髓坚如铁　─増─苏轼石芝并引─予昔梦食石芝作诗记之今乃眞得石芝于海上子由和前诗见寄予顷在京师有凿井得如小儿手以献者臂指皆具肤理若生予闻之隠者此肉芝也与子由烹而食之追记其事复次前韵土中一掌婴儿新爪指良具肌骨匀见之怖走谁敢食天赐我尔不及賔旌阳逺游同一许长史玉斧皆门戸我家韦布三百年祗有隂功不知数跪陈八簋加六瑚化人视之眞块苏肉芝烹熟石芝老笑唾熊掌嚬雕胡老蚕作茧何时脱梦想至人空激烈古来大药不可求眞契当如磁石铁　─苏辙次韵石芝并引子瞻昔在黄州梦食石芝起赋八韵记之元祐八年予与子瞻皆在京师客有至自登州者言海上诸岛石向日者多生耳海人谓之石芝食之味如茶久而益甘海上幽人或取服之言甚益人客以一篮遗子瞻遂次前韵鸡鸣东海朝日新光洲岛雾雨匀一晞石上徧生耳幽子自食无来宾寄书乞取乆未许箬笼蕉囊海神戸一掬谁令堕我前无为知我超诸数此身不愿清庙瑚但愿归去随樵苏龟龙百嵗岂知道养气千息存其胡尘中学仙定难脱梦里食芝空酷烈中山军府得安闲更试朝霞磨镜铁　─陆游丹芝行　劒山峩峩挿穹苍千林万谷嶓其阳大丹九转古所藏灵芝三秀夜吐光如火非火森有芒朝阳欲升尚煌煌何由斸取换肝肠往驾素虬朝紫皇
　　五言律诗─増─唐李义府宣正殿芝草─眀王敦孝感寳殿秀灵芝色带朝阳浄光涵雨露滋且标宣徳重更引国恩施圣祚今无限微臣乐未移
　　七言律诗─増─宋苏辙邵武游氏老人三清堂紫芝─黑龟赤凤早逢师白发苍顔老不衰丹鼎一丸深自秘紫芝三叶却先知烟薰晴日云容薄色凝秋霜玉性竒何日刀圭救羸病尽芟荆棘种交棃　─张孝祥　庙锡珍符岂偶然云华再见几经年详开二室昭诏燕根托同楹自属聨上瑞应诚难绍圣宸衷思孝益増防微臣愿考皇天意不厌终童效异篇　煌煌瑞彩映金铺元气回旋即此都太史连年书盛事近臣更日献新图璇穹荐祉宁虚应玉叶流芳已兆符早晚清尘欵原庙临观敢请驻前驱─原─眀王世贞─数尽潘园赋众芳何如神草被昆冈庭中玉露传三秀木末丹霞散九光出共萐蒲昭圣瑞归同天韭作仙粮野夫亦有黄公癖地肺何年许并藏
　　七言絶句─増─宋补之旧说庐山有紫芝田百畮人莫得见偶于开光栖贤林中歩两日各得一枝正紫如玉戏成一首─千古芝田人不到深林继日拾琼瑰从今为记夫子曾到芝田百畮来　陆游斋中杂题　幽居厌见凡花草红紫纷纷不复栽自斸苍苔换黄土南山移得玉芝来　玉隆得丹芝何用金丹九转成手持芝草已身轻祥云平地拥笙鹤便自西山朝玉京　馆中营缮方一新而右文殿生芝草甚异丹碧参差盛一时殿楹三秀见金芝汉庭漫道多才杰天马何劳作颂诗诗散句─増─魏曹植　灵芝生王地朱草被洛濵荣华相晃耀光采晔若神　原─晋康　煌煌灵芝一年三秀　増张华─西入华隂山求得神芝草─原─唐杜甫　空闻紫芝歌不见杏坛丈　但使芝兰秀何须栋宇邻　知名未足称局促髙山芝　其阳产灵芝其隂宿牛斗吾慕汉初老时清犹茹芝─増─宋王珪─柯同庭柏劲色近御衣深　─夏竦─四眀开奥壤三秀发灵芝　黄庭坚─不须许斧子辛勤采五芝　─汪藻─斋房辉玉斚岱检杂金泥菌蠢朝承露荧煌夜吐霓　─唐李白─身骑白鹿得飘
　　飖手翳紫芝笑披拂─原─杜甫　知君此计诚长往芝草琅玕日应长─李绅─灵根盘错呈天瑞寳叶蝉聫表地祥　─増─宋黄庭坚─卓仙在时养琼芝深根固蔕活人命─陆游─不用采芝惊世俗恐人谤道是神仙　魏阮籍
　　芝英耀朱堂　─晋庾阐─层霄暎紫芝─齐王融─五芝多秀色　─周庾信─芝房脆似莲　青泥羙熟芝　─唐孟浩然─采秀弄芝草─杜甫　灵秀冠众芳─张籍　分采紫芝苗　─李商隠紫见地仙芝　皮日休─尽日嗅金芝　宋杨亿─芝苗昼茹肥　梅尧臣　芝以保万夀　苏轼黄公献紫芝　─金元好问─紫芝仅盌匊　魏曹植　东上蓬莱采灵芝　─唐曹唐─洞中天地足金芝　宋苏轼─枯朽犹能出菌芝─元倪瓒　赤城霞暖神芝秀
　　别録─増─抱朴子　凡求芝草入名山必以三月九月乃山开出神药之月必以三辅时出三竒吉门到山须六隂之日眀堂之时带灵寳符牵白犬抱白鸡包白盐一斗及开山符檄着大石上执吴堂草一把入山山神喜必得见芝须禹歩往来采以王相专和支干相生之日刻以骨刀隂干为末服乃有功效若不致精久斋行秽徳薄又不晓入山之术虽得其圗鬼神不以与人终不可得见也　防通记　九茎紫菌琅葛芝一斤丹朱玉浆二斗右二物细切芝竟仍以玉浆一斗渍之一宿埋隂垣之阳去垣三寸入土一尺以白瓦器容四斗许盛仍以瓦盘葢之蜡蜜封之上土令厚二寸以今日午时埋至眀日午时出之持之南行取已所住戸十二歩乃置眠床头按上至眀日午时又以铜器盛煎之令火齐器底勿令火焰出器边也得三沸见又内玉浆一斗又加火交二十九日见保命云勿犯雾露　天台山记　峭壁下一石如黑灵芝茎细而房大可爱　原─花史─灵芝仙品也山中采归以箩盛置饭甑上蒸熟晒干藏之不壊用锡作管套根揷水瓶中伴以竹叶吉祥草则根不朽上盆亦用此法









　　御定佩文斋广羣芳谱卷八十七
　　钦定四库全书
　　御定佩文斋广羣芳谱卷八十八
　　卉谱
　　蓍
　　原─蓍神草也能知吉凶苏颂云上蔡县白祠旁其生如蒿作丛高五六尺一本一二十茎至多者五十茎生便条直秋后有花出于枝端红紫色形如菊花结实如艾实　増　説文　蓍蒿属生千岁三百茎易以为数　陆玑诗疏　蓍似籁萧青色科生　论衡　蓍草七十年生一茎神灵之物故生迟也　原　史记防传云蓍生满百茎者其下必有神守之其上常有青云覆之易曰圣人幽赞于神明而生蓍又曰蓍之德圎而神天子蓍长九尺诸侯七尺大夫五尺士三尺传曰天下和平王道得而蓍茎长丈其丛生满百茎方今取八十茎已上者难得人民好用卦者取满六十茎已上长满六尺者即可用愽物志云以末大于本为主次蒿次荆皆以月望
　　浴之然则揲卦无蓍亦可以荆蒿代其实苦酸平无毒益气充肌聪耳明目久服不饥轻身前知
　　彚考─増─易系辞─探赜索隠钩深致远以定天下之吉凶成天下之亹亹者莫大乎蓍　─诗曹风　冽彼下泉浸彼苞蓍　─左传─蓍短长不如从长　史记防列传能得百茎蓍并得其下以卜者百言百当足以决吉凶　─洪范五行传─蓍之言为耆也百年一本生百茎此草木之夀亦知吉凶者圣人以问鬼神　列仙传老莱子蓍艾为蓆　─玉女潭记─灵蓍台台方三十尺有竒始筑台而蓍生也
  </div>
  <div class="pagination">
   <a href="御定佩文斋广群芳谱_page71.html">
    上一页
   </a>
   <span>
    ...
   </span>
   <a href="御定佩文斋广群芳谱_page67.html">
    67
   </a>
   <a href="御定佩文斋广群芳谱_page68.html">
    68
   </a>
   <a href="御定佩文斋广群芳谱_page69.html">
    69
   </a>
   <a href="御定佩文斋广群芳谱_page70.html">
    70
   </a>
   <a href="御定佩文斋广群芳谱_page71.html">
    71
   </a>
   <span class="current-page">
    72
   </span>
   <a href="御定佩文斋广群芳谱_page73.html">
    73
   </a>
   <a href="御定佩文斋广群芳谱_page74.html">
    74
   </a>
   <a href="御定佩文斋广群芳谱_page75.html">
    75
   </a>
   <a href="御定佩文斋广群芳谱_page76.html">
    76
   </a>
   <a href="御定佩文斋广群芳谱_page77.html">
    77
   </a>
   <span>
    ...
   </span>
   <a href="御定佩文斋广群芳谱_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
