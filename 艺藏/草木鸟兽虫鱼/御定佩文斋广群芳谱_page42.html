<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 42 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 42 页/共 93 页</h1>
    <div class="content">　　含笑
　　原─本草─含笑出海南有紫白二种　─遯斋闲览─南方花木北地所无者大含笑小含笑其花常若菡蓞之未敷者故有含笑之名　─草花谱─含笑花开不满若含笑然─扪虱新话─含笑有大小小含笑香尤酷烈有四时花
　　惟夏中最盛又有紫含笑茉莉含笑皆以日西入稍隂则花开初开香尤扑鼻予山居无事毎晚凉坐山亭中忽闻香风一阵满室郁然知是含笑开矣
　　彚考─增─东坡广州蒲涧寺诗注─山中多含笑花　─花经含笑花二品八命　─澄懐录─韩熙载云对花焚香含笑宜麝
　　集藻─赋─增─宋李纲含笑花赋有序─南方花木之美者莫若含笑绿叶素荣其香郁然是花也方防防而入幸价重一时故感而为之赋其辞曰夫何嘉木之姝嫮兮蔼芬馥之芳容结孤根于暖地兮披素于幽丛丽景之迟迟兮浥零露之浓浓黙凝情而不语兮独含笑于春空其笑伊何粲兮巧倩洞户初啓曲栏乍见惊邻女之窥墙疑宠姬之教战鄙妖姿之龋齿谢啼妆之半面态有余情忽焉改观国香无敌秀色可餐抱贞洁之雅志舒婉娈之欢顔宁解頥而啓齿方堕珥而攲冠苞温润以如玉吐芬芳其若兰俯者如羞仰者如喜向日嫣然临风莞尔岂褰帏而观跛将忘懐于射雉轻可买之千金重廻眸之百媚拔类迈伦孰与为比泛防酷烈绰约婵娟翠叶拥鬓绿萼承颧嗅之弥馨察之愈妍信色香之俱美何扈芷而握荃若夫萱草忘忧合欢蠲忿采杜若于洲中搴芙蓉于泽畔艺菊百畦滋蕙九畹挈长度美固不可一槩而论也方将移自南国置之玉堂违霜雪之凄冷依日月之末光慿雕槛而凝彩度芝阁而飘香破顔一笑掩乎羣芳诚可以承天宠而植椒房者乎七言律诗─增─宋杨万里含笑花─菖蒲节序芰荷时翠羽衣裳白玊肌暗折花房须日暮遥将香气报人知半开微吐长懐寳欲説还休竟俛眉树脆枝柔惟叶健不消更画只消诗　─许仲啓含笑花一香破醉眠误他诗客枉流涎如何滴露牛心李化作垂头玉井莲初喜晓光将莞尔竟羞娇影不嫣然忽看吐下金樱核防防声干暮叶边
　　五言絶句─增─宋徐致中含笑花─香浓欲烂莲莟碧初匀含笑如何处低头似愧人　岁寒集─薄薄沉薫骨英英玉炼烟恼人风味别斗帐梦中间
　　七言絶句─增─宋杨万里含笑花二首秋来二笑再芬芳紫笑何如白笑强只有此花偷不得无人知处忽然香薰风破晓碧莲含密意犹低白玊顔一粲不曾容易
　　发清香何自徧人间　─陆游闻傅氏庄紫笑花开急棹小舟观之─日长无奈清愁处醉里来寻紫笑香漫道闲人无一事逢春也作蜜蜂忙　─刘克庄含笑花─春风满面喜津津纵有痴拳不忍嗔窃恐意观安注脚笑他何事与何人　─许仲啓含笑花─献笑佳人絶可怜姿姿靥辅巧承颧一枝不用千金买雨洗风吹却粲然　─萧文仙含笑─肥样雕成玊色仙碧瑶幢里粲婵娟道渠觧笑何曾笑只合更名小白莲　─金施宜生含笑花─百歩清香透玉肌满堂皓齿转明眉搴帷彼客相迎处射雉春风得意时
　　诗散句─增─宋邓润甫─自有嫣然态风前欲笑人涓涓朝泣露盎盎夜生春　─刘涛─未尝逢露齿只恐欲倾城丁谓─草觧忘忧底事花名含笑笑何人　─苏轼─而今只有花含笑笑道秦皇欲学仙　─百氏集─试问嫣然如可买防须一笑与千金　深情厚意知多少尽在嫣然一笑中　─苏轼─涓涓滴露紫含笑　花非识面常含笑词─增─宋无名氏杨栁枝─绿蜡芳趺雪一包绽琼梢清香却暑赏堂防晩风飘　笑靥含羞藏碧叶为谁娇长随茉莉展轻绡伴良宵
　　指甲花
　　增─南方草木状─指甲花其树高五六尺枝条柔弱叶如嫩榆与那悉茗末利花皆雪白而香不相上下亦自大秦国移植于南海而此花极繁细才如半米粒许彼人多折置襟袖间盖资其芳馥尔一名散沫花　─北户录指甲花花细白絶芳香番人种之未详其名波斯移植中夏如金钱花也本出外国大同二年始来中土　─草花谱─指甲花生杭之诸山中花小如蜜色而香甚用山土移归土盆中亦可供玩　─原─指甲花夏月开香似木樨可染指甲过于鳯仙花有黄白二色
　　集藻─七言絶句─増─宋郑刚中题异香花俗呼指甲花小比木犀无醖借轻黄碎蘂乱交加邦人不觧称谁説一地称为指甲花
　　凌霄花
　　原─凌霄花一名紫葳【本草云俗谓赤艳曰紫葳葳此花赤艶故名】一名陵苕【尔雅云苕陵苕黄华蔈白华茇注云一名陵时华色异名亦不同疏云黄华名蔈白华名茇别花色之名也诗小雅郑笺云陵苕之华紫赤而繁而此云黄白者盖就紫色之中有黄紫白紫耳】一名女葳一名茇华一名武威一名瞿陵一名鬼目处处皆有多生山中人家园圃亦栽之野生者蔓才数尺得木而上即髙数丈蔓间须如蝎虎足附树上甚坚牢乆者藤大如杯春初生枝一枝数叶尖长有齿深青色开花一枝十余朶大如牵牛花头开五瓣赪黄色有数夏中乃盈深秋更赤八月结荚如豆角长三寸许子轻薄如榆仁如马兠铃仁根长亦如兠铃根秋深采之隂干花及根甘酸微寒无毒治妇人产乳余疾崩中症瘕血闭寒热羸痩茎叶苦平无毒主治热风身痒游风风疹瘀血喉痹热痛凉血生肌
　　彚考─增─诗小雅─苕之华芸其黄矣─传─苕陵苕也将落则黄　苕之华其叶靑靑─传─华落叶靑靑然　─老学庵笔记─凌霄花未有不依木而能生者惟西京富郑公园中一株挺然独立高四丈围三尺余花大如杯旁无所附宣和初景华苑成移植于芳林殿前画图进御　─三栁轩杂识─凌霄花为势客　─花经─凌霄花六品四命　─原本事集─西湖藏春坞门前有二古松各有凌霄花络其上诗僧清顺常昼卧其下子瞻为郡一日屏骑从过之松风搔然顺指落花觅句子瞻为作木兰花词　─增─嵩山记─初祖庵前有三花树盖凌霄藤附桧而生者也花正开深红可爱自逹磨未至时有之　─原─学圃余疏─凌霄花纒竒石老树作花可观大都与春时紫藤皆园林中不可少者　─花史─富郑公居洛其家圃中凌霄花无所因附而特起歳乆遂成大树髙数寻亭亭可爱朱弁曰是花岂非草木中豪杰乎所谓不待文王而犹兴者也
　　集藻─赋─增─宋梅尧臣凌宵花赋─厥草惟天厥木惟乔草有柔蔓木有繁条缘根兮附蔕布叶兮敷苖朱华粲兮下覆本榦蔽兮不昭嗟兮此木几歳几年而至于合抱夫何此草一旦一夕而遂曰凌霄是使藜藿蒿艾慕髙而仰翘翘也安知苹藻自洁蕙兰自芳芙蓉出污而自丽芝菌不根而自长或纫佩带或采顷筐或制裳于骚客或登歌于乐章故得为馨为荐为嘉为祥皆无附着亦以名扬奚必托危柯而后昌吾谓木老多枯风髙必折当是时将恐摧为朽荄不复萌蘖岂得与百卉并列也邪
　　五言古诗─增─唐白居易有木诗─有木名凌霄擢秀非孤标偶依一株树遂抽百尺条托根附树身开花寄树梢自谓得其势无因有动揺一旦树摧倒独立暂飘飖疾风从东起吹折不终朝朝为拂云花暮为委地樵寄言立身者勿学柔弱苖　─原─宋梅尧臣凌宵花─草木不觧行随生自有理观此引蔓柔必慿髙树起气类固有合萦纒岂由已仰见苍虬枝上发彤霞蘂层霄不易凌樵斧者谁子一日摧作薪此物当共萎　─曾肇凌霄花─凌霄体纤柔枝叶工托丽靑靑乱松树直榦遭蔽不有严霜威焉能辨坚脆　─增─范浚凌霄花─栽松待成隂种漆拟作器人皆笑艰拙往往得后利君看植凌霄百尺蔓柔翠新花郁煌煌照日吐妍媚风霜忽揺落大木亦凋瘁视尔托根生枯茎无残蔕先荣疾萧瑟物理固难恃凌霄亟芳华衰歇亦容易　─明髙啓瞻木轩并序─道士李修所居庭有凌霄花依树而生近树伐而凌霄独存因以名室求予赋诗凌霄托髙树引蔓日已长纒緜共春荣幽花蔼敷芳髙树忽见伐无依向风霜亭亭还自持柔姿喜能强君子贵独立倚附非端良览物成感叹为君赋新章
　　七言古诗─增─宋陆游凌宵花─庭中青松四无邻凌霄百尺依松身髙花风堕赤玊盏老蔓烟湿苍龙鳞古来豪杰少人知昂霄耸壑宁自期抱才委地固多矣今我抚事心伤悲
　　七言絶句─增─唐欧阳炯凌霄花─凌霄多半绕棕榈深染栀黄色不如满树防风吹细叶一条龙甲飐清虚　─原宋杨绘凌霄花直饶枝榦凌霄去犹有根原与地平不道花依他树发强攀红日鬭妍明　─贾昌朝凌霄花─披云似有凌云志向日宁无捧日心珍重青松好依托直从平地起千寻　─増─范成大寿栎堂前小山凌霄花盛开葱蒨如画因名之曰凌霄峰─天风揺曳寳花垂花下仙人住翠微一夜新枝香焙暖旋薰金缕绿罗衣山容花意各翔空题作凌霄第一峰门外轮蹄尘扑地呼来借与一枝笻　─陆游游弥牟菩提院庭下有凌霄藤附古楠其髙数丈花已零落满地─绛英翠蔓亦佳哉零乱空庭码碯杯徧雨新花天有意定知闲客欲闲来─原─赵汝囘凌霄花─嫋嫋枯藤浅浅葩夤缘直上照残
　　霞老僧不作因依想将谓青松自有花
　　诗散句─原─宋曾巩─固知臭味非相类其柰萦纒不自由─蒋梅边─引蔓闲花欲透云托身下倚老松根　─唐杜
　　甫─古苕生迮地
　　词─原─宋苏轼减字木兰花─双龙对起白甲苍髯烟雨里疎影微香下有幽人昼梦长　湖风清輭防鹊飞来争噪晩翠飐红轻时堕凌霄百尺英
　　别录─原─禁忌─凌霄花用以蟠绣大石殊可观玩但鼻闻伤脑花上露入目令人曚孕妇经花下能堕胎不可不愼







　　御定佩文斋广羣芳谱卷四十三
　　钦定四库全书
　　御定佩文斋广羣芳谱卷四十四
　　花谱
　　兰蕙【按兰花蕙花一类二种黄庭坚之説最明然皆非古之所谓兰草蕙草也兰草今之都梁香蕙草今之零陵香唐宋本草载之甚详朱子楚辞证可为确据今以兰花蕙花合为一谱兰草蕙草附录于后以备叅考】
　　増─尔雅翼─兰之叶如莎首春则茁其芽长五六寸其杪作一花花甚芬香大抵生深林之中微风过之其香霭然逹于外故曰芝兰生于深林不以无人而不芳又曰株秽除兮兰芷覩以其生深林之下似慎独也故称幽兰江南兰只在春芳荆楚及闽中者秋复再芳兰与蕙甚相类其一榦一花而香有余者兰一榦五六花而香不足者蕙【説本黄庭坚】今人称兰为幽兰蕙为蕙兰蕙大抵似兰花亦春开兰先而蕙继之皆柔荑其端作花兰一荑一花蕙一荑五六花香次于兰　─本草宼宗奭曰兰叶濶且勒长及一二尺四时常青花黄绿色中间瓣上
　　有细紫春芳者为春兰色深秋芳者为秋兰色淡李时珍曰生近处者叶如麦门冬而春花生福建者叶如菅茅而秋花原兰幽香清逺馥郁袭衣弥旬不歇常开于春初虽冰霜之后高深自如故江南以兰为香祖又云兰无偶称为第一香紫梗青花为上青梗青花次之紫梗紫花又次之余不入品赵时庚金漳兰谱云紫兰有陈梦良【色紫每干十二萼花头极大为紫花之冠至若朝晖微照晓露暗湿则灼然腾秀亭然露竒敛肤傍干团圆四向婉媚娇绰竚立凝思如不胜情花三片尾如微青叶三尺颇觉弱黯然而绿背虽似劎脊至尾棱则輭薄斜撒粒许带缁最为难种故人稀得其真者种用黄浄无泥瘦沙忌肥恐致腐烂】吴兰【色深紫有十五萼干紫荚红得所养则岐而生至有二十萼花头差大色映人目如翔鸾翥鳯千态万状叶髙大刚毅劲节苍然可爱不堪受肥须以清茶沃之冀得其本生土地之性】潘花【色深紫有十五萼干紫圆匝齐整疎密得宜疎不露干宻不簇枝绰约作态窈窕逞姿真所谓艶中之艶华中之华也愈久愈见精神使人不能舍去花中近心处色如吴紫艶丽过于众花叶则差小于吴峭直雄健众莫能及其气特深未能受肥清茶沃之二种用赤沙泥】赵师博【色紫十五萼初萌甚红开时若晚霞灿目色更晶明叶劲直肥耸超出羣品】金棱边【色深紫十二萼出于长泰陈家色如吴兰片则差小叶亦劲健所可贵者叶自尖处分二边各一线许映日如金线紫花品外之竒用黄色麤沙和泥少添赤沙泥妙半月一用肥】白兰有济老【色白有十二萼标致不凡如淡妆西子素裳缟衣不染一尘叶似施花更髙一二尺得所养则岐而生亦号一线红白花之冠宜沟中黒沙泥和粪种爱肥一任浇灌】灶山【一名绿衣郎有十五萼色碧玉花枝开体肤松美颙颙昻昻雅特闲丽真兰中之魁品也毎生并蔕花干最碧叶绿而瘦薄如苦荬菜山下流聚沙泥种亦可肥戒多】黄殿讲【一名碧玉干西施花色微黄有十五萼并干而生计二十五萼或迸于根叶细最绿肥厚花头似开不开苐干虽高而实痩叶虽劲而实柔且朶不起稭根有萎叶是其所短者耳】李通判【色白十五萼峭特雅淡追风浥露如泣如诉人多爱之以较郑花则减一头地用泥同灶山】叶大施【叶劎脊最长惜不甚劲直】惠知客【色白有十五萼赋质清癯团簇齐整娇柔痩润花英淡紫片尾凝黄叶虽绿茂但颇柔弱用泥同济老】马大同【色碧而绿有十二萼花头微大间有向上者中多红晕叶则髙耸苍然肥厚花干劲直及其叶之半一名五晕丝以上俱上品】郑少举【色白十四萼莹然孤洁极为可爱叶脩长散乱所谓蓬头少举也有数种花有多少叶有輭硬之别白花之能生者无出于此其花之资质可爱为羣花翘楚用粪壤泥及河沙内用草鞵屑铺四围种之累试甚佳大凡用轻松泥皆可】黄八兄【色白有十二萼善于抽干颇似郑花叶绿而直惜干弱不能支持耳用泥同济老】周染【色白十二萼与郑花无异但干短弱用泥同郑少举以上俱中品】夕阳红【花八萼花片微尖色则凝红如夕阳返照肥瘦任意当视沙之燥湿蓄雨水沃之令色绿为妙观堂主名弟亦同】观堂主【花白有七萼花聚如簇叶不甚髙可供妇女时妆】名弟【色白有五六萼花似郑叶最柔輭如新长叶则旧叶堕换人多不种】弱脚【色绿大如鹰爪一干一花比叶髙二三寸叶痩髙二三尺入腊方花香馥可爱外有云峤朱花青蒲玉小娘之类以上俱下品】鱼魫兰【又名赵花十二萼花片澄澈如鱼魫沉水中无影叶劲绿此白花品外之竒山下流聚沙泥种戒肥腻】　─增─王贵学兰谱─陈梦良【有二种一紫干一白干花色淡紫大似鹰爪排钉甚疎】赵十使【即师博色淡壮者十四五萼叶色深绿花似仙霞叶之脩劲不及也】何兰【壮者十四五萼繁而低压冶而倒披花色浅紫似陈兰苐花干壮而何则瘦陈叶尾焦而何则否或名潘兰有红酣香醉之状经雨露则娇困号醉杨妃不常发似仙霞】大张青【色深紫壮者十三萼花有二种大张花多小张花少大张干花俱紫叶亦肥痩胜小张悭于发花】蒲统领【色紫壮者十数萼淳熙间蒲统领引兵逐冦忽见一所似非人世四周幽兰欲摘而归一老叟前曰此兰有神主之不可多摘取数頴而归】陈八斜【色深紫壮者十余萼发则盈盆花类大张青干紫过之叶绿而尾蒲下垂间有一叶防花】淳监粮【色深紫多者十萼丛生并叶干曲叶髙三尺厚而且直其色尤紫大紫壮者十四萼出于长泰以上俱紫色中品】许景初【十二萼者花色鲜红叶颇散垂绿亦不深】石门红【其色红壮者十二萼花肥而促色红而浅叶虽麤亦不甚髙满盆则生亦云赵兰小张青色红多有八萼淡于石门红花干甚短】萧仲红【色如褪紫多者十二萼叶绿如芳茅其余干纤长花亦离疎时人呼为花梯】何首座【色淡紫壮者九萼】林仲礼【色淡紫壮者九萼花半开而下视叶劲而黄一云仲美】粉妆成【色轻紫多者八萼类陈八斜花与叶亦不甚都】茅兰【其色紫长四寸有余壮者十六七萼结实其破如线夏至抽箆春前花开以上俱紫色下品】郑白羊【色碧多者十五萼岐生过之其跗尤碧交秋乃花或又谓大郑】仙霞【九十蘂色白鲜者如濯含者如润得之泰邑】朱兰【得于朱佥判色黄多者十一萼花头似开倒向一隅若虫之蠧干叶长而痩】云峤【色白壮者七萼花大红心邻于小张以所得地名叶深厚于小张云峤海岛之精寺也】林郡马【其色绿出长泰壮者十三萼叶厚而壮】青蒲【色白七萼挺肩露頴似碧玉而叶低小仅尺有五寸花尤白叶绿而小直而脩】独头兰【色绿一花大如鹰爪干髙二寸叶类麦门冬入腊方薰馥可爱建浙间谓之献岁正山乡有之间有防头】碧兰【始出于兴化龟山院花有十四五萼与叶齐以上皆白色】─原─建兰【茎叶肥大苍翠可爱其叶独濶今时多尚之叶短而花露者尤佳若非原盆须用火烧山土栽根甚甜招蚁以水奁隔之水须日换恐起皮则蚁易度频分则根舒花开不絶此已试妙法也浇洗须如法又有按月培植之方乃闽中士绅所传宜照行之】杭兰【惟杭城有之花如建兰香甚一枝一花叶较建兰稍濶有紫花黄心色若胭脂有白花黄心白若羊脂花甚可爱取大本根内无竹钉者用横山黄土拣去石块种之见天不见日浇以羊鹿粪水花茂盛鸡鵞毛水亦可若浇灌得宜来歳花发其香胜新栽者逺甚一説用水浮炭种之上盖青苔花茂频洒水花香花紫白者名荪出法华山】其类有春兰夏兰秋兰素兰石兰竹兰凤尾兰玉梗兰春兰花生叶下素兰花生叶上至其绿叶紫茎则如今所见大抵林愈深而茎愈紫尔刘次庄乐府集云沅澧所产花在春则黄在秋则紫然春黄不如秋紫之芳馥也凡兰皆有一滴露珠在花蘂间谓之兰膏不啻沆瀣多取则损花
　　彚考─原─易系辞─同心之言其臭如兰─礼记内则妇或赐之茝兰则受而献诸舅姑　左传─郑文公有贱妾曰燕姞梦天使与已兰曰余为伯鯈余而祖也以是为而子以兰有国香人服而媚之如是既而文公与之兰而御之辞曰妾不才幸而有子将不信敢徴兰乎公曰诺生穆公名之曰兰　─增─史记礼志椒兰芬茝所以养鼻也　─原─晋书文苑传─罗含字君章桂阳耒阳人也致仕还家阶庭忽兰菊丛生人以为德行之感焉　增易通卦验─十一月广莫风至则兰射干生　─原─家语孔子曰与善人处如入芝兰之室久而不闻其香则与之俱化芝兰生于深谷不以无人而不芳君子修道立德不
　　为困穷而改节─増─列子─荐以梁肉兰橘─荀子─民之好我芬若椒兰也　─原─文子─日月欲明浮云盖之丛兰欲发秋风败之　─增淮南子─兰芝以芳未尝见霜─原説苑─十歩之内必有芳兰　风俗通汉尚书郎每进朝时懐香握兰口含鸡舌香　增洛阳伽蓝记大觉寺广平王环舍宅林池飞阁比之景明至于春风动树则兰开紫叶秋霜降草则菊吐黄华　─采兰杂志─兰待女子同种则香故名待女─原─汗漫录─王摩诘贮兰用黄磁斗养以绮石累年弥盛　─曲江春宴录─霍定与友生游曲江以千金募人窃贵侯亭榭中兰花插帽兼自持往罗绮丛中卖之士女争买抛掷金钱　─增清异录─唐保大二年国主幸饮香亭赏新兰诏苑令取沪溪美土为馨烈侯拥培之具　─致虚阁杂爼─晁采阁中兰花始发其姑命目之应声目曰隐于谷里显于澧浔贵比于白玉重匹于黄金既入燕姬之梦还鸣宋玉之琴其慧敏如此　─卧龙行记寺有崇兰数百本秀发岩石间防风透香所至芬郁　─三余赘笔张敏叔以十二花为十二客兰为幽客　─花经─兰一品九命蕙二品八命　─澄懐録韩熙载云对花焚香兰宜四絶　─佩楚轩客谈高疎仙玉峰山四畔皆幽兰日采数十花酌明水笺离骚自谓灵均有知当领吾意也　鸡足山记静云庵僧寮盆兰敷华皓洁如雪─泉南杂志─九节兰花易植不若吴中所钦静宇中虽若棋列亦不甚香　─闽部疏兰以建名而福兴四郡尤甚民家无大小皆传种之然絶不生山间不知种所自来大都以玉魫为最四季开者为珍─原─学圃余疏建兰盛于五月畏风畏寒畏防畏蚓畏蚁其根甜为蚁所逐养者常以水奁隔不令得入予作一屋于竹林南外施两重草蓆坎地令稍深贮兰于其上无风有好日开门暴之所畜二三十盆无不盛花者其种亦多玉魫为第一白干而花上出者是也次四季次金边名曰兰其实皆蕙也闽产为佳贑州兰花不长劲价常减半　一茎一花者曰兰宜兴山中特多南京杭州俱有虽不足贵香自可爱宜多种盆中今日絶重建兰却只是蕙见古人画兰殊不尔虎邱戈生曾致一盆叶稀而长稍麤于兴兰出数蘂正春初开花特大于常兰香亦倍之经月不凋酷似马逺所画戈云得之他方今尚活花时当广求此种以备春兰之絶品　─增荆溪疏─兰出荆溪者叶柔花弱比闽浙产不同又易致龙池铜官之间弥坂盈谷山人杖挑藤束筐筥登市每歳正二月之交负而入郭者价贱于土人行市中衣袂皆馥─珍珠船─世称三友竹有节而啬花梅有花而啬叶松有叶而啬香惟兰独并有之　─花史宋罗畸元祐四年为滁州刺史明年治廨宇于堂前植兰数十本为之记曰予之于兰犹贤朋友朝袭其馨暮撷其英携书就观引酒对酌　吴孺子藏兰百本静开一室良适幽情　─一统志浙江兰谿县兰隂山多兰蕙武义菊妃山多兰菊南昌府宁州内有石室北多兰茝　─福建志─福安县白云山上有庵庵前两池产兰玉色向午开浮水面过时即沉人呼为午时兰　四川志庆符县南石门山一名兰山其林薄中多兰原─勾践种兰渚山王右军兰亭是也今会稽山甚盛余姚县西南并江有浦亦产兰其地曰兰墅洲自建兰盛行不复齿及移入吴越輙凋有善藏者售之輙得髙价而香终少减　蜂采百花俱置股间惟兰则拱背入房以献于王物亦知兰之贵如此
　　集藻─序─原─明王世贞续兰谱序─闽多兰赵时庚王贵学氏皆闽人故后先能谱兰诸所以为兰之事尽矣而吾老友张应文氏顾又能为续兰谱其所以为兰之事又大出于二谱之外而又能为歌诗古今体几百篇以侈之若杲禅师悟后隽语百出而百不穷张君吾吴人也郦道元髙阳注江南水经欧阳永叔庐陵谱洛中牡丹不是过也予不能从嵇含晓南中花木意亦不大好之顾独好兰而不甚晓其事与所以滋培之理友人有见贻者至冬輙萎败亦任之而已今从张君谱稍得其事与理而圜居力不能致今者似别得防第手靖节栗里谱与其诗各一编陆羽张又新水谱各一编蔡君谟茶绿一编以佐张君之二谱而日与之徜徉于峭蒨青葱之下闲歌陶诗渴则拈茶水谱随意读之觉此身如入阳羡吸中泠已徐翻张君所纂谱咏其得意句鼻观习习芬馥两腋风举作天际真人想又何必左拥陈良紫右侍鱼魫白而后快哉或曰兰之传自屈子骚始也子何以不骚而靖节之是援且不虞彼蘜忌哉曰不然兰君子也贵而大国贱而幽谷所为香不改也屈子才大于兰而志趣不一吾故取陶氏焉今之蘜丽矣非陶氏蘜也以故不能与兰偕兰亦不受妒不尔宁无东篱数枝以伴我九畹哉吾取兰而陶之取陶而兰之即屈子所不能妒而况蘜也张君善吾言识而弁于简端题跋增宋黄庭坚书幽芳亭─士之才德盖一国则曰国士女之色盖一国则曰国色兰之香盖一国则曰国香自古人知贵兰不待楚之逐臣而后贵之也兰甚似乎君子生于深山丛薄之中不为无人而不芳雪霜凌厉而见杀来岁不改其性也是所谓遯世无闷不见是而无闷者也兰虽含香体洁平居与萧艾不殊清风过之其香蔼然在室满室在堂满堂是所谓含章以时发者也然兰蕙之才德不同世罕能别之予放浪江湖之日久乃尽知其族盖兰似君子蕙似士夫大槩山林中十蕙而一兰也离骚曰予既滋兰之九畹又树蕙之百亩招魂曰光风转蕙泛崇兰是以知楚人贱蕙而贵兰久矣兰蕙丛出莳以沙石则茂沃以汤茗则芳是所同也至其发华一榦一华而香有余者兰一榦五七华而香不足者蕙蕙虽不若兰其视椒榝则逺矣世论以为国香矣乃曰当门不得不锄山林之士所以徃而不返者耶周必大跋杨无咎画秋兰乡人徐丙示予杨无咎手画香草题曰秋兰后有兵部侍郎章茂献国子博士汤君实跋语其説特未定也予老而学圃问诸园丁则曰春兰夏芷秋蕙冬荪叶茎花色徃徃多寡不同予异其説徧以古书考之屈原离骚经纫秋兰以为佩张衡东京赋秋兰被涯又思赋幽兰可喻潘尼赠河阳诗流声秋兰之类言兰以秋而花也屈原九歌春兰秋菊陆机庭中竒树诗劝友兰时徃注春时也梁元帝诗春兰本无絶唐太宗诗春晖开紫苑淑气媚兰汤之类此言兰以春而花也宋玉招魂赋光风转蕙泛崇兰抱朴子春蕙秋兰陆机悲歌行春芳伤客心蕙草饶淑景是蕙亦可言春矣本草图经蕙七月中旬开花至香是蕙亦可言秋矣故骚经曰兰芷变而不芳荃蕙化而为茅盖合四者而言之湘君歌亦云薜荔拍兮蕙绸荪桡兮兰旌湘夫人则并言荃壁兰橑蕙櫋芷葺司马相如长门赋抟芬若以为枕席荃兰而茝香乃知四时香草同出异名叶常青而花随时自屈宋至汉唐皆于兰蕙互言春秋岂邵伯温见闻录证黄氏之误而已然则园丁之説未为无据所谓礼失求之野欤
　　辨─原─宋朱子楚辞辨证─兰蕙二物本草言之甚详刘次庄云今沅澧所生花在春则黄不若秋紫之芬馥又黄鲁直云一干一花而香有余者兰一干数花而香不足者蕙今按本草所言之兰虽未之识然而云似泽兰则今处处有之蕙则自为零陵香尤不难识其与人家所种叶类茅而花有两种如黄説者皆不相似大扺古之所谓香草必其花叶皆香而燥湿不变故可刈而为佩若今之所谓兰蕙则其花虽香而叶乃无气其香虽美而质弱易萎皆非可刈而佩者也　─明王象晋正譌兰之为世重尚矣今世重建兰北方尤为难致间得一本置之书屋爱惜郑重即拱璧不啻也及详阅载集如遯斋闲览楚辞辨证本草纲目草木疏诸书乃知今所崇尚皆非灵均九畹故物至有谓春花为兰秋花为蕙者其视纫秋兰为佩之语不刺谬乎
　　传─原─明方宇兰馨传友姓兰名馨字汝清号无知子始祖国香草姓也郑文公妾燕姞梦天与国香倚防寤而生子公异之物色求香得之幽谷赐姓兰志倚防也加草不忘本也香后独茂修德芬芳隐居深山虽困穷未尝改节仲尼称为善人君子又伤其老草莽遗琴操以彰其美识者亦曰使际风动时香名岂终泯乎自是子孙蕃衍布散诸国楚屈原延之九畹每饭不忘忠愤不平之气頼之以泄原感其德佩服终身晋有邻玉树者谢安处之庭堦视如子弟至今咏兰氏必曰谢庭歴唐而宋曰猗曰猗受知韩愈亦困穷愈曰扬扬其香不采何伤盖美之也为朱元晦友后病归元晦思之有愿托孤根歳晏为期之句其冒姓者楚有枻汉有台晋有亭又有善酿者武帝饮之甘呼兰生而不名枻与桂櫂同舟事君有济川功台于章帝时游太学与崔骃私论武帝善恶事闻下有司台自讼获免拜令史亭好山水家有峻岭茂林曲水之景名贤王羲之庾蕴辈上已日就亭觞咏畅叙幽情以姓为名者有马氏泽氏赛氏马泽俱精医善疗肿毒疼痛赛家广积珠如粟人有求之散而不惜又有茝芸蕙荪皆近族也馨始生异香满室人称香孩儿皆曰何物老妪生宁馨儿流芳百世必斯人也既长闻木徂徕梅华竹直同道相交徃师之三人曰子幽真雅淡和气袭人予辈友也敢曰师乎遂深相得号为四友时有严雪者攻申韩术草莽之士畏而靡者万计惟四友正色不动雪多方摧折之自如也明年春天子布阳和之德靡者皆起四友名益重后木为大夫梅居鼎鼐竹以笙簧才官翰林馨独潜修不出复与金利缔交同心相规时人语曰胶漆虽谓坚不如金与兰馨性刚鲠每秋风起怒髪冲冠若闻鸡起舞状文华一吐芳馨逺播人采其善不戴之首则佩之身奉以羞祀苾苾芬芬神明来格凡大夫处士闻其名无不爱慕思友里有莸生性恶使气人不之近疾馨异已面斥曰人生当使人畏子之得人亲媚无乃务为容悦乎馨笑而不答性恶汚秽有防茹者必净沙为地时进洁汤斯畅舒自遂不尔则形容就悴无他归洁其身也秘书省有蠧鱼为害上召馨拜掌书记害遂息因名其省曰兰省功成身退优游林泉或登髙山或临深崖或扫青苔坐白石意泊如也闵子广于取邀馨语曰闻子香誉愿效同心分香吐懐惟子之需敢不搆庄礼子期与俱化
　　赋增陈周让山兰赋爰有竒特之草产于空崖之地仰鸟路而裁通眎行踪而莫至挺自然之髙介岂众情之服媚宁纫结之可求非延伫之能洎禀造化之均育与卉木而齐致入坦道而销声屏山幽而静异独见识于琴台窃逢知于绮季唐杨炯幽兰赋惟幽兰之芳草禀天地之纯精抱青紫之竒色挺龙虎之嘉名不起林而独秀必固本而丛生尔乃丰茸十歩绵连九畹茎受露而将低香从风而自逺当此之时丛兰正滋美庭帏之孝子循南陔而采之楚襄王兰台之宫零落无丛汉武帝猗兰之殿荒凉几变闻昔日之芳菲恨今人之不见至若桃花水上佩兰若而续魂竹箭山隂坐兰亭而开宴江南则兰泽为洲东海则兰陵为县隰有兰兮兰有枝赠逺别兮交新知气如兰兮长不改心若兰兮终不移及夫东山月出西轩日晚受燕女于春闱陈王于秋坂乃有送客金谷林塘坐曛鹤琴未罢龙劒将分兰缸烛燿兰麝氛氲舞袖廻雪歌声遏云度清夜之未艾酌兰英以奉君若夫灵均放逐离羣散侣乱鄢郢之南都下潇湘之北渚歩迟迟而适越心郁郁而懐楚徒眷恋于君王敛精神于帝女汀洲兮极目芳菲兮袭予思公子兮不言结芳兰兮延伫借如君章有德通神感灵悬车旧馆请老山庭白露下而鹤警秋风髙而虬萦循阶除而下望见秋兰之青青重曰若有人兮山之阿纫秋兰兮歳月多思握之兮犹未得空佩之兮欲如何抽琴命操为幽兰之歌歌曰幽兰生矣于彼朝阳含雨露之津润吸日月之休光美人愁思兮采芙蓉于南浦公子忘忧兮树萱草于北堂虽处幽林与穷谷不以无人而不芳赵元淑闻而叹曰昔闻兰叶据龙图复道兰林引凤雏鸿归燕去紫茎歇露徃霜来绿叶枯悲秋风之一败与蒿草而为刍─顔师古幽兰赋惟竒卉之灵德禀国香于自然洒嘉言而擅美拟贞操以称贤咏秀质于楚赋腾芳声于汉篇冠庶卉而超絶歴终古而弥传若乃浮云卷岫明月澄天光风细转清露微悬紫茎膏润绿叶水鲜若翠羽之羣集譬彤霞之竞然感羇旅之招恨狎寓客之流连既不遇于擥采信无忧乎翦伐鱼始陟以先萌鶗虽鸣而未歇愿擢頴于金陛思结防乎玉池泛防酒之十醖耀华灯于百枝　─乔彝幽兰赋─兰之生矣不以无人而不芳被广泽森囘塘和寡调髙未俪郢中之曲神符梦叶终传郑国之香赠灵修于南浦袭嘉庆于北堂于是芊眠茂苑靡迤秋坂纫而为佩骚人之意已深间以在衿楚客之情何逺薄秋风而香盈十歩泛皓露则花飞九畹岂众草之敢陵幸移根之未晚若乃昊露清兮天气新湘水碧兮枫岸春烟转绿蕙波摇白苹荣曲沼之初莲遗天涯之美人离别经时叹孤芳于秀质艶阳可惜怅独立于良辰复有映金砌罗玉户分竹宫疏蕙圃因风而起不随彼茁之蓬择地以生能殊有枤之杜宜其比同心于先哲冠美名于前古兰之在幽兮其芳满丛士守业兮其道未通入提携固在于髙赏播酷烈当跋于下风宁使凋急景于散地迫严凝于岁终况复光隂惨烈冰霰凄切静而处顺不得近于阶墀长未当门独遣冒于霜雪艶歇红暗茎萎紫折惧鶗鳺之先鸣掩氛氲而顿絶于戏兰与艾兮异味薰与莸兮殊途一室之人谁当执我之契十年之臭尚可攘公之羭嚣然此道何有何无嗟乎兰无薰兮搴撷之所不及士无文兮声华之所不立倘一借于韶光庶余香之可袭─陈有章幽兰赋─翘翘嘉卉独成国香在深林以挺秀向无人而见芳幽之可居逹萌芽于隂壑时不可失吐芬香于春阳所以紫翘十歩名转九畹自下并髙结根耸榦布叶逾宻重阳未晚开缃蘂而乍合擢丹颖而何逺好遵正直生匪临于斜径不向崄巇质宁被于长坂独茂幽壑厌若错薪几霑雨露犹苦风尘采掇兮有日芳菲兮度春得临刈楚之地曷异修词之人燕妃梦中荣何名而不遂蜀琴曲里奏何声而不新况众英聚集传香气而相袭佳色葱茏带烟翠而攒丛固已叹夫贞洁期见赏于始终幽处斯久照临忽通喜防无私之日深繄有力之风幽莫过于芳兰诚匪同诸草莽充佩而灵均不弃入握而仙都必取讵比夫山上蘼芜泥中蘅杜将虚名以共播竟无善而足数焉知夫光善才于左思能成赋于师古而已哉知我者谓我如硕儒不知我者谓我如生刍此幽人之未已亦何代而云无幸逢昭代得遇良哲虽偕薰莸固有分别勿以卉贱不顾幽芬勿以地寒不轸孤絶倘折英而入用庶有光于优劣者也─韩伯庸幽兰赋─阳和布气兮动植齐光惟彼幽兰兮偏含国香吐秀乔林之下盘根众草之旁虽无人而见赏且得地而含芳于是嫩叶旁开浮香外袭既生成而有分何掇采之莫及入握称美未遭时主之恩纳佩为华空载骚人之什光隂向晚岁月将终芬芳十歩之内繁华九畹之中乱羣峰兮上下杂百卉兮横丛况荏苒于光隂将衰败于秋风岂不处地稍幽受气仍别萧艾之新苗渐长桃李之旧蹊将絶空牵戏蝶拂花蘂之翩翾未遇来人寻芳春而采折既生幽径且任荣枯羃轻烟而葱翠淑气而纷敷冀雨露之及何见知之久无及夫日徃月来时占岁覩遇逹人之囘盼披荒榛而见取横琴写操夫子传之而至今入梦为征燕姞闻之于前古生虽失处用乃有因枝条嫩而既丽光色发而犹新虽见辞于下土幸因遇于仁人则知夫生理未衰采掇何晚幽名得而不朽佳气流而自远既征之而见寄愿移根于上苑─仲子陵幽兰赋兰惟国香生彼幽荒贞正内积芬华外扬和气所资不择地而长精英自得不因人而芳况乃崖断坂折蹊分石裂山有木而转深径无人而自絶柔条独秀芳心潜结翡翠戏而相鲜蘼芜生而共悦然后众草之中迥为一丛卑以自牧和而不同扬翘布叶舒翠错红宵承结露晓泛光风倾于阳希所照无隐托其地知其道有终且求之昔人征以邃古宛成章于楚客爰命操于尼父佩之众匪兰不纫曲之多匪兰奚鼓夫以薰莸之喻臭味斯殊同之则十年犹有异之则一日而无乃清以为露滋而为畹比德者以之守真赠离者以之伤逺宜其出幽谷之濵为阶除之珍罗堂未晩被径知春依瑶池而自庇与玉树之为邻杜若芳芷香辛白苹俱受生于大块独取象于同人是故兰也之采伊人所急篇章间起比兴俱入道之废可锄而去道之兴可俯而拾为君洒微芳于素衿希见寳于重袭─李公进幽兰赋幽有寂兮兰有香香者取其服媚寂者契其韬光是以绿叶紫茎偶贞士而必佩深林絶壑挺竒质而独芳观其异彩特秀结根自逺靡生于门宁滋于畹朝阳照而杂花不得间其荣光风转而众草无以齐其偃杳杳深处芬芬絶伦保贞操以擅美发英华以藻春叶凝露以珠缀花含烟而色新移于友也则断金之利树之庭也则如玉之珍岂比夫协梦呈祥表嘉名于郑国循陔见采流雅咏于诗人而已哉兰之幽兮芳可折幽无人兮芳不絶兰之生兮美自丰生得地兮美无终故虽败于凉飚谅有嘉于前古方比契于松筠讵齐名于蘅杜且夫丽白雪之绮靡被长坂之芬敷激余芳以孤映极幽致而自殊则在握者何居择者何无兰处幽而转芳芳无逺而不袭贤尚晦而必着着何道而不入伊哲人之素履盍征兰以自执茍馨香之发闻越江山而采拾原李农夫幽兰赋兰之漪漪窅窅其香遁世无闷抱道深藏不以无人而遂废其芳磅礴冰霜之际虚徐萧艾之塲揭之扬之于古有光不采而佩于兰无伤岂膏黍之为用也必焚必割珠犀之毕通也必剖必絶虽佩玉而垂绅亦吐哺而握发
　　文赋散句─原─楚屈原离骚─扈江蓠与辟芷兮纫秋兰以为佩　余既滋兰之九畹兮又树蕙之百畮　时暧暧其将罢兮结幽兰而延伫　戸服艾以盈要兮谓幽兰其不可佩　兰芷变而不芳兮荃蕙化而为茅　余以兰为可恃兮羌无实而容长　─九歌蕙肴蒸兮兰借浴兰汤兮沐芳　薜荔拍兮蕙绸承荪桡兮兰旌　桂櫂兮兰枻　沅有芷兮澧有兰　桂栋兮兰橑　擗蕙櫋兮既张　疏石兰兮为芳　秋兰兮蘼芜罗生兮堂下绿叶兮素枝芳菲菲兮袭予　秋兰兮青青绿叶兮紫茎　被石兰兮带杜蘅折芳馨兮遗所思　春兰兮秋菊长无絶兮终古　─九章悲囘风之摇蕙兮　兰茝幽而独芳　─宋玉九辨窃悲夫蕙华之曾敷兮纷旖旎乎都房　招魂光风转蕙汜崇兰些　臯兰被径兮斯路渐　─景差大招茝兰桂树郁弥路只　汉东方朔七谏─聨蕙芷以为佩兮过鲍肆而失香─王褒九懐─季春兮阳阳列草兮成行余悲兮兰生委积兮纵横　株秽除兮兰芷覩　─刘向九叹懐兰蕙与蘅芷兮行中野而散之　懐芬香而挟蕙兮佩江篱之菲菲　游兰臯与蕙林兮睨玉石之防嵯　懐兰芷之芬芳兮妒被离而折之　─王逸九思懐兰英兮把琼若
　　四言古诗─增─汉张衡怨篇猗猗秋兰植彼中阿有馥其芳有黄其葩虽曰幽深厥美弥嘉之子云逺我劳如何─晋嵇康酒防诗猗猗兰蔼植彼中原绿叶幽茂丽蘂浓繁馥馥惠芳顺风而宣将御椒房吐薰龙轩瞻彼秋
　　草怅矣惟骞
　　五言古诗─
　　御制秋兰并序殿前盆卉芳兰独秀昔人称为王者香又以方之君子因题四韵─猗猗秋兰色布叶何葱青爱此王者香着花秀中庭幽芬散缃帙静影依疎櫺岂必九畹多侈彼离骚经
　　增梁武帝紫兰始萌─种兰玉台下气暖兰始萌芬芳与时发婉转迎节生独使金翠娇偏动红绮情二游何足懐一顾非倾城羞将芩芝侣岂畏鶗鴂鸣　─元帝赋得兰泽多芳草─春兰本无艶春泽最葳蕤燕姬得梦罢尚书奏事归临池影入浪从风香拂衣当门已芬馥入室更芳菲兰生不择径十歩岂难稀　宣帝咏兰折茎聊可佩入室自成芳开花不竞节含秀委微霜　陈张正见赋新题得兰生野径披襟出兰畹命酌动幽心锄罢还开路歌喧自动琴华灯共影落芳杜杂花深莫言闲径里遂不断黄金─原─唐李白赠友兰生不当户别是
　　闲庭草夙被霜雪欺红荣已先老谬接瑶华枝结根君王池顾无馨香美叨沐春风吹余芳若可佩卒岁长相随　─古风孤兰生幽园众草共芜没虽照阳春晖复悲高秋月飞霜早淅沥绿艶恐休歇若无清风吹香气为谁发　─贺兰进明古意崇兰生涧底香气满幽林采采欲为赠何人是同心日暮徒盈把徘徊忧思深慨然纫杂佩重奏丘中琴　─增温庭筠余昔自西滨得兰数本移艺于庭亦既逾岁而芃然蕃殖自余游者未始以芳草为遇矣因悲夫物有厌常而返不若混然者有之焉遂寄情于此寓赏本殊致意幽非我情吾常有疎浅外物无重轻各言艺幽深彼美香素茎岂为赏者设自保孤根生易地无赤株丽土亦同荣赏际林壑近泛余烟露清余懐既郁陶尔类徒纵横姸媸茍不信宠辱何为惊真隐谅无迹激时犹简名幽丛霭绿畹岂必懐归耕陈陶种兰种兰幽谷底四逺闻馨香春风长养深枝
　　叶趁人长智水润其根仁锄防其芳蒿藜不生地恶鸟弓已藏椒桂夹四隅茅茨居中央左邻桃花坞右接莲子塘一月薰手足两月薰衣裳三月薰肌骨四月薰心肠幽人饥如何采兰充糇粮幽人渴如何醖兰为酒浆地无青苗租白日如羲皇不尝仙人药端坐红霞房日夕望美人佩花正煌煌美人久不来佩花徒生光刈获及葳蕤无令见雪霜清芬信神鬼一叶岂可忘举头愧青天鼓腹咏时康下有贤公卿上有圣明王无阶答风雨愿献兰一筐─宋苏轼题杨次公春兰春兰如美人不采羞自献时闻风露香蓬艾深不见丹青写真色欲补离骚传对之如灵均冠佩不敢燕─范成大次韵温伯种兰灵均堕荒寒采采纫兰手九畹不留客髙丘一囘首峥嵘路孔棘凄怆肘生栁遂令此粲者永与穷愁友不如汤子逺情事只诗酒但知爱国香此外付乌有栽培带苔藓披拂防尘垢孤芳亦有遇洒濯居座右君看深林下埋没随藜莠─陆游兰南岩路最近饭已时散防香来知有兰遽求乃弗获生世本幽谷岂愿为世娱无心托阶庭当门任君锄　─杨万里题蕙花初开幽人非爱山出山将何之山居种兰蕙岁寒久当知初艺止百亩余地惜奚为先生无广居千岩一茅茨四面只艺蕙中间才置锥鋭绿分宿丛脩紫擢幼枝孤榦八九花一花破初蕤西风淡无味微度成香吹灯梦得幽馥月写传静姿我欲掇芳英和露充晨炊眷然恻不忍环翫自忘饥岂无众花草不愿秋不迟种时乱不择岁晩悔可追　─薛季宣种兰兰生林樾间清芬倍幽远野人坐官曹兹意极不浅西窓蔽斜日松钗架春晚墙隂莳花木顦顇根日损植此山国香坐与前事反扶疎可纫佩心绪端有本芽生仅盈坛高风成九畹羣芳顔色好祗自夸园苑何如淡嚼蜡草莽曾谁混对我静无言忘形如莽　─刈兰东畹刈真香静院篸瓶水髙逺不胜情时逐微风起和雨翦闲庭谁作骚人语记得旧家山香来无觅处─朱子谢人送兰二首─幽独尘事屏晼晚秋兰滋芬馨不自媚掩抑空相思晤对日方永披丛露未晞翛然发孤咏九畹陈悲诗　淹留阅歳序契濶心懐忧独卧寄僧闾一室空山秋徘徊起顾望俯仰谁为俦伊人逺赠问孤根亦绸缪芳馨不我遗三载娱清幽愧无琼琚报厚意竟莫酬瞻彼南陔诗使我心悠悠秋兰已悴以其根归学古─秋至百草晦寂寞寒露滋兰臯一以悴芜秽不能治端居念离索无以遗所思愿言托孤根歳晏以为期─原─周竹坡艺兰当九畹兰生香满路纫君身上衣光明夺缣素孤芳一衰歇凋零湿秋露佩服得君子亦足慰迟暮增─元岑安卿盆兰猗猗紫兰花素秉岩穴趣移栽碧盆中似为香所误吐舌终不言畏此尘垢汚岂无髙节士幽深共情素俛首若有思清风飒庭户　明宋濓兰花篇阳和煦九畹晴芬溢青兰潜姿发麝幽蘤凝紫檀绿萝托芳邻白谷挹髙寒圣未成调湘累久长叹菉葹虽外蔽贞洁终能完岂知生平心卒获君子观杂以青瑶芝承以白玉槃灵风晓方荐清露夜初漙此时不见知骈罗混荒菅春风桃杏华烂若霞绮攒徒媚夸毗子千金买歌欢弃之不彼即要使中心安愿结媺人佩把玩日忘餐
　　七言古诗─增─元萨都刺兰臯曲─溪水长幽草芳春溪露滴兰叶光美人日暮采兰去风吹露湿芙蓉裳芙蓉为裳兰结佩玉立亭亭临水际天寒袖薄人不知疎雨兰苕鸣翡翠幽兰日日吹古香美人不来溪水长─王冕明上人画兰图─吴兴二赵俱已矣雪窓因以专其美不须百亩树芳菲霜毫扫光风起大花哆唇如笑人小花敛眉如羞春翠影飘飘舞轻浪正色不染湘江尘湘江雨冷暮烟寂欲问三闾杳无迹忾慷不忍读离骚目极飞云楚天碧　─明李东阳观画兰有感春风吹香出芳林丛兰开傍西岩隂几囘欲采意不适路转溪廻山更深虚堂披图对幽襟忽如揽衣度﨑嵚杏坛尼父去已逺湘江屈原空独沉我方挥弦坐微吟微吟未成日将晚冰霜欲来侵九畹兰兮兰兮竟谁管
　　五言律诗
　　御制云栖竹树甚茂幽兰满山─山径纡徐合溪声到处闻竹深隂戞日木古势干云倚槛听嗁鸟攀崖采异芬韶华春已半万物各欣欣
　　增唐太宗芳兰春晖开紫苑淑景媚兰塲映庭含浅色凝露浮光日丽参差影风传轻重香会须君子折佩里作芬芳　─李峤兰虚室重招寻忘言契断金英浮汉家酒雪洒楚王琴广殿轻风发高台逺吹吟河汾应擢秀谁肯访山隂　张九龄园中时蔬尽皆锄理唯秋兰数本委而不顾彼虽一物有足悲者遂赋二章─场藿已成岁园葵亦向阳兰时独不偶露节渐无芳防异菁为蓄甘非蔗有浆人多利一饱谁复惜馨香　幸得不锄去孤苗守旧根无心羡防蓄岂欲近名园遇赏宁充佩为生莫碍门幽林芳意在非是为人论　崔涂幽兰幽植众宁知芬芳只暗持自无君子佩未见国香衰白露沾长早春风到每迟不如当路草芬馥欲何为　─释无可咏兰兰色结春光氛氲掩众芳过门堦露叶寻泽径
　　连香畹静风吹乱亭秋雨引长灵均曾采撷纫佩挂荷裳　─原─宋苏轼题次公蕙蕙本兰之族依然臭味同曾为水仙佩相识楚辞中幻色虽非实真香亦竟空云何起微馥鼻观已先通朱子去岁学古分惠兰花清赏既歇复以根丛归之故畹而学古预有今岁之约近闻颇已着花輙赋小诗以寻前约秋兰递初馥芳意满冲襟想子空斋里凄凉楚客心夕风生逺思晨露洒中林颇忆孤根在幽期得重寻　─增王柏兰早受樵人贡春兰访旧盟谢庭夸瑞物楚泽撷芳名苍玉裁圭影紫檀含露英奚奴培防巧苔藓日菁菁
　　七言律诗─增─宋苏辙种兰兰生幽谷无人识客种东轩遗我香知有清芬能觧秽更怜细叶巧凌霜根便密石秋芳早丛倚修筠午防凉欲遣蘼芜共堂下眼前长见楚词章　─原─杨万里兰花雪径偷开浅碧花冰根乱吐小红芽生无桃李春风面名在山林处士家政坐国香到朝市不容霜节老云霞江蓠圃蕙非吾耦付与骚人定等差─刘克庄深林不语抱幽贞頼有微风递逺馨开处何妨依藓砌折来未肯恋金瓶孤髙可把供诗卷素淡堪移入卧屏莫笑门无佳子弟数枝濯濯映阶庭两盆去岁共移来一置雕阑一委苔我拙扶持令叶
　　瘦君能调防遣花开人挑蠧廵千匝稚子浇泉走几囘亦欲效颦耘小圃地荒终恐费栽培　─明文征明建兰灵根珍重自瓯东绀碧吹香玉两丛和露纫为湘水佩临风如到蘂珠宫谁言别有幽贞在我已相忘臭味中老去相如才思减临窓欲赋不能工
　　五言排律─增─唐刘禹锡令狐相公见示新栽蕙兰二草之什兼命同作上国庭前草移来汉水浔朱门虽易地玉树有余隂艶彩凝还泛清香絶复寻光华童子佩柔輭美人心惜晚含逺思赏幽空独吟寄言知音者一奏风中琴
　　五言絶句增唐唐彦谦咏兰清风摇翠环凉露滴苍玉美人胡不纫幽香蔼空谷　谢庭漫芳草楚畹多绿莎于焉忽相见歳晏将如何　─宋王安石朱朝议移法云兰幽兰有佳气千载閟山阿不出阿兰若岂遭干闼婆原杨万里咏兰健碧缤缤叶斑红浅浅芳幽香空自
　　秘风肯秘幽香　─朱子咏蕙今花得古名旖旎香防好适意欲忘言尘编讵能老兰涧光风浮碧涧兰杜日猗猗竟岁无人采含薰只自知　增─元揭傒斯春兰─深谷暖云飞重岩花发时非因采樵者那得外人知　秋蕙出丛不盈尺空谷为谁芳一径寒云色满林秋露香陈旅题画兰九畹光风转重岩坠露香紫宫祠太乙
　　瑶席荐琼芳张羽咏兰花能白更兼黄无人亦自芳寸心原不大容得许多香　咏兰叶泣露光偏乱含风影自斜俗人那觧此看叶胜看花郑氏允端咏兰并石疎花瘦临风细叶长灵均清梦逺遗佩满沅湘七言絶句
　　御制咏幽兰婀娜花姿碧叶长风来难隐谷中香不因纫取堪为佩纵使无人亦自芳
　　增唐杜牧兰溪兰溪春尽碧泱泱映水兰花两发香楚国大夫顦顇日应寻此路去潇湘　─宋梅尧臣兰楚泽多兰人未辩尽以清香为比拟萧茅杜若亦莫分唯取芳馨袭衣美─苏辙幽兰花二首李径桃蹊次第开秾香百和袭人来春风欲擅秋风巧催出幽兰继落梅珍重幽兰开一枝清香耿耿听犹疑定应欲较香髙下故取羣芳竞发时　─次韵答人幽兰幽花耿耿意羞春纫佩何人香满身一寸芳心须自保长松百尺有为薪─答琳长老寄幽兰谷深不见兰生处追逐微风偶得之觧脱清香本无染更因一嗅识真如　原朱子兰谩种秋兰四五茎疎帘防事太关情可能不作凉风计防得幽香到晚清　─增─刘克庄咏兰萧艾荣枯各有时深藏芳洁欲奚为世间鼻孔无凭托且伴幽读楚词原─赵以夫咏兰─一朶俄生几案光尚如逸士气昂藏秋风试与平章看何事当时林下香　增方岳买兰几人曾识离骚面説与兰花枉自开却是樵夫生鼻孔担头带得入城来　─元韩性题赵子固墨兰镂琼为佩翠为裳冷落游蜂试采香烟雨馆寒春寂寂不知清梦到沅湘　─明陆治画了兰玉防棱棱应节分枝枝柔玉纫香云凝妆拟待三更月露染生绡六幅裙　文嘉兰花奕奕幽兰傍砌栽紫茎绿叶向春开晚晴庭院微风发忽送清香度竹来─原─余同麓咏兰手培兰蘂两三栽日暖风和次第开坐久不知香在室推窓时有蝶飞来百草千花日夜新此君竹下始知春虽无艶色如娇女自有幽香似德人　何处幽香扑酒樽洲中杜若畹中荪纫来为佩裁为服不许薋葹挂荜门
　　诗散句原宋僧道潜阳崖月窟得芳丛满握归来夸所逢净扫幽径植藓墀紫茎绿叶弄竒姿疎帘风暖日华薄芳馥满懐君自知─增─唐韩愈兰之猗猗扬扬其香不采而佩于兰何伤─晋陶潜幽兰生前庭含薰待清风清风脱然至见别萧艾丛汉郦炎秋兰荣何晚严霜悴其柯原晋张华─兰蕙缘清渠繁华防绿渚　─增傅秋兰防玉池池水清且芳　郭璞─兰生蓬苞间荣曜常幽翳　─唐太宗─水光翻照树堤兰倒插波　─陈子昂─兰若生春夏芊蔚何青青　张九龄紫兰秀空蹊皓露夺幽色　原李白─寄君青兰花惠好庶不絶　─增─钱起兰生霁后日花发夜来风　─宋陈与义─苗分郑七穆香发谢诸郎　─元马臻─细叶舒冷翠贞葩结青阳　─宋钱惟演红兰受露销晨渴绿蕙翻风析夜酲　─文彦博燕姞梦魂谁是见谢家庭户本来多　─刘敞─深林幽寂秋雨晦丛兰猗猗无所佩　─原─魏文帝─秋兰被幽壑增─曹植─秋兰被长坂　嵇康时下息兰池　─原阮籍清露被兰臯　─增─晋潘尼添馥馨秋兰　陶潜─荣荣窓下兰　─宋谢灵运清露洒兰藻　梁刘孝绰兰芽隐陈叶─唐李峤兰气袭囘风　陈子昂朱蕤冒紫茎　─苏颋
　　御杯兰荐叶　张九龄兰叶春葳蕤　兰林览余滋王丘─兰露滋香泽─原─李白兰幽香风逺─增─李白─清风洒兰雪　原杜甫猗兰奕叶光　梦兰他日应　─增储光羲丛兰秋蝶多　钱起─种兰入山翠　萌蕙暖初吐　─白居易扫径避兰芽─韦应物紫兰含幽色─孟郊─兰叶露华浮　张籍翦草出幽兰杜牧─幽兰思楚泽─郑谷─兰洲晚泊香─许浑露晓红兰重─宋刘筠渚兰薰露夕　邵雍红兰静自披　─孙觌搴秀纫春兰─元陈旅雨暖兰抽笋　─原唐李白烟开兰叶香风暖─增刘禹锡─兰在幽林亦自芳原─白居易春风新长紫兰芽　李贺光风催兰吹小殿　─李商隐风声偏猎紫兰丛─王建荒郊逺处有芳兰─增─韦庄兰惹春风緑映　原宋张耒更许光风为泛香　增戴复古室有兰花不炷香
　　词─原宋向子諲浣溪沙绿玉丛中紫玉条幽花疎淡更香饶不将红粉汚髙标　空谷佳人宜作伴贵游公子不能招小窓相对诵离骚　增释仲殊浣溪沙─楚客才华为发扬深林着意不相忘梦成燕国正芬芳　莫把品名闲拟议且看青凤羽毛长十分领取面前香　─又醉花隂轻红梦引丝多少翦青兰叶巧人向月中归留下星钿弹破真珠小　管弦不管春知道着绣帘围绕只空被东风偷得余香付与闲花草
　　别录原蜀志─先主常衔张裕不逊下狱将诛之诸葛亮表请其罪先主答曰芳兰生门不得不锄　─晋书谢传安尝戒约子侄因曰子弟亦何预人事而正欲使其佳诸人莫有言者答曰譬如芝兰玉树欲使其生于庭阶耳　─增─图绘寳鉴郑思肖字所南福州人工画墨兰尝自画兰卷长丈余髙可五寸许天真烂漫超出物表题云纯是君子絶无小人─原─养兰口诀─正月安排在坎方离明相对向阳光晨昏日晒都休管要使苍顔不改常　二月栽培其实难须防叶作鹧鸪斑四围插竹防风折惜叶犹如惜玉环　三月新条出旧丛花盆切忌向西风隄防湿处多生虱根下犹嫌太粪浓　四月中庭日乍炎盆间泥土立时干新鲜井水休浇灌腻水时倾味最甜　五月新芽满旧窠緑隂深处最平和此时叶退从他性翦了之时愈见多　六月骄阳暑气加芬芳枝叶正生花凉亭水阁堪安顿或向檐前作架遮　七月虽然暑渐消只宜三日一番浇最嫌蚯蚓伤根本苦皁煎汤尿汁调　八月天时稍觉凉任他风日也无妨经年汚水今须换却用鸡毛浸水浆　九月时中有薄霜堦前檐下慎行藏若生蚁螘妨黄肿叶洒油茶庶不伤　十月阳春暖气囘年来花笋又胚胎幽根不露真竒法盆满尤须急换栽　十一月天宜向阳夜间须要慎收藏常教土面微生湿干燥之时叶便黄腊月风寒雪又飞严收暖处保孙枝直教冻觧春司令移向庭前对日晖─种植性喜隂其茎叶柔细生幽谷竹林中者宿根移植腻土多不活即活亦不多开花茎叶肥大而翠劲可爱者率自闽广移来种法九月终将旧盆轻击碎缓缓挑起旧本删去老根勿伤细根取有窍新盆用麤椀覆窍以皮屑尿缸瓦片铺盆底仍用泥沙半填取三季者三箆作一盆互相枕藉新箆在外分种之糁土壅培勿用手捺实使根不舒畅长满复分大约以三岁为度盆须架起仍不可着泥地恐蚯蚓蝼蚁入孔伤根令风从孔进透气为佳　十月时花已胎孕不可分若见霜雪大寒尤不可分否则必至损花分之次年不可发花恐泄其气则叶不长凡善于养花切须爱其叶叶耸则不虑花不茂也　位置兰性好通风台不可太髙髙则冲阳亦不可太低低则隐风地不必旷旷则有日亦不可太狭狭则蔽气前宜南面后宜背北盖欲通南薰而障北吹也右宜近林左宜近野欲引东日而被西阳也夏遇炎烈则防之冬逢沍寒则曝之下沙欲疏疏则连雨不能滛上沙欲濡濡则酷日不能燥至于插引叶之架平防根之沙防蚯蚓之伤禁蝼蚁之穴去其莠草除其丝网助其新箆翦其败叶尤当一一留意者也　修整花时若枝上蘂多留其壮大者去其瘦小若留之开尽则夺来年花信性畏寒暑尤忌尘埃叶上有尘即当涤去兰有四戒春不出夏不日秋不干冬不湿养兰者不可不知　浇灌春三二月无霜雪时放盆在露天四面皆得浇水浇用雨水河水皮屑水鱼腥水鸡毛水浴汤夏用皁角水豆汁水秋用炉灰清水最忌井水须四面匀灌勿得洒下致令叶黄黄则清茶涤之日晒不妨逢十分大雨恐坠其叶用小绳束起如连雨三五日须移避雨通风处四月至七月须用疎宻得所竹篮遮防置见日色通风处浇须五更或日未出一番黄昬一番又须看干湿湿则勿浇梅天忽逢大雨须移盆向背日处若雨过即晒盆内水热则荡叶伤根七八月时骄阳方炽失水则黄当以腥水或腐秽浇之以防秋风肃杀之患九月盆干用水浇湿则不浇十月至正月不浇不妨最怕雪霜更怕春雪一着叶一叶即毙用宻篮遮防安朝阳日照处南窓檐下须两三日一番旋转使日晒匀则四面皆花用肥之时当俟沙土干燥遇晚方始灌溉候晚以清水椀许浇之使肥腻之物得以下渍其根自无勾蔓逆上散乱盘盆之患更能预以瓮缸之属储蓄雨水积久色绿者间或灌之其叶浡然挺秀濯然争茂盈台簇槛列翠罗青纵无花开亦见雅洁　收藏冬作草囤比兰髙二三寸上编草盖寒时将兰顿在中覆以盖十余日河水微浇一次待春分后去囤只在屋内勿见风如上有枯叶翦去待大暖方可出外见风春寒时亦要进屋常以洗鲜鱼血水并积雨水或皮屑浸水苦茶灌之　卫防忽然叶生白谓之兰虱用竹鍼轻轻剔去如不尽用鱼腥水或煑蚌汤频洒之即灭或研蒜和水新羊毛笔蘸洗去珍珠兰法同盆须安顿树隂下如盆内有蚓用小便浇出移蚓他处旋以清水觧之如有蚁用腥骨或肉引而弃之　酿土─用泥不拘大要先于梅雨后取沟内肥泥曝干罗细备用或取山上有火烧处水冲浮泥再寻蕨菜待枯以前泥薄覆草上再铺草再加泥如此三四层以火烧之浇入粪干则再加再烧数次待干取用一云将山土用水和匀抟茶瓯大猛火煆红火煆者恐蚁蚓伤根也捶碎拌鸡粪待用如此蓄土何患花之不茂
　　【附录】兰草
　　增─毛诗传蕳兰也　─埤雅兰香草也　─尔雅翼盖今之兰草都梁香也【盛之荆州记曰都梁县有山山下有水清浅其中生兰草因名都梁】本草─蕳一名水香一名香水兰【时人煑水以浴风故名】一名燕尾香【其叶有岐】一名大泽兰一名兰泽草【生泽畔妇人和油泽头】一名煎泽草一名省头草【夏月采置髪中令头不防】一名女兰一名孩儿菊【女子小儿喜佩之】一名千金草李时珍曰二月宿根生苗成丛紫茎素枝赤节绿叶叶对节生有细齿嫩时可挼而佩之八九月渐老高者三四尺开花成穗如鸡苏花中有细子【萎或即此类】
　　彚考─原─诗郑风士与女方秉蕳兮─增─夏小正─五月畜兰为沐浴也　─新论兰可燔而不可灭其馨　─束晳补亡诗─循彼南陔言采其兰注─以为佩也　─埤雅─德芬芳者佩兰古之佩者各象其德　─尔雅翼其物可杀虫毒除不祥故郑人方春三月于溱洧之上女士相与秉蕳而祓除　─草木疏兰为王者香草其茎叶皆似泽兰广而长节节中赤高四五尺汉诸池苑及许昌宫中皆种之可着粉中藏衣著书中辟白鱼
　　集藻五言古诗─增─明杨慎采兰引并序广通县东响水关产兰绿叶紫茎春华秋馥盖楚骚所称纫佩之兰也人家盆植如蒲萱者盖兰之别种曰荪与芷耳时川姜子见而采之以赠予知九畹之受诬千载矣一旦而雪作采兰引秋风众草歇丛兰扬其香绿叶与紫茎猗猗山之阳结根不当户无人自芬芳宻林交翳翳鸣泉何汤汤欲采徃无路局歩愁褰裳美人驰目成要予以昬黄山谷歳复晚修佩为谁长采芳者何人荪芷共升堂徒令楚老惜坐使宣尼伤感此兴中懐琴不成章
　　【附录】蕙草
　　原蕙草一名薰草【广雅云薰草蕙草也又云菌薰也其叶谓之蕙】一名香草【埤雅云薰香草也】一名燕草一名黄零香即今零陵香也【尔雅翼云南越名燕草邵氏集云唐人名零子香以其花倒悬如零也】零陵地名旧治在今全州湘水发源出此草今人所谓广零陵香乃真薰草今镇江丹阳皆莳而刈之以酒洒制芬香更烈生下湿地方茎叶如麻相对生七月中旬开赤花甚香黑实江淮亦有但不及湖岭者更芬郁耳
　　彚考─增拾遗记须弥山第九层山形渐小狭下有芝田蕙圃羣仙种耨焉─博雅─天子祭以鬯诸侯以薰─埤雅凡气薰则惠和暴则酷烈故于文惠草为蕙诗云南风之薰兮可以觧吾民之愠兮薰惠和也故可以觧民之愠庄子曰薰然慈仁谓之君子亦取诸此　广雅蕙草绿叶紫花魏武帝以为香烧之桂海虞衡志零陵香融宜等州甚多土人以编席荐性暖宜人
　　集藻五言古诗─原汉樊钦咏蕙蕙草生山北托身失所依植根防崖侧夙夜惧危颓寒泉浸我根凄风常徘徊三光照八极独不余晖葩叶非雕瘁凝露不暇晞百卉皆含荣已独失时姿比我英芳发鶗鴂鸣已哀七言絶句─增唐杜牧和令狐侍御赏蕙草寻常诗思巧如春又喜幽亭蕙草新本是馨香比君子绕阑今更为何人
　　诗散句─原─晋赵壹被褐懐珠玉兰蕙化为刍　增唐张九龄庭前揽芳蕙江上托微波─原─杨巨源清润潘郎玉不如中庭蕙草雪消初─李白─春蕙忽秋草　蕙草留芳根　杜甫蕙叶亦难留─增─李嘉祐─白露沾蕙草杜牧─鬬草怜香蕙　密蕙媚幽圃　罗隐风引蕙心
　　斜　─杨亿─蕙草吐青烟─原─杜甫宠光蕙叶与多碧增─白居易闲从蕙草侵堦绿─李维─蕙草烟微度绮疏
　　【附录】泽兰
　　增─广雅虎蕳泽兰也─本草─泽兰一名虎蒲一名龙枣一名风药根名地笋吴普云二月生苗赤节四叶相值支节间苏颂云根紫黑色如粟根二月生苗高二三尺茎干青紫色作四棱叶生相对如薄荷微香七月开花带紫白色萼通紫色亦似薄荷花此与兰草大抵相类但兰草生水旁叶光润根小紫五六月盛而泽兰生水泽中及下湿地叶微尖有毛不光润方茎紫节七八月初采此为异尔
　　彚考原遯斋闲览楚辞所咏之兰或以为都梁香或以为泽兰或以为猗兰草今当以泽兰为正山中又有一种如大叶麦门冬春开花极香此则名幽兰非真兰也
　　【附録】真珠兰
　　原真珠兰一名鱼子兰色紫蓓蔂如珠花开成穗其香甚浓四月内节边断二寸插之即活喜肥忌粪以鱼腥水浇之则茂十月半收无风处以盆覆土封之水浇勿令干来年愈茂花戴之髻香闻甚逺以蒸牙香棒香名兰香非此不可广中甚盛叶能断肠
　　【附录】伊兰
　　原─伊兰出蜀中名赛兰树如茉莉花小如金粟香特馥烈戴之香闻十歩经日不散
　　集藻赋─增─明杨慎伊兰赋并序江阳有花名赛兰香不足于艶而有余于香戴之防紒经旬犹馨意古者纫佩之用颒浴之具必此物也西域有伊兰以为佛供即此汉书所谓伊蒲之供也从而为之赋曰英英有兰猗猗其美谥以伊兰实自卬始维兰之品粤繁有丛曰蕙曰荪错□丰茸曰芷曰名殊物同形如蒲萱盆盝是荐谣俗攸珍乃兰之赝可佩可纫服之媚人昔号国香今兹曷湮宜汤宜浴陈除新沃昔闻其语今兹则先正兰谓识之艰山谷致疑晦翁屡叹懿若卉之挺生兮何珵美而琦絶既葳蕤以晞旸兮亦扆岑而带岊友射干而偕生兮朋荔挺而俱发潄英之朝泽兮应复至之阳月秉棻蒕之旉荣兮擅芳菲之酷烈开以景风之俶辰兮贯乎星囘之火节潄沆瀣之芳润兮全朱明之炎德匪直十歩之有芳兮曾譣经旬之未歇乃有娥媌掩嫮靡曼嫈眳歩歩移艶笑笑倾城子夫兴于鬒发昭仪宠于体馨曵歩揺之馥郁映角犀之丰盈若兰机囘文之锦季兰琴绿绮之声爰色授而魂与且目而心萦倭□梁家之髻浮渲韦娘之缨咸纤指兮争掇并巧粲兮相迎都梁蟾蜍兮阏尔而减价虎蒲龙枣兮瞠乎其亡菁超旃檀于雪域压迷迭于云清星芒当昼而弗隐金粟未秋而先成埓瑶华兮玉蘂叶绿叶兮紫茎堪纳凉于圃思御风兮蓬瀛讵数秋红之蕳子岂顾晚翠之长卿爰感子兮体物遂锡子以嘉名重为系曰肇允嘉卉兮昉自炎皇媺人之佩兮王者之香深谷逶迤兮无人自芳宣尼息鄹兮屈平累湘晨月秋风兮属国之堂洪波霜晚兮谪仙之乡纫遗佩捐兮庸亦何伤体物浏亮兮聊以相羊
　　五言古诗增明陈宪章赛兰南有赛兰香名花人未识光风散微馨甘露洗新碧一月薰蒸来氤氲在肝膈乃知方寸根中禀天地塞谁为续骚手俯仰空凄恻窓户悄无人图书共昕夕
　　七言絶句增明陈宪章赛兰花开晴光三日转花枝坐对微醺忽有诗涓滴未尝花上露南风莫只报人知曲栏砌下少人窥戏蝶游蜂忽满枝君欲寻花须早计只今犹是未开时　微风巾袂细氤氲楚畹丛中别有春啜茗亦嫌风景杀明朝载酒是何人　山花艶艶缀旒傍君爱深红爱浅黄楚客见之挥不去向人説是赛兰香
　　【附录】风兰
　　原风兰产温台山隂谷中悬根而生干短劲花黄白似兰而细不用土栽取大窠者盛以竹篮或束以妇人头髻铜铁丝头髪衬之悬见天不见日处朝夕噀以冷茶清水或时取下水中浸湿又挂至春底自花即不开花而随风飘扬冬夏长青可称仙草亦竒品也最怕烟烬一云此兰能催生将产挂房中最妙
　　【附录】朱兰
　　原朱兰花开似兰色如渥丹叶濶而柔粤种也
　　【附录】箬兰
　　原箬兰叶似箬花紫形似兰而无香四月开与石榴红同时大都产海岛隂谷中羊山马迹诸山亦有性喜隂春雨时种
　　【附录】马兰
　　增─本草─马兰一名紫菊【其叶似兰而大其花似菊而紫俗谓物之大者为马也】李时珍曰二月生苗赤茎白根长叶有刻齿状似泽兰但不香尔入夏高二三尺开紫花花罢有细子



</div>
    <div class="pagination">
<a href="御定佩文斋广群芳谱_page41.html">上一页</a><span>...</span><a href="御定佩文斋广群芳谱_page37.html">37</a><a href="御定佩文斋广群芳谱_page38.html">38</a><a href="御定佩文斋广群芳谱_page39.html">39</a><a href="御定佩文斋广群芳谱_page40.html">40</a><a href="御定佩文斋广群芳谱_page41.html">41</a><span class="current-page">42</span><a href="御定佩文斋广群芳谱_page43.html">43</a><a href="御定佩文斋广群芳谱_page44.html">44</a><a href="御定佩文斋广群芳谱_page45.html">45</a><a href="御定佩文斋广群芳谱_page46.html">46</a><a href="御定佩文斋广群芳谱_page47.html">47</a><span>...</span><a href="御定佩文斋广群芳谱_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
