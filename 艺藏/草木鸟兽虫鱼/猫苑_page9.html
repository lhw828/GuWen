<!DOCTYPE html>
<html>
<head>
    <meta charset="UTF-8">
    <title>猫苑 - 第 9 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>猫苑 - 第 9 页/共 9 页</h1>
    <div class="content">　　黄山谷、谢周元之送猫诗：养得猫奴立战功，将军细柳有家风。一篮未免鱼餐薄，四壁常令鼠穴空（汉按：陆放翁云，先君尝读山谷猫诗，而叹其妙）。
　　
　　罗大经猫诗：陋室偏遭黠鼠欺，貍奴虽小策勋奇，扼喉莫谓无遗力，应记当年骨醉时。
　　
　　张无尽猫诗：白玉狻猊藉锦茵，写经河上净明轩。吾方大谬求前定，尔亦何知不少喧。出没任从仓内鼠，钻窥宁似槛中猿。高眠永日长相对，更为冬裘共足温。
　　
　　林希逸，戏号麒麟猫，诗：道汝含蝉实负名，甘眠昼夜寂无声，不曾捕鼠只看鼠，莫是麒麟误托生？
　　
　　金国李纯甫猫饮酒诗：枯肠痛饮如犀首，奇骨当封似虎头。尝笑庙谟空食肉，何如天隐且糟邱。书生幸免翻盆恼，老婢仍无触鼎忧。只向北门长卧护，也应消得醉乡侯。
　　
　　《委巷丛谈》：古人詠猫绝句甚多，而用意各别。黄山谷乞猫诗云"秋来鼠辈欺猫死，窥瓮翻盆搅夜眠，闻道貍奴将数子，买鱼穿柳聘啣蝉"喻小人得志，冀用君子之意。刘子亨云："口角风来薄荷香，绿阴庭院醉斜阳，向人只作狰狞势，不管黄昏鼠辈忙。"语涉讪刺。刘潜夫云："古人养客乏车鱼，今尔何功客不如。食有溪鱼眠有毯，忍教鼠啮案头书。"语稍含蓄，而督责亦露。陆务观云："裹盐迎得小貍奴，尽护山房万卷书。惭愧家贫策勋薄，寒无氊坐食无鱼。"庶乎厚施薄责而报者自愧。惟刘伯温云："碧眼乌圆食有鱼，仰看蝴蝶坐阶除。春风荡漾吹花影，一任人间鼠化鴽。"真豁达含宏，法禁不施而奸宄自化，信乎王佐才也（全浙诗话）。
　　
　　林逋猫诗：纤钩时得小溪鱼，饱卧花荫兴有余。自是鼠嫌贫不到，莫慙尸素在吾庐（汉按：《全浙诗话》引屠隆珂《雪斋外集》，以此为史弥远题黄荃画帧，其画则山丹下卧一猫也。予初录而读之，辄觉口吻不类，盖史权相也，何有"鼠嫌贫不到"之语。属之和靖，则情神逼肖，且史亦才士，何用盗诗。以见古今题画之作，多不足恃，而铅椠家诚不可以不考也）。
　　
　　蔡天启乞猫诗：厨廪空虚鼠亦饥，终宵齩齧近灯帷。腐儒生计惟黄卷，乞取衔蝉舆护持。
　　
　　王良臣题画猫云：三生白老与乌圆，又现吴生小笔前。乞与王家禳鼠祸，莫教虚费买鱼钱。
　　
　　柳贯题睡猫图云：花阴闲卧小于菟，堂上氍毹锦绣铺。放下珠簾春不管，隔笼鹦鹉唤貍奴。
　　
　　元好问题醉猫图云：窟边痴坐费工夫，倒輥横眠却自如。料得先师曾细看，牡丹花下日初斜。又：饮罢鸡苏乐有余，花阴真是小华胥。但教杀鼠如山了，四脚撩天却任渠。
　　
　　张思廉作缚虎行白门弔吕布诗：捽虎脑，截虎爪，眼视虎，如猫小（瞿佑《归田诗话》）。
　　
　　李璜以二猫送友人诗录一：衔蝉毛色白如酥，搦絮堆绵亦不如。老病毗耶须减口，从令休叹食无鱼。
　　
　　文徵明乞猫诗：珍重从君乞小貍，女郎先已办氍毹。自缘夜榻思高枕，端要山斋护旧书。遣聘且将盐裹篛，策勋莫道食无鱼。花阴满地春堪戏，正是蚕眠二月余（詠物诗选）。
　　
　　张劭懒猫诗：豢养空勤费夜呼，性慵奈像主人何。鬚燃灶穴防寒早，目送跳梁戒杀多。食少鱼腥春闷闷，眠残花影雪皤皤。长卿四壁虽如水，谁管偷诗物似梭（同上）。
　　
　　按《随园诗话》，武林女士王樨影懒猫诗云：山斋空豢小貍奴，性懒应惭守敞庐。深夜持斋声寂寂，寒天媚灶睡蘧蘧。花阴满地闲追蝶，溪水当门食有鱼。赖是鼠嫌贫不至，不然谁读五车书。
　　
　　姚之骃詠猫五言排律云：旧读迎猫礼，无教忽百钱，似人愁白老，重尔号乌圆。灵岂萧妃化，名嗤义府传，戏群藏绿帐，分列坐青（禾儃去单人边）。张目俄如线，垂头恐裂鞭，害苗旌见食，互乳能见贤。修职辞仁者，为威故赫然，貍奴方欲战，鼠辈敢同眠。竺国元依佛，天壇已唤仙，花阴无饱卧，寄语聘衔蝉。
　　
　　袁子才、谢尹望山相国赠白猫诗：貍奴真个赐贫官，惹得群姬置膝看。鼠避早知来处贵，鱼香颇觉进门欢。果然绛帐温存久，不比幽兰付侍难（公先赐兰，已萎）。寄语相公休念旧，年年书札报平安。
　　
　　王笠舫衍梅猫鬼诗云：隋文下诏搜蛊毒，独狐陀诛母高族。助鬼为虐徐阿尼，如养乌鬼家祭之。修仙不随燕真去，成精却伴张搏嬉。又猫鬼图诗：纸灰团作蝴蝶戏，药汁舐作鱼腥吞（汉按：笠舫山阴人，道光年以进士令广西，有《绿雪堂集》）。
　　
　　端木鹤田（国瑚）诗云：玉面貍儿妖似姝（太鹤山房集）。
　　
　　朱联芝猫赞云：硕鼠硕鼠无食我黍，王之爪牙有猫有虎（汉按：朱烽字炼之，温之永嘉场人，本名联芝，有学有行，浮沉乡里而终。著有《纪俗诗》，道光辛卯年卒，盖眇一目而能视者也。
　　
　　朱联芝瓯中清明纪俗诗：女猫男犬贱称名，杂养贪教易长成。圈颈一般新柳绿，今朝佳节见清明（注见上）。
　　
　　裘子和鹤参军云：古今詠猫诗颇多，猫之畏寒贪睡尤为诗人作口实，如张无尽之"更为冬裘共足温"，又"高眠日永长相对"；刘仲尹之"天气稍寒吾不出，擢毹分坐与貍奴"；林逋之"饱卧花阴兴有余"，柳道传之"花阴闲卧下于菟"与前明高启之"花阴猫卧日初高"，国朝女使袁宜之之"乱书常被懒猫眠"等句，确为貍奴写照。若卢延让之"饥猫临鼠穴"则写其神情也。苏玉局之"亡猫鼠益丰"则写其功用也，鲁星村之"猫捧落花戏"则写其韵致也，至于刘克庄之詠猫捕燕云"文彩如彪胆智飞，书堂巧伺燕儿微"，是又有感而云然耶！
　　
　　陶洁甫云：杨光昌句云"桃花林里飞云母，柳树阴中睡雪姑"，是亦睡猫之一证。光昌，国朝湖南人，著有《插花窗集》。
　　
　　余蓝卿云：吾乡史半楼，有"猫起被余湿"之句，时人呼为"史猫"。史谓李林甫以柔害物，故不理人口，今若此毋乃不雅驯乎？余解之曰："崔鸳鸯、郑鹧鸪尚矣，然不又有梅河豚乎？河豚犹可，奚有于猫？"史乃悦。
　　
　　余旧有詠猫一绝，或谓此为怀才之士，不能弃暗投明设说，其知余哉。诗云：驱除鼠耗平生志，何必争言豢养恩。大用不能成虎变，空撐牙爪向黄昏（汉自记）。
　　
　　汉按：近日相传一儒士詠猫句云"好鱼性与大贤同"，是则硬拉猫入道学矣，良堪捧腹。
　　
　　何梦瑶猫词：调寄南浦金，锁倦挑笙向阑干，起听秋虫宵语。杨子可曾过，空夸说，萧寺锦衾吟苦。蚕眠二月，裹盐曾记新迎汝？孤负衔蝉名字好，只解朵颐鹦鹉。分明楦个麒麟，问今日何多。逢人呼汝，莫更触璃屏。西来久，往事不堪重数，凭谁好手，来双线花阴午，休道金睛消不得，可也阚如虓虎。
　　
　　吴石华调寄雪狮儿詠猫有序，钱保馚有雪狮儿詠猫词，竹坨、樊榭、谷人并和之，引征故实，各不相袭，后有作者，难为继矣。余则全用白描，亦击虚之一法也欤？词曰：江茗吴盐，聘得貍奴娇慵不胜。正牡丹花影，醉余午倦，茶醾架底，睡稳春晴，浅碧房欐，褪红时候，燕燕归来还误惊。伸腰懒，过水晶簾外，一两三声。休教划损苔青，只绕在墙阴自在行。更圆睛闪闪，痴看蛱蝶，回廊悄悄，戏扑蜻蜓，蹴果绕间，无鱼惯诉，宛转裠边过一生。新寒夜，伴薰笼斜倚，坐到天明。
　　
　　明胡侍骂猫文曰：家有白雄鸡，畜之久矣，乃者棲于树巅，而横遭猫啗，乃呼猫俾前而骂之曰："咄，汝猫！汝无他职，职于捕鼠，以兹大蜡。古也迎汝，不鼠之捕，曰职不举，而又司晨之禽焉是食，计汝之罪，匪直不职而已也。咄，汝猫！相鼠有类，实繁厥徒，或登承尘，或撼户枢，或缘榻荡几，或嗡罇舐盂，或覆奁轧椟，或齰图褫书，汝于是时，傥伺须臾，即不踰房闼而汝之腹以饫，人之害以除矣，其或不然，则但据地长号咆哮。噫呜！虽不鼠辈之克殄，而声之所慑，鲜不缩且逋矣，而寂不汝闻。而宵马其徂，吾不意窥高乘虚，越垣历厨，缘干超枝，攀柯摧荂，而劳苦于一鸡之圈。鼠为人害，汝则保之；鸡具五德，汝则屠之，鼠也奚幸，鸡也奚辜，虽则汝有，不若汝无。无汝则鼠之害不益于今，而鸡之祸吾知免夫（渊鉴类函）。
　　
　　杨虁畜猫说：敬亭叟之家，毒于鼠暴，乃赂于捕野者，俾求貍之子，必锐于家畜。数日而获，诸忭逾得骏，饰茵以棲，给鳞以茹，抚育之如字诸子。其攫生捕飞，举无不捷，鼠慑而殄影。
　　
　　毛序始猫弹鼠文：臣猫言，臣以贲皇之同姓，为慞惇之后身，蒙被私恩，获居禁近。鼾睡卧榻之侧，独肯见容；高踞华屋之巅，初不为怪，甚且引登席上，授置台中，食必分肥，坐或加膝。博击毙能言之鸟，竟免诋呵；盘旋乱将覆之碁，辄承嘉悦，凡诸异数，超越同侪，臣何敢辞口舌之劳，致有负爪牙之任。故常效张汤之磔，不欲以义府之柔务俾么庅之党类尽除，方保公家之器物无损，岂彼自务五技，讫持两端，喷喷者不厌烦，訿訿焉且惑听，臣请暴其鬼蜮之状，绝此侏俚之声，谨按搜粟都尉兼掠剩使袭封同穴侯鼠子。本系小丑之尤，冒称诸虫之老，于辰支虽居首，在物类为最微，赋形既消沮不扬，禀性复狡狯莫比，光天化日之下暂尔潜踪，暗室屋漏之中公然逞恶。营窟穴以藏匿，时为兔脱之谋；畏首尾而伏行，更胜狗偷之态，漫云有体，谁谓无牙；连讼遂已穿墉，钻隙何曾忘壁，甚至伤犧牛之角，不顾小郊；学城狐之奸，遽思凭社。粪污江密，实助黄门之谮言；齿啮马鞍，幸赖苍舒之善解。尤可耻者，从乞儿以游戏都市，巧取金钱；见士人而拱揖庭堦，故为妖妄。或渡河而践尾，奚堪侣江渚之鱼虾，至坠地而屠伤，讵能及淮南之鸡犬。纵教幻化，谁复责为其肝。相彼贪飸，何可时满其腹。恶难悉数，罪不容诛，非断以老吏之狱辞，曷歼夫若辈之族属，是使食苗食黍，终致叹于魏风。而在厕在仓，但兴嗟于秦相也。伏惟箝斯甘口，烛其黠心，敕付臣猫，追捕如律，庶皇甫击杨（上麻下女）之首，谴责无逃。萧妃扼武曌之喉，报施不爽。臣愚莽，干冒威严，仰侯指挥。制曰："尔猫！名虽不列地支，种实传来天竺，念尔祖崇祀于八蜡，既与虎而同迎，乃嗣孙旧窜于三危。常以狮而为号，惟兹鼠耗，叵耐鸱张；孰曰苗顽，正资鸍逐。而昨暂出，彼即肆凶，窥甕翻床，任疾呼而不止；啮书遗矢，欲安寝而无从。尔无忌器不投，定须闻声即捕，尚防抱头而窜，勿容泣血以思，用假便宜，恪共常职（坚瓠集）。
　　
　　松陵朱长孺（鹤龄）有猫说，借贪猫以喻墨吏，亦有激之言。说曰：余家多鼠患，藏书每被啮蚀。邻家有猫，乞得之，形魁然大，爪牙甚銛。始至，群鼠屏息穴中，私喜鼠患自此弭矣。迨月余患复作，终夜咋咂有声，余怪而视之，则猫与鼠比同寝处，若偈和然。誷其故，猫性贪，嗜饱鱼腥，中厨有庋，见必窃食。鼠觉其然，凡猫之所嗜，鼠必预储以遗之，猫啗而德之，遂一任所为。鼠始以形之大也畏猫，既以所嗜尝猫，终则狎猫豢猫，利有猫，其出而为患也盖无忌。余乃叹曰："甚哉贪之毒也！使猫无所窃，鼠其敢尝之耶！猫既先鼠为窃，其能禁鼠之群窃耶？畜猫本以捕鼠，而今反以导鼠，且昵之为一，是鼠魁也，曷若去鼠魁，而群鼠之患犹或少弭耶。乃命童子锁其项，絷其足，数而博之，沉之于交衢之溷（同上）。
　　
　　黄之骏讨猫檄曰：捕鼠将佛奴者，性成巽懦，貌托仁慈，学雪衣娘之诵经，冒尾君子之守矩，花阴昼懒，不管翻盆。竹簟宵慵，由他鑿壁，甚至呼朋引类，九子环魔母之宫；叠背登肩，六贼戏弥陀之座，而犹似老僧入定，不见不闻。傀儡登场，无声无臭，优柔寡断，姑息养奸，遂占灭鼻之凶，反中磨牙之毒。阎罗怕鬼，扫尽威风；大将怯兵，丧其纪律，自甘唾面，实为纵恶之尤。谁生厉阶，尽出沽名之辈，是用排楚人犬牙之阵，整蔡州骡子之军，佐以牛箠，加之马索，轻则同于执豕，重则等于鞭羊，悬诸狐首竿头，留作前车之鉴；缚向麒麟楦上，且观后效之图，共奋虎威，勿教兔脱。
　　
　　铎曰：昔万寿寺彬师，以见鼠不捕为仁，群谓其诳语，而不知实佛门法也。若儒生一行作吏，以锄恶扶良为要，乃食君之禄，沽己之名，养邑之奸，为民之害。如佛奴者，佛门之所必宥，王法之所必诛者矣（谐铎）。
　　
　　义猫记云：山右富人所畜之猫，形异而灵且义。其睛金，其爪碧，其顶朱，其尾黑，其毛白如雪，富人畜之珍甚。里有贵人子，见而爱之，以骏马易，不与；以爱妾换，不与；以千金购，不与；陷之盗，破其家，亦不与。因携猫逃至广陵，依于巨富家，亦爱其猫，百计求之不得，以鸩酒毒之。其猫与人不离左右，鸩酒甫斟，猫即倾之，再斟再倾，如是者三，富人觉而同猫宵遁，遇一故人，匿于舟后，渡黄河，失足溺水。猫见主人堕河，叫呼跳号，捞救不及，猫亦投水，与波俱汩。是夕，故人梦见富人云："我与猫不死，俱在天妃宫中。"天妃水神也，故人明日谒天妃宫，见富人尸与猫俱在神庑下，买棺瘗之，埋其猫于侧。呜呼！虫鱼禽兽，或报恩于生前，或殉死于身后，如毛宝之白龟、思邈之青蛇、袁家儿之大狞犬、楚重瞳之乌骓马，指不胜屈。若猫之三覆鸩酒，何其灵；呼救不得，狥之以死，何其义，又岂畜类中所多见者耶？然其人以爱猫故，被祸破家，流离异域，复遭鸩毒，非猫之几先有以倾覆之，其不死于毒者几稀矣！及主人失足河流，跳叫求援，得相从于洪波之中，以报主人珍爱之恩，以视夫为人臣妾，患至而不能捍、临难不能决者，其可愧也夫（徐岳《见闻录》，并见《虞初新志》说铃）。
　　
　　张正宣猫赋云：猫之为兽，有独异焉。食必鲜鱼，卧必暖氊，上灶突兮不之怪，登床席兮无或嫌。恒主人之是恋，更女子之见怜，彼有位者仁民，且豢养之兼及。在吾侪为爱物，岂嗜好之多偏，是故张大夫不辞猫精之贻号，而童夫人肯使狮猫之亡旃（王朝清《两窗杂录》）。
　　
　　赵古农迎猫制鼠说：粤人有患鼠者，思以治之，而未得其术也。适客从外至，谈及鼠患，客曰："是非猫不为功。"主人曰："顾安所得猫乎？子盍为我穿柳聘之。"客唯唯而退。明日，果迎猫来，主人深喜谢客，爰命家人贮纱帷内，席以毛毯，饭以溪鱼，日省视之，惟恐逆其意者，噫！主人可谓厚遇此猫矣。然猫亦窃解人意，花阴饱卧，时作虎威，声频喊露，是夜群鼠首两端而不敢出也，主人举家咸慰，以为猫之为功大矣。亡何，有鼠之黠者，挑群鼠而起，伺猫不及见处，唧唧作声，久之翻盆窥壁，鼷者硕者咸集一室，有舞于门者，有拱立而拜揖者，更有交足于颈跳掷者，甚则昼累累与人并行，夜则窃齧斗暴，其声万状。熏之不可，掘之不得，投之而忌乎器。猫怒欲齧之，或反为鼠所齧。于是家人咸咎猫之无能，致见哂于五德，猫郁郁不乐，实亦不解鼠何以至此，且技之绌于鼠也。因鸠群鼠切责之，复理谕之，并告主人厚遇之意，而群鼠无忌如故。由是猫更恚懑不已，曰："呜呼！鼠之冥顽不灵，恃其五技，殆有甚于邻鼠也，予乌能忍与之同眠乎！无宁使人谓我见几而作，而谓我尸位而素餐可乎？"未几，客复来，主人其告之故，客若有所失，谓主人曰："知夫猫乎？系本西番，昔为使臣上贡，道经庄浪驿，或试以铁笼，纳空室中，诘朝起视，数十群鼠窜伏笼外。凡所至，数里无敢咆哮者，兹固若此哉。"主人闻之，亦遂止家人之咎猫者，而猫复留。
　　
　　说者曰：猫则良矣，如黠鼠何。世有食人之食，而不忠其事者，过无可辞。然食人之食，欲忠其事而未由者，咎谁任哉？仲尼曰："吾未如之何也已。"猫于鼠，又何难焉（汉按：赵古农，番禺人，为粤东老幕友也。此篇为裘子鹤参军抄送，其所措词大有寓意，故特录之）。
　　
　　补遗
　　
　　敬亭叟家，毒于鼠暴，穿（糹硧去石边）穴墉，室无全宇，咋啮篚筐，帑无完物。乃赂于捕野者，俾求貍之子，必锐于家蓄。数日而获诸，汴逾得駮，饰以棲，给鳞以茹之，抚育之厚，如子诸子。其攫生博飞，举无不捷，鼠慑而（歹尔）影，暴腥露羶，纵横莫犯矣。然其野心常思逸于外冈以育为怀，一旦怠其紲，踚垣越宇，倏不知所逝。叟惋且惜，涉旬不弭。弘农子闻之曰："野性匪驯，有而靡思，非独貍然，人亦有旃，梁武于侯景，宠非不深矣；刘琨于疋殚，情非不至矣，既负其诚，复反厥噬，呜呼！非所蓄而蓄，孰有不叛哉！绍圣二年九月黄庭坚书（黄鲁直蓄貍说）（汉按：山谷兹帖，固当首列，乃书成后，丁雨生始为余言，因寓书周緩齐（厚躬）从澄海张浦云明府（邦泰）处抄至，亟为补入，惟中如（糹硧去石边）、汴、（歹尔）、冈、殚诸字，可解不可解，若汴疑作忭字，（歹尔）俗殄字，冈即罔字，殚或谓磾字之讹，兹悉仍其原，识以俟考）。
　　
　　大蘭王朱相者，颇好客，鹿马猴狗俱在门下，而鼠为多。一日，有荐猫至，颇佳，然阴为鼠所忌，猫初不知也。顾必思有以中伤之，以鹿马持正不阿，知不可动，乃嗾猴狗谗之，猫无失德，猴狗不能为害。王有子，长曰象，仲曰兔，兔者为其形似而言，性颇佻达，鼠辈欲假兔以行其计。会王改封迁藩，乃遂以猫博兔言于王，王初弗听，无如鼠辈譖之力，王乃去猫。鹿马闻之，叹曰："猫非狮，何博兔之有？轻听而去贤，何王不察之甚！"久之，王亦浸有所闻，颇自悔，然而群鼠之计已行，相与于窟穴中窃笑王愚矣。先是有善相者，谓王形蠢恶，后必遭屠。未几流寇乱起，王果遇难，群鼠遂分其赀粮而散（焚卧余话）（汉按：此即或谓指福藩而言，然无可考。但听小人之谗而逐贤士，甚至甘以秽名加之亲子而不恤，今日士大夫之如大蘭王者不少也，言之殊不值一噱。
　　
　　含毛国，在震旦之南，衣冠异而制度同，取士有丙科丁科，犹中国之有甲乙科也。有臧居子者，乳名麒麟猫，丙科出身，曾充抡材使，因事降为郡将。一日奉命卤州勾当公事，咸谓其才望重，莫不思一瞻丰采。及既戾止，当事大夫供张惟谨，论者谓臧居子兹来，必有经济之谈，必有文章之会，否则亦必有诗歌留题，为斯邦大雅之资。居数月，乃寂然无所闻，未几，闻有邮亭风月之狎，继闻沉湎于酒色矣，而且于缠头费甚吝，妓人薄之。复有使气作践之举，于是讥诮起，而笑骂盈道路矣。论者复谓王朝所称有才望者，大抵如斯耶？抑门祚官方之玷，皆可不足恤耶？抑天地气运就衰，例生此败类耶？议论甚不一，已而又皆寂然矣，似以若而人者。有不屑讥诮笑骂议论者也，然而时闻君子有太息声（宫朝睹麒麟猫说）。
　　
　　卢胡叟曰：为麟使人瞻仰，为猫使人取用，若麒麟猫者，适足令人齿冷，况又有秽行乎？所谓天地衰气使然，例生败类，似或不诬，乌得不为太息？（汉按：右二篇与山谷蓄貍说，皆是因小见大之文。又按富贵不淫，称之大丈夫，若富贵而以致君泽民为念，国尔忘家，非止富贵不淫而已，直可以圣贤称之也。然有此作用，方可谓为不负天地、不负君父及不负所学，若而人者，岂不令薄海人民瓣香千载也乎？
　　
　　倾者得无名氏宝猫说，颇有机趣，亦因小见大之文，足以讽世，亟为补入，俾广见闻，其词曰：里有得猫于都会者，体伟而毛泽，颈系铃，尾拖綵，步武从容，见者咸悦之，以为必善捕鼠也，故食鲜眠暖，优以待之，切呼之为宝猫。讵养数月，鼠患依然，又数月则愈炽焉。始则以其慵于捕，徐察之，竟无能捕。其家旧有猫，不甚肥泽，捕鼠颇勤，呼为朴子，逸去几半载。主人于是复求而获之，已而鼠患遂息，且见朴子渐与宝猫狎，一鸣一跃，若有所献纳，而宝猫绝不之顾，且时作威状拒之，朴子旋退去，索然自处。主人因而私察宝猫，常高踞屋脊，非扑蝶则捕蝉，或雌雄相追逐。有饵以鱼与肉，则伏而大嚼，既餍饫即酣睡焉。主人为之喟然长叹，乃戏系大鼠十数，环掷其卧窝，群相撐拒啾唧，宝猫见之，大惊而逸，遂不知所之。桴浮子曰："无技能而享高厚，贪野食而耽慆淫，置主人事于不顾，有献纳而不知受，甚至见群大鼠而惊逸，若斯宝猫，固不复知有羞耻事。然不审于衾影中，或梢有愧于心否？呜呼！鼠患炽至于不可救，大抵皆宝猫误之耳，吾愿蓄猫者宜朴子是求，家道受益非浅，其都会来者，虽体伟毛泽，系铃拖綵，岂皆为可宝哉？既误，慎勿再误也（汉按：三复斯篇，则触景伤怀，不觉欲痛哭流涕。或曰：才拙而志诚，于事或有补救之功，若朴子者庶乎近焉）。
　　
　　相传一巨猫，骄而怯。一日，忽得死鼠于盎中，自鸣且跃，若自诩其能。忽有大鼠群然过其前，则巨猫伏而不敢动，是亦宝猫一流欤（王仲弇识）（汉按：瓯谚有云：瞎猫撞着死鼠，意外之遇。然有一世为瞎猫，而不遇死鼠者，则兹巨猫为多幸，呵呵）。
　　
　　黄薰仁孝廉云：昔有人馈先君洋猫一头，重十余觔，状极雄伟，人咸羡为骏物。始则鼠亦稍知敛迹，岂知此猫性贪而懒，日则窃饮瓶中酒，夜则醺醺然卧，鼠欺其无能，扰乱尤甚，众皆恶弃之，呼为怪畜。时余叔适得一猫三足者，其后一足仅有上腿而无下爪，每呼食则跳跃难前，审其状似断不能捕鼠，但鼠闻其声，莫不远遁，较诸洋猫外强中干，贤不肖为何如。余以晋却克，唐裴叔度，相传皆跛一足，其建功立业，何尝不赫烈哉！盖人不可以貌相，余谓兽亦然（洋猫说）（汉按：近传一官，惟耽麯蘖，不视事，人皆呼为醉猫。或以为诘，则曰："我尚廉，无患也。"殊不知权已旁落，下人窃弄威福，其害尤甚于自作孽也。自古故重廉明，若昏而不明，虽廉何补）！
　　
</div>
    <div class="pagination">
<a href="猫苑_page8.html">上一页</a><a href="猫苑.html">1</a><a href="猫苑_page2.html">2</a><a href="猫苑_page3.html">3</a><a href="猫苑_page4.html">4</a><a href="猫苑_page5.html">5</a><a href="猫苑_page6.html">6</a><a href="猫苑_page7.html">7</a><a href="猫苑_page8.html">8</a><span class="current-page">9</span>
    </div>
    <div class="pagination"><a href="index.html">返回目录</a></div>
</body>
</html>
