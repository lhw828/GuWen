<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 75 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 75 页/共 93 页
  </h1>
  <div class="content">
   【附録】黄花蒿
　　増─本草─黄花蒿一名臭蒿一名草蒿与青蒿相似但此蒿色深带淡黄气辛臭不可食
　　【附録】角蒿
　　増─本草─角蒿似白蒿花如瞿麦红赤可爱子似王不留行黑色作角长二寸许微弯叶似蛇床青蒿子角似蔓青青黑而细秋熟
　　【附録】茵陈蒿
　　原─茵陈蒿─【唐本草云此虽蒿类经冬不死更因旧苗而生故名因陈后加蒿字耳按广雅作因尘】生泰山及丘陵坡岸上近道亦生不如泰山者佳春初生苗髙三五寸叶似青蒿而细背白五月七月采茎叶隂干性苦平微寒无毒治风湿寒热邪气热结黄疸江南所用者茎叶皆似家茵陈而大髙三四尺气极芬香味甘辛吴中所用乃石香葇也悮作解脾药服大令人烦　山茵陈二月生苗其茎如艾叶如淡青蒿背白叶岐细而匾整九月开细黄花结实大如艾子亦有无花实者
　　集藻─赋散句増宋洪舜俞老圃赋酣糟紫姜之掌沐醯青陈之丝
　　诗散句原─明王世贞坐来薜荔时添润斋罢茵陈尚送香
　　别録原制用蒌蒿菜蒌蒿即茵陈嫩苗以沸汤瀹过浸于浆水则成虀如以清水或石灰水矾水拔之去其猛气晒干可留制食腌焙干极香美蒌蒿根腌晒干或仍蒸晒皆可













　　御定佩文斋广羣芳谱卷八十九
　　钦定四库全书
　　御定佩文斋广羣芳谱卷九十
　　卉谱
　　菰
　　原─菰一名茭草【江南人呼菰为茭以其根交结也】一名蒋草蒲类也根生水中江湖陂池中皆有之江南两浙最多叶如蔗荻春末生白芽如笋名菰菜又名茭白一名蘧蔬【尔雅云出隧蘧蔬注云蘧蔬似土茵生茭草中】味清脆生熟皆可啖其中心白薹如小儿臂软白中有黑脉名菰手作首者非【本草云菰手小者擘之内有黒灰如墨者名乌郁】八月开花如苇茎硬者谓之菰蒋草至秋结雕胡米【广雅云蒋菰也其米谓之雕胡】一名茭米一名雕蓬一名雕苽一名蒋长寸许霜后采大如芽针皮褐色米白而滑腻嵗饥人以当粮作饭香脆气味甘冷滑无毒利五脏邪气治心胸浮热除肠胃热痛解酒皶面赤白癞痬去烦止渇一种不结实惟堪作荐故尔雅云齧雕蓬荐黍蓬黍蓬即茭之不结实者杨升庵巵言谓黍蓬乃旱蓬
　　青科结实如黍羌人食之今松州有之恐另是一种増─本草─苏颂曰其根相结而生久则并生浮于水上谓之菰葑刈去其叶便可耕莳又名葑田
　　彚考─増─礼记曲礼─稻曰嘉蔬─注稻菰蔬之属也　─内则食蜗醢而苽食雉羮─注─苽雕胡也─疏以蜗为醢以苽米为饭以雉为羮三者味相宜　周礼天官─鱼宜苽　─宋史礼志─太宗景祐三年礼官宗正请每嵗秋仲月尝酒尝稻蔬以茭笋　西京杂记太液池边皆是雕胡紫萚绿节之类菰之有米者长安人谓为雕胡葭芦之未解叶者谓之紫萚菰之有首者谓之绿节　防稽人顾翺少失父事母至孝母好食雕胡饭常帅子女躬自采撷还家导水凿川自种供养每有赢储家亦近太湖湖中后自生雕胡无复余草虫鸟不敢至焉遂得以为养郡县表其闾舍　─世説─张季鹰在洛见秋风起因思吴中菰菜羮鲈鱼脍曰人生贵得适意尔何能羁宦数千里以要名爵遂命驾便归　丹铅縂録説文雕苽一名蒋徐铉曰雕苽西京杂记及古诗多作雕胡内则注作雕胡亦作安胡枚乗七发安胡之饭注今所食茭苗是也宋玊赋主人之女炊雕胡之饭尔雅齧雕蓬孙炎云米茭也米可作饭古人以为五饭之一周礼鱼宜苽干寳云苽米饭膳以鱼同水物也其米色黑管子谓之雁膳杜诗波漂菰米沈云黑也　─学圃余疏茭白以秋生吴中一种春生者曰吕公茭以非时为美
　　集藻文赋散句増楚屈原大招设菰粱只　汉司马相如子虚赋─东蘠雕胡　─上林赋蒋苎青薠　张衡七辨防稽之菰　─晋郭璞江赋泛之以游蒋
　　五言古诗増─梁沈约咏菰结根布洲渚垂叶满臯泽匹彼露葵羮可以留上客
　　五言絶句増─宋刘子翚茭笋─秋风吹拆碧削玉茹芳根应傍鹅池发中懐洒墨痕　朱子茭笋寒茭翳秋塘风叶自长短刳心一饱余并得牀敷软
　　七言絶句增宋陆游邻人送菰菜张苍饮乳元难学绮季餐芝未免饥稻饭似珠菰似玊老农此味有谁知诗散句─増─唐王维─青菰临水映白鸟向山翻　─杜甫滑忆雕胡饭香闻锦带羮秋菰为黑穗精凿成白粲宋苏轼─水木渐幽茂菰蒲杂游龙─原唐张泌空江浩荡景萧然尽日菰蒲泊钓船　増宋陆游二升菰米晨炊饭一椀松灯夜读书　─原明孙齐之─留得博山炉内火待君今日进雕胡─増─晋张载─春菰牙露翠　唐王维─香饭青菰米楚人菰米肥　李白─菰蒋生绿池原杜甫─白蒋风飚脆　─增杜甫雕胡炊屡新　饭抄云子白　─朱庆余菰叶寒塘晩　宋陆游─粥铛菰米滑元王逢─细雨菰生米　─唐张籍茫茫菰草平如地　罗隠道傍菰叶碎罗巾　─韦庄─绕陂烟雨种菰蒋─宋陆游─秋菰出水白于玉
　　别録─原种植─谷雨时于水边深栽则笋肥大盛野生者増─种树书─茭白根逐年移动生者不灰　─原制用雕
　　胡米合粟为粥可食其叶可作荐刈以秣马甚肥　增齐民要术─菰米饭法菰谷盛常囊中捣瓷器为屑勿令作末内常囊中令满板上揉之取末一作可用升半炊如稻米　─真腊风土记─有茭浆酒葢有一等茭末生于水滨其浆可以酿酒　原禁忌─菰之种类皆极冷不可过食性滑发冷气令人下焦寒同蜜食发痼疾服巴豆人忌食
　　蒲
　　增─尔雅─莞苻蓠其上蒚─注─今西方人呼蒲为莞蒲蒚谓其头台首也今江东谓之苻蓠西方亦名蒲中茎为蒚用之为蓆─史记索隠蒲是草之美者故礼有蒲璧格物縂论蒲草丛生多种于田间茎长者可六七尺三脊无叶如薤二三月生苗八九月收可为蓆
　　彚考原诗王风之水不流束蒲陈风彼泽之陂有蒲与荷─增─诗小雅下莞上簟乃安斯寝笺莞小蒲之席也　鱼在在藻依于其蒲　大雅维笋及蒲笺蒲深蒲也　深蒲谓蒲蒻入水深醢人注云深蒲蒲始生水中是也　─左传─仲尼曰臧文仲下展禽废六闗妾织蒲三不仁也　晏子曰泽之蒲舟鲛守之　─汉书路温舒传─温舒父为里监门使温舒牧羊温舒取泽中蒲截以为牒用写书─东方朔传─朔曰孝文皇帝莞蒲为席注─莞夫离也今谓之葱蒲以莞及蒲为席尚质也　─晋书忠义传─王育少孤贫为人佣牧羊每过小学必歔欷流涕时有暇即折蒲学书─石季龙载记─季龙下书曰解西山之禁蒲苇鱼盐除嵗供之外皆无所固公侯卿牧不得规占山泽夺百姓之利　─山海经─孟于之山其草多菌蒲─洞防记─帝起俯月台眺月亦曰眺蟾台酌云菹酒菹以草黑蕨金蒲甜蓼─秦记─苻洪之先居武都家生蒲长五丈状如竹咸异之谓之蒲家因以氏焉洪后以防文草付应王遂改姓苻氏　─三秦略记鬲城东南有蒲台秦始皇东游海上于台上蟠蒲繋马至今歳蒲生萦委若有繋状似水杨可以为箭酉阳杂俎婚礼纳采有九子蒲朱苇蒲苇为心可屈可伸也集藻─五言古诗增晋无名氏拔蒲青蒲衔紫茸长叶复从风与君同舟去拔蒲五湖中　朝发桂兰渚昼息桑榆下与君同拔蒲竟日不成把　宋谢朓蒲生行蒲生广湖边托身洪波侧春露惠我泽秋霜缛我色根叶从风浪常恐不永植摄生各有命岂云智与力安得游云上与尔同羽翼　咏蒲离离水上蒲结水散为珠闲厠秋菡蓞出入春鳬雏初萌实雕俎暮蕊杂椒涂所悲塘上曲遂铄黄金躯　梁元帝赋得蒲生我池中池中种蒲叶叶影荫池滨未好中宫荐行堪隐士轮为书聊可截匹栁复宜春瑞叶生苻苑缕碧献周人　唐李白鲁东门观刈蒲─鲁国寒事早初霜刈渚蒲挥鎌若转月拂水生连珠此草最可珍何必贵龙须织作玊床席欣承清夜娱罗衣能再拂不畏素尘芜　─韩愈青青水中蒲三首─青青水中蒲下有一双鱼君今上陇去我在与谁居　青青水中蒲长在水中居寄语浮萍草相随我不如　青青水中蒲叶短不出水妇人不下堂行子在万里　明薛蕙咏蒲昔闻咏塘上今见翫池中紫茸含细蕊緑带舞轻丛蜻蜓髙下逐翡翠徃来通徘徊桂兰渚竟日与君同
　　七言古诗─増宋徐似道观蒲圎蒲相将结僧夏荷叶蒲茸緑相亚浮花浪叶自飘零小院回廊正潇洒叶如青幄花成茵细腰起舞来送春纸光如银墨如漆落笔四座惊有神轻衫短帽付余子花前醉倒输闲人
　　七言律诗増─唐徐寅咏蒲─濯秀盘根在碧流紫英含露向晴抽编为细履随君步织作轻帆送客愁疎叶稍为投饵钓密丛还碍采莲舟鸳鸯鸂鶒多情甚日日双双绕傍游
　　五言絶句増宋王安石蒲叶─蒲叶清浅水杏花和暖风地偏縁底緑人老为谁红
　　七言絶句─增唐陆防种蒲─杜若溪邉手自移旋抽烟劒碧参差何时织得孤帆去悬向秋风访所思
　　诗散句─増─魏甄后─蒲生我池中其叶何离离─唐王维清浅白石滩緑蒲向堪把韩愈我有一池水蒲苇生其间　─白居易─澹澹春水暖东风生緑蒲　金蔡珪─篱落半流水茁茁青蒲芽─原晋谢灵运新蒲含紫茸増梁简文帝─日照蒲心暖　周庾信水蒲开晩结　─原唐李白鸳鸯緑蒲上　─杜甫─风断青蒲节碧节吐寒蒲　─增韩愈─水涨减蒲芽　张籍紫蒲生湿岸─李贺河蒲聚紫茸─朱庆余─潭清蒲绕岸　许浑紫蒲低水槛　─宋陆游─秋声满緑蒲　朱子戢戢涧中蒲─唐孟郊池中春蒲叶如带─朱庆余─青蒲映水疎还密　─罗隐緑蒲低雨钓鱼归─韦庄蒲生岸脚青刀利　─元赵孟頫─雨足蒲芽緑更肥
　　别録─原周礼春官─子执谷璧男执蒲璧─增汉书儒林传赵绾王臧请立明堂以朝诸侯不能就其事乃言师申公于是上使使束帛加璧安车以蒲裹轮驾驷迎申公　─唐书李密传─密以蒲鞯乗牛挂汉书一帙角上行且读─东观汉记─刘寛迁南阳太守温仁多恕吏民有过但用蒲鞭罚之示辱而已　─齐民要术诗义疏曰蒲深蒲也周礼以为菹谓蒲始生取其中心入地者蒻大如匕柄正白生噉之甘脆又煮以苦酒受之如食笋法大美今吴人以为菹又以为酢　埤雅蒲谷璧礼图悉作草稼之象今人发古冡得蒲璧乃刻文蓬蓬如蒲花敷时谷璧如粟粒尔　─澄懐录─山斋之用采蒲花如栁絮者熟鞭贮以方青囊作坐褥或卧褥春则暴收甚温燠木棉不及也
　　【附録】香蒲
　　增─本草─香蒲一名甘蒲一名醮石埤雅云丛生水厓似莞而褊有脊苏颂曰春初生嫩叶出水时红白色茸茸然至夏抽梗于丛叶中花抱梗端俗谓之蒲槌亦曰蒲萼花其蒲黄即花中蕊屑也细如金粉当欲开时便取之李时珍曰八九月收叶以为蓆亦可作扇软滑而温
　　【附録】蘱
　　増尔雅─蘱薡蕫疏状似蒲而细可为屩亦可为绹以为索
　　芦【按芦荻二物相类而异种芦大而中空凡曰葭曰苇曰华曰防一物五名皆芦也荻小而中实凡曰萑曰藡曰菼曰鵻曰薍曰鸟蓲曰马尾一物八名皆荻也】
　　増─本草─芦有数种其长丈许中空皮薄色白者葭也芦也苇也短小于苇而中空皮厚色有清苍者菼也薍也荻也荏也其最短小而中实者蒹也薕也皆以初生已成得名─原─芦一名苇【尔雅云苇丑防疏云苇即芦之成者其类皆有防秀】一名葭【尔雅云葭华注云即今芦也葭芦注云苇也诗正义云苇之初生其名为葭稍大为芦长成乃名为华】花名蓬蕽笋名虇生下湿地处处有之叶四向而垂中心抽干长丈许中虚皮薄色青老则白茎中有白肤较竹纸更薄身有节如竹叶随节生若箬叶下半裹其茎无旁枝花白作穗若茅花根若竹根而节疎堪入药取水底味甘辛者去须节及黄赤皮其露出水外及浮水中者不堪用荻一名菼一名薍一名雈【诗正义云初生为菼长大为薍成则为萑】一名鵻江东呼为鸟蓲或谓之藡至秋坚成谓之荻其初生三月中其心挺出其下本大如箸上锐而细扬州人谓之马尾蒹一名薕【埤雅云今人以为薕箔因此为名】似雈而细髙数尺中实是数者皆芦类也其花皆名防其萌名虇堪食如笋可煮食亦可盐淹致逺又有名者亦芦之一种用以被屋可数十年　─增─丹铅录─所谓芦苇通一物也所谓蒹今作薕者是也所谓菼人以当薪爨者也今人罕能别蒹菼与芦苇又北人以芦与苇为二物水傍下湿所生者为苇其细不及指人家园池间所植者为芦其干差大深碧色者为碧芦亦难得
　　彚考─増─易説卦─震为雈苇疏─雈苇竹之类也　诗召南彼茁者葭　─卫风─葭菼掲掲　谁谓河广一苇杭之秦风─蒹葭苍苍白露为霜─豳风─八月雈苇─小雅有漼者渊雈苇淠淠─大雅─敦彼行苇牛羊勿践履方苞方体维叶泥泥─疏─言周之先王忠厚之至见敦敦然道旁之苇乃禁牧者尔所牧牛羊勿得践履折伤之何则此苇方欲茂盛方欲成体维其叶泥泥然少而美好以其将为人用故爱惜之─礼记月令─季夏之月命泽人纳材苇　─周礼地官─以土防之法辨五地之物生五曰原隰其动物宜羸物其植物宜丛物注丛物雈苇之属─晋书文苑传─罗含转州别驾以廨舍諠扰于城西池
　　小洲上立茅屋伐木为材织苇为席而居南史隐逸传─陶景年四五岁恒以荻为笔画灰中学书─唐书藩镇传─李全忠范阳人仕为棣州司马有芦生其室一尺三节怪之以问别驾张建建曰芦茅类生于泽公茅土兆也传节者其三世乎　─穆天子传珠泽之薮方三十里爰有雚苇莞蒲茅萯蒹葽─淮南子─雁衔芦而翔以避缯缴　芦苻之厚通于无防而复反于敦厐─髙诱注─厚犹薄也芦苇苻芦之中白苻言其薄柯则归于苇故曰反于敦厐也防音垠　─列仙传老莱子楚人逃世耕于防山之阳莞葭为墙蓬蒿为室树木为牀蓍艾为席葅芰为食─原─吴越春秋─伍员奔吴至江江中有渔父乗船从下方泝水而上子胥呼之谓曰渔父渡我如是者再渔父欲渡之适防旁有人窥之因而歌曰日月昭昭乎侵已驰与子期乎芦之漪子胥即止芦之漪渔父又歌曰日已夕兮予心忧悲月已驰兮何不渡为事寖急兮当奈何子胥入船渔父知其意也乃渡之千浔之津子胥既渡渔父乃视之有甚饥色乃谓曰子俟我此树下为子取饷渔父去后子胥疑之乃潜身于深苇之中有顷父来持麦饭鲍鱼羮盎浆求之树下不见因歌而呼之曰芦中人芦中人岂非穷士乎如是至再子胥乃出芦中而应　增─崔豹古今注─传曰萑苇有丛吕氏春秋汤始得伊尹祓之于庙薫以萑苇周礼卿大夫之子名曰门子论语谁能出不由户故用苇者欲人子孙蕃殖不失其类有如萑苇─西京杂记─太液池边皆是雕胡紫萚緑节之类葭芦之未解叶者长安人谓之紫萚─抱朴子─吴世有姚光者有火术吴主身临试之积荻数千束光居其上又以数千束荻累之因猛风燔之火尽光端坐灰中振衣而起　汝南先贤传郑敬居千蚁陂之阳以渔钓自娱弹琴咏诗常方坐于陂侧以蒹葭为席常随杞栁之阴　─水经注─沔水又东迳猪兰桥桥本名荻兰桥桥之左右丰蒿荻─拾遗记蓬莱山有葭红色可编为席温柔如罽毳焉─顔氏家训─梁世彭城刘绮早孤家贫灯烛难办常买荻尺寸折之燃明夜读─酉阳杂俎─仙药有青津碧荻─清异录─芦之为物大类此君但霜雪侵陵改素为愧耳故好事君子号芦为萧寒郡假节侯　余衔命渡淮入广陵界维舟野次纵步至一村圃有碧芦方数畆中隐小室榜曰秋声馆时甚爱之不知谁家之别墅意主人亦雅士也　─吴船録─蜀州郡圃内西湖极广芦花甚盛─燕都游览志韦中贵别业四围多水荻花芦叶寒雁秋风令人作江乡之想　─花史─青浦周士亨江有年相友善一日九月中偕徃渭塘舟次塘东泊一楼下其楼不甚髙楼上二女一白面一红顔倚笑语两生仰视漫赋一诗曰夙有烟霞癖翛然兴不羣秋声飞过雁水面洞行云逸思乗时发诗名到处闻扁舟涉方社更喜挹清芬葢其诗直写心懐初不谓二女也楼上乃大声曰舟中有诗楼上岂无诗乎遂朗吟一韵两生侧耳听之一女吟曰湖天秋色物凋残花吐黄芽叶未干夜月一滩霜皎皎西风两岸雪漫漫为毡却羡渔翁乐充絮谁怜孝子单忘在孤舟丛里宿晓来误作玊涛看一女吟曰金风棱棱泽国秋马兰花发满汀洲富春山下连渔屋采石江头映酒楼夜月光防银露浴夕阳阴暗锦鳞浮王孙醉起应声怪铺着黄丝毯不收吟毕共笑乃以莲房藕梢俯掷两生舟两生共起上岸大呼欲登楼寻之恍惚间不闻女声楼亦不见两生大骇返舟四顾但见芦花白蓼花红耳士亨遂更号芦汀渔叟有年更号蓼塘居士以识其异云　─原─代州志─雁门山岭髙峻鸟飞不越惟有一缺雁来徃向此中过号雁门山中多鹰雁至此皆相待两两随行衔芦一枝鹰惧芦不敢捉─増─福州府志荻芦峡在连江县秦始皇以东南有王气凿山至此荻芦根长数丈朝开夕合梦神人曰可夕置畚锸于此根可立断也旦如其言果断为峡　亷州府志辘轳山在灵山县山势髙大四时云雾不散山多芦竹故曰绿芦集藻─文散句─増汉王逸九思─雚苇兮仟眠五言古诗増─梁元帝赋得春荻翠菼玊池前遥映江南莲非秋无有眊未晓不生烟　─宋司马光咏苇─索索夕风遒瀼瀼朝露裛啅雀袅寒枝宿萤依败叶然秋兴长坐与江湖接　─苏轼和子由记园中草木芦笋初似竹稍开叶如蒲方春节抱甲渐老根生须不爱当夏緑爱此及秋枯黄叶倒风雨白花摇江湖江湖不可到移植苦勤劬安得双野鸭飞来成画图─苏辙赋园中所有─芦生井栏上萧骚大如竹移来种堂下何尔短局促茎青甲未解枯叶已可束芦根爱溪水余润长鲜绿强移性不遂灌水恼僮仆晡日下西山汲者汗盈掬　明吴寛芦─江湖渺无际弥望皆髙芦芦本水滨物久疑平陆无移根偶种植沟浅土不汚纵横忽遍地叶卷多葭莩白花可为絮长干须人扶每当风雨夕萧萧亦江湖宛如扁舟过榜人共歌呼浩然发归兴岂为思莼鲈七言古诗原明陈继儒芦花歌─芦花作主我作客芦花防头我拍膝白鸥衔住緑蓑衣使我欲行行不得我醉欲倩芦花扶芦花太嬾可奈何不如呼出青天月大家跃入金葫芦
　　五言律诗─原─唐杜甫蒹葭─摧折不自守秋风吹若何暂时花戴雪几处叶沈波体弱春苗早丛长夜露多江湖后摇落亦恐嵗蹉跎─増─姚合种苇─欲种数茎苇出门来徃频近坡收本土选地问幽人静看惟思长初移未觉匀坐中寻竹客将去更逡巡　─薛能使院栽苇─戞戞复差差一丛千万枝格如僧住处栽得吏闲时笋自防中出根从府外移从军无宿例空想夜风吹　─曹松友人池上咏芦─秋声谁种得萧瑟在池栏叶澁栖蝉穏丛疎宿鹭难敛烟宜【阙字】下飒吹省先寒此物生苍岛令人忆钓竿　─顾少府池亭苇─池上分行种公庭觉少尘根离潮水岸韵爽判曹人正午回鱼影方昏息鹭身无时不动咏沧海岛思频─张蠙丛苇─丛丛寒水边曾折钓鱼船忽与亭台近翻嫌岛屿偏花明无月夜声急正秋天遥忆巴陵渡残阳一望烟　─宋邵雍答人乞碧芦─草有可嘉者莫将萧艾俦扶疎全类竹苍翠特宜秋风雨声初入江湖思莫收无功济天下借此一淹留　─原─杨万里咏芦─避世水云国卜隣鸥鹭家风前挥玉麈霜后幻杨花骨相縁诗瘦秋声诉月华欲招卢处士归去作生涯─増─金吴激芦花─天接苍苍渚江涵袅袅花秋声风似雨夜色月如沙泽国几千里渔村三两家翻思杏园路鞭袅帽檐斜
　　七言律诗─增─唐张祜咏芦凿地栽芦贮碧流临轩一望似汀洲葱珑好映淮南树疎雨偏宜海上鸥歴歴迎风欹枕晓萧萧和雨卷帘秋君看范蠡功成后不道烟波无去舟　─李商隠出闗宿盘豆馆对丛芦有感芦叶梢梢夏景深邮亭暂欲洒尘襟昔年曾是江南客此日初为闗外心思子台边风自急玉娘湖上月应沈清声不逐行人去一任荒城伴夜砧　─罗邺芦花─如练如霜干复轻西风处处拂江城长垂钓叟看不足暂泊王孙愁亦生好傍翠楼妆月色枉随红叶舞秋声最宜羣鹭斜阳里闲捕纎鳞傍尔行　─宋萧天山芦笋─江客因贫识荻芽一清尘退杂鱼虾烧成味挟濠边雨掘得身离雁外沙春馔且供行釡菜秋江莫管钓船花食根思到萧骚叶痛感边声咽戍笳　─朱松芦槛─手斸脩芦着槛栽使君公退几徘徊想当风雨翻丛急疑卷江湖入座来未办松眠緑浦且将屐齿印苍苔种成桃李人间满应念孤根首屡囘　─元吴景奎芦花褥─摇落蒹葭白露霜冰绡覆防带帱张琼台积雪和烟凝银浦流云入梦香失纼曾怜衣冷落吐茵空染酒淋浪雁声彷佛潇湘夜起坐俄惊月一牀　─明徐芦花─江畔洲前白渺茫萧萧摵摵鬭秋光轻风乱播漫天雪斜月微添隔岸霜半夜雁羣清避影数声渔笛淡吹香琼枝玊树分明见愁絶懐人水一方
　　五言排律─増─唐王贞白芦苇─髙士想江湖闲庭徧植芦清风时有至緑竹兴何殊嫩喜日光薄疎忧雨防麤惊蛙跳得过鬭雀袅如无未织巴篱防几擡卭竹扶惹烟轻弱栁蘸水潄清蒲溉灌情偏重琴尊赏不孤穿花思钓叟吹叶少羌雏寒色暮天映秋声逺籁俱朗吟应有趣潇洒十余株　─李中庭苇─品格清于竹诗家景最幽从栽向池沼长似在汀洲玩好招溪叟栖堪待野鸥影疎当夕照花乱正深秋韵细堪清耳根牢好系舟故溪髙岸上冷澹有谁游　─宋司马光和人苇花─葭菼迷河曲髙秋一畨荣齐纨张野白楚练照川明不夜月长皎逾时雪未晴万仙霓帔合千亩玊苗生漠漠波澜偃茫茫砂碛平际空盐海竭垂地塞云横日暖鸥无色风高鹤有声逢君得嘲赋岂愧束薪并
　　五言絶句─増─宋苏辙和文与可荻蒲─离披寒露下萧索微风触摧折有余音纵横未须束─寒芦港芦深可藏人下有扁舟泊正似洞庭风日暮孤帆落　原─潘女郎园亭当水中两岸芦花雪夜深人未眠碧水荡秋月七言絶句增唐朱长文吴兴送梁补阙归朝赋得荻花栁家汀洲孟冬月云寒水清荻花发一枝持赠朝天人愿比蓬莱殿前雪　─宋宋祁咏芦─袅娜脩茎青玊攒鳬翁睡罢翠痕干湘君直寄江湖乐要作风汀雨濑看原─苏轼和文与可洋州园池荻浦雨折霜干不耐秋白花黄叶使人愁月明小艇湖边宿疑是江南鹦鹉洲增苏轼和文与可洋州园池寒芦港溶溶晴港漾春晖芦笋生时栁絮飞还有江南风物否桃花流水鮆鱼肥诗散句─増─元姚燧濒江不可禾岁惟葭苇茁青林无端倪永与江水匹　─原─古诗衔芦过岱岭日望鸳鸯洲唐王昌龄─出塞复入塞处处黄芦草─李白一一衔芦枝散落天地间　─増─李白西望白鹭洲芦花似朝霜杜甫─蒹葭离披去天水相与永　─白居易─萧萧芦叶里风起钓丝斜─钱起风晩冷飕飕芦花已白头　人居芦苇岸终夜动秋声　原姚合无竹栽芦看思山叠石为　─増─宋石延年─叶嫩藏脩节苞遗出绀肤─刘敞萧萧江上苇夏生丛已深　故移芦苇丛粗慰江湖趣唐杜甫─请看石上藤萝月已映洲前芦荻花─杜荀鹤秋风忽起溪浪白零落岸邉芦荻花─原─张蠙十年九陌寒风夜梦扫芦花絮客衣─宋林逋最爱芦花经雨后一蓬烟浪饮渔船　张载归雁羁鸿共断魂荻花枫叶泊孤村─苏庠白苹满棹归来晩秋着芦花一夜霜─增─陆游最是平生防心事芦花千顷月明中　─文天
　　祥─沧洲棹影荻花凉欵乃一声江水长　原张一斋忘却芦花丛里宿起来误作雪天吟　赵讷轩门外酒帘风未定橹声摇玉出芦花　白鸟一双帘外去芦花风静钓舟闲─増─金刘着─八月边城山未雪芦花籍籍已漫天　─原─明董其昌苇花平岸带霜容縂似窗前书带丛─增─梁刘孝绰荻苗抽故丛　─唐储光羲芦花白雪飞─原─杜甫渚秀芦笋緑　增杜甫─芦花留客晩荻岸如秋水　李嘉祐─荻花寒漫漫　司空曙冰霜葭菼变　─顾非熊─疎苇秋前渚─张籍洲白芦花吐　白居易─紫笋折新芦　钱珝─穿芦觉渚幽─罗隠细雨翻芦叶　─宋欧阳修─春洲生荻芽─元马祖常横浦荻飞绵─唐孟浩然─月明全见芦花白─李嘉祐楚地蒹葭连
　　海回　─陶岘鹭立芦花秋水明　栁宗元蒹葭淅沥含秋露─朱庆余芦苇声多雁满陂─温庭筠夜船闻雨滴芦花─杜荀鹤苇花零落向秋深　罗隠短芦冒土初生笋─吴融─苇花深处睡秋声　薛涛水国蒹葭夜有霜　─宋夏竦─萍汀残雨老蒹葭　─司马光─荻迸短芽淝水暖─陆游─苇花漠漠弄斜晖　─朱子─两岸蒹葭秋色里
　　词─增─宋方岳齐天乐─孤篷夜傍低丛宿萧萧雨声悲切一片霜痕半山烟色愁到沙头枯叶淡云没灭黯吹老西风满汀新雪天岂无情离筵黙送归客归去来兮怎得尽鹭翘鸥倚乍寒时节秋晚山川夕阳浦溆赢得别膓千结涛翻浪叠那得似西来一笻横絶搔首江南雁衔千里月
　　别録─増─比齐书方伎传─信都芳少明筭术有巧思祖珽谓芳曰律管吹灰术甚微妙絶来既久吾思所不至卿试思之芳遂留意十数日便云我得之矣然终须河内葭灰后得河内葭莩用其术应节便飞余灰即不动也不为时所重竟不行故此法遂絶云　原荆楚岁时记元日悬苇索于门百鬼畏之　孝子传闵子骞事亲孝后母生二子衣之絮衣骞以芦花父察知欲出后母骞告父曰母在一子寒母去三子单遂不出其母亦化而慈　─増集异记元和中故都尉韦宥出牧温州忽忽不怡江波脩永舟船燠热一日晩凉乃跨马登岸依舟而行忽逢浅沙乱流芦苇青翠因纵辔饮马而芦枝有拂鞭者宥因闲援熟视忽见新丝筝弦周纒芦心宥即援芦伸弦其长倍寻则试纵之应手复结宥竒骇因寘于懐行次江馆即付筝妓曰我于芦心得之颇甚新紧然沙洲江徼是物何自而来吾甚异之试施于器以聴其音妓将安之更无少异惟絶二三寸耳方馔妓即置之赴食随置复纫及食罢就视则已蜿蜒舒展蠕蠕摇动妓乃惊告众来竞观而双眸了然宥骇曰得非龙乎遽命衣冠焚香致敬盛诸盂水之内而投于江才及中流风浪皆作蒸云走电咫尺昏晦俄有白龙长百丈挐攫升天众咸视之良久乃灭　归田录─先公四岁而孤家贫无资太夫人以荻画地教以书字　画史余收易元吉逸色笔作芦如真上一鸜鹆活动晋卿借去不归埤雅─旧云芦灰缺而月晕移説者以为取芦草灰随牖下月光中令图画缺其一面则月晕亦缺于上也　─欧阳贯云石神道碑─云石尝过梁山泺见渔父织芦花絮为被爱之以绸易被渔父见其贵易贱异其为人阳曰君欲吾被当更赋诗公援笔立成竟持被徃诗傅人间号芦花道人公自钱塘因以自号　─羣碎録─葭莩之亲葭莩芦管中白衣至薄者也　─原─种植─春时取其勾萌种浅水河濡地即生有收其花絮沾湿地即成芦体縂不如成株者横埋湿地内随节生株最易长成
　　箬
　　増─本草─箬【一作篛】一名叶生南方平泽其根与茎皆似小竹其节箨与叶皆似芦荻而叶之面青背淡柔而韧新旧相代四时常青
　　荇
　　原─荇一名莕菜一名鳬葵一名水葵一名莕公须一名荇丝菜一名水镜草一名防一名屏风一名靥子菜一名金莲子【尔雅翼云花黄色日出照之如金故名】一名接余【尔雅云莕接余其叶苻】处处池泽有之叶紫赤色形似莼而微尖长径寸余浮在水面茎白色根大如钗股长短随水浅深夏月开黄花亦有白花者实大如棠梨中有细子气味甘冷无毒治小渇利小便去诸热毒火丹游肿
　　彚考─増─诗周南─参差荇菜左右流之　─洞冥记─旦露池西有灵池方四百步有连钱荇荇如钱纹　─顔氏家训诗云参差荇菜尔雅云荇接余也字或为莕先儒解释皆云水草圆叶细茎随水浅深今是水悉有之黄花似莼江南俗亦呼为猪莼或呼为荇菜刘芳具有注释而河北俗人多不识之博士皆以参差者是苋菜呼人苋为人荇亦可笑之甚　─原─埤雅─诗曰参差荇菜左右流之三相参为参两相差为差参差言其出之无类左右言其求之无方王文公曰接余惟后妃可比焉其德行如此可以比接余草矣若苹蘩藻所谓余草旧説藻华白荇花黄顔氏家训云今荇菜是水有之黄花似莼是也夫后妃祭荇夫人祭蘩大夫妻祭苹藻至于盛之湘之奠之无所不为焉亦其位弥髙者其事弥畧之证也又后妃言河夫人大夫妻言涧后妃言洲夫人言沼言沚大夫妻言滨言潦亦言之杀也且苹蘩蕰藻溪涧沼沚之毛也而荇则异矣故后妃采荇诗传以为夫人执蘩菜以助祭神飨德与信不求备焉沼沚溪涧之草犹可以荐后妃则荇菜也据此荇菜厚于苹藻故曰后妃有闗睢之徳乃能共荇菜备庶物以事宗庙荇之言行也苹言宾藻言澡蘩言盛然则荇菜言采言芼是亦共之而已故教成之祭芼用苹藻以成妇顺─増─名山记武夷山神人八月十五日防村人酒行命食或云防即水苔也或云缃即荇也
　　集藻─文散句─增─楚宋玊招魂─紫茎屏风五言律诗─増─宋梅尧臣荇─荇叶光于水钩牵入逺汀浅黄双蛱蝶五色小蜻蜓老去懐江女飘浮笑楚萍西风莫苦急孤蘂有余馨
　　诗散句原唐杜甫─春光淡沲秦东亭渚蒲芽白水荇青─原─明彭绍贤泉分石窦泻珠光坐挹矶邉水荇香
　　增─晋张载─水荇叶连香　宋谢脁鱼戏乱水荇　梁刘孝威─风荇散余香　─唐储光羲浅渚荇花繁─宋钱惟演─緑荇溢鱼防─原─唐杜甫─水荇牵风翠带长　増曹唐─迎风细荇传香粉　崔橹─荇花初没舸行时　元戴帅初─甃堑水温初荇叶
　　别録原制用茎叶根花并可伏硫煮砂制矾用苦酒浸其白茎肥美可以案酒　─岩栖幽事─吾乡荇菜烂煮之其味如蜜名曰荇酥郡志不载遂为渔人野夫所食此见于农田余话俟秋明水清时载菊泛泖脍鲈捣橙并试前法同与莼丝荐酒　─梧浔杂佩─荇菜首见于三百篇吾乡陂泽中多有之农田余话谓熟煮其味如蜜名曰荇酥然知之者絶少
　　苹
　　原─苹【説文作薲】一名芣菜一名四叶菜一名田字草叶浮水面根连水底茎细于莼莕叶大如指顶面青背紫有细纹颇似马蹄决明之叶四叶合成中折十字夏秋开小白花故称白苹其叶攒簇如萍故尔雅谓大者为苹也本草云其叶径一二寸有一缺而形圆如马蹄者莼也似莼而稍尖长者莕也其花并有黄白二色叶径四五寸如小荷叶而黄花结实如小黍角者萍蓬草也楚王所得萍实乃此萍之实也四叶合成一叶如田字形者苹也　増本草─俗呼破铜钱项氏言白苹生水中青苹生陆地按田字草有水陆二种陆生者多在稻田沮洳之处其叶四片合一与白苹一様但茎生地上髙三四寸不可食谓之水田翁项氏所谓青苹即此─原─气味甘寒滑无毒主治暴热下水
　　彚考増─诗召南─于以采苹南涧之滨─礼记昏义芼之以苹藻　周礼春官春入学舍采合舞注─采读为菜苹藻之属　左传苹蘩蕰藻之菜可荐于鬼神可羞于王公　─酉阳杂俎─太原晋祠冬有水底苹不死食之甚美─吴兴志─白苹洲在霅溪东南一里乃越女采苹处梁
　　栁恽为守时赋诗云汀洲采白苹日暮江南春因以得名
　　集藻─文散句─増─楚屈原九歌─鸟何萃兮苹中五言古诗─増─魏刘桢赠从弟─泛泛东流水磷磷水中石苹藻生其涯华叶纷扰溺采之荐宗庙可以羞嘉客岂无园中葵懿此出深泽　宋梅尧臣孤汀苹潇湘归去人正值江南春始愿逢拾羽今乃见采苹寄语栁使君莫恨日已曛
　　五言律诗─増─宋徐铉秋日泛舟赋苹花─素艶拥行舟清香覆碧流逺烟分的的轻浪泛悠悠雨歇平湖满风凉运渎秋今朝流咏处即是白苹洲　─韩琦长生苹竒种定仙草长生晋水苹采芳曾着咏荐洁可供神万卉衰何速三冬色自新大年如欲较吾岂愧庄椿
　　五言絶句増唐张仲素春江曲摇漾越江春相将采白苹归时不觉夜山浦月随人
　　七言絶句原─唐于鹄江南曲─偶向江边采白苹还随女伴赛江神众中不敢分明语暗掷金钱卜逺人　─明陈继儒─秋老苹花贴岸开雪鸥一防夜飞来逢人尽道游烟雨月白何曾独上台
　　诗散句─増─唐赵冬曦─江天千里望惟见緑苹齐─李白渌水明秋月南湖采白苹─原─杜甫─闻道通舟地江潭隠白苹　─増张籍渡口过新雨夜来生白苹─于邺─二月烟波暖南风生绿苹─李羣玉─沅湘寂寂春归尽水绿苹香人自愁　─晋张华─白苹开素叶　唐刘希夷苹花日自新　夕采弄风苹─王勃─风生苹浦叶─徐皓苹早犹藏叶─孟郊─白苹多清风　白居易池幽绿苹合　─许浑─苹花绕郭香─皮日休─苹花染衣白　宋司马光─鱼惊动苹叶─唐李康成─风光摇荡緑苹齐　白居易─细砌池心緑苹合　姚合春风绕郭白苹生　张乔─蒹葭浦际丛青苹─皮日休盆池有鹭窥苹沫　宋范成大─緑苹叶齐春涨生







　　御定佩文斋广羣芳谱卷九十
&lt;子部,谱录类,草木禽鱼之属,御定佩文斋广群芳谱&gt;
　　钦定四库全书
　　御定佩文斋广羣芳谱卷九十一
　　卉谱
　　萍
　　原萍一名水花一名水白一名水帘一名薸【尔雅云萍蓱注云水中浮萍江东谓之薸字説云以与水平故名萍以无定性随风漂流故名薸】处处池沼中有之季春始生杨花入水所化一叶经宿即生数叶叶下有微须即其根也浮于流水则不生浮于止水则一夕生九子故名九子萍无根而浮常与水平有大小二种小者面背俱青为萍大者面青背紫为薸一名紫萍今薸有麻薸异种长可指许叶相对聨缀不似萍之防防清轻也　─増─唐夲草萍有三种大者曰苹中者曰荇小者即水上浮萍　原萍乃隂物静以承阳故曝之不死惟七月中采取拣净以竹筛摊晒盆水在下承之即枯死晒干为末可驱蚊虫味辛寒能疗暴热身痒下水气胜酒长须髪久服身轻善治疯疾
　　彚考─原─礼记月令季春萍始生　─周礼秋官─萍氏掌国之水禁─注─以不沉溺取名　─増─后汉书方术传─华佗尝行道见有病咽塞者因语之曰向来道隅有卖饼人萍虀甚酸可取三升饮之病自当去即如佗言立吐一蛇─汲冡周书─谷雨一日萍始生萍不生隂气增盈　─家
　　语─楚昭王渡江江中有物大如斗圆而赤直触王舟舟人取之王大怪之徧问羣臣莫之能识使使聘于鲁问于孔子孔子曰此所谓萍实者也可剖而食之吉祥也唯霸者为能获焉使者返王遂食之大美久之使来以告鲁大夫大夫因子游问曰夫子何以知其然曰吾昔之郑过乎陈之野闻童謡曰楚王渡江得萍实大如斗赤如日剖而食之甜如蜜此是楚王之应也吾是以知之　─范子─水萍出三辅色青者善─原─淮南子萍树根于水木树根于土　─増─淮南子─海闾生屈龙屈龙生容华容华生蔈蔈生萍藻萍藻生浮草凡浮生不根苃者生于萍藻─注─海闾浮草之先也屈龙游龙容华芙蓉草花蔈流也无根水中草─淮南毕万术老血变为萍吕氏春秋─菜之美者昆仑之萍　─渚宫故事宋文帝为宜都王临川人献王萍实六子大者如升小者如鹤卵圆而赤初莫有识者以问长史王华曰此萍实也宣尼所谓王者之应　─云林异景志─浮光多美鸭太原少尹樊千里买百只置后池载数车浮萍入池使为鸭作茵褥　─酉阳杂俎─临邑县北有华公墓寻失唯趺存焉石赵世此夜常负碑入水至晓方出其上常有萍藻─楚辞芳草谱天问曰靡萍九衢言其枝叶分为衢道
　　犹今言花五出六出也　南濠诗话魏仲先诗名钜鹿东观集有咏盆池萍云莫嫌生处波澜小免得漂然逐众流眞隠者之话言也　原江右萍乡县相传楚王得萍实于此邑因以名而范石湖以为去大江远非是然萍实因渡江而得非谓得之大江中传闻必有所自未可遽疑其説
　　集藻─赞─増─晋郭璞萍赞苹之在水犹卉植地靡见其布漠尔鳞被物有常托孰知所自
　　赋─増─晋夏侯湛浮萍赋歩长渠以游目兮览随波之微草纷漂潎以澄茂兮羗孤生于灵沼因纎根以自滋兮乃逸荡乎波表散圆叶以舒形兮发翠绿以含缥防修鱼之华鳞兮翳兰池之清潦既澹淡以顺流兮又雍容以随风有纒薄于岸侧兮或廻滞乎湍中纷上下其靡常兮漂徃来其无穷仰熙阳曜俯凭绿水渟不安处行无定轨流息则宁涛扰则动浮轻善移势危易荡似孤臣之介立随排挤之所往内一志以奉朝兮外结心以絶党萍出水而立枯兮士失据而身枉覩斯草而慷慨兮固知直道之难爽苏彦浮萍赋余尝泛舟游观鼓檝川湖覩浮萍之飘浪乃触水而自居体任适以应防亦随遇而靡拘伊弱卉之无心合至理之冥符唐常衮浮萍赋居洪泉而不根植者惟浮萍而已矣不怀芳以贾害不衒色以标美动不忤物卑以安已乗流则游得坻则止如识变而知时似委命而顺理故能无幽不渉无逺不寻随长汀而自泛値惊浪而不沉既不迁其清浊亦可避乎浅深可以明逍遥之意可以警滞着之心然而推移河海凌歴隈澳溜缓则去迟水急则浮速秋遇枫浦与坠叶而齐奔春渡桃源共落花而相逐披拂丹草揺演青苹出入经其潭洞高下归其奫沦择利而行有似见机之士不常厥所同乎漂梗之人歌曰大江之水东西流别有孤萍朝夕浮莫言此中长泛泛终当结实触王舟　赵昻浮萍赋泛泛者萍乗流匪宁殊源比影异沼均形初苒弱兮碕岸乍连延兮广汀映池兮草色同翠照日兮苔光共青霞凝兮片片成玉月上兮处处疑星入门自媚秾李徒矜其妖艶取足为乐行潦岂小于沧溟观其枯华有时动静无必习坎斯止遇亨则逸安卑取顺契君子之用心波随流岂渔翁之能诘每托隣于藻荇不混迹于蓬荜与菡蓞而相鲜向莓苔而如失实幽赏之可嘉何寓游之足匹夫物之云云纠纒谁分茨处墙兮或不才而见弃兰生幽也终以香而自焚惟兹萍矣独擅其美谦能居下知则乐水鉴擥芳于楚客宁见羞于彝簋象虚舟而不系或倐往而忽来类至人之无心更出生而入死噫欤植匪深根长无固蔕将舍之而不芟翦岂见用而能种艺鄙朝菌之暂荣笑匏之长系空慙雨露之恩窃愧陶钧之惠愿同蒹葭比玉而见珍托陋质于池塘之际　─原─明杨云鹤浮萍赋─嗟杨花之漠漠纷辞树而绵绵乍飘飖于幕底忽荡漾于池边雨过易质浸久移妍根无寸蔕叶吐双骈傍汀兰而戢戢映岸草之芊芊鱼惊跳而忽破风漪敛而还连委柔姿兮晓涨寄弱质兮春田流潦凝兮并止归波逝兮均迁商羊舞兮保世以滋大肥见兮聚族而纎旃有似乎边塞征人关河客子去国辞家流行坎止意忽忽以何之惟苍苍之黙使感兹萍质怅此萍踪慨他乡之萍梗怜知巳之萍逢有如一枝暂栖两心密契不约而聨无根而蔕始宛转而密依忽参商而遥逝知宛在兮水中恨长波之靡际嗟嗟每生有识我辈钟情欣繇合起恨以离生虽离合之皆幻终怅怏而难平若夫合不心醉离不骨惊齐悲愉于一致反寄羡无识之浮萍─夏茂卿浮萍赋有序夫萍为风约起灭不常水草中至尠小琐细物也顾萍氏掌禁于秋官萍生纪日于月令燕飨则乐嘉賔于鱼藻朝防则示周行于鹿苹萍之时义大矣成都杨令公年方二十视篆梁谿甫下车輙以浮萍一赋见眎清华流丽騞然大家夫相如子云之在蜀都也翩翩皆以赋鸣吐凤凌云喷薄西京之上即我明用修杨子灵心作赋秀防峩睂公岂其苗裔耶遂率尔效颦而抽辞以拟之其词曰粤万卉之布彚禀一气之陶钧纷纷纶纶职职芸芸毓彼池面贴于波纹既曰杨花之转蜕复云老血之为精巧随浪以开合逐流水以低平兆翔鸿之始见应谷雨而萌生采芳馨于雷泽撷异美于昆明一名水帘亦呼薸苹西河之侧南涧之濵羌乍斟而止渇朅久服而身轻汉昆明池翠网横披于曲岸楚昭王渡赤斗直触于江濆周穆廵方则取摘湖头以资鹤唼太原吏隠则数车捆载而为鸭茵漂潎连绵馥郁葐蒕可以羞王公可以荐鬼神若夫不根不蔕时合时张江妃题字汉女搴芳翠盖覆而蛟龙匿影青雷破而明月舒光重叠侵沙开暮春之烟景参差委岸宣大块之文章紫叶带流快题诗于李白秋风春草喜琢句于刘商色映菰蒲似罽賔之铺寳而斜临曲渚光分杜若如洛姝之遗翠钿而乱矗横塘若乃波翻浪急雨骄风妬自西自东曷冯归路孤标冷淡兮埒孝子之履霜时危震荡兮恍羁臣之莫诉至若良朋怆别执友临岐臭兰偶契金石遽违玉玦遥分于塞外寳钗划断于中闺是何异萍水之相遭而瞥焉转化于天涯胡然而散胡然而聚消息盈虚浮萍莫喻生马生人儵忽为帝即乾坤亦水上之萍抑蜾蠃螟蛉之一致有酒既清有肴既馨太虚为御久凿奚争万期须臾晱防电惊毋掘泥以波畴皆醉而独醒纵心浩然何虑何营吾将濯足万里身蓬阆而戞长啸于青防文赋散句─増─楚宋玊风赋起于青苹之末　晋刘伶酒徳颂俯观万物扰扰焉如水之载浮萍郭璞江赋萍实时出而漂泳
　　五言古诗─原─南齐刘绘咏萍─可怜池内萍葐蒕紫复青巧随浪开合能逐水低平微根无所缀细叶讵须茎飘荡终难测流连如有情　増─梁庾肩吾赋得池萍风翻乍青紫浪起时疎密木欲叹无根还惊能有实　魏冯元兴浮萍诗─有草生碧池无根水上荡脆弱恶风波危微苦惊浪　唐李徳裕感遇幽涧生蕙若幽渚老江蓠荣落人不见芳香徒尔为不及绿萍草生君红莲池左右美人弄朝夕春风吹叶洗玉泉水珠清湛露滋心亦愿如此托君君不知　宋谢翺萍间穉荷效王司马体初萍半含絮顷刻开数亩荷生浮其间风雨足解后百年游子心欲作千岁乆昔为浮萍根今为穉荷藕荷高刺已深鱼游触其首离离荷下萍吹向白鱼口　明杨基赋得萍赠陈久中浮踪散寒星一夕生无数鱼跳翠乍开沤过青还聚微风和影去急雨连根露惆怅别君时杨花满衣絮─薛蕙咏萍─参差如霰布的皪似星出鱼戏影初开鸟散文仍密幸因云雨防且免风波失无裨江海流徒谢芳菲质
　　五言律诗─増─唐李峤萍─二月虹初见三春蚁正浮青萍含吹转紫叶带波流屡逐明神荐恒随旅客游既能甜似蜜还绕楚王舟─李觏萍─尽日看流萍谁原造化情可怜无用物偏解及时生泥滓根萌浅风波性质轻晩来堆岸曲犹得防蛙鸣
  </div>
  <div class="pagination">
   <a href="御定佩文斋广群芳谱_page74.html">
    上一页
   </a>
   <span>
    ...
   </span>
   <a href="御定佩文斋广群芳谱_page70.html">
    70
   </a>
   <a href="御定佩文斋广群芳谱_page71.html">
    71
   </a>
   <a href="御定佩文斋广群芳谱_page72.html">
    72
   </a>
   <a href="御定佩文斋广群芳谱_page73.html">
    73
   </a>
   <a href="御定佩文斋广群芳谱_page74.html">
    74
   </a>
   <span class="current-page">
    75
   </span>
   <a href="御定佩文斋广群芳谱_page76.html">
    76
   </a>
   <a href="御定佩文斋广群芳谱_page77.html">
    77
   </a>
   <a href="御定佩文斋广群芳谱_page78.html">
    78
   </a>
   <a href="御定佩文斋广群芳谱_page79.html">
    79
   </a>
   <a href="御定佩文斋广群芳谱_page80.html">
    80
   </a>
   <span>
    ...
   </span>
   <a href="御定佩文斋广群芳谱_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
