<!DOCTYPE html>
<html>
<head>
    <meta charset="UTF-8">
    <title>猫乘 - 第 3 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>猫乘 - 第 3 页/共 13 页</h1>
    <div class="content">　　
　　《旧唐书•五行志》：梁州仓大鼠，长二尺馀，为猫所啮，数百鼠反啮猫，少选聚万馀鼠，州遣人击杀之。
　　
　　《异苑》：高瓒取猫，从尾食之，肠肚俱尽，仍鸣唤不止。
　　
　　《朝野佥载》：则天时，调猫儿与鹦鹉同器食，取示百官传看未遍，猫儿饥，遂咬杀鹦鹉以餐之，则天甚愧。
　　
　　《开元传信记》：裴谞为河南尹，有妇人投状争猫，状云：“若是儿猫，即是儿猫。若不是儿猫，即不是儿猫。”谞大笑，判云：“儿猫不识主，旁我捉老鼠。两家不须争，将来与裴谞。”遂纳其猫，儿争者皆哂之。 
　　
　　《旧唐书》：高宗宠武氏，废王皇后及萧良娣。萧骂曰：“阿武狐媚倾覆至此，愿得一日，吾为猫，阿武为鼠，扼其喉以报今日！”武后问之不悦，约六宫不许畜猫。
　　
　　《鹤林玉露》：萧妃临死曰：“愿武为鼠，我为猫，生生世世扼其喉！”今俗相传猫为天子妃者，本此。 
　　
　　《朝野佥载》：薛季昶为荆州长史，梦猫伏卧于堂限上，头向外。以问占者张猷，猷曰：“猫者，爪牙也；伏门限者，阃外之事。君必知军马之要。”果除桂州都督、岭南招讨使。
　　
　　《酉阳杂俎》：平陵城，古谭国也，城中有一猫，长带金锁，有钱飞若蛱蝶，土人往往见之。
　　
　　《乘异记》：许遨市药造炉，使其人自守而候之，将成，必有猫触其炉破，双鹤飞去。 
　　
　　《玉泉子》：李昭嘏，世不养猫。登科年，主司昼寝，忽有一大鼠取其卷，置于枕前。昭嘏及第，皆云鼠报。
　　
　　《五灯会元》：慧觉广照禅师，传僧问：“莲花未出水时如何？”师曰：“猫儿戴纸帽。”
　　
　　《唐诗纪事》：卢延逊献王建诗，有“栗爆烧毡破，猫跳触鼎翻。”后，建冬夜与潘峭平章边事，旋令宫人烧栗，俄有数栗爆出，烧绣褥。时建多疑，常于炉中烧金鼎，命二妃亲侍茶汤而言。是夜，宫猫相戏，误触鼎翻。良久，曰：“栗爆烧毡破，猫跳触鼎翻。”忆得卢延逊卷有此一联，乃知先辈裁诗，信无虚境。来日，遂有六行之拜。延逊诗又有“猫冲官道过，狗触店门开”，租张相每称之。“饿猫窥鼠穴，馋犬舐鱼砧”，成中令每称之。卢曰：“平生投谒公卿，不意得猫狗力。” 
　　
　　《夷坚志》：全椒县外二十里有山庵，一僧居之，独雇×仆，供薪爨之役。养一猫，极驯，每日在傍，夜则宿于床下。一犬尤可爱，俗所谓狮狗者。僧常遣仆买盐，际暮未返，凶盗乘虚抵其处，杀僧而包裹钵囊所有，出宿于外。此犬窃随以行，遇有人相聚处，则奋而前视盗嗥。盗行，又随之。市多识庵中犬，且讶其异，即与俱还巷。僧已死，时正微暑，猫守卧其傍，故鼠不加害。执盗赴狱，遂刑。
　　
　　《雁门野说》：江南二徐，大儒也。后主歧王六岁时，戏佛像前，有大琉璃瓶为猫所触，剨然坠地，因惊得疾薨。诏铉为王墓志，两日矣。锴谓铉曰：“文意虽不引猫儿事，此故实颇记否？”铉因取纸笔疏之，不过二十事。锴曰：“未也，适已忆七十余事。”铉曰：“楚金大能记。”明旦又云，夜来复得数事，兄抚掌而已。
　　
　　《咸平录》：朱沛好养鹁鸽，一日猫捕食其鸽，沛乃断猫之四足，转堂室之间，数日乃死。他日，猫又食其鸽，又断其足，前后所杀十数猫。后沛妻连产二子，俱无手足。
　　
　　《稽神录》：建康某畜一猫，爱之甚。其猫死，某携弃秦淮中，即入水，猫乃活，某下救之，遂溺死。而猫登岸，走金乌铺，吏获之，绠而鐍之铺中，锁其户，出白官，将以其猫为证。既还，则已断其索，啮壁而去。
　　
　　《至大金陵新志》：温汤元方修合时，切忌猫犬儿。
　　
　　《渊鉴类函》：卢仙姑诣蔡京，见大猫蹲踞榻上，抚猫背而问京曰：“识之否？此章惇也。”其意盖以讽京。
　　
　　《文献通考》：陈无已每索句，即卧一榻，以被蒙首，恶闻人声，谓之吟榻。家人知之，即猫犬皆去。
　　
　　《后村集》：杨通老《移居图》，一童子背猫。
　　
　　《独醒杂志》：东安一士人善画，作鼠一轴，献之邑令，令悬于壁，旦而遇之，轴必堕地，令怪之。黎明，物色轴在地，而猫蹲其旁。逮举轴，则踉跄逐之。以试群猫，莫不然者，始知其画为逼真。
　　
　　《癸辛杂识》：回回国妇女，以凤仙花染猫为戏。
　　
　　《何氏语林》：林王舒王越国吴夫人有洁疾，见猫卧衣笥中，即叱婢揭衣，置浴室下，竟腐败，无敢收者。
　　
　　《五灯会元》：池州南泉普愿禅师因东西两堂争猫儿，师通之白众曰：“道得，即救取猫儿。道不得，即斩×也。”众无对，师便斩之。赵州自外归，师举前语示之，州乃脱屦安头上而出，师曰：“子若在，即救得猫儿也。”
　　
　　《指月录》：道州狗子，无佛性也，胜猫儿十万倍。
　　
　　《建炎以来朝野杂记》：绍兴壬子，诏求宗室入宫备选，得二人焉，一肥一癯，乃留肥而遣癯。忽一猫走前，肥者以足蹴之。思陵曰：“此猫偶尔而过，何为遽踢之？轻易如此，安能胜重耶？”遂留癯而遣肥，癯即孝宗也。
　　
　　《剑南诗稿》：“俗言猫为虎舅，教虎百为，惟不教上树。”
　　
　　《五灯会元》：猫儿会上树。
　　
　　《湖湘野录》：真净和尚颂曰：“五白猫儿爪距狞，养来堂上绝虫行。分明树上安身法，切莫遗言许外甥。”
　　
　　《省心录》：苏子由曾为黄白术，密室中置大炉，将举火，见一大猫，据炉而溺，须臾不见，子由遂不复讲。（亦见《孙公谈圃》。）（）
　　
　　《传奇》：成自虚，雪夜于东阳驿寺中遇苗介立，吟诗曰：“为慙食肉主恩深，日晏蟠蜿卧锦衾。且学志人知白黑，那将好爵动吾心。”次日视之，乃一大駮猫儿也。（）
　　
　　《范蜀公记事》：马鞭击猫，节节断折。（陆游曰，筇竹杖击狗，亦然。）（）
　　
　　《辍耕录》：木八刺与妻对饭，妻以小金鎞刺脔肉，将入口，门外有客至，妻不及啖，且置器中，起去治茶。比回，无觅金鎞处，时一婢在侧执作，意其窃取，拷问万端，终无认辞，竟至殒命。岁余，召匠者整屋扫瓦瓴积垢，忽一物落石上有声，取视之，乃向所失金鎞也，与朽骨一块同坠。原其所以，必是猫来偷肉，故带而去。婢偶不及见耳。（）
　　
　　《农田余话》：李瑛与家人饮酒，妻以所插金篦揭肉而食，偶有客至，瑛出迎，妻速入厨具茶饮。客去，寻向之金篦，无有也。疑为一女奴所盗，杖之致死。久之，家人与里巷会茶，中有一老妇人首插金篦，熟视之，乃向之所失物也。询之，是买于一圬者，及问圬之所来，云于某整屋瓦，合漏中得之。盖是时有肉在篦上，为狸奴衔去，堕于彼也。
　　
　　《传灯录》：南泉和尚云，甘贽行者设粥，请大众为狸奴白牯念摩诃般若波罗蜜，甘乃禮拜。
　　又：僧问南泉禅师云：“狸奴白牯却知有，为什么却知有？”师曰：“汝怎怪得伊。”（）
　　
　　《义山杂纂》：猫暖处便在。
　　
　　《王铚杂纂续》：易图谋，邻舍猫，爱便宜，养雌猫。
　　
　　《韦居听舆》：十二宫，神鼠居子位。神宗生戊子，鼠为本命，而当年未闻禁蓄猫。
　　
　　《玉堂闲话》：范贤家常有燕巢于舍下，雏已哺食矣，其雌者为猫所得，雄啁啾久之方去，即时又与一燕为匹，而至哺雏如故。不数日，雏相继堕地而僵，盖为继偶者所害。（俞德驎《燕猫行》：“饥猫攫燕欲何为，汝猫不仁燕何罪？”）
　　
　　《瀛涯胜揽》：法祖儿国、阿丹国、傍葛刺国，皆有蓄猫。
　　
　　《夷坚志》：自鄂渚至襄阳，七百里长涂，荒寂有虎精者，素为人害。乾道七年，江同祖早行，忽见一妇人在马前，双目绝赤，抱小狸猫，乍后乍前相逐，不置将弛担，乃不见江心，念岂非所谓虎精者乎？江还舍且一月，闻门外金鼓叫噪声，士庶环集者几千数，出覩之，则彼妇也。问其故，皆言南市人家，连夕失猪并小儿。其多物色，奸窃无有也，独小客店内此妇人单身，僦挚经三旬矣，而未尝烟爨，囊无一钱，但谨育一猫，望其吻，时有毛血沾污，疑必怪物，是以逻执送府。既入郡，郡守不忍穷治，押出竟。
　　
　　《桯史》：岳珂家素蓄一青色猫，善捉鼠。一日正午出门，即逸去，购求竟不获。客有知间里之奸者，言：和宁门有肆，号曰鬻野味，皆猫犬肉也。夜×犬负而趋，若猫则昼攫。都人居浅隘，猫或嬉敖于外，一见不复可遁，夜则入于和宁之肆，无遗育焉。
　　
　　《乌衣香牒》：元贞二年，双燕巢于柳汤佐之宅。一夕，家人举灯照蝎，其雄惊堕，为猫所食，雌彷徨飞鸣不已，朝夕守巢，哺诸雏成，翼而去。明年，雌独来，复巢其处。人视巢生卵，疑其更偶，徐伺之，则抱雏之壳耳。
　　
　　《七修类稿》：杭州城东真如寺，宏治间有僧曰景福，畜一猫，日久驯熟。每出诵经，则以锁匙付之于猫，及回时，击门呼其猫，猫乃含匙出洞交主也。或他人击门，无声；或声非其僧，求不应。（）
　　
　　《文安集》：范元亨为桂阳令，桂阳民白有盗其牛者，踪迹无所得。方疑所捕二猫，嗛牛耳鸣号于庭。求猫主索之，果得牛。
　　
　　《应庵任意录》：猫喉腹中作拽锯声，俗谓之猫念佛。（）
　　
　　《玉芝堂谈荟》：三宣慰中有妖术曰卜思鬼，妇人习之，夜化为猫犬，行窃人家。
　　
　　《臞仙肘后经》：净猫，如阉猪镦鸡。（）
　　
　　《明史纪事本末》：噍穴之鼠，不复畏猫。
　　
</div>
    <div class="pagination">
<a href="猫乘_page2.html">上一页</a><a href="猫乘.html">1</a><a href="猫乘_page2.html">2</a><span class="current-page">3</span><a href="猫乘_page4.html">4</a><a href="猫乘_page5.html">5</a><a href="猫乘_page6.html">6</a><a href="猫乘_page7.html">7</a><a href="猫乘_page8.html">8</a><span>...</span><a href="猫乘_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
