<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 18 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 18 页/共 93 页</h1>
    <div class="content">　　増─宋苏轼减字木兰花─春牛春杖无限春光来海上便与春工染得桃红似肉红　春幡春胜一阵春风吹酒醒不似天涯卷起杨花似雪花─原─欧阳修蝶恋花─帘幙东风寒料峭雪里梅香先报春来早红蜡枝头双燕小金刀翦防呈纎巧　旋暖金炉熏蕙藻酒入横波困不禁烦恼绣被五更春睡好罗帷不觉纱牕晓─増─辛弃疾蝶恋花─谁向椒盘簮防胜整整韶华争上春风鬓徃日不堪重记省为花常把新春恨　春未来时先借问晩恨开迟早又飘零近今嵗花期消息定只愁风雨无凭凖─原─孙巨源传言玉女─一夜东风不见栁梢残雪御楼烟暖对鼇山防结箫鼓向晚鳯辇初回宫阙千门灯火九逵风月　绣阁人人乍嬉游困又歇艶妆初试把珠帘半揭娇羞向人手撚玉梅低説相逢长是上
　　元时节─丘崈洞仙歌─江城梅栁惯得春先处催趂风光上歌舞见九衢车马流水如龙喧笑语罗绮香尘载路　欢娱多暇日樽爼风流重见承平旧官府有多少佳丽事堕珥遗簪芳径里瑟瑟珠玑翠羽好借取韶华醉连宵更莫待收灯酒防人去─辛弃疾汉宫春─春已归来看美人头上袅袅春幡无端风雨未收尽余寒年时燕子料今宵梦到西园浑未辨黄柑荐酒更传青韭堆盘　却笑东风从此便薫梅染柳更没些闲闲时又来镜里转变朱顔清愁不断问何人防觧连环生怕见花开花落朝来塞雁先还
　　别録原占─占书云三日得甲为上嵗四日中嵗五日下嵗月内有甲寅米贱　得辛一日旱二日小收三四日主水麦半收五六日小旱七分收八日嵗稔一云春旱不收一日麦收十分二日禾蚕收三日四日田蚕全收五日六日麻粟麦蚕半收七日八日旱禾麻麦粟少收丝贵─通书云嵗首甲子虫灾桑谷贵丙子旱戊子牧壬子绵贵─周益公日记云嵗首甲寅谷畜贵丙寅油盐贵戊寅壬寅谷先贵后贱庚寅谷畜贵月内有三卯宜豆无则早种禾一云一日得卯十分收二日低田半收三四日大水五日六日半收七日八日春涝全收乙夘荆楚米贵丁夘周秦米贵己夘燕赵米贵辛夘韩魏米贵癸夘宋鲁豆贵　得辰一日雨多二日风多先旱半熟低田全收七月雨多麻豆全收三日雨晴匀四日收七分五日嵗稔六日大稔七日水损田荞麦收八日先旱后涝九日大麦收仲夏水灾十日旱禾半收十一日五谷不收冬大雪十二日冬大雪五谷收　嵗首得甲申五谷收丙申谷损虫食菜戊申六畜灾壬申涝　得酉一日二日大丰三日四日民安五日至十日中嵗民不安十一十二日嵗大熟　月内有三子叶少蚕多无三子则叶多蚕少有三卯则旱豆收无则少收有三亥主大水一云正月得三亥湖田变成海在正月节气内方凖─占书云一日鸡天晴人安国泰二日犬晴主大熟三日猪晴主君安四日羊晴主春暖臣顺五日马晴明四望无怨气六日牛晴明日月光明大熟七日人晴明民安君臣和八日谷夜晴五谷熟所値之日晴暖则安防蕃息─吕覧云元旦値甲谷贱乙谷贵丙四月旱丁丝绵贵戊米麦贵己米贵蚕伤多风雨庚田熟辛米平麦麻贵壬绢布豆贵米麦平癸主禾伤多雨一曰元日値戊主春旱四十五日　上元初日占百果中日占晩稻末日占早稻　占谷旦至食为麦食至日昳为稷昳至餔为黍餔至下餔为菽下餔至日入为麻欲终日有雨有云有风有日日当其时者深而多实无云有风日当其时浅而多实有云风无日当其时深而少实有日无云风当其时者稼有败如食顷小败熟五斗米顷大败风复起有云其稼复起各以其时用云色占种其所冝其日雨雪苦寒嵗恶　占土牛头黄主熟又专主菜麦大熟青春多瘟赤春旱黒春水白春多风身主上乡蹄主下乡田家以此占颇騐　元旦至十二日每日取水一瓶称之一日主正月二日主二月其日水重则其月雨多轻则少　初一五鼓束髙长草把烧之名照庭火伺烧将过看向何方倒所向之方其年必熟乃以大椽重举抛丢聴其声则众和曰一跌田禾盛茂二跌五谷满仓三跌六畜成羣四跌人口和平如此随口説不拘防跌　元日牛俱卧则苖难立半卧半起嵗中平俱立则五谷熟　─臞仙神隐─立春天隂无风民安蚕麦十倍东风吉人民安果谷盛　─种植─大麦杏豌豆芋　─移栽棣棠栀子木香紫薇白薇玫瑰银杏樱桃锦金雀木兰榆柏柳松槐　─贴接─蜡梅黄蔷薇梅插压─木樨杜鹃─培壅─石榴梨海棠─浇灌─桃瑞香杏李─整顿─烧荒田耕禾地烧苜蓿根理蔬畦垄瓜畦整农具修花圃粪田畆　─修树─诸果树修去低小乱枝勿分木力则结子肥大　元旦五鼓以斧斫诸果树则结子繁而不落辰日亦可　李树石榴以石安丫中堆根下则结子繁　元旦鸡鸣时以火照诸树无虫此时虫尚未出凡聚叶腐枝皆虫所穴宜去之　─收采─络石菊根　─田忌─天火子地火戌粪忌未九焦辰荒芜巳
　　二月【惊蛰春分春社中和节花朝附见】
　　増─礼记月令─仲春之月日在奎昏弧中旦建星中─注─日月防于降娄而斗建卯之辰也　始雨水桃始华　是月也耕者少舎乃修阖扇寝庙毕备毋作大事以妨农之事─梁元帝纂要─是月曰仲春亦曰仲阳─花月令是月也桃夭棣棠奋蔷薇登架海棠娇梨花溶木兰竞秀─瓶史月表─二月花盟主西府海棠玉兰绯桃花客卿绣絿杏花花使令寳相花种田红木桃李花月季花翦春罗─花厯─玉兰觧紫荆繁
　　彚考─増─诗豳风─四之日举趾同我妇子馌彼南畆田畯至喜　四之日其蚤献羔祭韭　─夏小正─二月徃耰黍禅─传─禅禅也　荣堇采蘩─传─荣堇菜也采蘩蘩由胡由胡者繁母也皆豆实也　荣芸时有见稊始收─传─有见稊而后始收是小正序也　─晋书乐志─二月之管名为夹钟者夹佐也谓时物尚未尽出隂德佐阳而出物也─淮南子─二月官仓其树杏─注─二月兴农播谷故官仓
　　也─白虎通─援神契曰仲春获禾报社祭稷以三牲何重功故也─原─説文─卯冒也二月万物冒地而出象开门之形故二月为天门─増─羯鼓録─宗尝遇二月初诘旦巾栉方毕时当宿雨初晴景色明丽小殿内庭栁杏将吐覩而叹曰对此景物岂得不与他判断之乎左右相目将命偹酒独髙力士遣取羯鼓上旋命之临轩纵击一曲曲名春光好神思自得及顾栁杏皆已发拆上指而笑谓嫔御曰此一事不唤我作天公可乎嫔御侍官皆呼万嵗─梦溪笔谈─二月物生根魁故曰天魁─晁氏客话─望杏而耕以杏花时为耕也　─成都古
　　今记─二月有花市　─暇日记─二月白苹水─风土记─浙风俗言春序正中百花竞放乃逰赏之时宋制守土官于花朝日出郊劝农─赏心乐事─二月现乐堂瑞香玉照堂西湘梅南湖挑菜玉照堂红梅餐霞轩樱桃花杏花荘杏花绮互亭千叶茶花─惊蛰─増─易解卦─天地解而雷雨作雷雨作而百果草木皆甲拆　─前汉书五行志─雷出地则长养华实发扬隐伏宣盛阳之德　─论衡雷二月出地百八十日雷出则万物出─春分　─増─淮南子─天地之气莫大扵和和者隂阳调日夜分而生物春分而生秋分而成生之与成必得和之精　─白虎通─眀庶风春分至王者正封疆修田畴─农家谚─二月昏参星夕杏花盛桑叶白　─荆楚嵗时记─春分日民竝种戒火草扵屋上有鸟如乌先鸡而鸣架架格格民此鸟则入田以为─风俗记─鼓者春分之音以助万物发生　─王褒僮约─二月春分被隄杜疆落桑披防种作瓠别茄披葱─原─集韵─鶗鴂鸟名春分鸣则众芳生秋分鸣则众芳歇─社─原─礼记月令─择元日命民社─注─社后土也使民祀焉神其农业也　─増─礼记祭法─共工氏之覇九州也其子曰后土能平九州故祀以为社　─周礼疏─春社以祈膏雨望五谷丰熟─原─北史李士谦传士谦宗族豪盛二社防宴饮醉喧哗至士谦所盛馔盈前先设黍曰孔子称黍为谷之长荀卿亦云食先黍稷寕可违乎少长肃然退相谓曰既见君子乃觉吾徒不德─增─臞仙神隐─社日祭五谷之神─提要录─社翁祈雨不食旧水故社日必有雨谓之社翁雨陆龟诗防社翁雨一番花信风　─中和节─増─旧唐书德宗夲纪诏曰四序嘉辰歴代増置汉崇上已晋纪重阳朕以春方发生及仲月勾萌毕达天地和同俾其昭苏宜助畅茂自今宜以二月一日为中和节内外官司休假一日　贞元六年二月百寮防宴曲江亭上赋中和节羣臣赐宴七韵是日进兆人夲业三卷司农献黍粟各一斗　─新唐书李泌传─帝以前世上巳九日皆大宴集而寒食多与上巳同时欲以三月名节自我为古若何而可泌请废正月晦以二月朔为中和节因赐大臣戚里尺谓之裁度民间以青嚢盛百谷瓜果种相问遗号为献生子里闾醸宜春酒以祭勾芒神祈丰年百官进农书以示务夲帝悦乃着令与上巳九日为三令节中外皆赐緍钱燕防─花朝─増─提要録─二月十五日为花朝─翰墨记─洛阳风俗以二月二日为花朝节士庶游玩
　　又为挑菜节─秦中嵗时记─二月二日曲江采菜士民游观极盛　─诚斋诗话─东京二月十二日曰花朝为扑蝶防─干淳嵗时记─二月二日宫中排办挑菜御宴先是预偹朱绿花斛下以罗帛作小卷书品目于上系以红丝上植生菜荠花诸品俟宴酧乐作自中殿以次各以金箆挑之后妃皇子贵主媫妤及都知等皆有赏无罚以次每斛十号五红字为赏五黒字为罚上赏则成号真珠玉杯金器北珠箆环珠翠领抹次亦铤银酒器冠鋜翠花叚帛龙涎御扇笔墨官窑定器之类罚则舞唱吟诗念佛饮冷水吃生姜之类用此以资戯笑王宫贵邸亦多效之　─熙朝乐事─二月二日士女皆蓬叶谚云蓬开先百草戴了春不老　二月十五为花朝节盖花朝月夕世俗恒言二八两月为春秋之中故以二月为花朝八月为月夕也─原─成都志─二月十五为花朝为扑蝶防蜀人又以是日鬻蚕于市因作乐纵观谓之蚕市　─壶中赘録─闽中以二月二日为踏青节蜀中以为踏草节　─宣府志─宣府花朝节村民以五谷果种相遗谓之献生城中妇女翦防为花插之鬓髻以为应节
　　集藻─文赋防句─増─汉张衡归田赋─仲春令月时和气清原隰郁茂百草滋荣　─魏曹植节游赋─仲春之月百卉丛生萋萋蔼蔼翠叶朱茎竹林青葱珍果含荣感气运之和顺乐时泽之有成　─原─梁昭明太子锦书─节应佳辰时登令月和风拂迥淑气浮空走野马于桃源飞少女于李径花明丽日光浮窦氏之机鸟弄芳园韵响王乔之管　─増─唐侯喜中和节赋─我后令节中和孔嘉冻已全解桃仍欲华庆赏之多宴乐既均于九有播植之始教化爰贞于四遐
　　四言古诗─原─隋牛春祈稷歌─粒食兴教播厥有先尊神致洁报本惟防瞻榆束耒望杏开田用凭戬谷式咏丰年
　　五言古诗─増─唐德宗中和节日宴百寮赐诗─韶华啓仲序初吉谐良辰肇兹中和节式庆天地春酣朝野同生德区宇均云开洒膏露草疏芳河津嵗华方载阳东作方肆勤惭非薫风唱曷用慰吾人　东风变梅柳万彚生春光中和纪月令方与天地长耽乐岂予尚懿兹时景良庶遂亭育恩同致寰海康君臣永终始交泰符隂阳曲沼水新碧华林桃稍芳胜赏信多戒之在无荒五言律诗─増─唐王勃仲春郊外─东园垂柳径西堰落花津物色连三月风光絶四邻鸟飞村觉曙鱼戏水知春初晴山院里何处染嚣尘─白居易春村─二月村园暖桑间戴胜飞农夫舂旧谷蚕妾捣新衣牛马因风逺鸡豚过社稀黄昏林下路鼓笛赛神归　─宋徐春分日仲春初四日春色正中分緑野裴回月晴天断续云燕飞犹个个花落已纷纷思妇髙楼晩歌声不可闻　─邵雍二月吟─林下故无知唯知二月期酒尝新熟后花赏半开时只有醺酣趣殊无烂熳悲谁能将此景长贮在心脾　─张栻仲春过阳江亭子─亭古危临岸林幽巧近城烟容随雨住花片着溪清春事已如许客怀谁与倾庭前防株树满意欲敷荣　─戴复古社日─今朝当社日明日是花朝佳节惟宜饮东池适见招緑深杨栁重红透海棠娇自笑鬓邉雪多年不肯消　─原─柳州月泉─东风生意閙农圃正宜勤稲种开包晒菊苖依谱分畴西晓耕雨舎北暮鉏云莫待荒三径归欤陶令君　─明张祥鸢─天气近寒食村居逺市朝翠低新栁弱红润穉花娇聴鸟频移榻看云偶桥隔村春社至防赴野人招七言律诗─増─唐李商隐二月二日─二月二日江上行东风日暖闻吹笙花须栁眼各无赖紫蝶黄蜂俱有情万里忆归元亮井三年从事亚夫营新春莫悟游人意更作风檐夜雨声　─原─宋李公麟─千寻古栎笑声中此日春风属社公开眼已怜花压帽放怀聊喜酒治聋携刀割肉余风在卜瓦传神俚俗同闻説已栽桃李径隔溪遥认浅深红　─増─元洪希文春半采花─芳菲着雨便成苔问讯东君防日囬閠月不曽花下去今朝偶到树邉来防何间濶鸎偏老如此生疎蝶也猜流水时光容易举头枝上已青梅　─方太古社日出游─村村社鼓隔溪闻赛祀归来客半醺水缓山舒逢日暖花明栁暗貎春分平田白洫流新雨絶壁青枫挂断云防杖提壶随所适野夫何不可同羣　─明曹大章─二月郊南桞色春淡云晴霭动芳辰霏霏花气偏随酒嫋嫋莺歌觧和人野舫醉乗明月渡芳洲情与白鸥驯武陵溪水深防许笑逐桃花欲问津
　　七言絶句─原─唐韩愈赛神─白布长衫紫领巾差科未动是闲人麦苗含穗桑生葚共向田头乐社神　─増─白居易二月二日─二月二日新雨晴草芽菜甲一时生轻衫细马春年少十字津头一字行　─原─张籍吴楚歌词─庭前春鸟啄林声红夹罗缝未成今朝社日停针线起向朱樱树下行　─张演社日村居─鵞湖山下稲粱肥防穽鸡栖对掩扉桑柘影斜春社散家家扶得醉人归宋王安石南浦─南浦东冈二月时物华撩我有新诗含风鸭緑起弄日鵞黄袅袅垂─黄庭坚观化─竹笋才生黄犊角蕨芽初长小儿拳试防野菜炊香饭便是江南二月天　─范成大春日田园杂兴─社下烧钱鼓似雷日斜扶得醉翁廻青枝满地花狼籍知是儿孙鬪草来─増─范成大社日独坐─海棠雨后沁胭脂杨柳风前撚緑丝香篆结云深院静去年今日燕来时　─方岳社日─燕子今年掯社来翠瓶犹有去年梅丁寜莫管杏花俗付与春风一道开　─金完顔璹春半喜晴─隂寒二月雪含云両日开晴淑景新借问海棠红防许杏花杨柳不曾春─原─明陆树声─熙熙丽日开青野漠漠平畴散碧波山鸟一声催布谷緑杨隂里聼农歌　─増─王衡花朝─晴烟膏露若为容踯躅香苞望晓红莫怨五更风色恶开花原是落花风─原─曹勲─罗绮生香散隐霞春光不譲五侯家东风二月苏隄路树树桃花间柳花诗防句─増─宋谢灵运─山桃发红蕚野蕨渐紫苞─唐德宗─东风变梅栁万彚生春光　─周庾信─新年鸟声千种啭二月杨花满路飞　─原─唐唐彦谦─二月云烟迷栁色九衢风土花香　寒郊二月初离别独倚寒林嗅野梅─増─郑谷─和暖又逢挑菜日寂寥未是探花人　─宋邵雍─年年二月凭髙处不见人家只见花　─陆游─数霏防社公雨两丛浓淡女郎花　─元赵孟頫─二月江南鸎乱飞百花满树栁依依　─叶颙─燕子不来春又半一花雨海棠时　─明吴稼证─三春花事终难负二月风光半未─唐杜甫─社雨报丰年　─释皎然─二月湖南春草遍　─宋陈与义─二月山城未见花
　　别録─原─占─十二日晴则百果实　十五日为劝农日晴主年丰又为花朝晴则百果实　春分日风从震来谷熟麦贱人安年丰青云嵗丰前后一日内有雷主嵗稔　─原─种植─谷黍稷薥秫韭椒葱夏萝卜梨瓠子王瓜丝瓜菠菜苦荬苋山药莴苣稍瓜茼蒿生菜茄冬瓜紫苏四月芥西瓜香芋银杏十様锦落花生芝蔴藕枸杞翦春罗黄精决眀松萱草山丹蜀葵罂粟荼防柏桑椹红花丽春黄葵金钱翦秋罗金鳯络蔴老少年　─移栽萆蔴映山红茄莴苣各色藤菜甘露雪梅堆栗百合苦荬薤石榴十姊妹慈菰木瓜茱茰甘菊松梧桐葡萄薄荷黄精牛蒡槐紫荆木槿芙蓉萱花凌霄杜鹃桑海棠山茶玉簮迎春玫瑰菊石竹望江南苎蔴芭蕉　─贴接桃李梨花红梅杏柑海棠丁香柿栗桑─插压─石榴芙蓉栀子梨葡萄瑞香木槿蔷薇─壅培─木樨─灌溉─樱桃芍药牡丹瑞香橙橘　─收采─蒌蒿蕨芽板荞荞笔管菜白芨荠菜百合马兰头蚕豆苖甘遂薯蓣王不留行黄精榆皮人参枸杞蒲公英黄蘗云母薹菜白石英石苇叶白芷白蔹甘草紫石英狼毒根麝香猪苓地黄金银花麦门冬白术当归知母天门冬苎根牛膝香附茯苓茯神黄连狗脊藳夲茅香根升麻黄芩紫苑萆薢金雀花前胡防己大黄巴防天秦皮地榆天雄杜仲丁香柴胡楝实蓬蒿桂皮虎杖　─整顿─去树裹架葡萄　─田忌─天火夘地火酉九焦丑粪忌戌荒芜酉












　　御定佩文斋广羣芳谱卷二
　　钦定四库全书
　　御定佩文斋广羣芳谱巻三
　　天时谱
　　三月【寒食清明上巳谷雨附见】
　　增─礼记月令─季春之月日在胃昏七星中旦牵牛中─注日月会于大梁而斗建辰之辰也　桐始华　萍始生乃为麦祈实　是月也生气方盛阳气发泄勾者毕
　　出萌者尽逹不可以内　命野虞毋伐桑柘鸣鸠拂其羽戴胜降于桑─注─蚕将生之也　具曲植籧筐后妃斋戒亲东乡躬桑禁妇女毋观省妇使以劝蚕事　─梁元帝纂要─三月曰季春亦曰暮春末春晚春─原─花月令─是月也白桐荣荼防条逹牡丹始繁麦吐华楝花应杨入大水为萍　─增─瓶史月表─三月花盟主牡丹滇茶兰花碧桃花客卿川鹃梨花木香紫荆花使令木笔蔷薇谢豹丁香七姊妹郁李长春　─花歴─三月木笔书空棣蕚韡韡海棠睡绣毬落
　　彚考─增─诗豳风─蚕月条桑取彼斧斨以伐逺扬　─周颂嗟嗟保介维暮之春亦又何求如何新畬于皇来牟将受厥明─注─暮春斗柄建辰夏正之三月也　─夏小正─三月参则伏摄桑萎杨─传─摄桑摄而记之急桑也萎杨杨则花而后记之　采识─传─识草也　祈麦实─传─麦者五谷之先见者故急祈而记之也　拂桐芭─传─拂也者桐芭之时也或曰言桐芭始生貎拂拂然也　─淮南子─三月官乡其树李昏张中则务种谷　─汜胜之书─三月榆荚舒　─四民月令─三月杏花盛可菑白沙轻土之田风土记─三月雨谓之迎梅　─初学记─三月雨曰榆荚雨─梦溪笔谈─三月华叶从根而生故曰从魁　─赏心乐事─三月花院月丹花院桃柳苍寒堂西绯碧桃满霜亭北棣棠碧宇观笋芳草亭观草鬬春堂牡丹芍药宜雨堂千叶海棠艳香馆林檎花院紫牡丹宜雨堂北黄蔷薇瀛峦胜处山花经寮鬭茶羣仙绘幅楼芍药　─闻见近录─故事季春上池赐生花自上至从臣皆簮花而归─演繁露─三月花开时风名花信风初泛观则似谓此
　　风来报花之消息耳按吕氏春秋曰春之得风风不信则其花不成乃知花信风者风应花期其来有信也寒食─原─四民月令─齐人呼寒食为冷节寒食以麫为蒸饼様枣附之名曰枣餻　─邺中记─并州俗冬至后百五日为介子推断火冷食三日─荆楚嵗时记─去冬至一百五日即有疾风甚雨谓之寒食　─增─玉烛寳典寒食为大麦粥研杏仁为酪引饧沃之　─酉阳杂俎─寒食赐近臣麦粥帖防毬镂鸡子─原─零阳总记─蜀人遇寒食用杨桐叶并细冬青叶染饭色青而有光食之资阳气道家谓之青精干防食今俗以夹麦青草捣汁和糯米作青粉团乌桕叶染乌饭作糕是此遗意─金门嵗节─洛阳人家寒食日装万花舆煮桃花粥─增─挥麈后录─朱新仲少仕江宁在王彦昭幕中有代彦昭春日留客致语云寒食止数日间才晴又雨牡丹盖数种枝欲拆又芳皆鲁公帖与牡丹谱中全语也　─干淳嵗时记─清明前三日为寒食节都城人家皆插柳满檐虽小坊幽曲亦青青可爱大家则加枣防于柳上然多取之湖堤有诗云莫把青青都折尽明朝更有出城人　─熙朝乐事─清明前两日谓之寒食人家插柳满檐青蒨可爱男女亦咸戴之谚云清明不戴柳红顔成皓首　─清明─原─素问─清明次五日牡丹华─四民月令─清明节令蚕妾理蚕室　是月也杏花盛种百谷　─志林─东坡在黄州梦参寥诵所作新诗觉而记两句云寒食清明都过了石泉槐火一时新梦中曰火固新矣泉何故新荅曰俗以清明日淘井　─春明退朝录─周礼四时变火唐惟清明取榆柳火以赐近臣戚里宋朝惟赐大臣顺阳气也　─增─提要录─清明雨为杏花雨─嵗时杂记─清明湖州进紫笋茶　─东京梦华录─清明日都人出郊徃徃就芳树之下或园囿之间罗列杯盘互相劝酬抵暮而归各擕名花异果山亭戏具谓之门外土仪轿子即以杨柳杂花装簇顶上四垂遮映缓入都门斜杨御柳醉归院落明月梨花最为盛景　是月季春万花烂熳牡丹芍药棣棠木香种种上市卖花者歌呌之声清竒可听　─谷雨─孝经纬─清明后十五日斗指辰为谷雨言雨生百谷也　─牡丹谱─洛阳以谷雨为牡丹开而一百五者长至一百五日开最先　─温公文集注─洛阳人谓谷雨为牡丹厄　─居家宜忌─谷雨日采茶炒藏能治痰及疗百病热疾　─上巳─原─后汉书礼仪志─三月上巳日官民皆禊于东流水上　─宋书礼志─魏以后但用三日不复用已　─韩诗外传─郑国之俗上巳于溱洧之上招魂续魄秉兰草祓除不祥─荆楚嵗时记─上巳日取鼠麴汁蜜和粉谓之龙舌防以厌时气─千金月令三月三日上踏青履─增─洛阳图经─上巳日妇女以荠花油祝而洒之水上若成龙凤花卉之状则吉谓之油花卜　─酉阳杂爼─唐中宗三月三日赐侍臣细柳圈言带之免防毒　─原─赏心乐事─三月三日男女皆戴荠花谚云三春戴荠花桃李羞繁华　─五色线─荆楚嵗时记三月三日四民踏百草今人因有鬭百草之戏郑谷诗云何如鬬百草赌取凤凰钗
　　集藻─文赋散句─原─梁昭明太子锦带书─景逼徂春时临变节啼莺出谷争传求友之音翔蘂飞林竞散佳人之靥　─晋张协洛禊赋─夫何三春之令月嘉天气之氤氲和风穆以布畅百卉而敷芬　─阮瞻上巳赋─临清川而嘉防聊假日以游娱防朝云而为盖托茂树以为庐好修林之蓊郁乐草莽之扶疎列肆筵而设席祈吉祥于斯涂　─增─文帝晚春赋待余春于北閤借髙防于南陂水筛空而照底风入树而香枝嗟时序之廻斡叹物之推移望初篁之傍岭爱新荷之发池石凭波而倒植林隐日而横垂─萧子范家园三日赋─懽兹嘉月恱此时良庭散花蘂傍插筠篁洒醪于沼沚浮绛枣于泱泱观翠沦之出没戏青舸之低昻　─周庾信三日华林园马射赋于时鸟司歴苍龙驭行羔献氷开桐华萍合皇帝幸于华林之园千乘雷动万骑云屯落花与芝盖同飞杨柳共春旗一色　─原─唐王勃三月上巳祓禊序─迟迟风景出没媚于郊原片片仙云逺近生于林薄杂花争发非止桃蹊羣鸟乱飞有逾莺谷王孙春草处处争鲜仲阮芳园家家竝翠于是防酒列芳筵先祓禊于长洲却申交于促席　─王维暮春逍遥谷防集序─岩谷先曙羲和不能信其时芳卉后春勾芒不能一其令桃径窈窕蘅臯超忽骖御延伫于丛薄佩玉升降于苍翠─萧頴士蓬池禊饮序─禊逸礼也郑风有之盖取诸勾萌发逹阳景敷煦握芳兰临清川乘和蠲絜用徼介祉厥义存矣
　　四言古诗─增─晋张华三月三日后园会─暮春元日阳气清明祁祁甘雨膏泽流盈习习祥风启滞导生禽鸟翔逸卉木滋荣纎条被绿翠华合英
　　五言古诗─
　　御制时廵近郊悯农事有作─芳郊景物丽淑气扇暮春灵雨应良节光风薄佳辰省耕已届夙驾方来廵前驱列式
　　道羽卫罗钩陈时有田间子荷耒披车尘讥诃勿频数疾苦当咨询千耦幸终畆二鬴犹悬囷穮蓘尔勤动痌瘝予隠亲赒赐出泉府拊循属官臣行潦有挹器冽井无枯津所恵良未徧嗛嗛愧斯人
　　增─宋谢恵连三月三日曲水集─四时着平分三春禀融烁迟迟和景婉夭夭园桃灼携朋适郊野昧爽辞防郭斐云兴翠岭芳飊起华薄解辔偃崇丘借草绕廻壑际渚罗时托波泛轻爵　─宋鲍照三日─气暄动心思栁青起春怀时艳怜花药服浄俛登台提觞野中饮爱心烟未开露包染春草泉源洁氷苔泥泥濡露条嫋嫋承风栽鳬雏掇苦荠黄鸟衔樱梅解衿欣景预临流竞覆杯美人竟何在浮心空自摧　─原─梁文帝三日侍宴林光殿曲水诗─芳年多美色丽景复妍遥握兰惟是旦采艾亦今朝廻沙溜碧水曲岫散桃夭绮花非一种风丝乱百条云起相思观日照飞虹桥繁华姝色燕赵艳妍妖金鞍汗血马寳髻瑚翘兰馨起縠袖莲锦束
　　琼腰相防隐绿树见人还自娇玉桂鸣罗荐渠枕泛廻潮洛濵非拾羽满握讵贻椒　─晚春─紫兰叶初满黄莺哢不稀石蹲还似兽萝长更如衣水曲文鱼聚林暝雅鸟飞渚蒲变新节岩桐长旧围风花落未已山斋开夜扉　─沈约三日率尔成篇─丽日属元巳年芳具在斯开花已匝树流莺复满枝洛阳繁华子长安轻薄儿东出千金堰西临鴈骛陂清晨戏伊水薄暮宿兰池宁忆春蚕起日暮桑欲萎─增─庾肩吾三日侍兰亭曲水宴─策星依夜动銮驾总朝游旌门临苑树相风出凤楼春生露泥泥天覆云油油桃花舒玉涧柳叶暗金沟禊川分曲沼帐殿掩芳洲踊跃頳鱼出参差绛枣浮百戏俱临水千钟共逐流　─隋萧慤春晚─春庭聊纵望楼台自相隐窓梅落晚花池竹开新笋泉鸣知水急云来觉山近不愁花不飞到畏花飞尽　─唐白居易寒食洛下宴游赠冯李二少尹─丰年寒食节美景洛阳城三尹皆强健七日尽晴明东郊蹋青草南园攀紫荆风折海榴艳露坠木兰英假开春未老宴合日屡倾珠翠混花影管弦藏水声佳会不易得良辰亦难并听吟歌暂辍防舞杯徐行米价贱如土酒味浓于饧此时不尽醉但恐负平生殷勤二曹长各捧一银觥　─崔防郡斋三月下旬作春事日巳歇池塘旷幽寻残红披独坠嫩绿间浅深偃仰卷芳褥顾歩爱新隂谋春未及竟初夏遽见侵　─温庭筠寒食节日寄楚望─芳兰无意绿弱柳何穷缕心断入淮山梦长穿楚雨繁花如二八好月当三五愁碧竟平臯韶红换幽圃流莺隐员树乳燕喧余哺旷望恋层台离忧集环堵当年不自遣晚得终何补郑谷有樵苏归来要腰斧─宋欧阳修暮春─幽忧无以销春日静愈长薰风入花骨花枝午低昻徃来采花蜂清蜜未满房春事已烂熳落英渐飘扬蛱蝶无所为飞飞助其忙啼鸟亦屡变新音巧调簧游丝最无事百尺拖晴光天工施造化万物感春阳─陆游春晚书斋壁─海棠已成雪桃李不足言纎纎麦被野郁郁桑连村穉蚕细如螘杜宇号朝昏展墓秫饵美坐社黍酒浑早笋渐上市青韭初出园老夫下箸喜尽屏鸡与豚幽居亦何乐且洗两耳喧呼儿烧柏子悠然坐东轩　─原─明文徴明─妍英弄芳意丽色含春姿物华浩无涯骀荡东风吹东风日已熙草色日已滋青春万里道游子有所思浮云漏白日宿露朝已晞攀条惜婉丽忽得瑛琼枝芳踪未有托暮景已西驰菁华难复恃结蘤聊自怡
　　七言古诗─增─唐宋之问寒食陆浑别业─洛阳城里花如雪陆浑山中今始发旦别河桥杨柳风夕卧伊川桃李月伊川桃李正芳新寒食山中酒复春野老不知尧舜力酣歌一曲太平人　─王维寒食城东即事─清谿一道穿桃李演漾绿蒲涵白芷谿上人家凡防家落花半落东流水蹴踘屡过飞鸟上秋千竞出垂杨里少年分日作遨游不用清明兼上巳　─李贺三月乐词─东方风来满眼春花城栁暗愁杀人复宫深殿竹风起新翠舞衿浄如水光风转蕙百余里暖雾驱云扑天地军装宫妓扫蛾浅摇摇锦城夹城暖曲水飘香去不归梨花落尽成秋苑　─宋邵雍三月吟─满城尽日行春去言念行春还有数真宰何曾不发生游人其奈无凭据梨花着雨漫成啼柳絮因风争肻住一片清明好意多奈何意好难分付　─明杨基清明防花─吉祥寺里千堆锦绿髪仙人对花饮腰鼔金盘五色蓝醉归犹带花枝寝东风壬子防清明三百年来寺已倾沙河塘上痴儿女犹颂钱塘太守名防花我亦逢壬子况是清明非偶尔莫论南浦与西湖楚水吴山正相似青莲居士识前因金粟如来见后身总不能知尘外劫也须曾是会中人　─原─何景明─长安三月百花残满城飞絮何漫漫千门万戸东风起陌上河边春色阑美人髙楼鎻深院白花蒙蒙落如霰晴窓窈窕朝日迟乱入帘栊趂防燕游丝相牵时袅袅委地飘廊不须扫君不见江头绿叶吹香绵随波化作浮萍草
　　五言律诗─
　　御制春日内苑赐宴诗并序─己未三月律应姑洗望日之吉赐内阁大臣及侍卫宴于内苑时乃玩花于绛雪玉树含风浮杯于西斋金池漾月饮酒乐甚因率题四韵以示羣臣春深内苑里珍席宴羣臣蝶向双檐舞花飞复阁新和羮期上佐调鼎协洪钧箫鼓欢无极芳年醉此辰增─唐李益春晚赋得余花落─留春春竟去春去花如此蝶舞绕应稀鸟惊飞讵已衰红辞故蕚繁绿扶凋蘂自委不胜愁庭风那更起─原─栁中庸寒食─春暮越江边春隂寒食天杏花香麦粥柳絮伴秋千酒是芳菲节人当桃李年不知何处恨已解入筝　─张又新三月五日泛长沙东湖─上巳余风景芳辰集逺坰湖光迷翡翠草色醉蜻蜓鸟弄桐花日鱼翻谷雨萍从今留胜会谁防画兰亭─增─项斯晚春花─隂洞日光薄花开不及时当春无半树经烧足空枝踈与香风会细将泉影移此中人到少开尽防人知─原─唐彦谦上巳寄韩八─上巳接寒食莺花寥落晨微微泼火雨草草踏青人凉似三
　　秋景清无九陌尘与余同病者对此合伤神　─增宋余靖暮春─草带全铺翠花房半坠红农家榆荚雨江国鲤鱼风堤柳绵争扑山樱火共烘长安少年客不信有衰翁─苏轼雨晴散歩─雨过浮萍合蛙声满四隣海棠真一梦梅子欲尝新拄杖间挑菜秋千不见人殷勤木芍药独自殿余春　张九成晚春即事─幽事晚山色幽斋春雨余乱红欹涧水浮绿涨郊墟北牖迸新笋西园生野蔬槿篱绕茅屋已分老樵渔　─范成大寒食郊行─陇麦欣欣绿山桃寂寂红帆边鱼蕝浪木末酒旗风信歩随芳草迷途问小童赏心添脚力呼渡过溪东　─陆游山家暮春─绕屋清隂合缘堤绿草纎起蚕初放食新麦已磨鎌苦笋先调酱青梅小蘸盐佳时幸无事酒尽更湏添　─戴昺次韵春事─海棠红未了又近牡丹时送日多忙事酬春欠好诗暖风吹麦早晴晷转花迟不尽清游兴重为上巳期　─陈与义寒食─草草随时事萧萧傍水门浓隂花照野寒食柳围村客袂空佳节莺声忽故园不知何处笛吹恨满清尊　─僧契嵩山亭晚春─小庭晚来静林石自巉巉犬去吠人语花飞恣鸟衔晴烟熏茂草照日蔼髙杉更喜圑圎月清光下碧岩─明李祯三月四日即景─忽忽春将暮俄过三月三草谁怜益母花自媚宜男乍到寻巢燕初眠上箔蚕新茶与穉笋乡味忆江南
　　七言律诗─增─唐皇甫冉三月三日义兴李明府后亭泛舟─江南烟景复如何闻道新亭更可过处处艺兰春浦绿萋萋借草逺山多壶觞须就陶彭泽风俗犹传晋永和更使轻桡徐转去微风落日水增波　─杜牧残春独来南亭因寄张祐─暖云如粉草如茵独歩长堤不见人一岭桃花红锦黦半溪山水碧罗新髙枝百舌犹欺鸟带叶梨花独送春仲蔚欲知何处在苦吟林下拂诗尘─温庭筠寒食日作─红深绿暗迳相交抱暖含芳披紫
　　袍防索平时墙婉娩轻毬落处晚寥梢窓中草色妬鸡卵盘上芹泥憎燕巢自有玉楼芳意在不能骑马度烟郊─原─李山甫寒食─柳带东风一向斜春隂淡淡蔽人家有时三两防雨到处十枝五枝花万井楼台疑绣画九原珠翠似烟霞年年今日谁相问独卧长安泣嵗华─来鹏清明日与友人游玉粒塘庄─防度春山共陆郎清明时节好风光细穿绿荇船头滑碎踏残花屐齿香风急岭云飘迥野雨余田水落芳塘不堪吟罢东回首满耳蛙声正夕阳　─寒食山馆书情─独把一杯山馆中每经时节恨飘蓬侵堦草色连朝雨满地梨花昨夜风蜀魄啼来春寂寞楚魂吟后月防胧分明记得还家梦徐孺宅前湖水东─增─韩偓春尽日─树头初日照西檐树底蔫花夜雨霑外院池亭闻动鎻后堂阑槛见垂栁腰入戸风斜倚榆荚堆墙水半淹把酒送春惆怅在年年三月病厌厌─原─韦庄长安清明─早是伤春暮雨天可怜芳草更芊芊内官初赐清明火上相闲分白打钱紫陌乱嘶红叱拨绿杨髙映画秋千游人记得承平事暗喜风光似昔年─增─宋王禹偁寒食─今年寒食在商山山里风光亦可怜稚子就花拈蛱蝶人家依树繋秋千郊原晓绿初经雨巷陌春隂乍禁烟副使官闲莫惆怅酒钱犹有撰碑钱─韩琦上巳琼林苑赐筵─春光浓簇寳津楼楼下新波涨鸭头嘉节难逢真上巳赐筵荣入小瀛洲仙园雨过花遗靥御陌风长絮作毬褉饮不须辞巨白清明来日尚归休　─蔡襄上巳日杭州东园─地上多于枝上花东楼凝望惜年华潮头正对伍员庙燕子争归百姓家粉箨渐髙山径笋绿旗初展石岩茶流芳自与人兼老尊酒相逢莫重嗟─原─欧阳修清明赐新火鱼钥侵晨放九门天街一骑走红尘桐花应催佳节榆火推恩忝侍臣多病正愁饧粥冷清香但爱蜡烟新自怜惯识金莲烛翰院曾经七见春　─曹组寒食辇下─海棠时节又清明尘敛烟收雨乍晴防处青帘沽酒市一竿红日卖花声防毬时向梭门过绣毂遥随辇路行日暮人人醉归去熙熙春物见升平　─范成大上巳日万嵗池呈程咏之浓春酒暖绛烟霏涨水天平雪浪迟绿岸翻鸥如北渚红尘跃马似西池麦苖翦翦尝新麫梅子双双带折枝试比长安水边景只无饥客为题诗　─陆游春晚─雨足人家插稻秧蚕生隣女采桑黄万花扫迹春将暮百草吹香日正长间觅啼莺穿北崦戏随飞蝶过东冈飘然且喜身强健不怪儿曹笑老彊　─杨万里寒食雨作─双燕冲帘报禁烟唤惊昼梦耸诗肩晚寒正与花为地晓雨能令水作天桃李海棠聫病眼清明寒食又经年老来不办雕新句报荅风光且一篇　─三月十日─才防桃李锦城围忽便园林绿作堆逺草将人防眼去飞花引蝶过墙来簿书节里无多着怀抱朝来得好开已是七分春去了何须鸟语苦相催　─吴龙翰春晚郊行─芒鞋竹杖出柴闗简园林脚不闲翠幄初张花作局锦棚成列笋为班烟波鸥鹭春风外桑柘牛羊夕照间野兴不湏邀客共芳樽浊酒对黄山　─许月卿三月─三月春如年少时了知造化最儿嬉智行无事柳飞絮道发自然花满枝锦绣园林添富贵神仙院落鬭清竒老天长似春三月游戏人间不皱睂　─元王恽清明日锦隄行乐─浪说兰亭禊事修年年春好锦隄游花翻舞袖惊歌板柳隔髙城暗酒楼绿树恐应春事老金鞭重为使君留竹西路晚归时醉何处珠帘半上钩　─李孝光次晚春韵─燕幕沉沉春昼永间敲碁子小阑东拍天涨緑连朝雨满地残红昨夜风草际梦回诗有债柳边寒薄絮无功韶光暗换千年事莫遣闲愁着鬓中　─明杨基江村寒食─预折杨枝插绕檐荳糜香软麦饧甜春衣未染新丝织午篆犹分旧火添小雨送春青见萼轻雷催笋碧抽尖不因人逺伤离别那得春愁上短髯　─沈周上巳日漫作─和风晴日正宜春碧柳红桃得得新老谢祓除何故事健追行乐有间身邻翁采荠分家小游女揉花打路人不限长安水边好太平随地总尧民
　　五言排律─増─唐白居易春末─间出乘轻屐徐行踏软沙观鱼傍湓浦防竹入杨家林迸穿篱笋藤飘落水花雨埋钓舟小风飏酒旗斜嫰剥青菱角浓煎白茗茶淹留不知夕城树欲栖鸦
　　五言絶句─
　　御制途次逢寒食─何处来春风淡荡开晴旭不见杏花红才逢柳梢緑
　　増─唐严维江南三月─江南季春天莼菜细如湖边草作迳湖上叶如船─原─刘禹锡─春晚思悠哉花叶自相催漠漠空中去何时天际来─増─崔道融春晚─三月寒食时日色浓于酒落尽墙头花莺声隔原柳　─寒食夜满地梨花白风吹碎月明大家寒食夜独贮望乡情七言絶句─
　　御制清明─巳日才从江岸行舟中还复度清明上林闻道花迟发留与归时听早莺─清明登玉泉山─寒食登髙芳草青泉声映柳覆春亭心中怀得天然处对对沙鸥乐野汀原─唐沈佺期上巳日祓禊渭濵应制─寳马香车清渭濵红桃碧柳禊堂春皇情尚忆垂竿佐天祚先呈捧剑人
　　─増─钱起暮春归故山草堂─谷口残春黄鸟啼辛夷花
　　尽杏花飞始怜幽竹山窓下不改清隂待我归　─原─韩翃寒食日即事─春城无处不飞花寒食东风御柳斜日暮汉宫传蜡烛轻烟散入五侯家　─增─窦巩襄阳寒食寄宇文籍─烟水初销见万家东风吹柳万条斜大隄欲上谁相伴马踏春泥半是花　─武元衡陌上暮春─青青南陌柳如丝柳色莺声晚日迟何处最伤游客思春风三月落花时　─韩愈晚春─草树知春不久归百般红紫鬬芳菲杨花榆荚无才思惟解漫天作雪飞　杜牧春晚题韦家亭子─拥鼻侵襟花草香髙台春去恨茫茫蔫红半落平池晚曲渚飘成锦一张　─温庭筠三月十八日雪中作─芍药蔷薇语早梅不知谁是艳阳才今朝领得东风意不复饶君雪里开　─方干寒食日─百花香气傍行人花底垂鞭日易曛野父不知寒食节穿林转壑自烧云─成彦雄暮春日宴溪亭─寒食寻芳游不足溪亭还醉绿杨烟谁家花落临流树数片残红到槛前宋邵雍禁烟题锦屏山下二首─寒食风烟锦屏下凭髙把酒兴何如满川桃李风妍不忍重为风破除　无涯桃李待清明经嵗方能开得成不念化工曾着力狂风何故苦相陵─秦观三月晦日─节物相催各自新痴心儿女挽留春芳菲歇去何湏恨夏木隂隂正可人张来晚春─睡足髙檐春日斜碾声初破小龙茶楼边緑树飞红尽春色墙隂老荠花─范成大三月四日骤暖日脚融晴晚气暄睡余初觉薄罗便如何柳絮沾泥处暖似槐隂转午天─春晚─客去钩窓咏小诗游丝撩乱柳花稀微风尽日吹芳草蝴蝶防防贴地飞　夕阳槐影上帘钩一枕清风梦昔游梦见钱塘春尽处碧桃花谢水西流─杨万里三月廿七日送春─只余三日便清和尽放春归莫恨他落尽千花飞尽絮留春不住欲如何─王镃深春─夹泥花上旧巢边翠箔桑空蚕又眠天气乍晴风别坐防盆藕出防钱　燕子来时春又休暖风吹緑上枝头绣帘不隔荼防月香影无人自入楼─僧道潜春晚─晓风池沼水澜翻春尽淮南麦秀寒院
　　落无人日停午柳花如雪满阑干　─金髙士谈寒食─燕泥半落乌衣巷柳色全添绿绮窓且伴丁香过寒食弄晴蝴蝶一防防　─元宋褧春词─娇春杨柳暗藏鸦掩映文窓一树花寒食清明都过了悄无车马问侬家诗散句─增─齐邢子才─芳春时欲遽览物惜将移新萍已冒沼余花尚满枝─唐王维─年光三月里宫殿百花中─李嘉祐─清明桑叶小度雨杏花飞─韦应物─晴明寒
　　食好春园百卉开　─原─贾岛─晴风吹柳絮新月起厨烟─白居易─三月草萋萋黄莺歇又啼─增─温庭筠─晚风
　　杨叶社寒食杏花村　─司空图─人家寒食月花影午时天　─宋徐─东风不好事吹落满庭花　─韩琦─春寒芳意晚未见柳飞绵─杨万里─荔子园园花寒食日日雨─原─唐李白─江边石上谁知处绿战红酣别是春　─杜
　　甫─落花游丝白日静鸣鸠乳燕青春深　─刘禹锡─草色浅深围幄幕花枝上下逐秋千　─胡曾─金络马衔原上─草玉钗人折路傍花─崔鲁─杏酪渐香隣舍粥榆烟欲变旧炉灰─韩偓─恻恻轻寒翦翦风杏花飘雪小桃红张泌─青草浪髙三月渡绿杨花扑一溪烟　弱柳未
　　胜寒食雨好花争奈夕阳天　─韦庄─锦江风散霏霏雨花市香飘漠漠尘　─宋韩琦─白杨花落眠蚕老红杏枝残笑靥圆　兴庆池头三月三柳如拖绶草如衫　─晏殊─夹道桃花新过雨马蹄无处避残红─苏舜钦─春隂垂野草青青时有幽花一树明　─欧阳修─杯盘饧粥春风冷池馆榆钱夜雨新　九门寒食多游骑三月春隂正养花　─王安石─已着单衣犹禁火海棠花下怯黄昏萧萧三月闭柴荆绿叶隂隂忽满城　─苏轼─北城寒
　　食烟火微落花蝴蝶作飞　蓝尾忽惊新火后遨头要及浣花前　─谢逸─花飞春事晚青青芳草暮愁生　─增─范成大─桃杏满村春似锦踏歌椎鼔过清明石门柳绿清明市洞口桃花上巳山　─元龚绣─今年石湖好清明每树梨花香雪晴─周权杜宇青山三月暮桃花流水一溪云　─马臻─泼火雨晴饧粥冷落花风暖笋舆轻─原─唐刘禹锡─楚香寒食橘花时─陆羽─人买山茶先谷雨　─李商隐─粥香饧白杏花天─增─宋徽宗茸母初生识禁烟　─邵雍─三月初三花正开　上巳观花花意浓─原─苏轼─火冷饧稀杏粥稠
　　词─増─宋谢懋忆少年─池塘绿遍王孙芳草依依斜日游丝卷晴昼繋东风无力　蜨趁幽香蜂酿蜜秋千外卧红堆碧心情费消遣更梨花寒食─刘克庄忆秦娥─逰人絶緑隂满野芳菲歇芳菲歇养蚕天气采茶时节枝头杜宇啼成血陌头杨栁吹成雪吹成雪淡烟疎雨江南三月　─赵长卿画堂春─小亭烟柳水溶溶野花白白红红恼人池上晚来风吹损春容　又是清明天气当年小院相逢凭栏幽思防千重残杏香中　─原─贺铸柳梢青─子规啼血可怜又是春归时节满院春风海棠铺绣梨花飞雪　丁香露泣残枝悄未比愁肠寸结自是休文多情多感不干风月─李清照怨王孙─帝里春晩重门深院草绿堦前暮天鴈断楼上逺信谁传恨绵绵多情自是多沾惹难舍又是寒食也秋千巷陌人静皎月初斜浸梨花　─明王世贞玉楼春是谁约勒东君去枝上晓声寒杜宇柔绿犹能抵死留妖红不解逡廵住　灞陵一阵飘香雨宛转玉骢蹄下土记他含蘂拆苞时总有千金无赎处─宋赵令畤蝶恋花─欲减罗衣寒未去不卷珠帘人在深深处红杏枝头花防许啼痕止恨清明雨　尽日水沉香一缕宿酒醒迟恼破春情绪飞燕又将归信误小屏风上西江路　─增─赵善扛十拍子─柳絮飞时绿暗荼防开后春酣花外青帘迷酒思陌上晴光收翠岚佳辰三月三　解佩人逢防女踏青草鬭宜男醉倚画栏栏槛北梦绕清江江水南飞鸾与共骖─原─明叶道卿凤凰阁─遍园林绿暗浑如昨翠幄下无一片是花萼可恨狂风横雨忒煞情薄尽底把韶华送却　杨花无奈是处穿帘透幕岂知人意正萧索春去也这般愁没处安着怎奈何黄昏院落　─王世贞青玉案─鸭头波染浓于酎风起处红香青皱乳燕防防帘幙透梨花未雪緑杨犹絮蚕饱桑隂瘦　无端酿出清明忽忆城南乍分手十二阑干寒更陡踏青人逺鬭茶时近滋味如中酒　─宋辛弃疾祝英台近─寳钗分桃叶渡烟柳暗南浦陌上层楼十日九风雨断肠防飞红都无人管倩谁唤流莺声住鬓边覻试把花卜归期才簮又重数罗帐灯昏哽咽梦中语是他春带愁来春归何处又不解带将愁去　─满江红─家住江南又过了清明寒食花径里一畨风雨一畨狼籍红粉暗随流水去园林渐觉清隂宻算年年落尽刺桐花寒无力　庭院静空相忆无处说闲愁极怕流莺乳燕得知消息尺素如今何处也绿云依旧无踪迹谩教人羞去上层楼平芜碧─增─李琳六么令─淡烟疎雨香迳渺啼鴂新晴画帘闲卷燕外寒尤力依约天涯芳草染得春风碧人间陈迹斜阳今古防缕逰丝趁飞蝶　谁向尊前起舞又觉春如客翠袖折取蔫红笑与簮华发回首青山一檐外寒云疉梨花着雨柳花飞絮梦绕阑干满园雪　─施岳曲逰春─画鼔西泠路占栁隂花影芳意如织小楫冲波度麯尘扇底粉香帘隙岸转斜阳隔又过尽别船箫笛傍断桥翠绕红围相对半篙晴色顷刻千家暮碧向沽酒楼前犹系金勒乘月归来正梨花夜缟海棠烟幕院宇明寒食醉乍醒一庭春寂任满身露湿东风欲眠未得
　　别录─原─占─三月有三卯宜豆无则麦不收　月内有水谓之桃花水主多梅雨无则无　清明有水而浑主髙低田大熟雨水调　朔日值清明草木茂值谷雨主年丰　上巳听蛙声上昼呌上鄊熟下昼呌下乡熟终日呌上下齐熟声哑低田熟声响低田涝　─种植─谷黍芝蔴薏苡黑豆御麦棉花白扁豆蚕豆刀豆红豆葫芦茄豇豆落花生生菜菠菜菘菜茼蒿葱山药穄瓠子茭笋稍香芋萝卜韭王南冬菜蘘荷茴香姜大豆银杏葡萄薤土荸荠芋香菜樱桃枸杞椒紫苏白苏天茄望江南梨菊牛旁凤仙薄荷玫瑰十様锦藕栗百合鸡冠山丹红花紫草薇独帚萆麻子石竹罂粟商陆葵决明麻　─移植─石榴地黄杨梅木瓜梧桐柑橘夜合冬青寳相桧桑海棠橙菱木槿丽春玉簮杉槐芙蓉蔷薇秋海棠芭蕉楮栀子木香醒头香紫萼　─贴接─柑柚橙橘玉兰枣香橼柿接桃桐接栗杏接梅　─收采─笔管菜藤花椿芽蒌蒿蒲公英槐芽菊芽金雀花荠菜黄楝芽牛膝蕨芽葵菜藜菜防麦娘黄连芽葛花灰苋薇菜斜蒿老鹳嘴蓬蒿芽水苔紫草车前叶牛舌科厚朴紫花王瓜钩藤天笳苖鴈儿肠狗土瓜荆芥碎米荠天门冬芫花白附子泽兰川芎芽紫参根防葵谷精草艾紫葛根皮紫背浮萍夏枯草芜荑实白术青葙茎叶泽漆茎叶羊踯躅白薇根参小水萍桑寄生黄芩防风芽射干根　─整顿─开沟渠犁秧田理花棚浸稻出菖蒲锄蒜防蓬─制用─千金月令─三月三日采艾挂户风干以备医药　─四时纂要─三月三日取桃花片至七月七日和乌鸡血涂面与身─万花谷─三月三日宜沐枸杞汤─便民要纂─三月采夏枯草煎汁熬膏治逺年损伤─田忌─天火午地火申九焦戌荒芜丑粪忌辰












　　御定佩文斋广羣芳谱卷三
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷四
　　天时谱
　　夏
　　增─礼记乡饮酒义─南方者夏夏之为言假也养之长之假之仁也　─尔雅─夏为朱明─注气赤而光明　夏为长嬴　─尸子─南方为夏夏兴也南任也万物莫不任兴蕃殖充盈也　─原─梁元帝纂要─夏曰朱夏炎夏三夏九夏天曰昊天风曰炎风节曰炎节草曰茂草杂草木曰蔚林茂林宻树茂树
　　彚考─增─礼记王制─夏荐麦─周礼秋官─薙氏掌杀草春始生而萌之夏日至而夷之　─原─晋书嵇康传─康性絶巧而好鍜宅有一栁树甚茂乃激水环之夏月居其上以鍜　─山海经─朱提郡堂狼山多毒草盛夏之月飞鸟过之亦不得去　─淮南子─武王防暍人于栁下而天下怀　─增─淮南子─夏取果蓏─注有核曰果无核曰蓏　荠
　　麦夏死而人曰夏生生者众　─尚书考灵曜─夏火星昏中可以种黍　─原─括地圗─天毒国最热夏则草木皆干─语林─陆机在洛夏月忽思东头竹篠饮语刘寳曰吾
　　思乡转深矣　─增─叙闻录─嵇昌蓄采星盆夏月渍果则倍冷　─原─杜阳杂编─李辅国夏月堂中设迎凉草其色碧榦似苦竹叶细于杉刺之牕户间举室皆凉　─增─熙朝乐事─西湖夏夜观荷最宜风露舒凉清香徐细傍花浅酌如对美人倩笑欵语也　─清闲供─夏时晨起芰荷为衣傍花枝吸露午后刳椰子杯浮瓜沉李捣莲花饮碧芳酒日晡浴罢掉小舟垂钓于古藤曲水边薄暮箨冠蒲扇立层冈看火云变现　─林下盟─暑月晚凉浴罢杖履逍遥临池观月乘高取风采莲剥芡剖瓜雪藕白醪三杯取醉而适其为乐殆未可以一二数也
　　集藻─文赋散句─增─梁江淹四时赋─炎云峯起芳树未移臯兰生坂朱荷出池忆上国之绮树想金陵之蕙枝唐王勃夏日登韩城门楼序─惊花乱下戏鸟平飞荷叶滋而晓露繁竹院静而炎气息　─宋王炎夏日郊行赋麦穟穟而饼饵桑隂隂而茧丝麻斾斾而没人秧芃芃而布畦
　　五言古诗─增─梁江总夏日还山庭─独于幽栖地山庭暗女萝涧渍长低篠池开半卷荷野花朝暝落盘根嵗月多停尊无赏慰狎鸟自经过　─梁简文帝纳凉─斜日晚骎骎池塘生半隂避暑高梧侧轻风时入襟落花还就影惊蝉乍失林游鱼吹水沫神蔡上荷心翠竹垂秋采丹枣映疎碪无劳夜游曲寄此托微吟　─隋薛道衡梅夏应教─长廊连紫殿细雨应黄梅浮云半空上清吹隔池来集凤桐花散腾龟莲叶开幸逢为善乐频降济时才　─唐韦应物园亭览物─积雨时物变夏绿满园新残花已落实高笋半成筠守此幽栖地自是忘机人　─宋秦观田居─入夏桑柘稠隂隂翳墟落新麦已登塲余蚕犹占箔隆曦破层隂霁霭收逺壑雌霓卧沦漪鲜飇泛丛薄林深鸟更鸣水漫鱼知乐羸老厌烦歊解衣屡磅礴防树濯凉飔起行遗带索冡妇饷初还丁男耘有托倒筒备青钱盐茗恐垂槖明日输绢租邻儿入城郭七言古诗─增─宋欧阳修归田乐─南风原头吹百草草木丛丛茅舍小麦穗初齐稚子娇桑叶正肥蚕食饱老翁但喜嵗年熟饷妇安知时节好野棠梨宻啼晚莺海石榴红啭山鸟田家此乐知者谁我独知之归不早乞身当及强健时顾我蹉跎已衰老　─原─梅尧臣夏热─六龙衔火烧寰宇魏王氷井若汤煮松枝桂叶凝若痴喘杀溪头啸风虎北冥融却万丈氷千觔冻鼠忙如蒸我闻北土长飞雪此时日防地皮裂仙芝瑶草不敢茁湘川竹焦琅玕折西郊云好雨不垂堆青叠碧徒尔为　─增元萨都刺新夏曲─红泣香枯怨流水夜放箨龙千尺尾风生宫树晓层层凉绿一帘收不起烟干寳鸭白昼清祝融缓辔行且停蔷薇花深雾冥冥碧牕睡起香满肱─何中山中乐─隄栁绿揺新罨畵石榴红折娇裙衩莲
　　荡风闲翡翠欹菱塘雨定鸳鸯下溪女浣纱朝出村行官饮水暮归舎瓦瓶手挈隔年醅石下坐围明月夜山中之乐谁得知我独知之来何为空里乌蟾飞影过桑麻课效胜书帷─原─郑奎妻夏月词─芭蕉叶展青鸾尾萱草花含金凤嘴一防乳燕出雕梁数新荷浮绿水困人天气日长时鍼线慵拈午漏迟起向石榴隂畔立戏将梅子打莺儿
　　五言律诗─增─唐骆賔王夏日游目暂屏尘嚣累言寻物外情致逸心逾黙神幽体自轻浦夏荷香满田秋麦气清讵假沧浪上将濯楚臣缨　─夏日游山家─返照下层岑物外狎招寻兰径薰幽佩槐庭落暗金谷静风声彻山空月色深一遣樊笼累唯余松桂心　─杜审言夏日过郑七山斋─共有樽中好言寻谷口来薜萝山径入荷芰水亭开日气含残雨云隂送晚雷洛阳钟鼓至车马系迟囘　─韦应物夏花明─夏条绿已宻朱萼缀明鲜炎炎日正午灼灼火俱燃翻风适自乱照水复成妍归视窓间字荧煌满眼前　─许浑长兴里夏日南邻避暑─侯家大道傍蝉噪树苍苍开鏁洞门逺下帘賔舘凉栏围红药盛架引绿萝长永日一欹枕故山云水乡　─宋韩琦夏景即事─槐耳笼前槛云峯透曲櫺凉风即昆阆烦思入沧溟荷弱翻青盖榴新倒绿缾晚来收骤雨一枕梦魂醒　─邵雍春尽后园闲歩─绿树成隂日黄莺对语时小渠初潋滟新竹正参差倚杖闲吟乆擕童引步迟好风知我意故故向人吹　─张耒夏日─过雨芰荷乱繁隂竹树多雏声知鸟哺萍动见鱼过细径饶苔藓隂墙引薜萝角巾从倒侧踈欲如何　蚓壤排晴圃蜗涎印雨阶花须娇带粉树角老封苔问字病多忘过邻慵却廻晚凉还盥栉对竹引清杯　细径依原僻茅蓬四五家山田来雉兔溪雨熟桑麻竹笼晨收果茅庵夜守瓜颇知农事乐从此问生涯　─金厐铸喜夏─小暑不足畏深居如退藏青奴初荐枕黄妳亦升堂鸟语竹隂宻雨声荷叶香晚凉无一事歩屧到西厢　─明仁宗池亭纳凉─夏日多炎热临池憩午凉雨滋槐叶翠风过藕花香舞燕来青流莺出建章援琴弹野操民物乐时康七言律诗─增─唐钱起避暑纳凉─木槿花开畏日长时揺轻扇倚绳牀初晴草蔓縁新笋频雨苔衣染旧墙十旬河朔应虚醉八柱天台好纳凉无事始知禅静胜深垂纱帐咏沧浪　─宋陆游逃暑小饮熟睡至暮─桑落香浮槲叶杯甘瓜绿李亦佳哉虚堂顿解汗挥雨高枕俄成鼻殷雷静听风声生槛竹徐防日影转庭槐晩凉更动扁舟兴北渚红蕖已半开　槐影桐隂欲满廊纶巾羽扇自生凉新篘玉瀣陈防榼平展风漪可一牀驰骑逺分丹荔到大盆寒浸碧瓜香湖边谁谓幽居陋也爱迢迢夏日长　─原─明王象晋夏日─祝融司令继芳春四望郊原乐事均翠浪翻池荷盖绿黄云布垅麦痕新榴花焰焰红喷火葵叶翩翩影应辰偃仰茂林逃酷暑呼朋酌酒莫辞频
　　五言排律─增─唐杨巨源夏日裴尹员外西斋看花─笑向东来客看花枉在前始知清夏月更胜艳阳天露湿呈妆汗风吹畏火燃葱茏和叶盛烂熳压枝鲜红防当铃阁清香到玉筵蝶栖惊曙色莺语滞晴烟得地殊堪赏过时倍觉妍芳菲迟好唯是谢家怜
　　五言絶句─
　　御制桥望─郊原浮麦气池沼漾青苹夏日临桥望薰风处处新
　　增─金宇文虚中廻文─翠宻围窓竹青圆贴水荷睡多嫌昼永醒少得风和　草径迷深绿莲池浴腻红早蝉鸣树曲鲜鲤跃潭东
　　七言絶句─增─唐皮日休药名离合夏日即事─桂叶似茸含露紫葛花如绶蘸溪黄连云更入幽深地骨录闲擕相蜡郎　─高骈山亭夏日─绿树隂浓夏日长楼台倒影入池塘水精帘动微风起满架蔷薇一院香　─宋司马光夏日西斋书事─榴花映叶未全开槐影沉沉雨势来小院地偏人不到满庭鸟迹印苍苔　─范成大夏日田园杂兴─梅子金黄杏子肥麦花雪白菜花稀日长篱落
　　无人过惟有蜻蜓蛱蝶飞　五月呉江麦秀寒移秧披絮尚衣单稲根科斗行如块田水今年一尺寛　二麦俱秋斗百钱田家唤作小丰年饼炉饭甑无饥色接到西风熟稻天　昼出耘田夜绩麻村庄児女各当家童孙未解供耕织也傍桑隂学种瓜　槐叶初匀日气凉葱葱鼠耳翠成防三公只得三株看闲客清隂满北窓千顷芙蕖放棹嬉花深迷路晚忘归家人暗识船行
　　处时有惊忙小鸭飞　采菱辛苦废犁鉏血指流丹鬼质枯无力买田聊种水近来湖靣亦收租　─杨万里夏日─不但春妍夏亦佳随縁花草是生涯鹿葱解插纤长柄金凤仍开小花　─戴昺夏昼小雨─小牀蕲簟展琉璃窓外新篁一尺围正午云桥阵雨过冬青花上蜜蜂归　─元僧善住夏日─中庭日午橘花开蜂蝶何知故故来一阵南薰生殿角乱飘香雪防苍苔　─原─明呉寛夏日─绿防松萝暑气凉清泉泻入小池塘人间昼永无聊頼一朶荷花满院香─增─黄氏幼藻夏日─深院尘消散午炎篆烟如梦昼淹淹轻风似与荷花约为送香来自卷帘
　　诗散句─增─周庾信─槐庭垂绿穗莲浦落红衣　─陈徐陵嫩竹犹含粉初荷未聚尘　─隋李徳林─桐枝覆玉槛荷叶满银塘　─唐杜甫─公子调冰水佳人雪藕丝　─严维蕙风清水殿荷气杂天香　─张籍─竹月泛凉影萱露澹幽丛　─原─宋邵雍─夏木无重数丛隂翠树低─秦观─新麦已登塲余蚕犹占箔　─增─唐方干─树影兴赊侵枕簟荷香坐乆着衣巾　岩溜喷空晴似雨林萝碍日夏多寒　─宋陆游池塘潋潋荷浮叶门巷隂隂笋放梢　─元方防─楝花零落鱼初发梅子青黄雨不干　早麦熟随芹菜饷晚茶香和树芽蒸　─原─苏澹─林塘乍迸翁孙竹篱落齐开姊妹花　─增─晋谢朓─夏木转成帷　─周庾信夏余花欲尽　─唐韩偓─暑退松篁健　─李颙─垂藤引夏凉　─李咸用─云水沉沉夏亦寒　─宋陆游─檐前桐影偏宜夏
　　词─原─宋秦观如梦令─门外绿隂千顷两两黄鹂相应睡起不胜情行到碧梧金井人静人静风弄一枝花影增─明陈继儒摊破浣溪纱─梓树花香月半明棹歌归去蟪蛄鸣曲曲栁湾茅屋矮挂鱼罾　笑指吾庐何处是一池荷叶小桥横灯火纸窓修竹里读书声　─原─宋苏庠临江仙─猎猎风蒲初暑过潇然庭户秋清野航渡口带烟横晚山千万叠别鹤两三声　秋水芙蓉聊荡桨一樽同破愁城蓼花滩上白鸥明暮云连极浦急雨暗长汀　─明文徴明青玉案─庭下石榴花乱吐满地绿隂亭午午睡觉来时自语悠扬魂梦黯然情绪蝴蝶过墙去　骎骎娇眼开仍殢悄无人欲出还凝竚团扇不揺风自举盈盈翠竹纤纤白苎不受些儿暑
　　别录─原─芸窓类记─凡收藏书畵于未梅雨前晒极燥顿匣柜中厚以纸糊门及小缝令不通风即不霉古人藏书多用芸香即今之七里香也匣柜须用楸梓杉桫之类忌油松内不用漆　─占─夏氷嵗饥五谷不成　─制用─夏月凡制一切果蔬俱用腊雪水防佳
　　四月【立夏小满附见】
</div>
    <div class="pagination">
<a href="御定佩文斋广群芳谱_page17.html">上一页</a><span>...</span><a href="御定佩文斋广群芳谱_page13.html">13</a><a href="御定佩文斋广群芳谱_page14.html">14</a><a href="御定佩文斋广群芳谱_page15.html">15</a><a href="御定佩文斋广群芳谱_page16.html">16</a><a href="御定佩文斋广群芳谱_page17.html">17</a><span class="current-page">18</span><a href="御定佩文斋广群芳谱_page19.html">19</a><a href="御定佩文斋广群芳谱_page20.html">20</a><a href="御定佩文斋广群芳谱_page21.html">21</a><a href="御定佩文斋广群芳谱_page22.html">22</a><a href="御定佩文斋广群芳谱_page23.html">23</a><span>...</span><a href="御定佩文斋广群芳谱_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
