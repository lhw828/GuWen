<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 57 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 57 页/共 93 页</h1>
    <div class="content">　　彚考─原─诗风─七月食瓜　─大雅─緜緜瓜瓞　─增─尔雅瓞瓝其绍瓞注俗呼瓝瓜为瓞绍者瓜蔓绪亦着子但小如瓝　─原─礼记曲礼─为天子削瓜者副之巾以絺为国君者华之巾以绤为大夫者累之士防之庶人龁之注─副析也旣削又四析之乃横断之而巾覆焉华中裂之不四析也累倮也谓不巾覆也防之不中裂横断去防而已龁之不横断　─郊特牲─天子树瓜华不敛藏之种也　─玉藻─瓜祭上环─注─上环横切之圆如环也　─夏小正─五月乃瓜─注─乃者急瓜之辞也瓜也者始食瓜也─史记萧相国世家─召平者故秦东陵侯秦破为布衣
　　贫种瓜于长安城东瓜美故世俗谓之东陵瓜从召平以为名也　─前汉书地理志注─炖煌杜林以为古瓜州地生美瓜师古曰卽春秋左氏传所云允姓之戎居于瓜州者也其地今犹出大瓜长者狐入瓜中食之首尾不出　─晋书孝友传─桑虞有园在宅北数里瓜果初熟有人逾垣盗之虞以园楥多刺恐偷见人惊走而致伤损乃使奴为之开道及偷负瓜将出见道通利知虞使除之乃送所盗瓜叩头请罪虞乃懽然尽以瓜与之增─宋书符瑞志─汉安帝元初三年二月东平陵有瓜异处共生八瓜同蔕　汉桓帝建和二年七月河东有嘉瓜两体共蔕　晋武帝太康三年六月嘉瓜异体同蔕生河南洛阳辅国将军王濬园　宋孝武帝大明五年五月嘉瓜生建康蒋陵里　明帝太始二年八月嘉瓜生南豫州　─南齐书竟陵王子良传─子良礼才好士倾意賔客天下才学皆游集焉善立胜事夏月客至为设瓜飮及甘果　─原─南齐书到防传─宋世上数游会防家同从明帝射雉郊野渴倦防得早青瓜与上对剖食之上怀其旧德意眄良厚　─孝义传─韩灵敏早孤与兄灵珍并有孝性母寻又亡家贫无以营防兄弟共种瓜半亩朝采瓜子暮已复生以此遂办葬事　─增─陈书儒林传─郑灼常蔬食讲授多苦心热若瓜时輙偃卧以瓜鎭心起便诵读其笃志如此　─魏书宋琼传─琼字普贤少以孝行称母会病季秋之月思瓜不已琼梦想见之求而遂获时人称异　─原─魏书郭祚传─郭祚领太子少师曾从世宗幸东宫肃宗幼弱祚怀一黄防出奉焉时人号为黄防少师　─增─北齐书苏琼传─琼迁南清河太守郡民赵颍曾为乐陵太守八十致仕归五月初得新瓜一防自来送颍恃年老苦请遂便为留仍致于防事梁上竟不剖人遂竞贡新果至门闻知颍瓜犹在相顾而去　─原─南史任昉传─昉为新安太守卒于官武帝闻问方食西苑绿沉瓜投之于盘悲不自胜　─增─南史郭祖深传─祖深常服故布襦素木案食不过一肉有姥饷一早青瓜祖深报以匹帛　─孝义传郭平原以种瓜为业大明七年大旱瓜渎不复通船县令刘僧秀愍其穷老下凟水与之平原曰普天大旱百姓俱困岂可减漑田之水以通运瓜之船乃步从他道往钱塘货卖　北史齐宗室传─兰陵武王长恭为将躬勤细事每得甘美虽一瓜数果必与将士共之　─原─北史王罴传─罴性俭率不事边幅客与罴食瓜客削瓜皮侵肉稍厚罴意嫌之及瓜皮落地乃引手就地取而食之客甚愧色　─唐书杜如晦传如晦旣塟帝他日食瓜美辍其半奠焉　─武儒衡传儒衡迁中书舍人时元稹因宦官知制诰儒衡鄙厌之会公堂食瓜蝇集其上儒衡挥以扇曰适从何处来遂集于此一座皆失色　─陆贽传陆贽随帝幸梁道有献瓜果者帝嘉其意欲授以试官贽曰爵位天下公器不可轻也今献瓜一器果一盛则授之彼忘躯命者有以相谓矣曰吾之躯命乃同瓜果瓜果草木也若草木然人何劝哉　─方技传─四月帝忆瓜明崇俨索百钱须臾以瓜献曰得之缑氏老人圃中帝召老人问故曰埋一瓜失之土中得百钱　─西域传─末禄国有寻支瓜大者十人食乃尽　─春秋元命苞─织女星主瓜果龙鱼河图─瓜有两蔕两鼻者杀人　─洞防记─有龙肝瓜长一尺花红叶素生于冰谷所谓冰谷素叶之瓜仙人瑕丘仲采药得此瓜食之千岁不渴瓜上恒如霜雪刮尝如蜜滓及武帝封防山从者皆赐冰谷素叶之瓜呉越春秋─越王伐呉呉王率羣臣遁去因得生瓜已熟呉王掇而食之谓左右曰何冬而生瓜近道人不食何也左右曰谓粪种之物人不食也呉王曰何谓粪种左右曰盛夏之时人食生瓜起居道傍子复生秋霜恶之故不食　─汉武外传─西王母告上元夫人曰共造朱火丹陵食灵瓜味甚好忆此未久而已七千岁矣　─新序梁大夫有宋就者尝为边县令与楚隣界梁之边亭与楚之边亭皆种瓜各有数梁之边亭人劬力数灌其瓜瓜美楚人窳而稀灌其瓜瓜恶楚令因以梁瓜之美怒其亭瓜之恶也楚亭人恶梁亭之贤已因徃夜窃搔梁亭之瓜皆有死焦者矣梁亭觉之因请其尉亦欲窃往报搔楚亭之瓜尉以请宋就就曰人恶亦恶何褊之甚也若我敎子必每暮令人往窃为楚亭夜善灌其瓜弗令知也于是梁亭乃每暮夜窃灌楚亭之瓜楚亭旦而行瓜则又皆以灌矣瓜日以美楚亭怪而察之则乃梁亭也楚令闻之大悦因具以闻楚王楚王曰此梁之隂让也乃谢以重币而请交于梁王故梁楚之欢由宋就始　─列仙传─谿父者南郡甗人居山间间有仙人常止其家从买瓜敎之炼瓜子与桂附枳实共藏而对分食之二十余年能飞走升山入水　服闾者往来海边诸祠中见二仙人博赌瓜使担黄瓜数十头令瞑目乃上方丈山　─增─博物志─人以冷水自渍至膝可顿啖数十枚瓜渍至腰啖转多至颈可啖百余枚所渍水皆作瓜气　─神仙传─葛元冬中能为客设生瓜夏致氷雪　介象常为呉主种瓜菜百果皆立生可食　─祭法─夏祠秋祠皆用瓜　─搜神记─呉时有徐光者常行术于市里从人乞瓜其主勿与便从索瓣杖地种之俄而瓜生蔓延生花成实乃取食之因赐观者鬻者反视所出卖皆亡耗矣　─拾遗记─汉明帝隂贵人梦食瓜甚美帝使求诸方国时炖煌献异瓜种瓜名穹隆长三尺而形屈曲味美如饴父老云昔道士从蓬莱山得此瓜云是崆峒灵瓜四刼一实西王母遗于此地世代遐远其实颇在须弥山有瓜如桂　─原─孝子传─焦华西秦时人父病甚仲冬思瓜求之不得忽梦一人黄冠谓曰闻子父病思瓜故送瓜以助子华拜受之及寤瓜在手馨香非常父食而愈─增─晋录─咸宁中嘉瓜同蔕生于成都─原─异苑─晋武帝太康八年王濬园生瓜三茎一实　孙钟富春人坚父也与母居至孝笃性种瓜为业忽有三年少容服妍丽诣钟乞瓜钟为设食出瓜礼敬慇懃三人临去曰我等司命郎感君接见之厚欲连世封侯欲数世天子钟曰数世天子故当所乐因为钟定墓地出门悉化成白鹄　─增─述异记─汉章帝元年上虞县献二蔕瓜一实二蔕　瓜步在呉中呉人卖瓜于江畔用以名焉呉桓王时会稽生五色瓜今呉中有五色瓜岁充贡
　　伏献　─列异传─辽东丁伯昭自说有客字次节旣亡常为本家致奇物试腊月中从索瓜得美瓜数枚　─原─黄庭经注─大霍山下有洞台司命君之府也中有神盘灵瓜食之心通至元　─增─南岳夫人内传─夫人姓魏名华存性乐神仙季冬夜半有眞人至静室陈元室紫柰绛实灵瓜　─经行记─大食国瓜大者名寻支十余人食一颗輙亦足越瓜长四尺以上　─广异记─谢卿见东华丈人为设空同灵瓜　─原─白帖─汉哀帝二年瓜异本同蔕共生一实时以为嘉瓜　积石山有瓜三年一实酉阳杂爼─瓜恶香香中尤忌麝郑注太和初赴职河中姬妾百余尽骑香气数里逆于人鼻是岁自京至河中所过路瓜尽死一蔕不获　卫国县西南有瓜穴冬夏常出水望之如练时有瓜叶出焉相传苻秦时有李班者颇好道术入穴中行可三百歩廓然有宫宇牀榻上有经书见二人对坐须髪皓白班前拜于牀下一人顾曰卿可还无宜久住班辞出至穴口有瓜数个欲取乃化为石寻故道得还至家家人云班去来已经四十年矣─增─杜阳杂编─沧浪洲产分蔕瓜瓜长二尺其色如椹一颗二蔕─原─清异录─洛南会昌中瓜圃结五六实长几尺而极大者类蛾绿其上皱文酷似蝉形圃中人连蔓移土槛贡上命之曰御蝉香挹腰緑　果中子繁者惟夏瓜冬瓜石榴故嗜果者目瓜为百子瓮　辽东一处有瓜若浇沃之则以酒代水实成破为十叚每段中止有一子而长数寸食一颗可作十日粮国人珍之名独子青　呉越称霅上瓜钱氏子弟逃暑取一瓜各言子之的数言定剖观负者张宴谓之瓜战　瓜最盛者无逾齐赵车担列市道路浓香故彼人云未至舌交先以鼻选　─续仙传─马湘有道术尝于江南刺史马植坐上以酒杯盛土种瓜须臾引蔓生实食之甚美　─增集仙录─花姑女道士黄灵微也升化之后座中奠瓜数日生蔓结实如桃者二焉　─国老谈苑─赵世长以宗正卿北使时九月既宴荐瓜主客谓世长曰此方气候诚早彼想未也世长对曰本朝来岁季夏此味方盛故知其节物晩也　─挥麈前录─宣和中蔡居安提举秘书省夏日会馆职于道山食瓜居安令坐上征瓜事各疏所忆每一条食一片坐客不敢尽言居安所征为优欲毕校书郎董彦远连征数事皆所未闻悉有据依咸叹服之识者谓彦远必不能安后数日果补外　─原─闻见录吕文穆正在龙门读书一日行伊水见卖瓜者意欲得之苦无钱其人遗一枚公怅然食之后作相买园洛城东南下直伊水起亭名饐瓜不忘旧也　─道学传褚雅与人共居常取水洒扫夏月种瓜恣人来取　─明通纪─洪武五年六月句容县民献嘉瓜二同蔕而生礼部尚书陶凯奏曰祯祥实由圣德上曰朕寡德不敢当且草木之祥生于其土亦惟其土人应之与朕何与若尽天地间时和岁丰乃王者之祯祥也　─增─学圃余疏─甜瓜以香而小者为第一作黄绿二色岂邵平所种五色子母瓜耶今凉州塞外作干条遗远人味极甘当是此种　─帝京景物畧─京师七夕以瓜雕刻成花谓之花瓜─西湖志─杭州月塘皆沙田土宜瓜宋有周姓者善种
　　之号周家瓜
　　集藻─啓─增─梁元帝谢东宫赉瓜啓─金荣始荐琼蘂载珍味夺蔗浆甘逾石蜜
　　表─增─唐柳宗元礼部贺嘉瓜表─臣某等今日内出浙东观察使贾全所进越州山隂县移风鄕百姓王献朝园内产嘉瓜二实同蔕图示百寮者寳祚维新嘉瑞来应式彰圣德更表天心臣某等诚庆诚贺顿首顿首伏惟皇帝陛下保合太和缉熈庶类德馨上逹神化旁行嘉瓜发祥来自侯服质惟同蔕见车书之永均地则移风知化育之方始虽七月而食豳土歌王业之难五色称珍东陵咏佳賔之会未闻感通若斯昭著者也臣等遭逢圣运亲仰珍图忭跃之诚倍百恒品
　　赋─增─魏刘桢瓜赋并序─在曹植坐厨人进瓜植命为赋促立成其辞曰布象牙之席薫玳瑁之筵凭彤玊之几酌缥碧之尊三星在隅温风节暮枕翘于藤流美远布黄花炳潜实独着丰细异形圆方殊务扬晖发藻九采杂糅厥初作苦终然允甘应时湫熟含兰吐芳蓝皮密理素肌丹瓤乃命圃师贡其最良投诸清流一浮一藏析以金刀四剖三离承之以雕盘羃之以纎絺甘逾蜜房冷亚氷圭　─晋傅元瓜赋─调土下种播之有经应运候时负甲徐生遂日就而月将既成母而盘萦次落莫之密叶兮交逶迤之修茎敷碧緑之纯采金华炳其朗明育之以人功养之以六气黄逾金缃青侔含翠虽貍首之甘美兮未若东门之奇伟旧有蜜筩及青括蒌嘉味溢口鲜类寡俦一齧之顷至三揺头选美芳园重简其珍披以呉刀承以朱盘中割而破虽分若完质兼五味气美芳兰愈得冷而益甘兮怡神爽而解烦细肌密理多瓤少瓣丰防絶异食之不防─原─陆机瓜赋─佳哉瓜之为德邈众果而莫贤殷中和之淳祐播滋荣于甫田背芳春以初载迎朱夏而自延奋修系之莫莫迈秀瓞之绵绵赴广武以长蔓粲烟接以云连感嘉时而促节惠露而增鲜若乃纷敷杂错郁悦婆娑发彼适此迭相经过熙朗日以熠耀扇和风其如波有葛蔂之覃及象椒聊之众多发金荣于秀翘结玊实于柔柯蔽翠景以自育缀修茎而星罗夫其种族类数则有括蒌定陶黄防白抟金文蜜筩小青大斑骭素椀貍首虎蹯东陵出于秦谷桂髓起于巫山五色比象殊形异端或济貌以表内或惠心而丑顔或摅文而抱緑或披素而怀丹气洪细而俱芬体修短而必圆芳郁烈其充堂味穷理而不防德济于饥渴道殷流乎贵贱若夫濯以寒水淬以夏凌越气外敛温液密凝体犹握虚离若剖氷─增─张载瓜赋─羊骹虎掌桂枝蜜筩表丹里呈素含红丰肤外伟緑瓤内醲甘柤夏熟丹柰冬芳朱李零于桂圃蒲萄溃于椒牀虽兹肴之孤起莫斯瓜之允臧超椰子于南海越橘柚于衡阳若乃防榔椰实龙眼荔枝徒以希珍难致为竒论实比德孰大于斯　─嵇含瓜赋─世云三芝瓜则处全焉故植根玊岩润叶飞泉揽之者寿食之者仙是谓云芝芙蕖振采擢茎元瀬【阙二字】葩映莫此为最是谓水芝甘瓜普植用荐神祗其名龙胆其味亦奇是谓土芝乃剖甘瓜旣淳且馨荒者飨之忘困解酲流味通其五脏冷气反其迷精　─梁张缵瓜赋─惟兹瓜之实茂体太素之纯精翕元润于浮霄含皇泽于夏庭于是苍春发岁天地交和乃啓沃壤是殖是播纳佳种于畦畹应时运而芽剖挥萌散蘖防叶负柯蓊茸郁荟苯防婆娑晞庆云以吐防仰旭日之敷花朝晞重阳夕承朗月淸露湛而宵降翔风穆以晨发振柯翘之绕若顾惠风以滋悦感灵化而絪缊覩佳实之并结始怀征而苦发终感宫而甘通信不和而自馨与九鼎乎齐功蔓草是借密叶是蔽潜湫独熟堕茎落蔕芬馥酷烈气畅云际申狄不能详其味首不能为之计昔东陵之甘瓜美显名于中古彼服闾之攸担乃众仙之所睹美人神之同好何厥用之普惟令实于无穷永可殖于灵圃─原─唐康子玊瓜赋─巫山之冈秦川之阳垂条引蔓布緑敷黄弥臯被野含芬吐芳转晨风之穆穆湛宵露之瀼瀼花叶则炜炜文彩则焜焜煌煌锦绣为之失色霞日为之夺光远而望之粲兮烂繁星列兮曜长汉光色连延遥相暖廹而察之瓞兮緜明玑盈蚌媚重泉大鳞巨介近相连细雨流风每飘飖兮叶上游蜂戏蝶时歴乱于花前尔其大则三尺二升美则金浆玊实貍头羊骹之字黄防白抟之质感仙贵于孙钟避世资于歩隲异蔕表于前代同心彰乎曩日旣而横绮席会嘉宾琴樽逸赏海陆具陈香分四座气杂八珍既取类于母子亦取辨乎君臣猗哉彼美流玩不已何以剖之金错刀何以浇之玊英水邵平固植以着业阮籍托辞而兴巳非但留怨于戌夫抑亦取诫于君子
　　文散句─增─魏文帝与呉质书─浮甘瓜于清泉　─晋左思蜀都赋─瓜畴芋区　─梁昭明太子七召─瓜称素腕之美─唐柳宗元贺嘉瓜表─神瓜合形式表绵绵之庆
　　五言古诗增─唐张説寄姚司马─共君春种瓜本期清夏暑瓜成人已去失望将谁语裛露滴香园感味怀心许偶逢西风便因之寄鄂渚　─原─杜甫园人送瓜─江南虽炎瘴瓜熟亦不早栢公鎭防国滞务兹一扫食新先战士共少及溪老倾筐蒲鸽青满眼顔色好竹竿接篏窦引注来鸟道沉浮乱水玊爱惜如芝草落刃嚼氷霜开怀慰枯槁许以秋蔕除仍看小童抱东陵迹芜絶楚汉休征讨园人非故侯种此何草草
　　五言律诗─原─唐李峤咏瓜─欲识东陵味靑门五色瓜龙蹄远珠履女臂动金花六子方呈瑞三仙实可嘉终期奉絺绤谒帝伫非赊　─增─孟浩然南山下与老圃期种瓜─樵牧南山近林闾北郭賖先人留素业老圃作邻家不种千株橘惟资五色瓜邵平能就我开径剪蓬麻宋杨万里谢人饷新瓜病骨那禁暑衰年更作愁有风依旧热初伏几时秋瓜叶谁新饷馋涎小忍休金盆井花水且看玊双浮　风露盈篮至甘香隔壁闻緑团甖一揑白裂玊平分藓甃开氷叚梅山失火云老夫供晩酌不用办羶荤
　　七言律诗─原─宋黄庭坚食瓜有感暑轩无物洗烦蒸百果凡材得我憎藓井筠笼浸苍玊金盘碧筯荐寒氷田中谁问不纳履坐上适来何处蝇此理一杯分付与我思明哲在东陵─增─刘子翚谢人送瓜─瓜畴暑雨乱花飞美实蠲烦喜及时藓井筠笼香发越金刀玊手翠离披侯家昔见连阡盛贾肆徒夸厚貌奇珍重故人分送意临风宛似对奇姿　呼儿急走送筠篮敌暑惟应此物堪一握青瑶含秀润满襟寒雪沍清甘搔园底用供邻怨剪棘聊应益盗惭他日倘收遗瓣种离离虎掌遍山南
　　五言絶句─原─宋范成大题甘瓜图─夏肤粗已皴秋蔕熟将脱不辞抱蔓归聊慰相如渴　─增赵山台甘瓜─氷泉浸緑玊霜刃破黄金凉冷消晩暑清甘洗渴心
　　七言絶句─原─宋刘子翚致中惠瓜成二絶─故人夙有分瓜约走送筠篮百里间翠甒琼罂才一握极知风味胜黄斑　柘浆溜溜香浮玊苏水沉沉色弄金那似甘瓜能破暑一盘霜雪洗清襟　─范成大田园杂兴昼出耘田夜绩麻村庄儿女各当家童孙未解躬耕织也傍桑隂学种瓜　─增─刘宰谢送瓜─碧圆到眼舌生津三载深慙拜赐频莫怪尊前最知味东陵自是种瓜人　花蘂夫人宫词─沉香亭子傍池斜夏日廵游歇翠华帘畔越盆盛净水玊人手里剖银瓜　明李东阳画瓜─玊盘秋露水精寒氷齿余香嚼未残暑月为君清到骨不知身在画中看　─原─张楷题画瓜─翠实离离引蔓秋西风凉露满林丘东陵尚有闲田地千载无人説故侯　周良金吾园亦在东门外昨日清明手种瓜不信邵平能五色吾园兼有武陵花
　　诗散句─原晋阮籍　昔闻东陵瓜近在青门外连畛距阡陌子母相钩带五色曜朝日嘉宾四面会　─陶潜邵生瓜田中宁似东陵时　─唐杜甫─青门种瓜人旧日东陵侯　─增─宋杨万里─独酌圣贤酒新尝子母瓜　─宋李待制清泠氷有味甘润玊无浆　唐王建内园分得温汤水三月中旬已进瓜　─曹唐─路寻故旧过西谷因得氷园一尺瓜　─宋杨亿─铜盘琼蕊三危露素绠寒浆五色瓜　─明王宠─山田荦确苦多沙学种东陵五色瓜　─周庾信─破垅夕瓜熟　甘瓜开蜜筩　─原─唐李峤─破甘霜落瓜　─增─王湾─新味瓜初剖　─萧颍士─陇瓜香早熟原─杜甫─瓜嚼水晶寒─王维─金盘五色瓜─韩愈─瓜畦烂文具　秋瓜未落蔕　澄澈甘瓜濯　─柳宗元─霜蔓缒寒瓜　─增─白居易晚瓜有余馨─宋王安石─破瓜青玊美　─原─唐杜甫─青门瓜地新冻裂　岂傍青门学种瓜─李颀─玊盆贮水割甘瓜　─宋陆游─新瓜落刃氷盘里　─元耶律楚材─午风凉处剖新瓜
　　词─原─宋马庄父靑门引─手种团团玊香起日晴初熟金刀错落晓霜寒十分风味独向暑天足　唐君去后云空谷异事传流俗刀圭倘是神仙药地皮卷尽犹飞肉─增─郑域百字令─东陵美景有轻烟和月斜风吹雨一
　　种龙须随地转不学松萝儿女结实圆青收来掌握犹带金盘露拍浮金井水花零乱飞舞　谁信六月飘霜破开落刃散银丝金缕冷碧凄香萦齿颊洗我尘襟烦暑杜老吟诗已公留客此兴无今古安期非诞世间有枣如许
　　别录─原─种植─二月上旬为上时三月上旬为中时四月上旬为下时至五六月止可种藏瓜耳预将生数叶便结瓜者为本母子候熟蔕自落取来截去两头其中叚子淘净曝干收作种临种时用盐水洗之取熟粪土种之仍将洗子盐水浇之得盐气则不笼死坑深五寸大如斗纳瓜子大豆各四粒瓜生数叶将豆搯去瓜生至初花锄三四次勿令生草但锄不可伤根伤根则瓜苦候秧拖时搯去蔓心再用熟粪培根下勤浇灌摘瓜勿令踏蔓及翻覆之踏则瓜烂翻则瓜死若生蚁置骨其旁引而弃之　─制用─瓜蔕一名瓜丁一名苦丁香凡使勿用白瓜蔕要取青緑色团而短者良瓜气足时其蔕自然落在蔓上采得系屋东有风处吹干用─本草云─乃阳明经除湿热之药也
　　西瓜
　　原─西瓜─一名寒瓜蔓生花如甜瓜叶大多桠缺面深靑背防白叶与茎皆有毛如刺防细而硬其棱或有或无其色或青或緑或白其形或长或圆或大或小其瓤或白或黄或红红者味尤胜其子或黄或红或黑或白白者味更劣其味或甘或淡或酸酸者为下旧传种来自西域故名西瓜今处处有之荐福瓜出苏州城南二十里蒋市瓜牌楼市瓜出太仓州一种阳溪瓜秋生冬熟形畧长扁而大瓤色如胭脂味最美可留至次年云是异人所遗之种味甘淡寒无毒除烦止渴消暑热疗喉痹口疮解酒毒子取仁可荐茶皮可蜜煎糖煎酱腌食瓜后食其子即不噫瓜气以瓜划破曝日中少顷食之颇凉收藏得法可至来年春夏近糯米及酒气则易烂猫踏之其瓤便沙
　　彚考─原─梁书孝行传─滕昙恭年五岁母杨氏患热思食寒瓜土俗所不产昙恭歴访不能得衘悲哀切俄値一桑门问其故昙恭具以告桑门曰我有两瓜分一相遗昙恭拜谢因捧瓜还以荐其母举室惊异寻访桑门莫知所在　增─五代史萧翰北归有胡峤为翰掌书记随入契丹周广顺三年亡归中国畧能道其所见云自上京东去四十里至眞珠寨始食菜明日东行地势渐高西望平地松林郁然数十里遂入平川多草木始食西瓜云契丹破回纥得此种以牛粪覆棚而种大如中国冬瓜而味甘　─松漠纪闻西瓜形如扁蒲而圆色极青翠经岁则变黄其瓞类甜瓜味甘脆中有汁尤冷洪皓出使携以归今禁圃乡圃皆有亦可留数月但不能经岁仍不变黄色鄱阳有久苦目疾者曝干服之而愈盖其性冷故也　─事物纪原─中国初无西瓜洪忠宣使金贬逓隂山得食之其大如斗絶甘冷可蠲暑疾　─石湖诗注─西瓜味淡而多液本燕北种今河南皆种之　─眞腊风土记─蔬菜有西瓜　─丹铅总录─余尝疑本草瓜类中不载西瓜后读五代郃阳令胡峤防北记云峤于回纥得瓜种以牛粪种之结实大如斗味甘名曰西瓜是西瓜至五代始入中国也文选浮甘瓜于清泉葢指黄瓜甜瓜也　─本草─陶宏景注瓜蔕云永嘉有寒瓜甚大可藏至春者卽西瓜也则五代之先瓜种已入浙东但无西瓜之名及徧于中国耳　─瀛厓胜览苏门荅刺国有西瓜緑皮红子长二三尺　靺鞨国西瓜甜瓜一枚用二人举之　古里国西瓜四时皆有　─蜀都杂抄─金王予可南云咏西瓜云一片冷裁潭底月六湾斜卷陇头云又在元世祖前矣
　　集藻─七言律诗─增─元方防食西瓜─恨无纎手削駞峰醉嚼寒瓜一百筩缕缕花衫沾唾碧防防丹血搯肤红香浮笑语牙生水凉入衣襟骨有风从此安心师老圃青门何处问穷通　─明李东阳汝贤馈西瓜及槟榔─汉使西还道路賖至今中国有灵瓜香浮碧水清先透片逐鸾刀巧更斜饱德未忘正饐为园翻愧老樊家因君解取南闽俗更説槟榔可代茶
　　七言絶句增─宋范成大西瓜园─碧蔓凌霜卧软沙年来处处食西瓜形模濩落淡如水未可葡萄苜蓿夸别录─原─种植─秋月择其瓜之嘉者留子晒干收作种欲种瓜地耕熟加牛粪至清明时先以烧酒浸瓜子少时取出漉净拌灰一宿相离六尺起一浅坑用粪和土瘗之于四周中留松土种子其中不得复移瓜易活而甘美栽宜稀浇宜频粪宜多蔓短时作绵兜每朝取虫恐食蔓长则已顶蔓长至六七尺则搯其顶心令四旁生蔓欲瓜大者每科拣其端正旺相者止留一瓜余蔓花皆搯去则实大而味美性畏香尤忌麝麝触之乃至一颗不收─防害─纪明斋任汝宁园户献一瓜甚大公异之园户曰往未有此大公曰吾闻物之异常者有毒令一往观之根下有蜈蚣数十遂弃其瓜　延寿书云陈逢原避暑食瓜过多至秋忽腰腹痛不能举动商助教疗之乃愈大抵瓜性寒北人秉壮食之无害南人秉弱食之遂成泻痢寒胃忌之
　　【附録】北瓜
　　原─北瓜形如西瓜而小皮色白甚薄瓤甚红子亦如西瓜而微小狭长味甚甘美与西瓜同时想亦西瓜别种也
　　【附録】石瓜
　　原─乌彻军民府土产石瓜树生坚如石善治心痛　增益部方物畧记─石瓜生蛾睂山中树端挺叶肥滑如冬青甚似桑花色浅黄实长不圆殻解而子见以其形似瓜故里人名之煮为液黄能治痹
　　集藻─赞─增─宋宋祁石瓜赞─修干泽叶结实如缀肤解核零可用治痹
　　刘子
　　增─尔雅─刘刘杙─注─刘子生山中实如棃酢甜核坚出交趾　─南方草木状─刘树子大如李实味酢煮蜜藏之仍自好　─荆扬异物志─刘子树生交广武平兴古诸郡山中三月着花结实如棃七八月熟色黄味甘酢而核甚坚
　　不周山果
　　增─山海经─不周之山有嘉果子如枣黄如桃黄花赤树食之不饥
　　如何树实
　　增─神异经─南方大荒有树焉名曰如何三百岁作华九百岁作实华色朱其实正黄高五十丈敷张如盖叶长一丈广二尺余似菅苎色青厚五分可以絮如厚朴材理如支九子味如饴实有核形如枣子长五尺围如长金刀剖之则酸芦刀剖之则辛食之者地仙不畏水火不畏白刃
　　彚考─增啓记─如何随刀而改味或曰此卽仙经所谓火枣
　　平仲
　　增─汉书注─檘平仲木也亦云火槖木一云玊精食其子得为神仙也
　　集藻─赋散句─增─汉司马相如上林赋─华枫檘栌　─晋左思呉都赋─平仲之木实白如银
　　诗散句─增─唐沈佺期─芳春平仲緑清夜子规啼
　　系弥子
　　增─广志─系弥子状圆而细赤如软枣其味初苦后甘可食
　　都咸子
　　增─南方草木状─都咸树出日南三月生花仍连着实大如指长三寸七八月熟其色正黑　─南州记─其树如李子大如指取子及皮叶曝干作饮极香美　─本草纲目陈藏器曰子及皮叶气味甘平无毒主治火干作饮止渴润肺去烦除痰李珣曰去伤寒清涕欬逆上气宜煎服之
　　千岁子
　　增─南方草木状─千岁子有藤蔓出土子在根下须緑色交加如织其子一苞二百余颗皮殻青黄色殻中有肉如栗味亦如之干者肉殻相杂撼之有声似肉荳蔲出交趾
　　彚考─增─三辅黄图─汉武帝元鼎六年破南越起扶荔宫以植所得竒草异木龙眼荔支槟榔橄榄千岁子甘橘皆百本
　　人面子
　　增─南方草木状─人面子树似含桃结子如桃实无味核正如人面故以为名以蜜渍之稍可食其核可翫出南海　─寰宇记─人面木春花夏实秋熟皮味甘酸实有核如胡桃两边如人面
　　集藻─七言絶句─增─宋杨万里人面子─喜时能笑醉能歌睂映青山眼映波旧日美如潘骑省只今瘦似病维摩
　　夫编子
　　增─南方草木状─夫编树野生三月花仍连着实五六月成子及熟煮投下鱼鸡鸭羮中好亦中盐藏出交趾武平
　　五敛子
　　增─南方草木状─五敛子大如木瓜黄色皮肉脆软味极酸上有五棱如刻出南人呼棱为敛故以为名以蜜渍之甘酢而美出南海　─本草─闽中人呼为阳桃形甚诡异其核如柰五月熟一树可得数石十月再熟蜜渍之美俗亦晒干以充果食
　　都昆子
　　增─南方草木状─都昆树野生二月花仍连着实八九月熟如鸡卵里民取食之皮核滋味酢出九眞交趾
　　椰子
　　增─本草─椰子一名胥余【司马相如上林赋作胥余一作胥耶】一名越王头【其核有两眼故俗谓之越王头】　─南方草木状─椰树叶如栟榈高六七丈无枝条其实大如寒瓜外有粗皮皮次有殻圆而且坚剖之有白肤厚半寸味似胡桃而极肥美有浆饮之得醉　─寰宇记椰子树似槟榔而高大叶长一尺无隂结实一房生三十余子如瓜其殻中有白如熊白内有浆一升清如水甜如蜜饮之愈渴疾殻堪为酒壶皮堪缚船土人多种之　─本草─苏颂曰椰子岭南州郡皆有之防宗奭曰椰子开之有汁白色如乳如酒极香别是一种气味强名为酒中有白瓠形圆如栝楼上起细垅亦白色而微虚其纹若妇人裙褶味亦如汁与着殻一层白肉皆可糖煎为果其殻为酒器如酒中有毒则酒沸起或裂破李时珍曰木至斗大方结实大者三四围高五六丈二月开花成穗出于叶间长二三尺大如五斗器仍连着实一穗数枚六七月熟其殻磨光有斑缬防纹横破之可作壶爵纵破之可作瓢杓
　　彚考─增─唐书南蛮列传─环王取椰叶为席─神异经─东南荒中有邪木高三十丈或十余围或七八尺其枝乔直上不可也叶如甘瓜二百岁叶落而生花花形如甘瓜花复二百岁落尽而生萼萼下生子三岁而成熟成熟之后不长不减子形如寒瓜长七八寸径四五尺蕚复覆生顶此不取万世如故若取子而留蕚蕚复生子如初年月复成熟复二年则成萼而复生子其子如甘瓤少甘美食之令人身泽不可过三升令人防醉半日乃醒木高人取不能得惟木下有多罗之人缘能得之一名无叶世人后生不见叶故谓之无叶也一名倚骄　─南方草木状─昔林邑王与越王有故怨遣侠客刺得其首悬之于树俄化为椰子林邑王愤之命剖以为饮器南人至今效之当刺时越王大醉故其浆犹如酒云　─齐东野语─今人以椰子浆为椰子酒而不知椰子花可以酿酒唐殷尧封寄岭南张明府诗云椰花好为酒谁伴醉如泥　─广东志茂名县高力士宅在县西力士县人冯盎之孙故有宅尝手植枯椰子二株高百尺宋时尚存　─广东新语─琼人每以槟榔代茶椰代酒以欵宾客谓椰酒久服可以乌须
　　集藻─赋散句─增─汉司马相如上林赋─留落胥余　─晋左思呉都赋─椰叶无隂
　　五言古诗─增─宋梅尧臣李献甫于南海魏侍郎得椰子见遗─魏公畨禺归逢子芜江口赠以越王头还同月支首割解为饮器津浆若美酒我独愧先生馔致崇师友应知愈饥渴况是懐思久　─张于翔椰子树─矮胡生南方托生碧山崖采择供贡筐扶杖上天街愧此愿慤姿欲售久未谐道旁麴先生风味固自佳逢渠即倾葢输写能开懐刮削出光采规绳去欹窊金玊岂足贵胶漆眞吾侪客来有嘉招二士往必偕婆娑止坐隅共馈烦金钗矮头虽木强醇德真无涯虚心实其腹居然外形骸微物幸见用弃置理则乖毛頴有封国陶匏荐烟柴大药起世疴炮燔及根荄愿子自洗濯勿受尘埃埋暇日肯相从醉经生高斋
　　五言律诗─增─唐沈佺期题椰子树─日南椰子树杳褭出风尘丛生调木首圆实槟榔身玊房九霄露碧叶四时春不及涂林果移根随汉臣
　　七言絶句─增─宋黄庭坚椰子─浆成乳酒醺人醉肉截鵞肪上客盘有核如匏可雕琢道装宜作玊人冠
　　诗散句─增─元何中─归马驼椰子濩落魏瓠垂绚华殻初剖濯濯脍玊肥　─宋黄庭坚─硕果不食寒林梢剖而器之如悬匏　─唐张谔─椰子日南枝　─张籍─椰叶瘴云湿别录─增─海槎余录─椰子树初栽时用盐一二斗先置根下则易发
　　【附録】青田核
　　增─古今注─乌孙国有青田核状如桃核不知其树核大如数斗剖之盛水则变酒味甚醇美饮尽随即注水随尽随成但不可久久则苦澁谓之青田酒汉末蜀王刘璋得之　─酉阳杂爼─一名青田壶
　　【附录】严树
　　增─一统志─琼州有严树捣其皮叶浸以清水和以粳酿或入石榴花叶数日成酒能醉人
　　州树子
　　增─南州记─州树野生二月花连着实如李子五月熟剥核食之味甜出武平
　　国树子
　　增─南州记─国树子如鴈卵野生三月花连着实九月熟曝干剥殻取食之味似栗出交趾
　　前树子
　　增─南州记─前树野生二月花仍连着实如手指长三寸五六月熟以汤滴之削去核食以糟盐藏之味辛可食出交趾
　　都桷子【按南方草木状广志交州记俱作桶子本草拾遗又作构子与楮构之构名同实异】
　　增─南州记─都桷子生广南山谷树高丈余二月开花连着实大如鸡卵七月熟　─魏王花木志─都桷树出九眞交趾野生花赤色子似木瓜里民取食之味酢以盐酸沤食或蜜藏皆可
　　防树子
　　增─南州记─防树子如桃实长寸余二月花连着实五月熟色黄盐藏味酸似白梅出九眞
　　韶子
　　增─广州记─韶叶如栗赤色子大如栗有刺棘破其皮内有肉如猪肪着核不离味甘酢核如荔枝　─桂海虞衡志─山韶子夏熟色红肉如荔枝藤韶子秋熟大如鳬卵柿
　　五子
　　增─广州记─五子树实如梨里有五核因名五子
　　白缘子
　　增─交州记─白缘树高丈余实味甘美于胡桃
　　多感子
　　增─交州记─多感子黄色围一寸
　　蔗子
　　增─交州记─蔗子如瓜大亦似柚
　　弥子
　　增─交州记─弥子圆而细其味初苦后甘
　　梅桃
　　增─临海异物志─梅桃子生晋安侯官县一小树得数拾石实大三寸可蜜藏之
　　扬揺子
　　增─临海异物志─扬摇有七脊子生树皮中其体虽异味则无奇长四五寸色青黄味甘
　　冬熟
　　增─临海异物志─冬熟如指大正赤味甘胜梅
　　猴闼子
　　增─临海异物志─猴闼子如指头大其味小苦可食
　　关桃子
　　增─齐民要术─关桃子其味酸
　　士翁子
　　增─齐民要术─士翁子如漆子大熟时甜酸其色青黑
</div>
    <div class="pagination">
<a href="御定佩文斋广群芳谱_page56.html">上一页</a><span>...</span><a href="御定佩文斋广群芳谱_page52.html">52</a><a href="御定佩文斋广群芳谱_page53.html">53</a><a href="御定佩文斋广群芳谱_page54.html">54</a><a href="御定佩文斋广群芳谱_page55.html">55</a><a href="御定佩文斋广群芳谱_page56.html">56</a><span class="current-page">57</span><a href="御定佩文斋广群芳谱_page58.html">58</a><a href="御定佩文斋广群芳谱_page59.html">59</a><a href="御定佩文斋广群芳谱_page60.html">60</a><a href="御定佩文斋广群芳谱_page61.html">61</a><a href="御定佩文斋广群芳谱_page62.html">62</a><span>...</span><a href="御定佩文斋广群芳谱_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
