<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 34 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 34 页/共 93 页</h1>
    <div class="content">　　五言律诗─原─唐温宪棃花─緑阴寒食晚犹自满空园雨歇芳菲白蜂稀寂寞繁一枝横野路数树出江村怅望频囘首何人共酒尊　─宋梅尧臣棃花─处防棃花发看看燕子归园思前法部泪湿旧宫妃月白秋千地风吹蛱蝶衣强倾寒食酒渐老觉欢微─増─金厐铸棃花─孤洁本无匹谁令先众芳花能红防白月共冷时香缟袂清无染氷姿淡不妆夜来清露底万颗玉毫灮　─元张伯淳次韵安野内翰棃花─景穷隂春林早着花素妆临晓镜红粉涴轻纱胜赏懐亰洛吟情轶永嘉泥中妨载酒咫尺路头赊　─马祖常崇真宫西棃花─春日棃花下相逢把臂行香痕怜粉白酒晕惜红轻影动帘穿燕声来树度莺共当一醉莫待鬓华生
　　七言律诗─増─唐羊士谔成都从事萧员外寄海棃花诗珠履行防拥附蝉外郎髙歩似神仙陈诗今见唐风盛从事遥瞻卫国贤掷地好辞凌彩茟浣花春水腻鱼笺东山芳意须同赏子着嚢盛防日传　─宋韩琦防压沙寺观棃花─同赏棃花过净坊压沙幽阒面平冈孤园不治黄金界醉茟徒夸白雪香风急防翻云影乱殿深全掩玉毫光朝来经雨低含泪竞写真妃寂寞妆　─赏棃花─兴福棃珍号素封千株花发此欣逢风开笑脸轻桃艶雨啼痕自玉容蝶舞只疑残靥坠月明惟觉异香浓寻春已恨来时晩莫厌频挥潋灔钟　寒食西蓝赏素英白毫光里乱云腾荘严金地三千界顔色瑶防十二层后土琼花惭我寡唐昌玉蘂岂吾朋雪香预约为亭号修创终逢好事僧　─周必大重九竹园见棃花懐子中兄─春花着雨即尘埃何似深秋耐乆开菊尚无多饶瑞质霜如有意防香腮也知林下风光早不为山中厯日催望防行人思折寄却疑呼作岭头梅　─原─朱淑真棃花─朝来雨一枝春薄薄香罗蹙叶匀冷艶未饶梅共色靓妆长与月为邻许同蝶梦还如□似替人愁却笑人须到年年寒食夜情怀为尔倍伤神　─増─金雷渊棃花─雪作肌肤玉作容不将妖艶嫁东风梅魂何物三春在桃脸真成一笑空雨细无情添寂寞月明有意助丰融相如病渇妨文赋想像甘寒结小红　─原─张建棃花─蠧树枝髙茁朶稠嫩苞开破雪搓毬碎粘粉紫须齐吐润卷丹黄叶半抽月影晓留好梦雨声深院鎻清愁琼苞已实香犹在散入长安卖酒楼　─増─元鲜于枢清明日宴集贤宋学士园时棃花盛开诸老属仆同赋─琪树吹香荡夕晖华簪人对雪霏霏汉宫新火初传烛楚女行云乍湿衣一片花疑蝴蝶化满枝春想玉钗肥蛾眉不用梨园曲唱彻瑶防醉未归　─张养浩秋日棃花─雪香吹尽树头春谁遣西风为返魂月影已非前日梦雨容独旧时痕只知秋色千林老争信阳和一脉存莫讶韩太多事仙家元不计寒暄　─郑洪严希徳请赏棃花命妓行酒─潇洒东防一树春雪肤氷骨月精神朝云着处迷诗梦暮雨来时想玉人华屋洗妆歌小小银缾推枕唤真真紫薇阁下繁华处芍药荼防总后尘　─明吴寛棃花─名果先从张谷来纷纷碎雪欲成堆淡妆自把蛾眉扫巧笑谁将瓠齿开园子岂求他种接主人能使及时栽夭桃灼灼惊凡目缟素应甘自不才─原─文徴明棃花─翦水凝霜妒蝶羣曲防风味玉清温粉痕浥露春含泪夜色笼烟月防魂十里香云迷短梦谁家细雨鎻重门洗妆见説清明近旋典春衣置酒樽　─増─程嘉燧周家清明植棃花六月盛开邀客赋诗清明院落夜溶溶笼栁娇黄譲雪樷乱搅三眠飞絮白浪搀百子石榴红烧残髙烛东风后掩却重门细雨中闻向花间歌法曲应怜江海白头翁
　　五言絶句─増─唐王维左掖棃花─闲洒阶邉草轻随箔外风黄莺弄不足衔入未央宫　─丘为左掖棃花─冷艳全欺雪余香乍入衣春风且莫定吹向玉阶飞　─原─皇甫冉禁省棃花─巧解迎人意还能乱蝶飞春风时入户防片落朝衣　─钱起棃花─艶静如笼月香寒未逐风桃花徒照地终被笑妖红　─宋王十朋棃花─淡客逢寒食烟村烂漫芳谪仙天上去白雪世间香　─増─明杨基西园棃花春晚开一枝─明日是清明孤花雪闘轻不须开满树春少更多情
　　七言絶句─原─唐韩愈闻棃花发赠刘师命─桃蹊惆怅不过红艶纷纷落地多闻道郭西千树雪欲将君去醉如何　─棃花下赠刘师命─洛阳城外清明节百花落棃花发今日相逢瘴海头共惊烂熳开正月　─元稹杂思诗─寻常百种花齐发偏摘棃花与白人今日江头两三树可怜和叶度残春　─増─白居易江岸梨─梨花有思縁和叶一树江头恼煞君最似孀闺少年妇白妆素袖碧纱裙　─殷璠棃花─云满衣裳月满身轻盈归歩过流尘五更无限留连意常恐风花又一春　─徐凝翫花─一树棃花春向暮雪枝残处怨风来明朝渐校无多去看到黄昏不欲囘　─原─温庭筠鄠杜郊居─槿篱芳援近樵家垅麦青青一径斜寂寞游人寒食后夜来风雨送棃花　─増─宋韩琦棃花─花下延賔啓宴杯回头香雪即成堆主人自挈宜城醸不为青旗趁尔来　─司马光和道矩红梨花二首─繁枝细叶互低昻香敌荼防艶海棠应为穷邉太落并将春色付秾芳　蜀江新锦濯朝阳椘国纎腰傅薄妆何事白花零落早同时不敢闘芬芳─王安石红梨─红棃无叶庇花身黄菊芬香委路尘嵗
　　晚苍官才自保日髙青女尚横陈　─原─苏轼东栏梨花棃花淡白栁深青栁絮飞时花满城惆怅东栏一株雪人生看得防清明　─増─晁补之和王拱辰观梨花二首海棠丰韵诧芬芳慙愧棃花冷似霜赖有乐天春雨句寂从此亦馨香　压沙寺里万株芳一道清流照雪霜银阙森森广寒晓仙人玉仗有天香─原─张舜民梨花─青女朝来冷透肌残春小雨更霏防流莺怪底争来往为掷金梭织玉衣　─谢逸梨花二首─冷香销尽晩风吹脉脉无言对落晖旧日郊西千树雪今随蝴蝶作飞　翦翦轻风漠漠寒玉肌萧索粉香残一枝雨头去不用行人着眼看　─陆游梨花─开向春残不恨迟绿杨窣地最相宜征西幕府煎茶地一幅邉鸾折枝粉淡香清自一家未容桃李占年华常思南郑清明
　　路醉袖迎风雪一杈　嘉陵江色嫩如蓝鳯集山光照马衔杨栁棃花迎客防至今时梦到城南　─赵福元梨花─玉作精神雪作肤雨中娇韵越清癯若人防得嫣然态写作杨妃出浴图　─何菊潭─二月春风杨栁青知郎系马在长亭相思情味如中酒折尽棃花嗅不醒　─増金史旭梨花─少年防酒日寻花老去花前欲饮茶今日传觞似年少一枝香雪上乌纱─原─吕中孚梨花─等待清明得得芳枝晴雪暖生香洗妆自有风流态却笑红深映海棠　─段继昌梨花─一林轻素媚春光透骨浓薫百和香消得太真吹玉笛小庭人散月如霜─増─元王恽题钱舜举画棃花─掖西千树閙春华莫把芳容雨夸防取一枝横絶处洗妆还是汉宫娃─朱徳润题梨花折枝─玉压帽檐花底春惜无花下洗妆人阿娇一掬东风泪聊仗丹青为写真─郯韶梨花─渚宫花落雨霏霏春尽江南客未归多少东家蝴蝶梦相思并逐彩云飞　─原─明文徴明─物华无赖酒初醒奕奕梨花照晩晴恠的山禽啼不歇十分春色近清明　─増─张翼梨花─重门寂寂鎻香云雨滴空阶坐夜分老去防之风调在折来何防与双文　─原─张新梨花─粉翅还嫌蝶太轻雪衣偏喜燕多情寕王玉笛知何处寂寞黄昬伴月明诗散句─原─宋文同─寒食北园春已深棃花满枝雪围徧青春每向风外得秀艶应难雪中见　─阮南溪─缤纷紫雪浮须细冷淡清姿夺玉光刚笑何郎曽傅粉絶怜荀令爱薫香　─増─唐白居易─四邻棃花时二月伊水色独孤及─尔来大谷梨白花再成雪　─宋梅尧臣─前日是清明骤雨沾棃花　─蘓轼─红梨惊合抱映岛孤云馥原─苏轼─尚记棃花树依依闻暗香　─陈三屿─棃花春二月杜宇月三更　─増─唐刘方平─寂寞空庭春欲晩棃花满地不开门　─李贺─曲水飘香去不归梨花落尽成秋苑　─原─吕温─独卧郡斋落意隔帘防雨湿梨花　─杜牧─闲吹玉殿昭华琯醉折梨园缥蔕花　─増─宋曽几─一片朝容粉面寒雨余仍泪防干　─范成大─检棃花成一梦蘸红新绿满枝头　─陆游─棃花堆雪栁吹緜常记梁州古驿前　─金萧贡─香惹梦魂云漠漠光揺溪馆月溶溶　─元王恽─风檐数催妆雨办与棃花作好春─原─顾瑛─忽见棃花缀开萧然冷浸姮娥影─増─唐
　　王维─棃花夕鸟藏─原─李白─梨花白雪香　─増─李白─棃花千树雪　─原─杜甫─色好梨胜頬　─増─韩愈─露亦染梨腮　─原─杜牧─棃花独送春─温庭筠─棃花雪压枝　─周朴─临风千雪　─增─韦庄─棃花雪又催─宋杨亿─棃花飞白雪　─原─黄庭坚─月黒见棃花─増─陈思道─倚墙棃頬红　─金元好问─梨花淡丰容　─原─唐白居易─风寒露重棃花湿　棃花一枝春雨─増─白居易─手把棃花寒食心　─曹唐─棃花新折东风輭　─罗邺─梨花满地东风急─原─宋刘筠─乱飘棃雪晓来天　─増─韩琦─共借棃花作寒食　─孔方平─砌下棃花一堆雪　雨暗棃花春自光　─陆游─溪口赤梨丹染腮　─金赵元─梨叶霜如酒力浓　─张建─玉棃花底月三更　─吕中孚─半庭寒影在棃花　─元戴帅初─粉墙风细欲梨花　─尹廷髙─落尽梨花春不多　─刘秉忠─梨花乱舞白霓裳　─王恽─已开棃蘂雪为─赵孟頫─棃花淡白栁花香　─袁桷─梨花的的疑蝴蝶　梨花乱逐沙鸥起　─黄庚─满堦香雪落梨花─原─宋旡─棃花明白夜来风　─増─周权─香浮夜月棃飘雪　─陈髙─棃花沐雨娇羞
　　词─原─宋史逹祖玉楼春─玉容寂寞谁为主寒食心情愁防许前身清淡似梅妆遥夜依微留月住　香迷蝴蝶飞时路雪在秋千来往处黄昏着了素衣裳深闭重门聼夜雨　─王采蝶恋花─镂雪成花檀作蘂爱伴秋千摇曳春风里翠袖年年寒食泪为伊牵惹愁无际　幽艶偏宜春雨细红粉防干有个人相似钿合金钗谁与寄丹青传得凄凉意─曽觌蓦山溪─减翠凋红正是青春杪深院嫋香风看棃花一枝开早珑璁映面依约认娇─颦天淡淡月溶溶春意知多少　清明池馆芳信年年好更向五侯家把江梅风光占了休教寂寞孤负向人心檀板响寳杯倾潘鬓从他老　─増─周邦彦水龙吟─素肌应怯余寒艶阳占尽青芜地樊川照日灵关遮路残红敛避传火楼台妬花风雨长门深闭亚帘栊半湿一枝在手偏勾引黄昬泪　别有风前月底布繁英满园歌吹朱铅退尽潘妃却酒昭君乍起雪浪翻空粉裳缟夜不成春思恨玉容不见琼英漫好与何人比　─楼扶水龙吟─素娥洗尽繁妆夜深歩月秋千地轻腮晕玉柔肌笼粉缁尘敛避霁雪留香晓云同梦昭阳空闭怅仙园路杳曲栏人寂踈雨湿盈盈泪　未放游蜂叶底怕春归不禁狂吹象牀困倚氷魄微醒莺声唤起愁对黄昬恨催寒食满襟离思想千红过尽一枝独冷把梅花比　─元王恽水龙吟─纤包淡贮幽香玲珑轻鎻秋阳丽仙根借暖定应不待荆王翠被潇洒轻盈玉容浑是金茎露气甚西风宛转东栏暮雨空缀真妃泪　谁遣司花妙手又一畨角奇争异使君髙卧竹亭闲寂故来相慰燕几螺屏一枝披拂绣帘风细约洗妆快泻玉屏芳酒枕秋蟾醉
　　别録─原─明皇杂録─天寳中上命宫中女子数百人为棃园弟子　─白居易诗注─杭俗醸酒趁梨花时熟号为梨花春─増─米芾画史─范大珪有富公家折枝梨花古笔非江南蜀
　　御定佩文斋广羣芳谱卷二十七
　　钦定四库全书
　　御定佩文斋广羣芳谱卷二十八
　　花谱
　　棠棃花【棠棃别见果谱】
　　原棠棃野棃也【尔雅所谓杜甘棠也详见果谱】树如棃而小叶似苍术亦有圆者三义者邉皆有锯齿色黪白二月开白花可煠食晒干磨麺作烧饼可济饥叶味防苦嫩时煠熟水浸淘浄油盐调食或蒸晒代茶
　　彚考─原─诗召南─蔽芾甘棠勿翦勿伐召伯所茇　─唐风有杕之杜生于道左　有杕之杜其叶湑湑─増─史记燕召公世家─召公巡行乡邑有棠树决狱政事其下自侯伯至庶人各得其所无失职者召公卒而民人思召公之政怀棠树不敢伐歌咏之作甘棠之诗　─南齐书祥瑞志─升明二年四月昌国县徐万年门下棠树连理─宋史五行志─元丰十年十二月泌阳县甘棠木连理─原─韩诗外传─召伯在朝有司请召民伯曰不劳一身
　　而劳百姓非吾先君之志也于是舎于棠下聼讼百姓大悦诗人歌焉　─増─酉阳杂俎─建中四年赵州寜晋县沙河北有大棠棃树百姓常祈祷忽有羣蛇数十自东南来渡北岸集棠棃树下为二积俄见三径寸绕行积傍积蛇尽死乃各登其积视蛇腹各有疮若矢所中刺史康日知图甘棠奉三以献　─曲江县志─县东九十里有棃溪岸多棠棃故名
　　集藻─七言古诗─増─元王冕棠棃白练图─芙蓉香冷箫声杳月淡烟清楚宫晓仙禽不语雪衣轻相逢却恨秋风早土花翠浅霜露山棃小结丹砂红玉人醉倒不知处梦回故苑朝云浓
　　五言排律─増─唐吴融追咏棠棃花─蜀地从来胜棠棃第一花更应无輭弱别自有妍华不贵绡为雾难降绮作霞移湏归紫府驻合饵丹砂宻映弹琴宅深藏卖酒家夜宜红蜡照春称锦筵遮连庙魂栖望飘江字绕巴未饶酥薄兼妬雪飞斜旧赏三年断新期万树赊长安如种得谁定牡丹夸
　　七言絶句─増─唐薛涛棠棃花和李太尉─吴均蕙圃移嘉木正及东溪春雨时日晩莺啼何所为浅深红腻压繁枝　─宋蔡襄正月十八日甘棠院三首─上元才过去寻春红白山花粲粲新似喜使君初病起隔栏相向笑迎人　天气和柔酒更醇缓歌花底正初春狂花有意怜狂客撩乱飞红满一身　无奈闲情着物欢更愁花草便防夭红嫩翠宜灯烛放散笙歌静里看　─原─孟淑卿春归─落尽棠棃水拍堤凄凄芳草望中迷无情最是枝头鸟不管人愁只管啼　─増─明陆树声─满树棠梨锦作双栖啼鸟鬭争妍邉徐生色依然好赢得东风嵗嵗看
　　诗散句─増─唐白居易─风吹棠棃花啼鸟时一声　镜湖水逺何由泛棠树枝髙不易攀　─薛逢─野花似雪落何处棠棃树下香风来　─李郢─鸟声乱啼人未逺野风吹散白棠棃　─白居易─棠棃间叶黄─元程文海─霜晕棠棃脸　─宋司马光─甘棠前后雨隂浓　─金愿─棠棃妥雪霑新雨　─元倪瓉─野棠花落过清明
　　别録─増─丹铅杂録─孝子传尹伯竒采楟花以为食注楟花山棃也今棠棃其花春开采之日干瀹可充蔬常棣花【棣实别见果谱　按名物疏云唐棣常棣是二种尔雅云棠棣栘本草谓之扶栘白杨类也又云常棣棣乃小雅所谓常棣之花也原谱混合为一又误以常棣为棣棠今分常棣棣棠为二谱唐棣别载木谱】
　　増─尔雅─常棣棣　─洛阳花木记─白郁李千叶一名玉─原─常棣【有郁李诸名详果谱】花正白亦或赤花蕚上承下覆有
　　亲爱之义故以喻兄弟周公所谓赋常棣也
　　彚考─原─诗秦风─山有苞棣　─増─诗小雅─常棣之华鄂不韡韡─传─常棣棣也鄂犹鄂鄂然言外发也韡韡光明也笺─承华者曰鄂不当作拊拊鄂足也鄂足得华之光明则韡韡然盛兴者喻弟以敬事兄兄以荣覆弟恩荣之显亦韡韡然　─原─小雅─彼尔维何维常之华─传─常常棣也　─増─宋景文茟记─莒公言诗有常棣之华逸诗有唐棣之华世人多误以常棣为唐棣于兄弟用因唐误常且常棣棣也唐棣栘也栘开而反合者也此两物不相亲　─三栁轩杂识─姚氏残语以常棣为俗客兄弟之义不可称俗今改为和客　─花经─郁李七品三命集藻─赋─増─唐陆龟郁李花赋─试问山翁得郁李之春丛移来砌下出自山中长霑涧雨迥洒岩风曽不得次玉堂而展低艶承画阁而逞防红虚在芳菲之数徒干造化之功弱植欹危繁梢襞积一枝上能万其肤蕚一蕚中自参其丹白且桃以夭而蕣以华芍药为赠兮芙蓉可嘉谁为翦缃绮碎眀霞苞葱茏于水殿霓襟掩苒于云车静倚庭槛徐飘蘂气落幽闺怨别之夣写空谷遗荣之思初侍东陵圣母冶态嫣妍近辞北烛仙人愁容倭堕嗟其结莓苔之地抱林麓之姿蝶善舞而相掠莺能言而见欺香怜坠少蔕恋飘迟当杯者不顾守道者应知请看嵇康髙士传莫信长安轻薄儿
　　五言古诗─増─唐白居易惜栯李花─树小花鲜妍香繁条輭弱髙低二三尺重疉千万蕚朝艶蔼霏霏夕凋纷漠漠辞枝朱粉细覆地红绡薄由来好顔色常苦易销烁不见莨荡花狂风吹不落　─宋梅尧臣刘仲更于唐书局中种郁李─冷局少风景买花栽作春前时樱桃过今日雀李新搦条红蓓蕾婀娜含雨匀旧来蔷薇丛饶借与近邻始移棣蕚密不惭车下榛日暮缀书罢暂赏举杯踆
　　七言絶句─増宋赵抃次韵郁李花─花县逢春对晓晖朱朱白白缀繁枝梅先菊后何湏较好似人生各有时诗散句─増─唐李白─棣华傥不接甘与秋草同　─骆賔王棠晚落疎花　─白居易─隂繁棠布叶
　　别録─増─花史─郁李花性喜向暖日和风浇用清水以性洁故也
　　樱桃花【樱桃别见果谱】
　　原─樱桃木多隂不甚髙春初开白花繁英如雪香如蜜叶圆有尖及细齿　─増─花镜─樱桃花有千叶者其实少彚考─原─晋宫阁名─式干殿前樱桃二株含章殿前樱桃一株华林园樱桃二百七十株　─増─花经─樱桃四品六命　─弇山园记─小罨画溪之西种含桃含桃成嵗得一解馋花亦足饱目其左方种如之俱曰含桃坞　─原─花史─张茂卿颇事声妓一日樱桃花开携酒其下曰红粉风流无逾此君悉屏妓妾　─一统志─鄜州有樱桃山上多樱桃树
　　集藻─五言古诗─増─唐刘禹锡和乐天防李羙周中丞宅赏樱桃花─樱桃千万枝照耀如雪天王孙防其下隔水疑神仙宿露发清香初阳动暄妍妖姬满鬂挿酒客折枝传同此赏芳月几人有华筵杯行勿遽辞好醉逸三年　─孟郊南阳公请东樱桃亭子春防─万木皆未秀一林先含春此地独何力我公布深仁霜叶日舒卷风枝逺埃尘初英濯紫霞飞雨流清津赏异出嚣杂折芳积欢忻文心兹焉重俗尚安能珍碧玉妆粉比飞琼秾艶均鸳鸯七十二花态并相新常恐遗秀志迨兹广防陈芳菲争胜引歌咏竟良辰方知戏马会永谢登龙賔白居易樱桃花下有感而作─蔼蔼羙周宅樱繁春日斜一为洛下客十见池上花烂漫岂无意为君占年华风光饶此树歌舞胜诸家失尽白头伴长成红粉娃停杯两相顾堪喜亦堪嗟
　　七言古诗─増─唐白居易履信池樱桃岛上醉后走笔送别舒员外兼寄宗正李卿考功崔郎中─樱桃岛前春去春花万枝忽忆与宗卿闲饮日又忆与考功狂醉时嵗晚无花空有叶风吹满地干重疉蹋叶悲秋复忆春池邉树下重殷勤今朝一酌临寒水此地三回别故人樱桃花来春千万朶来春共谁花下坐不论崔李上青云明日舒三亦抛我
　　五言律诗─増─唐白居易同诸客擕酒早看樱桃花─晓报樱桃发春携酒客过绿饧粘盏杓红雪压枝柯天色晴明少人生事故多停杯替花语不醉拟如何　─原─李徳裕樱桃花─皎日照芳菲鲜葩含素辉愁人惜春夜达晓想岩扉风静隂盈砌露浓香入衣恨无金谷妓为我奏思归─増─温庭筠二月十五日樱桃盛开─晓觉笼烟重春深染雪轻静应留得蝶繁欲不胜莺影乱晨飇急香多夜雨晴似将千万恨西北为卿卿　─宋欧阳修春日独游上林院后亭见樱桃花奉寄希深圣俞─昔日寻春地今来感嵗华人行已荒花发半枯槎髙榭林端出残阳水外斜聊持一樽酒徙倚忆天涯　─明吴国伦樱桃花─御苑含桃树花开作雪看谁移荒署里偏助早春寒逞素愁金谷垂珠迟玉盘不知萧頴士何意独相残七言律诗─増─宋梅尧臣和永叔同游上林院后亭见樱桃花悉已披谢─去年君到见春迟今日寻芳是夙期祗道朱樱才弄蘂及来幽圃已残枝飘英尚有游蜂恋着子唯应谷鸟知把酒聊能慰余景乘欢不厌夕阳时七言絶句─増─唐张籍和裴仆射看樱桃花─昨日南园新雨后樱桃花发旧枝柯天眀不待人同看绕树重重履迹多　─白居易酬韩侍郎张博士雨后游曲江见寄─小园新种红樱树闲绕花枝便当逰何必更随鞍马队冲泥蹋雨曲江头　─题东楼前李使君所种樱桃花─身入青云无见日手栽红树又逢春惟留花向楼前看故故抛愁与后人　─元稹折枝花赠行─樱桃花下送君时一寸春心逐折枝别后相思最多处千株万片绕林垂刘言史山寺看樱桃花题僧壁─楚寺春风腊尽时含桃先拆一千枝老僧不语傍邉坐花发人来总不知　─李商隠樱桃花下─流莺舞蝶两相欺不取花芳正结时他日未开今日谢嘉辰长短是参差　─李羣玉题樱桃─春初携酒此花间几度临风倒玉山今日叶深黄满树再来惆怅不能攀　─吴融买花樱桃─粉红轻浅靓妆新和露和烟别近邻万一有情兼有恨一年荣落两家春─陆希声含桃圃─小圃初晴风露光含桃花发满山香
　　看花对酒心无事倍觉春来白日长　─韦荘樱桃树─记得花开雪满枝和蜂和蝶花移如今花落逰蜂去空作主人惆怅诗　─宋范成大樱桃花─借暖冲寒不用媒匀朱匀粉最先来玉楼一见怜痴小教向傍邉自在开─原─杨万里樱桃花─樱桃花发满晴柯不赌娇娆只赌
　　多落尽江梅余半朶依然风韵合还他　─増─元方回樱桃花─浅浅花开料峭风苦无妖色画难工十分不肯精神露留与他时着子红
　　诗散句─原─宋王僧达─缃叶未开蕊红葩已发光　─宋文同─嫩叶藏轻緑繁葩露浅红　─明于若瀛─三月雨声细樱花疑杏花　─唐李白─别来几嵗未还家玉窗五见樱桃花　─李贺─背人不语向何处下堦自折樱桃花　─増白居易─樱桃防院春偏好石井栏堂夜更幽　慢牵欲傍樱桃泊借问谁家花最红　─殷璠─昨日小楼防雨过樱桃花落晚风晴
　　词─原─宋毛滂浣溪沙─小圃春光不待邀蚤通消耗与含桃晚来芳意半含梢　笑不言春淡淡试妆未徧雨潇潇东君少女可怜娇　─陈继儒摊破浣溪沙─晓来露井看樱桃罗防迎风不柰飘转向碧窗还小立再吹箫箫咽春愁愁正剧自拈香在博山烧日暮阑干杨栁
　　外落红敲
　　石榴花【榴实别见果谱】
　　原─石榴一名丹若【本草云若木乃扶桑之名榴花丹颊似之故亦有丹若之称】本出涂林安石国汉张骞使西域得其种以归故名安石榴今处处有之树不甚髙大枝柯附榦自地便生作丛孙枝甚多种极易息或以子种或折其条盘土中便生叶緑狭而长梗红五月开花有大红粉红黄白四色有海榴【来自海外树髙二尺】黄榴【色防黄白花比常榴差大】四季榴【四时开花秋结实实方绽旋复开花】火石榴【其花如火树甚小栽之盆颇可玩又有细叶一种亦佳】饼子榴【花大不结实】畨花榴【出山东花大于饼子移之别省终不若在彼大而华丽葢地气异也】燕中有千瓣白千瓣粉红千瓣黄千瓣大红单瓣者比别处不同中心花瓣如起楼台谓之重台石榴花头颇大而色更深红　─増─花镜─石榴有竝蔕花者又有红花白缘白花红缘者亦异品也
　　彚考─原─宋史五行志─绍兴间汉阳军有挿榴枝于石罅秀茂成隂嵗有华寔者初郡狱有诬服孝妇杀姑妇不能自明属行刑者插髻上华于石隙曰生则可以验吾寃行刑者如其言后果生　─増─酉阳杂俎─衡山祝融峰下法华寺有石榴花春秋皆发　─博异记─天寳中处士崔元徽春夜遇女伴十余人有緑裳者前曰某姓杨又指一人曰李氏又指一人曰陶氏又指绯衣小女曰姓石名阿措又有封家十八姨来诸人命酒各歌以送之至十八姨持盏性颇轻佻翻酒汚阿措衣阿措作色曰诸人即奉求吾不奉畏耳拂衣而起绯衣名阿措安石榴也封家姨乃风神也　─原─方舆胜览─闽县东山有榴花洞唐永泰中樵者蓝超遇白鹿逐之渡水入石门始极窄忽豁然有鸡犬人家主翁谓曰吾避秦人也留卿可乎超曰欲与亲旧诀乃来与榴花一枝而出恍然若梦中再徃竟不知所在　─増─方舆胜览─合肥浮槎山俗传自海上浮来梁武帝女为尼于此山建道林寺寺有榴花根榦伟茂即帝女手植　─花经─石榴五品五命瓶花谱─各色千叶榴四品四命　─原─王直方诗话─王荆公作内相翰苑有石榴一丛枝叶繁茂只发一花时荆公有诗云万緑丛中红一动人春色不湏多予每以不见全篇为恨遯斋闲览以为唐人诗非也　─洪氏杂俎─温汤七圣殿绕殿石榴皆太真所植　─学圃余疏─石榴本外国来者独京师为胜盆中有植榦数十年髙不盈二尺而垂实累累皮子之红白一随其花花而不实者曰饼子深红淡红二种皆山亭之珍也吾地不宜盆中移归不二年壊矣本地饼子红榴稍佳而树大非几案前物单叶有黄白浅深红四种存以标异可也　─増瓶史─浴榴宜艶色婢　石榴以紫薇大红千叶木槿为婢
　　集藻─颂─増─梁江淹石榴颂─羙木艶树谁望谁待缥叶翠蕚红华綘采炤烈泉石芬披山海竒丽不移霜雪空改赋─増─晋夏侯湛石榴赋─览华圃之嘉树兮羡石榴之竒生滋根于壤兮擢繁榦于兰庭霑灵液之粹色兮含渥雾以深荣若乃时雨新稀防风扇物蔼萋萋以鲜茂兮纷扶舆以蓊郁枝掺稔以环柔兮叶鳞次以周宻纤条参差以窈窕兮洪柯流离以相拂于是乎青阳之末朱明之初翕防焕以摛采兮的窟防以扬敷接翠蕚于緑蔕兮冐红牙以丹须赩然含蕤璀尔散珠若乃丛纨始裹聚葩方离潜辉蜿艶绿采未披照灼攅列荧荧垂雪酲解防怡神实气冠百品以竒仰迈众果而特贵─傅石榴赋─鸟宿中而纤条结龙辰升而丹华繁其在晨也灼若旭日栖扶桑其在昬也赩若烛龙吐潜光苞黄之烈辉緑炜晔而焜煌发朱荣于緑叶时从风而飘扬　─庾鯈石榴赋─緑叶翠条纷乎葱青丹华照烂晔晔荧荧逺而望之繁若摛缋被山阿廹而察之赫若龙烛耀緑波　─唐吕令问府庭双石榴赋─公府洞豁羣木罗生歴众芳而鲜妙得双榴之羙名擢质森耸垂隂凄清扫危堦之数级防闲庭之四平夹砌骈罗则东西表賔主之位与时消息则寒暑任荣枯之情故其异影同庇分芳对出夏景焯而开花秋气结而成实剖之则珠彩辉掌捧之则金光照日其生也虽杂居幽径之兰其用也亦间若雕盘之栗若乃当公务之总偶讼庭之要爰趋爰揖或长或少皆指而称曰彼石榴之所生何托根之至妙俯环廊之廻合拂危檐之窈窱类甘棠之勿翦人縦去而犹思若李树之无言蹊自成而不召是以固其根榦羙其华耀乍开轩而翠彩重合甫褰帷而红荣四照也或曰物恶近以招累事贵逺而克全空遁幽以独羙抱甘香而自捐岂比夫善生者托仁以逺害能夀者辅道以延年是以象君子之恵渥故终保夫自然
　　五言古诗─原─梁沈约咏山榴─灵囿同嘉称幽山有竒质停采久弥鲜含华岂期实长愿防名隠无使孤株出増─隋魏澹咏石榴─分根金谷里移植广庭中新枝含浅緑晓蕚散轻红影入环阶水香随度隙风路逺无由寄徒念春闺空　─唐宋之问翫郡斋海榴─泽国韶气早开帘延霁天野禽宵未啭山蜚昼仍眠目兹海榴发列映岩楹前熠爚御风静葳蕤含景鲜清晨緑堪佩亭午丹欲然昔黍金闺籍尝见玉池莲未若宗族地更逢荣耀全南金虽自贵贺赏讵能迁抚躬万里絶岂染一朝妍徒缘滞遐郡常是惜流年越俗鄙章甫扪心空自怜原─李白咏邻女东窗海石榴─鲁女东窗下海榴世所稀瑚映緑水未足比光辉清香随风发落日好鸟归愿为东南枝低举拂罗衣无由共攀折引领望金扉　─栁宗元新植海石榴─弱植不盈尺逺意驻蓬瀛月寒空堦曙幽梦防云生粪壤擢珠树莓苔插琼英芳根閟顔色徂嵗为谁荣　─増─宋蘓辙赋园中所有─堂后病石榴及时亦开花身病花不齐火渐已差芳心竟未已新蕚缀枯槎谁言石榴病乃久占年华邻家花最盛早发岂容遮残红已零落婀娜子如　─原─陈与义庭前石榴庭前安榴树花稀更可怜青旌拥绛节伴我作神仙迟日耿不暮防隂弥鲜一尊兼百虑心赏觉悠然　─刘克荘十月榴花─炎州气序异十月榴始华是谁初植此石罅抽根斜緑隂蔽朝曦朱艶夺暮霞始犹一二枝俄已千百葩染人不能就画史无以加洛阳擅牡丹久矣埋尘沙蜀州夸海棠邈然隔防巴安知篱壁间亦有尤物耶坐令农圃室化为金张家诗人好摹拟冻蕊并寒槎斯篇傥令见无乃讥吾奢　─増─明吴寛榴花─团团复亭亭园子巧相竞都下朝千盆花市此为盛我独解其髙枝遂其性参差花更繁绯緑杂相映安石名已休从谢公姓
　　七言古诗─増─金元格榴花─山茶赤黄桃绛白戎葵米囊不入格庭中忽见安石榴叹息花中有真色生红一撮掌中看模写虽工更觉难诗到黄州隔千里画家辛苦费铅丹　─明李东阳借榴一首赠方石─桃溪老人爱花树家在万花溪上住白头重入紫薇垣官舍今无种花处买花不识城市途园中看花非我徒画图翦防尽成幻空有爱花犹故吾吾家海榴四五株意欲借之如借书自言花借不在好仅取数尺青扶疎墙根老枝不盈掬欲借真惭少装束风披雨浥渐成隂縦遣无花看亦足城西官陌无尘埃呼童把送休迟囬花根嵗暮幸勿返还我诗逋十韵来
　　五言律诗─増─唐孙逖咏楼前海石榴二首─客自新亭郡朝来数物华传君妓楼好初落海榴花露色珠帘映香风粉壁遮更宜林下雨日晚逐行车　海上移珍木楼前咏所思遥闻下车日正在落花时旧緑香行葢新红洒歩綦从来寒不易终见久逾滋　─温庭筠海榴─海榴开似火先解报春风叶乱裁牋绿花宜插髻红蜡珠攅作叶缃防翦成丛郑驿多归思相期一笑同
　　七言律诗─増─唐白居易石榴树─可怜顔色好隂凉叶翦红牋花扑霜伞葢低垂金翡翠薫笼乱搭绣衣裳春芽细炷千灯防夏蕊浓焚百和香见説上林无此树只教桃李占年芳　─杜牧见穆三十中庭海榴花谢─矜红掩素似多才不待樱桃不逐梅春到未曽逢宴赏雨余争解免低徊巧穷南国千般艶趂得东风二月开堪恨王孙浪逰去落英狼籍始归来　─方干海石榴─亭际夭妍日日看每朝顔色一般般满枝犹待春风力数朶先欺腊雪寒舞蝶自随歌拍转逰人只怕酒杯干久长年少应难得忍不丛边到夜观　─原─皮日休庭际海石榴花盛发有寄─一夜春光绽綘囊碧油枝上昼煌煌风匀只似调红露日暖惟忧化赤霜火齐满枝烧夜月金津含蕊滳朝阳不知桂树知情否无限同游阻陆郎　─増─陆龟和袭美海石榴花发见寄次韵─紫府真人饷露囊猗兰灯烛未荧煌丹华乞曙先侵日金防欺寒却照霜谁与佳名从海曲只应芳裔出河阳那堪谢氏庭前见一段清香染郄郎　─宋欧阳修西园石榴盛开─荒防野径共跻攀正见榴花出短垣緑叶晩莺啼防宻红房初日照时繁最怜夏景铺珍簟尤爱晴香入睡轩乘兴便当携酒去不湏旌骑拥车辕─原─方九功海榴花─春花落尽海榴开竒种谁分宝地栽斜日卷帘深色映晚风隔座暗香来披襟更拟频烧烛把臂何妨数举杯最爱芳时看不去繁枝折向月中廻
　　五言排律─原─唐元稹感石榴二十韵─何年安石国万里贡榴花迢逓河源道因依汉使槎酸犯葱岭憔悴渉龙沙初到标珍木多来比乱麻深抛故园里少种贵人家惟我荆州见怜君胡地赊从教当路长兼恣入檐斜緑叶裁烟翠红英动日华新帘裙透影疎牖烛笼纱委作金炉防飘成玉砌瑕乍惊珠缀密终误绣帏奢琥珀烘梳碎燕支嬾颊搽风翻一树火电转五云车绛帐迎宵日芙蓉绽早牙浅深俱隠映前后各分葩宿露低莲脸朝光借绮霞暗虹徒缴绕濯锦莫周遮俗态能嫌旧芳姿尚可嘉非尃爱顔色同恨阻幽遐满眼思乡泪相嗟亦自嗟　─宋陈师道和黄充实咏榴花─春去花随尽红榴暖欲然后时何所恨处独不祈怜叶叶自相偶重重久更鲜流珠沾暑雨改色淡朝烟着子专寒酒移根擅化权愧非无价手刻画竟难传
　　五言絶句
　　御制榴花─未结千房实先开五月花红绡帘户下疑似汉时槎　丹诚映白日艶色喜清幽嫩緑疎櫺外开时傍翠楼増─唐孔绍安侍宴咏石榴─可惜庭中树移根逐汉臣只为来时晚花开不及春　─皇甫冉同张侍御咏兴寜寺经藏院海石榴花─嫩叶生初茂残花少更鲜结根龙藏侧故欲竞青莲　─宋苏轼石榴─风流意不尽独自送残芳色作裙腰染名随酒盏狂　─朱子榴花─窈窕安榴花乃是西邻树坠蕚可怜人风吹落幽户　─元杨维桢咏石榴花─密幄千重碧疎巾一桚红花时随早晚不必嫁春风　─明髙啓榴花─日炙态常醺香生若自焚夜来端午宴淡却羙人裙　─李东阳榴花─未摘霜前实先看雨后花名应出西海顔岂论东家
　　七言絶句
　　御制盆景榴花髙有数寸开花一朶─小树枝头一红嫣然六月杂荷风攅青叶里瑚朶疑是移根金碧丛
　　増─唐李嘉祐题韦润州后亭海榴─江上年年小雪迟年光独报海榴知寂寂山城风日暖谢公含笑向南枝权徳舆韦使君亭海榴咏─淮阳卧理有清风腊月榴花雪红闭阁寂寥常对此江湖心在数枝中　─原─韩愈咏张十一旅舍榴花─五月榴花照眼眀枝间时见子初成可怜此地无车马颠倒青苔落綘英　─栁宗元始见白发题所植海石榴─几年封植爱芳丛韶艶朱顔竟不同从此休论上春事看成古木对衰翁　─増─刘言史山寺看海榴花─琉璃地上绀宫前泼翠凝红几十年夜久月明人去尽火光霞焰逓相燃　─黄防奉和文尧对庭前千叶石榴─一朶千英绽晓枝防霞堪与别为期移根若在芙蓉苑岂向当年有醒时　─宋欧阳修榴花─絮乱丝繁不自持蜂黄燕紫蝶参差榴花自恨来时晚惆怅春期独后期　─梅尧臣石榴花─春花开尽见深红夏叶始繁明浅緑只知结子熟秋霖不识来时有笻竹　─原陈师道咏榴─五月榴花忽见春白头还喜一畨新可能畧不解春意只有寻枝问叶人　─陆游初见石榴花─吴中四月尚余寒细雨霏霏怯倚防老子真成兴不浅榴花折得一枝看　─杨万里咏榴─待阙南风欲炷香东风折并住西堂石榴已着干红蕾却问春归为底忙　蒨罗皱薄翦薫风已自开花蔕亦同不肯染时轻着色却将密緑防深红　─増─元张范榴花─猩血谁教染绛囊绿云堆里润生香游蜂错认枝头火忙驾薫风过短墙─马祖常赵中丞折枝石榴─乘槎使者海西来移得
　　瑚汉苑栽只待緑隂芳树合蘂珠如火一时开　─明陈宪章宿倪麟所石榴花秋开─老蟾半影秋如水曙角一声霜满街白发山人到城府石榴花下借眠来　─原─魏鹏─红绵拭镜照宫纱画就双眉八字斜莲歩轻移何处去堦前笑折石榴花　─张新─日向午临疑喷火雨从晨洗欲流脂酡顔賸照双眸醉珠腹还成百子竒　─王象晋─翠防参差瑞色新棱嶒老干拥祥云无邉生意包涵厚满腹珠玑取次陈
　　诗散句─原─宋宋祁─都缘赋色浅遂不趁春繁　─司马光畏日助殷红过雨涤浓翠　─増─苏轼─可怜病石榴花如破红襟　应怜百花尽绿叶暗红榴　石榴有正色玉树真虚名　─陆游─残榴重结蕊新燕续生雏　─原─李廸日烘丽蕚红萦火雨过柔条绿喷烟　─刘敞─薫风四月浓芳歇红玉烧枝拂露华　─苏轼─安石榴花开最迟綘裙深树出幽扉　─许景樊─瑶堦飞尽石榴花日转晶帘影欲斜　─増─梁简文帝─安榴拆晩红　─江总─池红照海榴　─原─唐张説─榴开酒红　─増─白居易─醉为海榴开─原─宋杨亿─鲜葩猩血染　─増─王安石榴花次第开
　　陆防─榴残续续红　─元方回─榴靥竞红妆　─马祖常─园红榴火链　─原─唐李贺─石榴花发满溪津　─増─李洞─官亭池碧海榴殷　─韦荘─红榴初绽拂檐低　─宋晁以道映户丹榴故后开　─原─谢薖─胭脂新染薄罗裳　─戴复古─短墙半露石榴红
　　词─増─元刘铉乌夜啼─垂杨影里残红甚匆匆只有榴花全不怨东风　暮雨急晓霞湿緑玲珑比似茜裙初染一般同　─原─无名氏阮郎归─深庭邃馆锁清风榴花芳艶浓阳光染就欲烧空谁能窥化工　观物外喻声中灵砂别有功若将一粒比花容金丹色又红　─南歌子紫陌寻春去红尘拂面来无人不道看花囬惟见石榴新蕊一枝开　冰簟堆云髻金樽灔玉醅绿隂青子莫相催留取红巾千照池台　─増─宋王沂孙庆清朝─玉局歌残金陵句絶年年负却薫风西邻窈窕独怜入户飞红前度緑隂载酒枝头色比似裙同何湏拟蜡珠作蔕湘彩成丛　谁在旧家殿阁自太真仙去扫地春空朱旛防取如今应误花工颠倒綘英满想无车马到山中西风后尚余数还胜春浓　─原─苏轼贺新郎─乳燕飞华屋悄无人槐隂转午晩凉新浴手弄生绡白团扇扇手一时似玉渐困倚孤眠清熟帘外谁来推绣户枉教人梦断瑶防曲又却是风敲竹　石榴半吐红巾蹙待浮花浪蕋都尽伴君幽独浓艶一枝细看取芳心千重似束又恐被西风惊绿若待得君来至此向花前对酒将花触共粉泪两
　　别录─原─扦挿─三月初取指大嫩枝长尺有半八九枝共为一窠烧下头二寸勿使沈失先掘圆坑深尺七寸广尺竪枝坑畔环布令匀置僵石枯骨于枝间一层土一层骨石筑实之令没枝头寸许以水浇之常令润泽既生之后复以骨石布其根下十月天寒以藁裹之一云叶生时折挿肥土用水频浇自然生根又叶未生时从鹤膝处用脱果法生根截下栽之开花结实与大树无异　─种子─石榴熟时于树上留数枚记定上下南北霜降后摘下用稀布逐个袋之照树上朝向悬通风隂处先于六七月间取土之松而羙者敲细筛去瓦石摊浄地上浇泼浓粪晒干再泼再晒如此五六次仍敲极细筛过收藏缸内勿经雨次年二月初取家用火盆以所制土铺盆内厚三寸许数寸按一浅潭取榴子去肉每潭种三四粒用土葢半寸许洒水令防湿置有风露向阳处每日洒水勿令干长寸许每潭止留一大株日浇肥水长分种极小盆内不宜深放有风露向阳处每日用肥水浇三四徧日午最要浇每一盆做一木葢破两片中剜一窍如树大中髙四面低遇有雨葢盆面免致淋去肥味至七八月满树皆花甚大又明年换畧大盆依前法浇妙不可言或云盆根多则无花三四月间便上盆则根不长只湏浸晒得法冬间霜下收回南檐土干畧将水润至春深气暖可放石上翦去嫩苖勿令髙大盛夏日中晒屋上免近地气致令根长及为蚓蚁所穴每朝用米泔沉没花榦浸约半时取出日晒如觉土干又复浸殆良法也　─浇灌─性喜肥浓粪浇之无忌当午浇花更茂盛蚕沙壅之佳又鸡鸭毛浸水中加皮屑去毛以水浇之毛不肥故也　─増─物类相感志─石榴树以麻饼水浇则花多　─原─修制─凡使榴皮根叶弗犯鐡器不计干湿皆以水浆浸一夜取出用之水如墨汁　花隂干为末和鐡丹服一年白发变黒千叶者治心热吐血研末吹鼻止衂血又傅金疮出血　皮及根用酸者东行者止目泪下蚘虫止泻痢下血　─方舆胜览─崖州妇人以安石榴花着釜中经旬即成酒其味香羙─増─居家宜忌─病目者以红绢盛榴花拭目弃之谓代其病










　　御定佩文斋广羣芳谱卷二十八
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷二十九
　　花谱
　　荷花一
　　原荷为芙蕖花【尔雅云荷芙蕖诗笺云芙蕖之茎曰荷】一名水芙蓉【古今注云芙蓉一名荷花杜诗注云产于陆者曰木芙蓉产于水者曰草芙蓉】一名水芝一名水芸一名泽芝一名水旦一名水华─増─三余帖─一名玉环─原─花已发为芙蕖未发为菡萏【诗正义云菡一作莟萏一作□】其茎
　　茄其叶蕸其本蔤叶清明后生圆如葢色青翠五六月开花有数色惟红白二色为多花心有黄蕊长寸余大者花至百叶─増─本草─花白者香红者艶千叶者不结实以莲子种者生迟藕芽种者易发湖泽陂池皆有之而名亦异　原花生池泽中最秀凡物先华而后实独此华实齐生百节疎通万窍玲珑亭亭物表出淤泥而不染花中之君子也有重防莲【一花既开从莲房内又生花不结子】并头莲【晋泰和间生于圃谓之嘉莲今所在有之最易生能伤别莲宜独种】一品莲【一本生三蕚】
　　四面莲【周围共四蕚】洒金莲【瓣上有黄】金邉莲【瓣周围一线色防黄】衣鉢莲【花盘千叶蕊分三色产滇池】千叶莲【华山顶有池产千叶莲花服之羽化今人家亦有之然头重易萎多难开完】黄莲【王韶之神镜记云九疑山过半路皆行竹松下狭路有清涧涧中有黄色莲芳气竟谷】金莲【金池方数十里水石泥沙皆如金色其中有四足鱼金莲花洲人研之如泥以之彩绘光辉焕烂无异真金】分香莲【三堂往事云三堂使宅中有钓仙池一种莲一嵗再结每实子十只花时香兼桃菊梅英】分枝荷【拾遗记云汉昭帝穿琳池植分枝荷一茎四叶状如骈盖日照则叶低防根若葵之衞足名曰低光荷实如珠可以餙佩花叶虽萎芬芳之气彻十余里食之令人口气常香益人肌理】夜舒荷【拾遗记云灵帝西园渠中植莲大如盖长一丈其叶夜舒昼卷一茎有四莲丛生名曰夜舒荷亦云月出则舒也故曰望舒荷】红莲【麻姑坛记云坛东南池有红莲忽变碧今又白矣】睡莲【北户録云叶如荇而大沈于水面其花布叶数重凡五种色当夏昼开夜入水底次日复出生南海】四季莲【儋州清水池其中四季荷花不絶腊月尤盛】他如佛座莲金镶玉印莲斗大紫莲碧莲锦邉莲诸品尤为絶胜王敬羙曰莲花种最多惟苏州府学前者叶如葢茎长丈许花大而红结房曰百子莲此最宜种大池中旧又见黄白二种黄名佳却防淡黄耳千叶白莲亦未为竒有一种碧台莲大佳花白而瓣上恒滴一翠防房之上复抽绿叶似花非花余尝种之摘取瓶中以为西方供近于南都李鸿胪所复得一种曰锦邉莲蒂绿花白作蕊时绿苞已防界一线红矣开时千叶每叶俱似胭脂染邉真竒种也余将以配碧台莲甃二池对种亦可置大缸中为几前之玩
　　彚考─原─诗郑风─隰有荷华─陈风─彼泽之陂有蒲与荷彼泽之陂有蒲菡蓞　─史记龟策传─龟千嵗乃游莲
　　叶之上　─晋书艺术传石勒召佛圗澄试以智术澄即取鉢盛水烧香咒之须防鉢中生青莲花光色曜日勒由此信之　─宋书符瑞志─文帝元嘉中莲生建康頟檐湖一茎两花　─増─宋书符瑞志─元嘉十年七月华林天渊池芙蓉异花同蒂　元嘉十七年十月寻阳农祐防湖芙蓉连理　─梁书武帝本纪─天监十年五月乙酉嘉莲一茎三花生乐游苑　─原─陈书孙玚─玚出镇郢州乃合十余船为大舫于中立亭池植荷芰每良辰羙景賔僚并集泛长江而置酒亦一时之胜赏焉　─増─魏书释老志─明帝曽欲坏宫西佛图外国沙门乃金盘盛水置于殿前以佛舍利投之于水乃有五色光起于是帝叹曰自非灵异安得尔乎遂徙于道东为作周阁百间佛图故处凿为蒙泛池种芙蓉于中　─原─南史晋安王子懋─子年七嵗时母阮淑媛尝病危笃请僧行道有献莲花供佛者众僧以铜甖盛水渍其茎欲花不萎子懋流涕礼佛曰若使阿姨因此和胜愿诸佛令花竟斋不萎七日斋毕花更鲜红视甖中稍有根须当世称其孝感　─増─南史徐勉─勉戒子崧书云渎中并饶荷防湖里殊富芰莲　─宋史五行志─绍兴二十一年民家灶鼎生金色莲花　万州防州放生池生莲皆同蒂异蕚　二十三年六月汀州生莲同蒂异蕚者十有二─乐志─女弟子队舞六曰采莲队衣红罗生色绰子系
　　晕裙戴云鬟髻乘防船执莲花　─淮南子─海闾生屈龙屈龙生容华─注─海闾浮草之先也屈龙游龙容华芙蓉草花　─三辅黄图─汉昭帝琳池中植分枝荷宫人贵之每游燕出入必皆含嚼或翦以为衣或折以障日以为戏弄　─洞防记─北极坂去崆峒十七万里日月不至其地自明有紫河万里流沫千丈中有寒荷霜下方香茂也　─枕中书─玉京七宝山芝沼中莲花径度十丈鄱阳记─弋阳岭上多宻巗宋元嘉中有人见其岩内三铁镬镬各容百斛中生莲花他人往寻不知所在　─原闗令尹喜内─关令尹喜生时其家陆地生莲花光色鲜盛　─拾遗记─汉武时海中有人义角面如玉色羙髭髯腰蔽槲叶乘一叶红莲约长丈余偃卧其中手持一书自东海浮来俄为雾所迷不知所之东方朔曰此太乙星也　汉昭帝游栁池有芙蓉紫色大如斗花素叶甘香气袭人其实如珠　─増─拾遗记─周穆王三十六年王东廵大骑之谷指春宵宫集诸方士仙术之要有冰荷者出氷壑之中取此花以覆灯不欲使光明逺也原─莲社髙贤传─谢灵运一见逺公肃然心服乃即寺筑台翻湼槃经凿池植白莲时逺公诸贤同修净土之业因号白莲社　─元嘉起居注─泰始二年八月嘉莲一双骈花并实合跗同茎生豫章鳢湖　六年双莲一蒂生东宫元圃池　─増─幽明録─晋末黄祖至孝母病笃庭中稽颡俄顷天汉开明有一老翁以两丸药赐母服之众患顿消翁曰汝入三月可泛河而来依期行见门题曰善福门内有水曰湎源池有芙蓉如车轮　─洛阳伽篮记─准财里内有开善寺入其后园见朱荷出池绿萍浮水飞梁跨树层阁出云咸皆啧啧　─三国典畧─齐主还邺髙丽新罗并遣使来朝贡先是徐州产莲花一茎两蔕占云异木连枝逺人入欵斯其应也　─万嵗歴─齐太和二年乌程县阁下生莲花　─灵异记─贞观二十年渝州相恩寺侧泉内忽出红莲花面广三尺旅游往来无不叹讶经月不灭　─原─开元天宝遗事─太液池千叶白莲开帝与妃子共赏指妃谓左右曰何如此解语花増─平泉草木记─水物之羙者荷有苹洲之重台莲芙蓉湖之白莲　─金陵芙蓉池记─金陵城西有白芙蓉素萼盈尺皎如霜雪江南梅雨麦秋后风景甚清漾舟绿潭不觉隆暑与嘉客泛玩终夕忘疲　─原─酉阳杂俎─厯城北二里有莲子湖周环二十里湖中多莲花红緑间眀乍疑濯锦又渔船掩映罟罾疎布逺望之者若蛛网浮杯也　厯城北有使君林魏正始中郑公慤三伏之际每率賔僚避暑于此取大莲叶置砚格上盛酒二升以簮刺叶令与柄通屈茎上轮囷如象鼻传噏之名为碧筒杯厯下学之言酒味杂莲气香冷胜于水　霍光园中凿大池植五色睡莲养鸳鸯三十六对望之烂若披锦　─増─慧山寺记─梁大同中有青莲花育于此山因以古华山精舍为慧山寺　─尚书故实─宣平太傅相国卢公应举时寄居夀州安丰县别墅尝出游芍陂见里人负薪者持碧莲花一朶已伤器刅矣云陂中得之卢公后从事浙西因使淮服话于太尉衞公公令捜访芍陂则无有矣又徧寻于江渚间亦终不能得乃知向者一朶葢神异焉　─原─北梦琐言─元和中苏昌逺居吴中有女郎素衣红脸相与狎赠以玉环一日见槛前白莲花开花蕊中有物乃玉环也折之乃絶　─増─稽神録─婺源尉朱庆源罢任方还家在豫章之丰城庭中地甚爽垲忽生莲一枝其家骇惧多方以禳之莲生不已乃筑堤堰水以沼之遂成大池芡荷甚茂其年庆源授南丰令后三嵗入为大理评事　─原─字説─藕藏于水其自处卑无所加焉其所与污洁白自若中有孔焉不偶不生若此可以偶物矣茄无附枝泥不能污水不没挺出而立若此可以加物矣莲既有以自白又防而属焉若此可以连物矣□实若舀随昬昕阖辟焉蕸假根以立而不如藕之有所偶假茎以出而不如茄之有所加假华以生而不如莲之有所连□之有□也若此可谓遐矣夫□物者终必吐连物者终于散偶物者或析之加物亦不可谓常故遐在此不在彼也蔤退藏于无用而可用可见者本焉若此可以密矣合此众羙则可以荷物可以为芙可以为蕖故曰荷芙蕖也荷以荷物为义故通于负荷之字　─缙绅脞説─雍熙中张君房寓泊庐山开先寺望黄石崖瀑布水中一大红叶泛而下令僧行急取之乃红莲一叶长三尺余濶一尺三寸尝观庐山记説沛水出双剑峯顶有池濶数百尺其深莫测又有清源池生莲花大如车轮今可信矣君房因分此花叶遗好事者磨汤饮之其莲香经宿不散　─増─能改斋漫録─政和癸巳大晟乐成蔡元长以次膺荐诏乘驿赴阙次膺至都防禁中嘉莲生遂属辞以进名并蒂芙蓉上览之称善除大晟府协律郎　─原─避暑録话─欧阳文忠公在扬州作平山堂壮丽为淮南第一堂据蜀冈下临江南数百里真润金陵三州隠隐若可见公每暑时輙凌晨携客往游遣人走邵伯取荷花千余朶以画盆分插百许盆与客相间遇酒行即遣妓取一花传客以次摘其叶尽处则饮酒徃徃侵夜载月而归余绍圣初始登第尝以六七月之间馆于此堂者几月寺有一僧年八十余及见公犹能道公时事甚详迩来几四十年念之犹在目今余小池植莲虽不多来嵗花开当与山中一二客修此故事─増─彦周诗话─世间花卉无逾莲花者葢诸花皆借暄风暖日独莲花得意于水月其香清凉虽荷叶无花时亦自香也梁江从简为采荷调云欲持荷作柱荷弱不胜梁欲持荷作镜荷暗本无光此语嘲何敬容而波及莲荷矣　─继古丛编─韩昌黎古意诗太华峰头玉井莲开花十丈藕如船始意退之自为豪伟之辞后见真人闗令尹喜传老子曰天涯之洲真人游时各坐莲花之上花辄径十丈有返香生莲逆水闻三千里又北齐修文御览有花生香一门专载此事诸家集注韩诗皆遗而不收特表出之　─花经─莲三品七命　─演繁露─洛阳无白莲花白乐天自吴中帯种归乃始有之有白莲池泛舟诗曰白藕新花照水开红小舫信风廻谁教一片江南兴逐我殷勤万里来又种白莲诗曰吴中白藕洛中栽莫恋江南花嬾开万里防归尔知否红蕉朱槿不将来　─五色线─河南志寳林禅院有云锦二溪溪生双荷花色香异于常者　─吴兴园林记─莲花庄在月河之西四面咸水荷花盛开时锦云百顷亦城中之所无也　─干淳起居注─太上同上至飞来峰看放水帘时荷花盛开太上指池心云此种五花同干近伯圭自湖州进来前此未见也　─济南行记水西亭之下湖曰大眀其源出于舜泉其大占府城三之一秋荷方盛红緑如绣令人然有吴儿舟渚之想绣江发源长白山下周围三四十里府叅佐辈觞予
　　绣江亭漾舟荷花中十余里剧谈豪饮抵暮乃罢　─原谈撰─宋召宣用臣卓有干才元丰间掖庭水殿落成嘉致既偹偶失种莲宋即购于都城得器缶所植者百余本连缶沉水底再夕视之则莲已开盈沼矣其干办可谓精敏　─増─真腊风土记─草花甚多且香而艶水中之花更有多品其中正月亦有荷花　─原─辍耕録─至正庚子秋七月九日饮松江泗濵夏氏清樾堂上酒半折正开荷花置小金巵于其中命歌姬捧以行酒客就姬取花左手执枝右手分开花瓣以口就饮其风致过碧筒逺甚余因名为觧语杯　─増─辍耕録─亰师城外万栁堂亦一宴游处也野云廉公一日于中置酒招防斋卢公松雪赵公同饮时歌儿刘氏名觧语花者左手执荷花右手执杯歌小圣乐云绿叶隂浓徧池亭水阁偏趁凉多海榴初绽朶朶蹙红罗乳燕雏莺弄语对髙栁鸣蝉相和骤雨过似琼珠乱撒打遍新荷人生百年有几念良辰羙景休放虚过富贵前定何用苦张罗命友邀賔宴赏饮芳醑浅酌低歌且酩酊从教二轮来徃如梭既而行酒赵公喜即席赋诗曰万栁堂前数亩池平铺云锦盖涟漪主人自有沧洲趣游女仍歌白雪词手把荷花来劝酒歩随芳草去寻诗谁知咫尺亰城外便有无穷万里思此诗集中无小圣乐乃小石调曲元遗山先生所制而名姬多歌之俗以为骤雨打新荷者是也江郎山记─江郎山在江山县南五十里山有池产碧莲─金陵诸园记─杞园傍一池有金邉白莲花甚竒　─瓶
　　史─莲花以山矾玉簮为婢　─客越志─西湖藕花云锦灿烂香气十里　─明月编─莲花渡青叶田田花髙于叶如红妆羙人立翠盘中舞　─林水録─肥水东侧有一湖三春九夏红荷覆水　唐城西北隅有湖俗谓之唐池莲荷被水胜游多萃其上　─三余赘笔─曽端伯以荷花为浮友张敏叔以莲为静客　─原─花史─宋元嘉六年贾道子行荆上见芙蓉方发取还家闻花有声寻得舍利白如真珠防照梁栋　宋太平兴国时内出玉津园瑞莲一盆示辅臣花与叶悉似合欢而生　宋孝宗于池中种红白荷花万柄以瓦盆别种分列水底时易新者以为羙观　国初金箔张尝于腊月索干石莲子乱撒池中顷刻花开满池香艶可爱剪纸为舫置水中踏而登焉鼓棹放歌徃来花丛俄失所在　自百里芳至平阳峙一百里皆荷花王羲之自南门登舟赏荷花即此地也　─华山志─韩愈登华山莲华峰归谓僧曰峯顶有池菡蓞盛开可爱其中又有破鐡舟焉　─苏州府志─府城西华山老子枕中记云此地可度难山半有池曰天池产千叶莲昔人尝服之羽化　正綂戊午吴县学池中莲一茎三花眀年县学施公槃状元及第成化辛夘苏州府学池中莲一茎二花眀年吴公寛状元及第　─増湖州府志─芙蓉池在府城东白苹洲上其中多千叶莲花　─原─处州府志─仙都山在缙云县东二十三里一名缙云山一名丹峯山道书谓都洞天上有鼎湖产异莲　─贑州府志兴国县放生池上莲花弥望夹堤皆垂栁羣山环列有浮图突兀在云烟紫翠间记称江山之胜颇似西湖　盘古山在会昌县东南一百二十里四面皆石壁有池广一亩产瑞莲　─増─贑州府志─瑞莲池在雩都县治西池产异莲其叶曰双卷剑脊其花曰双头义髻三蕚二十四叶其实曰覆钟金铤移之他处輙类常种俗传雩山倒影所致　─原─黄州府志─冯茂山在黄梅县东北三十里即五祖大满禅师道塲山顶有池生白莲花又名莲峯　─云南志─滇池在云南府城南周广五百余里产千叶莲
　　集藻─表─増─唐崔融为百官贺千叶瑞莲表─伏奉恩旨垂示臣等千叶瑞莲观其绿里红葩缃茎素蕚露揺珠霞坼金须百星交映羽盖张而一色万目齐明车轮合而千状谓鸾翔之欲舞若羣鹓之并飞峯形耸而半天石势蹲而临海冲气积其下恵风流其上服之可以登仙采之可以驻夀虽复释梵天王之国千影离娄善住天子之地双辉灿烂校之今日未可同年臣等谨按华严经云莲花世界是庐舍郍佛成道之国一莲花有百亿国无量清净经云无量清净佛七宝池中生莲花上夫莲花者出尘离染清净无瑕有以见如来之心有以察如来之法道之行也曽不徒然伏惟天册宝金轮圣神皇帝现此妙身当兹巨瑞符契防合影响不差非常之贶旷古未闻殊特之珍厯代一见手舞足蹈倍百常情无任庆跃之至　─权徳舆中书门下贺神龙寺渠中瑞莲表─今日中书某至奉宣进止示臣等神龙寺殿前渠中瑞莲花图其花一茎两房者伏惟陛下仁圣感通被生植宥万方之暇必顺天心于九重之中别开佛刹絪缊降祉菡蓞敷荣瑞兹灼灼之花迥出田田之叶吉祥殿外芳馥殊常功徳池中光华交映扶疎发越并秀相鲜功嘉应超冠图牒彼芝称三秀麦有两岐虽验休祥岂阶妙法观双芙之挺茂荷一雨之均霑隂隲生成发辉严浄臣等沗居枢近倍万欢心无任欣忭悦怿之至　─张仲素贺西内嘉莲表─臣伏见令月九日中书门下宣示百官西内池中嘉莲图其莲一本两花者臣闻明圣有作天人合应既彰化本必降祥符即事而推昭昭可见伏惟陛下储精要道忧济羣方致理大同犹惧不至所以恢圣教资福生灵造感通嘉瑞屡降况兹菡蓞儒释同称经文但喻乎淤泥诗人特歌于彼泽岂比夫跃铜池焕灵沼传芳丹禁濯影清流特耸孤茎以表清浄之源一致对敷双蕚是明内外之教齐兴天虽不言假物明意臣仰披图牒逖览古先岂无祯祥莫此昭著望云就日徒深抃跃之诚舞徳歌功何报恩私之重无任忭贺庆跃之至　─栁宗元为王京兆贺嘉莲表─今日某时中使某奉宣圣防出西内神龙寺前水渠内合欢莲花图一轴示百僚者祥图焕开异彩交映賛天地之合徳表神人以同欢臣某诚欢诚庆稽首顿首伏惟皇帝陛下道协重华庆传种徳调隂阳之粹羙孕造化之精英吉庆每见于天心发祥必自于禁掖是使双华擢秀莲蒂垂芳香激大王之风影耀天泉之水焕开宫沼旁映给园灵贶应期天龙防圣宝厯羣超于小刼神功允洽于大千臣某获覩升平滥居荣宠闻瑞应而称庆仰缋事而増欢无任抃蹈喜跃之至説─原─宋周子爱莲説─水陆草木之花可爱者甚蕃晋陶渊朙爱菊自李唐以来世人甚爱牡丹予独爱莲出淤泥而不染濯涟漪而不妖中通外直不蔓不枝香逺益清亭亭浄植可逺观而不可防玩焉予谓菊花之隠逸者也牡丹花之富贵者也莲花之君子者也噫菊之爱陶后鲜有闻莲之爱同予者何人牡丹之爱宜乎众矣传─原─明叶受君子传─君子讳莲或又谓讳菡蓞字芙蓉相传为神仙家流世居太华山玉井中始祖有讳碧藕者夀千嵗成周时因西王母进见穆天子陪宴瑶池上子孙散处其根世袭其名亦曰藕咸洁白聪明意气清虚自以仙流弗与生民伍隠遁不见于世茍可蔽身虽汚泥重渊没齿不怨时人为之谣曰平生水云姿七星罗心胸岂无丝毫益上裨天子聪而不自荐逹胡为乎泥中藕闻亦不介意世有好而访之者輙强与归竟不辞谢第求澡雪以徃任其指使或疗渴治病养老慈幼娱賔客供祭祀靡不顺承虽刳股脔体不惮藕生茄茄端楷离立屹然有出尘之志茄生荷荷为人圆浑能纫缉为衣与楚畹兰氏齐名见称于三闾大夫又尝为桮棬屈体轮囷如象鼻状授客吸酒号碧筒杯东坡见其遗制酌酒试之叹曰碧盌既作象鼻弯白酒犹荷心苦艺絶当时后人无能效之者传十叶至君子君子质羸气盈心芳貌溢内视欿然不足外观佩服鲜整光晔可爱尽得羽化之术飘然有髙世之志因辟谷于人间世无所好惟日引清涟以自娱濯古有东昬侯宠贵嫔爱君子姿色令与潘妃进履君子愀然侯范金肖像代焉唐明皇凿太液池与杨贵妃游宴其中近臣将相或不得时至君子侍从其间不少刻舍左右防禄山之乱遂引去释有金仙氏雅知君子斋洁留叅侍世尊君子恶其异已不果留释剡木勒像遣之自是流落江湖甘同草芥不希荐逹畨禺程九龄遇诸巷望见惊喜亟拜曰吾先夫子从周先生游周先生友爱君子君子吾先夫子师友也敢不拜时薰风徐来君子欣然起舞笑媚相迎恨相见之晚九龄固请以归下榻伫壶汲清涟以奉顾诸子姓曰君子吾方外友也可善事之日钩帘去屏蔽洒扫左右惟恐失君子欢君子不时见每盛夏东日方兴振衣起立吟风洒露逍遥欣跃已而徘徊顾望移午敛体握固噤不露半唇数日缷服委其心而蜕去至时复来来去皆在壶中人莫能窥其迹九龄益竒之谓曰昔费长房遇壶公能答鬼使社今吾其为长房乎因自号小壶公神仙家自希夷之后不传世无能知者君子知之亦欲传世顾非其人虽传不觧尝以其畧示九龄不尽觧因俟其去而视其遗玉蛹累累私啖之琼液满咽两脸骎骎君子之色君子归九龄有异人过而相曰何物老媪生此寜馨儿神清骨润徃来人世夀未可量也昔见其浴汉昭帝栁池中芳气袭人又见其在华山顶上人得其丹服之輙羽化今已数百年顾在此九龄闻之愈敬信服之不少怠
　　颂─増─宋顔延之碧芙蓉颂─泽芝芳艶擅竒水属练气红荷比符缥玉擢丽沧池飞映云屋实纪仙方名书灵躅賛─増─晋郭璞芙蓉賛─芙蓉丽草一曰泽芝泛叶云布映波赮熙伯阳是食飨比灵期
　　赋─
　　御制西苑芙蕖赋─惟泽芝志于尔雅菡蓞咏于风诗繄金塘之丽草允栁沼之朱仪夫其的烁轻莎翩跹清濑玉节蟠根翠羽襞葢缕黄作须跗紫成蔕防太液之涟漪荡昆明之雾霭尔乃幽房晨折芳葩夜舒前迎丹殿后匝瑶除髙披直道斜嬝周庐萋萋川碧淼淼天虚光留锦骛隂唼文鱼叶漾珠而错落影翻月而轩渠若夫黛罨如烟华浓似绮藻采横洲霱云被沚或雪沁琼英螺含碧蘤桃倩红菊分金蕊竞秀扬辉烂兮出水如仰如俯似低复昂亭亭交倚田田并将宛若瑶林之四映矫如朱鹭之载翔至于萍合桥防蒲牵波縠溪静禽喧台髙树复梅雨滳而浮馨麦飚扇而散馥氤氲于讲席之书郁烈乎侍臣之服间命沙棠之楫驾芙蓉之舟似搴华峰之种无待汾水之讴宴羣工于在镐聊悦豫以凝庥盖其濯素挺生拔泥不滓外直中通花荣实防洁比髙人清同君子是以庐山则渊明届焉濂溪则惇颐乐只余愿贤士之释荷裳乃睠幽姿而不自已
　　増─汉闵鸿芙蓉赋─乃有芙蓉灵草载育中川竦修干以
　　凌波建绿叶之规圆灼若夜光之在岫赤若太阳之映朝云乃有阳文修嫮倾城之色扬桂枻而来游玩英华于水侧纳嘉賔兮倾筐珥红葩以为餙感夭桃而歌诗申闗雎以自敕嗟留夷与兰芷聴鶗鴂而不鸣嘉芙蓉之殊伟托皇居以发英　─魏曺植芙蓉赋─览百卉之英茂无斯华之独灵结修根于重壤泛清流而擢茎其始荣也皦若夜光寻扶桑其扬晖也晃若九阳出旸谷芙蓉蹇产菡萏星属丝条垂珠丹荣吐绿焜焜韡韡烂若龙烛观者终朝情犹未足于是狡童媛女相与同游擢素手于罗袖接红葩于中流　─晋孙楚莲花赋─有自然之丽草育灵沼之清濑结根系于重壤森蔓延以腾迈尔乃红花电发晖光晔晔仰曜朝霞俯照緑水潜缃房之奥密兮含珍藕之甘腴攅聚星列纤离相扶防若黎披幽夜粲若邓林飞鹓雏　─潘岳莲花赋─伟泽之普衍嘉植物之并敷游莫羙于春台华莫盛于芙蕖于是恵风动冲气和眄清池翫莲花舒绿叶挺纤柯结绿房列红葩仰含清液俯濯素波修柯婀娜柔茎苒弱流风徐转廻波防激其望之也晔若皦日烛昆山其即之也晃若盈尺映蓝田　─芙蓉赋─防兰池之丰沼育沃野之上腴课众荣而比观焕卓荦而独殊狎猎云布窋咤星罗光拟烛龙色夺朝霞丹煇挥红飞须垂的纷披赩赫散焕熠爚流芬赋采风靡云旋布濩磊落蔓衍夭闲发清阳而増媚润白玉而加鲜　─夏侯湛芙蓉赋─临清池以游览观芙蓉之丽华潜灵藕于泉擢修茎乎清波焕然防沼灼尔星罗若乃廻萦外散菡萏内离的出艶发叶恢花披绿房翠蔕紫饰红敷黄螺圆出垂蕤散舒缨以金牙以素珠固陂池之丽观尊终世之特殊尔乃采淳葩摘圆质析碧皮食素实味甘滋而清羙同嘉异乎橙橘参嘉果以作珍长充御乎口实　─宋傅亮芙蓉赋─考庶卉之珍丽实总羙于芙蕖潜幽泉以育藕披翠莲而挺敷泛轻荷以冒沼列红葩而曜除徼旭露以滋采靡朝风而肆芳表丽观于中沚播郁烈于兰堂在龙见而萌秀于火中而结房岂呈芬于芷蕙将越味于沙棠咏三闾之被服羙兰佩而荷裳伊匠之有瞻悦嘉卉于中渠既辉映于丹墀亦纳芳于绮防　─原鲍照芙蓉赋─感衣裳于楚赋咏忧思于陈诗访羣英之艶絶标髙名于泽芝会春陂乎夕张搴芙蓉而水嬉抽我衿之桂兰子吻之瑜辞选羣芳之徽号羙斯花之郁烈抱兹性之清芬禀若华之惊絶单蓲阳之妙手测淲池之光洁烁彤辉之朙媚粲雕霞之繁悦顾椒丘而非偶岂圆桃而能埓彪炳以蒨藻翠茎而红葩青房兮规接紫的兮圆罗树妖婬之弱干散菡萏之轻荷上星光而倒景下龙鳞而隠波戏锦鳞而夕映曜绣羽以晨过结游童之湘吹起榜妾之江歌备日月之温丽非盛明而谓何若乃当融风之暄荡承暑雨之平渥被瑶塘之周流绕金渠之屈曲排积雾而扬芳镜洞泉而含绿叶折水以为珠条集露而成玉润蓬山之琼膏辉葱河之银烛冠五华于仙草超四照于灵木杂众姿于开卷阅羣貌于昬明无长袖之容止信一笑之空城森紫叶以上擢纷缃蕊而不倾根虽割而琯彻柯既解而丝萦感盛衰之可懐质始终而常清故其为芳也绸缪其为媚也奔发对妆则色殊比兰则香越泛明彩于宵波飞澄华于晓月陋荆姬之朱顔笑夏女之光发恨狎世而贻贱徒爱存而赏没虽凌羣以擅竒终从嵗而零歇増─梁简文帝采莲赋─望江南兮清且空对荷华兮丹复红卧莲叶而覆水乱髙房而出丛楚王暇日之欢丽人妖艶之质且弃垂钓之鱼未论芳防之实惟欲回渡轻船共采新莲傍斜山而屡转乘横流而不前于是素腕举红袖长回巧笑堕鸣珰荷稠刺宻亟牵衣而绾裳人喧水溅惜亏朱而壊妆物色虽晚徘徊未返畏风多而榜危惊舟移而花逺謌曰尝闻蕖可爱采撷欲为裙叶滑不留綎心忙无暇薫千春谁与乐惟有妾随君　─元帝采莲赋─紫茎兮文波红莲兮芰荷绿房兮翠盖紫实兮黄螺于时妖童媛女荡舟心许鹢首徐廻兼传羽杯棹将移而藻挂船欲动而萍开尔其纎腰束素迁延顾歩夏始春余叶嫩花初恐沾裳而浅笑畏倾船而敛裾故以水溅兰桡芦侵罗菊泽未反梧台逈见荇湿霑衫菱长绕钏泛柏舟而容与歌采莲于江渚歌曰碧玉小家女来嫁汝南王莲花乱脸色荷叶杂衣香因持荐君子愿袭芙蓉裳　─昭明太子芙蓉赋─色兼列彩体繁众号初荣夏芬晩花秋曜兴泽陂之徽章结江南之流调　─江淹莲花赋─检水陆之具品阅山海之异名珍尔秀之不定乃天地之精英殖东国之流咏出西极而擅名方翠羽而结叶比碧玉而为茎蕊金光而赩色藕氷折而玉清载红莲以吐秀披绛叶以舒英故香氛感俗淑气参灵踯躅人世茵蒀只防青桂羞烈沉水惭馨于是生乎泽陂出乎江隂见彩霞之夕照觌雕云之昼临既翕赩于洲涨亦映暧于川浔夺夜月及荧光掩朝日与赩火出金沙而延曜被渌波而覃拖冠百草而絶羣出异类之众伙故仙圣传图英隠留记一为道珍二为世瑞发青莲于王宫验竒花于陆地若其江淡泽芬则照电烁日池光沼绿则明璧洞室曜长洲而琼文映青崖而火质或凴大渊之清峭或殖疏圃之蒙宻故河北櫂歌之姝江南采菱之女春水厉兮楫潺湲秋风驶兮舟容与着缥芰兮出波擥湘莲兮映渚迎佳人兮北燕送上客兮南楚知荷华之将晏惜玉手之空伫廼为謡曰秋雁度兮芳草残琴柱急兮江上寒愿一见兮道我意千里逺兮长路难若其花实各名根叶异辞既号芙蕖亦曰泽芝丽咏楚赋艶歌陈诗非独瑞草爰兼上药味灵丹砂气验青艧乃可剑弃海岫龙举云防画台殿兮霞蔚图缣缟兮炳烁永含灵于洲渚长不絶兮川壑─原─唐王勃采莲赋─非登髙可以赋者惟采莲而已矣
　　况洞庭兮紫波复潇湘兮绿水或暑雨兮朝霁乍凉飚兮暮起黛叶青跗烟周五湖红葩绛蘤电烁千里尤见重于幽客信作謡于君子尔其珍族广茂淑类博传藻河渭之空曲被沮漳之沦涟烛澄湾而烂烂亘修涨之田田岂直水区泽国江漘海壖是以吴娃越艶郑婉秦妍感灵翘于上节悦瑞色于中年锦防映浦罗衣塞川飞木兰之画楫驾芙蓉之绮船问子何去幽潭采莲已矣哉诚不知其所以然赏由物召兴以情迁故其游泳一致悲欣万绪至若金室丽妃璇宫佚女伤台之寂寞厌鸾扃之闲处侍饮南津陪欢北渚见矶岸之纡直觌旌旄之低举上苑神池芳林御陂楼隂架沚殿彩乗漪张拜洛之容衞备横汾之羽仪箫鼓发兮龙文动鳞羽喧兮鹢首移咸靓妆而丽服各分骛而并驰苹萦浆碍荇触船危视云霞之沃荡望林泉之蔽亏洪川泱泱兮菡萏积绿水湛湛兮芙蕖披惜嵗时兮易晚伤君王兮未知折绀房与湘菂揽红葩及碧枝廻绡裙兮窃独叹歩罗袜兮私自竒莫不惊香悼色畏别伤离复有濯宫年少期门公子翠发蛾眉頳唇皓齿傅粉兰堂之上偷香椒屋之里亦复衔恩激誓佩宠缄愁承好赐之珍席奉嬉游之彩斿绣楝曛兮翠羽帐瑶塘曙兮青翰舟搴条拾蕊沿波泝流池心寛而藻薄浦口窄而萍稠和桡姬之衞吹接榜女之齐讴去复去兮水色夕采复采兮荷叶秋愿承欢而卒嵗长接席而寡仇于是蓟北无事关西始乐雾尽江垠气恬海寞消怪气于沅澧照荣光于河洛殊方异类舞咏相错王公卿士歌吹并作则有侯家琐第戚里芳园穿池坝岸之曲蓄水河阳之源隄防谷口岛屿轘辕嘉木毕植灵草具繁沉桂北之丹藕濯荆南之紫根郁凄凄而雾合灿晔晔而霞翻洎乎气彻都鄙景华川陆麦雨防凉梅飚浅燠命妖侣于石城啸娱朋于金谷乃使绿珠捧棹青琴理舳樽芳醪借珍餗泛玉潭之弥漫绕金渠之隈隩石近水而苔浓岸连山而树复排芰末而争逺托芦间而竞逐赴汨凌波飞袿振罗风低绿干水溅黄螺上客喧兮乐未已羙人醉兮顔将酡畏莲色之如脸愿衣香兮胜荷徘徊郢调凄惨燕歌念穷欢于水涘誓毕赏于川阿结汉女邀湘娥北溪蕊尚密南汀花更多恨光景兮不驻指芳馨兮谓何若乃南楚义妻东吴信妇结防整佩承筐奉帚忽君子兮有行复良人兮逺征南讨九真百粤北戍鸡田雁城念去魂骇相视骨惊临春渚兮一送见秋潭兮四平与子之别烟波望絶念子之寒江山路难水淡淡兮莲叶紫风飒飒兮荷花丹翦瑶带而犹欷折琼英而不欢既而缘隈逗浦还栧归防睠芳草兮已残忆离居兮方苦延素颈于极涨攘皓腕于神浒惜佳期兮末由徒増思兮何补又若倡姬荡媵命侣招羣淇上洛表湘臯汝坟望洲草兮翡翠色动浦水兮骊龙文愿觧佩以邀子思搴裳而从君悲时暮愁日曛鸣镮钏兮响窈窕艶珠翠兮光缤纷怜曙埜之绛气爱晴天之碧云棹廵汀而栁拂船向渚而菱分掇翠茎以翳景袭朱蕚以为裙梃楫凌乱风流雨散鸣榔络绎雾罢烟释状飞虬之蜿蜿若惊鸿之奕奕艇怯奔潮篙憎浅石丝着手而偏绕刺牵衣而屡襞乃有贵子王孙乘间纵观何平叔之符彩潘安仁之藻翰税龙马于金堤命凫舟于石岸锦缆翻洒银樯照烂日侧光沉风惊浪深纡北渚之新赠恣东溪之密寻鸳鸯绣彩之文履瑇瑁琼华之宝琴扣舷击榜吴歈越吟溱与洧兮叶覆水淮与济兮花冒浔值朙月之夕出逢丹霞之夜临茱茰歌兮轸妾思芍药曲兮伤人心伊采莲之贱事信忘情之葢寡虽迹兆于水乡遂风行于天下感极哀乐声参郑雅是以缅察谷底穷览地维北尽丰镐涝潏南究巴沲越沂莫不期应节沿涛泛湄薄言采之兴言服之发文扃之丽什动幽幌之情诗使人结眷令人相思宜其色震百草香夺九芝栖碧羽之神雀负青之宝龟紫秩流记丹经秘词岂徒加绣柱之光彩晔文井之华滋已矣哉向使时无其族代乏厥类独秀上清之境不生中国之地学鸾而时来与鹣鹣而间至必能使众瑞彩没羣贶色沮汤武斋戒伊臯延伫岂俾夫秦童赵仆倡姬艶女狎而玩之撷而采之乎时有东鄙幽人西园旧客常陪帝子之舆经侍天人之籍咏绿竹于风晓赋彤管于日夕暑徃寒来忽矣悠哉蓬飘梗逝天涯海际似还卬之寥廓同适越之淫滞萧索穷途飘飖一隅昔闻七泽今过五湖聼菱歌兮几曲视莲房兮几株非邺地之宴语异睢苑之欢娱况复殊方别域重瀛复嶂虞翻则故乡寥落许靖则生涯惆怅感芳草之及时惧修名之或丧誓刬迹颍上栖影渭阳枕箕岫之孤石泛磻溪之小塘餐素实兮吸绛芳荷为衣兮芰为裳永洁已于丘壑长寄心于君王且为歌曰芳华兮修名竒秀兮异植红光兮碧色禀天地之淑丽承雨露之霑饰莲有藕兮藕有枝才有用兮用有时何当娜婀华实移为君含香藻池　─宋之问秋莲赋并序─天授元年勑学士杨炯与之问分日于洛城西入阁每鸡鸣后至羽林仗阍人奏名请龟契伫命拱立于御桥之西玉池清冷红蕖菡萏谬履扃闼自春徂秋见其生视其长覩其盛惜其衰得终天年而无夭折者良以隔碍仙禁人莫由见向若生于潇湘洞庭溱洧淇澳即有吴姬越客郑女衞童芳心未成采撷都尽今委以白露顺以凉风荣落有期秋分毕矣斐然愿歌其事乆之乃为秋莲赋焉若夫西城秘掖北禁仙流见白露之先降悲红蕖之已秋昔之菡萏齐秀芬敷竞发君门閟兮九重兵衞俨兮千列绿叶青枝缘沟覆池映连旗兮揺艶挥长剑兮陆离疏兮裂谷交流兮相沃四绕兮丹禁三匝兮承明晓而望之若霓裳宛转朝玉京夕而察之若霞标灼烁散赤城既如秦女艶日兮鸣又似洛妃拾翠兮鸿惊足使瑶草罢色芳树无情复道兮诘曲离宫兮相属飞阁兮周庐金铺兮璧除君之驾兮旖旎莲之叶兮扶疎万乘顾兮驻防骑六宫喜兮停罗裾仰仙游而徳泽纵幽览而神虚岂与夫溪涧兮沼沚自生兮自死海泝兮江沱万里兮烟波泛汉女游湘娥佩鸣玉戏清波中流欲渡兮木兰楫幽泉一曲兮采莲歌江南兮岘北汀洲兮不极既有芳兮莎城长无艶兮水国岂知移植天泉香飘列仙娇紫台之月露含玉宇之风烟杂葩兮照烛众彩兮相宣鸟翡翠兮丹青翰树瑚兮林碧鲜夫其生也春风昼荡烁日相煎夭桃尽兮秾李灭出大堤兮艶欲燃夫其谢也秋灰度管金气腾天宫槐疎兮井桐变摇寒波兮风飒然归根息艶兮八九月乘化无穷兮千万年越人望兮已长久郑女采兮无由缘何深蔕之能固何秾香之独全别有待制扬雄悲秋宋玉夏之来兮翫早红秋之暮兮悲余绿礼盛燕台人非楚材云雾图兮兰为阁金银酒兮莲作杯落英兮徘徊风转兮哀哀入黄扉兮洒锦石萦白苹兮覆绿苔寒暑忙忙兮代谢故叶新花兮往来何秋日之可表托芙蓉以为媒　─増─白居易荷珠赋─迸水所集轻荷正敷引修茎而出叶凝玉液以成珠浄緑田田神龟之巢处斯在虚眀皎皎灵鹊之衔来岂殊既罗列其青葢又昭章于白榆乱的烁分规青莹仰虚无以上出掩晶荧而外映洒之不着湛兮逾浄时寄寓于倾欹每因依于平正可止则止必荷之中央在圆而圆得水之本性飃飚既息而常凝鱼鸟频冲而不定尔乃一气暗后初阳照前宿雨霁而犹在晓露裛而正鲜熠熠有光映空水而焕若累累无数遍池塘而炯然宛转而鱼目廻视冲融而蚌胎未坚因霑濡而大小随防合以亏全轻彩荡漾芳浓厌浥眀玑而夜月争光丹粟而晨霞散入其息也与波俱停其动也与风皆急若转于掌乃是江妃之珠如凝于盘遂成泉客之泣冰壶捧玉而殊伦水镜沈精而莫及则知气有相假物有相资惟雨露之留处当芙蓉之茂时虽赋象而无准必成形而在兹喻于人则寄之生也拟于道则冲而用之自契珠之妙何求赤水之遗　─宋欧阳修荷花赋─歩兰塘以清暑兮飒苹风以中人撷杜若之春荣兮搴芙蓉于水濵嘉丹葩之耀质出绿水而含新防曲池之清泚漾波纹之渊沦披红衣而耀彩寄清流而托根挺无华之浅艶靡竞丽乎先春抱生意以自得兮及薫时之嘉辰若夫夏畹兰衰梦池草密惨羣芳之已销独斯莲之迥出可以嗅清香而折酲可以玩芳华而自逸况其晩浦烟霞水亭风日投文竿而饵垂泳萍茎而波溢丝萦藕以全折杯卷荷以半侧坠紫菂以欹烟敛红芳而向夕可怜影兮相顾列金葩而返植清风遏以似起碧露合而乍失或两两以相扶渐亭亭而独出发胭脂于北土生异香于西域匪江妃之小腰即广陵之清骨尔乃曲沼防阳横塘细雨逐桥上之归鞍笑堤邉之游女堕虹梁而窥影倚风台而欲舞覆翠被以薫香然犀灯而照浦双心并根千株泣露湛月白而风清杳池平而树古送艇子于西州闻棹讴于北渚迎桃根而待檝逢宓妃而未渡廹而视之靓若星妃临水而脉脉盈盈逺而望之杳如峡女行云而朝朝暮暮其妖丽也其闲雅也香荃桡兮木兰舟澹容与兮怅夷犹东西随叶隠上下逐波浮已见双鱼能比目应笑鸳鸯会白头昔闻妃子贵东隣池上金花不染尘空留此日田田叶不见当时歩歩人　─明申时行瑞莲赋并序─惟圣皇御歴十有四年道化滂流和气翔洽于时崇慈寜之新构备尊飬之上仪大孝潜孚灵贶昭答乃有嘉莲献异重台发祥万乗临观六宫燕喜信熙时之上瑞馨徳之贞符爰付丹青用垂琬琰命臣等赋之臣谨拜手稽首而作赋曰若夫璇宫壮丽紫殿巍峩接蓬莱之仙苑环太液之防波渟泽醖酿醇和欣嘉生之咸鬯纷灵瑞其何多宛彼芙蕖嫣然沼沚载以文罂陈之金戺覆碧叶兮田田漾清涟兮泚泚被茝纫兰抽黄曵紫既冉冉以流馨复重重而结绮尔其艶外生艶华中吐华剖碧房兮敷绛蕚幻珠实兮成丹葩粲英英其疉起芬郁郁其交加乃若旭日方升卿云有烂初抱赤兮若倾忽飞丹兮若炼如盘如葢临金掌以曈昽非雾非烟照虹梁而璀璨又若桂轮乍满蕙露初零凝清辉兮湛湛潄芳润兮盈盈绀宇层楼接银潢而潋灔云鬟髙髻开宝镜以晶荧又若凉雨才收薫风徐送濯云锦兮澄鲜舞霓裳兮飞动凌波绰约宛洛浦之惊鸿羽翩跹恍秦台之仪至于星敷电发雾变霞蒸触景而生态随物而赋形縦他卉之秾丽未若兹花之灵观其托体慈闱敷荣秘殿映藻井以生妍傍绮疏而呈倩炜煌三秀之庭揺曳五明之扇载色载笑如承长乐之欢来防来观每荷重瞳之眷诧神物之有知信人寰之仅见岂比夫骈花并寔连理分枝望舒生于汉圃合欢产于唐池太华峯头徒咏如船之异麻姑坛上虚传变碧之竒斯盖重申之佑命特显象于昌期猗欤我皇徳如虞圣时业业以忧勤日防而只敬承顔顺志极尊飬之隆解愠阜财布寛仁之令故珍贶骈而竒祥疉应防绳继继用彰累叶之休赫赫眀眀式表重华之盛尚増修于徳庶永承乎天庆─原─申时行后瑞莲赋─有韡者华婉如清扬菡萏为簮芙蓉为裳出五沃之上腴兮苞九疑之竒芳繄中通而外直兮洵防实而辉光徳可比于君子兮又奚逊夫国香羌托种于灵沼兮载移根于长乐挺翠盖之团兮冒朱华之灼灼枝承防以婀娜兮何扬翘之磊落揉珠菂以成葩兮焕重英之出蕚森濯颍于芝房兮俨敷荣于菌阁朝晞发于扶桑兮若葵赤之常倾夕弄影于望舒兮象桂轮之载盈峩星冠于绛阙兮散霞标于赤城羽矫其翩翻兮蜃楼起而峥嵘恣意态之横出兮纷可炳于丹青彼新宫之嶻嶪兮固神灵之所宅薫风扇其淳和兮甘雨滋其芗泽卿云助其烂漫兮膏露増其的皪夫惟孕粹而钟祥兮肆焜煌而舄奕乃其含芬桂掖流晔椒涂承恩辉于黼幄兮分绣采于翟防映画堂之甲帐兮迎紫之金舆灿荣光于华渚兮郁佳气于蓬壶宫伯忻忻而告瑞慈顔穆穆其欢愉何司花之特巧殆坤元之出符天子乃考祥图披灵契徴素莲于王母遡石蕖于炎帝或一房而百子或一花而千嵗兆多夀而多男允卜年而卜世于是羣臣効三呼之祝荐万嵗之觞陈瓞椒聊之什咏竹苞松茂之章曰文子与文孙兮俾炽而昌曰圣母及圣皇兮俾夀而康如重台之积累共乾坤而乆长臣拜手而作颂庸昭示于无疆颂曰瞻彼璇宫临紫极兮仙籞神池滙灵泽兮煜煜竒葩产禁掖兮绿叶朱华苞翠菂兮重英疉蕚何赩赫兮地符山川帝申锡兮百世本支兆蕃硕兮慈龄圣算齐箕翼兮小臣献颂扬休徳兮福禄万年子孙千亿兮文散句─増─楚屈原离骚─制芰荷以为衣兮雧芙蓉以为裳　─九歌─搴芙蓉兮木末　筑室兮水中葺之兮荷葢芷葺兮荷屋　荷衣兮蕙儵而来兮忽而逝　─宋
　　玉九辩─被荷裯之晏晏兮然潢洋而不可─招魂─坐堂伏槛临曲池些芙蓉始发杂芰荷些　─汉王襃九懐
　　抽蒲兮为坐援芙蓉兮为葢　─刘向九叹─芙蓉葢而蔆华车兮紫贝阙而玉堂





　　御定佩文斋广羣芳谱卷二十九
　　钦定四库全书
　　御定佩文斋广羣芳谱卷三十
　　花谱
　　荷花二
</div>
    <div class="pagination">
<a href="御定佩文斋广群芳谱_page33.html">上一页</a><span>...</span><a href="御定佩文斋广群芳谱_page29.html">29</a><a href="御定佩文斋广群芳谱_page30.html">30</a><a href="御定佩文斋广群芳谱_page31.html">31</a><a href="御定佩文斋广群芳谱_page32.html">32</a><a href="御定佩文斋广群芳谱_page33.html">33</a><span class="current-page">34</span><a href="御定佩文斋广群芳谱_page35.html">35</a><a href="御定佩文斋广群芳谱_page36.html">36</a><a href="御定佩文斋广群芳谱_page37.html">37</a><a href="御定佩文斋广群芳谱_page38.html">38</a><a href="御定佩文斋广群芳谱_page39.html">39</a><span>...</span><a href="御定佩文斋广群芳谱_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
