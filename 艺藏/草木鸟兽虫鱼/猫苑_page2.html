<!DOCTYPE html>
<html>
<head>
    <meta charset="UTF-8">
    <title>猫苑 - 第 2 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>猫苑 - 第 2 页/共 9 页</h1>
    <div class="content">　　张心田（炯）云：狮猫眼有一金一银者，余外祖胡公光林守镇江，尝畜雌雄一对，眼色皆同，余少住署中，亲见之（汉按：金银眼又名阴阳眼。狮猫，历朝宫禁卿相家多畜之，咸丰元年五月，太监白三喜，使姓白大进宫驭狮猫，另因他事，釀案奏办，见邸报）。
　　
　　一种飞猫，印第亚，其猫有肉翅，能飞（坤舆外记）（汉按:李元《蠕范》亦载此，惟不指明西洋何国。考《八紘译史》并《汇雅》，天竺国及五印度，猫皆有肉翅，能飞，即此欤？
　　
　　一种紫猫，产西北口，视常猫为大，毛亦较长，而色紫，土人以其皮为裘，货于国中（王朝清《两窻杂录》）（汉按：今京师戏称紫猫为翰林貂，盖翰林例穿貂，无力致者，皆代以紫猫，故有是称，颇雅驯也）
　　
　　一种歧尾猫，产南澳，其尾卷，形若如意头，呼为麒麟尾，亦呼如意尾，捕鼠极猛。
　　
　　海阳陆章民（盛文）云：南澳地如虎形，产猫猛捷，惟忌见海水，谓能变性，携带内渡者，必藏闭船舱，方免此患。
　　
　　山阴丁南园（士莪）云：海阳县丰裕仓有猫，麒麟尾，善于治鼠，一仓赖焉。
　　
　　潮阳县文照堂自莲师，有小猫一只，尾梢屈如麒麟尾，纯黑色，惟喉间一点白毛如豆，腹下一片白毛如小镜，虽相《猫经》，未有载名，可称喉珠腹镜也（汉自记）。
　　
　　山阴孙赤文（定蕙）云：山阴西湾人家，有一白猫，尾分九梢，梢有肉椿，皆极细，而各梢之毛，毵毵然如狮子尾，人呼为九尾猫。
　　
　　毛犀，即彖也，善知吉凶。人呼为猫猪，交广人谓之猪神（丹铅录）。
　　
　　黄香铁侍诏云：崖州有一种猫蛇，其声如猫，见《琼州志》。
　　
　　胡笛湾知鹾云：仙蜂，出休与山，形如猫，爱花香，闻有异香，虽远必至，食而后返，见《女红余志》（汉按：《山海经》有兽如貍，白首，曰天狗，食蛇，其音如猫。又忽鲁谟斯国奇兽，名草上飞，大如猫，而玳瑁斑，百兽见之皆伏。尤梅庵外国竹枝词：玳瑁斑斑草上飞。见《龙威秘书》。
　　
　　又亚毗心域国物产，有亚尔加里亚，其兽如猫，尾后流汁，黑人阱于笼中，以刀削其干汁，以为奇香。又亚鲁小国有飞虎，大不过如猫，有肉翅，飞不能远，并见《八紘译史》。
　　
　　又蚺蛇声甚怪，似猫非猫。又有乌猫，首似鸺鶹，鸣曰："深掘深掘，并见《赤雅》。
　　
　　以上皆非猫而有猫之形声名状者，其于猫，诚为非类而类也，故附兹篇末，以备异览。
　　
　　形相
　　
　　何物无形，何物无相，形相既具，优劣从分，况猫之优劣系于形相间者尤挚，故因言种类而继及之，取材者可从而类推焉。辑形相。
　　
　　猫之相有十二要，皆出《相猫经》，兹备录之。
　　
　　头面贵圆，经云面长鸡种绝。
　　
　　耳贵小贵薄，经云耳薄毛繵不畏寒。又云：耳小头圆尾又尖，胸膛无旋值千钱（汉按：李元《蠕范》云：猫性畏寒，而不畏鼠。花镜云：猫初生者，以硫磺纳猪肠内，煮熟拌饭与饲，冬不畏寒，亦不恋灶）。
　　
　　眼贵金银色，忌黑痕入眼，忌泪湿。经云：金眼夜明灯。又云：眼常带泪惹灾星，又云：乌龙入眼懒如蛇（汉按：《神相全编》：人相得猫眼，主近贵隐富。又按：乌龙入眼之猫，未必皆懒，余尝畜之，勤捷弥甚，惟患遭凶，盖恶纹犯忌故耳）。
　　
　　鼻贵平直，宜干，忌钩及高耸。经云：面长鼻梁钩，鸡鸭一网收。又云：鼻梁高耸断鸡种。
　　
　　一画横生面上凶，头尾欹斜兼嘴秃（谓无须），食鸡食鸭捲如风。
　　
　　须贵硬，不宜黑白兼色。经云：须劲虎威多。又云：猫儿黑白须，屙尿满神炉。
　　
　　腰贵短，经云：腰长会过家。
　　
　　后脚贵高，经云：尾小后脚高，金褐最威豪。
　　
　　爪贵藏，又贵油。经云：小露能翻瓦。又云：油爪滑生光（陶文伯[炳文]云：猫行地，有爪痕者，名油爪，此为上品）。
　　
　　尾贵长细尖，尾节贵短，又贵常摆。经云：尾长节短多伶俐。又云：尾大懒如蛇。又云：坐立尾常摆，虽睡鼠亦亡（汉按：猫以尾掉风，截而短之，则不能掉矣，威状大损。今越人养猫故截短其尾，殊失本真。遂安余文竹曰：《续博物志》云：虎渡可竖尾为帆，则猫之以尾掉风一语，亦自有本）。
　　
　　声贵喊，夫喊，猛之谓也。经云：眼带金光身要短，面要虎威声要喊（汉按：谚云好猫不作声，非谓无声，若一作声，则猛烈异常，甚有使鼠闻声惊堕者，此喊之足贵也）。
　　
　　猫口贵有坎，九坎为上，七坎次之。经云：上齶生九坎，周年断鼠声，七坎捉三季，坎少养不成（《挥尘新谈》山堂肆考）。
　　
　　桐城姚百徴先生（龄庆）云：猫坎分阴阳，雄猫则九七五，奇数也，九为上，七次之，五为下；雌猫则八六四，偶数也，八为上，六次之，四为下，但四坎者绝少，故雌者每佳，而雄者多劣，皆五坎也。此说发前人所未言，盖从格致中来者，足以补《相猫经》之厥。
　　
　　睡要蟠而圆，藏头而掉尾。经云：身屈神固，一枪自护（汉按：猫相具此十二要之外，又有所谓五长，名蛇相猫亦良，盖头尾身足耳无一不长。若五者皆短，名五秃，能镇三五家，见《相猫经》）。
　　
　　王玥亭少尹（宝琛）初尉平远时，寓中多鼠，于民家索得一猫捕之，鼠患一靖。猫甚灵驯恋旧，虽养于公寓，时返故主。旋迁往衙署，仍不忘原寓及故主之家，常复遍历，盖三处往来，鼠耗皆绝，所谓佳猫能镇三五家者，洵不诬已（又按：粤人验猫法，惟提耳而四脚与尾随即缩上为优。否则庸劣。湘潭张博斋（以文）谓掷猫于墙壁，猫之四爪能坚握墙壁而不脱者，为最上品之猫，此又一验法也）。
　　
　　毛色
　　
　　猫之有毛色，犹人之有荣华，悦泽者翘举，憔悴者萎靡，此固定理。然而美恶岐而贵贱判否，泰亦于是寓焉。夫有形相，斯有毛色，二者固相为表里也。辑毛色。
　　
　　猫之毛色，以纯黄为上，纯白次之，纯黑又次之，其纯貍色，亦有佳者，皆贵乎色之纯也。驳色，以乌云盖雪为上，玳瑁斑次之，若貍而驳，斯为下矣（相猫经）（汉按：纯黄为金丝，宜母猫；纯黑为铁色，宜公猫。然黄者多牡，黑者多牝，故粤人云：金丝难得母，铁色难得公）。
　　
　　凡纯色，无论黄白黑，皆名四时好（相猫经）。
　　
　　姚百徴云：家伯山（东之）宰揭阳日，于番舶购得一猫，洁白如雪，毛长寸许，粤人称为孝猫，畜之不祥。后伯山升同知及知府，此猫俱在，无所谓不祥也（汉按：孝猫字甚新，纯白猫，瓯人呼为雪猫）。
　　
　　金丝褐色者尤嘉，故云：金丝褐色最威豪（相猫经）（汉按：褐黄色相间，色褐而带金丝者，名金丝褐，诚所罕见）。
　　
　　楚州射阳猫，有褐花色者。灵武猫，有红叱拨色，及青骢色者（酉阳杂俎）。
　　
　　一种三色猫，盖兼黄白黑，又名玳瑁猫（相猫经）。
　　
　　乌云盖雪，必身背黑，而肚腿蹄爪皆白者方是，若仅止四蹄白者，名踏雪寻梅，其纯黄白爪者同（相猫经）。
　　
　　纯白而尾独黑者，名雪里拖枪，最吉，故云：黑尾之猫通身白，人家畜之产豪杰。通身黑，而尾尖一点白者，名垂珠（相猫经）。
　　
　　纯白而尾独纯黑，额上一团黑色，此名挂印拖枪，又名印星猫，人家得此主贵，故云：白额遇腰通到尾，正中一点是圆星（相猫经）。
　　
　　钜鹿令黄公（虎岩）有印星猫一对，常令人喜悦，惟不善捕鼠，然有此猫，则署中鼠耗肃清，官事亦吉顺，是即贵之验（虎岩名炳，镇平人，道光间由副榜通籍）。
　　
　　陶文伯云：余家畜一白猫，其尾独黑，背上有一团黑色，额上则无，是可称负印拖枪也，肥大，重可七八斤，性灵而驯，每缚置案侧。偶肆叫跳，以竹梢鞭之，亟知趋避，或俛首贴服。其常时，虽以杖惧之，略无怯色。
　　
　　纯乌白尾者亦稀，名银枪拖铁瓶（相猫经）。
　　
　　黄香铁侍诏云：《清异录》载：唐琼花公主，自总角养二猫，雌雄各一，白者名衔花朵，而乌者惟白尾而已，公主呼为麝香騟妲己（汉按：《表异录》亦载此，其一黑而白尾者，为银枪插铁板，呼为昆仑妲己；其一白而嘴边有衔花纹，呼为衔蝉奴，与《清异录》所载类异。
　　
　　通身白而有黄点者，名绣虎；身黑而有白点者，名梅花豹，又名金钱梅花；黄身白肚者名金被银床，若通身白而尾独黄者，名金簪插银瓶（相猫经）。
　　
　　诸缉山曰：阳江县太平墟客寓，有一纯白猫，而尾独黄，俗呼金索挂银瓶，重十余斤，捕鼠甚良，谓得此猫，家业日盛。
　　
　　通身或黑或白，背上一点黄毛，名将军挂印（相猫经）。
　　
</div>
    <div class="pagination">
<a href="猫苑.html">上一页</a><a href="猫苑.html">1</a><span class="current-page">2</span><a href="猫苑_page3.html">3</a><a href="猫苑_page4.html">4</a><a href="猫苑_page5.html">5</a><a href="猫苑_page6.html">6</a><a href="猫苑_page7.html">7</a><a href="猫苑_page8.html">8</a><a href="猫苑_page9.html">9</a><a href="猫苑_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
