<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 43 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 43 页/共 93 页</h1>
    <div class="content">






　　御定佩文斋广羣芳谱卷四十四
<子部,谱录类,草木禽鱼之属,御定佩文斋广群芳谱>
　　钦定四库全书
　　御定佩文斋广羣芳谱卷四十五
　　花谱
　　芍药
　　原一名余容一名鋋一名犁食一名将离一名婪尾春一名黑牵夷【广雅作挛夷】本草曰芍药犹婥约也美好貌此草花容婥约故以为名处处有之扬州为上谓得风土之正犹牡丹以洛阳为最也白山蒋山茅山者俱好宿根在土十月生芽至春出土红鲜可爱丛生髙一二尺茎上三枝五叶似牡丹而狭长初夏开花有红白紫数色世传以黄者为佳有千叶单叶楼子数种结子似牡丹子而小　增本草一名白一名解仓白者名金芍药赤者名木芍药　郑防胡本草─芍药一名没骨花原黄者有御衣黄【浅黄色叶疎蕊差深散出于叶间其叶端色又微碧髙广类黄楼子此种宜升絶品黄花之冠】黄楼子【盛者五七层间以金线其香尤甚】袁黄冠子【宛如髻子间以金线色比鲍黄】峡石黄冠子【如金线冠子其色深如鲍黄】鲍黄冠子【大抵与大旋心】
　　【同而叶差不同色类鹅黄】道妆成【黄楼子也大叶中深黄小叶数重又上展淡黄大叶枝条硬而絶黄绿叶扶疎而柔与红紫稍异此品非今日之黄楼子乃黄丝头中盛则或出四五大叶类黄楼子耳】妬鹅黄【黄丝头也于大叶中一簇细叶杂以金线条髙绿叶疎柔】红者有冠群芳【大旋心冠子也深红堆叶顶分四五旋其英密簇广可半尺髙可六寸艶色絶妙红花之冠枝条硬叶疎大】赛羣芳【小旋心冠子也渐添红而小枝条及绿叶并与大旋心同凡品中言大叶小叶堆叶者皆花瓣也言绿叶者谓枝叶也】尽天工【栁浦青心红冠子也于大叶中小叶密直妖媚出众枝硬而绿叶青薄】妆红【红缬子也色红而小并与白缬子同绿叶微瘦长】积娇红【红楼子也色淡红与紫楼子无异】醉西施【大软条冠子也色淡红惟大叶有类大旋心状枝条细软须以物扶助之绿叶色深厚疎长而柔】湖缬【红色浅深相杂类湖缬】黾池红【开须并萼或三头者大抵花类软条】素妆残【退红茅山冠子也初开粉红即渐退白青心而素淡稍若大软条冠子绿叶短厚而硬】浅妆匀【粉红冠子也红缬中无防缬者也】醉娇红【深红楚州冠子也亦若小旋心状中心则堆大叶叶下亦有一重金线枝条髙绿叶疎而柔】拟香英【紫寳相冠子也紫楼子心中细叶上不堆大叶者】妬娇红【红寳相冠子也红楼子心中细叶上不堆大叶者】缕金囊【金线冠子也稍似细条深红者于大叶中细叶下抽金线细细相杂条叶并同深红冠子】怨春红【硬条冠子也色絶淡甚类金线冠子而堆叶条硬绿叶疎平稍若柔】试浓妆【绯多叶也绯叶五七重皆平头条赤而绿叶硬背紫色】簇红丝【红丝头也大叶中一簇红丝细细枝叶同紫者】取次妆【淡红多叶也色絶淡条叶正类绯多叶亦平头】效殷红【小矮多叶也与紫髙多叶一同而枝条低随燥湿而出有三头者防头者鞍子者银丝者俱同根因土地肥而异】合欢芳【防头并蒂而开二朶相背】防三英【三头聚一萼而开】拟绣韀【鞍子也两边垂下如所乘鞍子状地絶肥而生】紫者有宝妆成【冠子也色微紫于上十二大叶中密生曲叶囘环裹抱团圆其髙八九寸广半尺余每一小叶上络以金线缀以玉珠香欺兰麝奇不可纪枝条硬而叶平为紫花之冠】叠香英【紫楼子也广五寸髙盈尺于大叶中细叶二三十重上又耸大叶如楼阁状枝条硬而髙绿叶疎大而尖柔】蘸金香【蘸金蕊紫单叶也是髻子开不成者于大叶中生小叶小叶尖蘸一线金色是也】宿妆殷【紫髙多叶也叶条花并类绯多叶而枝叶絶髙平头凡槛中虽多无先后开并齐整】聚香丝【紫丝头也大叶中一丛紫丝细细枝条髙绿叶疎而柔】白者有杨花冠子【多叶白心色黄渐拂浅红至叶端则色深红间以金线白花之冠】掬香琼【青心玉板冠子也本自茅山来白英团掬坚密平头枝条硬绿叶短且光】晓妆新【白缬子也如小旋心状顶上四向叶端小殷红色一朶上或三或四五象衣巾之缬绿叶柔而厚条硬而低】试梅妆【白冠子也白缬中无防缬者是也】银含棱【银缘也叶端一棱白色以上俱出宋王观芍药谱】
　　彚考─原─诗郑风维士与女伊其相谑赠之以芍药─増山海经─条谷之草多芍药　洞庭之上多芍药　─范子芍药出三辅　─韩诗外传芍药离草也─原─崔豹古今注─芍药有二种有草芍药有木芍药木者花大而色深俗呼为牡丹非也　牛亨问曰将离相赠以芍药何也董子荅曰芍药一名可离将别故赠之亦犹相招赠之以文无故文无名当归─増─晋宫阁名─晖章殿前芍药花六畦　─建康记建康出芍药极精好─原─清异录胡嵩诗曰瓶里数枝婪尾春时人莫喻桑维翰曰唐宋文人谓芍药为婪尾春者婪尾乃最后之杯芍药殿春故有是名　─刘攽芍药谱─花有红叶黄腰者号金带围有时而生则城中当出宰相韩魏公守维扬日郡圃芍药盛开得金带围四公选客具乐以赏之时王珪为郡倅王安石为幕官皆在选中而缺其一花开已盛公谓今日有过客即使当之及暮报陈太傅升之来明日遂开宴折花插赏后四人皆为首相　昔有猎于中条山见白犬入地中掘得一草根携归植之明年花开乃芍药也故谓芍药为白犬─増─通志畧─芍药着于三代之际风雅所流咏也今人贵牡丹而贱芍药不知牡丹初无名依芍药得名故其初曰木芍药亦如木芙蓉之依芙蓉以为名也牡丹晩出唐始有闻贵游竞趋遂使芍药为落谱衰宗云　─符瑞志─大中祥符四年四月江陵府刑部郎中袁炜家圃芍药防华并萼　─原─渔隐丛话东坡云扬州芍药为天下冠蔡繁卿为守始作万花防用花千万余枝既残诸园又吏因缘为奸民大病之余始至问民疾苦以此为首遂罢之─増─埤雅─芍药荣于仲春华于孟夏传曰惊蛰之节后二十有五日芍药荣是也华有至千叶者俗呼小牡丹　─东轩笔录四枝正紫重跗累萼中有金蕊绕之号腰金紫　─三栁轩杂识芍药为娇客　─中呉纪闻─张敏叔以芍药为近客─古琴疏─帝相时条谷贡桐芍药帝命羿植桐于云和命武罗伯植芍药于后苑　─杨允孚滦京杂咏诗注─内园芍药迷望亭亭直上数尺许花大如斗扬州芍药称第一终不及上京也　─呉寛诗注─往时小南城梁氏芍药盛开号梁家园人多携酒赏之─原─学圃余疏─余以牡丹天香国色而不能无防云易散之恨因复剏一亭周遭悉种芍药名其亭曰续芳芍药本出扬州故南都极佳一种莲香白初淡红后纯白香如莲花故以名其性尤喜粪予课僮溉之其大反胜于南都即元驭所爱也其他如墨紫硃砂之类皆妙甚已致数种归开时客皆蚁集真堪续芳矣　明宣宗幸文渊阁命于阁右筑石台植淡红芍药一本景防初増植二本左纯白右深红后学士李贤命之曰醉仙顔澹红也曰玉带白纯白也曰宫锦红深红也与众赋诗名曰玉堂赏花集　瓶史芍药花以鸎粟蜀葵为婢　増─花史文渊阁芍药三本天顺二年盛开八花李贤遂设燕邀吕原刘定之等八学士共赏惟黄谏以足疾不赴明日复开一花众谓谏足以当之贤赋诗官僚咸和以为盛事　─析津日记─芍药之盛旧数扬州刘贡父谱三十一品孔常父谱三十三品王通叟谱三十九品亦云瑰丽之观矣今扬州遗种絶少而京师丰台连畦接畛倚担市者日万余茎惜无好事者图而谱之
　　集藻─序─原─宋刘攽芍药谱序─天下名花洛阳牡丹广陵芍药为相侔埓禹贡记扬州草木夭乔圣人之言然未见其为夭乔也广陵芍药有自他方移来种之者经岁则盛至有十倍其初而胜广陵所出逺甚地气所宜信其为夭乎然则医书本草所载虽小物方土所出山川原野气力不同或相倍蓰十百如此花矣不可不察也然芍药之盛环广陵四十五里之间为然外是则薄劣不及洛阳牡丹由人力接种故岁岁变更日新而芍药自以种传独得于天然非翦剔培壅灌溉以时亦不能全盛又有风雨寒暄气节不齐故其名花絶品有至十四五年得一见者其开不能成或变为他品此天地尤物不与凡品同待其地利人力天时参并具美然后一出意其造物亦自珍惜之尔芍药始开时可留七八日自广陵南至姑苏北入射阳东至通州海上西止滁和州数百里间人人厌观矣广陵至京师千五百里骏马疾走可六七日至也上不以耳目之玩勤逺人而富商大贾逐利纎啬不顾又无好事有力者招致之故芍药不得至京师而洛阳牡丹独擅其名其移根北方者六年以往则不及初年自是岁加劣矣故北方之见芍药者皆其下者也然种芍药为生者犹得厚价重利云熙宁六年攽罢海陵至广陵正四月花时防友傅钦之孙莘老偕行相与歴览人家园圃及佛舍所种凡三万余株芍药嫩好及虽好而不至者尽具矣扶风马玿府大尹给事公子也博物好竒为余道芍药本末及取广陵人所第名品示余余按唐氏藩镇之盛扬州号为第一万商千贾珍货之所丛集百氏小説尚多记之而莫有言芍药之美者非天地生物无闻于古而特隆于今也殆时所好尚不齐而古人未必能知正色尔白乐天诗言牡丹取丛大花繁者为佳此最洛人所卑下者古人之不知芍药何疑然当时无记录故后世莫知其详今此复无传説使后胜今犹不足恨或人情好尚更变骎骎日久则名花竒品遂将冺黙无传来者莫知有此不亦惜哉故因次序为谱三十一种皆使画工图冩而示未尝见者使知之其尝见者固以吾言为信矣　増─孔武仲芍药谱序─扬州芍药名于天下与洛阳牡丹俱贵于时四方之人尽皆赍携金帛市种以归者多矣吾见其一岁而小变三岁而大变卒与常花无异由此芍药之美益专推于扬州焉大抵麤者先开佳者后发髙至尺余广至盈手其色以黄为最贵所谓绯红千叶乃其下者郑诗引芍药以明土风説者曰香草也司马长卿子虚赋曰芍药之和具而后御之説者曰芍药主和五脏又辟毒气也谢省中诗曰红药当堦翻説者曰草色红者也其义皆与今所谓芍药者合俱未有专言扬州者唐之诗人最以摹冩风物自喜如卢仝杜牧张祜之徒皆居扬日久亦未有一语及之是花品未有若今日之盛也余官于扬学讲习之暇常裁而定之盖可纪者三十有三种乃具列其名从而释之　原─王观扬州芍药谱序天地之功至大而神非人力所能窃胜惟圣人为能体法其神以成天下之化其功盖岀其下而曽不少加以力不然天地固亦有间而可穷其用矣余尝论天下之物悉受天地之气以生其小大长短辛酸甘苦与夫顔色之异计非人力之可容致巧于其间也今洛阳之牡丹维扬之芍药受天地之气以生而小大浅深一随人力之工拙而移其天地所生之性故竒容异色间出于人间以人而盗天地之功而成之良可怪也然而天地之间事物纷纭出乎其前不得而晓者此其一也洛阳风土之详已见于欧阳公之记此不复论维扬大抵土壤肥腻于草木为宜禹贡曰厥草惟夭是也居人以治花相尚方九月十月时悉出其根涤以甘泉然后剥削老硬病腐之处揉调沙粪以培之易其故土凡花大约三年或二年一分不分则旧根老硬而侵蚀新芽故花不成就分之数则小而不舒不分与分之太数皆花之病也花顔色之浅深与叶蕊之繁盛皆出于培壅剥削之力花既萎落亟翦去其子屈盘枝条使不离散脉理不上行而皆归于根明年新花繁而色润杂花根窠多不能致逺惟芍药及时取根尽去本土贮以竹席之器虽数千里之逺一人可负数百本而不劳至于他州则壅以沙粪虽不及维扬之盛而顔色亦非他州所有者比也亦有逾年即变而不成者此亦系土地之宜不宜而人力之至不至也花品旧传龙兴寺山子罗汉观音弥陀之四院冠于此州其后民间稍稍厚赂以丐其本培壅治莳遂过于龙兴之四院今则有朱氏之园最为冠絶南北二圃所种几于五六万株意其自古种花之盛未之有也朱氏当其花之盛开饰亭宇以待来游者逾月不絶而朱氏未尝厌也扬之人与西洛不异无贵贱皆喜戴花故开明桥之间方春之月拂旦有花市焉州宅旧有芍药防在都防之后聚一州絶品于其中不下龙兴朱氏之盛往岁郡将召移新守未至监防不密悉为人盗去易以凡品自是芍药防徒有其名尔今芍药有三十四品旧谱只取三十一种如绯单叶白单叶红单叶不入名品之内其花皆六出维扬之人甚贱之余自熙宁八年季冬守官江都所见与夫所闻莫不详熟又得八品焉非平日三十一品之比此皆世之所难得今悉列于左旧谱三十一品分上中下七等此前人所定今更不易　─増─元岳榆芍药诗序─至正庚子孟夏黄鹤山人岳榆与相台翟君文中自呉城拏舟至海虞复过昆山访顾君仲瑛草堂值春晖楼前芍药盛开仲瑛重置酒楼上是日雷雨新霁风日淡荡赵善长折金带围一朶插瓶中及以红白花擎绕攒簇朱伯盛督行酒同集者七人天基道士于方外暨伯盛善长先醉仲瑛谓人事惟艰天时自适友朋盍簪宁无一语以纪其行乐乎遂以红药当堦翻一句分韵赋诗者文中仲瑛子英并榆得药字诗成为序其首实四月十一日也
　　论─原─宋王观芍药谱后论─维扬东南一都防也自古号为繁盛唐末乱离羣雄据有数经战焚故遗基废迹往往芜没而不可见今天下一统井邑田野虽不及古之繁盛而人皆安生乐业不知有兵革之患民间及春之月惟以治花木饰亭榭以往来游乐为事其幸矣哉扬之芍药甲天下其盛不知起于何代观其今日之盛古想亦不减于此矣或者以谓自有唐若张祜杜牧卢仝崔涯章孝标李嵘王播皆一时名士而工于诗者也或官于此或游于此不为不久而畧无一言一句以及芍药意其古未有之始盛于今未为通论也海棠之盛莫甚于西蜀而杜子美诗名又重于张祜诸公在蜀日久其诗数千篇而未尝一言海棠之盛张祜辈诗之不及芍药不足疑也芍药三十一品及前人之所次余不敢辄易后八品乃得于民间而最佳者然花之名品时或变易又安知止此八品而已哉后将有出兹八品之外者余不得而知当俟来者以补之也
　　题防─増─宋周必大题杨谨仲芍药诗后淳熙甲午防同年杨谨仲周孟觉赏芍药尝樱桃谨仲有诗予次韵今二十有三年彭君仲识谨仲帖相过且索旧诗为之怅然此花最盛于太和而以红都胜黄楼子为冠如牡丹之姚魏也黄楼或得之都胜者邑中一二家有种惜不与人去年余答乡贡进士陈恂二小诗云芍药名先记郑风那因加木辨雌雄姚黄后出今王矣合把黄楼列上公六一先生旧帅扬分宁太史尹西昌只缘未识红都胜如杜诗中缺海棠盖许元寄欧阳公诗云芍药琼花应有恨维扬新什独无名公答云偶不题诗便怨人山谷宰太和诗篇咏甚多亦未尝及此花今谨仲云花出语与古事相类并录恶语于后
　　颂─増─傅统妻芍药花颂晔晔芍药植此前庭晨润甘露昼晞阳灵
　　五言古诗─原─齐谢朓直中书省─紫殿肃隂隂彤庭赫敞风动万年枝日华承露掌玲珑结绮钱深沉映朱网红药当堦翻苍苔依砌上兹言翔鳯池鸣佩多清响信美非吾室中园思偃仰朋情以郁陶春物方骀荡安得凌风翰聊恣山泉赏─唐栁宗元题堦前芍药─凡卉与时谢妍华丽兹晨欹红醉浓露窈窕留余春孤赏白日暮暄风动摇频夜窓蔼芳气幽卧知相亲愿致溱洧赠悠悠南国人─増─元稹红芍药芍药绽红绡笆篱织青琐繁丝蹙金蕊髙熖当炉火翦刻彤云片开张赤霞裹烟轻琉璃叶风亚珊瑚朶受露色低迷向人娇婀娜酡顔醉后泣小女妆成坐艶艶锦不如夭夭桃未可晴霞畏欲散晩日愁将堕结根本为谁赏心期在我采之谅所思幽赠何由果─宋梅尧臣杨乐道留饮席上客置黄红丝头芍药─洛阳卖牡丹江都买芍药卖与富人欢买为游子乐万丝必同心千叶必同萼五色相浅深百金相厚薄栽培动经年风雨便成昨萧条洛阳城索寞江都郭赖有一春花能无十千酌朝看门拥车暮见门罗雀尝闻月底人欲把月桂所要使清光多四海意开廓我亦爱明月常满不愿落上过杨侯乃值寒雨作共饮三四人不觉传鸣柝持葩金谷豪朱黄何灼烁还思溱洧上士与女相谑实此香草芳请我赋其畧酒阑为追咏思拙笔屡阁　─蔡襄和王学士芍药─粲尔芳草叶孤根当砌植违春已自分薫风犹借力艶艶朝日光纷披照顔色持之遗佳人岁久香不息　原苏轼送芍药与公择─今日忽不乐折尽园中花园中亦何有芍药袅残葩久旱复遭雨纷披乱泥沙不折亦安用折去还可嗟弃掷谅未能送与谪仙家还将一枝春插向两髻丫─増─谢尧仁咏芍药─花蓓大如拳花面或径尺紫者栖紫鸾黄者落黄鹄或似扶桑枝推上一轮赤或似玻瓈盆稍久擎无力又有似平叔爱矜素粉白又有似蜀人喜染天水碧或似包绿锦未放丹砂拆或似浴青囊未放沉麝发应须和露翦莫使见顔色庻使精神全免笑花无骨　─元顾瑛春晖楼赏芍药灵雨沐霁景初暾散朝暄林莺哢余春砌药开当轩妆露泥泥舞袂风翻翻流光不我迈久怀迟君论于以乐樽罍于焉倾笑言
　　七言古诗─増─唐韩愈芍药歌─丈人庭中开好花更无凡木争春华翠茎红蕊天力与此恩不属黄钟家温馨熟美鲜香起似笑无言习君子霜刀翦汝天女劳何事低头学桃李娇痴婢子无灵性竞挽春衫来比并欲将防颊一睎红绿窓磨徧青铜镜一樽春酒甘若饴丈人此乐无人知花前醉倒歌者谁楚狂小子韩退之　宋韩琦和袁陟节推龙兴寺芍药广陵芍药真竒美名与洛花相上下洛花年来品格卑所在随人趁髙价接头着处骋新妍轻去本根无顾借不论姚花与魏花只供俗目陪妖姹广陵之花性絶髙得地不移归造化大豪大力或强迁费尽拥培无艶冶东君固是花之主千苞万萼从荣谢似矫东君泛爱心枉杀春风不肯嫁遂令天下走香名髣髴丹青竞夸诧以此扬花较洛花自合维扬推定覇其间絶色可麤陈天工着意诚堪讶仙家冠子镂红云金线妆治无匹亚旋心体弱不胜枝宝髻欹斜犹堕马氷雪肌肤一缬斑新试守宫明似赭防头两两最多情象物更呈鞍面窊楼子亭亭欠姿媚特有怪状堪图冩见者方知畵不真未见直疑传者诈前贤大欲巧赋咏片言未出心先怕天上人间少其比不似余芳资假借我来淮海陟三春三访龙兴旧僧舎问得龙兴好事僧每岁看承不敢暇后园栽植虽甚蕃及见花成由取舍出羣标致必惊人方徙矮坛临大厦客来只见轩楹前国艶天姿相照射因知灵种本自然须凭精识能陶冶君子果有育材心请视维扬种花者　─原─陈与义─微雨湿清晓老夫门未开煌煌玉仙子并拥翠蕤来胭脂洗尽不自惜为雨归来更无力老夫五十尚儿痴凭轩一赋防真诗─増─杨万里芍药─何以筑花宅笔直松枝子何以盖花房雪白清江纸纸将碧油透松竹畵栋峙铺纸便作瓦瓦色水晶似金鸭暖未熖银竹响无水汗容渍不湿晴态娇非醉尽将香世界关作闲天地风日几曽来蜂蝶独得至劝春入宅莫归休劝花住宅且少留昨日花开开一半今日花飞飞数片留花不住春迳归不如折插瓶中看─元袁桷新安芍药歌─洛阳花枝如美人不受尘土嗔轻朱深白铸顔色髙亚绿树争精神那如新安红芍药透日千层红闪烁碧云迸出紫琉璃风动霓裳凝绰约我闻种花如种玉尽日隂晴看不足微云澹荡増宠光细雨轻蒙赐汤沐何人看花不解理香雪纷纷手中毁酒酣跌荡空低昻得意须臾竟如此翩翩骕骦云中君爱花直欲留青春青春如流欲归去明年看花君合住　明徐贲次韵杨孟载观芍药作─轻隂酿绿寒犹薄龟甲疏帘映朱阁美人偏有惜花心新水银瓶送红药当堦惟恐流尘汚纎手笼春为花防一捻芳容饱弄娇胭脂细结玲珑露防贴单屏衬碧绡微风才动见花摇香凝腻粉肌全湿影艶方诸脸半潮髙枝开满低枝卷翠槛移来随步辇浓染如分织女机巧裁似出宫娥翦花情最重是何人应有鸳鸯帐里身不用传心题绮字踏歌当为唤真真　陆粲赋内阁芍药─金门栁色萦深绿上苑春余杂花扑夭桃已歇秾李衰红药翻堦正芬郁此花初种自宣皇百曲雕栏七宝妆融风窈窕昭阳殿暖日轻盈白玉堂玉堂学士看花早赋成芸阁留诗草卷幔频看碧雾流挥毫正耐红云绕忆昨宣皇居法宫太平乐事君臣同宸游每出濯龙里曲宴偏临翔鳯中是时南苑飞霓旌烂熳仙葩绮绣明临风宛转如矜妬俯者如愁仰如诉半沾微雨妖红湿太真泣凭栏干立至尊一顾六宫囘茜裙霞帔俱羞涩华萼楼头露偏芳容赢得美人怜君恩为与分春色诏许移来种阁前阁前复道连金谷翠辇经过几廻瞩内家敕进赏花词昭容传制黄门促沉吟此事六十载当日繁华宛然在绀幰金舆稀幸临黄扉紫禁留风采不羡扬州宝带围长安红紫竞芳菲五侯七贵同邀赏宝马香车疾若飞争似名花出天上雾阁云窓俨相向浪蝶游蜂未许窥酒徒词客空惆怅江南三月足豪华绣幙围香富贵家亦有幽姿在空谷风雨憔悴天之涯燕山游子江南客独对名花感今昔草木何知人自怜逢时亦复升沉隔世间荣辱偶然事不独此花何叹息
　　五言律诗─増─唐张九龄紫薇庭芍药仙禁生红药微芳不自持幸因清切地还遇艶阳时名见桐君录香闻郑国诗孤根若可用非直爱华滋　─宋梅尧臣七里湾得朱表臣寄千叶楼子髻子芍药─谁称为近侍宜与牡丹尊霞綷千千叶香撩黯黯魂红楼思侠少宝髻奉王孙胜插不堪照顔衰汴水浑─原─眭石─春色今方满名花尔较迟含芳如有意呈彩亦当时调鼎需仙液挥毫待鳯池天工知不浅一夜露华滋　明蔡羽毛督经浣亭官舎芍药─昼静绿隂匝微风满院芬红栏昨夜雨碧馆见朝云春杳鸟空怨暖多花易熏须烦紫丝帐遮防到斜曛
　　七言律诗─増─唐张泌芍药香清粉淡怨残春蝶翅蜂须恋蕊尘闲倚晩风生怅望静留迟日学因循休将薜荔为青琐好与玫瑰作近隣零落若教随暮雨又应愁煞别离人　─宋王禹偁芍药诗并序─芍药之义见之郑诗百花之中其名最古谢公直中书省诗云红药当堦翻自后词臣引为故事白少傅知制诰有草词毕咏芍药诗词采甚为该偹然自天后以来牡丹始盛而芍药之艶衰矣考其实牡丹初号木芍药盖本同而末异也牡丹落尽正凄凉红药开时醉一塲羽客暗传尸解术仙家重爇返魂香蜂寻檀口论前事露湿红英试晓妆曽忝掖垣真旧物多情应认紫薇郎　东君留着占残春得得迟开亦有因曽与掖垣留故事又来淮海伴词臣日烧红艶排千朶风递清香满四隣更爱绿头弄金缕异时相对掌丝纶　满院匀开似赤城帝乡齐上元灯感伤纶阁多情客珍重维扬好事僧酌处酒杯深蘸甲折来花朶细含棱老郎为郡辜朝寄除却吟诗百不能　─韩琦北第同赏芍药─芍药名髙致亦难此观妖艶满雕栏酒酣谁欲张珠网金细偏宜间宝冠露裛更深云髻重蝶栖长苦玉楼寒郑诗已取相酬赠不见诸经载牡丹　蔡襄和运使学士芍药篇─密叶隂沉夏景新朱栏红药自为春香余兰芷偏饶艶画入缣绡未逼真已恨芳华难驻景可堪愁卧动经旬三年想爱须留恋不为江头酒味醇─苏轼玉盘盂诗并序─东武旧俗每岁四月大防于南禅资福两寺以芍药供佛而今岁最盛凡七千余朶皆重跗累萼繁丽丰硕中有白花正圆如覆盂其下十余叶稍大承之如槃姿格絶异独出于七千朶之上云得之于城北苏氏园中周宰相莒公之别业也而其名俚甚乃为易之杂花狼籍占春余芍药开时扫地无两寺妆成寳璎珞一枝争防玉盘盂佳名防作新翻曲絶品难寻旧画图从此定知年谷熟姑山亲见雪肌肤　花不能言意可知令君痛饮更无疑但持白酒劝嘉客直待琼舟覆玉彞负郭相君初择地防羊属国首吟诗吾家岂与花相厚更问残芳有几枝苏辙和子瞻玉盘盂二首─千叶团团一尺余扬州絶品旧应无赏传莒国迁钟簴移忆胡僧置鉢盂丛底留连倾凿落缾中捧拥照浮屠强将绛蜡封红萼憔悴无言损玉肤　故相林亭父老知出羣草木尚何疑无多产业残花药几许功名旧鼎彞丰艶不知人世别佳名新换使君诗明年防防花尤好剥尽浮苞飬一枝　─周必大彭孝求送芍药数种鄙句为谢─占断春光及夏初琉璃翦叶朶瑚休论花品同而异且咏诗人乐且訏北地莫辞金凿落南禅争防玉盘盂彭宣微恙何妨醉自有娇痴婢子扶　─杨万里多稼堂前两槛芍药红白对开二百朶红红白白定谁先嫋嫋娉娉各自妍最是倚栏娇分外却缘经雨意酲然晩春早夏浑无伴暖艶晴香正可怜好为花王作花相不应只遣侍甘泉　旁招近侍自江都两岁何曽见国姝防尽满栏红芍药只消一朶玉盘盂水晶淡白非真色珠碧空明得似无欲比此花无可比且云冰骨玉肌肤　芙蓉渡酒店前金沙芍药盛开山店春光也自妍芙蓉渡口数家村笋舆低过金沙架篱落疎圈芍药轩孤客倦游殊寂寞雨花着意与温存可怜经眼匆匆去不折红香到绿尊　贾似道─又是扬州芍药时花应笑我赋归迟满堂留客春如画对酒何妨鬓似丝玉立黄尘那可到锦帏红蜡最相宜买山若就当移种此际谁能杖履随　温温玉立绿隂中不把芳菲逐万红折尽长淮多暇日簪联四坐足春风应如庆厯梅花瑞况有昌黎属句工问得君王乞身去移根栽傍曲栏东　上了甘泉三防书长淮万里一尘无清和时节如春在红药精神与昔殊丛玉生香歌可谱围金有客瑞重图公堂且尽今朝醉已问君王乞鉴湖　元郝经芍药─夜来风雨洗残春芍药还开春又新入座忽惊持酒客举杯先酌送花人烟轻雪腻丰容质露重霞香婀娜身铁石肝肠总销铄都将软语説风神─马祖常芍药莺粉分奁艶有光天工巧制殿春阳霞缯襞积云千叠寳盝凝脂蜜半香并蒂当堦盘绶带金苞向日剖珠囊诗人莫咏扬州紫便与花王可颉颃　张昱陪宴相府得芍药花有感─醉吐车茵愧不才马前蝴蝶趁花囘玉瓶盛露扶春起锦帐围灯照夜开垂白敢思溱洧赠欹红还是庙廊栽扬州何逊空才思惟对髙寒咏阁梅　明李东阳内阁赏芍药一春风日几晴隂数种名花竞浅深禁苑栽培真得地化工雕刻本何心丛疑月下留鸾宿香到人间许蝶寻台阁风流前軰逺防毫重和玉堂吟　次第红芳又绿隂好花留向玉堂深多从雨过防生色不为春迟负赏心清露着衣香易湿防云迷眼梦难寻杯余幸接韩公宴词罢先白傅吟　晓闻花底佩声归万叶枝头露未稀力尽丹青空藻绘眼防红紫漫芬菲裁云直傍瑶池起避日须将锦障围愿向人间分此种莫教春祗在彤扉　春逐长安担上归此花真觉眼中稀新题翰苑图犹在旧事扬州草自菲索赏向人心已醉试开经日手频围欲知近侍承恩地长共西垣与北扉　呉寛秦公邀赏芍药─妙手何人簇绛纱平台惊见数枝斜梁家园里无遗种吏部庭前得好花量浅莫将深盏酌眼昬犹用密帘遮诗中近侍非公论谁説唐人是作家　品髙真自广陵来旧谱空怜壁角堆千叶连云如并拥两枝迎日忽齐开诗中相谑何须赠担上能赊也用栽记取今时才防起醉吟多借麴生材　储巏赏红药三岁归来始一看卷帘深坐傍栏干数枝带雨开何晩此日怜春别更难封殖喜留嘉种在低囘如语旧盟寒裁诗为唤东君转酒盏花前正尔寛　莫怪多情尽日看春残花谢总相干迟开已待花神入真赏能逢地主难翠幄微香吹渐逺玉盘承露防初寒三年拟试沉香笔却算行期为尔寛　文徴明禁中芍药仙姿绰约绛罗绅何日移根傍紫宸月露冷团金带重天风香泛玉堂春千年想见翻阶咏一笑羞称近侍臣不似人间易零落上方元自隔凡尘─黄姬水石佛院防芍药山绕呉宫旧馆娃清江曲曲绿杨斜偶移画鹢同杯酒不道空门有艶花白日帘栊堪羃雾夕阳栏槛更添霞美人不见偏惆怅欲折琼枝感岁华　─息园赏芍药─浅白深红鬭合欢丝丝香雨昼难干直须一日三百盏无那东风十二栏水上新传锦字艶楼头长怨玉箫寒可怜春色随花尽留兴还应带月防　─王涣昭庆寺防芍药─一半春光过牡丹又开芍药遍禅关久辜往约违莲社今续清欢到寳栏垂露几团花面湿东风一阵燕泥寒酒边何味呈竒供绿笋朱樱正满盘
　　七言小律─原─唐白居易感芍药花寄正一上人─今日阶前红芍药几花欲老几花新开时不解比色相落后始知如幻身空门此去几多地欲把残花问主人
　　五言排律─原─唐白居易草词毕遇芍药初开偶成十六韵罢草紫泥诏起吟红药诗词头封送后花口拆开时坐对钩帘久行观步履迟两三丛烂熳十二叶参差背日房微敛当阶朶旋欹钗葶抽碧股粉蕊扑黄丝动荡情无限低斜力不支周廻防未足比谕语难为勾漏丹砂裹僬侥火熖旗彤云賸根蒂绛帻欠缨緌况有晴风度仍兼宿露垂疑香熏罨画似泪着胭脂有意留连我无言怨思谁应愁明月落如恨隔年期菡蓞泥连萼玫瑰刺绕枝等量无胜者惟眼与心知
　　五言絶句─増─唐孟郊看花─芍药谁为壻人人不敢来惟应待诗老日日殷勤开　─原─宋王十朋芍药─千叶扬州种春深霸众芳无言比君子窈窕有温香　已过花王候才开近侍香来游禁酒地免作退之狂　─増─金姚孝锡咏芍药─绿萼披风瘦红苞浥露肥只愁春梦断化作彩云飞　─明李东阳芍药─秀色春前发浓隂雨后看持杯贺花相先我得休官
　　七言絶句─原─唐韩愈芍药─浩态狂香昔未逢红灯烁烁绿盘龙觉来独对情惊恐身在仙宫第几重　─増─宋蔡襄华严院西轩见芍药─吉祥亭下万千枝看尽将开欲落时却是防红有深意故留春色缀人思　烘帘微照自生光吹面轻风与送香谁把金刀收絶艶醉红深浅上钗梁　的的名花对酒樽栏边沉醉月黄昬今朝关外寻兰若忽见孤芳欲断魂　─原─邵雍白芍药─阿姨天上舞霓裳姊妹庭前翦雪霜要与牡丹为近侍铅华不御学梅妆　含露仙姿近玉堂翻阶美态醉红妆对花未免须酣舞到底昌黎是楚狂　─苏轼题赵昌芍药─倚竹佳人翠袖长天寒犹着薄罗裳扬州近日红千叶自是风流时世妆　─増─苏辙马上见卖芍药戏赠张厚之春风欲画无寻处尽向南园芍药中过尽此花真尽也此身应与此花同　春来便有南园约过尽春风约尚赊绿树成隂花结子便须携客到君家　─原─黄庭坚广陵早春─春风十里珠帘卷彷佛三生杜牧之红药梢头初茧栗扬州风物鬓成丝　─増─陈师道谢赵生惠芍药从微至老走风尘喜见隣家第四春独舞东风对西子政缘无语却宜人　九十风光次第分天怜独得殿残春一枝剩欲簪防鬓未有人间第一人　─张栻─一年春事雨声里十里扬州梦想边眼底花明烦折赠君家风物自嫣然　─元马祖常五月芍药─芍药花开端午时江南游客苦相疑上京不是春光晩自是天家日景迟杨允孚滦京杂咏─时雨初肥芍药苖脆肥香压酒肠消扬州帘卷春风里曽惜名花第一娇　─明僧徳祥─玉堦宜有此花开金鼎调香宰相才莫谓人间无防笔写将浓艶入云台
　　诗散句─原─唐孟郊─月娥防防下楚艶枝枝浮洞里逢故人婥约清宵游　─宋李觏斜月正当楼花雾压城重起傍药栏行花亦方在梦　─刘敞─跗萼晴相照芳香暖竞飘波翻蜀地锦霞萃赤城标　─唐陈良父─凝脂新赐浴半面更啼红　─宋穆修─油壁车中同载女菱花镜里并妆人　─韩琦─丹砂缬妙深难染白玉冠巍莹絶瑕　红玉斲成楼突兀白云争簇髻巍峩　娇红閙密轻多叶醉粉欹斜奈软条　粉妆瑞玉千丛密冠缕真金半尺围　─増─刘敞─眼前隋苑多佳丽未觉呉宫久寂寥　─苏辙─共惊春去已多日争看花开最后番　─原─曽巩─小碧栏干四月天露红烟紫不胜妍　─张舜民─西掖堦前辞御伞琼林殿后媚春衣　─陈傅良玉龙十二蓬山顶寳髻三千汉殿中　密叶自成金罽饰乱英谁缉紫茸香半妆宫面迎风笑间色仙衣带露收　─杨东山─不浓
　　不淡匀脂粉非醉非醒媚雨风　过眼一春春又夏开残芍药更无花　─赵师秀─自洗铜瓶插欹侧要令书卷识奢华　─増─元呉澄─浅潮半醉流霞晕清印初昬淡月痕　─杨允孚─若较内园红芍药洛阳输却牡丹花　─原唐杜甫─傍砌看红药　─白居易─夹砌红药栏─增─李商隠红药绽香苞　─宋戴复古─翻堦芍药迟　─元方囘─芍药抽红鋭　─唐李商隠─栏药日髙红髲　─元周伯琦一瓶芍药当荷花
　　词─原─宋王十朋防绛唇─闲日盈盈向人自笑还无语牡丹飘雨开作羣花主　柔美温香翦染劳天女青春士花间歌舞学个狂韩愈　─韩元吉浪淘沙─鶗鴂怨花残谁道春阑多情红药待君看浓淡晓妆新意态独占西园　风叶万枝繁犹记平山五云楼映玉成盘二十四桥明月下谁凭朱防　─张孝祥踏莎行洛下根株江南栽种天香国色千金重花边三阁建康春风前十里扬州梦　油壁轻车青丝短鞚看花日日催宾从而今何许定王城一枝且为邻翁送　─陈从古蝶恋花─日借轻黄珠缀露困倚东风无限娇春处看尽夭红浑谩语淡妆偏称泥金缕　不共铅黄争胜负殿后开时故欲寻春去去似朝霞无定所那堪更着催花雨　─姜侧犯恨春易去甚春却向扬州住微雨正茧栗稍头弄诗句虹桥二十四总是行云处无语渐半脱宫衣笑相顾金荷细叶千朶围歌舞谁念我髪成丝来此共樽俎后日西园绿隂无数寂寞刘郎自修花谱　陈济翁蓦山溪薫风时候芍药披晴昼天上玉栏干展一枰天家锦绣汉宫唐殿嫔御逞妖娆飞燕女太真妃一様新妆就黄金撚线色与红芳鬭谁把绛绡衣误将他胭脂渍
　　透晩风生处襟袖卷浓香持玉斚秉纱笼倚醉听更漏─卢祖臯水龙吟─杜鹃啼老春红翠隂满眼愁无奈飞
　　来何处鳯軿鸾驭霞琚云佩风槛娇凭露梢慵亸酒痕微退念洛阳人去香魂又返依然是风流在　十年一觉扬州春梦离愁似海浩态难留暗香吹散几时重防向樽前笑折一枝红玉帽檐斜戴　─刘圻父醉蓬莱访莺花陈迹姚魏遗风绿隂成幄尚有余香付寳堦红药淮海维扬物华天产未觉输京洛时世新妆施朱傅粉依然相若　束素腰纤捻红唇小鄣袖娇羞倚栏柔弱玉佩琼琚劝王孙行乐况是韶华为伊挽驻未放离情薄顾盻歌前留连醉里莫教零落　─曽觌念奴娇─人生行乐算一春欢赏都来几日绿暗红稀春已去赢得星星鬓白醉里狂歌花前起舞拚罚金杯百淋漓宫锦忍辜妖艶姿色　须信殿得韶光只愁花谢又作经年别嫩紫娇红邀客语应为主人留客月落乌啼酒防烛暗离绪伤呉越竹西歌吹不堪老去重忆　─晁补之望海潮─人间花老天涯春去扬州别是风光红药万株佳名十种天然浩态狂香尊贵御衣黄未便教西洛独占花王困倚东风汉宫谁敢鬭新妆　年年髙会维扬看家夸絶艶人诧竒芳结萼当屏联葩就幄红遮绿绕华堂花面映交相更秉蕑观洧幽意难忘罢酒风亭梦魂惊恐在仙乡　─方岳沁园春─把酒问花茧栗稍头春今几何笑身居近侍翻堦万玉面匀菩萨髻拥千螺一一牙籖英英碧字占定花间甲乙科归来也傍紫薇吟处揉作阳和　祗今花事无多看几许风烟付与他待围将翡翠怕蜂粘粉织成云锦遣鳯衔梭谁翦并刀赠之燕玉莫负防娥娇溜波花应道尽花强人面底用能歌刘克庄贺新郎一梦扬州事画堂深金瓶万朶元戎髙防座上祥云层台起不减洛中姚魏叹别后关山迢递国色天香何处在想东风犹忆狂书记惊岁月一弹指数枝清晓烦驰骑向小窓依稀重见芜城妖丽料得
　　花怜侬消瘦侬亦怜花憔悴谩怅望竹西歌吹老矣应无骑鹤日但春衫防防当时泪那更有旧情味
　　别录─增─南史王筠传─筠幼而警悟七岁能属文年十六为芍药赋其词甚美　─图画见闻志─李少保端愿有图一面画芍药五本其画皆无笔墨用五彩布成为徐崇嗣没骨图以其无笔墨骨气而名之　─梦溪笔谈元丰末秀州人家屋瓦上冰尽成花每瓦一枝正如画家所为折枝有大花如牡丹芍药者气象生动虽巧笔不能为之以墨搨之无异石刻　─原─分植─芍药大约三年或二年一分分花自八月至十二月其津脉在根可移栽春月不宜谚云春分分芍药到老不开花以其津脉发散在外也栽向阳则根长枝荣发生繁盛相离约二三尺一如栽牡丹法不可太逺太近穴欲深土欲肥根欲直将土鉏虚以壮河泥拌猪粪或牛羊粪栽深尺余尤妙不可少屈其根梢只以水注实勿踏筑覆以细土髙旧土痕一指自惊蛰至清明逐日浇水则根深枝髙花开大而且久不茂者亦茂矣以鸡矢和土培花丛下渥以黄酒淡红者悉成深红　─増─种树书─菜圃中种芍药最盛　─原─修整─春间止留正蕊去其小苞则花肥大新栽者止留一二蕊一二年后得地气可留四五然亦不可太多开时扶以竹则花不倾倒有雨遮以箔则耐久花既落亟翦其蒂盘屈枝条以线缚之使不离散则脉下归于根冬间频浇大粪明年花繁而色润处暑前后平土翦去来年必茂冬日宜防忌浇水　─服食─安期生服链法云芍药有二种治病用金芍药色白多脂肉色紫者不用凡采得净洗去皮东流水煑百沸隂干三日木甑内上覆净黄土蒸一日夜取出隂干捣末麦饭或酒服三钱七日三服满三百可登岭絶粒春采芽或花瓣以面煎之味脆美可以久留　制食之毒莫良于芍药故独得药之名所谓芍药之和具而后食之者此也─采制─根入药味酸寒赤白视花色白者益脾能于木
　　中防木赤者散邪能行血中之滞气秋时采单叶者气味全厚用竹刀刮去皮并头上土蜜水拌蒸从已至未晒干收贮中寒者酒炒女人血药醋炒
　　御定佩文斋广羣芳谱卷四十五
　　钦定四库全书
　　御定佩文斋广羣芳谱卷四十六
　　花谱
　　金灯花
　　増─本草─金灯花一名鬼灯檠一名朱姑一名鹿蹄草一名无义草【酉阳杂俎云金灯之花与叶不相见人恶种之谓之无义草】根名山慈姑【根状如慈姑花状如灯笼而朱色故有诸名】李时珍曰处处有之冬月生叶如水仙花之叶而狭二月中抽一茎如箭簳髙尺许茎端开花白色亦有红色黄色者上有黑防【草花谱云金灯色红银灯色白】众花簇成一朶如丝纽成三月结子有三棱四月初苖枯即掘取其根迟则苖腐难寻根苖与老鸦蒜极相类但有毛殻包裹为异耳
　　彚考─増─园林草木疏─金灯隰生花开累累明艶垂条不自支俗恶人家种之　─花经─金灯七品三命　─荆溪游记─善权洞秋晩徧壑皆金灯花绮错如绣
　　集藻─七言絶句─増─宋晏殊金灯花兰膏爇处光犹浅银
　　烛烧时熖不馨好向书生窓下种免教辛苦更囊萤诗散句─増─宋晏殊煌煌五枝灯下有玉蟠螭　─杨巽斋如龙乍化青藜熖宁用窓前设短檠
　　金盏花
　　増─宛陵集诗注金盏花一名醒酒花　─原─金盏花一名长春花【金盏其花形也长春言耐久也】一名杏叶草髙四五寸嫩时颇肥泽叶似栁叶厚而狭抱茎而生甚柔脆花大如指顶金黄色瓣狭长而顶圆开时团团状如盏子生茎端相续不絶结实在蕚内色黑如小虫蟠屈之状味酸寒无毒
　　彚考─増─学圃杂疏花之四季开者兰桂之外有长春菊即金盏花也
　　集藻五言律诗─増─宋梅尧臣金盏子钟令昔醒酒豫章留此花黄金盏何小白玉椀无瑕始入何郎宅还归楚客家从兹不能醉只恐卖流霞
　　【附录】侧金盏花
　　増─桂海虞衡志─侧金盏花如小黄葵叶似槿岁暮开与梅同时
　　翦春罗
　　増─花史翦春罗一名碎翦罗　─原─翦春罗一名翦红罗蔓生二月生苖髙尺余柔茎绿叶似冬青而小对生抱茎入夏开深红花如钱大凡六出周廻如翦成茸茸可爱结实大如豆内有细子人家多种之盆盎中每盆数株竪小竹苇缚作圆架如筒花附其上开如火树亦雅翫也味甘寒无毒
　　集藻─七言絶句─原─宋翁元广翦春罗─谁把风刀翦薄罗极知造化着功多飘零易逐春光老公子樽前奈若何
　　【附录】翦秋罗
　　原─翦秋罗一名汉宫秋色深红花瓣分数岐尖峭可爱八月间开春时待芽出土寸许分其根种之种子亦可喜隂地清水灌之用竹圈作架扶之可翫春夏秋冬以时名也
　　【附录】翦罗花
　　原翦罗花色红出南越性畏寒壅以鸡粪浇以燖猪汤退鸡鹅水则茂冬入窖中
　　【附录】翦金罗
　　原翦金罗金黄色花甚美艶
　　【附録】翦红纱
　　原翦红纱茎髙三尺叶旋覆夏秋开花状如石竹花而稍大四围如翦瓣鲜红可爱结穗亦如石竹穗中有细子
　　石竹
　　原─石竹草品纤细而青翠花有五色单叶千叶又有翦绒娇艶夺目防娟动人一云千瓣者名洛阳花草花中佳品也　─増─洛阳花木记─鹅毛石竹一名绣竹　─原─王敬美曰石竹虽草花厚培之能作重台异态与夜落金钱鳯仙花之类俱篱落间物
　　彚考─増─酉阳杂俎卫公言蜀中石竹有碧花　花经石竹九品一命
　　集藻─五言古诗─増─唐王绩石竹咏─萋萋结绿枝煜煜垂朱英常恐零露降不得全其生叹息聊自思此生岂我情昔我未生时谁者令我萌弃置勿重陈委化何足惊─原─宋张耒石竹花─真竹乃不花尔独艶暮春何妨儿
　　女眼谓尔胜霜筠世无王子猷岂有知竹人粲粲好自持时来称此君
　　五言律诗─増─唐独孤及荅李滁州题庭前石竹花见寄殷疑曙霞染巧类匣刀裁不怕南风热能迎小暑开游蜂怜色好思妇感年催览赠添离恨愁肠日几廻　─原司空曙云阳寺石竹花─一自幽山别相逢此寺中髙低俱出叶深浅不分丛野蝶难争白庭榴暗让红谁怜芳最久春露到秋风
　　七言律诗─增─宋王安石石竹花─退公诗酒乐华年欲取幽芳近绮筵种玉乱抽青节瘦刻缯轻防绛花圆风霜不放飘零早雨露应从爱惜偏已向美人衣上绣更留佳客赋婵娟　─元虞集赋石竹─积雪初消蕚绿华东风吹动绛绡霞龙嘘石气千年润鹤过林隂一径斜刻字欲寻金错落析旌如织翠交加绮窓坐对吹笙暖未觉人间岁月赊
　　五言排律─増─唐李颀魏仓曹宅各赋一物得当轩石竹罗生殊众色独为表华滋虽杂兰蕙处无争桃李时同人趋府暇落日后庭期密叶散红防灵条惊紫蕤芳菲看不厌采摘愿来兹
　　五言絶句─増─唐皇甫冉病中对石竹花散防空堦下闲凝细雨中那能久相伴嗟尔滞秋风　─宋文同石竹─蜂齧红蕊烂虫啼碧丛短秋风掠地起只有苍苔管七言絶句─増─唐陆龟防石竹花咏─曽看南朝画国娃古萝衣上碎明霞而今莫共金钱鬭买断春风是此花宋王安石石竹花春归幽谷始成丛地面芬敷浅浅红车马不临谁见赏可怜亦解度春风　─原─杨监丞─长夏幽居景不穷花开芳砌翠成丛窓南髙卧追凉际时有微香逗晩风　増─元蒲道源赋石竹─短篱新见出梢梢葱蒨都无尺许髙茜色芳葩工防缀莫教容易混蓬蒿诗散句─原─宋林逋所重晩芳聊在目可关秋色易为花深枝苒苒装溪翠碎片英英翦海霞　─王安石─麝香眠后露檀匀绣在罗衣色未真斜倚细丛如有恨冷摇数朶欲无春　─唐李白─石竹绣罗衣　─杜甫─麝香眠石竹─増─徐晶─石竹数重青
　　词─原─宋晏殊采桑子─古萝衣上金针様绣出芳妍玉砌朱阑紫艶红英照日鲜　佳人画阁新妆了对立丛边试摘婵娟贴向睂心学翠钿
　　别録─原─花史─石竹花须每年起根分种则茂但枝蔓柔弱易至散漫须用小竹扶之用细竹或小苇围缚则不摧折
　　罂粟花
　　原─罂粟一名米囊花一名御米花一名米殻花　─増─本草─罂粟一名象谷【其实状如罂子其米如粟乃象乎谷可以供御故有诸名】　─原─青茎髙一二尺叶如茼蒿花有大红桃红红紫纯紫纯白一种而具数色又有千叶单叶一花而具二类艶丽可翫实如莲房其子囊数千粒大小如葶苈子　─増─本草苏颂曰九月布子渉冬至春始生苖极繁茂李时珍曰三四月抽薹结青苞花开则苞脱大如仰盏罂在花中须蕊裹之花开三日即谢而罂在茎头长一二尺大如马兠铃上有盖下有蔕宛然如酒罂中有白米极细彚考─増─花经米囊七品三命─原─学圃杂疏─芍药之后罂粟花最繁华其物能变加意灌植妍好千态曽有作黄色绿色者逺视佳甚近颇不堪闻　瓶史罂粟蜀葵妍于篱落司空图之鸾台也　─増─闻雁斋笔谈罂粟花之无香韵者也朱宓侯种之盈亩万朶烂然亦足夺目鲍我生问余此堪作何比余昔过卢沟桥一庄院僧驱骡百许头纵食枥下其色相错如绣始知昔人云锦之比殆非虚妄今日所见颇为似之二生皆絶倒
　　集藻四言古诗─原─宋苏辙种药苖诗─筑室城西中有图书窓户之余松竹扶疎拔棘开畦以毓嘉蔬畦夫告予罂粟可储罂小如罂粟细如粟与麦皆种与穄皆熟苖堪春菜实比秋谷研作牛乳烹为佛粥老人气衰饮食无几食肉不消食菜寡味栁槌石鉢煎以蜜水便口利喉调肺飬胃三年杜门莫适往还幽人衲僧相对忘言饮之一杯失笑欣然我来颍川如游庐山
　　七言律诗増─明呉幼培罂粟花─庭院深沉白昼长堦前仙卉吐羣芳含烟带雨呈娇态傅粉凝脂逞艶妆种自中秋须隔岁开于初夏伴倾阳更夸结子累累硕何必污邪满稻粱
　　七言絶句─原─宋谢薖罂粟花─铅膏细细防花梢道是春深雪未消一斛千囊苍玉粟东风吹作米长腰　茶粒齐圜剖罂子作汤和蜜味尤宜中年强饭却丹石安用咄嗟成淖糜　─杨万里米囊花鸟语蜂喧蝶亦忙争传天诏诏花王东君羽卫无供给探借春风十日粮诗散句─原─唐雍陶万里客愁今日散马前初见米囊花别录─原─种艺─八月中秋夜或重阳月下子下毕以扫帚扫匀花乃千叶两手交换撒子则花重台或云以墨汁拌撒免蚁食须先粪地极肥松用冷饮汤并锅底灰和细干土拌匀下讫仍以土盖出后浇清粪删其繁以稀为贵长即以竹篱扶之若土瘦种迟则变为单叶然单叶者粟必满千叶者粟多空　─増─本草─罂中米可煑粥和饭食水研滤浆同菉豆粉作腐食亦可取油
　　丽春
　　原丽春罂粟别种也【本草云其花变态不常艶丽可爱故曰丽春又曰赛牡丹又曰锦被花】丛生柔干多叶有刺根苖止一类而具数色有红者白者紫者傅粉之红者间青之黄者而红复数品有微红者半红者白肤绛唇者丹衣而素纯者殷红如染茜者姿状葱秀色泽鲜明颇堪娯目草花中妙品也江浙皆有金陵更佳　增游黙斋花谱─紫二品深者须青淡者须黄白亦二品叶大者微碧叶细者窃黄而窃黄尤竒素衣黄里芳秀茸茸若新鹅之毳窃红似芍药中粉红楼特差小视凡花之粉红十倍
　　集藻─五言古诗─増─唐杜甫丽春─百草竞春华丽春应最胜少须好顔色多漫枝条剰纷纷桃李枝处处总能移如何贵重此却怕有人知　─宋张先丽春─蓬蒿眼已熟收拾到阿丽从分色红白未害格奴婢争妍知不足出刺以自卫上有寒梅枝春霜正憔悴
　　五言律诗─増─宋潘柽丽春─梁苑花销去黄台早自熏不同罂子粟别是石榴裙婀娜才胜掌参差莫梦云王郎寻水竹驻履几殷勤
　　诗散句─増─宋徐致中─照眼妆新就扶头酒半醒　并肩罂粟多含态具体牡丹惟欠香
　　虞美人
　　増─学圃余疏─虞美人一名满园春千叶者佳　─原─虞美人草独茎三叶叶如决明一叶在茎端两叶在茎之半相对而生人或近之抵掌讴曲叶动如舞故又名舞草出雅州【见酉阳杂俎】　─増─花镜─江浙最多丛生花叶类罂粟而小一本有数十花茎细而有毛发蕊头朝下花开始直单瓣丛心五色俱备姿态葱秀因风飞舞俨如蝶翅扇动亦花中妙品
　　彚考─増─益州草木记雅州名山县出虞美人草花叶两相对人或近之即向人而俯如为唱虞美人曲则此草相应而舞他曲则否　─贾氏谈录褒斜山谷中有虞美人草状如鸡冠大叶相对歌唱虞美人曲则两叶如人拊掌之状颇中节　─益部方物畧记蜀中传虞美人草予以虞作娯意其草柔纤为歌气所动故其叶至小者或动摇美人以为娯乐耳　─笔谈髙邮桑景舒性知音旧闻虞美人草逢人作虞美人曲枝叶皆动他曲不然试之如所传详其曲皆呉音也他日取琴试用呉音制一曲对草鼓之枝叶皆动乃因曰虞美人操其声调与旧曲始末不相近而草辄应之者律法同管也　─东斋记事─虞美人草唱他曲亦动传者误矣─锦里新闻─虞美人草父老云曽有人于和夷埧见此草偶歌之叶虞韵遂舞动如醉者然因是登之志　碧鸡漫志虞美人脞説称起于项籍虞兮之歌余谓后世以此命名可也曲起于当时非也曽子宣夫人魏氏作虞美人草行有云芳魂寂寞寄寒枝旧曲闻来似敛睂又云当年遗事久成空慷慨尊前为谁舞亦有就曲志其事者世以为工其词云帐前草草军情变月下旌旗乱褫衣推枕怆离情逺风吹下楚歌声月三更抚骓欲上重相顾艶态花无主手中莲锷凛秋霜九泉归去是仙乡恨茫茫黄载万追和之压倒前軰矣其词有云世间离恨何时了不为英雄少楚歌声起霸图休却似一江春水向东流蔓葛荒葵城陇暮玉貌知何处至今芳草解婆娑只有当时魂魄未消磨按益州草木记贾氏谈录酉阳杂俎益州方物图赞笔谈呉东斋记事六家説各有异同方物图赞最穿凿无所稽据闻蜀中数处有此草予皆未之见恐种族不类则所感歌亦异然旧曲三其一属中吕调其一中吕宫近世转入黄钟宫此草应拍而舞应旧曲乎新曲乎桑氏呉音合旧曲乎新曲乎恨无可问者又不知呉草与蜀产有异同否耶　─四川志潼川西三十里紫葢山产虞美人草
　　集藻─赞─増─宋宋祁虞美人草赞翠茎纤柔穉叶相当逼而歌之或合或张
　　五言古诗─増─宋姜防赋虞美人草─夜阑浩歌起玉帐生悲风江东可千里弃妾蓬蒿中化石那解语作草犹可舞陌上望骓来翻然不相顾
　　七言古诗─原─宋魏夫人虞美人草行鸿门玉斗纷如雪十万降兵夜流血咸阳宫殿三月红霸业已随烟烬灭刚强必死仁义王隂陵失道非天亡英雄本学万人敌何用屑屑悲红妆三军败尽旌旗倒玉帐佳人坐中老香魂夜逐剑光飞清血化为原上草芳心寂寞寄寒枝旧曲闻来似敛睂哀怨徘徊愁不语恰如初听楚歌时滔滔逝水流今古楚汉兴亡两邱土当年遗事总成空慷慨尊前为谁舞─增─僧北磵咏虞美人草君恩似海海不深妾意如铁利断金舎生取义我所欲忍死织室羞同心春姿忽作秋莲委一寸刚明曽不死明年原上野花繁一枝自托华风起袅袅娉娉不成艶能度浅深生色染向人欲诉却无言寂寞千年恨难掩芳郊游女宛转歌停车拍手看婆娑
　　五言律诗─増─宋陈师道咏虞美人草─幽草黙通神旧题虞美人长言方度曲应节若翻身律吕声相召云龙气自亲无情犹感防不独在君臣
　　七言律诗─原─明孙齐之咏虞美人草楚宫花态至今存倾国倾城总莫论夜帐一歌身易殒春风千载恨难吞胭脂脸上啼痕在粉黛光中血泪新谁道汉宫花似锦也随荒草任朝昬　徐茂呉咏虞美人草楚宫人去霸图移賸有芳名寄一枝浥露晩妆余涕泪临风夜舞忆腰肢乍翻尚自疑红药欲刈终难混绿葵若使灵均当日见不将哀怨托江蓠　红顔一日尽江芳草能传易代姿尚想施朱留片蕚翻疑化碧有单枝迎风似逐歌声起宿雨那经舞袖垂微艶莫教轻委地徘徊犹似美人贻
　　七言絶句─増─宋萧海藻咏虞美人草─鲁公死后一坏荒谁与竿头荐一觞妾愿得生坟土上日翻舞袖向君王─易幼学咏虞美人草─霸业将衰汉业兴佳人玉帐醉
　　难醒可怜血染原头草直至如今舞不停　─许野雪咏虞美人草─合欢枝叶想腰身不共长安草木春若听楚歌能楚舞未央空有戚夫人
　　五言排律─原─明孙齐之题虞美人草─君王诚慷慨为妾总销魂伏剑酬君贶留花吊楚人风翻红袖舞露翠睂颦呉防依春树乌江伴渚苹浮云随代变芳草逐年新空使英雄泪感慨欲沾巾
　　诗散句─原─明孙齐之夜月空悬汉宫镜幽姿犹带楚云妆
　　词─增─宋辛弃疾浪陶沙不肎过江东玉帐匆匆至今草木忆英雄唱着虞兮当日曲便舞春风　儿女此情同往事朦胧湘娥竹上泪痕浓舜目重瞳堪最恨羽亦重瞳　─虞美人─当年得意如芳草日日春风好拔山力尽忽悲歌饮罢虞兮从此奈君何　人间不识精诚苦贪看青春舞蓦然敛袵却无言怕是曲中犹带楚歌声无名氏虞美人─歌唇乍启尘飞处翠叶轻轻举似呈舞态逞娇容嫩条纤丽玉玲珑怯秋风　虞姬珠翠兵戈里莫认埋魂地只因遗恨寄芳丛露和清泪湿轻红古今同
　　萱花
　　原萱【本作藼又通作谖蘐蕿萲】一名忘忧【説文云萱忘忧草也】一名疗愁【述异记云呉中呼为疗愁花】一名宜男【风土记云怀妊妇人佩其花则生男故名宜男】─増─本草一名丹棘【古今注云欲忘人之忧则赠之丹棘丹棘一名忘忧故也】一名鹿劒一名妓女─原─苞生茎无附枝繁萼攒连叶四垂花初发如黄鹄嘴开则六出时有春花夏花秋花冬花四季色有黄白红紫麝香重叶单叶数种与鹿葱相似惟黄如蜜色者清香─増─格物丛话─一种名鳯头者尤佳─学圃余疏─一种小而絶黄者曰金台　─原─春食苖夏食花其穉芽花跗皆可食性冷能下气不可多食
　　彚考─原─博物志神农经曰中药飬性谓合欢蠲忿萱草忘忧　─増─清异录孟昶时每腊日内官各献罗体圏金花树子梁守珍献忘忧花缕金于花上曰独立仙　─花经─忘忧四品六命　─三栁轩杂识─萱草花为欢客─西溪丛语─毛诗伯兮篇云焉得谖草言树之背注云谖草令人忘忧背北堂也今人多用北堂萱堂于鳏居之人然伯之暂出未尝死也但其花未尝防开故有北堂之义説文藼萱蕿萲皆一字也令人忘忧通作谖据尔雅谖训忘也因其忘故古用谖草字嵇康飬生论云合欢蠲忿萱草忘忧本草云利心志令人懽喜忘忧风土记云妇人有妊佩之生男子故谓之宜男草陆士衡诗云焉得忘归草言树背与襟忘归之义未详
　　集藻─颂─原─魏曹植宜男花颂草号宜男既煜且贞其贞伊何惟干之嘉其煜伊何绿叶丹华光采晃曜配彼朝日君子躭乐好合琴瑟固作螽斯惟物孔臧福齐太姒永世克昌
</div>
    <div class="pagination">
<a href="御定佩文斋广群芳谱_page42.html">上一页</a><span>...</span><a href="御定佩文斋广群芳谱_page38.html">38</a><a href="御定佩文斋广群芳谱_page39.html">39</a><a href="御定佩文斋广群芳谱_page40.html">40</a><a href="御定佩文斋广群芳谱_page41.html">41</a><a href="御定佩文斋广群芳谱_page42.html">42</a><span class="current-page">43</span><a href="御定佩文斋广群芳谱_page44.html">44</a><a href="御定佩文斋广群芳谱_page45.html">45</a><a href="御定佩文斋广群芳谱_page46.html">46</a><a href="御定佩文斋广群芳谱_page47.html">47</a><a href="御定佩文斋广群芳谱_page48.html">48</a><span>...</span><a href="御定佩文斋广群芳谱_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
