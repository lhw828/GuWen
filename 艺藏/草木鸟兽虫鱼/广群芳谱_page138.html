<!DOCTYPE html>
<html>
<head>
    <meta charset="UTF-8">
    <title>广群芳谱 - 第 138 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广群芳谱 - 第 138 页/共 195 页</h1>
    <div class="content">　　｜乔彝。幽兰赋｜兰之生矣，不以无人而不芳，被广泽，森回塘，和寡调高，未俪郢中之曲，神符梦叶，终传郑国之香，赠灵修于南浦，袭嘉庆于北堂，于是芊眠茂苑，靡迤秋坂，纫而为佩，骚人之意已深，间以在衿，楚客之情何远，薄秋风而香盈十步，泛皓露则花飞九畹，岂众草之敢陵，幸移根之未晚，若乃昊露清兮天气新，湘水碧兮枫岸春，烟转绿蕙，波摇白苹，荣曲沼之初莲，遗天涯之美人，离别经时，叹孤芳于秀质，艳阳可惜，怅独立于良辰，复有映金砌，罗玉户，分竹宫，疏蕙圃，因风而起，不随彼茁之蓬，择地以生，能殊有枤之杜，宜其比同心于先哲，冠美名于前古，兰之在幽兮其芳满丛，士守业兮其道未通，入提携固在于高赏，播酷烈当跋于下风，宁使凋急景于散地，迫严凝于岁终，况复光阴惨烈，冰霰凄切，静而处顺，不得近于阶墀，长未当门，独遣冒于霜雪，艳歇红暗，茎萎紫折，惧鶗鴂之先鸣，掩氛氲而顿绝，于戏，兰与艾兮异味，熏与莸兮殊途，一室之人，虽当执我之契，十年之臭，尚可攘公之羭，嚣然此道，何有何无，嗟乎，兰无熏兮搴撷之所不及，士无文兮声华之所不立，倘一借于韶光，庶余香之可袭。

　　｜陈有章。幽兰赋｜翘翘嘉卉，独成国香，在深林以挺秀，向无人而见芳，幽之可居，达萌芽于阴壑，时不可失，吐芬香于春阳，所以紫翘十步，名转九畹，自下并高，结根耸干，布叶逾密，重阳未晚，开缃蘂而乍合，擢丹颖而何远，好遵正直，生匪临于斜径，不向崄巇，质宁被于长坂，独茂幽壑，厌若错薪，几沾雨露，犹苦风尘，采掇兮有日，芳菲兮度春，得临刈楚之地，曷异修词之人，燕妃梦中，荣何名而不遂，蜀琴曲里，奏何声而不新，况众英聚集，传香气而相袭，佳色葱茏，带烟翠而攒丛，固已叹夫贞洁，期见赏于始终。幽处斯久，照临忽通，喜会无私之日，深系有力之风，幽莫过于芳兰，诚匪同诸草莽，充佩而灵均不弃，入握而仙都必取，讵比夫山上蘼芜，泥中蘅杜，将虚名以共播，竟无善而足数，焉知夫光善才于左思，能成赋于师古而已哉，知我者谓我如硕儒，不知我者谓我如生刍，此幽人之未已，亦何代而云无，幸逢昭代，得遇良哲，虽偕熏莸，固有分别，勿以卉贱，不顾幽芬，勿以地寒，不轸孤绝，倘折英而入用，庶有光于优劣者也。

　　｜韩伯庸，幽兰赋｜阳和布气兮，动植齐光，惟彼幽兰兮，偏含国香，吐秀乔林之下，盘根众草之旁，虽无人而见赏，且得地而含芳，于是嫩叶旁开，浮香外袭，既生成而有分，何掇采之莫及，入握称美，未遭时主之恩，纳佩为华，空载骚人之什，光阴向晚，岁月将终，芬芳十步之内，繁华九畹之中，乱羣峰兮上下，杂百卉兮横丛，况荏苒于光阴，将衰败于秋风，岂不处地稍幽，受气仍别，萧艾之新苗渐长，桃李之旧蹊将绝，空牵戏蝶，拂花蘂之翩翾，未遇来人，寻芳春而采折，既生幽径，且任荣枯，幂轻烟而葱翠，带淑气而纷敷，冀雨露之溥及，何见知之久无，及夫日徃月来，时占岁覩，遇达人之回盼，披荒榛而见取，横琴写操，夫子传之而至今，入梦为征，燕姞闻之于前古，生虽失处，用乃有因，枝条嫩而既丽，光色发而犹新，虽见辞于下土，幸因遇于仁人，则知夫生理未衰，采掇何晚，幽名得而不朽，佳气流而自远，既征之而见寄，愿移根于上苑。

　　｜仲子陵。幽兰赋｜兰惟国香，生彼幽荒，贞正内积，芬华外扬，和气所资，不择地而长，精英自得，不因人而芳，况乃崖断坂折，蹊分石裂，山有木而转深，径无人而自绝，柔条独秀，芳心潜结，翡翠戏而相鲜，蘼芜生而共悦，然后众草之中迥为一丛，卑以自牧，和而不同，扬翘布叶，舒翠错红，宵承结露，晓泛光风，倾于阳，希所照无隐，托其地，知其道有终，且求之昔人，征以邃古，宛成章于楚客，爰命操于尼父，佩之众，匪兰不纫，曲之多，匪兰奚鼓，夫以熏莸之喻，臭味斯殊，同之则十年犹有，异之则一日而无，乃清以为露，滋而为畹，比德者以之守真，赠离者以之伤远，宜其出幽谷之滨，为阶除之珍，罗堂未晚，被径知春，依瑶池而自庇，与玉树之为邻，杜若芳芷，香辛白苹，俱受生于大块，独取象于同人，是故兰也之采伊人所急，篇章间起比兴俱入，道之废可锄而去，道之兴可俯而拾，为君洒微芳于素衿，希见宝于重袭。

　　｜李公进。幽兰赋｜幽有寂兮兰有香，香者取其服媚，寂者契其韬光，是以绿叶紫茎，偶贞士而必佩，深林绝壑，挺奇质而独芳，观其异彩特秀，结根自远，靡生于门，宁滋于畹，朝阳照而杂花不得间其荣，光风转而众草无以齐其偃，杳杳深处，芬芬绝伦，保贞操以擅美，发英华以藻春，叶凝露以珠缀，花含烟而色新，移于友也，则断金之利，树之庭也，则如玉之珍，岂比夫协梦呈祥，表嘉名于郑国，循陔见采，流雅咏于诗人而已哉，兰之幽兮芳可折，幽无人兮芳不绝，兰之生兮美自丰，生得地兮美无终，故虽败于凉飙，谅有嘉于前古，方比契于松筠，讵齐名于蘅杜，且夫丽白雪之绮靡，被长坂之芬敷，激余芳以孤映，极幽致而自殊，则在握者何，居泽者何无，兰处幽而转芳，芳无远而不袭，贤尚晦而必着，着何道而不入，伊哲人之素履，盍征兰以自执，苟馨香之发闻，越江山而采拾。

　　｜原｜

　　｜李农夫。幽兰赋｜兰之漪漪，窅窅其香，遁世无闷，抱道深藏，不以无人，而遂废其芳，磅礴冰霜之际，虚徐萧艾之场，揭之扬之，于古有光，不采而佩，于兰无伤，岂膏黍之为用也，必焚必割，珠犀之毕通也，必剖必绝，虽佩玉而垂绅，亦吐哺而握发。

　　｜文赋散句｜

　　｜原｜

　　｜楚。屈原。离骚｜扈江篱与辟芷兮，纫秋兰以为佩。
　　　余既滋兰之九畹兮，又树蕙之百畮。
　　　时暧暧其将罢兮，结幽兰而延伫。
　　　户服艾以盈要兮，谓幽兰其不可佩。
　　　兰芷变而不芳兮，荃蕙化而为茅。
　　　余以兰为可恃兮，羌无实而容长。

　　｜九歌｜蕙肴蒸兮兰藉。
　　　浴兰汤兮沐芳。
　　　薜荔拍兮蕙绸，承荪桡兮兰旌。
　　　桂棹兮兰枻。
　　　沅有芷兮澧有兰。
　　　桂栋兮兰橑。
　　　擗蕙櫋兮既张。
　　　疏石兰兮为芳。
　　　秋兰兮蘼芜，罗生兮堂下，绿叶兮素枝，芳菲菲兮袭予。
　　　秋兰兮青青，绿叶兮紫茎。
　　　披石兰兮带杜蘅，折芳馨兮遗所思。
　　　春兰兮秋菊，长无绝兮终古。

　　｜九章｜悲回风之摇蕙兮。
　　　兰茞幽而独芳。

　　｜宋玉。九辩｜窃悲夫蕙华之曾敷兮，纷旖旎乎都房。

　　｜招魂｜光风转蕙，汜崇兰些。
　　　皋兰被径兮，斯路渐。

　　｜景差。大招｜茞兰桂树，郁弥路只。

　　｜汉。东方朔。七谏｜联蕙芷以为佩兮，过鲍肆而失香。

　　｜王褒。九怀｜季春兮阳阳，列草兮成行，余悲兮兰生，委积兮纵横。
　　　株秽除兮兰芷覩。

　　｜刘向。九叹｜怀兰蕙与蘅芷兮，行中野而散之。
　　　怀芬香而挟蕙兮，佩江篱之菲菲。
　　　游兰皋与蕙林兮，睨玉石之□嵯。
　　　怀兰芷之芬芳兮。妒被离而折之。

　　｜王逸。九思｜怀兰英兮把琼若。

　　｜四言古诗｜

　　｜增｜

　　｜汉。张衡。怨篇｜猗猗秋兰，植彼中阿，有馥其芳，有黄其葩，虽曰幽深，厥美弥嘉，之子云远，我劳如何。

　　｜晋。嵇康。酒会诗｜猗猗兰蔼，植彼中原，绿叶幽茂，丽蘂浓繁，馥馥惠芳，顺风而宣， 将御椒房，吐熏龙轩，瞻彼秋草，怅矣惟骞。

　　｜五言古诗｜

　　｜御制。秋兰并序。殿前盆卉，芳兰独秀，昔人称为王者香，又以方之君子，因题四韵。｜猗猗秋兰色，布叶何葱青。爱此王者香，着花秀中庭。幽芬散缃帙，静影依疎棂。岂必九畹多，侈彼离骚经。

　　｜增｜

　　｜梁武帝。紫兰始萌｜种兰玉台下，气暖兰始萌，芬芳与时发，婉转迎节生，独使金翠娇，偏动红绮情，二游何足怀，一顾非倾城，羞将苓芝侣，岂畏鶗鴂鸣。

　　｜元帝。赋得兰泽多芳草｜春兰本无艳，春泽最葳蕤，燕姬得梦罢，尚书奏事归，临池影入浪，从风香拂衣，当门已芬馥，入室更芳菲，兰生不择径，十步岂难稀。

　　｜宣帝。咏兰｜折茎聊可佩，入室自成芳，开花不竞节，含秀委微霜。
　　｜陈。张正见。赋新题得兰生野径｜披襟出兰畹，命酌动幽心，锄罢还开路，歌喧自动琴，华灯共影落，芳杜杂花深，莫言闲径里，遂不断黄金。

　　｜原｜

　　｜唐。李白。赠友｜兰生不当户，别是闲庭草，夙被霜雪欺，红荣已先老，谬接瑶华枝，结根君王池，顾无馨香美，叨沐春风吹，余芳若可佩，卒岁长相随。

　　｜古风｜孤兰生幽园，众草共芜没，虽照阳春晖，复悲高秋月，飞霜早淅沥，绿艳恐休歇，若无清风吹，香气为谁发。

　　｜贺兰进明。古意｜崇兰生涧底，香气满幽林，采采欲为赠，何人是同心，日暮徒盈把，徘徊忧思深，慨然纫杂佩，重奏丘中琴。

　　｜增｜

　　｜温庭筠。余昔自西滨得兰数本，移艺于庭，亦既逾岁，而芃然蕃殖，自余游者，未始以芳草为遇矣，因悲夫物有厌常而返，不若混然者有之焉，遂寄情于此。｜寓赏本殊致，意幽非我情，吾常有疎浅，外物无重轻，各言艺幽深，彼美香素茎，岂为赏者设，自保孤根生，易地无赤株，丽土亦同荣，赏际林壑近，泛余烟露清，余怀既郁陶，尔类徒纵横，妍媸苟不信，宠辱何为惊，真隐谅无迹，激时犹简名，幽丛霭绿畹，岂必怀归耕。

　　｜陈陶。种兰｜种兰幽谷底，四远闻馨香，春风长养深，枝叶趁人长，智水润其根，仁锄护其芳，蒿藜不生地，恶鸟弓已藏，椒桂夹四隅，茅茨居中央，左邻桃花坞，右接莲子塘，一月熏手足，两月熏衣裳，三月熏肌骨，四月熏心肠，幽人饥如何，采兰充糇粮，幽人渴如何，酝兰为酒浆，地无青苗租，白日如羲皇，不尝仙人药，端坐红霞房，日夕望美人，佩花正煌煌，美人久不来，佩花徒生光，刈获及葳蕤，无令见雪霜，清芬信神鬼，一叶岂可忘，举头愧青天，鼓腹咏时康，下有贤公卿，上有圣明王，无阶答风雨，愿献兰一筐。

　　｜宋。苏轼。题杨次公春兰｜春兰如美人，不采羞自献，时闻风露香，蓬艾深不见，丹青写真色，欲补离骚传，对之如灵均，冠佩不敢燕。

　　｜范成大。次韵温伯种兰｜灵均堕荒寒，采采纫兰手，九畹不留客，高丘一回首，峥嵘路孔棘，凄怆肘生柳，逐令此粲者，永与穷愁友，不如汤子远，情事只诗酒，但知爱国香，此外付乌有，栽培带苔藓，披拂护尘垢，孤芳亦有遇，洒濯居座右，君看深林下，埋没随藜莠。

　　｜陆游。兰｜南岩路最近，饭已时散策，香来知有兰，遽求乃弗获，生世本幽谷，岂愿为世娱，无心托阶庭，当门任君锄。
</div>
    <div class="pagination">
<a href="广群芳谱_page137.html">上一页</a><span>...</span><a href="广群芳谱_page133.html">133</a><a href="广群芳谱_page134.html">134</a><a href="广群芳谱_page135.html">135</a><a href="广群芳谱_page136.html">136</a><a href="广群芳谱_page137.html">137</a><span class="current-page">138</span><a href="广群芳谱_page139.html">139</a><a href="广群芳谱_page140.html">140</a><a href="广群芳谱_page141.html">141</a><a href="广群芳谱_page142.html">142</a><a href="广群芳谱_page143.html">143</a><span>...</span><a href="广群芳谱_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
