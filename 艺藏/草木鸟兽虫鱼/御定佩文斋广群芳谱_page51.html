<!DOCTYPE html>
<html>
<head>
    <meta charset="UTF-8">
    <title>御定佩文斋广群芳谱 - 第 51 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋广群芳谱 - 第 51 页/共 93 页</h1>
    <div class="content">　　中使马江朝赐樱桃绶为两班之首蒨职江朝叙语次不觉屈膝而拜江朝答拜御史大夫髙郢亦从而拜为御史所劾绶出镇荆南江朝降一官　─防璞─东坡橄防诗云待得微甘囬齿頬已输崖蜜十分甜注引杜诗崖蜜松花落本草崖蜜蜂黒色作房于岩崖髙峻处然坡诗与橄防对説非真蜜也鬼谷子曰崖蜜樱桃也他无经见予读南海志崖蜜子小而黄殻薄味甘増城惠阳山间有之虽不知与樱桃为一物与否要其类也注坡诗者引小说橄防与枣争枣曰待尔回味我已甜特坡公换崖蜜作对耳山谷咏橄防云想共余甘有葛苦中真味晚方囬坡公取其味相反山谷取其味相投李义山诗红壁寂寥崖蜜尽此但作蜜用非是　─诚斋集诗注─予旧在奉常孟夏太庙荐樱桃礼官各分赐四盘─金城记─黎举尝云欲以枨子臣樱桃但恨不同时耳─因树屋书影─白樱桃生京师西山中微酸不及朱樱
　　之甘硕也　─原─花史─鄜州有樱桃山上多樱桃树　─帝京景物畧─防林寺后一土山山前一塔傍多朱樱集藻─表─増─唐桞宗元为武中丞谢赐樱桃表─臣某言中使某乙至奉宣圣防赐臣樱桃若干者天睠特深时珍洊降宠惊里巷恩溢圎方臣某诚喜诚惧顿首顿首伏以含桃之羞时令攸贵况今采因御苑分自天厨使发九霄集繁星而积耀味调六气承湛露而不晞盈眦而外被恩光适口而中含渥泽顾惭素食弥切自公岂图君子所先遂厌小人之腹无任感恩欣跃之至
　　啓─原─庾肩吾谢赉朱樱啓─成丛殿侧犹连制赋之条结实西园非复粘蝉之树异合浦之归来疑藏朱实同秦人之逐弹似得金丸
　　赋─増─梁宣帝樱桃赋─惟樱桃之为树先百果而含荣既离离而春就乍苒苒而冬迎异羣龙之无首殊大器之晚成鸟才食而便堕雨薄洒而皆零未覩红顔之实空有荐庙之名等橘柚于檐户匹诸荐乎中庭异梧桐之栖鳯愧緑竹之恒贞岂复论其美恶且耸干乎前櫺叶繁抽而掩日枝长弱而风生且得蔽乎羲赫实当暑之凄清　─唐张莒紫宸殿前樱桃树赋─殿紫宸兮足丽木朱樱兮可嘉扶疎柔弱晕艶芬葩晚移隂于丹楹朝延影于翠华美其固本宸居献名清庙蔼緑含彩攒红吐耀晴旸斜映将藻井以相辉初月旁临与璧珰而共照于是律方变青阳始萌日近易暖天临早荣通条液润附节葺生秦文信之着令汉稷嗣之从行莫不勤其时献旌此嘉名将画栱以斜界与金华而对明玉辇行低云旗杂处迎华桂而摇露向朱明而清暑荣得其时摘得其所于方也可尚取类也无匹浄拂璇题逺当温室旧株昔移于汉囿蜜干今逄于尧日及夫春宿微雨秋含翠烟冬条雪染夏实珠骈垂一枝于万叶托沃土以延年翫芳诚百花之首充荐乃众果之先代帷房之锦帐夺首饰于金钿济济多士锵锵拜阙拂露华以晨趋染香花而夕谒始凌寒而惊换才及暖而前发自承恩于攀赏固无忧于翦伐伴秾李以表年笑阶蓂之记月　─元程从龙樱桃赋并序─元至正庚辰舘寓石洑斋舍后蔬圃其中有樱桃啖而羙之遂为小赋以寓意云繄勾芒之作春何穷奢而极侈既袤野以施翠复因林而设绮一旦代序成功者去卷红紫以囬辕系繁珠于佳树但见的皪兮霰集璀璨兮星聚蝶欲聚而辟易莺欲啄而惊惧俨翠幄之重重韬至珍于茹圃爰有诗人此焉游遨感园丁之摘献俾侑进乎芳醪覩珠颗之匀圆始知其为樱桃也于是摭火齐于银盘啖红香之琼液玩其精华服其风味爽可以愈沉疴腴可以羙意气羗理内而益脾信蠲烦而清臆终并功乎丹鼎岂擅誉乎崖蜜唐以之昭宠于新科汉以之均恩于百职庙羞荐天子之忱宠赠旌野人之徳忆金銮之殊遇压珠盘之佳色何显赫之不常乃失身于幽侧毎被销于凡齿叹九重之悬隔在物理而尚然宜人情之通塞感斯果之擅称聊寄懐于翰墨　─明钱文荐樱桃赋并序─汉明帝月夜燕羣臣于沼时大官进樱桃盛桃以盘厥名赤瑛桃盘同色四照空明臣观谐喜觞酌纵横坐中献赋异代长卿赋曰何华林之名品兮乃殊异乎恒族先百果而珍竒兮歴九春而成熟锡字肇夫月令兮和中纪于药録因荐羞其礼隆兮縁颁赉以惠足念朱明之来早兮悲青阳之去速向芳榭而流丹兮入文窗而映緑枝嫋嫋以低亚兮实累累其相续料素娥之未攀兮愁黄鸟之先啄幸未伤于风雨兮知有待乎晴旭遥而望之烂若霞彩缀琼枝廹而就之恍如瑚碎金谷既称名乎乐府亦注谱于仙都姿辉映以拟玉质圆转而方珠揣火枣之同类恐萍实之不如带露痕而觉有灯晕而疑无尔其寝庙驾返御园防宣纷纭驰骑络绎飞笺聊开秘阁别整华筵就中窈窕沾恩最先乍入唇而脂掩忽笼袖而火然神脉脉以无定歩其不前亮衷情之有托岂弦管之能传借嘉物以相比发清歌而自怜歌曰朱实兮离离玉肤兮绛衣傋百和兮含五滋粲皓齿兮色怡朱实兮盈盈玉壶兮红氷敛防眸兮对孤灯堕清泪兮血凝歌罢月轮斜度天河倒防徙倚阑边殷勤露下张乐易歇留情难舍亟起为乱仍归于雅乱曰谷梨消烦尚寒兮壶甘释悁犹含酸兮未若朱实堆玉盘兮食之羙好使人欢兮常恐节移倐雕残兮安得九转如金丹兮
　　文赋散句─增─晋左思蜀都赋─朱樱春就─潘岳朱实赋焕若随珠皎如列星　─闲居赋─三桃表樱胡之别　─宋刘义恭谢赐樱桃啓─为树则多隂百果则先熟　─原唐萧颍士伐樱桃树赋─缀繁英兮霰集骈朱实以星罗故当小鸟之所啄食妖姬之所攀玩
　　五言古诗─増─梁简文帝奉答南平王康赉朱樱─倒流映碧丛防露擎朱实花茂蝶争飞枝浓鸟相失已丽金钗瓜仍美玉盘橘寜异梅似丸不羡萍如日永植平台垂长与云桂宻徒然奉推甘终以愧操笔　─唐太宗赋得樱桃─华林满芳景洛阳徧阳春朱顔含逺日翠色影长津乔柯啭娇鸟低枝映美人昔作园中实今来席上珍─白居易有木诗─有木名樱桃得地早滋茂叶宻独承
　　日花繁偏受露迎风闇揺动引鸟潜来去鸟啄子难成风来枝莫住低软易攀翫佳人屡廽顾色求桃李饶心向松筠妬好是映墙花本非当轩树所以姓萧人曽为伐樱赋　─宋杨万里樱桃─含桃丹更圆轻质触必碎外有千粒珠中藏半水何人弄好手万颗扬虚脆印成花钿薄染作氷澌紫此果非不多此味良独美
　　七言古诗─増─宋文同朱樱歌─金衣珍禽弄深樾禁籞朱樱斑若缬上幸离宫促荐新藤篮寳笼貂珰发凝霞作丸珠若软油露成津蜜初割君王日午坐猗兰翡翠一盘红靺鞨
　　五言律诗─增─唐李商隐深树见一颗樱桃尚在─髙桃留晚实寻得小庭南矮堕緑云髻欹危红玉篸惜堪充鳯食痛已被莺含越鸟夸香荔齐名亦未甘　─宋杨亿樱桃─团于火色贝灿极月光珠西海瑶池苑曽城寳树区鳯帻生犹嫩龙晴脱未枯形标与霞彩紫府閟云腴梅尧臣朱樱─明珠摘本未红露贮金盘始见侍臣赐已为黄鸟残味兼羊酪美食厌楚梅酸苑囿东周盛累累映叶丹　─并日得朱表臣酪及樱桃─昨日酪将熟今朝樱可餐紫莼休定价黄鸟未新残甘滑已相羙齿牙仍尚完应知消客热逺赠盎盈盘　─戴复古樱桃─緑树带朱实驱禽费弹丸独先诸果熟堪奉五侯餐猩血和琼液蠙珠走玉盘同时得同赏芍药满雕栏　─明髙啓樱桃─密緑映圆红枝头的的同熟迎梅实雨落值栁花风美女名偏称流莺啄未空忆曽春荐后捧赐出深宫王叔承荆溪游樱桃园─珠林光万防红乱野园芳艶夺桃花彩甘骄荔子浆女翻防腕白莺溜一衣黄问是谁家胜江东顾辟疆
　　七言律诗─増─唐王维勅赐百官樱桃─芙蓉阙下防千官紫禁朱樱出工阑才是寝园春荐后非闗御苑鸟衔残归鞍竞带青丝笼中使频倾赤玉盘饱食不湏愁内热大官还有蔗浆寒　─崔兴宗和王维勅赐百官樱桃─未央朝谒正逶迤天上樱桃锡此时朱实初传九华殿繁花旧杂万年枝未胜晏子江南橘莫比潘家大谷梨闻道令人好顔色神农本草自应知　─原─杜甫野人送朱樱─西蜀樱桃也自红野人相赠满筠笼数廽细冩愁仍破万颗匀圆讶许同忆昨赐霑门下省退朝擎出大明宫金盘玉筯无消息此日尝新任转蓬　─韩愈和水部张员外宣政衙赐百官樱桃─汉家旧种明光殿炎帝还书本草经岂似满朝承雨露共看传赐出清香随翠笼擎初重色照银盘防未停食罢自知无所报空然慙汗仰皇扃　─増─张籍朝日赐樱桃─仙果人间都未有今朝忽见下天门捧盘小吏初宣勑当殿羣臣共拜恩日色遥分廊下坐露香才出禁中园毎年从此长先熟愿得千春奉至尊　─白居易吴樱桃─含桃最说出东呉香色鲜秾气味殊洽恰举头千万颗婆娑拂面两三株鸟偷飞处衔将火人摘争时蹋破珠可惜风吹兼雨打明朝后日即应无　─温庭筠自有扈至京师已后朱樱之期─露圆霞赤数千枝银笼谁家寄所思秦苑飞禽谙熟早杜陵游客恨来迟空看翠幄成隂日不见红珠满树时尽日徘徊浓影下祗应重作钓鱼期　─原─韩偓湖南絶少含桃偶人以新摘者见恵感事伤懐因成四韵─时节虽同气候殊未知堪荐寝园无合充鳯食留三岛不许莺偷过五湖苦笋恐难回象酪浆无复莹蠙珠金盘嵗嵗长宣赐忍泪看天忆帝都　─卢延让谢杨尚书恵樱桃─满合虚红怕动摇尚书知重赐樱桃揉蓝尚带新鲜叶泼血犹残旧折条万颗真珠轻触破一团甘露软含消春来老病尤珍荷并食中肠似火烧　─増─宋梅尧臣夜梦蔡紫微君谟同在阁下食樱桃蔡云与君及此再食矣梦中感而有赋觉而録之─朱樱再食防盘日紫禁重颁四月时滉朗天开云雾阁依稀身在鳯凰池味兼羊酪何由敌防下莼羮不足宜原庙荐来应已久黄莺犹在最深枝　─杨万里樱桃─樱桃一雨半凋零更与黄鹂翠羽争计防小风留紫脆殷勤落日弄红明摘来珠颗光如湿走下金盘不待倾天上荐新旧分赐儿童犹觧忆寅清─原─陈师道谢人送樱桃─开门先得故人书稍喜提携起覆盂得句有谁知我在尝新此日頼吾徒倾篮的皪霑朝露出袖荧煌得寳珠防荐瑛盘惊一座苋肠藜口未良图　─増─元牟巘七儿应复与客饮樱桃园摘新归以遗亲用其诗韵识所感─尚记当年荐寝园百官分赐荷恩寛带青丝笼空余梦搔白头人苦不欢诗老夸称作崖蜜野翁惊看防银盘南山见説红千树鸟雀儿童任入阑　─明袁凯江上樱桃正盛而予寓所无有忽苏城友人恵一大盒故赋此─野店荒蹊红满枝暖烟微雨共离披忽思西蜀匀圆颗正值东呉逺送时老子细看方自讶儿童惊喜欲成痴拾遗门下曽沾赐此日飘蓬也赋诗─原─黄正色樱桃─塞外含桃五月红一尊相对晚来风髙情不在羲皇下清梦常牵江水东荐庙久虚支子位承恩敢望大明宫诘朝又值蒲觞防湏信人间似转蓬　─王士骐樱桃─小鸟枝头啄欲残羙人珍惜卷帘看霞烘的的瑚碎露洗垂垂琥珀寒素面相逢浑似醉朱唇半吐欲成丹若敎纎手和烟折也胜官家赤玉盘　─陈继儒樱桃─药栏春尽少花开叶底朱樱若个猜熟后雨弹红玉破生前烟捧緑珠米唇脂清浅疑无骨风味温柔别有胎鹦鹉莫教轻啄碎掷他年少满车囬
　　五言排律─増─唐孙逖和韵廨署有樱桃─上林天禁里芳树有红樱江国今来见君门春意生香从花绶转色绕佩珠明海鸟啣初实吴姬扫落英切将稀取贵羞与众同荣为此堪攀折芳蹊处处成　─原─白居易与沈杨二舍人阁老同食勑赐樱桃翫物感恩因成十四韵─清晓趋丹禁红樱降紫宸驱禽飬得熟和叶摘来新圆转盘倾玉鲜明笼透银内园题两字西掖赐三臣荧惑晶华赤醍醐气味真如珠未穿孔似火不烧人杏俗难为对桃顽讵可伦肉嫌卢橘厚皮笑荔枝皴琼液酸甜足金丸大小匀偷湏防曼倩惜莫掷安仁手擘才离核匙抄半是津甘为舌上露暖作腹中春已惧长尸禄仍惊数食珍最惭恩未报饱喂不才身　─増─杜牧和裴杰秀才新樱桃─新果真琼液人应宴紫兰圆疑窃龙颔色已夺鸡冠逺火微微辨繁星厯厯看茂先知味好曼倩恨偷难忍用烹骍酪从将翫玉盘流年如可驻何必九华丹─宋刘筠樱桃─赤水分珠树薰风送麦秋蜀都春气早
　　汉苑夏隂稠庙荐清和候恩颁侍从流楚昭萍已剖韩嫣弹争投沆瀣滋芳液醍醐助品羞玉盘光宛转防拟付歌喉　─杨亿樱桃─离宫时荐罢乐府艶歌新石髓凝秦洞珠胎剖汉津三桃聊并列百果独先春清籞来君赐雕盘助席珍甘余应受和圆极岂能神楚客便羊酪归期负紫莼　─梅尧臣闻学士院试含桃荐寝庙诗拟作─交交鸣谷鸟粲粲熟荆桃寝庙此先荐离宫将以遨既同羞俎实且异献溪毛露颗明朝日朱光逼頳袍戴经傅自久汉令着方髙天子从兹食羣臣赐亦叨五言絶句─増─唐李商隐嘲樱桃─朱实鸟含尽春楼人未归南园无限树独自叶如帏　─百果嘲樱桃─珠实虽先熟琼莩纵早开流莺犹故在争得讳含米　─樱桃答─众果莫相诮天生名品髙何因古乐府惟有郑樱桃　─宋苏轼和子由岐下咏樱桃─独绕樱桃树酒醒喉肺干莫愁枝上露从向口中漙─原─范成大题樱桃─火齐寳缨络垂于緑茧丝幽禽都未觉和露折新枝─増─金张建山中─林樱堕红珠打着琴上弦山人时一笑爱此声琅然
　　七言絶句─
　　御制樱桃─禁籞朱樱晓露匀不湏驿骑拂红尘芙蓉未赐千官防寝庙春残早荐新　初夏含桃味早全西山结实弱枝连赤瑛充荐休言过丹色浓浓众果先
　　原─唐李白白樱桃─红罗袖里分明见白玉盘中看却无疑是老僧休念诵腕前推下水晶珠　─顾况樱桃曲─百舌犹来上苑花游人独自忆京华遥知寝庙尝新后勅赐樱桃向防家　─増─桞宗元摘樱桃赠元居士时在望仙亭南楼与朱道士同处海上朱樱赠所思楼居况是望仙时蓬莱羽客如相访不是偷桃一小儿　─张祜樱桃─石榴未拆梅犹小爱此山花四五株斜日庭前风袅袅碧油千片漏红珠　─韦荘白樱桃─王母堦前种防株
　　水晶帘外看如无只应汉武金盘上防得瑚白露珠─陈与义樱桃─四月江南黄鸟肥樱桃满市灿朝晖赤
　　瑛盘里虽殊遇何似筠笼相发挥
　　诗散句─増─唐韩偓─未许莺偷出汉宫上林初进半金笼蔗浆自透银杯冷朱实相辉玉椀红　─原─杜甫─赤墀樱桃枝隠映银丝笼　─増─宋王禹偁─鸟衔红映觜猿饱滑流唇　─宋祁─林长景星宻枝重串珠繁　赏鲜流火动浆热醉霞温　─原─刘敞─磊落火齐珠参差瑚丛　已惊变浓緑忽更垂繁红　─増─张俞─南国绕春实繁如踯躅然　─陈师道并蔕随宜好连心着意红　─唐王建─白玉窓前起草臣樱桃初赤赐尝新　─元稹─心源一种闲如水同醉樱桃林下春　─宋苏辙─盘中宛转明珠滑舌上逡廵绛雪消　─张俞─红实离离压彩枝荧煌珠琲粲葳蕤　─花蕊夫人─三月樱桃乍熟时内人相引看红枝─唐白居易─残樱落红珠　─温庭筠─樱桃千子红　─韦
　　荘─樱红鸟竞　─宋谢希孟─谷雨樱桃落　─戴昺─樱熟鸟先窥　─原─唐杜甫─朱樱此日垂朱实─増─王建─分朋闲坐赌樱桃　─白居易─樱桃子缀小红珠　─温庭筠─红垂果蔕樱桃重　─韩偓─红晕樱桃粉未干　─韦荘─西园夜雨红樱熟　红垂野岸樱还熟　─宋刘筠─内苑朱樱兼酪赐　─陆游─蜡樱桃子酪同时　─苏轼─樱桃烂熟滴阶红
　　词─増─宋晁补之浣溪沙─雨后园亭緑暗时樱桃红颗压枝低緑兼红好眼中迷　荔子天教生处逺风流一种阿谁知最红深处有黄鹂　─辛弃疾菩萨蛮─香浮乳酪玻瓈椀年年醉里尝新惯何物比春风歌唇一防红江湖清梦断翠笼明光殿万颗防轻匀低头愧野人李洪浪淘沙─上苑又春残樱颗如丹明光宫里水晶盘想得退朝花底散宣赐千官　徃事记金銮荔子难攀多情更有酪浆寒蜀客筠笼相赠处愁忆长安　─王沂孙三姝媚─红缨悬翠葆渐金铃枝深瑶堦花少万颗燕支赠旧情争奈弄珠人老扇底清歌还记得樊姬娇小几度相思红豆都消碧丝空袅　芳意荼防开早正夜色瑛盘素蟾低照荐笋同时叹故园春事已无多了贮满筠笼偏暗触天涯懐抱谩想青衣初见花隂梦好别録─増─丹铅总録─唐令狐楚有进金花银樱桃笼状云首夏清和含桃香熟毎闻捧撷湏有提携以其鲜红宜此洁白　─原─山家清供─结实时湏张网以惊鸟雀置苇箔以防风雨若经雨则虫自内生人莫之见用水浸良久则虫皆出乃可食　─増─本草─樱桃盐藏蜜煎皆可或同蜜捣作糕食唐人以酪荐食之　─原─种植─二三月间分有根枝栽土中粪浇即活仍记隂阳否则不生即生亦不结实
　　【附録】山樱桃
　　増─本草─山樱桃一名朱桃一名麦樱【一作英】一名英豆一名李桃【孟诜曰又名柰桃】树如朱樱但叶尖长不团子小而尖生青熟黄赤亦不光泽而味恶不堪食味辛平无毒
　　杨梅
　　原─杨梅一名朹子生江南岭南山谷间防稽产者为天下冠吴中杨梅种类甚多名大叶者最早熟味甚佳次则卞山本出苕溪移植光福山中尤胜又次为青蔕白蔕及大小松子此外味皆不及树若茘枝叶细青如龙眼及紫瑞香本草云杨梅树叶冬月不雕二月开花结实形如楮实子肉在核上无皮殻五月熟生白熟则有白红紫三色红胜于白紫胜于红凡杨梅颗大核细为上盐藏蜜渍糖制火酒浸皆佳可致逺多食令人伤热食核中仁可觧味酸甘微热涤肠胃除烦溃恶气久食损齿及筋发疮致痰　─増─北户録─播州有白色者甜而絶大　─越郡志─防稽杨梅为天下之竒颗大核细其色紫建安亦有之
　　彚考─増─南史任昉传─昉为新安太守郡有蜜岭多杨梅旧为太守所采昉以冐险多物故即时停絶吏人咸以为百余年未之有也　─原─孝义传─王虚之庭中杨梅树隆冬三实人谓孝感所致　─林邑记─邑有杨梅其大如杯椀青时极酸熟则如蜜用以酿酒号为梅香酎　─博物志─地瘴处多生杨梅　─广州记─庐山顶有湖杨梅山桃绕其际海人时登采拾止得于上饱食不得持下世説─梁国杨氏子九嵗甚聪慧孔君平诣其父父不在乃呼儿出为设果果有杨梅孔指以示儿曰此是君家果儿应声曰未闻孔雀是夫子家禽　─増─云仙杂记─陆展郎中见杨梅叹曰此果恐是日精然若无蜂儿采香谁胜难和之味即以竹丝篮贮千枚并茶花蜜送衡山道士　─原─东坡集─客有言闽广荔枝何物可对者或对西凉葡萄予以为未若呉越杨梅平可正诗云五月杨梅已满林初疑一颗价千金味方河朔葡萄重色比泸南荔子深则古人亦有举而方之者矣　─増─东坡诗注杭州人呼白杨梅为圣僧　─南越志─熙安县多杨梅挥麈録─王嶷字丰父守防稽童贯时方用事贯苦脚气或云杨梅仁可疗是疾丰父裒五十石以献之　─西湖古迹事实─杭州杨梅隖在南山近瑞峯石隖内有一老妪姓金其家杨梅甚盛俗称杨梅隖所谓金婆杨梅是也　─吴兴记─故章县北有石椁山上生杨梅常以贡御─吴兴园林记─叶氏石林在卞山之阳一径产杨梅盛
　　夏之际十余里间朱实离离不减闽中荔枝也　─贵耳集─闽士赴科吴人赴调各以乡产自夸闽曰荔枝吴曰杨梅有题壁曰闽乡玉女含氷雪呉郡星郎驾火云劔南诗注─太白梁园吟云玉盘杨梅为君设吴盐如花皎白雪不知杨梅酸者乃荐以盬佳品未尝用也　项里乡俗谓杨梅止曰梅谓选择杨梅曰作梅　─原─诗话总龟─宋时梵天寺有月廊数百间庭前多杨梅卢橘子瞻诗曰梦绕呉山却月廊杨梅卢橘觉犹香　─増─西吴枝乘─果实芰藕菱芡皆佳而杨梅殊絶出太子湾者大几如卵甘不胜口　─弁山记─弁山下杨梅树以数万计青翠满林不减闽之荔枝　─福建志尤溪县九仙山有石碁局乡人林五入樵山中见二人奕从旁观之二白鹤啄杨梅堕一颗于地奕者令拾之因俛拾以食遽失奕者所在抵家遂辟谷不火食
　　集藻─颂─増─梁江淹杨梅颂─寳跨荔枝芳轶木兰懐蕊挺实涵黄糅丹镜日绣壑照霞绮峦为我羽翼委君玉盘七言古诗─増─宋周必大次韵阎刑部才元杨梅─炎官伞照涛江红五月献果明光宫越人一枝古所重蜀无他杨谱则同珠更赤水浴流火呈祥复王屋下伴长安黒弹丸杀吏惊人寒起粟新诗字字含芳鲜大书遗我敦同年请君速访天竺老食白追继仇池仙　─明杨循吉初食杨梅─杨梅本是我家果归来相对叹先作往来南北数十年久不餐汝防防却忆从年少在吴中食以成伤难疗药年年端午即有之街头卖折先附郭初间生酸带青色次见熟从枝上落吴侬好竒不论钱一味才逢倾倒槖生时熏蒸喜烈日所怕狂风隂雨虐有红有白紫者佳大如弹丸圆可握生芒刺口易破碎到牙甘露先流腭黄船奉贡昼夜走数枚出赐惟台阁其余官小得预说着江南懐颇恶吴人盐蜜百计収不知本味终枯涸肉存液去但有名夺以酸甜无可嚼我今到家又遇夏正是髙林雨方濯满盘新摘恣狂啖十指染丹如茜着细思口实亦小事其来乃以微官博使余不有故山归安得香鲜列惟错人生百年有适意忍口劳劳何所乐
　　五言律诗─増─宋岳珂杨梅─渰厯三家市梅垂万颗酸云池看火树嵝室试金丹风露盈篮重氷霜透齿寒他杨应不类留与子云看
　　七言律诗─原宋平可正杨梅─五月杨梅已满林初疑一颗价千金味方河朔葡萄重色比泸南荔子深飞艇似闻新入贡登盘不见旧供吟诗成欲寄山中友恐起头陀爱渴心　─増─陆游六峯项里看采杨梅─緑隂翳翳连山市丹实累累照路隅未爱满盘堆火齐先惊探颔得骊珠斜簪寳髻看游舫细织筠笼入上都醉里自矜豪气在欲乘风露摘千株　─方岳咏杨梅─五月梅晴暑正袢杨家亦有果堪攀雪融火齐骊珠冷粟起丹砂鹤顶殷并与文园消午渇不禁越女蹙春山畧如荔子仍同姓直恐前身是阿环　─原─杨万里谢绍兴帅丘宗卿恵杨梅─越絶诸杨盛一时与侬瓜葛不曽知一夫自叹吾衰矣此客何从梦见之也解过江寻徳祖政縁作尹是丘迟渠伊不是南村未分先驱事荔枝　梅出稽山世少防情知风味胜他杨玉肌半醉生红粟墨晕微深染紫囊火齐堆盘珠径寸醴泉浸齿蔗为浆故人觧寄吾家果未变蓬莱阁下香　─増─明李东阳赐杨梅─官河催载满船氷五月杨梅入帝京沁齿不知红露湿到诗偏助玉堂清名从傅鼎遥分价比隋珠亦称情再拜文华门外地讲筵恩重若为荣
　　五言絶句─増─宋郭祥正杨梅─红实缀青枝烂漫照前坞不及杏繁时林间有仙果　颗颗龙睛湿深深映石门自怜非荔子不得荐尧阍　─陈景沂杨梅─止渇还相似和羮谅亦同不思五和里均擅一调功　─明吴寛杨梅五月果初熟枝头鹤顶丹欲知甘冷好千颗荐氷盘七言絶句─増─宋苏轼参寥恵杨梅─新居未换一根椽只有杨梅不直钱莫共金家鬭甘苦参寥不是老婆禅陶弼杨梅─岭北土寒无荔子人言形味似杨梅翠条丹实休相学不愿红尘一骑来　─陆游项里观杨梅─山前五月杨梅市溪上千年项羽祠小繖轻舆不辞逺年年来及贡梅时　隔嵗租园不计钱杨梅海里过年年痴人只竞闲名利那信三山是地仙　山中户户作梅忙火齐骊珠入帝乡细织筠笼相映发华清虚説荔枝筐─徐似道─火齐无光荔实圆未尝先説齿流涎唤回天
　　竺三年梦参透披云一味禅　─方岳杨梅─筠笼带雨摘初残粟粟生寒鹤顶殷众口伹便甜似蜜寜知竒处是微酸
　　诗散句─増─宋苏轼─南村诸杨北村卢白花青叶冬不枯垂红缀紫烟雨里特与荔枝为先驱　─原─明徐阶─三春叶底青丸小五月枝头赪弹圆折米鹤顶红犹湿剜破龙睛血未干　─増─宋张舜民─姑射团肌雪祝融留眼睛正愁春酒尽且喜火丹成　─苏轼─罗浮山下四时春
　　卢橘杨梅次第新　─陆游─今年项里杨梅熟緑李米禽不足言　─唐孟浩然─稚子摘杨梅─张泌─髙林带雨杨梅熟　─宋苏轼─时于防里得杨梅─王安石─防江雨熟杨梅　─陆游─火齐杨梅已再尝　杨梅线紫开园晚词─増─宋陈舜翁南柯子─徳祖家珍熟钱塘五月中碧梧桐翠盖筠笼倾向水晶盘内鬭尝空　绛粟成团小清甜笑蜜浓微酸犹觧惨人容最是玉纎撚处染轻红王观浪淘沙─素手水晶盘疉起仙丸红绡碾碎却成团安得宻排金粟徧何似鸡冠　味胜玉浆寒只怕宜酸莫将荔子一般看色淡香消僝僽损才到长安　─元张雨燕山亭─鹤顶珠圆猬肌粟聚寳叶揉蓝初洗亲剪翠柯逺赠筠笼脉脉红泉流齿骨换丹砂笑尚带儒酸风味谁记曽问谱西冷緑隂青子　君家防度樽前摘天上繁星伴人同醉纎手素盘厯乱殷红浮沉半壶脂水珍果同时惟醉冩米禽青李争似为越女吴姬染指别录─原─种植─性宜山地核投粪池中浸六月取出収润土中二月锄地种之待长尺许次年移栽三四年后以生子枝接之次年仍移栽山地多留宿土腊月内离根四五尺于髙处开沟灰粪壅之不宜着根毎遇雨肥水渗下则结子大而肥物类相感志云桑树接杨梅则不酸树上生以甘草钉之则去　─増─墨客挥犀─杨梅有雌雄雄者不实凿木干作方寸穴取雌木填之乃实学圃余疏─杨梅湏山土吾地沙土非宜种之亦能生但少耳树极婆娑可爱今当种澹圃髙冈上与山矾相覆防　─原─制用─糖杨梅以梅三斤为率用盐一两腌半日沸汤浸一夜控干入糖二斤薄荷叶一大把轻手拌匀日暴汁干収　─増─齐民要术─藏杨梅法择佳完者一石以盐一斗腌之盐入肉中仍出爆令干熇取杬皮二斤煑取汁渍之不加蜜渍梅色如初羙好可堪数嵗─清供録─杨梅渇水杨梅不计多少掬搦自然汁滤至十分净入砂石器内慢火熬浓滴入水不散为度若熬不到则生白醭贮以净器用时毎一斤梅汁入蜜三斤脑麝少许冷热任用如无蜜毬糖四斤入水熬过亦可
　　枇杷【花附见】
　　原─枇杷树髙丈余易种肥枝长叶微似栗大如驴耳背有黄毛形似琵琶故名隂宻婆娑可爱四时不凋冬开白花三四月成实簇结有毛大者如鸡子小者如龙眼味甜而酢白者为上黄者次之皮肉薄核大如茅栗相传枇杷秋萌冬花春实夏熟备四时之气他物无与类者清异録云建业野人种枇把者夸其色曰防兄襄汉吴蜀淮扬闽岭江西湖南北皆有广志云无核者名焦子出广州味甘酸平无毒止渇下气利肺气止吐逆润五臓主上焦热可充果实多食发痰伤脾同炙肉及熟麫食患热黄疾花治头风鼻流清涕木白皮止吐逆不下食叶治肺胃病取其下气气下则火降痰顺而逆呕欬渇皆愈
　　彚考─増─周礼地官─场人掌国之场圃而树之果蓏珍异之物─注─珍异葡萄枇杷之属　─唐书徳宗本纪─大厯十四年五月癸亥即位闰月戊寅罢山南贡枇杷江南甘橘非供宗庙者　─西京杂记─上林苑枇杷十株　─晋宫阁名─华林园枇杷四株　─广州记─枇杷若榴参乎京都─华山记─华山讲堂西头有枇杷园　─冷斋夜话─东坡
　　诗曰客来茶罢空无有卢橘微黄尚带酸张嘉甫曰卢橘何种果类答曰枇杷是矣又问何以騐之答曰事见相如赋嘉甫曰卢橘夏熟黄甘橙楱枇杷撚柿亭奈厚朴卢橘果枇杷则赋不应四句重用应劭注曰伊尹书曰箕山之东青鸟之所有卢橘常夏熟不据依之何也东坡笑曰意不欲耳　─三桞轩记─枇杷为麤客　─居山杂志─岩下有枇杷一树已及百年翠叶扶疎可爱集藻─赋─増─宋周祗枇杷赋并序─昔鲁季孙有嘉树韩宣子赋誉之屈原离骚亦着橘颂至枇杷树寒暑无变负雪扬华余植庭圃遂赋之云名同音器质贞松竹四序一采素华冬馥霏雪润其緑蕤商风理其劲条望之防蒙即之疎寥　─谢瞻安成郡庭枇杷树赋伊南国之嘉木伟邦庭而延树禀金秋之清条抱东阳之和煦肇寒葩于结霜承炎果乎纎露髙临甍首傍拂阶路
　　五言古诗─原─唐羊士谔枇杷花─珍树寒始花氤氲九秋月佳期若有待芳意常无絶嫋嫋碧海风蒙蒙緑枝雪急景有余妍春禽自流悦　─宋宋祁枇杷有果产西蜀作花凌早寒树繁碧玉叶柯疉黄金丸上都不可寄味咀独长叹　─増─范成大手植枇杷─枇杷昔所嗜不问甘与酸黄泥裹余核散掷篱落间春风拆勾萌朴如榛菅一株独成长苍然齐屋山去年小试花珑珑犯氷寒化成黄金弹同登桃李盘大钧播羣物斡旋不作难树老人何堪挽镜觅朱顔领髭尔许长大笑欹巾冠五言律诗─原─唐司空署卫明府寄枇杷叶─倾筐呈緑叶重疉色何鲜讵是秋风里犹如晓露传仙方当见重消疾未应便全胜甘蕉叶空披谢氏篇　─増─宋司马光枇杷洲─周官敛珍味汉苑结芳根何意荒洲上犹余嘉树存犯寒花已发迎暑实尤繁愿逐葡萄使离宫奉至尊─苏轼真觉院赏枇杷─緑暗初迎夏红残不及春魏花
　　非老伴卢橘是乡人井落依山尽岩崖发兴新嵗寒君记取松雪看苍鳞─原─杨万里咏枇杷─大叶耸长耳一梢堪满盘荔支多与核金橘却无酸雨压低枝重浆流氷齿寒长卿今在否莫遣作园官
　　七言律诗─増─宋陆游山园屡种杨梅皆不成枇杷一株独结实戏作长句─杨梅空有树圑圑却是枇杷觧满盘难学权门堆火齐且从公子拾金丸枝头不怕风揺落地上惟忧鸟啄残清晓呼僮乘露摘任教半熟杂甘酸─明李东阳赐枇杷─尚方珍果赐新尝分得江南百颗
　　黄逺道不妨经月暑冷枝疑带隔年霜龙笺帖罢名初散翠笼开时手亦香归领君恩荐家庙不禁清泪满衣裳　─吴寛纪赐枇杷─吴船入贡泝江涛分赐儒臣幸此遭卧病谩思新橘柚退朝休赋旧樱桃珍竒未惜初加恵浅薄无能莫效劳箬笼晓来倾防处金丸错落骇儿曹　─于慎行纪赐鲜枇杷─嘉名汉苑旧标竒北客由来自不知緑蕚经春开笼日黄金满树入筐时江南谩道珍卢橘西蜀休称荐荔枝千里梯航来不易懐将余核志恩私
　　五言絶句─増─宋梅尧臣隐静遗枇杷─五月枇杷实青青味尚酸狝猴定撩乱欲待熟时难
　　七言絶句─増─宋梅尧臣依韵和行之枇杷时予送红梅与之─五月枇杷黄似橘谁思荔枝同此时嘉名已着上林赋却恨红梅未有诗　─明髙啓东丘兰若见枇杷落叶空林忽有香疎花吹雪过东墙居僧记取南风后留个金丸待我尝　─沈周枇杷─谁铸黄金三百丸弹胎微湿露漙漙从今抵鹊何消玉更有饧浆沁齿寒
　　诗散句─増─宋周必大─昭阳睡起人如玉妆台对罢防蛾緑琉璃叶底黄金簇纎手拈来嗅清馥可人风味少人知把尽春风夏作熟　─宋张舜民─似梅嫌足核如蜜少加酸　─明沈周─数颗黄金弹枝头骇鸟飞　─原─唐白居易─淮山侧畔楚江隂五月枇杷正满林　─宋刘子翚─万颗金丸缀树稠遗根汉苑识风流　─唐杜甫─枇杷树树香　─増─桞宗元夏首荐枇杷　─元成廷珪─枇杷雪洗青─宋赵抃─红嚼山杷口似馋　─陆游─无核枇杷接亦生─原─元顾瑛─枇杷花开如雪白
　　别録─増─物类相感志─枇杷不宜粪─学圃余疏─枇杷出东洞庭者大自种者小然却有风味独核者佳葢他果湏接乃生独此果直种之亦能生也　─原─田家五行─枇杷五月开结主水






　　御定佩文斋广羣芳谱卷五十六
　　钦定四库全书
　　御定佩文斋广羣芳谱卷五十七
　　果谱
　　柰
　　原─柰一名频婆与林檎一类而二种江南虽有西土最丰树与叶皆似林檎而实稍大味酸微带涩可栽可压白者为素柰赤者为丹柰亦曰朱柰青者为緑柰皆夏熟【西京杂记云上林苑柰三白柰紫柰緑柰广志云柰有白青赤三种张掖有白柰酒泉有赤柰】　─増本草─凉州有冬柰冬熟子带碧色　─原─性寒多食令人肺寒膨胀病人尤甚
　　彚考─増─宋书符瑞志─晋武帝太始二年六月嘉柰一蔕十实生酒泉　─北史杨愔传─愔一门四世同居家甚隆盛昆季就学者三十余人学庭前有柰树实落地羣儿咸争之愔頽然独坐其季父暐适入学馆见之大用嗟异顾谓宾客曰此儿恬裕有我家风　─汉武内传─仙药之次者有员丘紫柰出永昌　─汉武故事─上握兰园之
　　金精摘圆丘之紫柰　─原─洞防记─有紫奈大如斗甜如蜜核紫花青研之有汁如漆可染衣其汁着衣不可湔浣亦名闇衣柰　─増─拾遗记─湏弥山有柰冬生如碧色以玉井水洗食之骨轻柔能腾虚也　─洛阳伽蓝记─报徳寺多果木柰味甚羙冠于京师　白马寺浮图前柰林实重七斤味殊羙冠于中京帝至熟时常诣取之或复赐宫人宫人得之转饷亲戚以为竒味得者不敢輙食乃厯数家　河间王琛造迎风馆于后园窓户之上列钱青琐玉鳯衔铃金龙吐佩素柰朱李枝条入檐伎女楼上坐而摘食　─述异记─汉末杨氏家园中产神柰三株─晋宫阁簿─秋有白柰　─真诰─夏禹诣钟山啖紫柰　─洞仙传─展上公学道于伏龙地乃植柰弥满所住之上常白诸仙人云昔在华阳下食白柰美忆之未久忽已三千嵗矣郭四朝后来住其处又种五果上公云此地善可种柰所谓福乡之柰可以除灾疠　─原─南岳夫人传─夫人姓魏名华存性乐神仙季冬夜半有四真人降夫人静室因设室紫柰夫人还王屋山王子乔等并降时夫人与真人为賔主设三紫柰　─増─朝野佥载─贞观中顿丘有人于黄河渚上拾菜得一树栽子大如指持归莳之三年乃结子五颗味如柰又似林檎多汁异常酸美送县县上州以其竒味乃进之后树长成渐至三百颗每年进之号曰朱柰至今犹存徳贝博等州取其枝接所在丰足人以为从西域浮来碍渚而住矣　─洽闻记─河州鳯林闗有灵岩寺每七月十五日溪穴流出圣柰大如盏以为常　─原─酉阳杂俎─白柰出凉州野猪泽大如兎头　─续仙传─谢卿遇神仙设洲白柰　─虎邱山疏虎邱山下三面有春秋二柰　─燕都韦园记─去园里许有柰子古树婆娑数亩春时花盛开望之如雪三夏叶特繁宻列坐其下微雨烈日俱不到被防若夏屋公安袁宏道尝谓戒坛老松显灵宫栢城南柰子可称卉木中三絶云
　　集藻─诏─増─魏明帝诏─此柰从凉州来道里既逺又东来转暖故中变色不佳耳
　　表─増─魏曹植谢赐柰表─即夕殿中虎贲宣诏赐臣等冬柰一奁诏赐使温啖夜非食时而赐见及柰以夏熟今则冬至物以非时为珍恩以絶口为厚非臣等所宜荷之
　　啓─增─梁刘潜谢始兴王赐柰啓─酒泉之实称于王赋州之味记自张文亦有太冲嗟其夏成子建畅其寒熟潘园曜白孙井浮朱并见重于昔时而霑恩于兹日赋散句─増─汉王逸荔支赋─酒泉白柰　─晋左思蜀都赋素柰夏成　─潘岳闲居赋─二柰曜丹白之色五言古诗─原─梁禇澐咏柰─成都贵素质酒泉称白丽红紫夺夏藻芬芳掩春蕙映日照新芳丛林抽晚蔕谁谓重三珠终焉竞八桂不让圜丘中粲洁华庭际　─谢和萧国子咏柰花─俱荣上节初独秀髙秋晚吐緑变衰园舒红揺落苑不逐竒幻生寜从吹律防幸同瑶华折为君聊赠逺　─増─宋梅尧臣深夏忽见柰树上犹存一颗实─累累后堂柰落尽风雨枝行药偶散歩倚杖聊纵窥林叶隐孤实山鸟曾未知物亦以晦存悟兹身世为诗散句─原─唐杜甫─宿隂繁素柰过雨乱红渠　─増─宋梅尧臣─岂无山石榴独见庭柰喜　─明袁宏道─终日惜柰花一身苦牵羁　─原─唐杜甫─轻笼熟柰香─増─姚合─素柰花开西子面
　　别録─増─制用─释名─柰油捣柰实和以涂缯上燥取而发之形如油也　柰脯切柰曝干之如脯也　─广志─西方多柰家家収切曝干作脯十百斛以为蓄积谓之频婆粮又取熟柰纳瓮中勿令蝇入六七日待烂以酒腌搅如粥下水再搅滤去皮子良久去清汁倾布上以灰在下引汁尽日干为末调食物甘酸可食　─本草─今闗西人以赤柰楸子取汁涂器中曝干名果单味甘酸可以馈逺
　　林檎【花附见】
　　原─一名来禽一名蜜果【此果味甜能来众禽于林故有林檎来禽蜜果之号】一名文林郎果【详见洽闻记】一名冷金丹【详见清异録】　─増─元氏长庆集─林檎花一名月临花　─学圃余疏─花红即古林檎原─生渤海间以柰树搏接二月开粉红花子如柰小而差圆六七月熟色淡红可爱有甜酸二种有金红水蜜黒五色甜者早熟而味脆羙酸者熟差晚湏烂方可食黒者色如紫柰有冬月再实者性甘温下气消渇多食胀满或云食多觉膨胀并嚼其核即消一云食其子令人心烦生者食多生疮疖
　　彚考─増─宋书符瑞志─文帝元嘉十五年二月太子家令刘徴园中林檎连理　─宋史礼志─太宗景祐三年礼官宗正请每嵗夏仲月荐果以瓜以来禽　─西京杂记─初修上林苑羣臣逺方各献名果异树有林檎十株　─原王右军帖─青李来禽子皆囊盛为佳函封多不生　─増京口记─南国多林檎　─洽闻记─永徽中魏郡人王方言拾得树果以献刺史纪王慎王贡于髙宗以为朱柰又名五色林檎或谓之聨珠果上重赐王方言文林郎亦号此果为文林郎　─酉阳杂俎─郓州阚司仓者家在荆州其女乳母钮氏有一子妻爱之与其子均焉忽一日偶得林檎一蔕戏与已子乳母乃怒曰小娘子成长防我矣常有物与我子停今何容偏乃齧吻攘臂再三反覆主人之子一家惊怖逐夺之其子状貎长短正与乳母儿不下也妻知其怪谢之钮氏复手主人之子始如旧矣　─桂苑丛谈─王梵志卫州黎阳人也黎阳城东十五里有王徳祖者当隋之时家有林檎树生瘿大如斗经三年其瘿朽烂徳祖见之乃撤其皮遂见一孩儿抱胎而出因収飬之至七嵗能语问曰谁人育我及问姓名徳祖具以实告因林木而生曰梵天后改曰志我家长育可姓王也作诗讽人甚有义防葢菩萨示化也─稽神録─光州检日官舜卿行山中见一人方采林
　　檎以二枚与之食因而不饥家人以为不得食不治将病求医甚切而不能愈后闻夀春有人善医令往访之始行一日宿一所村店有老父问以所患具告之父曰吾能救之无烦逺行也出药方寸匕使服之吐二林檎如新父収之去舜卿之食如常旣归他日访之店与父老俱不见矣　─原─东坡集─儿子迈幼时尝作林檎诗云熟颗无风时自脱半腮迎日鬭先红于等軰中亦号有思致者　─増─三栁轩杂识─来禽为靓客　─花经─林檎四品六命　─赏心乐事─禁中五月于艶香馆赏林檎　─史纂─马珏居华阳亭墙外有林檎一株枯已久矣师四月十四日汲水沃之曰纯阳来年是日生于此树之下瓶史─林檎频婆姿媚可人潘生之觧愁也
　　集藻─啓─増─梁刘孝威谢赉林檎啓─勇闻齐国止锡二桃逺至仙方裁数枣岂如恩丰汉箧赐广魏奁姹女数而仅通算郎计而方得生于玉井之侧出自金膏之地上灵所贵下土希逄　─庾肩吾谢赉林檎啓─丹徒故苑嵗绵长而不见岷山旧植路重阻而来难未有徙核圆丘移根阆阪仙厨始摘犹堆青玉之盘下贱爰颁遂入抽蒲之座
　　赋散句─増─晋左思蜀都赋─其园则有林檎枇杷五言古诗─増─唐元稹月临花─凌风飏飏花透影胧胧月巫峡隔波云姑峯漏霞雪镜匀娇面粉灯泛髙笼缬夜久清露多啼珠坠还结　─宋梅尧臣宣城宰郭仲文遗林檎─右军好佳果墨帖求林檎君今忽持赠知有逸少心宻枝传应逺朱頬映已深不愁炎暑剧幸同玉浆斟七言古诗─原─宋陈与义来禽花─来禽花髙不受折满意清明好时节人间风日不贷春昨夜胭脂今日雪舍东芜菁满眼黄蝴蝶飞去专斜阳妍媸都无十日事付与梧桐一夏凉
　　五言律诗─増─唐郑谷水林檎花─露一朝新帘栊晓景分艶和蜂蝶动香带管弦闻笑拟春无力妆浓酒渐醺直疑风起夜飞去替行云　─宋梅尧臣八月三日咏原甫庭前林檎花─秋蠧无完叶疎丛有瘁茎偶来庭树下重看露葩荣众自守常理独开偏见情从今数霜月结子尚能成
　　七言絶句─
　　御制咏林檎─野果初来上苑东紫红鲜品进离宫虽然不及羣珍味也有微诚在此中
　　増─宋王庭珪国材侄送林檎─嫩红轻拂女儿脸浅緑深堆玛瑙盘草木若能成好事年年早寄一枝看　─原─刘子翚林檎花─粲粲来禽已着花芳根谁徙向天涯好将青李相遮映风味应同逸少家　─増─明杨慎以来禽果饷煚庵─佳果东来濯锦江楚謡萍实亦堪防王家珍重来禽帖青李樱桃总受降
　　诗散句─原─宋苏轼─东坡先生未归时自种来禽与青李─刘子翚─东风也作清明意开遍来禽一树花　─増─陆
　　游─来禽顔色不禁雨　─杨万里─来禽浓抺日半脸词─原─宋史逹祖留春令─秀肌丰靥韵多香足緑匀红注翦取东风入金盘断不买临卭赋　宫锦机中春富裕劝玉环休妒等得明朝酒消时是闲淡雍容处　─増─丘崈洞仙歌─丰肌腻体淡雅仍矜贵不与羣芳竞姝丽向
　　琼林珠殿独占春风仙仗里曾奉三宫称燕喜　低徊如有恨失意含羞乐事繁华竟谁记应怜我老去无句酬伊吟未就不觉东风又起镇独自黄昬怯轻寒这情绪年年共花憔悴
　　别録─増─物类相感志─林檎树生毛虫埋蚕蛾于下或以洗鱼水浇之即止　─贵耳集─思陵偶持一扇廼祐陵御笔画林檎花上一鸜鹆　─原─制用─清异録─林檎百枚蜂蜜浸十日更易蜂蜜五斤细丹砂末二两搅拌封固一月出之隂干饭后酒时食一两枚名冷金丹　─齐民要术─作林檎麨法林檎赤熟时擘破去子心蔕日晒令干或磨或捣下细绢筛麤者再磨以细尽为限以方寸匕投于椀中即成羙浆不去蔕则太苦合子则不度夏留心则太酸若干噉者以林檎麨一升和米麫二升味正适调　─増─南村辍耕録─句曲山房熟水法削沉香钉数个挿入林檎中置瓶内沃以沸汤宻封瓶口久之乃饮其妙莫量　─清供録─林檎渴水林檎微生者不计多少擂碎以滚汤就竹器放定擂碎林檎冲淋下汁滓无味为度以文武火熬常搅勿令煿了熬至滴入水不散然后加脑麝少许檀香末尤佳熟时脯干研末防汤服甚羙　─原─収藏家塾事亲─林檎每百颗取二十颗捶碎入水同煎候冷纳净瓮中浸之宻封其口以浸着为度可久留　─便民图纂─枇杷林檎杨梅等果用腊水同薄荷一握明矾少许入瓮内投果于中顔色不变味更凉爽
　　苹果
　　原─苹果【按本草不载苹果而释柰云一名频婆据采兰杂志学圃余疏频婆又当属此果名葢与柰一类二种也】出北地燕赵者尤佳接用林檎体树身耸直叶青似林檎而大果如梨而圆滑生青熟则半红半白或全红光洁可爱玩香闻数歩味甘松未熟者食如棉絮过熟又沙烂不堪食惟八九分熟者最美
　　彚考─増─采兰杂志─燕地有频婆味虽平淡夜置枕边微有香气即佛书所谓频婆华言相思也昔袁上方时以此致张子由此观之则当时未必不以为相思也　─学圃余疏─北土之苹婆果即花红一种之变也呉地素无近亦有移植之者载北土以来亦能花能果形味俱减然犹是竒物
　　集藻─七言律诗─増─明曽棨频婆果─异果曾因释老知喜看嘉实出京师芳腴絶胜仙林杏甘脆全过大谷梨炎帝遗书慙未録长卿多病独相宜由来南土无人识那得灵根此处移
　　别録─原─収藏─取畧熟者収氷窖中至夏月味尤甘美秋月切片晒干过嵗食亦佳
　　橄防
　　原─橄防一名青果一名谏果一名忠果【详见齐东野语】　─増─陵川诗注─南人谓之格覧　─原─生岭南闽广诸郡及沿海浦屿间皆有之树似木槵而髙大数围端直可爱枝皆髙耸叶似榉桞二月开花八月结子状如长枣色青两头皆尖先生者居下后生者渐髙深秋方熟核亦两头尖而有棱核内有三窍窍内中有仁可食其类有緑防【色青緑核内无仁亦有干小】乌防【色青黑肉烂而甘取肉捶碎干自有霜如白盐谓之防醤仁最肥大有纹丛叠如海螵蛸色白外有黒皮最甘嫩】又有一种波斯橄防【生邕州色类相似但核作两瓣】一种方防【出广西两江峒中似橄防而有三角或四角即波斯橄防之类也】野生者树峻而子繁蜜渍盐腌皆可藏久用之致逺作佳果生嚼味苦涩微酸良久乃甘美生食煮汁饮并生津止渴开胃下气治喉痛消酒毒住泄防觧一切鱼鳖毒及骨鲠闽中尤重其味云咀之口香胜鸡舌香
　　彚考─増─三辅黄图─汉武帝元鼎六年破南越起扶荔宫以植所得竒草异木有橄防百余本　─南方草木状─橄防呉时嵗贡以赐近侍本朝自泰康后亦如之─广志橄防大如鸡子交州以饮酒　─金楼子─有树名独根分为二枝其东向一枝是木威树南向一枝是橄防树归叟诗话─记得小説南人夸橄防于河东人云此有囬味东人云不若我枣比得你囘味我已甜久矣　─学斋呫哔─东坡橄防诗云纷纷青子落红盬葢凡果之生也必青其熟也必变色如梅杏半传黄朱果烂枝繁是也惟有橄防虽熟亦青故谓之青子不可他用也　─齐东野语─涪翁在戎州日过蔡次律家小轩外植余甘子乞名于翁因名之曰味諌轩其后王宣子予以橄防送翁翁赋云方懐味谏轩中果忽见金盘橄防来想与余甘有瓜葛苦中真味晚方回然则二物可名之为諌果也─闽部疏─橄防在芋原上八十里间沿麓树之苍郁可
　　爱
　　集藻─跋─増─宋魏了翁跋胡文靖公晋臣橄防诗真迹─无味之味至味也乃五行之太极也咸苦酸辛甘则五行之所作也皆五味之一也然其间所谓甘者在天为湿在地为土在色为黄在音为宫则甘于四者犹得为味之中也故荼不如荠也堇不如饴也毒药不如嘉谷也苦节不如甘节也龙逢比干不如咎防稷契也然则橄防之以苦见取何也谓其变之正者也崔嵬諌臣心忧主无一伪世固有持是而不见録者多矣三复是诗而有感焉
　　五言古诗─原─宋王禹偁橄防─江东多果实橄防称珍竒北人将荐酒食之先颦睂皮肉苦且涩厯口复弃遗良久有囘味始觉甘如饴我今何所喻喻彼忠臣辞直道逆君耳斥逐投天涯世乱思其言噬脐焉能追寄语采诗者无轻橄防诗　─増─梅尧臣玉汝遗橄防─南国青青果渉冬知始摘虽咀涩难任竟当甘莫敌来从万里外或以苦口掷所投同木瓜欲报无琼璧　─原─欧阳修橄防─五行居四时维火盛南讹炎焦凌木气橄防得之多酸苦不相入初争久方和霜苞入中州万里来江波幸登君子席得与众果罗中州众果佳珠圆玉光瑳媿兹微陋质以逺不见诃饧饴儿女甜遗味久则那良药不甘口厥功见沉疴忠言初厌之事至悔若何世已无采诗诗成为君哦　─刘攽橄防─南珍富竒异畴昔颇穷夷荒无书传从古陋铅椠苞封走中上天序异离坎有香已变衰有色多黯谫今君此堂上珍物惟橄防青肤镂琼莹翠颗森菡蓞苦为幽人贞久见君子淡甘懐彼包羞日新此刚敢清泉荐芳茗臭味独潜感澡雪清烦酲涤除莹览灵均采时菊西伯嗜昌歜庙鼎实调梅壮士仍尝胆由来超俗好诸絶不言惨殷勤谢凡口薤白空三噉　─増─元郝经咏橄防─南果足韵胜北人罕为竒银盘献青子爱玩惊见之莲房饱出蛹枣滑生下枝翠粉苔新清烈凝松脂齿牙喷艰涩苦硬不可持气韵久始来灵根瀹天池洒然凌清颷甘露濡仙芝有如宿瘤妻苦节真可期亦如相韩休朕瘠天下肥危辞遽逆耳终自为良规先难阻欲速后得卒莫违黙黙心语口此乐夫谁知始觉众果俗橘奴复梨儿海岭瘴天黑异味翻荼饴雨露存天真飓雾不可滋岛屿出乳泉造化亦若兹元气舌本甜酸苦归涕洟本来甘受和众味相假移居然复其源伪妄焉能欺何当谢世网兀坐防奔追深山石室空煑石疗调饥破鼎煑春芽嚼此吟湘累翛然沃肺腑看山坐支颐物表有真味载歌采薇诗─洪希文尝新橄防─橄防如佳士外圆内实刚为味苦
　　且涩其气清以芳侑酒觧酒毒投茶助茶香得盐即囘味消食尤竒方宫商舌底发星宿胸中藏虽云白露降气味更老苍山林假嵗月顔色饶风霜以兹调众口谁敢轻颉颃作此橄防诗逺继葑菲章大器当晚成斯言君勿忘
　　七言律诗─原─明马徳澄谢送橄防─美人抱瑟自姑苏佳果盈笼赠客需味淡冰桃清较胜色侔玉枣脆偏逾入唇香嫩含鸡舌啓齿甘囘吐鳯酥更为髙歌声沸耳相从啜茗启醍醐
　　七言絶句─原─宋苏轼橄防─纷纷青子落红盐正味森森苦且严待得微甘回齿頬已输崖蜜十分甜　─増─元郝经橄防─半青来子味难夸宜着山僧防蜡茶若是党家金帐底只将金橘送流霞
　　诗散句─増─唐白居易─浆酸橄防新─宋孙觌─红盐着树落青子
　　词─増─宋吴礼之浣溪沙─南国风流是故乡红盐落子不因霜于中小底最珍藏　荐酒荐茶些子涩透心透顶十分香可人囘味越思量　─黄庭坚好事近─潇洒荐冰盘满座暗惊香集久后一般风味问防人知得　画堂饮散已归来清润转更惜留取酒醒时候助茗瓯春色别録─原─采摘岭表録异─橄防树有野生者树峻不可梯縁但刻其根下方寸许内盐于其中一夕子皆自落増─种树书─橄防将熟以竹钉钉之其实尽落　─隣几杂志─橄防木并花如樗将采其实剥其皮以姜汁涂之则尽落　─原─制用─橄防仁甘平无毒唇吻燥痛研烂傅之橄防核甘涩温无毒治鱼积鱼鯾又治痘疮倒靥烧
　　研服治下血　橄防枝上状如黒胶者土人采取爇之甚清烈谓之防香杂以牛皮胶者即不佳　─物类相感志─栗子与橄防同食作梅花香　橄防与盐同食则无苦味　─延夀书─凡食橄防必去两头其性热也过白露摘食庶不病痁　─増─岭表録异─树枝节上生脂膏如桃胶南人采之和其皮叶煎之调和黑饴谓之橄防糖用濯船损干后牢于胶漆着水益干坚耳　─名医録─吴江一富人食鳜鱼骨鲠胸中不可下有渔人教以食橄防时无此果以核为末水调服之而瘳渔者曰橄防木作取鱼棹箆鱼触之即浮出是以知鱼畏橄防也
　　【附録】木威
　　増─本草拾遗─生岭南山谷树髙丈余叶似楝子如橄防而坚亦似枣削去皮可为粽食
　　余甘子
　　原─余甘子一名庵摩勒【见梵书又名摩勒落迦果】二广诸郡闽之泉州及西川戎泸蛮界山谷皆有之　─増─南方草木状─花黄实似李青黄色核圆作六七棱食之先苦后甘　─异物志─其树叶如槐叶其枝如柘其子圆大如弹丸有文理如定陶瓜　─本草─木髙一二丈枝条甚软叶青细宻朝开暮敛如夜合而微小春生冬凋三月有花着条而生如粟粒随即结实作莛每条三两子至冬而熟连核作五六瓣干即并核皆裂俗作果子噉之泉州山中亦有状如川楝子形圆味类橄防亦可蜜渍盐藏其木可制器物
　　集藻─赞─増─宋宋祁余甘子赞─黄葩翠叶圆实而泽咀久还甘或号庵勒
　　赋散句─増─晋左思吴都赋─其果则丹橘余甘五言古诗─原─宋刘子翚咏余甘─炎方橄防佳余甘岂苖裔风姿虽小殊气韵乃酷似醉顔涩吻余髣髴清香至侯门収寸长粉骨成珍剂犹闻杂蜜草少转森严味竒材用不专虽用何殊弃端知効苦言逆耳多嫌忌弃果事何伤违言徳之累悦口易逢知感兹发长喟
</div>
    <div class="pagination">
<a href="御定佩文斋广群芳谱_page50.html">上一页</a><span>...</span><a href="御定佩文斋广群芳谱_page46.html">46</a><a href="御定佩文斋广群芳谱_page47.html">47</a><a href="御定佩文斋广群芳谱_page48.html">48</a><a href="御定佩文斋广群芳谱_page49.html">49</a><a href="御定佩文斋广群芳谱_page50.html">50</a><span class="current-page">51</span><a href="御定佩文斋广群芳谱_page52.html">52</a><a href="御定佩文斋广群芳谱_page53.html">53</a><a href="御定佩文斋广群芳谱_page54.html">54</a><a href="御定佩文斋广群芳谱_page55.html">55</a><a href="御定佩文斋广群芳谱_page56.html">56</a><span>...</span><a href="御定佩文斋广群芳谱_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
