<!DOCTYPE html>
<html>
 <head>
  <meta charset="utf-8"/>
  <title>
   御定佩文斋广群芳谱 - 第 19 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定佩文斋广群芳谱 - 第 19 页/共 93 页
  </h1>
  <div class="content">
   增─礼记月令孟夏之月日在毕昏翼中旦婺女中─注─日月会于实沈而斗建巳之辰也　王瓜生苦菜秀　命野虞出行田原为天子劳农劝民毋或失时　农乃登麦天子乃以彘尝麦先荐寝庙　聚畜百药靡草死麦秋至　─原─梁元帝纂要─是月曰孟夏亦曰首夏　─增─花月令─是月也杜鹃翔木香升新篁敷粉罂粟满芍药相木笔书空　─瓶史月表─花盟主芍药薝卜夜合花客卿石岩鸎粟玫瑰花使令刺牡丹粉龙爪垂丝海棠虞美人楝花
　　彚考─原─诗豳风─四月秀葽─增─夏小正─四月囿有见杏王萯莠取荼─传─荼也者以为君荐蒋也　─晋书乐志
　　四月之管名为仲吕者吕助也谓阳气盛长隂助成功也　四月之辰谓为己巳者起也物至此时毕尽而起也　四月官田其树桃　孟夏之月以熟谷禾　律受夹钟夹钟者种始荚也　─四民月令─四月可种黍谓之上时　─礼斗威仪─孟夏驱兽无害五谷　─秦中嵗时记长安四月已后自堂厨至百司厨通谓之樱笋厨　─高僧传─摩歌利头四月八日浴佛以都梁香为青色水郁金香为赤色水丘隆香为白色水附子香为黄色水安息香为黑色水以灌佛顶也　─景龙文馆记─四年四月上幸司农少卿王光辅荘驾还朝后中书侍郎南阳岑羲设茗饮葡萄浆与学士等讨论经史　─东坡诗注─成都太守自正月十日至四月十九日浣花乃止　─水衡记─麦黄水四月水名　─赏心乐事─四月芳草亭鬭草芙蓉池新荷蕋珠洞荼防满霜亭菊芽玉照堂青梅艳香馆长春花安闲堂紫笑羣仙绘幅楼前玫瑰餐霞轩樱桃诗禅堂盘子山丹花南湖杂花鸥渚亭五色鸎粟花─清闲供─四月十四菖蒲诞　─史纂─马珏居华阳亭墙
　　外有来禽一株枯已乆矣师四月十四日汲水沃之曰纯阳来年是日生于此树之下　─帝京景物畧四月八日舍豆儿曰结缘十八日亦舍先是拈豆念佛一豆佛号一声有念豆至石者至日熟豆人徧舍之其人亦一念佛啖一豆也是月榆初钱麺和糖蒸食之曰榆钱糕─立夏─增─礼记月令─是月也以立夏先立夏三日太史
　　谒之天子曰某日立夏盛徳在火天子乃斋立夏之日天子亲帅三公九卿大夫以迎夏于南郊　─三礼义宗四月立夏为节夏大也至此之时物已长大故以为名─説林─立夏日俗尚啖李时人语曰立夏得食李能令
　　顔色美故是日妇女作李会取李汁和酒饮之谓之驻色酒一曰是日啖李令不疰夏　─熙朝乐事─立夏之日人家各烹新茶配以诸色细果餽送亲戚比邻谓之七家茶富室竞侈果皆雕刻饰以金箔而香茶名目若茉莉林檎桂蕋蔷薇丁檀苏杏盛以哥汝瓷瓯仅供一啜而已　─嘉呉记─俗于立夏日噉青梅云令人终嵗神清不惛睡　─小满─增─孝经纬─立夏后十五日斗指已为小满　─物类相感志─青梅过小满黄蜀葵过小满则长集藻─文赋散句─原─晋夏述夏赋─四月惟夏运臻正阳和气穆而扇物麦含露而飞芒清徴泛于琴瑟朱鸟感于炎荒鹿角解于中野草木蔚其条长　─梁昭明太子锦带书─节届朱明晷钟丹陆依依耸盖俱临帝女之桑郁郁丹城并挂陶潜之栁梅风拂户牖之内麦气拥宫阙之前　─唐许敬宗麦秋赋─叶幄垂秀条帷泛光莺传枝而嬝娜蜂散蕋而芬芳对银縚而偶穟并金缕而分芒改炎炎之铄石若懔懔之怀霜
　　五言古诗─原─晋陶潜读山海经─孟夏草木长绕屋树扶踈众鸟欣有托吾亦爱吾庐既耕亦已种时还读我书穷巷隔深辙颇廻故人车欢言酌春酒摘我园中蔬微雨从东来好风与之俱泛览周王传流观山海圗俯仰终宇宙不乐复何如　─增─梁简文帝和湘东王首夏─冷风杂细雨垂云助麦凉竹水俱葱翠花蝶两飞翔燕泥含复落鶗吟敛更扬卧石藤为缆山桥树作梁欲待华池上明月吐清光　─唐刘禹锡初夏曲─时节过繁华隂隂千万家巢禽命子戏园果坠枝斜寂寞孤飞蝶窥丛觅晚花　─白居易首夏南池独酌─春尽杂英歇夏初芳草深薰风自南至吹我池上林绿苹散还合頳鲤跳复沈新叶有佳色残莺犹好音依然谢家物池酌对风琴慙无康乐作秉笔思沈吟境胜才思劣诗成不称心宋梅尧臣孟夏二日通判太博惠庭花─前日已春尽夏卉抽嫩青唯君所植花余红犹满庭常惜畏景逼赠未及飘零欲插为之醉但慙髪星星
　　七言古诗─原─唐李贺四月乐词─晓凉暮凉树如盖千山浓绿生云外依微香雨青氛氲腻叶蟠花照曲门金塘闲水揺碧漪老景沈重无惊飞坠红残萼暗参差五言律诗─
　　御制夏日迎薰亭─苑啓时初夏亭隂午未防雨过池藻碧日绽海榴丹水木含清景禽鱼得静观薰风能解愠试取玉琴弹　─夏日郊行─节变春方去清和助麦秋蔚林乘早夏茂草接新流栁絮隄边起荷钱水上浮风光殊旧日此意
　　未曾休　─初夏玉泉山二首─别舘依丹麓疎帘映碧莎泉声当槛出花气入垣多路转溪桥接舟沿石窦过薰风能阜物藻景已清和　山翠引鸣镳湖光漾畵桡野云低隔寺沙栁暗藏桥百啭黄鹂近防飞白鹭遥今年农事早时雨足新苖
　　增─唐韦应物始夏南园思旧里─夏首云物变雨余草木繁池荷初贴水林花已扫园萦丛蝶尚乱依阁鸟犹喧对此残芳月忆在汉陵原　─白居易早夏游平泉廻─夏早日初长南风草木香肩舆颇平稳涧路甚清凉紫蕨行防探青梅旋摘尝疗饥兼解渇一盏冷云浆　─宋司马光首夏呈诸邻─首夏木隂薄清和自一时笋抽八九尺荷生三四枝新服裁蝉翼旧扇拂蛛丝莎径热未剧晨昏来徃宜　─陆游幽居初夏─梅坞青黄子草陂红紫花防鵞朝戏浦羣鸭暮还家赤脚挑残笋苍头摘晚茶出门逢野老满意説桑麻　─元白珽余杭四月─四月余杭道一晴生意繁朱樱青豆酒绿草白鵞村水满船头
　　滑风轻袖影翻防家事动寂寂昼门关　─明陈宪章四月─四月隂晴里山花落渐稀雨声寒月桂日色暖酴醿病起初持酒春归尚掩扉午风吹蛱蝶低趁乳禽飞生意日无涯乾坤自不知受风荷柄曲擎雨柏枝垂
　　静坐观羣妙聊行觅小诗临阶爱新竹抽作碧参差七言律诗─原─唐皮日休四月十五日和陆龟道室书事─望朝斋戒是寻常静啓金根第防章竹叶饮为甘露色莲花鲊作肉芝香松膏背日凝云磴丹粉经年染石牀剰欲与君终此志顽仙惟恐鬓成霜　─宋蔡襄四月池上─风下平池水晕开池边露坐水风来草香苒苒生吟席云影飞飞度酒杯荷叶偶成防翠盖荔枝才似小青梅人闲物静两相得月色苍凉始肻廻　─陆游初夏闲居─城上朱旗夏令初溪头绿水蘸菰蒲花贪结子无遗萼燕接飞虫正哺雏箫鼓赛人尽醉陂塘移稻客相呼长安青盖金羁马也有农家此乐无　─戴昺四月即景─茶歌才了又田歌节物真成一鸟过苍竹飐风凉意足碧梧留雨夜声多瓜缘茅屋抽长蔓藕过蔬畦出矮荷防喜白鸥相狎乆对人自在浴清波　─真山民初夏─一叶薰风带暑囬雨天浓翠与庭槐不随春去莺犹在好竞时妆榴又开剪尺旋裁新白苎杯盘聊荐旧青梅箧中敝扇投闲乆依旧入手来
　　五言排律─增─唐太宗赋得夏首啓节─北阙三春晩南荣九夏初黄莺弄渐变翠林花落余瀑流还响谷猿啼自应虚早荷向心卷长杨就影舒此时欢不极调轸坐相于　─白居易春末夏初闲游江郭二首─闲出乗轻屐徐行蹋软沙观鱼傍湓浦看竹入杨家林迸穿篱笋藤飘落水花雨埋钓舟小风飏酒旗斜嫩剥青菱角浓煎白茗荼淹留不知夕城树欲栖鸦　栁影繁初合莺声渐稀早梅迎夏结残絮送春飞西日韶光尽南风暑气微展张新小簟熨帖旧生衣緑蚁杯香嫩红丝鲙缕肥故园无此味何必苦思归　─首夏犹清和聨句─记得谢家诗清和即此时【白居易】余花数种在宻叶防重垂【裴度】芳谢人人惜隂成处处宜【刘禹锡】水萍争缀梁燕共追随【白行式】乱蝶怜踈蕋残莺恋好枝【张籍】草香殊未歇云势渐多竒【白居易】单服初宁体新篁已出篱【裴度】与春为别近觉日转行迟【刘禹锡】绕树风光少侵阶苔藓滋【白行式】唯思奉欢乐长得在西池【张籍】
　　七言絶句─
　　御制夏日闲坐─云敛风微紫燕飞春光已去夏初归清襟赢得天然处暗觉花香到玉扉
　　增─宋司马光初夏─首夏清和新雨晴緑莎细软不妨行园夫遮道白何事栀子花开班笋生　─王安石初夏即事─石梁茅屋有弯碕流水溅溅度两陂晴日暖风生麦气绿隂幽草胜花时　─东陂─荷叶初开笋渐抽东陂南荡正堪游无端陇上翛翛麦横起寒风占作秋　─陈造早夏─安石榴花猩血鲜凉荷高叶碧田田鲥鱼入市河豚罢已是江南打麦天　─范成大初夏四首─清晨出郭更登台不见余春只麽囘桑叶露枝向老菜花成荚
　　蝶犹来　晴丝千尺挽韶光百舌无声燕子忙永日屋头槐影暗微风扇里麦花香　东君不解惜芳菲料峭寒中一梦非翦尽牡丹梅子绽何须风雨送春归　一帘芳树緑葱葱蝴蝶飞来觅绮丛雪白荼防红寳相尚擕春色见薰风　─陆游初夏─纷纷红紫已成尘布谷声中夏令新夹路桑麻行不尽始知身是太平人　槐栁成隂雨洗尘樱桃酪乳并尝新古来江左多佳句夏浅胜春防可人　─杨万里初夏─麦黄秧碧百家衣已热犹寒四月时雨后觅春无一寸蔷薇花发酽燕脂　手种琅玕劣十年今年新笋不胜繁不知明早添多少日暮闲来数一番　─戴敏游张园─乳鸭池塘水浅深熟梅天气半晴隂东园载酒西园醉摘尽枇杷一树金
　　诗散句─增─晋谢灵运─首夏犹清和芳草亦未歇　─原─谢朓─麦始清和凉雨消炎燠　─唐太宗─一朝春夏改隔夜鸟花迁　─增─张説─庭栁余春驻宫樱早夏催　─原─杜甫─摘荷才首夏骢马尚余春　─钱起─花萼败春多寂寞叶隂迎夏巳清和　─宋谢伯初─园林换叶梅初熟池舘无人燕学飞─苏轼─呉国晩初断叶占城早稻欲移秧　─陆游─采茶歌里春光老煮茧香中夏景长　风和栁岸吹绵后雨足瓜畦引蔓时　梅子生仁已带酸楝花堕地尚微寒
　　词─原─明陈继儒摊破浣溪沙─蜂欲分衙燕补巢清和天气绿隂娇一阵窓前风雨到打芭蕉　惊起幽人初睡午茶烟缭绕出花梢有个客来琴在背度红桥　─叶梦得黄金缕─睡起流莺语掩苍苔房栊向晓乱红无数吹尽残花无人问惟有垂杨自舞渐暖霭初囘轻暑寳扇重寻明月影暗尘侵尚有乗鸾女惊旧恨镇如许　江南梦断衡臯渚防黏天蒲菰涨绿半空烟雨无限楼前沧波意谁采苹花寄取空惆怅兰舟容与万里云帆何时到送孤鸿目断千山阻谁为我唱金缕
　　别录─原─占─月内有三夘宜麻无则麦不收月内寒主旱谚云黄梅寒井底干　谚云有谷无谷且防四月十六立一丈竿量月影月当中时影过竿雨水多没田夏旱人饥长九尺主三时雨水八尺七尺主雨水六尺低田大熟高田半收五尺主夏旱四尺蝗三尺人饥　─增农政全书─分龙之日农家于是日早以米筛盛灰借之纸至晩视之若有雨迹则秋不熟谷价高人多闭粜谚云二麦不怕神共鬼只怕四月八日雨大抵立夏
　　后雨多便损麦盖麦花夜吐雨多花损　─种植─秋王瓜麦门冬芝麻萝卜扁豆粟紫苏菱苋小豆丝瓜枇杷葱瑞香芡　─移植─石菖蒲樱桃茄秋海棠茉莉栀子秋牡丹枇杷葱翠云草菊芋　─压揷─玉绣毬木樨栀子锦葵玉蝴蝶木香荼防芙蓉　─收采─豨莶草白藓根菜子析冥子桃杏仁豆柴胡笋干楮实黄葵花苍耳子红花防仁桑椹　─整顿─防露伤麦翦菖蒲锄葱素馨斫楮皮埋沙伐树络麻　─田忌─天火酉九焦未地火未粪忌寅荒芜申
　　五月【芒种夏至端午附见】
　　增─礼记月令─仲夏之月日在东井昏亢中旦危中─注─日月会于鹑首而斗建午之辰也　农乃登黍天子乃以雏尝黍羞以含桃先荐寝庙令民毋艾蓝以染　半夏生木堇荣　─原─梁元帝纂要─五月曰仲夏亦曰暑月臯月　─花月令─是月也葵赤紫薇葩薝卜始馨夜合交榴花照眼紫椹降于桑　─增─瓶史月表─五月花盟主石榴番萱夹竹桃花客蜀葵洛阳花午时红花使令川荔枝栀子花火石榴孩儿菊一丈红石竹花
　　彚考─增─周礼秋官─仲夏斩隂木─注─隂木秋冬生者若松柏之属　─夏小正─五月乃衣瓜─传─瓜者急瓜之辞也瓜者始食瓜也　初昏大火中种黍菽糜煮梅蓄兰─传─大火者心也心中种黍菽糜时也煮梅为豆实也蓄兰为沐浴也　─晋书乐志─五月之辰谓为午午者长也大也言物皆长大也　五月之管名为防賔葳防垂下貎也賔敬也谓时阳气下降隂气始起相賔敬也　─风俗通五月落梅风江淮以为信风　─风土记─五月有霖霪号为梅雨霑衣皆败谓之送梅雨　─嵗时杂记─仲夏多大雨名濯枝雨　─水衡记─五月瓜蔓水五月瓜延蔓故以名　─梦溪笔谈─五月草木茂盛逾于初生故曰胜先赏心乐事─五月听莺堂摘瓜重午节泛蒲烟波观碧芦南湖萱花绮互亭火笑花水北书院采苹鸥渚亭五色蜀葵清夏堂杨梅丛奎阁榴花艳香舘林檎摘星轩枇杷─清闲供─五月十三竹醉日─芒种─增─真子录─陜州夏县士人乐举明逺尝云二十四气其名皆可解独小满芒种説者不一仆因问之明逺曰皆为麦也小满四月中谓麦之气至此方小满而未熟也芒种五月节种该数类之种谓种之有芒者麦也至是当熟矣仆因记周礼稻人泽草所生种之芒种注云泽草之所生其地可种芒种芒种稻麦也仆近为老农始知过五月节则稻不可种所谓芒种五月节者谓麦至是而始可收稻过是而不可种也古人名节之意所以告农之早晚深哉　─夏至─增─周礼秋官─柞氏掌攻草木及林麓夏日至令刋阳木而火之─疏─夏日至谓五月夏至之日为之也令刋阳木而火之谓先削以去其皮乃烧之　─管子─夏至而麦熟天子祀太宗其盛以麦谷之始也　─荆楚嵗时记─夏至日食糭取菊为灰以止小麦槖按干寳变化论云朽稻为朽麦为蛱蝶此其騐乎　─风土记─夏至前芒种后雨为黄梅雨田家初插秧谓之发黄梅　─端午─增─玉烛寳典─洛阳人家端午造术羮艾酒以花丝作楼阁插鬓赠遗辟瘟扇─荆楚嵗时记─五月五日四民并蹋百草又有鬬百草之戏采艾为人悬门户以禳毒气按宗则尝以五月五日鸡未鸣时采艾见似人处揽而取之用灸有騐　是日竞渡采杂药　─风土记─端午烹鹜进筒糭一名角黍以菰叶裹黏米栗枣以灰煮令熟盖取隂阳包裹未散之象　─千金月令─端午以菖蒲或镂或屑以泛酒　─采兰杂志─杜羔妻赵氏每嵗端午午时取夜合花置枕中羔稍不乐輙取少许入酒令婢送饮羔即欢然当时妇人争效之　─酉阳杂爼五月进五时圗五时花施帐之上　─嵗时杂记─端午刻菖艾为小人子或葫芦形带之辟邪　─呉中嵗时记─端午簮艾叶榴花以辟邪　─干淳嵗时记─端午禁中插食盘架设天师艾虎意思山子数十座五色蒲丝百草霜以大盒三层饰以珠翠葵榴艾花蜈蚣蛇蝎蜥蜴等谓之毒虫又以大金瓶数十遍插葵榴栀子花环绕殿阁及分赐后妃诸阁大珰近侍翠叶五色葵榴金丝翠扇真珠百索钗符经筒香囊软香龙涎佩带及紫练白葛红蕉之类大臣贵邸均被细葛香罗蒲丝艾朶彩团巧粽之赐而外邸节物大率效尤焉　─熙朝乐事─端午为天中节家家买葵榴蒲艾植之堂中或采百草以治药品　─东京梦华录─端午节物百索艾花银样鼓儿花花巧畵扇香糖果子糭子白紫苏菖蒲木瓜并皆葺切以香药相和用梅红匣子盛裹自五月一日及端午前一日卖桃栁蒲叶葵花佛道艾次日家家铺陈于门首与糭子五色水茶酒供养又钉艾人于门上士庶迎相宴赏─嵗华纪丽谱─五月五日宴大慈寺设防医人鬻艾道
　　人卖符朱索防缕长命辟灾之物筒饭角黍莫不咸在─辽志─五月五日午时采艾叶与绵相和絮衣七事国
　　主着之臣僚各赐艾衣三事国主及臣僚饮宴渤海厨子进艾糕各防大黄汤下北呼此时为讨赛离又以杂丝或绿结合欢索纒于臂膊妇人进长命缕宛转皆为人像带之
　　集藻─文散句─原─魏文帝与呉质书─防賔纪时景风扇物天气和暖众果具繁　─梁昭明太子锦带书─麦陇移秋桑律渐暮莲花泛水艳如越女之顋苹叶漂风影乱秦台之镜炎风以之扇户暑气于是盈楼冻雨洗梅树之中火云烧桂林之上
　　五言古诗─增─周庾信奉和夏日应令─朱帘卷丽日翠幕蔽重阳五月炎气蒸三时刻漏长麦随风里熟梅逐雨中黄开冰带井水和粉杂生香衫含蕉叶气扇动竹花凉早菱生软角初莲开细房愿陪仙鹤举洛浦听笙簧─宋陆游时雨─时雨及芒种四野皆插秧家家麦饭羮处处菱歌长老我成惰农永日付竹牀衰髪短不栉爱此一雨凉庭木集竒声架藤发幽香鸎衣湿不去劝我持一觞即今幸无事海际皆农桑野老固不竆击壤歌虞唐
　　七言古诗─增─宋陆游怡斋─东湖仲夏草树荒屋古无人亭午凉萱房微呀不见日笋箨自解时吹香野藤蟠屋入窓罅湿菌扶踈生屋梁跨沟数椽防幽翳涨水及槛雨败墙静涵青苹舞藻荇闲立白鹭浮鸳鸯芙蕖虽瘦亦弥漫照眼翠盖遮红妆水纹珍簟欲卷却素扇复将天风忽送塔铃语唤觉清梦游潇湘五言律诗─
　　御制午日─令序当重午南台日正中玉阶鸣瀑水瑶轸奏薰风菖叶浮杯绿榴花照槛红临流防竞渡转忆济川功途次端午─防賔逢夏律午日俯澄流黄鸟林中变新蒲岸外稠宫筵传防糭仙酒泛丹榴遥忆蓬莱上垂杨防御沟
　　增─宋陆游重五─重五山村好榴花忽已繁糭包分两髻艾束着危冠旧俗方储药羸躯亦丹日斜吾事毕一笑向杯盘
　　七言律诗─原─唐李徳裕岭南道中─岭水争分路转迷桄榔椰叶暗蛮溪愁冲毒雾逢蛇草畏落沙虫避燕泥五月畬田收火米三更津吏报潮鸡不堪肠断思乡处红槿花中越鸟啼　─增─元成廷珪夏日过万蓬庵─爱汝东庵暑气薄解衣盘礴坐莓苔一林绿竹尽可数五月白莲犹未开捉麈谈禅知独徃买鱼沽酒待重来沧江日落山更好且放轻舟缓缓廻　─明虞堪午日访沈元圭席上次韵─一帘葵锦烂晴霞五色丝虹映臂纱药自消头上雪绛榴谁插鬓边花茶烹石鼎从施禁诗写蛮笺学破邪不是西山黄石叟难逄东老地仙家　─原─何景明午日─五月五日天气鲜艾叶榴花对眼前乡土嵗时殊不恶闾阎风俗自堪怜邻人角黍能相送野老蒲觞得共传囘首十年车马地每逢佳节泪澘然　─文徴明仲夏有怀─五月江南樱笋残踈花吹尽绿漫漫雨来却及梅黄春去犹余麦秀寒白日幽深茒屋静野情萧散苎袍寛美人何处经时别满耳新蝉独倚防五言絶句─增─宋苏轼端午皇帝閤帖子词─采秀撷羣芳争储百药良太医初荐艾庻草騐蕃昌　─皇太妃閤端午帖子词─雨细方梅夏风高已麦秋应怜百花尽绿叶暗红榴　─太皇太后閤端午帖子词─日永收簇风高麦上塲朝来借田令菰黍献时芳　─夫人阁端午帖子词─肃肃槐庭午沈沈玉漏稀皇恩乐佳节鬬草得珠玑六言絶句─增─宋鼂补之仲夏即事─红葵有雨长穗青枣无风压枝湿础人霑汗际蒸林禅烈号时
　　七言絶句─增─宋王安石五月与和叔同游齐安─缫成白雪桑重绿割尽黄云稻正青他日玉堂挥翰手芳时同此赋林坰　─苏轼皇太后閤端午帖子词─秘殿扶踈夏木深雨余初有一蝉吟应将嬴女乘鸾扇更助南风长棘心　上林珍木暗池台蜀产呉包万里来不独盘中见卢橘时于糭里得杨梅　─皇太妃閤端午帖子词─玉盆沈李滟清泉金鸭嘘空袅细烟自有梧楸障畏日仍欣麦黍报丰年　─陆游重午─叶底榴花蹙绛缯街头初卖苑池冰世间各自有时节萧艾着冠称道陵　─原─僧道潜临平道中─春蒲猎猎弄轻柔欲立蜻蜓不自由五月临平山下路藕花无数满汀洲　─增─金赵秉文夏至玉堂睡起苦思茶别院铜轮碾露芽红日转阶帘影薄一防蝴蝶上葵花　─马定国村居─五月南风化蟪蛄野塘晩笋未成蒲柽花落尽红英细沙渚鸳鸯半引雏元廼贤月湖竹枝词─五月荷花红满湖团团荷叶绿云扶女郎把钓水边立折得栁条穿白鱼
　　诗散句─原─唐李白─大火五月中景风从南来数枝石榴发一丈荷花开　五月梅始黄稠桑柘空　山花异人间五月雪中白　─增─宋李邦直─艾叶成人后榴花结子初　─唐陈羽─池上楼台五月凉百花开罢水芝香方干─长潭五月来冰气孤桧中宵学雨声　─宋章得象五日防花怜并蔕今朝鬬草正宜男　花隂转午清风细玉燕钗头艾虎轻　─陆游─瓜蔓水生初抹岸梅黄雨细欲遮楼　─戴复古─海榴花上雨萧萧自切菖蒲泛浊醪　─元周权─人家绿艾端阳节天气黄梅雨细时　─顾瑛─梧竹一庭凉欲雨池台五月气涵秋　─明唐顺之─榴吐千花承雨盖蓂开五叶拂瑶墀　─唐韩翃─寒水浮瓜五月时─薛能─槐栁隂隂五月天　─宋王珪─瑶墀九御荐菖华　─秦观菡蓞吹风五月秋　─章得象─菖蒲泛酒尧樽绿　─元马士熙─曲防五月樱桃红
　　词─原─宋苏轼阮郎归─绿槐高栁咽新蝉薰风初入弦碧纱窓下水沈烟碁声惊昼眠　微雨过小荷翻榴花开欲然玉盆纤手弄清泉琼珠碎又圆　─呉礼之喜迁莺梅霖初歇正绛色海榴争开佳节角黍包金香蒲切玉是处玳筵罗列鬬巧已输年少玉腕防丝防结舣畵舫见龙舟两两波心齐发　竒絶难畵处激起浪花翻作湖间雪畵鼓轰雷红旗掣电夺罢锦标方彻望中水天日暮犹自珠帘高掲棹归晚载荷香十里一钩新月增─刘克庄贺新郎─思逺楼前路望平隄十里湖光畵船无数绿盖盈盈红粉靣叶底荷花解语鬬巧结同心防缕尚有经年离别恨一丝丝总是相思处相见也又重午　清江旧事传荆楚叹人情千载如新尚沈菰黍且尽樽前今日醉谁肻独醒吊古泛防盏菖蒲绿醑两两龙舟争竞渡奈珠帘暮卷西山雨防未足怎归去别录─原─占候─博雅─月内有三夘宜稻及大小豆无则宜早豆　五月大种瓜不下五月小种秧必须早　五月小瓜果吃不了　─田家五行志─夏至在月初主雨水调谚云夏至端午前坐了种田年夏至在月中耽阁粜米翁　夏至值甲寅丁夘粟贵　朔日值芒种六畜灾值夏至冬米大贵　十日得辰早禾半收十一日得辰五谷不收　─嵗时记─夏至在初二三主米麦贵初五米贵谚云夏至连端午家家卖儿女初七八米麦平二十大饥上旬米贱中旬大丰米大贱末旬大歉米大贵　─便民圗纂─五月暴热之时防窠草忽自枯死主有水　─种植─晩大豆夏萝卜黑豆黄豆晚菘菜赤豆菉豆瓜　─移植─枇杷月季荼防蔷薇木香樱桃石榴锦带棠棣玉堂春西河栁橘瑞香寳香素馨剪春罗竹橙　─收采─菖蒲蒜台麦诸菜子马齿苋青箱子卷栢藤花苋天茄苖白花菜大小蓟旋覆花红花萱花杜仲蛇牀子马兰子酸浆草黄柏槐花浮萍蒲公英益母草车前子金银花天麻艾水仙根豨莶草罂粟子蔴黄泽泻　─整顿─割苎麻斫桑枝粪桑采练葛　─制用─金门嵗节─重午日午时有雨则急砍一竹竹节中必有神水沥取和肝为圆治心块腹聚等病　─田忌─天火子地火酉荒芜巳九焦夘粪忌午
　　六月【伏附见】
　　增─礼记月令─季夏之月日在栁昏火中旦奎中─注─日月会于鹑火而斗建未之辰也　温风始至　命泽人纳材苇　树木方盛命虞人入山行木毋有斩伐　─原─花月令─是月也萱宜男鳯仙来仪菡蓞百子凌霄登茉莉来賔玉簮搔头　─增─瓶史月表─六月花盟主莲花玉簮茉莉花客卿百合山丹山矾水木樨花使令锦葵锦灯笼长鸡冠仙人掌赪桐凤仙花
　　彚考─原─诗豳风─六月食郁及薁─增─夏小正─六月煮桃传─桃也者拖桃也拖桃也者山桃也煮以为豆实也晋书乐志─六月之辰谓之未未者味也言时万物向成有滋味也　六月之管名为林钟林者林茂也谓时物茂盛于野也　─云仙杂记─房夀六月召客坐湘竹簟凭狐文几编香藤为爼刳椰子为杯捣莲花制碧芳酒调羊酪造含风酢皆凉物也　─内观日疏─六月廿四日为观莲节鼂采与其夫各以莲子馈遗为欢　─梦溪笔谈六月万物小盛故曰小吉　─暇日记─六月山矾水　─赏心乐事─六月苍寒堂后碧莲碧宇竹林避暑芙蓉池赏荷花约斋夏菊清夏堂新荔枝霞川食桃　─呉郡记─荷花荡在葑门之外每年六月廿四日游人最盛畵舫云集露帏则千花竞笑举袂则乱云出峡挥扇则星流月映闻歌则雷辊涛趋苏人游冶之盛至是日而极矣伏─原─四民月令─初伏荐麦瓜于祖祢─东京梦华录─都人防重三伏盖六月中别无时节徃风亭水榭峻宇髙楼雪槛氷盘沈李浮瓜流杯曲沼苞鲊新荷逺迩笙歌通夕始罢　─增─清闲供─六月初伏荐麦瓜中伏碧筒劝竹篠饮二十四日莲诞
　　集藻─文散句─原─梁昭明太子锦带书─三伏渐终九夏将谢萤飞腐草光浮帐里之书蝉噪繁柯影入机中之鬓濯枝迁潦溢芳槿茂而发荣山土焦流金海水沸而漂烁
　　五言古诗─增─宋鼂补之夏季─夏季百果繁葵亦成实独有野石榴幽花时熠熠熠熠非独好芳荣頼午日翩翩彼白蜨髣髴麤采挹睡余起对此嘉兴亦萧瑟良非阡陌丽敢竞阳春出无言以成蹊上愧桃李质幸当饱霜余万颗富君室
　　七言古诗─增─宋蔡襄甲辰初伏快雨凉风昼眠初觉庭前小栏花木各有意气效栢梁体─闰夏天气热熖烘崇朝快雨随清风昼轩梦觉开前栊畵栏花草意气雄侧枕遥闻数异同如此微物烦化工盍各言尔之所从繁葩富艳生朱红【川海棠】枯条大蕋千万重【绯桃】修榦缀赤日中【蜀葵】蠲去忧忿谁与功【萱草】采摘烹煮袪烦胸【百合】秋霜巨实垂如瓮【木瓜】横柯逺引交加丛【红玫瑰】叶抽绿剑端黄茸【山姜】直立开披泉货通【金钱】叠绕翠羽翻虬龙【薜荔】误入畦町非余公【防麻】助涤渇肺思匪躬【麦门冬】物物自名词不竆愿当我意乃汝容负汝不饮慙衰翁　─欧阳修初伏日招王防道小饮─北园数畆宫墙下嗟我官居如传舍滹沱北渡马踏氷西山病归花已谢落英不见空绕树细草初长犹可借空园一鎻不复窥不觉芳蹊繁早夏隔墙时时闻好鸟如得嘉客听清话今朝试去绕园寻绿李横枝碍行马蒲萄忆见初引蔓翠叶隂隂还满架红榴防晚子已繁犹有残花藏叶罅人生有酒复何求官事无了须偷暇古云伏日当早归况今着令许休假能来解带相就饮为子埽月开风榭
　　七言律诗─原─唐王维积雨辋川荘作─积雨空林烟火迟蒸棃炊黍饷东菑漠漠水田飞白鹭隂隂夏木啭黄鹂山中习静观朝槿松下清斋折露葵野老与人争席罢海鸥何事更相疑　─增─宋韩琦六月六日雨后过岳庙游从封寺观稼─暑雨频经信宿休近郊方出释潜忧虽妨麦始二停获且见苖知一半收神岳怖民藏电雹老松凭寺偃蛟虬佳游况遇从丰谶好饰千仓待有秋七言絶句─原─宋苏轼西湖─毕竟西湖六月中风光不与四时同接天莲叶无竆碧映日荷花别样红
　　诗散句─增─宋苏轼─绕郭荷花一千顷谁知六月下塘春─元龚璛─六月凉如冰熨齿枇杷移隂碧书几　─梁庾
　　信─六月蝉鸣稻
　　词─原─明陈继儒浪淘沙─风雨霎时晴荷叶青青防鬟捧着小红灯报道绿纱廊底下蕉月分明　枕簟嫩凉生茉莉香清兰花新吐百余茎扑得流萤飞去也扇多情
　　别录─原─占─六月无蝇主米价平谚云六月无蝇新旧相登　三伏宜热谚云六月不热五谷不结盖当槁稻之时又当下壅晴热则苖旺凉雨则苖没立秋在晦旱稻迟─种植─秋赤豆秋菉豆豇豆萝卜胡萝卜素馨芥菜晩瓜蔓青小蒜　─壅培─麦冬橙芋韭橘─灌溉─菊牡丹芍药茉莉　─收采─花椒苎竹青箱子紫草槐花藕天仙子莲须莲花松香杜仲凤仙花茎菱科苜蓿莲房茅根干漆藿香白芷葛苋菜苇草菌郁李根野白荠地踏菜灯草旋覆花眼子菜泽泻　─整顿─锄竹园沤麻耕麦地　─制用─洽闻记─日济国西南海中有三岛各相去数十里其岛出黄漆似中夏漆树彼土六月破树腹取汁以漆器物若黄金其光夺目　─田忌─天火夘九焦子粪忌子地火己荒芜辰
　　御定佩文斋广羣芳谱卷四
&lt;子部,谱录类,草木禽鱼之属,御定佩文斋广群芳谱&gt;
　　钦定四库全书
　　御定佩文斋广羣芳谱卷五
　　天时谱
　　秋
　　增─礼记乡饮酒义─西方者秋秋之为言愁也　─尔雅─秋为白藏─注─气白而收藏秋为收成　─尸子─西方为秋秋肃也万物莫不礼肃也　─原─梁元帝纂要─秋曰三秋九秋素秋素商髙商天曰旻天风曰商风素风凄风髙风凉风激风悲风景曰朗景澄景清景时曰凄辰霜辰节曰素节商节草曰荒草木曰疎木衰林霜柯霜条彚考─原─易兑卦─兑正秋也万物之所说也─诗小雅─秋日凄凄百卉具腓　─增─管子─秋至而禾熟天子用祀于大惢　─淮南子─秋风下霜倒生挫伤─注─草木首地而生故曰倒生挫伤者凋落也　秋畜疏食─注─菜蔬曰防谷食曰食　─三统歴说─秋为隂中万物以成　─原─羯鼔录明皇制秋风髙曲每奏之则清风徐来夜叶交坠　─增
　　清闲供─秋时晌午用莲房洗砚理茶具拭梧竹午后戴白接防着隐士衫望红树叶落得句题其上薄暮焚香壅菊
　　集藻─文赋散句─原─楚屈原九歌─嫋嫋兮秋风洞庭波兮木叶下　─宋玉九辨─悲哉秋之为气也萧瑟兮草木摇落而变衰憭栗兮若在逺行登山临水兮送将归泬防兮天髙而气清寂寥兮收潦而水清　皇天平分四时兮窃独悲此凛秋白露既下降百草兮奄离披此梧楸─汉东方朔七谏─秋草荣其将实兮微霜下而夜降商
　　风肃而害生兮百草育而不长　─晋潘岳秋兴赋─耕东臯之沃壤兮输黍稷之余税泉涌湍于石闲兮菊扬芳乎崖涘　─湛方生秋夜赋─悲九秋之为节物凋悴而无荣岭颓鲜而陨绿木倾柯而落英　─宋沈勃秋覊赋─菊图缛于园沼橘倒饰于池侧草改貌而倾蕡林伐状而摇蔕潭敛气而威荷露危光而严蕙　─梁元帝秋兴赋洞庭之叶初下塞外之草前衰　─秋风摇落辞─秋风起兮寒鴈归寒蝉鸣兮秋草腓萍青兮水澈叶落兮林稀翠为盖兮玳为席兰为室兮金作扉水周兮曲堂花交兮洞房树参差兮宻稍紫荷纷披兮防且黄　─唐王勃秋夜山亭宴集序─红苹绿荇亘渚连翘玉带瑶华分栏间植池帘夕敞香牵十歩之风岫幌宵搴气袭三危之露　─李白悲清秋赋─荷花落兮江色秋风嫋嫋兮夜悠悠临穷溟以有羡思钓鳌于沧洲　─刘禹锡秋声赋─松竹含韵梧楸早脱惊绮疏之晚吹坠碧砌之凉　月黄滔秋色赋─踆乌减赫顾兔添明池上落红蕖之态烟中吟玉笛之声泰华峰髙染莲花而翠活湘川树老换枫叶以丹生愈碧髙山偏清汉水松柏风髙兮嵗寒出梧桐蝉急兮烟翠死
　　五言古诗─原─晋江逌咏秋─祝融解炎辔蓐收起凉驾髙风催节变凝露督物化长林悲素秋茂草思朱夏鸣鴈薄云岭蟋蟀吟深榭寒蝉向夕号惊飚激中夜感物增人怀凄然无欣暇　─宋刘铄秋歌─旻天清且髙秋风发初凉白露下微津明月流素光凝烟泛城阙凄风入轩房朱华先零落绿草就芸黄纎罗还笥箧轻纨改衣裳─鲍照咏秋─秋兰徒晩绿流风渐不亲飇我垂罳幕惊此梁上尘沉隂安可久丰景将遂沦何由忽灵化暂见别离人─增─周庾信秋日─苍茫望落景羇旅对穷秋赖有南园菊残花足解愁─原─庾信逰昆明池─秋光丽晚天鹢舸泛中川宻菱障浴鸟髙荷没钓船碎珠萦断菊残丝绕折莲落花摧十酒栖鸟送一　─唐太宗度秋夏律昨留灰秋箭今移晷峩嵋岫初出洞庭波渐起桂白发幽岩菊黄开灞涘运流方可叹含毫属微理　─增李白秋思─春阳如昨日碧树鸣黄鹂芜然蕙草暮飒尔凉风吹天秋木叶下月冷莎鸡悲坐愁羣芳歇白露凋华滋　─王昌龄秋兴─日暮西北堂凉风洗修木著书在南牕门馆常肃肃苔草延古意视听转幽独或问余所营刈黍就寒谷　─白居易早秋曲江感怀─离离暑云散嫋嫋凉风起池上秋又来荷花半成子朱顔易销歇白日无穷已人夀不如山年光急于水青芜与红蓼嵗嵗秋相似去嵗此悲秋今我复来此　─新秋─西风飘一叶庭前飒已凉风池明月水衰莲白露房其奈江南夜绵绵自此长　─温庭筠秋日─爽气变昏旦神臯徧原隰烟华久荡摇石涧仍清急柳闇山犬吠蒲流水禽立菊花明欲迷枣叶光如湿天籁思林岭车尘倦都邑诪张夙所违悔恡何由入芳草秋可借幽泉晓堪汲牧羊烧外鸣林果雨中拾复此遂间旷翛然脱覊絷田收鸟雀喧气肃龙蛇蛰佳节足丰穰良朋阻逰集沉机日寂寥葆素常呼吸投迹倦攸徃放怀志所执良时有东菑吾将事蓑笠　─宋欧阳修秋晚凝翠亭─黄叶落空城青山绕官廨风云凄已髙嵗月惊何迈陂田寒未收野水浅生派晴林紫榴折霜日红梨晒萧踈喜竹劲寂寞伤兰败丛菊如有情幽芳慰孤介嘉客日可携寒醅美新醡登临无厌频氷雪行即届　─司马光秋意三首─槐花满庭除籍籍不可扫稍疎邵平渐熟王阳枣失时扇弃新进袷衣好日暮益愁思寒螀起幽草忽闻秋兴篇叹赏防絶倒　端居倦烦暑园圃久不窥雨余秋气新红叶生紫梨形骸得萧散不知环堵卑何能效流俗把酒须菊枝登髙已可醉四野青云垂　弱植生川泽托根北堂后昔时青春姿扶疎映轩牖风霜日消落憔悴复何有蠧穿枯节断雨渍虚心朽幸不夭天年犹得胜凡柳　─陆游秋花叹─秋花如义士荣悴相与同岂比轻薄花四散随春风黄菊抱残枝寂寞卧寒雨拒霜更可怜和蔕浮烟浦古来结交意正要共死生读我秋花诗可代丹鸡盟─原─明冯琦秋夜简敬承公亮─秋色遽如许客心郁未安微微日影薄肃肃天宇寛髙风下木叶零露被崇兰四气自斡运谁为衰盛端朱华曾防何素萼忽已残楚楚松柏姿凌风以自完愿言附髙节与君同嵗寒七言古诗─原─唐无名氏秋─月色驱秋下穹昊梁间燕语辞巢蚤古苔凝紫贴瑶堦露槿啼红堕江草越客羇魂挂长道西风欲掲南山倒粉娥恨骨不胜衣映门楚碧
&lt;子部,谱录类,草木禽鱼之属,御定佩文斋广群芳谱,卷五&gt;蝉声老─增─宋邵雍秋日饮后晚归─水竹园林秋更好忍把芳樽容易倒重阳已过菊方开多情不学年光老云隂不动柳条低风递轻寒梧叶槁无涯逸兴不可收马蹄慢踏天街草　─元何中山中乐─空山一夜生新雨凉起赏心千万绪扇团自守不依人桐叶知防寻脱路隔陇笑谈杂樵牧临流賔从惟鸥鹭旋庖芦菔美胜酥精淅新秔香满戸山中之乐谁得知我独知之来何为青林红树人烟湿防得金橙宻处垂
　　五言律诗─
　　御制禁园秋霁─树冷催蝉咽荷疎表影长深秋残暑气微爽待髙阳戸外逺尘迹园中多蕙香溶溶新雨霁吟乏愧成章
　　增─唐太宗秋日翠微宫─秋光凝翠岭凉吹肃离宫荷疎一盖缺树冷半帷空侧阵移鸿影圆花钉菊丛摅怀俗尘外髙眺白云中　─秋日二首─菊散金风起荷疎玉露圆将秋数行鴈离夏防林蝉云凝愁半岭霞碎缬髙天
　　还似成都望直见峩睂前爽气澄兰沼秋风动桂林露凝千片玉菊散一丛金日岫髙低影云空防缀隂蓬瀛不可望泉石且娱心　─王维山居秋暝─空山新雨后天气晚来秋明月松间照清泉石上流竹喧归浣女莲动下渔舟随意春芳歇王孙自可留　─原─李白秋登宣城谢脁北楼─江城如画里山晓望晴空两水夹明镜防桥落彩虹人烟寒橘柚秋色老梧桐谁念北楼上临风怀谢公　─包佶秋日过徐氏园林─囘塘分越水古树积呉烟埽竹催铺席垂萝待繋船鸟窥新罅栗龟上半欹莲屡入忘归地长嗟俗事牵─增─白居易荅刘戒之早秋别墅见寄─凉风木槿篱暮雨槐花枝并起新秋思为得故人诗避地鸟择木入朝鱼在池城中与山下喧静闇相思　─许浑早秋─遥夜泛清瑟西风生翠萝残萤委玉露早鴈拂金河髙树晓还宻逺山晴更多淮南一叶下自觉老烟波　─雍陶和刘补阙秋园寓兴─水木多隂冷池塘秋意多庭风吹故叶堦露浄寒莎愁鴈窥灯语情人见月过砧声听已别虫响复相和　闭门无事后此地即山中但觉鸟声异不知人境同晚花开为雨残果落因风独坐还吟酌诗成酒已空　秋色庭芜上清朝见露华疎篁抽晚笋幽药吐寒芽引水新渠浄登台小径斜人来多爱此萧爽似仙家　禁掖朝廻后林园胜赏时野人来辨药庭鹤徃防碁晚日明丹枣朝霜润紫梨还因重风景犹自有秋诗─郑谷郊野─蓼水菊篱边新晴有乱蝉秋光终寂寞晚醉自留连野湿禾中露村闲社后天题诗满红叶何必浣花牋　─宋邵雍秋夜浮云一消散星斗粲长天碧藓坠丹果清香生白莲体凉犹衣葛耳静已无蝉坐久羣动息秋空唯寂然　─欧阳修秋郊晓行─寒郊桑柘稀秋色晓依依野烧侵河断山鸦向日飞行歌采樵去荷锸刈田归秫酒家家熟相邀白竹扉─陆游新秋─秋气入清笳旗亭酒可赊长歌穿小市短帽插幽花溪女留新蟹园公饷晚瓜谁知闲老子解作醉生涯─金赵沨秋郊晚望─桃竹犹堪杖幽寻兴颇嘉池荷能防叶篱菊不多花地坼成龟兆林枯出犬牙村农庆丰嵗社鼓已三挝　─师拓曲江秋望─山逺嶂重出野平天四围凉风芡实坼久雨藕花肥水濶渔舟小天长去鸟微紫蒲行处有采采莫盈衣　元徳明山中秋夕─黄卷存余习青灯共晚凉只知书味永不觉鬓丝长老桧千年物幽兰一国香平生陶靖节此夕邈相望　─明仁宗江楼秋望─逺碧接天涯登临景自佳苹洲晴亦雪枫岸昼常霞落鴈过前浦浮鸥傍浅沙竹篱髙晒网茅屋是渔家　─秋风─玉律转清商金飇送晚凉轻飘梧叶坠暗度桂花香月下生林籁天边展鴈行吹嘘禾黍熟万顷似云黄　─原─张祥鸢秋望─快阁临飞鸟遥天入断峰白云山面面红叶树重重空翠当杯落晴光刺眼浓愿言随楚客木末采芙蓉
　　七言律诗─增─唐温庭筠郊居秋日─稻田鳬鴈满晴沙钓渚归来一迳斜门带果林招邑吏井分蔬圃属邻家臯原寂歴垂禾穂桑竹参差映豆花自笑谩怀经世策不将心事许烟霞　─原─赵嘏长安秋夕─云物凄凉拂曙流汉家宫阙动髙秋残星防防鴈横塞长笛一声人倚楼紫艳半开篱菊静红衣落尽渚莲愁鲈鱼正美不归去空戴南冠学楚囚　─韦庄秋日早行─上马萧萧襟袖凉路穿禾黍绕宫墙半山残月露华冷两岸野风莲萼香烟外驿楼红隐隐渚边云树暗苍苍行人自是心如火兔走乌飞不觉长─增─元何中秋怀─采采苹花可佩香依依橘柚未全黄人行塞北非征戍鴈过江南有稻粱短笛疎钟来别浦乱鸦飞鹜过斜阳西风扰扰知何似防见黄花满地霜　─明陆树声─独怜秋色倍清幽花月娟娟夜气浮满院风飘香欲散一天云浄影交流光揺皓魄庭如水寒染霜葩玉作毬把酒啜英夸二美赏心还以继前修
　　五言排律─增─唐太宗秋日即事─爽气浮丹阙秋光澹紫宫衣碎荷疎影花明菊防丛袍轻低草露盖侧舞松风散岫飘云叶迷路飞烟鸿砌冷兰凋佩闺寒树殒桐别鹤栖琴里离猿啼峡中野落飞星箭虚半月弓芳菲夕雾起暮色满房栊　─卢照邻山林休日田家─归休乘暇日馌稼返秋塲径草疏王篲岩枝落帝桑耕田虞讼寝凿井汉机忘戎葵朝委露齐枣夜含霜南涧泉初冽东篱菊正芳还思北牕下髙卧偃羲皇
　　五言絶句─增─唐王绩秋夜喜遇王处士─北塲芸藿罢东臯刈黍归相逢秋月满更值夜萤飞　─原─李白绿水曲绿水明秋月南湖采白苹荷花娇欲语愁杀荡舟人钱珝江行─万木已清霜江边村事忙故溪黄稻熟一夜梦中香
　　七言絶句─原─唐呉融凉思─松间小槛接波平月淡烟沉暑气清半夜水禽栖不定绿荷风动露珠倾　─增─李商隐到秋─扇风淅沥簟流离万里南云滞所思守到清秋还寂寞叶丹苔碧闭门时　─宋秦观秋辞二首─云惹低空不更飞班班红叶欲辞枝秋光未老仍微暖恰似梅花结子时　无数青莎绕玉堦夕阳红浅过墙来西风莫道无情思未放芙蓉取次开　─范成大秋日─碧芦青柳不宜霜染作沧洲一带黄莫把江山夸北客冷云寒水更荒凉　─陆游秋怀─园丁傍架摘黄村女沿篱采碧花城市尚余三伏热秋光先到野人家　─金髙士谈杨休烈村居─篱落牵牛放晚花西风吹落满人家闭门久雨青苔滑时见鸳鸯下白沙　柿叶经霜菊在溪天寒落日见鸡栖西家有客篘新酒红叶萧萧盖芋畦赵元秋日─禾穂累累豆角稠崧前村落太平秋熙熙多少丰年意都在农家社案头　─元郭钰秋辞─鹤认琪花欲下迟蓬莱仙客遣催诗情深写到相思处秋露芙蓉开满池　─明世宗秋日即事─拂暑金风动衮裳满天商吹助新凉农家万寳收成后十里遥闻禾黍香　─陈继儒─草绿苹香縠水纹秋山寂寂冷斜曛庭前双桂牕留影时宿寒鸦与断云　秋老江濒漾夕空萧萧枫叶挂疎红那知三泖清秋思偏寄芦花一寺中
　　诗散句─增─宋鲍照─气交蓬门疎风数园草残─梁简文帝─池莲翻罢叶露篠生寒条　─萧慤─芙蓉露下落杨柳月中疎　─周王褒─苑寒梨树紫山秋菊叶黄─庾信─残秋欲屏扇余菊尚浮杯　─唐太宗─露结林疎叶寒轻菊吐滋　霜翦凉地蕙风捎幽渚荷　─卢照邻─穷巷秋风叶空庭寒露枝─李义府─闗树凋凉叶塞草落寒花张说─汀葭变秋色津树入寒烟　─苏颋─落晖隐桑柘秋原被花实─李峤─梧桐稍下叶山桂欲开花　─李白─一为沧浪客十见红渠秋　─张均─洲白芦花吐园红柿叶稀─尹─风秋树色杂苔古石文斑　─司空曙─花酣莲报谢叶在柳呈疎　─韩翃─蒹葭露下晚菡萏水中秋风翦荷衣碎霜迎栗鏬开─李商隐─秋应为红叶雨不厌青苔　桐槿日零落雨余方寂寥　─温庭筠─江馆白苹夜水闗红叶秋　─李咸用─柳叶飘干翠枫枝撼碎红数花篱菊晚片叶井梧秋─许浑─苇花迷夕棹梧叶
　　散秋砧　─方千─细雨莲塘晚疎蝉橘岸秋─徐锴─雨久莓苔紫霜浓薜荔红　─宋邵雍─红叶战西风黄花笑寒日　─陆游─秋色满江干江枫已半丹─元呉莱─梧桐老叶恨芙蓉新蕊愁　─呉师道─红惜芙蓉落青怜薜荔生─明谢榛─闲庭秋一色满架豆花垂─唐韩翃─风吹山
　　带遥知雨露湿荷花已报秋　─温庭筠─三秋岸雪花初白一夜林霜叶尽红─韩偓─枫叶微红近有霜碧云秋色满呉乡　稻垄蓼红沟水清荻园叶白秋日明　─宋秦观─莫夸春色欺秋色未信桃花胜菊花─陆游─夕露正防沾草棘晨霜已见落楸槐　─杨万里─秋风毕竟无多巧只把燕支滴蓼花─金辛愿─烟迷短草秋还绿露湿寒花晚更香　─元仇逺─山分秋色归红叶风约苹香入画船　─萧国寳─丹枫叶落霜初肃白苇花开月倍明─周权─梧叶庭除秋渐老豆花篱落晚初晴　─明沈德
　　符─绕林行药挈军持小插秋花寄逺思─原─文徴明─江空露下芙蓉叶月出风吹桂树枝　─陈继儒─疎菊篱边如待酒芰荷池上可为衣　─王象晋─禾黍满塲堆玉粒橘橙弄色挂金罍─增─晋谢朓─秋町鬰防茸　─周庾信霜天林木燥　─陈徐陵─江秋岸荻黄─唐李白─木落识嵗秋　秋风生桂枝　清秋凋碧栁　─韩翃─秋江落叶迟─李咸用─薄日防胧秋─李涛─秋槐满地花　─于濆秋沼生荷芰─杜甫─清秋幕府井梧寒─司空曙─菊花枫叶向谁秋　─李益─柿叶翻红霜景秋─李商隐─秋日当堦柿叶隂　─郑谷─红叶黄花秋景寛─杜荀鹤─秋水鹭飞红蓼晚─宋苏轼─枫叶芦花秋兴长　─秦观─雨荷风蓼不胜秋─元叶颙─黄花有恨惊秋老　─赵孟頫─露下碧梧秋满天　─张雨─秋在梧桐疎处多─明孙太初菰米莲房作好秋
　　词─原─明刘基眼儿媚─烟草凄凄小楼西云压雁声低两行疎栁一丝残照数防鸦栖　春山碧树秋重緑人在武陵溪无情明月有情归梦同到幽闺　─增─宋刘镇念奴娇─嫩凉生暁怪今朝湖上秋风无迹古寺桂香山色外肠断幽丛金碧骤雨俄来苍烟不见苔径孤吟屐系船髙栁晚蝉咽破愁寂　且约酒髙歌与鸥相好分坐渔矶石算只藕花知我意犹把红芳留客楼阁空蒙管弦清润一水盈盈隔不如休去月悬良夜千尺别录─原─千金方─秋宜食黍桃葱　秋耕宜早恐霜后掩入隂气　收五谷择吉日上仓先祭仓神　收藏鲜果梨橘之类带枝插萝卜或芋中仍用纸或干穰草包防瓮勿通气
　　七月【立秋七夕附见】
　　增─礼记月令─孟秋之月日在翼昏建星中旦毕中─注─日月会于鹑尾而斗建申之辰也　凉风至白露降　是月也农乃登谷天子尝新先荐寝庙─注─黍稷之属于是始熟　命百官始收敛─注─顺秋气收敛物　─原─梁元帝纂要─七月曰孟秋首秋初秋上秋肇秋兰秋又曰凉月─花月令─是月也桐报秋木槿荣紫薇映月蓼红菱实
　　鸡冠报晓　─增─瓶史月表─七月花盟主紫薇蕙花花客卿秋海棠重台朱槿花使令波斯菊水木香矮鸡冠向日葵
　　彚考─原─诗豳风─七月食瓜　七月烹葵及菽─增─夏小正─七月莠雚苇─传─未莠则不为雚苇莠然后为雚苇故先言莠　湟潦生苹爽死苹秀─传─湟潦生苹也者湟下处也有湟然后有潦潦而后有苹草也爽也者犹疏也苹也者马帚也　初昏织女正东乡时有霖雨灌荼─传灌聚也荼雚苇之莠也为蒋楮之也雚未莠为菼苇未莠为芦　─晋书乐志─七月之辰谓为申申者身也言时万物身体皆成就也　七月之管名为夷则夷平也则法也谓万物将成平均皆有法则也　─秦中嵗时记─进士下第当年七月复献新文求防解故曰槐花黄举子忙　─水衡记─荻苖水七月八月菼花故以名　─梦溪笔谈─七月百谷成实自能任持故曰太乙　─赏心乐事─七月餐霞轩五色凤仙花玉照堂玉簮西湖荷花南湖观鱼应堂东葡萄霞川水荭珍林剥枣　─洽闻记─河中凤林闗有灵岩寺七月十五日溪穴流圣柰出大如琖楚志─水陆寺在沔江深不可测名莲花潭于初秋良
　　夜有莲花艳出水面香浮袭人─立秋─增─礼记月令─是月也以立秋先立秋三日太史谒之天子曰某日立秋盛德在金天子乃斋立秋之日天子亲帅三公九卿诸侯大夫以迎秋于西郊　─要览─列子御风常以立春归乎八荒立秋逰乎风穴是风至草木皆生否则摇落谓之离合风　─东京梦华录─立秋日满街卖楸叶妇女儿童軰皆翦成花様戴之是月瓜果梨枣方盛京师枣有数品灵枣牙枣青州枣亳州枣鸡头上市则梁门里李和家最盛中贵戚里取索供卖内中泛索金合络绎士庶买之一裹十文用小新荷叶包槮以麝香红小索儿繋之卖者虽多不及李和一色拣银皮子嫩者货之熙朝乐事─立秋之日男女咸戴楸叶以应时序或以石楠红叶翦刻花瓣插鬓边或以秋水吞赤小荳七粒七夕─增─荆楚嵗时记─七月七夕人家妇女结防缕穿七孔鍼陈瓜果于庭中以乞巧有喜子网于瓜上则以为符应　─风土记─或问董勋七日为良日饮食不同于古何也勋曰七月黍熟七曰阳数故曰珍糜今惟设汤饼不复有糜矣　─说林─七月七日陈丰以青莲子十枚寄葛勃勃啖未竟坠一子于盆水中有喜鹊过恶污其上勃遂弃之明早有并蔕花开于水面如梅花大取置几头数日始谢房亦渐长剖之各得实五枚如丰来数自是乡人改双星节为双莲节─原─东京梦华録─七月七夕以小板传土旋种粟令生苖置小茅屋花木作田舍家小人物皆村落之态谓之谷板又以瓜雕刻成花様谓之花瓜又以菉豆小豆小麦于磁器内以水浸之生芽数寸以红蓝防缕束之谓之种生皆于街心设防羃帐货卖前三五日车马盈市罗绮满街旋折未开荷花都人善做假双头莲取玩一时提携而归又小儿须买新荷叶执之盖效颦磨喝乐至初六日七日晚贵家多结防楼于庭铺陈磨喝乐花瓜酒焚香列拜谓之乞巧─五色线─仙子云天寳六载侍辇骊山七夕夜张锦缯
　　树花陈饮食焚香于庭拜缕针絍线　─致虚阁杂俎薛瑶英于七月七日令诸婢共翦轻防作连理花千余朶以阳起石染之当午散于亭中随风而上徧空中如五色云霞久之方没谓之渡河吉庆花借以乞巧　七夕徐媫妤雕镂菱藕作竒花异鸟攅于水晶盘中以进上极其精巧上大称赏赐以珍寳无数上对之竟日喜不可言至定昏时上自散置宫中几上令宫人暗中摸取以多寡精麤为胜负谓之鬬巧以为欢笑　─诚斋杂记─蔡州丁氏女精于女红每七夕祷以酒果忽见流星坠筵中明日上有金梭自是巧思益进─常氏日録七日将午时酒服菖蒲一二寸饮酒不醉
　　集藻─文赋散句─增─晋卢湛感运赋─气潋潋而浸冷霜微微而日华翠叶纷以朝落朱华惨以夕捐　─原─梁昭明太子锦带书─桂吐花于小山之上梨翻叶于大谷之中─唐王勃七夕赋─玉绳湛色金汉斜光烟凄碧树露湿
　　银塘视莲潭之变彩见松院之生凉引惊蝉于寳瑟宿兰燕于瑶筐　─宋田锡早秋赋─桐叶潜零下玉栏兮金
　　井桂花增丽鉴珠帘兮绮疏
　　四言古诗─原─晋潘尼七月七日侍皇太子宴─商风初授辰火微流朱明送夏少昊迎秋嘉禾茂园芳草被畴于时秋游以豫以休
　　五言古诗─原─北周庾信奉和初秋─落星初伏火秋霜正动钟北阁连横汉南宫应凿龙祥鸾栖竹实灵蔡上芙蓉自有南风曲还来吹九重　─唐李贺七月乐辞─星依云渚冷露滴盘中圆好花生木未衰黄愁空园夜天如玉砌池叶极青钱仅厌舞衫薄稍知花簟寒暁风何拂拂北斗光阑干
　　五言律诗─
　　御制早秋新霁─卷幔过新雨披襟纳好风余霞明逺岫倒景射晴虹稼穑丰年足乾坤爽气同髙天云断处歴歴见初鸿
　　增─唐太宗仪鸾殿早秋─寒惊蓟门叶秋发小山枝松隂背日转竹影避风移提壶菊花岸髙兴芙蓉池欲知凉气早巢空燕不窥　─宋邵雍和李文思早秋─一雨洗觚棱三川气象清林风传颢气木叶送商声忽忽莲生菂防防菊吐英太平时里老何以报虚生　池畔拖垂栁防边笑晚霞败荷倾敝盖老桧露枯槎嵗暮惊时态年髙惜物华东陵风未替解忆故园　─陆游初秋─借草沾衣露沿溪掠面风桐凋无茂绿莲老有疎红小彴欹危度邻园曲折通新秋得强健一笑莫匆匆七言律诗─
　　御制立秋前一日晚同左右间坐进鲜果偶作─初到金风天气晚微凉雨后画帘垂九重迥出白云逺三殿髙临北斗移珍果满盘新献节碧梧一叶报秋时漏深不寐题诗句月色煇煌照凤墀
　　增─唐韦庄早秋夜作─翠簟初清暑半销撇帘松韵送轻飇莎庭露永琴书润山郭月明砧杵遥傍砌绿苔鸣蟋蟀绕帘红树织蟏蛸不须更作悲秋赋王粲辞家鬓已凋　─明景氏翩翩七夕─楼前萧史忆吹箫鴈足西风倍
　　寂寥望断支机应化石愁填乌鹊未成桥素毫月冷吟梧叶纨扇秋囘识栁条姊妹东邻如乞巧莫教果浪相招
　　七言絶句─增─宋范成大七月十六日石湖路中书事─白葛乌纱称老农溪南溪北水车风稻头的皪黏朝露歩入明珠翠网中　─立秋后二日泛舟越来溪─西风初入小溪帆旋织波纹绉浅蓝行入閙荷无水面红莲沉醉白莲酣　─元赵雍初秋夜坐─夜深庭院寂无声明月流空万影横坐对荷花三两朶红衣落尽秋风生
　　诗散句─增─唐郑槩─江南孟秋天稻花白如氊─白居易清风水苹叶白露木兰枝　─韦庄─柿叶添红影槐柯减绿隂　─李商隐─桂含爽气三秋首蓂吐中旬一叶新宋陆防─风生细葛无三伏月上疎林正四更
　　词─原─宋欧阳修渔家傲─七月新秋风露早渚莲未折庭梧老是处花时节好金樽倒人间防缕争祈巧　万叶敲声凉乍到百虫啼晚烟如埽漏箭初长天杳杳人语悄那堪夜雨催清晓
　　别録─原─占─有三卯田禾熟无则旱种麦─种植─萝卜白菜芜菁芥菜秋黄甜菜莴苣芫荽水仙根苦荬晚红花牛膝葱乌菘腊梅子蜀葵韭　─浇灌─桂树忌浇橙橘粪─收采─胡桃干姜蘑菇斑猫浮萍楮实瞿麦刈蓝卷柏海棠覆盆子使君子毕澄茄麻子藕蔓荆子蔴黄茎白蔷薇刈苎芋石硫黄马鞭草露蜂房石龙芮皮防尾草甜蔕天门冬眼子菜旋覆花白蒺藜荷叶槐实藿香五加皮菱芡石韦蒺藜漆─整顿─沤晚麻翻麦地伐木斫竹　─制用─酱凤仙茎制虀晒葫芦茄干田忌─天火午地火辰荒芜亥九焦酉粪忌酉
　　八月【秋分中秋附见】
　　增─礼记月令─仲秋之月日在角昏牵牛中旦觜觿中─注日月会于夀星而斗建酉之辰也　天子乃难以逹秋气以犬尝麻先荐寝庙　乃命有司趣民收敛务蓄菜多积聚乃劝种麦毋或失时其有失时行罪无疑　─原花月令─是月也槐黄苹笑芝草奏功桂香秋葵髙掇金钱及第─增─瓶史月表─八月花盟主丹桂木樨芙蓉花客卿寳头鸡冠杨妃槿花使令水荭花翦秋罗牡丹花山茶花
　　彚考─原─诗豳风─八月萑苇　八月其获　八月断壶八月剥枣─增─夏小正─八月剥─传─剥也者畜之时也　剥枣防零─传─剥也者取也零也者降零而后取之故不言剥也　─晋书乐志─八月之辰谓为酉酉者緧也谓时物皆緧缩也　八月之管名为南吕南吕任也谓时物皆秀有怀任之象也　─续齐谐记─邓绍八月旦入华山采药见一童子执五防囊盛柏叶上露如珠满囊绍问用此何为荅曰赤松先生取以明眼言终便失所在─荆楚嵗时记─八月十四日以锦防为眼明囊递相饷遗注─按述征记云八月一日作五明囊盛取百草头露洗眼令眼明也　─风土记─里俗以八月雨为豆花雨　─梦溪笔谈─八月枝条坚刚故曰天罡　─赏心乐事八月湖山寻桂现乐堂秋花众妙峰山木犀霞川野菊绮互亭千叶木犀桂隐攀桂杏花庄鸡冠黄葵　─成都古今记─八月有桂市　─山家清事─八月八日为竹醉曰种竹易活　─笋谱─竹八月谓之小春热欲去寒欲来故曰小春　─秋分─增─宋书律志─秋分而禾防定防定而禾熟律之数十二故十二防而当一粟一粟而当一寸中秋─增─碎録─中秋无月则兔不孕蚌不胎荞麦不实─干淳嵗时记─中秋夕禁中赏月延桂　─通考─八月十
　　五为移花日　─禅林备览─有梵僧从天竺鹫山飞来云八月十五日夜桂子落　─清闲供─八月十五日牡丹诞集藻─文赋散句─原─梁昭明太子锦带书─黄花笑冷白羽悲秋既传苏子之书更泛陶公之酒　─增─元王柏长啸山防记─辛卯秋八月与客防于北山于时丹枫缬林香桂染袖金粟垂颍翠荚吐英芙蓉靓冶篱菊敷茂紫兰兮抗茎濯蕊于深幽香稻兮春玉珠于践蹂悬颗苞于枣栗粲青黄于橘柚日暄而不熇雨寒而不骤正一年之佳景也
　　五言古诗─原─晋孙绰秋日─萧瑟中秋日鴈唳风云髙山居感时变逺客兴长谣疎林积凉风虚岫结凝霄湛露洒庭树宻叶乱萦条抚叶悲先落攀松羡后凋垂纶在林野交情逺市朝澹然怀古心濠上岂伊遥　─增─唐白居易南湖晚秋─八月白露降湖中水方老旦夕秋风多衰荷半倾倒手攀青枫树足蹋黄芦草惨淡老容顔零落秋怀抱有兄在淮楚有弟在蜀道万里何时来烟波白浩浩
　　七言古诗─增─宋徐积八月十四夜─有人望月吟太虚半夜秋风吹碧芦碧芦风起吹老桂吟声入月惊蟾蜍明夜中秋更好吟兔肥蟾大桂成林桂兔之外有何物玉池水到中秋溢秋风刮水如霜滴
　　五言律诗─增─唐廖凝中秋月─九十日秋色今宵已平分孤光含列宿四面絶纎云众木排疎影寒流叠细纹遥遥望丹桂心绪正纷纷
  </div>
  <div class="pagination">
   <a href="御定佩文斋广群芳谱_page18.html">
    上一页
   </a>
   <span>
    ...
   </span>
   <a href="御定佩文斋广群芳谱_page14.html">
    14
   </a>
   <a href="御定佩文斋广群芳谱_page15.html">
    15
   </a>
   <a href="御定佩文斋广群芳谱_page16.html">
    16
   </a>
   <a href="御定佩文斋广群芳谱_page17.html">
    17
   </a>
   <a href="御定佩文斋广群芳谱_page18.html">
    18
   </a>
   <span class="current-page">
    19
   </span>
   <a href="御定佩文斋广群芳谱_page20.html">
    20
   </a>
   <a href="御定佩文斋广群芳谱_page21.html">
    21
   </a>
   <a href="御定佩文斋广群芳谱_page22.html">
    22
   </a>
   <a href="御定佩文斋广群芳谱_page23.html">
    23
   </a>
   <a href="御定佩文斋广群芳谱_page24.html">
    24
   </a>
   <span>
    ...
   </span>
   <a href="御定佩文斋广群芳谱_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
