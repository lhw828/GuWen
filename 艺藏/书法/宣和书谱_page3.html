<!DOCTYPE html>
<html>
<head>
    <meta charset="UTF-8">
    <title>宣和书谱 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宣和书谱 - 第 3 页/共 9 页</h1>
    <div class="content">　　
　　○蒲云
　　山人蒲云，西川汉州绵竹人也。幼有方外之趣。布裘筇杖，游山野间。卖药得钱入酒家，醺然醉，类有道之士。尤喜翰墨，作正书甚古。尝以双钩字写河上公注《道经》，笔墨清细，若游丝紫汉，孤烟袅风，连绵不断。或一笔而为数字，分布匀稳。风味有馀，览之令人有凌虚之意。大抵书法自科牛一散，学者纷纷。于是有垂露、偃波、芝英、倒薤之说，各工其习，以文其一家之学，亦宜在所录也。今御府所藏正书二：
　　双钩道经，双钩德经。
　　
　　○释法晖
　　释法晖，政和二年天宁节以细书经塔来上，效封人祝万岁寿。作正书如半芝麻粒，写佛书十部，曰《妙法莲华经》，曰《楞严经》，曰《维摩经》，曰《圆觉经》，曰《金刚经》，曰《普贤行法经》，曰《大悲经》，曰《佛顶尊胜经》，曰《延寿经》，曰《仁王护国经》。自塔顶起以至趺座，层级鳞鳞，不差毫末。更为出香器置其中间而经字仅足，开卷翚飞，照映眼睫，恍然如郁罗萧台，突兀碧落，孕育气象，亦奇观也。说者谓作此字取窍密室，正当下笔处容光一点明而不曜，故至细可书，复有嘹然眸子方办兹事。然其字累数百万不容脱落始终如一，亦诚其心则有是耶。今御府所藏正书一：
　　细书经塔。 
　　
　　卷七
　　行书叙论
　　自隶法扫地而真几于拘，草几于放，介乎两间者行书有焉。于是兼真则谓之真行，兼草则谓之行书。爰自西汉之末，有颍川刘德升者，实为此体，而其法盖贵简易相间流行，故谓之行书。德升而下，复有钟繇、胡昭者同出于德舁之门。然昭用笔肥重，不若繇之瘦劲，故昭卒于无闻，而繇独得以行书显，当时谓繇善行押书者此也。及晋王羲之、献之心得神会处，不由师授，故并臻其极，蔚然为翰墨之冠。晚有王珉复善此学，而议其书者有峻如崧高、烂若列星之况。信乎行书之在字学，非富规矩、有来历不能作此。譬之千里之足，屈伏枥下，则成亏何在？及其缓辔阔步，争驰蚁封间，于是驽骥遂分。书之有行，亦若也。今得其自晋以来至于本朝，以行书名世者，凡五十有八人焉。其间如晋之王檬，宋之薄绍之，唐虞世南、欧阳询、李邕、苏灵之之徒，各各自具一体，杰然出于其类者多矣。本朝则有李建中、苏舜钦、陆经、王安石、蔡京，笔势翩翩，足以追配古人，名垂后世，有可观者。于是类而裁之为一家法。
　　
　　行书一
　　王衍
　　晋王衍字夷甫，琅邪临沂人。相孝怀，官至太尉。早岁颖悟，初诣山涛，涛嗟叹良久，目送其去曰：“何物老妪生宁馨儿。”及长，闻誉四驰。明悟若神，谓可比子贡，声名籍甚，倾动当世。善谈名理，得庄老旨趣。每论事有不安，随即更改，世号口中雌黄。朝野翕然，谓之一世龙门。手捉玉柄麈尾与手同色，顾恺之作《画赞》，亦称衍岩岩清峙，壁立千仞，斯足以仿佛其人也。武帝闻之，问王戎曰：“衍于当世谁比？”戎曰：“当从古人中求耳。”其为世所尚如此。初好论从横之术，晚乃弃世事，口不言钱称“阿堵物”而已。晋室士夫雅尚清谈者，衍为之倡也。及为石勒所囚，心知必死，乃痛自引咎，慨然叹日：“向若不祖尚浮虚，戮力以正天下，犹不至此。”其弟澄亦尝谓衍日：“兄形似道而神峰太俊，是宜不克令终。”作行草尤妙，初非经意，而洒然痛快见于笔下，亦何事双钩、虚掌、八法、回腕哉？其自得于规矩之外，盖真是风尘物表脱去流俗者，不可以常理规之也。今御府所藏行书一：
　　尊夫人帖。
　　
　　谢奕
　　谢奕字无奕，秣陵人。官至安西将军豫州刺史。少有名誉。初为剡令，与桓温善，温辟为安西司马。敦笃布衣之好，于温坐，岸帻笑咏自若。温尝曰：“我方外司马也。”喜作字，尤长于行书，飘逸之气人人眉睫。故窦皋以赋美之曰：“达士逸迹，乃川厄奕；毫翰云为，任兴所适。”又见无奕之书，不拘于俗学之妙，而风气自高，当时以为达士也。初从见尚为西州日有德政，既卒，州人思之，请以奕嗣尚，迁都督豫、司、冀、并四州事。其知名缙绅间
　　有素如此。今御府所藏行书一：
　　秋月帖。
　　
　　，桓温
　　桓温字符子，谯国龙亢人。官至丞相。生未期温峤见之曰：“此儿有奇骨。”故以温名之。温豪爽有气概，姿貌雄伟而面有七星。刘愤尝称其眼如紫石棱，须作猬毛磔，斯亦见其异也。然温挺英迈之气韫文武之才，笼络贤杰，驾驭英雄，受寄扦城，用恢威略，功有可称者矣。及总戎马之权，居形势之地，有睥睨窥觎之意，斯实斧钺之所宜加，人神之所同异也。温墨迹见于世者尤少，然颇长于行草观其《收东道表》与夫法帖石刻，字势遒劲，有王、谢之馀韵，亦其英伟之气形之于心画也。今御府所藏行书一：
　　东道表
　　
　　谢安
　　谢安字安石，世为秣陵人。官至太保。方时王谢两族各以文采相高，而安于谢族尤主斯文盟会，居伯仲群从问若师资礼。尝与王蒙语，蒙曰：“此客密密，为来逼人。”王导亦深器之。四十不仕，高卧东山，屡违朝旨，天下翕然有公辅望。及起，应辟为宰相。当桓温跋扈，谈笑却之，终至于帖然而后已。苻坚以百万之众饮马江左，势欲吞食晋国，人心危甚，而安用谢玄辈，亲授方略，各当其任，从容缓带，以威重压浮议，终至以寡胜众，一扫而群虏净尽。使东晋社稷增重九鼎，皆安之力也。若其风气蕴藉，为名流所慕，如拥鼻挥葵扇，又其馀耳。盖是种种超诣，每经意处便非他人可到。初慕羲之作草正字，而羲之有解书者。后之评其字者，亦谓纵任自在，若螭盘虎踞之势，要当人能品也。然其妙处，独隶与行草耳。此所有惟行书为多。其家若尚、若万、若道蕴，皆以书名世者，信有自来矣。今御府所藏行书三：
　　中郎帖，近问帖，善护帖。
　　
　　谢万，
　　谢万字万石，官至豫州刺史。其才器隽秀，颇喜矜持，故早得时誉。简文帝初作相对，闻万名，召为抚军从事中郎。万着白纶巾，衣鹤氅裘，履版而前。既见，与简文共谈移日，其风致见重于时如此。万工言论，善属文。作字自得家学，清润遒劲，风度不凡。然于行草最长，惜其岁月之久，少及见者。独《鲠恨》一帖，尤着见于世。其亦魏晋已来流传到眼者，类多哀悼语，此其然也。今御府所藏行书二：
　　贤妹帖，鲠恨帖。
　　
　　陆玩
　　陆玩字士瑶，吴人机从弟也。器量洪雅，弱冠有美誉。善翰墨，尤长行书。及登公辅，谦逊不辟掾属，成帝闻而劝之，不得已从命，所辟皆寒素有行之士。玩以弘重为人主所贵，禀性通雅不以名位格物，诱纳后进谦若布衣，缙绅之徒莫不依之。时瑞星见，以疾不能造朝，亲书其表以贺，略日：“德合神明，嘉瑞屡臻，普天率土，莫不同庆。”其笔力瘦硬有钟繇法。然议者谓繇书如云鹤游天，群鸿戏水，行间茂密，实亦难过。玩之字画，虽不期与之方驾，然雅重之气发于笔端而有典则，亦足以昭示于世也。玩官至尚书令、兴平伯。今御府所藏行书一：
　　贺瑞星表晋元帝批附。
　　
　　张翼
　　张翼字君祖，下邳人。官至东海太守。善隶草，时穆帝令翼写王羲之手表。穆帝自批其后，羲之殆不能辨真赝，久乃悟曰：“小人几欲乱真。”王僧虔尝谓羲之书一朝人物莫有及者，而翼之书遂能乱真，故已咄咄羲之矣。盖翼正书学钟繇，草书学羲之，皆极精妙。当时与王修、江灌辈并驰争先，今观其行书，故可以想见其它云。今御府所藏行书一
　　舅氏帖。
　　
　　王蒙
　　王蒙字仲祖，太原晋阳人也。官赠司徒。蒙少时放纵不羁，晚节克己励行。有风流美誉，虚己应物，思而后行，喜怒不形于色。美姿容，居贫，帽钟人市，而市妪悦其貌遗以新者，时人以为达。工隶书草法，俱入能品。王僧虔以谓可比庾翼，议者小以为过论。章草作人字法，尝谓趣之欲利，按之欲轻，世以蒙为知言。然世所存者多行书，王安石初学其书颇得笔意。论者以谓有横雨斜风之势，则蒙之书又可知矣。今御府所藏行书一：
　　馀杭帖。
　　
　　王徽之
　　王徽之字子猷，逸少冢嗣也，世家秣陵。官至黄门侍郎。初参桓温幕下为狂司马，忘形骸，无客礼，温优之不校也。及佐桓冲，尤不事事，惟以手板拄颊云“西山朝来，致有爽气”而已，啸咏竹间，寄以天乐。山阴雪夜，理舟诣戴，乘兴而往，尽兴而还，世称其真正以傲达凌物。故名教之流或病之，要之亦王氏佳子弟也。其作字亦自韵胜，羊欣谓尤长于行草，信不诬矣。然律以家法，在羲献间持未可以甲乙论云。今御府所藏行书四：
　　僧伦帖，至节帖，仲宗帖，蔡家帖。
　　
　　王邃
　　王邃，失其世系。官至平北将军徐州刺史，而世所传者特因其书尔。作行书有羲献法，疑是其家子弟，故典刑具在，而后世，虽断纸馀墨亦复宝之也。《婚事》一帖尤为人所知，流传至今，观其布置婉媚，构结有法，定非虚得名。大抵字学之妙，晋人得之为多，而王氏之学尤盛焉。今御府所藏行书一：
　　婚事帖。 
　　
　　卷八
　　行书二
　　孔琳之
　　宋孔琳之字彦琳，会稽山阴人。官止祠部尚书。琳之好文博古，至于音律之习无不超诣，作行草度越流辈。方时以刚正自力，不能阿谀当前者，故奄奄众人后。至于作字之工，人不得而掩遏也。议者以谓飞流垂势，则吕梁之水焉。二王已后略无其比。王僧虔亦谓琳之书天然绝逸，极有笔力。盖其所养豪放，耻事迟拙，故笔端流畅快健，若不凝滞于物者。或以谓功夫少，此又责备春秋之法也。今御府所藏行书一：
　　日月帖。
　　
　　陶弘景
　　梁陶弘景字通明，丹阳秣陵人也。身长七尺四寸，神采耸秀，有仙风道骨。读书万馀卷，善琴棋，主草隶，而行书尤妙。大率以钟王为法，骼力不至而逸气有馀。然苦心笃志，未尝懈倦。无纸墨则至于以荻画灰，苦恨无书以为楷式，则愿作主书吏。故其答武帝论书云：“愚固博涉，患未能精。”其刻意于学有至于此。袁昂谓其书如吴兴小儿，形虽未成长，而骨体甚骏快；李嗣真亦云如丽景霜空，鹰隼初击：俱以骏快称。今观其书，信乎其非虚言也。弘景少得养生之道，初为诸王侍读，除奉朝请郎，上章辞禄，止于句容之句曲山。自号华阳隐居，辟谷导引，老而童颜，真神仙中人也。后赠中散大夫。今御府所藏行书六：
　　杨瑷瑶密帖，华阳洞天帖，屈画帖，茅山帖，带名帖，茅山仙迹。
　　
　　王筠
　　王筠字符礼，一字德裘，琅邪临沂人。官至太子詹事。筠天资颖悟，自七岁能属文，年十六为《芍药赋》，见者皆赏其奇绝。及长而学益工，与从兄泰齐名。一时如陈郡谢览，弟举亦有重誉。人为之语曰：“谢有览举，王有养炬。”炬即泰，养即筠，并小字也。尚书令沈约为当时辞宗，每慎许可，见筠文必咨嗟吟咏，以为己所不逮。尝作《草木十咏》，书于约郊居之壁不加篇题。约谓人日：“此诗指物呈形，不假题目。”一日，从容启梁高祖曰：“晚来名家，唯见王筠独步⑨。”是约之所许，盖不诬矣。迁中书舍人，掌东宫书记，昭明太子宴于元圃。太子执筠之袖，抚刘孝绰之背云：“所谓‘左把浮丘袖，右拍洪崖肩。”其见重如此。筠即僧虔之孙，僧虔以书名世，而筠于书遂复有家传之学。尤喜手抄书史，至寓目瞥观皆即疏记，自是笔端复熟，纵使不学亦自超诣。尤工行书。然筠性洪厚，不以艺能高人，故于书世罕其传。要是王谢家风范，自应度越流辈。今御府所藏行书一：
　　至节帖。
　　
　　陈叔怀
　　陈陈叔怀，不载于史，作行书笔画圆整，其《论梅发》一帖，字虽妩媚而中藏劲气。如幽香孤艳凌轹冰雪者，其清致自应如此。大抵昔人为文肆笔，莫不因其感发。既得于心，遂应于手，亦自不知其所以然也，至如王羲之《来禽青李帖》，最为知名。《梅帖》宜其为世所传也。陈都江左，而梅本江淮物，因知叔怀其必江左人也。今御府所藏行书一：
　　梅发帖。
　　
　　票凝
　　蔡凝字子居，济阳考城人也。以名公子选尚高宗女信义公主，拜驸马都尉。幼警悟，闻见必晓，而风仪俊迈，容止详雅。好儒学，博涉经传，喜为文辞；善草隶，而行书尤擅一时。凝家世贵显，又身为国婿，既不为膏粱纨绮所移。而字画秀润，风致尚可以追步晋人。书法至陈故亦少变，如凝刻意字学，为时推许，岂易得哉！官至中书侍郎晋陵太守。今御府所藏行书一：
　　明希帖。
　　
　　虞世南
　　唐虞世南字伯施，越州馀姚人，官至银青光禄大夫、秘书监。与兄世基执弟子礼于吴郡顾野王，力学不倦，至累旬不盥栉。文章婉缛，慕仆射徐陵，由是声誉籍甚。陈灭，与世基入隋。世基辞章清劲过世南，而赡博不及，俱名重一时，议者以比晋二陆。释智永善书得王羲之法，世南往师焉。于是专心不懈，妙得其体，晚年正书遂与王羲之相先后。当时与欧阳询皆以书称，议者以谓欧之与虞，智均力敌，亦犹韩卢之追东郭魏也。虞则内含刚柔，欧则外露筋骨，君子藏器，以虞为优。盖世南作字，不择纸笔，皆能如志。立意沉粹，若登太华，百盘九折，
　　委曲而入杳冥。或以比罗绮娇春，鹩鸿戏海；层台缓步，高谢风尘：其亦善知书者。族子纂，孙郁，皆能继世，而风骨不逮@。世南外若不胜衣而中抗烈，论议持正，气无所屈。唐文皇一见奇之，尝日：“与世南商略古今，有一言失，未尝不怅恨。”乃诏曰：“世南一人有出世之才，遂兼五绝：一曰忠谠，二曰友悌，三曰博闻，四曰词藻，五曰书翰。有一于此，足谓名臣，而世南兼之。”其器重如此。尝作《笔髓》，学者多宗焉。有《孔子庙堂碑》、《千佛铭》、《师子赋》、《昭陵刻石铭》、《嘉瑞赋》最闻于时。然世南虽以正书见称，而行书出奇处亦不在名流下。此所得惟多行字耳。今御府所藏一十有三：
　　行书：积年帖，借乳钵帖，枕卧帖，蔬会帖，翰墨帖，贤士帖三，汝南公主铭稿。
　　草书：论道帖，关内帖，前书帖，临张芝平复帖。
　　
　　欧阳询
　　欧阳询字信本，潭州临湘人，官止太子率更令。敏悟超绝，江总一见知其令器也，于是授以书传。每读辄数行俱下，遂该洽经史，为时闻人。初仕隋为太常博士，唐高祖微时数与游，既即位，累擢给事中。询喜字，学王羲之书，后险劲瘦硬自成一家，议者以谓真行有献之法。盖自羊欣、薄绍之已后略无勃敌，独智永恃兵精练，欲与棋鼓相攻。而询猛锐长驱，智永亦复避锋，殆将为之夺气。其作《付善奴传授法》，笔意殆尽，是诚有得者。至鸡林遣使求询书，高祖闻而叹日：“询之书名，远播夷狄，彼观其迹，固谓形貌魁梧耶。”当时名重如此。询尝行见索靖所书碑，初唾之而去，后复来观，乃悟其妙，于是卧于其下者三日。由是晚年笔力益刚劲，有执法面折庭之风。或比之草里蛇惊，云间电发；至其笔画工巧，意态精密俊逸处，而人复比之孤峰崛起，四面削成心：论者皆非虚誉也。然询以书得名实在正书，若《化度寺石刻》，其墨本为世所宝，学者虽尽力不能到也。而张怀瑾又称其飞白、隶、行、草入妙，大小篆、章草人能。盖亦各具一家之见。然而询虽以正书为翰墨之冠，至于行字，又复变态百出，当是正书之亚。此得其行字为多焉。子通。亦善书，临仿咄咄逼真。今御府所藏四十：
　　正书：卫灵公论，强弱论，节封奕事，节苏原事。
　　行书：秋风辞，周公帖，邹穆公帖，齐宣王帖，商读书帖，苟公帖，战国策帖，子卿帖，庾亮帖，张翰帖，度尚帖，戴逵帖，善奴帖三，祭祀帖，四时祭祀帖，百家帖，门籍帖，自遣帖，劝学帖，海上帖，隅噢帖，祖纳帖，守谦帖，薄冷帖，金兰帖，北游帖，讲书等帖，千文。
　　草书：孝经，院君帖，盈虚帖，京路帖，途路帖，京兆帖。
　　
　　欧阳通
　　欧阳通，潭州临湘人，官至司礼郎判纳言事。父询以书名著于时。通蚤孤，母徐氏教以父书，惧其家学不振，于是每遗通钱绐云：“质汝父书迹之直。”通遂刻意临仿，不数年乃继询名，号“大小欧阳体”。然行草得询之险劲，盘结分布，意态则有所未及，亦不失其为名书也。通晚喜用狸毛为笔，覆以免毫，管用象犀，非得此不作字也。其亦为标制，若询不择纸笔皆能如志，则通未为达论也。至风节学艺，父子表见一时，为唐名臣，亦已美哉！今御府所藏行书二：
　　节陈高祖本纪，千文。
　　
　　陈柬之
　　陆柬之，吴郡人也，官至朝散大夫守太子司议郎。柬之，虞世南甥也，少学舅书，多作行字，晚擅出蓝之誉，遂将咄逼羲献。落笔浑成，耻为飘扬绮靡之习。如马不齐毛，人不栉沐，虽为时鄙，要是通人之达观。但览之者，未必便能识其佳处。论者以谓如偃盖之松，节节加劲，亦知言哉！然人材故自有分限，柬之书其隶行人妙，章草、草书入能，是亦未免其利钝也。书《头陀碑》、《急就章》、《龙华寺额》、《武丘东山碑》最闻于时。此所存者，特《头陀碑》、《急就章》耳。今御府所藏六：
　　行书：兰若碑，头陀寺记，兰亭诗，千文，临王羲之兰亭叙。
　　草书：急就章。
　　
　　李邕
　　李邕字泰和，扬州江都人也。尝作北海守，故世“李北海”。父善，有雅行，博通古今，然不能属文，人号曰“书簏”。邕资性超悟，才力过人，精于翰墨，行草之名尤着。善注《文选》，书成以问邕，不敢对，而意欲有所更。善令邕补其遗，邕则附事见意，灿然明白。善以其意不可夺，故两存其书。邕一日谒特进李峤，言读书未备，愿一见秘书，及假直秘书，未几月而辞去。峤惊问其奥篇隐帙，了辨如响，峤叹服之。邕刚毅忠烈，临难不苟免。少习文章，嫉恶如仇，不容于众，邪佞为之侧目。然虽诎不进，而文名天下。卢藏用谓之如干将镆铘，难与争锋，但虞伤缺耳。邕初学变右军行法，顿锉起伏既得其妙，复乃摆脱旧习，笔力一新。李阳冰谓之书中仙手。裴休见其碑云：“观北海书，想见其风采。”大抵人之才术多不兼称，王羲之以书掩其文，李淳风以术掩其学；文章书翰俱重于时，惟邕得之。当时奉金帛而求邕书，前后所受巨万馀，自古未有如此之盛者也。观邕之墨迹，其源流实出于羲之，议者以谓骨气洞达，奕奕如有神力，斯亦名不浮于实也。杜甫作歌以美之日：“声华当健笔，洒落富清制。”为世之所仰慕率都如此。今御府所藏行书十：
</div>
    <div class="pagination">
<a href="宣和书谱_page2.html">上一页</a><a href="宣和书谱.html">1</a><a href="宣和书谱_page2.html">2</a><span class="current-page">3</span><a href="宣和书谱_page4.html">4</a><a href="宣和书谱_page5.html">5</a><a href="宣和书谱_page6.html">6</a><a href="宣和书谱_page7.html">7</a><a href="宣和书谱_page8.html">8</a><a href="宣和书谱_page9.html">9</a><a href="宣和书谱_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
