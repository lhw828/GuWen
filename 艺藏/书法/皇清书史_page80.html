<!DOCTYPE html>
<html>
<head>
    <meta charset="UTF-8">
    <title>皇清书史 - 第 80 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 80 页/共 122 页</h1>
    <div class="content">　　善书 【江宁府志】 
　　李御字琴夫号萝村别号小花山樵丹徒诸生 
　　工书法 【弋戟翠薇花馆词钞】 
　　李震甲字东木益都人文藻子由举人官信阳知州有摹古法书十卷 【家言随记】 
　　李佳言字谨之善楷书游京师董文恭招入第奏疏尺牍半出其手乾隆五十八年补缮御制诗二十七册数日而毕嘉庆元年恭缮太上皇圣制古文计字六千有奇时方炎暑晨受诏日未昃进呈仁宗异之后官福建县丞 【兴化县志】 
　　李瑴字中玉号介石嘉兴廪贡嘉庆元年举孝廉方正少喜肄书初学张文敏后得褚公枯树赋旧拓本暇则临摹笔法益苍劲 【钱仪吉撰状】 
　　书法褚河南晚眚一目犹能伏案作细楷书 【嘉兴县志】 
　　楷仿率更里中碑版多出其手 【续梅里诗】 
　　按卒于道光二十年十二月二十日年七十有六 
　　李世淳字静堂临武人嘉庆六年举人八旗官学正黄旗教习工行楷书 【木叶厱法书记】 
　　李文耕字心田号复斋晚号垦石老人嘉庆七年进士官贵州按察使 
　　王赠芳撰行状云善书法端严凝重肖其为人 
　　作书方劲如其人 【师友集】 
　　李兆洛字申耆晚号养一老人阳湖人嘉庆十年进士官凤台知县兆洛自题草书临本后云予偏嗜临池逮经三纪古人之作所见日多摹勒之勤不间寒暑 
　　蒋彤养一子述云于古人之书无不学得颜尤深率十日以挥洒辄数十百纸 【丹棱文钞】 
　　毛岳生曰先生书势骞逸从容围范包慎伯书奇峭劲质运以沈实虚邈自到神骏若李先生则雅整坦白不刻意求工便得古贤渊妙慎翁所不逮者大约在此求工一境耳 
　　李兆洛行书佳品上 【国朝书品】 
　　予有大令行书七言楹帖笔势健举书味盎然似康雍间入手笔 【郁栖书话】 
　　李福字备五号子仙一号兰室吴县人嘉庆十五年举人 
　　工书由虞褚以逮晋人 【苏州府志】 
　　精书法晋唐名碑临摹神肖侨庽拱玉楼求书笺幅积案如山 【昆山县志】 
　　善诗词及行楷书书宗褚河南圆劲多姿 【墨林今话】 
　　长洲李福为士礼居写明道本国语付刊 【书林清话】 
　　李在青字贯时号白桥一作柏乔湘潭人嘉庆十六年进士官中书书法入赵吴兴室 【陶澍印心书屋集】 
　　以书名京师 【湘潭县志】 
　　李彦章字则文号兰卿一号榕园侯官人嘉庆十六年进士官山东盐运使 
　　汤鹏曰善书 【海秋文集】 
　　李敷荣字春晖历城人嘉庆十八年恩赐举人官海丰训导工书 【山东通志】 
　　李沆训字伊 【一作彝】 卿沅陵人嘉庆十八年拔贡官黄州教授 
　　书法超隽 【李元度天岳山房集】 
　　李汝砺字贡三武进人嘉庆时拔贡书法娟秀 【金捧阊守一斋笔记】 
　　李英字花影号他山兴义人嘉庆中拔贡工书神似米颠 【黔诗纪略后编】 
　　李筠嘉字修林号笋香上海人候选光禄寺典簿 
　　工书 【墨林今话】 
　　李蔚秀字筠坞一作篔屋义州诸生以子维藩官礼部郎中赠如其官精楷法学赵吴兴闲邪公家传得其神凡所读之书皆手自缮写高可等身 【文祥撰家传】 
　　谨按高祖筠坞公所钞经籍尽毁于庚子之乱今仅存所评同时名人制义一册 
　　李炘字心斋吴人学书于韩梅坡 【还读斋集】 
　　李聘字一征号作舟一号静庵嘉兴人 
　　擅隶书 【嘉兴县志】 
　　工分隶 【金石学录】 
　　书法追秦汉而铁笔是三桥的派较张文鱼征君有过之无不及 【计楠墨余赘稿】 
　　李琮字玉昆工小篆铁笔 【嘉兴县志】 
　　李春冋临川人春湖族侄工篆书精刻竹石 【桂游日记】 
　　李宗照青州人有摹古法书书十卷 【家言随记】 
　　按宗照益都人南磵司马文藻之孙 
　　李汝璜号佛云大兴人官扬州盐场工隶书 【蠡庄诗话】 
　　李堂字允升号西斋仁和人 
　　王槐赠诗云小笔衡山工新词玉田尚 
　　李效昉字静远号东初别号荧台山人河曲人善书 【黄宅中撰传】 
　　李观正字端友别号云壑山人湘潭人工书嗜酒醉即作字顷刻百幅不轻与人 【沅湘耆旧集】 
　　李芝生合肥人工书仿梁巘法 【庐州府志】 
　　李登瀛舒州岁贡生工楷书 【同上】 
　　李永谦字吉庵号蕴山贡生诗词书法俱堪赏味 【清丰县志】 
　　李能白通江贡生善二王书 【四川通志】 
　　李锡绅字啸山荆溪诸生善书 【书画家笔录】 
　　李文炜荆溪武生能作颜平原行书 【同上】 
　　李廷铨字啸筠昆山诸生笔法宗欧柳二家为同里朱启房弟子 【同上】 
　　李敬中字允卿杭州诸生工书法 【杭郡诗辑】 
　　李隆蕚字棣春号劭青宁乡人道光五年拔贡官贵州同知书逼平原 【天岳山房集】 
　　李清淑字小泉词垣孙道光十一年举人官房山训导诗词书法俱有高曾矩矱 【乐亭县志】 
　　李佐贤字贻隽号竹朋一号石泉利津人道光十三年进士官汀州知府 
　　鲍康曰书名重一时 
　　放按太守喜书画及古泉币着有书画鉴影古泉汇诸书 
　　李鸿畴原名受彭字小岚历城人道光十五年顺天榜举人官楚雄知府 
　　善书法 【山东通志】 
　　李彤字星桥邹平举人道光十八年任怀来知县工书 【怀来县志】 
　　李鹤年字子和号雪岑蔚秀孙道光二十五年进士官浙闽总督 【李孺填讳】 
　　许振祎撰家传云公于书学极为留意端严奇崛如其人同年中如阎文介毛文达周自庵侍郎杨海琴观察举非其敌 
　　德林曰公书天骨开张学争坐位帖得其神理论者谓堪与南园 
　　通副颉颃擘窠大书尤擅绝一时 
　　尹耕云曰公幼即善书尝与郭兰石包慎伯辈研究笔法能悬笔作蝇头楷初学赵承旨兼法柳少师继爱王孟津行草摹仿毕肖嗣因鄙其为人乃改学颜鲁公书日临争座位帖一过不间寒暑计人间当有数千本也 
　　邵琦曰公性喜作书兼精鉴赏尝辑刻文征仲祝希哲董玄宰王觉斯四家书为敬和堂法帖四卷 
　　吴重憙曰此邵典史传系公少年官翰林时所书蝇头小楷妙绝人寰 
　　李泰来字次卿仁和人道光二十六年副贡善书 【杭郡诗三辑】 
　　李鸿章字少荃 【一作泉】 
　　号仪叟合肥人道光二十七年进士官大学士封一等肃毅侯谥文忠 
　　朱孔彰撰功臣别传云每日昧爽起案上有一宋拓兰亭必临摹百字吴汝纶与李季皋尺牍云惠书并寄示师相临摹圣教一册宝气怪发照耀池馆真旷代奇珍也往年与曾栗諴私论吾师书法栗諴以为最有马匠迈淋漓之气吾尝叹为知言今又垂二十年师门老而好学日进无疆近年所见人家屏幛辄疑是唐人手笔不惟功伐盖世即偶尔飞翰故亦当代一人 【吴挚甫尺牍】 
　　李彭龄汉军正红旗人道光中为无锡知县工书 【书画家笔录】 
　　李文喆字吉甫武进举人道光中官盐城教谕善书法 【同上】 
　　李愿字慰望兆洛子工篆书 【武阳合志】 
　　李欣荣字陶村南海岁贡小楷匀整 【艺谈录】 
　　李景云字篔川番禺人工楷法有书名 【同上】 
　　李文杏字实庵号少石瑴子官易州知州工书尝为钱警石学博摹徐季海隶书多宝塔碑额不爽毫发学博以永奉无疆瓦当砚酬之并媵以诗有李侯落纸日万字六砚一箧书益工之句 【木叶厱法书记】 
　　李渫字小宝吴县人宝之司训瑶子工篆隶铁笔着有印谱何廉昉序之 【同上】 
　　李基字德容江阴人幼习贾暇即临池得二王笔法 【书画家笔录】 
　　李翔鸿字遵陆别号祝鸡翁砀山诸生工书法 【同上】 
　　李砥柱字子中廪生工书法 【乐亭县志】 
　　李臣霖字春泉溧水人楷法平原能作擘窠大字 【金陵通传】 
　　李世谦字吉人江宁诸生工书法 【同上】 
　　李仁曾字符建广德诸生工书 【安徽通志】 
　　李洽字舜卿新化举人官教谕 
　　周寿昌曰能悬臂内擫作小楷 【思益堂日札】 
　　彭旭曰书法精到 【暄坞诗钞】 
　　李宪字圣时优贡生书师董赵能窥其堂奥邑侯陈华祝以善书名极钦佩之 【宁津县志】 
　　李鼎元字月生钱塘诸生工书 【杭郡诗三辑】 
　　李鸿裔字眉生号香严又号苏邻中江人咸丰元年举人官江苏按察使 
　　俞樾撰墓志云十岁能书无一笔苟简咸丰元年应顺天乡试名动都下士大夫所持便面不得君书则以为媿 
　　黎庶昌撰墓志云书法甚精 【拙尊园集】 
　　工书 【金石学录续补】 
　　工行楷书自北朝以至唐宋无不临仿有石刻一册 【木叶厱法书记】 
</div>
    <div class="pagination">
<a href="皇清书史_page79.html">上一页</a><span>...</span><a href="皇清书史_page75.html">75</a><a href="皇清书史_page76.html">76</a><a href="皇清书史_page77.html">77</a><a href="皇清书史_page78.html">78</a><a href="皇清书史_page79.html">79</a><span class="current-page">80</span><a href="皇清书史_page81.html">81</a><a href="皇清书史_page82.html">82</a><a href="皇清书史_page83.html">83</a><a href="皇清书史_page84.html">84</a><a href="皇清书史_page85.html">85</a><span>...</span><a href="皇清书史_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
