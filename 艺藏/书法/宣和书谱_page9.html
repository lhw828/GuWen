<!DOCTYPE html>
<html>
<head>
    <meta charset="UTF-8">
    <title>宣和书谱 - 第 9 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宣和书谱 - 第 9 页/共 9 页</h1>
    <div class="content">　　八分书叙论
　　为八分之说者多矣。一日东汉上谷王次仲以隶字改为楷法，又以楷法变八分，此蔡希综之说也。一日去隶字八分取二分，去小篆二分取八分，故谓之八分，此蔡琰述父中郎邕语也。前世之善书，类能言其书矣。然而自汉以来，至于唐千百载间，金石遗文之所载，特存篆隶行草，所谓八分者何有？至唐则八分书始盛，其典刑盖类隶而变方广，作波势，不古不严，岂在唐始有之耶？杜甫作《八分歌》，盛称李潮、韩择木、蔡有邻㈣，是皆唐之诸子。而今所存者又皆唐字，则希综、蔡琰之论安在哉？盖古之名称与今或异，今所谓正书，则古所谓隶书；今所谓隶书，则古所谓八分，至唐则又于隶书中别为八分以名之。然则唐之所谓八分者，非古之所谓八分也。今御府所藏八分者四人，曰张彦远，曰贝冷该，曰于僧翰，曰释灵该。是四子俱唐人，则知今之八分出于唐明矣，故不得不辨以诏后世云。
　　
　　于僧翰
　　于僧翰，河南人也。工八分，与贝冷该俱擅名江左。冷该学明皇书，笔迹疏弱，但得其点画耳，意气格力殆无取焉。僧翰师韩择木，字体妍美，参用篆法，故比冷该为胜。大抵人之学也，有志于上而止于中，有志于中则下焉而已。此僧翰所以区区之学，所得仅及择木焉。初王羲之初学卫夫人书，徒费年月，故知羲之所造殆将凌轹而上矣，则僧翰之于师资宁有是哉？议者以谓僧翰字虽妍美，而格律不高，亦其八分之学去古已远，使技穷于此，亦不过如是而止耳。今御府所藏八分书二：
　　千文上、下。
　　
　　张彦远
　　张彦远，河东人。能文，工字学，隶书外多喜作八分。其家既出累世缙绅之后，且复好事，故藏积图书如钟、张、卫、索、王羲、献而下，每至成轴。大父稔已有书名，初得钟繇笔意，壮岁遂仿献之，暮年人许有羲之风度，盖凡三变而后有成。此其遗风馀泽，沾馥后人者特非一日。彦远既世其家，乃富有典刑而落笔不愧作者。观其为论，以谓书非小道，本以助人伦，穷物理，神化不能以藏其秘，灵怪不能以遁其形，则知盘礴胸次者，固已吞食云梦之八九矣。其流于笔端自应过人，矧夫历代奇观一一到眼，而手传心受处复有家学耶！尝作《法书要录》一十卷，具载古人论书语，且以完传列之，又以九等品第书学人物，自汉至唐上下千百载间，
　　其大笔名流几不逃彀中矣。更撰《历代名画记》为十卷，自序其右云：“得此二书，则书画之事毕矣。”观其编次之善，果非虚语。又尝以八分录前人诗数章，至其仿古出奇，亦非凡子可到。今御府所藏一十一：
　　八分：李将军征回诗，维山庙诗，宿僧院诗，山行诗。
　　草书：临王羲之初日帖，临王羲之还问帖，临王羲之思想帖，临王羲之丹阳帖，临王羲之清和帖，临王羲之别纸帖，临王羲之书问帖。
　　
　　贝冷该
　　贝冷该，史亡其系，以八分书名于江左，一时推许。盖在唐室，明皇以此道为诸儒倡，当时臣子无不以此相高。若冷该者，固在步趁之末，而评其书者，谓虽效明皇，而笔力疏弱，惟知点画而已。观其书《蓬莱观碑》，可以目击而意晓矣。虽然八分书最为近古，士大夫类皆尚之。韩愈诗云：“阿买不识字，颇知书八分；诗成使之写，亦足张吾军。”谓阿买不识字，犹知是书附大儒间荣垂不朽。况冷该知力学择术，是宜亦得名也。今御府所藏八分书一：
　　蓬莱观碑。
　　
　　释灵该
　　释灵该，史亡其传，会昌中以八分书称于时。手和笔调，固亦可采，论其追步古人，且几何哉！虽然亦有以倡之者。盖唐自明皇御世，首以此道为士大夫之习，于是上之所好下必甚焉，若李潮辈以八分名世。潮一字出遂有百金之直，则闻其风而悦之者，可无其人。今于灵该见之矣。今御府所藏八分书一：
　　种柳歌。 
　　
　　制诏告命补牒附叙论
　　昔者帝王坐法官，垂衣裳，不出九重深密之地，使四方万里朝令夕行，岂家至户晓也哉？以吾有庆赏刑威之柄以驭之而已。故其目则有曰制、曰诰、曰敕牒者，是其所操之柄耳。盖上之所以命下者或不一，于是制以扬之，诰以告之，诏命敕牒以行之。岂特中国然耶，殊方异域亦由此治。虽日言语不同，点画乖离，译而通之，何尝不合？况其自通中国，书画可采，此历代书史在所不废。方唐以武王天下，及其治定，济之以文。故自太宗留意字学，而明皇、肃、宣以降，世不乏人。而一时闻人巨卿以书名世者，亦往往喜书王命，为不朽之传。若颜真卿书颜惟正、商氏等告，徐浩书朱巨川告者是也。至其无名氏之书，间有典刑，而告命或载一时人物，又自可以附见矣。盖唐之诸臣，扶持王室落落有奇节者，其取日虞渊，洗光咸池，则有若狄仁僳；以安社稷，名曰具臣，则有若郭元振；系其用否，治乱以分，则有若张九龄；仗义秉钺，以戡多乱，则有若浑碱；浮沉一节，为时名儒，则有若白居易；佐武中兴，比迹姚宋，则有若李德裕。诸子在人耳目固已班班，皆后世乐闻而喜道者，况其当时告命哉！藏之书府，亦有以表其实耳。以类推之，是举有可存者，下逮五代，纷纷之弊而所以维持，固不易于此道也。我宋既兴，而八柄驭臣之具，粲然设施，高越前古。虽来王之国观光向化或可考者，如告有日本之康保，牒有大理之督爽，其字书戒告虽日不同，所以为治柄则一而已。故录其自唐以来迄于五代以及外夷，各次而为之序。案唐受命二百八十八年，其间号令文具固已不赀，然更五季兵火之后所存无几。其诏令制牒咸列之左，以备博雅焉。今御府所藏五十有一：
　　唐
　　诏：汤开山。
　　告：临后周颜之仪，周法明，许圉师，狄仁僳，郭元振，贺知章二，魏处哲二，魏处哲妻侯氏，徐峤之，张九龄考课二，白知节，马定苫，严武，库令望，魏洽，张庭询，朱巨川，张楚金，李衍，唐大圜，浑碱，齐抗，汤从义，白居易，王审随二，李德裕，许浑，李丛，李思，郑凝绩，朱全忠，李能，罗隐。牒：白寡辞，白彦将，王审随。
　　五代
　　制：后唐李彦超。
　　告：蜀王宗绍二，晋赵仁宝。
　　牒：后唐赵仁宝，南唐国导师告，日本国康保伪告二，大理国相国布燮诰，大理国督爽牒。 
　　
　　
</div>
    <div class="pagination">
<a href="宣和书谱_page8.html">上一页</a><a href="宣和书谱.html">1</a><a href="宣和书谱_page2.html">2</a><a href="宣和书谱_page3.html">3</a><a href="宣和书谱_page4.html">4</a><a href="宣和书谱_page5.html">5</a><a href="宣和书谱_page6.html">6</a><a href="宣和书谱_page7.html">7</a><a href="宣和书谱_page8.html">8</a><span class="current-page">9</span>
    </div>
    <div class="pagination"><a href="index.html">返回目录</a></div>
</body>
</html>
