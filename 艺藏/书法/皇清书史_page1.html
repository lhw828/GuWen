<!DOCTYPE html>
<html>
<head>
    <meta charset="UTF-8">
    <title>皇清书史 - 第 1 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 1 页/共 122 页</h1>
    <div class="content">《皇清书史》　（清）李放 纂录　（清）叶眉 纂录　

　　●目录 

　　叙例 
　　卷首 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　卷十 
　　卷十一 
　　卷十二 
　　卷十三 
　　卷十四 
　　卷十五 
　　卷十六 
　　卷十七 
　　卷十八 
　　卷十九 
　　卷二十 
　　卷二十一 
　　卷二十二 
　　卷二十三 
　　卷二十四 
　　卷二十五 
　　卷二十六 
　　卷二十七 
　　卷二十八 
　　卷二十九 
　　卷三十 
　　卷三十一 
　　卷三十二 
　　卷末 
　　附录 
　　别号录 

　　●皇清书史叙例 

　　仓曹肉谱世推绝业亚相书品人号雅宗李氏多贤唐代为盛猗欤休哉蔑以加矣不佞幼治国闻喜稽氏族长研字学嗜记师承缅怀旧德思继前修爰辑书人藉存文献博征典坟近参知见每遘一姓如获兼金时垂两纪书尽万签铅椠既勤篇帙斯富犹虑缄縢不广耳目未周致有遗材故无定本逮遭丁巳水厄羣书悉没此稿独存亟取翻夗巾畧无亡失私幸前哲英灵不致终閟后贤模楷有所取资于是排比题平校核名状汇登众说备着一编庶几一代风雅缘此足凭十朝品流因之可考蒙叟集诗埜公录画体虽各异志则无殊凡所漏载仍冀续收敢质高明勿嫌局狭其例如左 
　　一宋陈思有书小史 【米芾书史体例不同】 明陶宗仪有书史会要皆纪录前古不及当世此编虽沿用书史之名而专详昭代一朝与两家体例迥别故仿皇明书画史之例冠以皇清二字 
　　一宋董史尝辑两宋书人为皇宋书录三卷凡诸书所有平论书法者悉加采摭汇次每传之后为四库全书提要所称钦定佩文斋历代书家传即用其例此编从之 
　　一唐李嗣真撰书后品于高祖太宗两帝谓身所伏事不敢寓言而窦臮撰述书赋纪四帝暨诸王书学甚备此编从之 
　　一彭蕴璨历代画史汇传于列圣御制别录弁首不入卷数此编从之 
　　一明代书人有为佩文斋书家传所遗者仿张庚画征录纪黎遂球等之例另为附录亦不入卷数 
　　一国书不宜与书人同列另寘卷末之首内臣一人附焉 
　　一书人有不在搢绅韦布之列者另寘卷末外夷及姓字不具者附焉 
　　一唐张彦远法书要录纪其高祖东河公以下甚备他如蔡希综法书论窦臮述书赋亦各详及亲族今此编虽亦袭用其例惟必引证他人成说以示非私放不敢僭妄加评 
　　一书人姓氏仿明画韵编之例按韵编次以便寻检 
　　一汪辉祖三史同姓名录于蒙古色目诸人均以其姓之首一字分韵两浙輶轩续录杭郡诗三辑两书亦然此编从之 
　　一释道一门家数无多统为一卷不复分韵 
　　一妇女一门室人徐旧辑有续玉台书史四卷所收略备兹不重出以省卷帙 
　　一每一姓中均略次时代但家数过多恐不免有后先倒置者阅者正之 
　　一每传末标举之词或标书目或举人名昉诸董氏非我作古 
　　一凡标举之词提行另书者其传皆放所缀缉必较原文加详 
　　一书家署款多有只书别号不记姓名者故此编于别号一类搜录加详但仍有阙略不备者知者补之 【近见新修清史传稿仍沿官书体例不书字号恐数十百年以后将无人能知涤生咏芝季高少荃即为曾胡左李者矣然则私家之记述诚不可缓也　已另辑得皇清书人别号录一卷以资检阅本传未详者附见录中】 
　　一善画者多善书皇清一代画人最盛画史之行于世者盖不下廿余种今若仿前人之例不加别择一致著录则此编卷帙将增其泰半而纪画诸书亦尽可废矣书史之谓何兹遇有书胜于画 【如傅山王铎诸人】 及素有书名而画传未详者 【如王学浩恽秉怡诸人】 始着于编其余槩不滥采 【释子中如八大山人大涤子诸人皆不入录正欲力矫诸书滥抄充数之弊阅者谅之】 
　　一善篆刻者亦多善书观周亮工汪启淑两印人传及冯承辉历朝印识阮充云庄印话所载者大致可见顾亦有铁笔甚工而书法不称者杭人某有广印人传十六卷放又辑有补印人传八卷搜辑较备此编从略 
　　一唐之官手楷书贻讥于酉阳杂俎宋之三馆楷书见诟于梦溪笔谈而本朝之馆阁体书亦腾笑于北江诗话故此编于未谙八法徒工干禄者流纵有成说甄录从严 
　　一盖棺论定不志见存史传之例所以慎冒滥杜标榜也此编亦然惟所采用之书颇有时人著作恐不免有一二误登者知者削之 
　　一本朝纪录画家之书几于指不胜屈至品录书家者则仅有金元钰之国朝法书考 【见李赓芸嘉定竹人录序】 梁章巨之国朝书录 【见张之万梁中丞事实】 沈复粲之熙朝书家姓氏纂 【廿一卷见李慈铭越缦堂日记】 及某氏之名人法书考 【见李玉棻书画过目考序】 四书而已第传本并希无从购觅海内藏书家如有副本惠抄见寄以证异同何啻百朋之锡 【或谓名人法书考即孔氏玉虹楼刻国朝名人法书十二卷内所附小传】 
　　一近日坊间所出之甄钵罗室书画过目考国朝书人征略清朝书画家笔录广印人传诸书于近代书人纪录颇详均酌采一二以补未备其原文有讹舛者悉加刊正不敢盲从 
　　一放旧尝仿李兆洛敬梓录之例辑有八旗书录畿辅书录各三卷又仿宝真斋法书赞艺苑卮言两书之例撰有木叶厱法书记四卷郁栖书话二卷今俱散附此编不复单行 【此编自光绪甲辰着手至丙午得人三百有奇详先公跋文祝合璧卷中今廿一年矣始断手焉】 
　　一此编成于一手虽意在求备而挂漏政多续有所得当为补遗 
　　甲子元旦郁楼居士李放浪翁氏自识于津寓之木叶厱时年四十有一 

　　●皇清书史卷首 

　　花翎三品衔度支部库藏司员外郎臣李充国恭录 

　　圣制 

　　○圣制 

　　世祖章皇帝 

　　康熙十五年圣祖恭跋世祖章皇帝御书正大光明四大字云结构苍秀超越古今仰见圣神文武精一执中发于挥毫之间敬摹 勒石垂诸永久 
　　顺治中世祖善欧阳询书而壬辰状元邹忠倚戊戌状元孙承恩皆法欧书者也 【王士祯分甘余话】 
　　善果寺壁上有世祖御书唐岑参诗洞房昨夜春风起一首自署臆庵道人 【前人渔洋精华录】 
　　世祖从武康玉林通琇禅师言禅因以慧橐为名山臆为字幼庵为号刻玉章凡书画则用之 【董含莼乡偶笔】 
　　书擅锺王 【蓝瑛图绘宝鉴续纂】 
　　唐太宗书功备三说宋太祖书妙尽八法我世祖宸翰英气奇采不啻过之 【臣充国不 【不：木】 叶厱法书记】 

　　圣祖仁皇帝 

　　精娴细楷妙擅擘窠 【东华录】 
　　康熙十九年六月甲申上以御书六轴赐大学士索额图勒德洪明珠李霨杜立德冯溥谕曰朕万几余暇留心经史时取古人墨迹临模虽好慕不衰未窥其堂奥岁月既深偶成卷轴卿等佐理勤劳朝夕问对因思古之君臣美恶相劝故以平日所书者赐卿方将勉所未逮非谓书法已工也卿等其知朕意又以御书卷轴赐学士库勒纳叶方蔼詹事格尔古德沈全侍读学士牛钮常书崔蔚林蒋宏道侍讲学士张玉书严我斯侍讲董讷王鸿绪各一谕曰尔等日侍讲筵夙夜匪懈启沃之暇每以朕书为请朕万几余闲研精典籍闲取古人墨迹临摹尔既为文学侍从之臣即有成就德业之责故所请辄以颁赐朕意其悉之 【同上】 
　　康熙四十一年十月召翰林院侍读学士陈元龙侍讲学士揆叙侍读宋大业谕德查升编修汪士鋐陈壮履庶吉士励廷议等入行宫令各书绫字一幅进呈上谕曰学书须临古人法帖其用笔时轻重疏密或疾或徐各有体势宫中古法帖甚多朕皆临阅有李北海华山寺碑字极大临摹虽难朕不惮劳必临摹而后已诸臣请瞻仰御书上亲书大字联对以示之诸臣奏曰御书洵如龙飞凤舞岳峙渊渟赞扬难罄又令内侍引诸臣至行宫左厢恭视皇四子皇十三子书联诸臣环立谛视无不欢跃钦服 【同上】 
　　康熙年间有林太监者逮见董文敏作书后侍从玉几每蒙垂询故万几清暇留意董书睿藻贞珉敻逴邃古而一时翰苑珥笔诸臣大率以董书为程准卓然成家媲美胜朝者十余人 【成王诒晋斋集】 
　　张玉书恭跋御书卷后云精研书法自晋唐以迄近代凡属能书之家悉皆虚怀临仿而经纬在手变化从心挥毫独运包举众美所临旧迹视原本尝百倍过之非天纵生知兼以逊志时敏之学　安能臻此 
　　又云自晋唐以来诸臣遗迹无不刻意规橅其苏轼米芾赵孟俯董其昌书临者尤多 
　　孙岳颁恭跋御临米芾千文卷云皇上万几余暇寄兴临池或大书题额或直挥长幅无不元气浑涵八法具备 
　　宋骏业恭跋御临米芾千文卷云臣忝列禁廷十余年每捧天章日辉星灿擘窠大字行楷笺幅或仿古临摹或机轴独运富有日新尽善尽美即如今年春夏一两月间所书宸翰约逾十三万字之多而所赐扁额不与焉臣思古今书家日得五百字者遂以善书名世圣功逊敏数倍于斯此亘古未闻之神异也 
　　康熙间取内府所藏旧拓与名人墨迹编次摹刻题曰懋勤殿法帖凡二十八卷内恭判 【判：刊】 世祖圣祖御书诸皇子之书迹 【脱亦字】 附焉 【吴振 【脱棫字】 养吉斋棫 【棫：衍文】 丛录】 
　　康熙四十一年十一月初八日圣祖御干清宫发御书一千四百二十七幅命大学士张玉书吏部尚书陈廷敬工部尚书王鸿绪副都御史励杜讷右谕德查升展阅以备颁赐盖自魏晋六朝以逮唐宋元明诸名迹无不手摹心赏凡纸尾必署云临某某书 【同上】 
</div>
    <div class="pagination">
<span class="current-page">1</span><a href="皇清书史_page2.html">2</a><a href="皇清书史_page3.html">3</a><a href="皇清书史_page4.html">4</a><a href="皇清书史_page5.html">5</a><a href="皇清书史_page6.html">6</a><span>...</span><a href="皇清书史_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
