<!DOCTYPE html>
<html>
<head>
    <meta charset="UTF-8">
    <title>皇清书史 - 第 104 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 104 页/共 122 页</h1>
    <div class="content">　　包世臣撰传云山人馆于江宁梅氏得纵观金石善本推索其意明雅俗之分乃好石鼓文李斯峄山碑泰山刻石汉开母石阙炖煌太守碑苏建国山及皇象天发神谶碑李阳冰城隍庙碑三坟记每种临橅各百本又苦篆体不备手写说文解字二十本复旁搜三代钟鼎及秦汉瓦当碑额以纵其势博其趣五年篆书成乃学汉分临史晨前后碑华山碑白石神君张迁潘校官孔羡受禅大飨各五十本三年分书成山人篆法以二李为宗而纵横阖辟之妙则得之史籀稍参隶意杀锋以取劲折故字体微方与秦汉当额文为尤近其分书则遒丽淳质变化不可方物结体极严整而浑融无迹盖约峄山国山之法而为之故山人自谓吾篆未及阳冰而分不减梁鹄余深信其能择言也山人移篆分以作今隶与瘗鹤铭梁侍中阙同法 【按后又云吾见山人正书方寸以上者简肃沈深雁行登善非徐裴以下所及】 草书虽纵逸不入晋人而笔致蕴藉无五季以来习气张编修惠言见山人篆书曰今日得见上蔡真迹曹文敏公请山人作四体千文横卷字大径寸一日而成文敏叹绝徧赞于诸公曰先生四体书皆为国朝第一山人至都相国刘文清公左副都御史陆锡熊见山人书大惊皆曰千数百年无此作矣嘉定钱坫自负其篆为直接少温然见山人篆书心经摩挲逾时曰此非少温不能作阳湖钱伯垧正行书名自文清厌世论者推为第一及见山人行草叹曰此杨少师神境也 
　　又论书绝句后自记云顽伯篆隶分真狂草五体兼工一点一画若奋若搏盖自武德以后间气所锺百年来书学能自树立者莫或与参非一时一州之所得专美也 
　　邓石如隶及篆书神品分及真书妙品上草书能品上行书逸品上 【国朝书品】 
　　山人篆法直接周秦继六书之绝学片楮只字世宝尚之余与其嗣守之交得钩本数种如阴符经弟子职西铭皆为重刻以逮后学 【息柯杂着】 
　　完白真书深于六朝人盖以篆隶用笔之法行之姿媚中别饶古泽固非近今所有 【同上】 
　　方朔石鼓文跋云本朝工摹此体者完白山人为空前绝后盖能得其朴老浑逸之妙继此者张皋文翰风兄弟吴山子陆祁孙诸君亦称能手 
　　又题山人四体书册云山人四体书皆高古绝伦诚如曹文敏所定国朝第一诚第一也考山人篆云云隶云云 【畧同包氏】 
　　真法南北六朝草由章帝索靖而下及颠素行则锺王徐李而下亦染指苏米此一生大较耳 
　　诒晋斋谓近世书家止二人一山右宰相一皖南布衣其倾倒可知自曾文正公重之广为搜罗声价愈增而赝鼎层出矣 【书画过目考】 
　　邓时字荪洲崇仁人寄居郡城由拔贡官义宁州学正能各体书仿汉隶有神会督学翁方纲称之 【江西通志】 
　　邓廷桢字维周号嶰筠江宁人嘉庆六年进士官两广总督小篆行楷皆有法度 【木叶厱法书记】 
　　林则徐曰年已七十而细书精妙犹不肯用眼镜 
　　邓传密初名尚玺字守之号少白石如子同治庚午卒年七十余 
　　作篆有家法 【东洲草堂集】 
　　篆法近承家学远绍斯冰 【息柯杂着】 
　　邓琛字献之黄冈人道光二十三年举人官蒲县知县捐升郎中年七十余作字秀健如少年 【越缦堂日记】 
　　邓辅纶字弥之武冈人咸丰元年副贡官浙江候补道兼工行楷书尝为先君书所作别梁园故人五言古诗笔法颇近何东洲 【永怀堂先友记】 
　　邓承修字伯讷号铁香归善人由举人官至鸿胪寺卿 
　　善书能诗萧远有尘外之致 【越缦堂日记】 
　　邓濂字石臞金匮诸生年少工诗书法亦佳 【同上】 
　　按濂字似周 
　　邓嘉缉字熙之江宁优贡候选训导善楷隶 【金陵通传】 
　　邓嘉缜宇 【宇：字】 季重江宁人光绪元年举人官奉天巡警道善行楷 【同上】 
　　邓世昌字重卿番禺人由军功官至总兵甲午之役与日人战死谥壮节工书遗迹流传人辄珍之 【清乐堂随笔】 

　　宁 

　　宁良骥字德称建宁人由贡生官郁林州州判工书法 【朱仕琇撰墓表】 
　　宁楷字栎园江宁人明通榜进士官庐州教谕 【按疑作授】 善书法 【庐州府志】 
　　宁祜昌字荫庥乾隆二十七年武解元酷嗜书翰黄文恪谓大似柳诚悬笔法 【乐亭县志】 
　　宁巨年祜昌子嘉庆时拔贡生以善书世其家 【乐亭县志】 

　　○二十六宥 【富后窦廖缪】 

　　富 
　　后 
　　窦 
　　廖 
　　缪 

　　富 

　　富允谐字信和晋江贡生工书法 【福建通志】 
　　富乐贺字崇轩杭州驻防满洲正蓝旗人官福建知府善隶书 【杭郡诗三辑】 

　　后 

　　后吕僊芜湖人精六书善摹印 【安徽通志】 

　　窦 

　　窦光鼐字符调号东皋诸城人乾隆七年进士官左都御史工擘窠大书点画不苟望之知为端人 【山左诗续钞】 
　　窦廷槐字宫三号公旦无锡国子生勤学书摹智永千文右军圣教序俱满千徧晚年深入晋唐之室卒年七十四 【书画家笔录】 
　　窦廷栋字勷宸号湘漘金匮诸生官兖州通判书学苏文忠 【同上】 
　　窦宏媚字赞皇号研存廷栋从弟善书初学颜柳后临二王兼工篆隶卒年三十九 【同上】 
　　窦廷朴字璋士金匮人道光二年岁贡书学圭峰碑玄秘塔笔意劲挺 【同上】 
　　窦承焯字俊三金匮恩贡候选直隶州州判书得颜苏两家三昧晚年更精草法咸丰庚申死难 
　　【同上】 
　　窦继勋字玉芝号春峤廷栋子无锡廪贡生九岁能擘□ 【□：窠】 书少长名益盛小楷亦妩媚动人求者接踵 【同上】 
　　窦光勋字佩椒无锡国子生有书名至老挥毫不倦卒年八十一 【同上】 
　　窦维镛字伯英无锡诸生徐绍韩弟子读书之暇兼勤习字临苏逸士田公德政碑颇得其神趣摹仿他帖亦能肖似卒年二十 【同上】 

　　廖 

　　廖如燕改名燕字人也号柴舟曲江诸生尤善草书状如古木寒石笔笔生动遒劲 【二十七松堂集附曾璟撰传】 
　　廖枫字祝三永定增生工行草 【福建通志】 
　　廖自达监生善书 【阜宁县志】 
　　廖廷相字容庵庠生工书 【兴国州志】 
　　廖纶字养泉巴州人官无锡知县精书法仿颜平原颇肖 【书画家笔录】 

　　缪 

　　缪师伋字子思嘉兴人工书 【梅里诗辑】 
　　缪其器字受兹号倦锄师伋子国子生八十后尚能作蝇头细楷钞书不辍 【同上】 
　　缪启武字庚先 【按一作根仙】 号崖略 【按其器族子】 贡生官汶上知县书法工妙 【同上】 
　　工书法 【梅里志】 
　　缪元英原名绥武字侣峰 【按本字履丰又有水樵雪堂晚安诸号其器子】 
　　庠生工篆刻虽细若牛毛而体大法密八分爱江宁郑簠晚年尤奇横而态益秀润 【嘉兴县志】 
　　缪曰藻字文子别号南有居士吴县人康熙五十四年进士官洗马甫胜衣即能为擘窠大字西禅寺题额是其十岁所书 【小仓山房集】 
　　缪浚号芷桥元和人官蓬莱县丞善行楷得赵董两家法尝为法梧门代笔 【木叶厱法书记】 
　　缪坚字艮山鄞人能书年八十余犹为人题墓碑 【徐时栋撰传】 

　　皇清书史卷二十九 

　　●皇清书史卷三十 

　　义州李放怃园纂录 

　　入声（一） 

　　一屋 
　　二沃 
　　三觉 
　　四质 
　　五物 

　　○【入声】 一屋 【谷　陆　陆费　卜　祝　鞠　郁】 

　　谷 
　　陆 
</div>
    <div class="pagination">
<a href="皇清书史_page103.html">上一页</a><span>...</span><a href="皇清书史_page99.html">99</a><a href="皇清书史_page100.html">100</a><a href="皇清书史_page101.html">101</a><a href="皇清书史_page102.html">102</a><a href="皇清书史_page103.html">103</a><span class="current-page">104</span><a href="皇清书史_page105.html">105</a><a href="皇清书史_page106.html">106</a><a href="皇清书史_page107.html">107</a><a href="皇清书史_page108.html">108</a><a href="皇清书史_page109.html">109</a><span>...</span><a href="皇清书史_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
