<!DOCTYPE html>
<html>
<head>
    <meta charset="UTF-8">
    <title>皇清书史 - 第 81 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 81 页/共 122 页</h1>
    <div class="content">　　李庆滋字春农咸丰元年举人官山西候补同知书法秀整 【抚宁县志】 
　　李念孙字节贻号元李 【一号杏帘】 
　　钱塘人咸丰二年举人殉粤逆之难书学颜真卿 【杭郡诗三辑】 
　　李承瀚字枚仲号子鹤仁和人咸丰二年举人教习知县工书 【同上】 
　　李慎字勤伯号柏孙铁岭人隶汉军旗咸丰三年进士官陕西布政使西宁办事大臣工篆隶精鉴赏收藏名迹极富 【木叶厱法书记】 
　　李文田字仲约号药 【一作若又作箬】 农更号芍农顺德人咸丰九年第三人及第官礼部左侍郎补谥文诚善书法致力北碑而无剑拔弩张之态时秦中新出隋苏孝慈墓志字体绝精王可庄太守疑系侍郎所伪即侍郎之书可知矣 【同上】 
　　书法唐贤精严似信本遒丽似登善尝为汪郎亭师摹苏孝慈墓志一通能乱真一时丰碑巨制皆出其手 【叶昌炽藏书记事诗】 
　　李文达号竹泉仁和诸生书法宗松雪城破巷战死 【杭郡诗三辑】 
　　李钧原名成善字小白仁和诸生喜名人集帖临摹辄似 【同上】 
　　李镇安字行之袁江人 
　　翁同书曰真书腴秀 
　　李光霁字品咸号雅深乌程增广生善草书 【浔溪诗征】 
　　李士棻字重叔号芋仙忠州人官江西知县历署彭泽临川等县 
　　工书曾文正自言诗不如冯子良书不如李芋仙 【南昌县志】 
　　李士馨字诏斋岁贡生工小楷 【永年县志】 
　　李宗庚字子长同治六年以优贡朝考得知县分发广西官至明江同知精唐人真行书 【嘉兴县志】 
　　李善兰字秋纫号壬叔海宁诸生官户部郎中赏三品卿衔 
　　草法奇险劲峭若黄瘿瓢 【近代名人小传】 
　　李秉衡字鉴堂海城人官山东巡抚巡阅长江水师光绪庚子率师勤王兵溃自尽谥忠愍后夺书法劲挺有气能为擘窠大书予藏其七言楹帖一幅绝工 【木叶厱法书记】 
　　李光瑜字彦琦一作砚祁义州人子龢督部长子同治十二年拔贡官江苏特旨道精楷法体格妍秀似查声山【端方撰家传】 
　　李光琳字石臣一作诗臣号岳生光瑜弟诸生由荫生官怀庆知府善书学颜平原争座帖逼真八九岁时即能为龙虎鸾凤诸大字兼工左笔 【徐名世旧石庵文存】 
　　李葆恂幼名恂字宝卿号文石更字叔默号戒庵一号猛庵别号红螺山人五十后号熙怡叟辛亥后改名理字寒石号凫翁又称孤笑老人光琳弟官直隶存记道乙卯八月卒年五十七 
　　陈三立撰墓表云书则贯输古今之能峕而自成一体 【散原续合文钞】 
　　袁思韠曰书法由天授予尝见其九岁时仿锺太傅书已能乱真项文彦曰先生于各体书并造精入微大致篆师二李隶摹史晨韩敕孔伷乙瑛诸碑行楷则自魏晋六朝以逮昭代翁刘梁王凡五十余家靡不形神毕肖 
　　陆□曰君书幼学锺王继师唐宋二十岁后复遍仿本朝诸大家融会贯通自成一体 
　　吴重憙曰君书法亦有北地第一顾性懒 【懒：頼】 不能多作敝藏尺牍数十通异日当择其佳者泐石以传 
　　王仁俊曰公书名重当世顾深自秘惜不轻应人乞索予数年中竟得三联一为隶书一北朝体似崔敬邕碑一行楷者逼肖陈玉方 
　　李世祥字云庄贵阳人光绪九年进士官礼部郎中善书搜藏兰亭百二十种 【黔诗纪诗后编】 
　　李恩祥字吉珊号宜庐河内人善书法得襄阳诚悬神髓 【近人诗话】 
　　李凤苞字丹崖号海客崇明人官三品卿衔记名海关道篆隶音韵靡不通晓 【俞樾撰墓志】 
　　李滨字古余号少堂江宁人官浙江通判博综经史并考篆隶源流 【金陵通传】 
　　李继翔字宾甫华亭举人工书 【广印人传】 
　　李世忠本名昭寿固始人由发匪投诚累官江南提督后以不法伏诛 
　　陈诗曰晚岁能草书大虎字长径二尺攫拿飞动奇伟绝伦 
 
●皇清书史卷二十四 

　　义州李放天逋纂录 

　　上声（二） 

　　六语 
　　七麌 
　　八荠 
　　九蟹 
　　十一轸 
　　十二吻 
　　十三阮 
　　十四旱 
　　十五澘 

　　○【上声】 六语 【吕　褚　许　楚】 

　　吕 
　　褚 
　　许 
　　楚 

　　吕 

　　吕缵祖字峻发号修祉顺治三年榜眼官弘文院侍讲学士工书 【沧州志】 
　　吕宫字长音一字金门号苍忱长洲人明崇祯六年举人顺治四年状元官至弘文院大学士 
　　吕星垣撰传云书法类率更晚学董玄宰 【白云草堂文钞】 
　　吕师濂字黍宇号守斋山阴人 
　　王士祯序略云善书不依古法尝醉而自数曰诗一字二酒三文四词五 
　　吕爚字蓼怀新昌人康熙十八年进士官兵科给事中书法类董华亭嶀沃土人得其片纸重若璆琳 【越风】 
　　吕高培字柏庭以诸生从平吴逆官陇上知县兵兴供亿不继罢家本贫罢归后益无憀没后惟书法篆刻间有存者人辄珍之 【无锡县志】 
　　吕翥字苞羽旌德人工书能得米南宫遗法年十三至吴门尤西堂学士赠以诗云宛陵童子世无双大字能书一丈强是也 【安徽通志】 
　　吕昌际字峄亭沭阳人官冀宁道字写东坡 【随园诗话】 
　　吕璜字月沧永福人嘉庆　　　进士官浙江海西塘海防同知工行草 【梅簃随笔】 
　　吕天贶字符宠瓯宁人善楷书得黄庭遗法 【福建通志】 
　　吕培号龙潭顺德人工分隶钱鲁斯最推重之以为亚于桂未谷 【木叶厱法书记】 
　　吕贞字正也无为诸生工书法 【庐州府志】 
　　吕机字斗三旌德人善书 【赵绍祖古墨斋金石跋】 
　　吕士元号梅阁善破笔隶书嗜酒必醉而后肯作字有贾人置酒请书举笔毫落投笔管以二指拈毫纵横书之反自喜以为精妙徧临唐以前碑而自出体势 【湘潭县志】 
　　吕世宜字可合晚称髯可一号西村又号不翁厦门人道光二年举人 
　　陈庆镛爱吾庐笔记序略云精篆隶尝手摹汉碑数十种刊石得之者珍如拱璧 【籀经堂集】 
　　又题髯可我我图云篆隶皆名于世 【同上】 
　　善八分书盖得力于鄐君碑及杨宗阙也隶书大字如张公去思碑吕孝子碑与汉人楮叶莫辨小字如四十九石亦不让鲁公小麻姑坛 【杨浚冠梅堂集】 
　　吕迪字长吉余姚诸生书法卓绝何子贞见其墨迹以为足与石庵覃溪抗行 【两浙輶轩续录】 
　　吕成忠字子恬阳湖人 
　　陆继畧曰工小篆 
　　吕铭勋字昆麓士元从子得其笔法然专汉隶且变其体如龟鳖形因自更名策鳌其诡异如此 【湘潭县志】 
　　吕绍奎号少庵北平人工小篆 【木叶厱法书记】 
　　吕佺孙字尧仙阳湖人道光十六年进士官福建巡抚工书法嗜金石有红岩碑缩临本及秦汉百专考 【同上】 
　　吕宪栋字隆甫号松岩莱芜人同治十二年拔贡光绪元年举制科官河南候补知县以善书名 【校经堂文集】 

　　褚 

　　褚廷管字砚耒员亦称砚民嘉兴人明祟祯六年举人兵后杜门不出以善书名于时 【檇李诗系】 
　　杨宾曰予书与时流较纵横不如褚砚云 【大瓢偶笔】 
　　以草书擅名 【名人尺牍小传】 
　　褚篆字苍书长洲人明诸生所居松吟堂前人碑版罗列棐几暇则作书求者辄应康熙己卯圣祖南巡召见命篆书行草各一幅上喜奖赐海鹤风姿四大字时年九十三矣又一年而终 【苏州府志】 
　　顾嗣立纪恩诗自注云康熙三十八年上南巡至苏州老人褚篆年九十童子江宏文年九龄皆以能书召见赐金 【大小雅堂诗集】 
　　苍书天爵自尊淬砺古学韩文懿以父执敬礼之康熙己巳 【按当作卯】 
　　圣祖南巡召见于行在所命书笺二幅御书海鹤风姿赐之时年已九十六 【按此与志未知孰是】 矣越岁卒 【别裁诗集】 
　　褚峻字千峰合阳人 
　　尤工飞白书颇得古贤遗法 【冬心诗钞】 
　　牛氏金石经眼录卷首五字飞白峻所书也 【飞白录】 
　　千峯如江西窑器工于仿古 【国朝隶品】 
</div>
    <div class="pagination">
<a href="皇清书史_page80.html">上一页</a><span>...</span><a href="皇清书史_page76.html">76</a><a href="皇清书史_page77.html">77</a><a href="皇清书史_page78.html">78</a><a href="皇清书史_page79.html">79</a><a href="皇清书史_page80.html">80</a><span class="current-page">81</span><a href="皇清书史_page82.html">82</a><a href="皇清书史_page83.html">83</a><a href="皇清书史_page84.html">84</a><a href="皇清书史_page85.html">85</a><a href="皇清书史_page86.html">86</a><span>...</span><a href="皇清书史_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
