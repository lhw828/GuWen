<!DOCTYPE html>
<html>
<head>
    <meta charset="UTF-8">
    <title>皇清书史 - 第 68 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 68 页/共 122 页</h1>
    <div class="content">　　包世臣曰乾隆间都下言书推刘诸城翁宛平 【按当作大兴】 
　　两家戈仙舟学士宛平之壻 【按大兴壻戈之侄名宝树】 
　　而诸城门人也尝质诸城书诣于宛平宛平曰问汝师那一笔是古人学士以告诸城曰我自成我书耳问汝岳翁那一笔是自己学士之子以此语质于仆仆曰宛平书只是工匠之细者耳于碑帖无不徧搜默识下笔必具其体势而笔法无闻不止无一笔是自己已也诸城冥悟笔法而微变其体势正是深于古人必云自成我书亦太涉矜张矣仆尝谒诸城于江阴舟次论晋唐以来名迹甚协诸城曰吾子论古无不当者何不一论老夫得失乎仆曰中堂可谓华亭高足诸城曰吾子何轻薄老夫邪吾书以拙胜颇谓远绍太傅仆曰中堂岂尝见太傅书乎太傅书传者惟受禅乙瑛两分碑受禅庄重乙瑛飘逸汇帖惟唐摹戎路略有乙瑛之意季直表乃近世无识者作伪中堂焉肯绍之耶中堂得力在华亭然华亭晚年渐近古淡中堂则专用巧以此稍后华亭耳诸城默然良久曰老夫数十年心力被吾子一语道破矣近刻清爱堂帖被钩摹者以世行伪吴兴法逐字移改至为失真惟其家藏石十二方乃诸城自督良工所镌者皆小真书精妙不减墨迹 
　　放按仙舟官太仆非学士右一则恐不足信又按钱泳刻清爱堂帖 
　　又曰文清少习香光壮迁坡老七十以后潜心北朝碑版虽精力己衰未能深造然意兴学识超然尘外 
　　又曰予在都巿得诸城书许敬宗传三百余言字径小半寸行间颇任意而朴茂中自在恣肆绝去平日作用乃近八十时书几于拙胜老去渐于诗律细亮哉 
　　又曰近世诸城相国祖述华亭虽复结构伤巧较华亭逊其遒逸而入锋洁净时或过之盖山东多北魏碑能见六朝真相此诸城之所以或过华亭也 
　　又书刘文清四智颂后云近世小真书以文清为第一此尤其经心结撰者可珍也黄庭洛神之遗法至谏议护命经而绝坡老思翁有意复古而苏苦出入无操纵董苦布置不变化外此大都胥史之能事矣诸城壮岁得力思翁继由坡老以窥阁本晚乃归于北魏碑志所诣遂出两家之外然其笔法则以搭锋养势以折锋取姿墨法则以浓用拙以燥用巧结法则打迭点画放宽一角使白黑相当枯润亘映以作插花援镜之致卷帘一顾目成万态然其心思悴于字内筯力尽于画中必责以琚珩璜瑀之节则朽不为柱有不能辞其诮者矣 【以上并见艺舟双辑】 
　　刘墉小真书妙品下牓书能品上行书能品下 【国朝书品】 
　　予于丁酉年亲见诸城相国求书先生云余每日早起必临模阁帖数则四十年来未尝少懈学书胡可一日离晋贤师范耶先生论书之言如此 【抱冲斋集】 
　　钱泳曰嘉庆十年七月仁宗皇帝命吏部侍郎刘镮之刻其叔父文清公墉所为书予时在京为之模勒名曰清爱堂石刻四卷 【履园丛话下同】 
　　又曰或论文清书如枯禅入定余谓此论太苛文清本从松雪入手灵峭异常而误于淳化阁帖遂至模棱终老如商鼎周彝非不古而不适于用 【按泳之论书直类盲人辨色殆不可解】 
　　张维屏曰陈星斋先生尝论本朝书法首推何义门次则姜西溟 
　　赵横山似属偏嗜以愚见言之当以王文安刘文清为最次则张文敏陈香泉汪退谷然张陈汪皆不及王刘之厚王犹依傍古人刘则厚而能脱入乎古人而出乎古人其晚年妙境盖先生已归道山不及见矣 【松轩随笔】 
　　又曰文清书初从松雪入手中年后乃自成一家貌丰骨劲味厚神藏不受古人牢笼超然独出 【同上】 
　　吴仰贤曰予尝见文清初入翰林时所作小楷结体全仿吴兴皆左促右舒而劲健过之晚年随意小札则宛然华亭世以公书比熟地黄以随园诗比生甘草聊供雅谑不尽然也 【小匏庵诗话】 
　　放按文清家刻之石名文清手迹又有曙海楼帖刘梁合璧两种皆胜于清爱堂石刻先公极耆公书摹之乱真旧藏多种遭乱悉以易米今所存小楷两卷杂体书一册皆此老至精之品虽千金不与易也 
　　刘伊字莘儒号澹竺南通州人乾隆十七年进士官鹤山知县书法遒逸 【崇川诗钞汇存】 
　　刘銮字殿传号公御保山人乾隆十九年进士书法尤着 【滇南诗略】 
　　刘墫字象山号松崦墉从兄乾隆二十五年进士官江宁布政使善行草书予藏所临十七帖卷子其伯父文正公爱之署为己作后有文清跋称其刻意书法为文正所赏云 【木叶厱法书记】 
　　刘绍锜字继信三原人善书初师颜鲁公继法赵松雪 【九畹古文】 
　　刘奂号瞻山一号石夫别号礼门道人亦称信天翁工书法予尝见所临景龙观钟铭楷书大册笔法古茂非常其自记云是拓人间少藏学者罕见家海南观察有其一余获见于广东右翼都统安府中借归临摹是日共成七本余向学书不求形似惟师其法此在七本之四时乾隆癸亥 【按八年】 六月二十有四日刘奂书于仙城客寓之求放心斋中后有翁覃溪跋谓瞻山是年六十有二 【郁栖书话】 
　　刘允中正定武举人以善书名碑记牌坊多其手迹文人学士莫不敛手推服 【正定府志】 
　　刘之璋字德园别号大翮山人汉军旗人镇江驻防 
　　姜恭寿曰善隶篆 
　　刘安邦山阳人工行草师米芾得其神 【淮安府志】 
　　刘洛瑞字彦符号望舟宝应贡生善书 【清芬集】 
　　刘嘉珏字二如扬州人书法十七帖 【扬州画舫录】 
　　刘宝忠字存愚高邮诸生善草隶书 【高邮耆旧诗存】 
　　刘肇绅字默园洪洞人官浙江同知精书法 【山右诗存】 
　　刘冰字锄雪贡生候选布理问书临锺王 【兴国州志】 
　　刘焕字远岑国学生工书 【同上】 
　　刘承谟字琴斋江宁诸生工书 【续纂江宁府志】 
　　刘栋字函三号雨亭安邱诸生 
　　李季友曰书法端严入古所抄十三经汉书史记唐宋诸集皆装潢成帙 【续山左诗钞】 
　　刘光宇字尧天光化诸生善书一挥三五幅人以张旭拟之 【福建通志】 
　　刘世謩字仿魏号蓼野宝应贡生官靖江训导书法遒劲得孙过庭笔法 【清芬集】 
　　刘跃云字服 【一作伏】 先号青垣纶子乾隆三十一年进士官兵部左侍郎 
　　赵怀玉曰公书不名一家而有天趣 
　　刘大绅号寄庵一号潭西晋宁人乾隆三十七年进士官武定府同知 
　　善书 【刘鸿翱绿野斋集】 
　　善书 【家言随记】 
　　刘大观字正孚号松岚邱县人乾隆四十二年拔贡官河东道工行楷书瘦健不俗予藏其诗翰一卷又得其旧藏何义门朱评宋椠汉文鉴目录及覃溪杜诗附注精抄本并有其题字 【木叶厱法书记】 
　　善书 【阮元揅经室集】 
　　诗笔书法冠绝一时 【吴照听雨斋集】 
　　善书兴酣以往数十幅立尽有怒猊抉石渴骥奔泉之势得者珍为重宝 【搏沙录】 
　　善书挥素擘笺无虚日 【扬州画舫录】 
　　刘召扬字卣于纶季子乾隆四十九年南巡召试举人工唐人楷法 【刘逢禄礼部集】 
　　刘凤诰字金门一字承牧号无庐萍乡人乾隆五十四年进士官兵部侍郎 
　　予尝见其手写五代史注残稿书极端楷点画皆遵字典 【朱克敬瞑庵杂识】 
　　刘耀祖字以山伊子工书 【崇川诗钞汇存】 
　　刘惟容南昌诸生善书法 【妄妄录】 
　　刘专三绍兴人书仿圣教序尤长擘窠大字 【徐承烈听雨轩笔记】 
　　刘恩奎字紫垣承谟子岁贡生工书 【金陵诗征】 
　　子元得其父楷法 【金陵通传】 
　　刘璇安宁州诸生能八分 【述庵年谱】 
　　刘德振景州人善小楷鑴唐人早朝诗于瓜子背刻画如发论者以为绝技 【畿辅通志】 
　　刘俊临淮诸生善书 【安徽通志】 
　　刘志沂字禹甸颖州拔贡生工书法得永兴笔意 【同上】 
　　刘汝选巢县人官县丞善书尤精篆刻 【庐州府志】 
　　按汝选字承清号穆斋飞鸿堂印谱有所制印 
　　刘泗沛字二水巢县布衣工铁线篆所鑴砚铭尤精善 【同上】 
　　刘廷时字若夏舒城诸生工草书 【同上】 
　　刘静年盐山贡生善书 【畿辅通志】 
　　刘敏字子逊庆云贡生工草书 【同上】 
　　刘潜蛟字跃然号雨湖顺德人善书 【岭海诗钞】 
　　刘彬华字藻林号朴石番禺人嘉庆六年进士官编修书法雅健 【木叶厱法书记】 
　　刘华东字三山番禺人嘉庆六年举人家龠闇丈藏三山七言联学唐隶颇肖 【同上】 
　　刘逢禄字申受号申甫一号思误召扬子嘉庆十九年进士官礼部主事书法亦工 【同上】 
　　刘淳字孝长天门人嘉庆二十一年举人官教谕 
　　姚椿草书歌送孝长之宜昌诗云刘生奇气强收拾走入草书作歌泣秋风迅扫妙石粗春雷怒奋龙蛇蛰 【通艺阁诗录】 
　　刘喜海字吉甫号燕庭统勋曾孙嘉庆二十一年举人官浙江布政使 
　　以书名家 【语石】 
　　篆隶尤工 【木叶厱法书记】 
　　刘承宠字麟石逢禄子嘉庆二十四年举人工篆隶 【礼部集】 
　　刘大懿号苇间人官湖北按察使 
　　林则徐跋苇间墨迹云性喜作书 【大云山房稿】 
　　刘麟字鲁青岁贡生官南康训导善行草书 【南昌县志】 
　　刘中泽字悦堂攸县人迁湘潭工行草书偶以易米及酒脯自署铁岩居士不著名氏其后盲犹能作径寸书结构精严年八十七道光中卒 【湘潭县志】 
　　刘绎号詹岩永丰人道光十五年第一人及第授修撰赏三品京堂衔 
　　王锺霖曰子贞太史有学古太过处不及詹岩师书法纯粹 【家言随记】 
　　刘同缨字冕垂号清溪宁都人道光十七年拔贡官上元知县殉难赠太仆寺卿谥武愍 
　　书得晋人风格 【季传琇好云楼集】 
　　刘永观字镜海道光十七年拔贡任满洲正黄旗教习善书法 【赣榆县志】 
　　刘琨字玉昆号蕴斋景东人道光二十一年进士官湖南巡抚 
　　工书劲厚得鲁公意时人比钱南园求书者非其人不与 【瞑庵杂识】 
　　干嘉而后滇中书派多以南园为法力规平原赵蓉舫尚书学颜而流于甜熟然书名满天下韫斋中丞学颜无槎枒习气森张浑厚传世绝少盖其书名为吏治文学所掩矣 【近人乐禅室随笔】 
　　刘熙载字伯简号融斋别号寤厓子兴化人道光二十四年进士官右中允 
　　工书法 【见闻随笔】 
　　萧穆撰传云早年工行楷书法晚年喜橅汉魏人八分篆书久之镕铸一体规模奇古变化无端人有求者亦时应之又尝命工刻一石时以饷人亦自喜也 
　　工各体书法着有艺概一书谈艺多精到语 【木叶厱法书记】 
　　刘翊宸号云樵武进人道光二十四年举人官福建道员署按察使不以书名而极得褚登善笔意 【续名人尺牍小传】 
　　刘怿字申孙武进人道光二十九年举人官雷州知府书得二王真脉 【同上】 
　　刘廷楷字竹史平湖人能书兼工铁笔 【两浙輶轩续录】 
　　刘廉方阳湖人工北朝书 【艺舟双楫】 
　　刘永祯号兰函山阳国学生工书法 【木叶厱法书记】 
　　刘与权字寿庐嘉兴诸生精小篆咸丰庚申死难 【同上】 
　　继又云娄寿碑有与权篆书题签予徧考始得之 
　　刘文淇字孟瞻仪征优贡生工书包安吴弟子 【同上】 
　　刘雨飞字雪厓寿阳人工书法尝模勒傅征君遗墨为尊颉堂帖行世 【同上】 
</div>
    <div class="pagination">
<a href="皇清书史_page67.html">上一页</a><span>...</span><a href="皇清书史_page63.html">63</a><a href="皇清书史_page64.html">64</a><a href="皇清书史_page65.html">65</a><a href="皇清书史_page66.html">66</a><a href="皇清书史_page67.html">67</a><span class="current-page">68</span><a href="皇清书史_page69.html">69</a><a href="皇清书史_page70.html">70</a><a href="皇清书史_page71.html">71</a><a href="皇清书史_page72.html">72</a><a href="皇清书史_page73.html">73</a><span>...</span><a href="皇清书史_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
