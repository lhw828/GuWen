<!DOCTYPE html>
<html>
<head>
    <meta charset="UTF-8">
    <title>皇清书史 - 第 57 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 57 页/共 122 页</h1>
    <div class="content">　　黄寿龄江西新城人乾隆三十七年进士官国子监司业工书 【江西通志】 
　　放按号挺山一号筠庄 
　　黄昭著字次明桂东人乾隆四十六年进士官宝庆府教授工书 【湖南通志】 
　　黄坚宝字介卿号惺全一号心泉晚号遯园长沙人乾隆四十八年举人官零陵教谕作书劲直有平原规矩 【躬耻斋集】 
　　黄丕烈字绍武一字绍甫号荛圃又号复翁长洲人乾隆五十三年举人分部主事 
　　顾广圻跋丕烈所书百宋一廛赋云荛翁手写有别趣但此君不晓楷法美哉犹有憾 
　　荛圃手书季沧苇书目付刻 【书林清话】 
　　黄鹏年字翼云号敬斋上元人乾隆五十九年岁贡嘉庆元年有司将以孝廉方正荐辞不就工书法 【金陵通传】 
　　以书法重于时 【续纂江宁府志】 
　　工书 【金陵诗征】 
　　黄因莲 【按一作琏】 
　　字东秀新城人乾隆六十年进士官编修工书为诸生时学使翁方纲称赏之 【江西通志】 
　　按号初甫 
　　黄景仁字汉镛一字仲则别号鹿菲子武进诸生候选县丞 
　　王昶哭黄仲则诗自注云工八分极古质 
　　书法在东坡山谷间分隶古雅有致 【澹然居笔记】 
　　旁通篆刻有西蠡印稿 【飞鸿堂印人传】 
　　黄经树谷仲子幼时尝集古篆百二十寿字以寿王茨檐曾祥高绳武曾为作长歌其伯兄庭号梦珠工刻印弟即小松司马也 【木叶厱法书记】 
　　黄易字大易号小松一号秋盦经弟督 【督：监】 生官兖州府运河同知 
　　精金石六书之学手自钩摹汉魏诸碑附以题跋曰小蓬莱阁金石文字 【翁方纲撰传】 
　　工汉隶书尤邃于金石之学 【履园丛话】 
　　熟娴隶法又一变焉为人精于考古故隶法中参以钟鼎尤见古雅 【谢堃书画所见录】 
　　蓄金石文字最富且精隶书尤得古法铁笔直追奏汉 【墨林今话】 
　　黄占济号槎山歙人工各体书 【扬州画舫录】 
　　黄琮字二卿华亭人着有篆考 【华亭县志】 
　　黄寿仁字若山吴县人工隶书篆刻 【朱海妄妄录】 
　　黄烈临淮岁贡生善行草 【安徽通志】 
　　黄惟钦廪生工篆隶 【六安州志】 
　　黄靖字竹轩荆溪人官永嘉知县工书 【书画家笔录】 
　　黄世则字正衡号可亭无锡监生 
　　所著半舫诗钞自序云文得所师向不成艺书得所师而不成体至于诗则未有师也 
　　黄启兴号石香婺源廪生通六书篆隶 【安徽通志】 
　　黄钟号竹虚无为人工书行草逼近怀素 【庐州府志】 
　　黄传纮号梅村无为人善书 【同上】 
　　黄本初字既园楷书仿率更爱写朱伯庐家训行书似山谷兼华亭风致 【兴化县志】 
　　黄恩怿字望庭鹏年弟书法极工 【金陵通传】 
　　黄鼎字秋园江宁人精篆刻工书法 【同上】 
　　黄鉴字耀寰号云泉一号瀞怀休宁人迁长洲性嗜篆隶初学陆绍曾后入都得识翁覃溪余秋室诸先生笔法乃大变以荐入馆供事居京师二十载晚年书极谨严得汉人古质趣着有云泉篆草及汉隶考 【顾承撰传】 
　　黄彬号梅桥钱塘诸生 
　　山舟学士称其书神似松雪 【两般秋雨盦随笔】 
　　黄为霖字益庵临海诸生善书法结构严整其得意处酷似颜鲁公 【两浙輶轩录】 
　　黄恩普字云峰善籀篆 【川沙厅志】 
　　黄道熊字符飞宁德贡生工书法 【福建通志】 
　　黄巅字小山龙溪诸生草书学怀素 【同上】 
　　黄玉绳字汉征顺德诸生 
　　黎简曰精汉隶 【五百四十二峰草堂诗抄】 
　　黄伸号东园贡生官静海训导跻上寿嘉庆初累赐举人进士翰林院编修行草最知名得十七帖神髓 【玉田县志】 
　　黄瑞字留村常熟人嘉庆六年举人善草法 【苏州府志】 
　　黄安涛字宁舆号霁青晚号葵衣老人嘉善人嘉庆十四年进士官高州知府 
　　精书法 【见闻随笔】 
　　黄旭字昭人宜黄人嘉庆十四年进士入词林尝进万寿诗册书用双钩小楷蒙上赏 【江西通志】 
　　黄寿凤字桐叔丕烈子诸生工篆书能摹印 【苏州府志】 
　　篆书学钱十兰刻印仿文何 【冯承辉印识】 
　　黄锡蕃字椒升一字普蕃海盐人官福建候补布政司都事署上杭典史工八分 【海盐县志】 
　　擅分隶 【金石学录】 
　　刘星高飞白录序云究心博雅与吴趋陆白斋同里张文鱼并以飞白擅名 
　　黄浩字天木萧山诸生 
　　工书法 【王端履重论文斋笔录】 
　　黄言兰字秋浦番禺人嘉庆二十一年举人官四川知县工小楷 【艺谈录】 
　　黄钊字香铁镇平人嘉庆二十四年举人官内阁中书 
　　蒋湘南诗云新雨有老铁其诗如其字筋盘骨崛中时时见古致 【春晖阁诗钞】 
　　黄密字公谨号山堂平湖诸生工书 【两浙輶轩续录】 
　　黄模字相圃号书厓钱塘岁贡工书学其友苏许堂 【杭郡诗续辑】 
　　黄承锡字二梧扬州太学生能书发愿写九经 【青惠堂集】 
　　黄日宾歙人善学王梦楼书见者以为毕肖 【草心楼读画集】 
　　黄遐龄歙人工书效王梦楼尤逼真与汪竹坪齐名 【同上】 
　　黄家达字小谷江宁人精篆刻工书法 【续纂江宁府志】 
　　黄光燮字绣溪鼎子善书 【金陵通传】 
　　黄廉字从清号南浦顺德太学生善书作王渭川体 【岭海诗抄】 
　　黄乙生字小仲景仁子道光元年举孝廉方正 
　　工八分 【洪饴孙青埵山人集】 
　　包世臣撰墓志云嗜书攻之甚力志在复古予尝从君问笔法近之能书者踵出而君实为始事君善病每病辄三四月不饮食亦不困惟手古拓作书然自以为不工书成辄涂抹以故传世甚少又述书云乙亥夏与小仲同客扬州小仲攻书较予更力年亦较深小仲谓予书解侧势而未得其要予病小仲时出侧笔小仲犹以未尽侧为憾因诘其笔法小仲曰书之道妙在左右有牝牡相得之致一字一画之工拙不计也余学汉分而悟其法以观晋唐真行无不合者其要在执笔食指须高钩大指加食指中指之间使食指如鹅头昂曲者中指内钩小指贴名指外拒如鹅之两掌拨水者故右军爱鹅玩其两掌行水之势也大令亦云飞鸟以爪画地此最善状指势是故执笔欲其近布指欲其疏吾子其秘之小仲又云唐以前书皆始艮终干南宋以后书皆始巽终坤予初闻不知是何语服念弥旬差有所省 
　　黄乙生行榜书能品上小真行书能品下 【国朝书品】 
　　黄树宾原名之骧更名洵再名棣昌字修存吴川人大兴籍道光十八年进士官介休知县 
　　述书笔谈稿出高凉黄洵修存等得其法所作时与予相乱 【艺舟双楫】 
　　黄考祥字履上号缵亭贡生官金山训导书仿香光 【兴化县志】 
　　黄廷兰字畹九号馥斋乌程人八岁能书大字长工篆隶求者立应 【书画笔录】 
　　黄子高字叔立号石溪番禺优贡各体书工羣推小篆 【谭莹乐志堂集】 
　　粤东二百年来篆书当推石溪石溪作古当推兰甫 【艺谈录】 
　　按着有续三十五举 
　　黄润昌字邵坤以军功官道员加布政使衔殉叛苗之难恤赠巡抚 
　　衔善草隶日书万字 【湘潭县志】 
　　黄德符字应侯鹏年孙亦善书 【续纂江宁府志】 
　　黄观澜原名泰清字侣峰杭州诸生书仿率更秀整不苟 【杭郡诗三辑】 
　　黄凤池原名冈字竹楼钱塘监生善楷法 【同上】 
　　黄体芳字潄兰瑞安人同治二年进士官兵部右侍郎降通政使 
　　袁昶曰作书体势与晚香堂帖相近 【渐西村人集】 
　　黄自元字觐虞安化人同治七年一甲第二人及第官宁夏知府书法欧柳所刻碑版行世颇多 【书画家笔录】 
　　黄福懋字豫斋号松泉仁和人光绪九年进士官编修书法直追率更得其神似 【两浙輶轩续录】 
　　黄士陵字穆父黟县人官广东布理问工篆书 【金石学录续补】 
　　按牧甫工铁笔在湖北时为先公及放刻印甚多子石字问经能世其业 

　　梁 

　　梁惟枢字慎可号西韩生正定人明工部主事本朝官山东按察司佥事于书酷嗜欧阳率更得其楷法世祖知其能命书数纸以进天语褒嘉传为盛事 【梅村文集】 
　　梁清标字玉立号苍岩一号蕉林 【所居室名蕉林书屋】 
　　又号棠村别号冶溪渔隐维枢从子明崇祯十六年进士本朝官保和殿大学士 
　　嗜书画古器鉴别最精诗词书翰并精妙 【王士祯蚕尾集】 
　　书学晋人自具清旷之致 【陶梁红豆树馆书画记】 
　　精于鉴赏所藏法书名画甲天下刻秋碧堂帖 【名人尺牍小传】 
</div>
    <div class="pagination">
<a href="皇清书史_page56.html">上一页</a><span>...</span><a href="皇清书史_page52.html">52</a><a href="皇清书史_page53.html">53</a><a href="皇清书史_page54.html">54</a><a href="皇清书史_page55.html">55</a><a href="皇清书史_page56.html">56</a><span class="current-page">57</span><a href="皇清书史_page58.html">58</a><a href="皇清书史_page59.html">59</a><a href="皇清书史_page60.html">60</a><a href="皇清书史_page61.html">61</a><a href="皇清书史_page62.html">62</a><span>...</span><a href="皇清书史_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
