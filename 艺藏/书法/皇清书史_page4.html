<!DOCTYPE html>
<html>
<head>
    <meta charset="UTF-8">
    <title>皇清书史 - 第 4 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 4 页/共 122 页</h1>
    <div class="content">　　翁为钝吟之侄善书工诗又为毛氏馆甥吾邑自钝吟后以诗字训迪后进者有陆敕先陈在之然皆原本冯氏刻核不少贷迨两公没后进推公为硕果争以诗字相质翁循循善诱见辄道佳有司马德操之风 【海虞诗苑】 
　　冯樾字个臣鼎如从子诸生善书 【松江府志】 
　　冯燧 【江苏诗征作鐩】 字天垂 【诗征作字闳览】 樾弟诸生工书行楷学褚河南草宗怀素遒媚有致宫詹沈荃雅重其人 【同上】 
　　书法承家学技愈工名愈高游日广乃年未五十而卒 【松江诗钞】 
　　以书法名世张昊东王农山沈绎堂诸名绅交重之 【叶鱼闲鱼闲闲录】 
　　冯守礼字惕存鼎如孙官无极知县书承家学精研八法 【松江府志】 
　　冯守贞 【闲渔闲闲录作守真】 字宝初守礼弟诸生工书圣祖尝问王文靖曰詹事沈荃后谁为善书者文靖以守贞对促入都已前没矣 【同上】 
　　冯淇字颖明娄县人善书 【同上】 
　　冯廷櫆字大木德州人康熙二十一年进士官中书舍人善书法其题山谷书有句云少时苦爱赵吴兴中岁纔师李北□泻宗法之正可知 【木叶厱法书记】 
　　王士祯曰善摹赵承旨书又曰诗名书法擅一时 
　　冯泳字敏公淄川人善书 【山左诗抄】 
　　冯光裕字叔益代州人康熙五十年举人官湖南巡抚精六书篆籀之学 【彭启丰芝庭集】 
　　冯崧字维申长洲人书学吴兴 【何义门先生集】 
　　冯士翘字怀远号秬山长子诸生善书法尝摹右军字集为千字文刻石行世其擘窠书遒劲有力至今临摹者甚众 【潞安诗抄】 
　　冯植字心田号筠村缪篆与徐寅马行素齐名 【嘉兴县志】 
　　精篆籀 【续梅里诗辑】 
　　冯霦大字麟书号蓼村兴化人每酒酣搦管作大书有龙蛇飞舞之势识者争购之 【广陵诗事】 
　　冯学浩字养吾号孟亭桐乡人乾隆二十五年进士官监察御史工分隶 【木叶厱法书记】 
　　冯华字位三号秋船乌程人乾隆二十五年举人官仙居教谕书法得唐贤矩度 【两浙輶轩录】 
　　戴璐曰秋船在京佣书自给酒后挥毫落纸兴会尤高 
　　冯斯衡字崇基号崇山南海人乾隆四十二年举人官南安同知工书法人咸珍之 【岭梅诗抄】 
　　冯克巩号松恬一号七研又号小鲁嘉兴监生由四库馆议叙历官丽江知府工书逼似赵文敏 【续梅里诗辑】 
　　工书法 【戴延年抟沙录】 
　　冯溥字容大一字积囦平湖诸生书法率更 【两浙輶轩录】 
　　冯志字绣虎皋兰人善作擘窠大字 【孙云桂撰传】 
　　冯学淳字璞斋大兴国子生善行楷书得董思翁笔意尝为伍尧祭酒法式善代笔 【木叶厱法书记】 
　　冯元曦字天衢号花桥晚号陆舟植从子嘉庆三年举人候选教谕书法得赵董神髓 【梅里诗续辑】 
　　冯光曦字礼堂号春泉元曦弟监生工楷书 【同上】 
　　冯璟字小宋一字玉章号药生慈溪人嘉庆六年进士官安东知县 
　　善书 【宋咸熙耐冷谈】 
　　冯高椿字春木嘉庆十八年拔贡书法秀挺 【嘉兴县志】 
　　冯鼎祚字新斋嘉庆二十三年副贡官八达州同知降盐经历工书法 【同上】 
　　冯源植字引泉岁贡生工书有晋人法度 【同上】 
　　冯侨字翰青后遭回禄改字劫仙武诸生善书宗米南宫 【同上】 
　　冯瑜字鸣和江宁人 
　　张云璈跋冯瑜所刻名人尺牍云君于书法极深故摹刻及毡椎之妙迥出时手 
　　冯云鹏字宴海南通州增贡生工篆隶 【崇川诗抄汇存】 
　　辛从益金石索序略云沇州试院见壁间字幅科斗龙鸟诸体悉备喜其奥博审为晏海先生所作 【寄思斋藏稿】 
　　又题冯晏海红雪词自注云善古篆工橅拓 
　　按晏海所著之金石索讹谬满纸而摹拓甚精句勒亦肖 
　　冯尔蔼武诸生年九十犹能作小楷 【柏乡县志】 
　　冯志沂述仲一字鲁川代州人道光十六年进士官皖南道 
　　善书 【吴昆田漱六山房稿】 
　　朱琦酬冯鲁川比部诗云闻君近写阴符经毫端倔强蛟龙形乘兴一挥数纸尽床头醉倒双玉瓶 【来鹤山房集】 
　　冯桂芬字林一号獧甫一号景亭晚号懁叟吴县人道光二十年以第二人及第官中允 
　　李鸿章撰墓志云书宗率更兼工篆隶四方求书者踵至 【显志堂集附录】 
　　冯誉骥字仲良一字展云号崧湖晚号钝翁高要人道光二十四年进士官陕西巡抚善书法精鉴赏收藏名迹最富 【木叶厱法书记】 
　　中丞八法精绝岭南人士翕然宗之自李仲约侍郎以书雄一时而冯派稍稍不竞其实冯优于李一则气韵自疏隽一则标格太矜持也 【续昭代名人尺牍小传】 
　　冯达昌字巨凌号介厓顺德诸生工书法仿王大令 【岭梅诗抄】 

　　洪 

　　洪承畯别号紫农山人南安人明诸生国朝定鼎时授以官辞不赴康熙初又欲官之仍固辞有两朝隐士印善临池行草蜿蜒遒劲时人目为龙虵字 【梁章巨退庵书画跋】 
　　放按山人兄文襄公承畴亦工行草书 
　　洪玕字琅友歙人由进士授吏部主事 
　　善书法 【陈廷敬午亭山人集】 
　　洪文炳字观六仁和人乾隆三十二年举人官鄞县教谕书法由香光上追晋唐 【两浙輶轩录】 
　　洪亮吉字君直号稚存一号又蛣幼名莲字华峯号藕庄又名礼吉字梦殊号对岩别号北江居士阳湖人原籍歙县乾隆五十五年第三人及第官编修以言事遣戍伊犂释归自号更生居士卒年六十四太史与孙伯渊兵备皆因研讨小学之故而习篆籀虽气力少伤婉弱而笔画停匀自不失为正宗咸同以来学此体者竞趋于狂怪怒张一派遂斥太史及兵备所作者为说文篆书过矣 【木叶厱法书记】 
　　工篆书 【吴修昭代名人尺牍小传】 
　　钱泳曰本朝篆书献之渊如后若洪稚存编修万廉山司马严铁桥孝廉及邓石如吴山子俱称善手 
　　洪梧字桐山 【一作叔】 号东湖歙人乾隆五十五年进士官沂州知府工词翰 【歙县志】 
　　洪梧小真书佳品上 【包世臣国朝书品】 
　　洪莹字宾华号铃庵梧从子嘉庆十四年第一人及第授修撰改官知府楷法遒润 【木叶厱法书记】 
　　洪上庠字序也歙人官两淮盐运判工书于篆隶尤深嗜自少至壮日为之不辍 【梅曾亮柏枧山房集】 
　　按号芹野 
　　洪福字海如歙人本茶店学徒酷好学书朝夕不倦卒以成家 【近人笔记】 

　　丛 

　　丛大为字祥子文登人顺治十二年进士官句容知县工临池草书得右军遗意 【山东通志】 

　　翁 

　　翁历字纪长号逸伦自称蛰园叟华亭人论诗尊唐辟宋其稿甚多手录精楷 【檇李诗系】 
　　翁栻字犹 【按一作又】 张震泽人酷嗜藏书玉峯徐司寇苏城顾维岳陆其清两家钞本皆乞借钞字画端楷 【吴定璋七十二峯足征集】 
　　翁纯华字南金号霞亭震泽人尤工书法于晋唐至今数十家深窥其所以然落笔蹊径迥不犹人远近称善者如出一口 【王允文北溪文集】 
　　翁振翼字树复号迂伯常熟人康熙三十五年举人官内阁中书孙原湘题朱秋坪洗砚图诗云吾乡书法溯二冯 【补之简缘】 翁 【树复】 张 【庭仙】 汪 【杜林】 邵 【味闲】 谁雌雄 【天真阁集】 
　　吴鸿纶曰外高祖邵味闲赠公为世大书家隆贤礼士岁以千金聘义门先生来虞同寓破山古寺竹香泉精庐读书染翰处也偕者汪退谷汪杜林翁迂伯皆书家英俊 【古缘萃录】 
　　翁同龢曰公书与汪退谷何义门为吴门三大家 
　　翁鼒字绍梅号实斋先世休宁人以明经教授江淮间行楷篆籕俱入室 【六安州志】 
　　翁照字朗夫号霁堂原名玉行字子静江阴人乾隆元年举鸿博又荐经学 
　　工书法 【杨锺羲雪桥诗话】 
　　翁方纲字正三一字忠叙号彝斋一号覃溪又号苏斋大兴人乾隆十七年进士官内阁学士左迁鸿胪寺卿重宴琼林加二品衔卒年八十六书法初学颜平原继学欧阳率更隶法史晨韩勑诸碑生平双钩摹勒旧帖数十本是以北方求书碑版者毕归之 【湖海诗传】 书法虞永兴欧阳率更化度一碑尤所得力行书得兰亭神韵晚年以苏米之法行之八十余犹日作蝇头书以自课 【畿辅诗传】 
　　法式善跋覃溪先生临文待诏书云先生书不名一家楷法以橅虞永兴为最行书出于元章山谷之间八分得古钟鼎款识暨汉碑不传之秘以质劲称之犹其浅也先生短视一切皆需眼镜惟作书则去之且能作蝇头细楷书尝为人书兰亭序纸不盈寸而笔画锋铓备极其致真绝艺也予亲见先生为桂未谷题明人扇面字极小移几案于窗下就日光书之人方以为苦先生恢恢然弗以为难数年前予谭艺苏斋有客持方正学草稿墨迹来观尚未展视先生曰余亦藏一卷请以娱客客展视愕然与所持来卷丝毫不爽其间钩抹涂乙无一不肖盖三年前先生曾借此卷重摹一过也其规摹古人遗迹神似皆类此先生今年六十有八朝夕课程一如髫龄时予于并世士大夫中所见读书好古无片时自暇者先生一人而已 【存素堂文集】 
　　先生精蝇头小楷为书家绝技每年于元旦日于四粒胡麻写天下太平字以试目力今七十余矣尚能书之 【赵慎畛榆巢杂识】 
　　先生中年尝仿文待诏故事每岁元旦用瓜子仁书坡公金殿当头紫阁重绝句一首六旬后又以胡麻十粒粘于红纸上每粒作天下太平四字至戊寅元旦书至第七粒目倦不能成字叹曰吾其衰矣果于是年正月二十七日归道山云 【梁章巨归田琐记】 
　　翁方纲小真书佳品上行书能品下 【国朝书品】 
　　先生能于一粒脂麻上写天下太平四字每逢元旦辄书以为吉庆自少至老岁岁皆然 【方浚颐梦园丛说】 
　　相传翁覃溪学士垂老康强目力尤胜六七十时犹能灯下作细书阅蝇头字不假叆叇每岁元旦必用瓜子仁书四楷字五十后曰圣寿无疆六十后曰天子万年七十后犹能写天下太平云可谓异禀按翁氏家事略记载英和案语云先生每于一粒胡麻上作一片冰心在玉壶七字则尤为神技矣 【陈康祺郎潜纪闻】 
　　响榻之法久绝苏斋阁学独擅其技吾家有所摹落水兰亭叙长卷凡古今题识印记悉行钩摹纸墨之色亦皆曲肖先生自题数万言有蜹脚书四彝斋记及桂未谷刻及见落水兰亭印记此外有朱笥河书又一彝斋四字引首宋芝山细笔落水兰亭图及张瘦同诸家题跋都长五丈许诚剧迹也 【木叶厱法书记】 
　　翁树培号石峯性嗜古泉币自号宜泉方纲子幼育于秀水钱氏名申锡字申之乾隆五十二年进士官刑部郎中 
　　翁方纲撰小传云笃好摹写篆隶 【复初斋集】 
　　又哭儿诗云分书效史晨 【同上】 
　　翁春字曙鸠一字澹生号石瓠又号辨堂华亭人 
　　王苞孙撰传云作字好孙过庭 【王惕夫未定稿】 
　　翁大年字叔均号陶斋震泽人 
　　工书法精篆刻 【释达受宝素室金石书画编年录】 
　　翁同爵号玉圃振翼裔孙由荫生累官湖北巡抚工小篆 【拙辑郁栖书话】 
　　翁同龢字叔平一字声甫号瓶生一号瓶庐又号均斋晚号松禅老人同爵弟咸丰六年第一人及第官至户部尚书协辨大学士补谥文恭 
　　松禅相国悬臂学书其得意之作神采飞动直逼苏黄 【邵□古缘萃录】 
</div>
    <div class="pagination">
<a href="皇清书史_page3.html">上一页</a><a href="皇清书史.html">1</a><a href="皇清书史_page2.html">2</a><a href="皇清书史_page3.html">3</a><span class="current-page">4</span><a href="皇清书史_page5.html">5</a><a href="皇清书史_page6.html">6</a><a href="皇清书史_page7.html">7</a><a href="皇清书史_page8.html">8</a><a href="皇清书史_page9.html">9</a><span>...</span><a href="皇清书史_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
