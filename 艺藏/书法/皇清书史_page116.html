<!DOCTYPE html>
<html>
<head>
    <meta charset="UTF-8">
    <title>皇清书史 - 第 116 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 116 页/共 122 页</h1>
    <div class="content">　　沈姓苕溪人 
　　京师天宁寺隋时建在彰义门外三里塔高三十七丈大小风铃三千三百有奇国初苕溪士人沈姓者以蝇头楷书书此塔影迭拱飞檐雕阑花楯无形不肖无笔不精所书乃法华经一部今寺僧传为世宝 【王椷秋灯丛话】 
　　放按刘佳钓鱼篷山馆集记此塔系明嘉靖时虞山许德所书其说近似故本书两收之 
　　赵公受勤事佛工书与予同官岭南 【曹溶洁躬堂集】 
　　王宛虹书临征仲 【郑寒村集】 
　　按王疑是慈溪人 
　　金赤莲双钩指实而其拇指横顶有力余见其书多宝塔碑甚佳草书亦俊拔飞动惜乎不知用意遂多草率之笔 【大瓢偶笔】 
　　张绶以箸书扇 【同上】 
　　姜镛 
　　从孟玉生处购得旧拓焦山铭一册存二十五字前有姜镛题八分字似是康熙年间所作惜未详其人 【浪迹丛谈】 
　　吴龙不知何许人隶书笔笔有汉意 【书画所见录】 
　　朱六典善钩摸碑帖为良常山人所契 【郁栖书话】 
　　李同人以比部郎出守姚安郡工书 【铜鼓书堂集】 
　　马负书性耽翰墨官福建陆路提督暇即临池 【阅微草堂笔记】 
　　姚宗灏号冷红 
　　钱塘魏叔子鉽得一便面蝇楷书末署癸亥秋尽日录海昌女史同僖龄落花诗三十律于林清书舍冷红姚宗灏书书甚精楷冷红未知何人 【拜经楼题跋】 
　　胡童子胡松溪之子年十岁即能大书 【有正味斋集】 
　　曹寿先 
　　王衍梅题涂菊人明府鸡山小集图诗有擘窠书草蕨拳成句注图为五龄童子曹寿先标题 【绿雪堂集】 
　　石康不知何许人同治末卖药都市所处方书法遒丽若张黑女碑 【近代名人小传】 
　　樵烟野客居韬光灵隐之间字法遒劲秀逸于宋大家中绝似山谷 【盛大士撰传】 
　　云峯 
　　西洋显微镜虽至微之物视之历历可数尝见绣针剌芝麻一粒以镜照之麻大如杯上写唐五言绝句一首行楷书一笔不苟款云峰二字不知其如何写也 【毛祥麟墨余录】 
　　掦 【掦：扬】 州布客 
　　建隆寺掦 【掦：扬】 州八大剎之一本朝已圮歙人黄氏因感异梦发愿建如旧观乾隆乙丑落成欲于大殿书大雄之殿四大字字长丈许以千金索曾贯之书贯之弗许布客某分四字书之以大之二字皆少笔宜结体厚重雄殿二字多画宜结体瘦劲使各相称书成合之今之殿额是也 【扬州画舫录】 
　　云南人 
　　颖州太守王含溪集有嘴字诗其序云曩在云南府一寺内见壁挂一子字画圆劲有二王家法但笔势稍纵耳款曰嘴字诧之因讯寺僧乃对其人能以齿齩笔鼓颐摇颔书之快如风雨亦异技矣 【戈守智书法通解】 
　　村畬 
　　厉征君城东杂记二卷乃门人村畬手钞书法秀劲展玩如新余嘉其好古之笃而深痛其短年也因作此词吊之 【陈嵇壶春词】 

　　○属国 

　　金履度字松园朝鲜人乾隆中使臣 
　　工书 【刘锡五随俟书屋集】 
　　李熹明朝鲜人乾隆末使臣 
　　杨 【伦】 观三韩使者李熹明书七古云金壶汁洒飞龙鸾八分更赏师宜官王 【梦楼】 
　　梁 【山舟】 骖靳直无媿言谈餔餟俱可观 【九柏山房集】 
　　郑晚锡号竹涧朝鲜人嘉庆中使臣予尝见其自书行卷盖投赠我国朝官者诗甚清绮书亦不俗后有胡嘿轩 【九思】 
　　跋极推重之并称其书法董宗伯云 【郁栖书话】 
　　金姬保字梅隐朝鲜人光绪初使臣善指书临桂龙松琴户部继栋为作长歌 【同上】 
　　蔡温琉球法司能诗善书 【食旧堂集】 

　　皇清书史卷末 

　　●皇清书史附录 

　　义州李放古冰纂录 

　　明 
　　中涓 
　　释子 
　　土司 
　　杂流 
　　偏阙 
　　附记 

　　○明 

　　朱以海太祖九世孙鲁肃王寿墉之子称监国于绍兴事败遁依郑成功于金门岛为成功所害 
　　王乃斌明监国鲁王墓诗题下自注云墓在金门岛石城东浦石镌王所书汉影云根四大字用笔极苍劲 【红幅山房诗钞】 
　　朱敬镒字进文秦愍王八世孙 
　　书学右军今西安有其圣教序兰亭草诀歌心经诸石盛行于世与晋唐碑同价真右军之的子孙也 【大瓢偶笔】 
　　朱怀宾隹字季凤　怀土字长生　谊斗字子斗　谊汜字仲宗皆秦府王孙 【按诗综小传谊斗秦愍王九世孙】 
　　屈大均宗周游记云诸王孙彬彬作者以工诗及四体书相矜尚而宗才之英尤以仲宗为最 【翁山文外】 
　　朱梅峻　梅容　梅川　对掦 【掦：扬】 皆晋府宗室 
　　晋中名能书者宗室则新增 【抑甫齐】 梅峻梅容兄弟 【二人以画名兼习书】 又宗室梅川专写米颠而不得颠之原本颇熟而俗甚老宗室有对扬者步趋文待诏字上七八寸者径欲逼真 【霜红龛集】 
　　朱禋黎衡阳宗室 
　　书法妙绝 【王夫之船山诗集】 
　　朱议谛庠名容重字子庄南昌宗室袭奉国中尉鼎革后变服隐居精心八法各体书盖师事于岸熊学博而得其微国中凡赠送庆颂以文章介兕觥勒金石者靡不以子庄书为重 【李元鼎石园集】 
　　朱议雨汸字用霖句容宗室国变后变姓名为林时益字确斋与邱维屏魏禧等同隐于宁都翠微峰 
　　工二王书法 【魏叔子文集】 
　　孙道明 【一作易误】 字明叔 【一作景周】 
　　华亭人居泗泾博疋好古藏书万卷遇秘本辄手自抄录皆小楷齐截名其斋曰映雪自号停云子人称清隐处士元之遗逸也 【松江府志参清乐堂题跋】 
　　郎成锡山人 
　　张翥蜕庵集四卷洪武三年郎成抄本书法研妙偪真佛遗教经 【居易录】 
　　孙贲字仲衍南海人洪武中官苏州经历谪辽东坐党祸死 
　　宋克书工部柟木为秋风所拔歌后有孙蕡一跋字大一寸及三四寸者书亦苍劲 【墨缘汇观】 
　　景清本姓耿真宁人洪武时举进士第二授修撰官至御史大夫燕王即位谋行刺不成磔死追谥忠壮 【一作烈】 
　　忠壮诗文翰札世无知者此轴行书唐人太乙近天都五律一首后署洪武二十八年乙亥秋日在其殉节之前八年书格清腴兼有逸气信乎日星虹月之照丹心碧血之垂非徒翰墨之珍已也 【复初斋集】 
　　黄子澄名湜以字行更字伯渊分宜人洪武十八年赐进士第三授编修官至太常寺卿兼翰林学士靖难师至磔死弘光时追谥节愍 
　　书画壮观录载黄子澄论书九则小行书七百余言自跋云此帖出自圣恩匆忙带至洞庭亦自有定数新构草堂于销夏湾日一展玩暂忘所忧世无知书者与之语书况天下事乎建文三年清和既望 【鸥陂渔话】 
　　廖平襄阳人建文朝官兵部侍郎为从亡诸臣之一 
　　廖平双钩唐太宗孝经序册纸本隶书后幅题跋云襄阳廖平侍师出奔吴江驻黄溪史氏之清远轩改题曰水月观亲书隶额自称生平视诸珍宝如粪土惟喜唐太宗隶书孝经序墨迹特携自随患难不置因出视命 【平】 法唐人双钩笔意以书览之忻喜甚留赠史氏令藏之毋失时建文四年七月甲午日也 【胡敬西清札记】 
　　严嵩字惟中号介溪分宜人弘治十八年进士官至武英殿大学士 
　　六必居三字扁相传为严嵩书端正秀劲不类其人 【燕京杂记】 
　　翰林院清秘堂扁世亦传为严嵩所书此与六必居三字皆清严古逸绝不类其为人元秀容诗心画心声总失真诚有见之言也嵩在当时既以文艺邀誉而翰墨之工亦复不减二蔡 【京卞】 
　　故弇州乐府变中特着孔雀虽有毒不能掩文章二语以寓诗史直笔予又见明季马士英阮大钺手迹其书画皆不失法度而钦定佩文斋明书家传并削而不载世有元恶巨憝其罪恶远浮三奸而犹以翰墨自喜者亦庶乎可以自返矣 【郁栖书话】 
　　吴兰字卿佩号东石嘉靖十七年进士官翰林典籍洒翰尤遒劲有法 【霍山县志】 
　　沈炼字纯甫号青霞会稽人嘉靖十七年进士官锦衣卫经历以劾严嵩被陷谪佃保安州后为嵩党窜其姓名于白莲教中论斩隆庆初赠光禄少卿天启初谥忠愍善画梅传世极少兼善行草书苍郁清遒如霜筠雪木令人敬悚 【木叶厱法书记】 
　　杨继盛字仲芳号椒山容城人嘉靖二十六年进士官兵部员外郎以劾严嵩被陷弃市追赠太常寺卿谥忠愍 
　　忠愍书唐人绝句五十四首七古一首后书己酉夏月椒山继盛为柳村友弟索书以唐句应之用章草兼飞白笔法作字备飞动之致予所见世人托名忠愍书甚多得此乃知真迹之妙 【孙星衎平津馆书画记】 
　　椒山公书法淳古其流传于今者赝本固多而真迹亦尚非希有即予三十年中所曾寓目者如李季云旧藏之示儿书狱中所写之梅花赋光山胡氏所藏之杜诗册及赤牍诗笺之属约七八种并题咏纷纭传流有绪更无论上石者矣龙辑五方伯经德堂集载有忠愍公书兰亭序后有平湖陆清献公跋语惜未一见 【郁栖书话】 
　　慈溪某氏集帖内所刻忠愍自书七绝盖极拙劣之钦家款耳 【同上】 
　　梅继勋字峄阳嘉靖二十八年举人官黄州通判善草书 【宛雅】 
　　许德虞山人嘉靖间夫媍同书华严经作宝塔图凡十兆九万四十三字字细如蚁阅十三年乃成今藏京师天宁寺中 【刘佳钓鱼蓬山馆集】 
　　海瑞字汝贤号刚峰琼州人由乡举官至南京都察院佥都御史卒赠太子少保谥忠介 
　　海瑞书楹帖册纸幅大行书清操日饮廉泉水长啸时登横翠楼款海瑞印一海瑞此书以粉笺楹帖横装册中字极奇伟有如其人 【西清札记】 
　　鹫峰寺壁上有海刚峰赠竹隐者诗末书海瑞二字笔力苍秀 【随园诗话】 
　　翁方刚 【刚：纲】 海忠介书金刚经卷跋云右海忠介书金刚经万历十一年是其抚吴归后里居时书年七十矣字亦清介拔俗公之手迹世所罕传虽前有阙文毋伤于法宝也 【吴荣光辛丑销夏记】 
　　海忠介公令兴国时省敛至澄塘憩诸生王应时家题诗于壁字大如宛皿瘦硬有生气今犹存王氏宗祠 【黄燮清倚晴楼诗钞】 
</div>
    <div class="pagination">
<a href="皇清书史_page115.html">上一页</a><span>...</span><a href="皇清书史_page111.html">111</a><a href="皇清书史_page112.html">112</a><a href="皇清书史_page113.html">113</a><a href="皇清书史_page114.html">114</a><a href="皇清书史_page115.html">115</a><span class="current-page">116</span><a href="皇清书史_page117.html">117</a><a href="皇清书史_page118.html">118</a><a href="皇清书史_page119.html">119</a><a href="皇清书史_page120.html">120</a><a href="皇清书史_page121.html">121</a><span>...</span><a href="皇清书史_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
