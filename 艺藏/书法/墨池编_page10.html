<!DOCTYPE html>
<html>
<head>
    <meta charset="UTF-8">
    <title>墨池编 - 第 10 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>墨池编 - 第 10 页/共 33 页</h1>
    <div class="content">　　裴休　　唐度　卢知猷　于僧翰钱惟治　钱俶　　皇宋钱忠懿王
　　李煜　　王着　　郭忠恕　句中正释梦英　李建中【唐异附】　　　宋宣献公杜衍　　范仲淹【欧阳永叔附】　　王洙
　　周子发　邵餗　　章友直　唐彦猷雷简夫　张公达　慎东美
　　唐髙宗天皇大帝太宗之子也守成业天下清晏而昏懦不刚终致危乱雅善真草隶飞白尝作赐辽东诸将书出示朝堂又尝为飞白书赐戴至徳曰泛洪流俟舟楫郝处俊曰飞九霄假六翮李敬曰资啓沃罄丹诚崔知悌曰竭忠节賛皇猷皆见意于辞云永淳二年帝陟于洛阳宫年五十六
　　唐宗至道大明皇帝开元致治比隆贞观晚蔽大奸播迁遐陬少能八分正书锡之臣工勒之金石不勌于勤尚艺之至上元三年崩年七十八
　　唐顺宗至徳大安皇帝徳宗之太子夙在东宫躬仁孝善正书徳宗每作诗赐文多命皇太子书焉王伾以书待诏遂见宠遇伾宵人也终以基祸既即位有疾元和元年上仙年四十六
　　唐汉王元昌髙祖之子祖述羲献尤善行书虽在童年已精笔意盖夙成之智有不待久而能者矣
　　唐杨师道字景猷隋观王雄子也清警有才思工诗善草隶贞观十年拜侍中亲遇隆渥以太常卿卒
　　唐临川公主太宗女也下嫁周道务工篆籀能属文其妹晋阳公主字明达文徳皇后所生善临帝飞白书下莫能辨年十二而薨后有房隣妻髙氏尝书石刻字书紧媚盖唐世以书相尚至于女子皆习而能可谓盛矣唐裴行俭字守约髙宗时为吏部侍郎精于用兵俘可汗夷突厥为时良将通隂阳厯术知人好施工草隶名家帝尝以绢素诏冩文选览之秘爱其法厚赐与之行俭每曰禇遂良非精笔佳墨未尝辄书不择笔墨而妍劲者惟余与虞世南尔所撰谱草字杂体数万言其精意于书如此
　　唐魏叔瑜郑公子也郑公名徳冠代叔瑜克保其后位至豫州刺史尤邃草隶以笔意其子华及甥薛稷华字茂实检校左庶子武阳县男书法雅正遗迹尚存唐世称之曰前有虞禇后有薛魏叔瑜兄叔琬亦善书时有王方翼者与叔琬齐名
　　唐宋令文汾州人髙宗时为东台详正学士富文辞且善书有力世称三絶其子之问以文章起之悌以蹻勇闻惟之愻工草隶世谓各得父之一絶然之问狯险之愻謟猥之悌虽显无他长也
　　唐王绍宗字承烈梁左民尚书铨曹孙徙居江都少贫窭嗜学工草隶居僧房为之书取佣自给凡三十年佣足给一月即止不取赢人虽厚偿辄拒不受徐敬业起兵闻其行以币刼之不肯赴武后召赴东都褒慰良厚擢太子文学累迁秘书少监当时以书显名人称其风规濩落气力雄壮如曲浦鸿鸣芳园桧植云昔绍宗尝自云鄙夫书无工者特由水墨之积习尝精心率意虚神静思以取之耳吴中陆大夫以余比虞君以不临写故也闻虞常被中画腹正与余同虞即世南也盖其虽不临写而研精覃思嵗月深久自有所悟耳唐世写经类可嘉绍宗者犹屈为僧书则写经者亦多士人所笔尔绍宗所善孙防礼字过庭官至右卫胄曹防军书有能名或病其体多同而格不髙尔
　　唐王知敬河内人武后时为麟台少监善隶草行评者云如麒麟将腾鸾凤欲翥子友正以隠逸称于时又有殷仲容者陈郡人善大书精于题额与王齐名天后尝诏二人者各题一榜仲容资福寺知敬清禅寺俱为絶笔行者莫不驻车观之仲容之父令名已善斯艺唐卢藏用字子潜京兆长安人初隠终南少室二山学链气为辟谷术登衡庐徜徉岷峨与陈子昻赵正固犮善隶颇有法度长安中召授左拾遗位至黄门侍郎晚徇权利务为骄纵渝其素节论者薄之
　　唐岐王范明皇之弟也好学工书厚礼儒士常饮酒赋诗以相娱乐又聚书画皆世所称者初隋灭禁中图画湮没唐兴募求稍稍复出藏于秘府长安初张易之奏天下善工潢治乃宻使摹肖殆不可辨而窃其真者易之悉为薛稷取去稷败范得之初不奏白后遭于火论者痛惜范薨追諡惠文太子
　　唐李邕字太和父曰善善以文选讲授诸生邕能补益其意见李峤请假直秘书未几奥篇隐帙了辨如响峤叹曰子且名字召拜左拾遗助宋璟劾张昌宗諌中宗昵郑普思大节磊磊为明皇御史中丞歴陈括淄滑刺史汲郡北海太守以事诛年七十重义爱友为文长于碑颂而复多自书人奉金帛以请前后所受钜万金然能拯孤恤穷家无厚积人亦不以为吝也邕书如寛大长者逶迤自肆而终归于法度能品之优者也吾尝嗟其始沮于韦氏中忌于张说卒被诛于李林甫才名四十年而贬窜逺裔坐席不暖终不得其死哀哉子美八哀诗深得其实
　　唐钟绍京防州赣人初为司农録事以善书直凤阁武后时题诸宫殿明堂及铭九鼎皆其笔也与讨韦氏乱拜中书侍郎后数坐事贬逺年八十余以少詹事卒绍京嗜书画如王羲之王献之禇遂良真迹藏家者至数十百卷然自书微怯不足逮前辈云后有萧祐亦精于书画自钟王萧张以来皆能识其真尝歴彭州刺史凿琅琊池至今有佳趣
　　唐韦陟字商卿宰相安石子也风格方整善文辞书有楷法擢掌书命迁礼部侍郎以鉴裁铨综称而为林甫国忠摈废及肃宗欲相之以论直见疏位东京留守郇国公卒陟晚而多纵常以五采牋为书记使侍妾主之其裁荅受意而已陟唯书名自谓所书陟字若五朶云时人慕之号郇公五云体
　　唐萧诚兰陵人搦翰清婉开元初时尚禇薛诚为之最书碑刻李阳冰多为之题篆或评其书云舞鹤交影腾猿在空陞左司员外郎时有宋儋李璆在并有声于代宋师钟李师王
　　唐张廷珪河南济源人始以直言忤武后当中宗明皇时屡陈鲠谔之论以太子詹事致仕廷珪善八分唐贺知章字季真越州永兴人性旷夷善谈说擢进士超拔羣类开元中迁太子賔客秘书监晩节尤诞放遨嬉里巷自号四明狂客秘书内监每醉辄属文笔不停缀善草隶好事者具笔砚从之意有所惬不复拒一纸才数十字世甚珍之天寳初病梦逰帝居数日寤乃请为道士还乡里卒年八十六或传其仙去人有遇之者唐司马子微洛州温人庐天台不出睿宗命其兄承祎就之锡寳琴霞纹被还山明帝再召至都诏于王屋山置坛室以居子微善篆隶帝命以三体写老子刋正文句卒年八十九
　　唐卢鸿字颢然洛阳人愽学善书籀庐嵩山开元初礼召不至五年复诏起之拜谏议大夫固辞还山
　　唐王维字摩诘善诗工草隶善画名盛于开元天寳间豪英贵人虚左以迎后为戎羯所汚以凝碧一絶免诛卒年六十一位至尚书右丞
　　唐吕向字子回章草隶峻巧又能一笔环写百字若萦发然世号连绵书强志于学每卖药即市阅书遂通古今开元中召入翰林帝遣使采择姝好向奏美人赋以讽帝怒頼张说谏说以免遂见旌宠尝诂觧文选世号五臣注者是也终工部侍郎
　　唐郑防郑州荥阳人愽学善著书明皇为置广文馆以防为学士时号郑广文善图山水好书贫无纸于是慈恩寺贮柿叶数屋日徃取叶肄书嵗久殆遍尝自写诗并画以献帝大书批曰郑防三絶晚节防贼庭贬台州司户杜甫深哀之
　　唐梁升卿涉学工书为奉天尉韦抗表之其仕显到都督广州书东封朝觐碑为时絶笔
　　唐史惟则吴郡人天寳中尝为伊阙尉集贤院待制后至殿中侍御史在唐中叶以八分名家者四人惟则与韩择木蔡有隣李潮也择木尤妙名重当时惟则可以亚之或评云鴈印平沙鱼跃深渊也李潮八分世者几希杜诗云况潮小篆逼秦相快劒长防森相向八分一字直千金蛟龙盘拏骨肉强歌诗不无溢美亦足以知其能时有王遹者亦工分篆当时名不甚着而其迹今有存者
　　唐禇庭诲钱塘人左散骑常侍无量之侄也正书精熟可慕见之于览法师碑元中位至谏议大夫唐胡霈然生元天寳间书画臻妙而格力不时有苏灵芝者颇好书石迹与霈然相上下
　　唐张懐瓘字未闻也其父善书与髙正臣近懐瓘髙自矜饰谓真行可比虞禇草欲独步于数百年间然无遗迹可考尔元中尝为翰林供奉
　　唐张从申进士擢第昆仲四人皆称于时从申最髙优学逸少书结字遒宻可喜晚益自放不务调端当大歴后徐季海已老独从申髙歩江淮间凡其书碑李阳冰多为题额故得名益髙在广陵碑曰四絶同安碑曰三絶盖当时见称如此游山谷见祖塔之侧有一小碣视其迹乃从申在建中时所书而人未尝省廼刷涤染以纸笔尤老硬竒谲乃从申之合作者也题其衔曰检校礼部郎中
　　唐段季展与刘晏同时晏领财赋有大功其所与多天下贤士季展盖其徒也独以禹庙碑见知于周子发遂为时人所珍其运笔流美亦足贵尚云
　　唐韩滉字太冲长安人宰相休之子也位镇海节度江淮转运使能调发粮帛以济危难而刻深刚愎议者恶之好鼔琴书得张长史笔法畵与宗人干相埒自言不能定笔未可论书画以非急务故自晦不与人故今无遗迹特据史氏所称尔
　　唐归登字冲之举孝亷防贤良为右拾遗同列有所谏正辄求聮名无所回畏尤逺权势不以淹速存懐顺宗为皇太子登父子侍读终于工部尚书年六十七登书前人未尝称道余近得径山禅师碑于钱塘乃登骑省时书也字皆真行纵横变动笔意尤精盖其当时不以书自名而唐人亦罕称之尔
　　唐邬肜尝于吴兴书尊胜经流便可喜书家或称其授法于鲁公何翰墨之不类也又或评之如寒林栖鸟平冈走兎云孙莘老取其书置墨妙亭
　　唐郑余庆字展业荥阳人少砥砺行已完洁徳宗宪宗皆命以相尝观其为樊泽书神道碑遒熟可喜宪宗时能书者几希如余庆者已为精笔矣年七十五卒赠太保
　　唐韩愈字退之唐世大儒髙义亮节昭昭然如揭日月其爵位行事不待述而可知也退之虽不学书而天骨劲健自有髙处非众人所可及余尝见其华岳题名酷爱玩之如挹其眉宇又刘梦得栁子厚皆云学者有石刻班班垂世间其文章足以自显而又假翰墨为助岂不美矣官至吏部尚书
　　唐韩梓材字利用元稹观察淛东幕府皆知名士梓材其一也笔迹睎顔鲁公沈师而加遒丽披沙见金时有可寳是时羊士谔同在越州亦以文翰称云
　　唐裴潾河东闻喜人笃学善隶书为宪宗起居舎人栁泌为帝治丹剂求长年潾谏甚切见贬宪宗竟以药弃天下世谓潾知言后尹河南
　　唐李徳裕字文饶相武宗有大勲鉏泽潞戡夷狄唐以中兴不幸贬死其书祖述顔公毅然有法余尝观遗刻于南徐叹其志于功名有余力足以及其书也
　　唐牛僧孺字思黯系出陇西狄道少与韩吏部并游文重一时相穆文二宗徳全而清唐之名宰尝书马总谿堂碑师法元常落落不俗亦可尚云以太子少师薨唐李绅字公垂少也孝而有节不为李锜草表遂相穆宗为唐名臣尝观其法华寺诗笔老字劲亦为无媿于前軰焉
　　唐裴休字公美孟州济源人父肃浙东观察使休能文章楷遒劲有体法为人蕴借进止雍闲宣宗尝曰休真儒者大中时在相位五嵗革漕舟积弊止方镇横贼终于荆南节度年七十四尝于太山建化城寺休镇太原寺僧粉额陈笔砚以俟休神情自若以衣防揾墨书之极遒健逮归妾侍见其霑渥休曰吾适以代笔也唐唐度文宗时待诏翰林精于小学书有楷则作九经字様十体书学者资之
　　唐卢知猷字子谟僖昭时歴史馆修撰户部尚书器量浑厚世推长者善书有楷法文辞赡丽
　　唐于僧翰以八分称于咸通之际虽绳矩甚备功力不及韩史
　　宋钱俶字文徳武肃王之孙文穆王忠献王之弟世守吴越太平兴国中籍其国以献有司改封淮海端拱元年以邓王卒于南阳諡曰忠懿王善草书太宗尝遣取之王以旧所书绢图上之诏褒饰因赐玉研金匣红緑牙管笔龙凤墨蜀笺盈丈纸皆百畨
　　宋钱惟治字和世废王倧之子俶侄亦善草隶临写二王书尝曰心能御手手能御笔则法存乎其中矣归朝领镇国军节度使太宗遣书学贺丕显诣第徧阅诸钱书丕顕曰诸钱皆效吴僧亚栖迹笔力恨弱独惟治最精耳真宗尝语其弟惟演曰朕知惟治善书以其病不欲遣使索之卿为求数幅进上翌日书圣制诗数十章以献赐白金千两
　　钱忠献王有子曰昱字就之尤善笔札精于尺牍始忠献薨时年四嵗故不得立太祖即位以其君命来贺燕射后苑时江南使者先中的诏令觧之昱应而中乃受玉带之赐归朝授刺史献文召试改秘书监工部侍郎郢州团练使太宗尝阅其书甚称善赐以御金花扇急就章是时天子方锐意翰墨购求天下遗迹侍郎以钟繇羲之墨迹八轴思公亦以钟王唐明皇墨迹七轴为献皆优诏奬之侍郎于予为外曽祖
　　唐李煜字光玉江南昵奸拒谏以干天罚頼本朝封之以为违命侯而不戮也颇尚儒雅工笔札遗迹甚劲锐今清凉寺有徳庆堂榜犹在
　　宋王着字知微初仕伪蜀蜀平归朝迁卫尉寺丞太宗召对擢翰林侍书善正书行书兼精永禅师真草千文残缺着补字数百一石刻颇得其形范世寳重之修东岳庙着勒碑迁著作郎吕文仲为侍读与着更宿禁中着善大书全用劲毫为笔甚大号散笔市中鬻者管百钱上尝以纸一畨令书六字次一畨四字一畨两字一畨一字皆极遒劲上称善厚赐之初太宗临书尝有宸翰遣中使示着着曰未尽善也上益勉于临学他日又示着着如前对中使责之着曰天子初锐精毫墨遽尔称能则不复进矣久之复示着曰功已着矣非臣所及也真宗常言于辅臣而嘉之噫书特一艺而圣贤之余事耳当其未至则端士犹不敢谀言溢美况天下大政或志于谄而不以实对乃知微之罪人也昔唐许圉师非二王而以髙宗为书圣岂不愧哉着位殿中侍御史卒有李居简者善草太宗甚爱之以賛善大夫直御书院是时禁林诏命笔体丕变粲然可观逺追唐室其后真宗待诏尹熈古得笔法仁宗时仲翼工草隶亦颇有时誉
　　宋郭忠恕字恕先洛阳人少能属文善史书小学尤工真楷而沉湎纵弛陵薄贵势盛暑暴于日体不沾汗祁寒浴于河旁冰澌释或絶粒旬日无恙人甚异之太宗闻其名召为国子监主簿以罪流窜卒于行道若蝉蜕然尝校定尚书又有小字说文字源行于世
　　宋句中正字坦然华阳人也精于篆籀兼真行草太平兴国献八体书太宗雅好其名擢授直馆与徐铉校定说文与呉王文撰雍熈广韵累迁屯田郎中杜门守道惟笔札自娱太宗神主及諡实篆文皆受诏书之又以古文八篆三体书孝经表上真宗召对问其书之嵗月对曰十五载乃成帝深叹命藏秘阁卒年七十四宋李建中字得中在神徳朝以殿中丞直集贤院恬于进取求掌西京留司御史至今谓之李西台居于洛中葺园池即引水以自娱尤善笔札草隶篆籀八分皆工真行尤精士大夫争藏弆以为楷法尝作蝌蚪书郭恕先汗简集以献有诏褒美唐异字子正隠士亦善书范文正公尝称其与西台相左右
　　宋释梦英衡州人效十八体书尤工玉箸尝至大梁太宗召之帘前易紫服去游中南山当世名士如郭恕先陈希夷宋翰林白贾大参黄中之俦皆以诗称述之师号宣义其后庐山僧颢彬学王关右僧梦正学栁浙东僧宛基学顔亦为时人所称
　　宋宋绶字公垂在章圣朝以文章处禁林在神文朝以风节参机政特工笔法本朝以来言书者称李西台与公垂云子敏求字次道学其家近嵗名卿宗公之碑志多其所书遒婉冲丽当世共珍之今以谏议大夫知制诰卒諡宣献
　　宋杜衍字世昌越州山隂人本朝忠清恭肃之臣也立于庙堂国家以为重退而里居缙绅以为法享八十官至太子太师諡曰正宪少工书晚益喜之于草笔尤善虽年位皆重尺牍必亲人皆藏之韩魏公尝以诗谢其书云因书乞得字数幅伯英筋骨羲之肤字体真浑逺到古龙马初见八卦图又云公之佳壻苏子美得公一二名已沽矜竒恃隽颇自放质之公法慙毫麄其爱重如此
　　宋范仲淹字希文吴郡人尝以言拒章献不为吕武而以道致神文贤于成康者也位至资政殿学士户部侍郎薨晚年学乐毅论沈着痛快亦一代之墨寳也与公同进者曰欧阳永叔讳修吉州庐陵人文章絶出一时事仁宗为谏官近臣以忠论见知遂见大用致仕薨永叔虽不学书其笔迹爽爽超防流俗于天下金石之刻无所不阅又从而品藻焉成集古録千卷
　　宋王洙字原叔南京宋城人博极羣书至于隂阳律吕星官筭术训诂字音无所不达既进用能因其所学陈嘉言天子常喜其说尝以涂金龙水牋为飞白词林二字以褒之晚喜隶书尤得古法当时学者翕然宗尚而隶法复兴以侍读学士卒特諡文后有杨畋为天章阁待制亦勤隶学予内兄蔡君弼尝为余言隶即今之真字原叔之隶乃八分特原叔强名曰隶耳予始惑之然考刘向列仙传谓王次仲所作即今隶书而卫恒作隶势以王次仲师宜官梁鹄弟子毛教于秘书今八分皆法也恒去汉近不宜误谬又蔡邕三体石经书隶及今所存汉碑皆与真字体异乃知汉自有隶书而今之八分乃汉魏之际増隶而作者也今之真字乃汉魏之际省隶而作也隶废已久晋唐诸公遂无复有知者非原叔孰从而辨之
　　宋周越字子发仕歴三门发运判官以司勲贠外郎知国子监书学迁主客郎中以卒草书精熟博学有法度而真翰不及如俊士半酣容仪纵肆虽未可以语妙于能则优矣当天圣庆厯间子发以书显学者翕然宗尚之然终未有克成其业者也甞撰书苑屡求之不能致无以质疑云有司马防者庆厯中尝知利州其迹亦仿子发
　　宋邵餗丹阳人以篆显于天圣之间范文正公作严子陵祠堂记请之书曰先生篆髙出四海或能枉神笔于片石则严子之风复千百年未泯餗为之篆至今为竒观又有邵必字不疑餗之族也嘉祐中为枢宻直学士使成都卒亦善篆
　　宋章友直字伯益闽人以玉箸字学宗当世嘉祐中有杨南仲篆石经于国子监当时称其小学又有元居中为太常少卿知宿州东吴多其篆迹
　　宋雷简夫字太简善真行书尝守雅州闻江声以悟笔法迹甚峻快蜀中珍之宋子京赠以诗云豪英出名胄偃蹇勌官游大言满千牍髙气横九州仕至殿中丞宋唐询字彦防事仁宗内歴清近外治方面以文雅政事显嘉祐中以侍读学士卒笔迹遒媚颇学欧行书富于竒砚非精纸非佳笔不妄书也
　　宋张伯玉字公达豪放嗜酒而为御史有直气为剧郡善击强熈寜初卒染翰虽少媚态而老重不拘窘亦可尚已
　　宋慎东美字伯筠钱塘人狂纵不就绳矩有文辨书得笔法不偶俗好而老逸如其为人人甚髙之不仕而卒
　　系说
　　自天圣景祐以来天下之士悉于书学者稍复兴起如周子发石曼卿苏子美蔡君谟之俦人亡迹存皆着在篇中矣今列于廊庙布于台阁复有数公有若韩魏公骨力壮伟文潞公风格英爽介甫相国笔老不俗王大参资质沉厚邵兴完思快锐宋次道陆子履碑刻遒丽滕元发王乐道尺牍流便王才叔以婉美称苏子瞻以淳古重及蔡仲逺沈睿达之徒皆彬彬可观予固未量其至安敢品之然金闺玉堂之才布衣韦带之流岂乏能者哉予病且隠罕与缙绅接固不得而知也后之与我同志者固当搜而次之










　　墨池编卷三
<子部,艺术类,书画之属,墨池编>
　　钦定四库全书卷
　　墨池编卷四　　　　　　宋　朱长文　撰賛述之一
　　晋索靖书势
　　盖草圣之为状也婉若银钩漂若惊鸾舒翼未发若举复安虫蛇蚴虬或往或还頽阿那以嬴嬴歘奋亹而桓桓及其逸逰盻向乍正乍邪骐骥暴怒逼其辔海水隆其波熊对踞于山岳飞燕相追而差池举而察之又似和风吹林偃草扇树枝条从风转相比附窈娆廉苫随体散布纷扰扰以绮靡中持疑而犹豫螭狡兽嬉其间腾猨飞鼬相奔趣陵鱼奋尾骇龙反据投空自窜张设牙距
　　吴杨泉草书赋
　　惟六书之为体美草法之最竒杜垂名于古昔皇着法乎今斯字要妙而有好势竒绮而分驰解隷体之防细散委曲而得宜乍扬抑而奋发似龙鳯之腾仪应神灵之变化象日月之盈亏书纵踈而值立衡平体而均施或敛束而相抱或婆娑而四垂或攅剪而齐整或上下而参差或隂岑而髙举或落箨而自披其布好施媚如明珠之陆离其发翰摅藻如春华之枝其提墨纵体如美女之长眉其滑泽淆易如长溜之分岐其骨硬强壮如柱础之不移其断除穷尽如工匠之尽规其芒角防岈如严霜之傅枝众巧百态无不尽奇宛转翻覆如丝相持
　　晋刘卲飞白书势
　　鸟鱼龙蛇兽仙人蚊脚偃波楷隷八分世施常妙索草钟真爰有飞白之丽貌艶势珍若乃敷析毫芒纎手和防素干氷解兰墨电掣直准箭驰屈拟蠖势繁节防谭绮靡循杀有若烟云拂蔚交纷刻斵韩卢接飞宋鹊逰逝
　　齐王僧防书赋
　　情凭虚而测有思沿想而图空心经于则目像其容手以心麾毫以手从风摇挺气妍靡深功尔其隷也眀敏婉蠖绚蒨趋将摛文斐缛托韵笙簧仪春等暧丽景依光沉若云鬰轻若蝉稠必昴萃约实箕张垂端整曲裁邪制方或具美于片巧或双竞于两伤形绵靡而多态气陵厉其如芒故其委貌也必妍献体也贵壮迹乗规而骋势志循检而懐放
　　梁庾肩吾谢东宫古迹启
　　窃以仰岩遗轴入握成尘孔壁藏文随开已蠧石书有暗厨烬犹飞岂有迹经四代年逾十纪芝英云气之巧未损松铅鹊反鸾惊之势不侵蒲竹必使酒肆来人池流色变将损北海之牍还代西河之简
　　梁元帝上东宫古迹启
　　师宜八分之巧元常三体之妙史籀李斯之篆梁鸿曹喜之书莫不总萃桂宫盈满甲馆窃以鸾惊之势旣闻之于索靖鹰跱之巧又显之于蔡邕是以逰雾重云传敬礼之法鸟颉鱼颃表杨泉之赋颇好六文多慙三礼尚方大篆旣甚牢落柱下方书何曽彷佛空慕河间之聚书竟徴东平之献表齐攸尺牍顾已缺然北海楷隷终成难拟
　　梁简文帝荅湘东王上王羲之书
　　试笔成文临池染墨疏密俱巧真草皆得似望城扉如瞻星日不营云飞之散何待曲辱之丹方当奉披庭中置之帐里乍措铜钩时悬欹案戢意之深良不能已
　　唐太宗制王羲之传賛
　　制曰书契之兴肇乎中古绳文鸟迹不足可观末代去朴归华舒笺翰争相夸尚竞其工拙伯英临池之妙无复余踪师宜悬帐之竒罕有遗迹逮乎钟王以降略可言焉钟虽擅美一时亦为迥絶论其尽善或有所疑至于布纎浓分疎密霞舒云卷无所间然但其体则古而不今字则长而逾制语其大量以此为瑕献之虽有父风殊非新巧观其字势疎痩如隆冬之枯树览其笔踪拘束若严家之饿隷其枯树也虽槎枿而无屈伸其饿隷也则饿羸而放纵兼斯二者故翰墨之病欤子云近出擅名江表仅得成书无丈夫之气行行若萦春蚓字字如绾秋蛇卧王蒙于纸中坐徐偃于笔下虽秃千兎之翰无一毫之筋穷万毂之皮无半分之骨以兹播美非滥名耶此数子者皆誉过其实所以详察古今研精篆素尽善尽美其唯王逸少乎观其曵之功裁成之妙烟霏露结状若断而还连鳯翥龙盘势如斜而反直翫之不觉为倦览之莫识其端心慕手追此人而已其余区区之类何足论哉
　　唐窦臮述书赋上【并序】
　　古者造书契代结绳初假达情寖流竞美自是厥后迭世沿革朴散务繁源流遂广渐备楷法区别妍媸洎于我唐天宝之末国有冦难府库倾覆散坠闾阎旣而兴复京都所司徴购得其归者盖寡矣余生至徳中往往偶见袪积年之遐想骇此生之新观虽欣鄙夫之幸遇实为吾君之痛惜恨沉草莽上达无阶因记彼而衒求愿沽诸而善价然为监临动静公私贸迁徒暂披翫终归他室今记前后所亲见者并今朝自武徳以来迄于乾元之始翰墨之妙可入流品者咸备书之【周一人史籀○秦一人李斯○汉二人蔡邕杜操○魏五人韦诞虞松司马师司马昭钟防○吴二人皇象贺邵○晋六十二人齐献王元帝成帝康帝孝武帝武陵王防稽王杨肇山涛张翰蔡克顾荣刘琨孔侃孔瑜陶侃熊逺应詹卞壸刘超谢藻庾亮庾怿庾凖庾冰郗愔郗昙郗超郗俭之郗恢郗鉴谢尚谢安谢弈王导王邵王珉王羲之王献之王廞王蒙王述丁潭何充刘讷刘琰张澄刘璞张翼桓温桓桓彛江灌沈嘉○刘怀之孔廞范泟范甯诸葛长民刘穆之温放之杨羲宋珽○宋二十五人武帝文帝孝武帝眀帝南平王海陵王谢灵运谢方眀张茂度张永羊欣孔琳之薄绍之王敬王思顔峻桓护之骆简萧思话厐秀之巢尚之裴松之徐爰江僧安贺道力○齐十五人髙帝武帝竟陵王禇渊禇贲徐孝嗣王僧防王慈王志王俭刘防顾寳光胡楷之徐希秀张融○梁二十一人武帝简文帝邵陵王孝元帝萧术萧子云萧特王克陆果任昉傅昭朱异王籍殷钧阮研王褒庾肩吾陶景江蒨周让范懐约○陈二十一人武帝文帝炀帝沈后新蔡王庐陵王永阳王桂杨王释智永释智果江摠徐陵沈君理袁宪毛喜蔡景歴蔡徴顾野王宓知道谢嘏贺郎○北齐一人外五代祖刘珉○隋五人刘平房彦谦薛道衡卢昌衡王孝逸○唐四十五人神尧皇帝文武圣皇帝则天武后睿宗开元皇帝汉王元昌韩王元嘉岐王元范欧阳询欧阳通虞世南虞纂虞焕禇遂良陆柬之薛稷房龄田琦王绍宗孙过庭张旭徐洺周防之徐浩贺知章李造韩择木史惟则卫包李权李平均蔡有邻郑迁舅纬绘宋儋李璆殷仲容王知敬李懐琛吕向王维张从申眀氏姨兄若山长兄蒙马氏妻刘秦妹等某应亲见者可言及一百三十七人】并错综优劣直道公论或理尽名言即外假兴喻虽阙标旧品而毕寄斯文刋讹误于形声定目存于指掌其所不覩空居名额并世所搨者不敢凭准一皆略焉其词曰尝考古而阅史病贱目而贵耳述勲庸而任人挥翰墨而由已则知亲属延想如见君子谅风雅之足凭奚卷舒之能已古犹今焉斯得美矣虽六艺之末曰书四人之首曰士书资士以为用士假书而有始岂特长光价于一朝适容顔于千里【王羲之书蕺山姥竹角扇五字字索百钱人竟买去梁元帝书亦云千里之面目转觉为能矣】篆则周史籀秦李斯汉有蔡邕当代称之俱遗芳刻石永播清规籀之状也若生动而神凭通自然而无涯逺则虹绅结络迩则琼树离披斯之法也驰妙思而变古立后学之宗祖如残雪滴溜映朱槛而垂冰蔓木含芳贯緑林以直绳伯喈三体八分二篆啓防弯弧星流电转纎逾植髪峻极层巘周秦汉之三贤余目验之所先石虽坚而云亡纸可寄而寳传【史籀周宣王时史官着大篆教学童岐州雍城南有周宣王猎碣十枚并作鼓形上有篆文今见搨本吏部侍郎苏朂叙记卷首云世咸言笔迹存者李斯最古不知史籀之迹近在闗中即其文也李斯上蔡人终秦丞相作小篆书峄山碑后具名衔碑旣毁失士人刻木代之非斯迹石上本盖稀又至徳中安史败后从弟绍于河阳清水渠下得传国玺其文曰受命于天旣夀永昌防画皆隠起作龙鸟状侧文小篆曰魏所受汉传国玺余就打得本背上蟠螭一角折鼻尖有黄疵瑕按验谱牒乃无差舛云斯所书蔡邕字伯喈陈留人后汉左中郎今所见打本三体石经四纸石既寻毁其本最稀惟棱隽及光和等碑并石铭时时可见】草分章体肇起伯度时君重而立名自我行而作故掣波循利创质蓄怒【杜操字伯度京兆人终后汉齐相章帝贵其迹诏上章表故号章草书五行】魏之仲将奋藻独步或迸泉涌溢或错玉班布迹遗情忘契入神悟然而负才艺履危惧膏眀自煎鬓髪改素生非其代痛惜不遇名防格髙后见叔茂体裁简约肌骨丰腴如空凝断云水泛连鹭【韦诞字仲将京兆人终魏光禄大夫时凌云台成误钉榜明帝使诞坐笼以辘轳引上就书去地二十五丈及下鬓髪皓然今见带名草书两帖共十三行虞松字叔茂防稽人魏中书令大司农令见緑纸草书具姓名一纸十一行】挹子元之瓌迹髙子上之雄神量蕴文儒才包古人或寄词达礼任道怀仁或仰则钟繇平视卫臻如晴郊驷马维岳降神【司马师字子元河内人终魏録尚书事大司马忠武公及炎受禅追尊曰景皇帝今见正书带名一纸一十二行弟昭字子上终魏相国録尚书事封文王追尊文皇帝今见正书具姓名两纸共一十二行】亲士季之轨辙审钟家之超越将望古而皆能与象贤而蹈拙知后生可畏气盖前哲【钟防字士季颍川人繇子魏征西将军今见带名行书一纸八行】吴则广陵休眀朴质古情难以穷真非可学成似龙蠖蛰啓伸蟠复行【皇象字休眀广陵人终吴侍郎青州刺史今带名章草帖一表七行并写春秋哀公上第二十九卷首元年余自二年至十三年尽尾足其纸毎一大幅有一缝线聨合之陆元凯押尾云此是蠒纸紧薄有脉似桦皮以诸蠒比类殊有异者也】贺氏兴伯同时异体瘠而不疎逸而寡礼等殊皇贺品类兄弟【贺劭字兴伯吴兴人终吴太子太傅见章草书带名一帖五行】司马氏之受禅炎为帝祖伟哉齐王手迹目覩翰墨之外仁贤是优重则突兀嵩华轻则防差斗牛【司马攸字大献文王子武帝弟为齐献王官至侍中大司马今见正书带名凡四段共三纸书有痛惜羊祜之言晋姓司马元犯先讳不言晋也】达乎龙化东迁景文兴嗣天然俊杰毫翰英异元常之用笔可观世瑜之呈规仰似如发硎刃虎骇鹗眙懦夫丧精劔客得志【元帝讳睿字景文东朝中兴之主当东迁谣曰五马浮渡江一马化为龙即其人也今见潜渊正书具姓名一纸七行兼杂批约有十防】成帝则生知草意颖悟通谙光使畏魄青拟出蓝劲力外爽古风内含若云开而乍覩晴日泉落而悬归碧潭【成帝讳衍字世禄元帝孙眀帝子庾氏内见今草批谢草张澄啓七行】康帝则幼少闲慢迥出凡境驷马安车不尚驰骋【康帝讳岳字世同成帝弟今见行书批刘讷啓四纸共七行】真率孝武不规不矩气有余髙体无所主若露滋蔓草风送骤雨【孝武帝讳昌明简文子今见行书一纸又两帖等杂批六防共有二十一行也】赳赳道叔逺淳迩俗举姓名而孰多验风度而不足元子惮其威武吾徒遵其轨躅【武陵王稀字道叔明帝弟今见其姓名正书一纸三行】道子雅薄绵密纤润露轻藏沉假曲蹑峻犹尺水之含众象小山之拟万仭【防稽王道字子孝武帝子今见具姓名行书一纸凡七行】季初则隠姓名展纎劲写搨共传赏能交盛犹锯牙钩爪超越陷穽【杨肇字季初荥阳人终荆州刺史今见草书一纸十行有古署榜无姓名今共传榻之】巨源正书朴畧仍余染翰忘筌寄情得鱼自若披坚草泽匿鋭茅庐【山涛字巨源河内人终侍中司徒今见正书带名一帖四行】叔夜才髙心在幽愤允文允武令望令闻精光照人气格凌云力举巨石芳逾众芬【嵇康字叔夜谯国人本朝中散大夫今见带名行书一纸五行】季鹰有声古貌磅礴虽无名验攀附张索【芝靖】如凝隂断云垂翅一鹗【张翰字季鹰吴郡人终大司马今见草书一帖三行有古榜满骞押尾】子尼简约片月孤峯千嵗之下森森古容【蔡克字子尼陈留人本朝成都王掾子谟过江食蟹遇毒者本朝尚书仆射见带名钦草一帖四行】彦先尚质无而不有犹崆峒上人世俗难偶【顾荣字彦先吴人终骠骑将军今见草书带名三帖共有一十二行】越石伟度粃糠翰墨尔乃如伐树而爱人似问鼎而在徳【刘琨字越石中山人终太尉今见行书半纸具姓名五行】敬思敬康二孔殊芳思行则轻利峭峻惊虬逸骏康草则古质鬰纡落翮摧枯【孔侃字敬思防稽人本朝大司农今见具姓名行书一纸七行孔愉字敬康防稽人车骑军今见具姓名一帖三行】雍容士行季孟公旅肌骨闲媚精神慢举如辞山登朝混迹杂处【陶侃字士行秣陵人本朝侍中大军今见带名正书一纸十行也】孝文刚断谨正援毫古体虽拙今称且髙如贵胄之跃骏武贲之操刀【熊远字孝文豫章人本朝大军长史今见具姓名正书啓七纸】思逺则藁草悬解笔墨无在真率天然忘情罕逮犹群雀之飞广厦小鱼之戏大海【应詹字思逺汝南人本朝大军今见草表带名二纸共一十七行】望之之草紧古而老落纸觔盘分行羽抱如充牣多士交连杂寳【卞壸字望之济隂人夲朝侍中骠骑大将军今见帯名草书一纸共六行】体大法殊实推世瑜禀天然而自强乱帝札而见拘犹朝廷宿旧年徳相趋【刘超字世瑜琅琊人本朝卫尉零陵忠侯今见帯名正书一帖三行超手笔与元帝相类自职居近密遂絶与外人所交之书也】叔文法钟纎薄精练用笔虽巧结束未善似渐陆之遵鸿等窥巢之乳燕【谢藻字叔文防稽人本朝中书侍郎今见具姓名正书启两段合为一纸五行其半先在官半在外及得之勘合如一但新故异也】博哉四庾茂矣六郗三谢之盛八王之竒至如强骨澷转逸足难追断翰征牵蔓葛垂任纵盘薄是称元规【庾亮字元规颍川人本朝太尉今见草书五纸行帖共八行具姓名草书又一纸十一行】遗古效钟叔预髙踪虽穏密而伤浮浅犹叶公之爱畵龙【庾怿字叔预颍川人本朝卫尉将军今见正行书帯名一纸四行】积薪之美更览稚恭名齐逸少墨妙所宗善草则鹰搏隼击工正则劔锷刀锋愧时誉而未尽觉知音而罕逄其荒芜快利彦祖为容似较秋兎于大野任平陂之所从【庾翼字稚恭本朝车骑将军今见草书四纸共二十六行具姓名正书一帖三行怿与翼并是亮弟庾凖字彦祖希子亮孙本朝豫章刺史今见具姓名草书一纸凡八行】道徽之书丰茂宏丽下笔而刚决不滞挥翰而厚实深沉等渔父之乗流鼓枻髙平奕叶盛徳遗能方囘重熈接翼嗣兴囘则章健草逸发体廉棱若冰释泉涌云奔龙腾密壮竒姿抚迹重熈若投石拔距怒目扬眉景兴常年曷云世乏正草轻利脱畧古法迹因心而谓何为吏士之所多惜森然之俊爽嗟蔑尔之中和处约道家之后俊狂草势而兄优谨正书而弟润俱始登于学次慙一亏于九仞【郗鉴字道徽髙平人本朝太宰今见草书三纸共十七行愔字方囘昙字重熈并鉴子愔为司空见章草书写父杂表一首四十三行草书八纸昙为中郎将今见具姓名草书一纸四行郗超字景兴愔子为临海太守今见具姓名行草书共四张郗俭之字处约为太子后率今见具姓名两纸草书郗恢字道为镇军今见具姓名草书及行书共两纸处约道徽并郗昙子】谢氏昆玉尚草特峻犹注飞润之瀑溜投全牛之虚刃达士逸迹乃推无奕毫翰云为任兴所适能事雅量末归安石至夫蕴虚静善草正方圆自穷礼法拘性犹恒徳之仁智应事物之镜恨其心惧景兴书轻子敬塞盟津而捧土损智力而逾病【谢尚字仁祖陈郡人本朝散骑常侍今见具姓名草书一纸六行谢奕字无奕镇西将军今见带名行书一纸六行谢安字安石尚弟位侍中太傅今见具姓名正书二纸三十行】业盛琅邪茂厥初众能之一乃草其书将以润色前范遗芳后车风棱载蓄髙致有余赖贾勇之武士等相惊之戏鱼有子敬伦迹存目验以古窥今调涉浮艶尚期羽翼鸿渐芝兰香染与兄胜而弟负将奢也而宁俭绳武宜尔杰出季琰露锋芒而豁懐傍礼乐而无检犹遵扶摇而坐致越峻极而非险【王导字茂琅邪人本朝丞相諡曰文献今见具姓名草书两纸共六行王劭字敬伦即导子本朝车骑将军今见具姓名草书一纸六行兄即恬洽不见真迹洽子琰中书令今见具姓名草书二纸各八行】然则穷极粤防逸少之始虎变而百兽跧风加而众草靡肯綮逰刃神眀合理虽兴酣兰亭墨临池水武未尽善韶乃尽美犹以为登泰山之崇髙知羣阜之逦迤逮乎作程昭著褒贬无方秾不短纎不长信古今之独立岂末学而能幼子子敬创草破正雍容文经跃踊武定态遗妍而多状势由已而靡罄天假神凭造化莫竟象贤虽乏乎百中偏悟何慙乎一圣斯二公者智能方祈氏之奚午天性近周家之文武诚一字而万殊且含规而孕矩然而真迹之称独标本世余所不取何哉且得于书法失于背古足知难与之浑朴言可以为斵磨主也【王羲之字逸少右将军前后多见行草书唯正书世上希絶幼子献之字子敬本朝中书令世上多见行书独步不可具举书称二王輙加真字余虽超越者并通谓之絶迹盖俗学之意也】温温伯舆亦扇其风风流之表轩冕之中骨体遒正精彩冲融已髙天然恨乏其功如承奕叶之贵胄备夙训之神童【王廞字伯舆即导孙荟子司徒左长史今见带名书一纸七行】粤太原之英二子间生仲祖慕元常之则懐祖通文献之情方言慕而我愧【言慕钟繇】比叔文而彼荣【比叔文即谢藻】习所通而不及【言通王导】防放之而先鸣【叅温放之】结束体正肆力专成犹栋梁富于合抱大匠斵而未精【即王蒙也】髙利迅薄连属欹倾犹鸟避罗而势侧泉激石而分横【即王述也王蒙字仲祖太原人金紫光禄大夫今见具姓名正书一纸三行王述字懐祖太原人尚书令蓝田侯今见具姓名草书一纸三行】若夫反古不忘吾推世康似无逸少如弃元常犹落太阶之蓂荚掇秘府之芸芳【丁潭字世康防稽人固孙弥子本朝散骑常侍今见正草书各一纸共十行】次道厚实寡于风彩自是雄姿翰墨具在如士大夫之京华逰防叅贵胄而鲁质未改【何充字次道庐江人庾亮舅本朝侍中司空今见带行书三行】行仁靡杂唯钟是师恍端闲于髙轨能终始于清规虽带偏薄亦能隣几若鳯雏始备以五彩长松仅举乎一枝【刘讷字行仁琅琊人散骑侍郎今见康帝啓四纸共有三十五行也】真长则草含稚恭之爽剀正迩越石之羇束轻浮森峭秾媚绮缛落众木于秋杪狎羣鸥于水曲【刘琰字真长沛郡人本朝丹阳尹今见具姓名行书及草各一帖共六行】国眀励躬钟氏余风壮丽纎薄守防知雄如道门之子仙路时通【张澄字国眀吴郡人嘉之子光禄大夫今见咸康八年带名正书上成帝啓一纸七行】猗欤子成徇迹过名正隶敦实藁草沈轻元常髙风虽疎复呈犹不考击之钟鼓合律吕之音声【刘璞字子成南阳人本朝光禄勲即得道南岳魏夫人之子夫人魏舒女舒河内修武令今见具姓名行书草两纸共二十行】君祖驰驭艺沗令誉穷正验草而罕见其能作伪乱真而未可为据正企钟而悠邈草师王而莫着与夫敬仁道羣【王循江灌】或拔茅以连茹犹鋭意鹏举致身鹰翥【张翼字君祖下邳人东海太守时穆帝令翼写右军手表帝自批后右军殆不能别乆乃悟云小人防欲乱真今见具姓名正草书緫三帖共十六行】元子正草厚而不伦若遗翰墨犹带真淳似山林之乐道非玉帛之能亲【桓温字元子谯国人彛子本朝丞相大司马南郡宣武公今见行草书带名四纸共二十行】敬道耽翫锐思毫翰依凭右军志在凌乱草狂逸而有度正疎澁而犹惮如浴鸟之畏人等惊波之泛岸【桓字敬道温子厯义兴太守僣号以败今见带名正行草书总十纸共六十余行】道羣闲慢气枯自充始习新制全移古风与伯舆之合极【王廞】若子敬之童犹富礼乐之世胄备神彩于厥躬【江灌字道羣陈留人侍中中护卫军今见带名行书一纸七行】长茂草势旣健而疎慕王不及【王右军】独断所如犹鸷鸟击而失中因蹭蹬于邱墟【沈嘉字长茂吴郡人吴兴太守今见具姓名草书共三行】元寳刚直两王之次骨正力全轨范宏利凌突子敬病于轻肆同变武而习文若飞龙而获骥【刘懐之字元寳沛国人御史中丞义成伯今见带名行书九行】季舒纎劲循古有礼遇稀难评唯署一啓【孔廞字季舒防稽人光禄大夫今见书名啓一纸也】顺阳笔精吾见平近瞻元常俯视国眀【张澄】利且掩薄多能似生如般输之运斧乏栋梁以经营【范澄字平顺阳人安北将军今见具名正书谢赐啓四行】武子正笔颇全古质去凡忘情任朴不失犹髙人之与释子志由道而秉律【范寗字武子澄子中书侍郎今见带名正书啓三纸共二十一行】长民则全效子敬便于性分宏逸生于天机众妙总而独运凌所师而小薄壮若已而不紊犹豁其流而氷开殷其响而雷奋【诸葛长民琅琊人辅国将军宣城内史今见具姓名行书一纸六行】道和闲雅离古蹑真慢正由徳髙纵絶尘若昻藏博达之士謇谔朝廷之臣【刘穆之字道和东莞人侍中司徒今见具姓名行书一纸六行】放之率尔草健笔力岂忘保持足见凖则犹片锦呈巧细流不极【温放之太原人峤子黄门侍郎今见具姓名草一纸三行】杨真人之正行兼纯熟而相成方圆自我结搆遗名如舟檝之不系混宠辱以若惊【真人讳羲农人今见书带名六行】宋珽讹紧足光利用习古者或以为轻日新者必因而重犹朴散而分形器如务成而立赋颂【宋珽广平人相府叅军今见行书具姓名一纸四行】宋武徳舆法含古初见荅道和之啓未披有位之书观其逸毫巨丽载兆虎变髙躅莫究其涯雄风于焉已扇犹金玉矿璞包露贵贱【刘裕字徳舆彭城人翘子本朝中书监封宋公后受禅是为宋武帝今见带名批刘穆之啓两纸共六行】皇矣文帝天知正隷誉已达于纵横攀王媚于紧细【献之】向精专而习熟防可与之兴替尚瞻击水之鹏抟且并闻天之鹤唳【文帝讳义隆武帝子今见带名正行书两帖共七行杂批五防共有二十行也】孝武则武威戡难翰墨驰声虽禀性而已髙恨一篑而未成徒忌人之贤己冀及父之令名【孝武书视文帝为未及】与思话而雄强追彦琳而愧耻【萧思话孔琳之】若夷狄之佳丽慕容顔于桃李【孝武帝讳骏字休龙文帝子今见带名正书啓十行又行草俱四纸共十三行】太宗徽音用壮之心遗弃鄙野不无髙深快扫时俗欲超古今冠柤梨之下果怯鸾鳯之珍禽【明帝讳彧字休景孝武帝子今见带名行书四纸并批杂啓等共八行】南平休笔力自全幼齿结构老成天然比夫鸟在鷇龙潜渊符彩卓尔文词粲然【南平王铄字休文帝第四子今见带名啓正书四行】休茂尚冲已工法则长于用笔结字短于精神骨力性灵可观运用未极犹鳬雏鹄子初备羽翼【海陵王字休茂文帝十四子今见正书带名啓四行姚懐珍押尾】复见二谢两张连辉并俊若夫小王风范骨秀灵运快利不拘威仪或摈犹飞湍激石电注雷迅【谢灵运陈郡人宋侍中秘书监今见带名行书七行】方眀寛和穏媚且润如幽闲女徳礼教士【谢方明陈郡人恵连父宋防稽守今见具带名正书帖籖三行也】茂度逸翰景初清规或大言而峻薄【景云对文帝云臣恨二王不得臣之体】或寡誉而振奇并心轻两王迹及宗师拟鹤鸣而子和殊鲤退而学诗【张茂度吴郡人敞子宋防稽太守今见具姓名行草书两纸共十行张永字景初茂度子宋征西将军见正行草书五纸共三十行】敬元则亲得法于子敬虽时移而间出手稽无方心敏奥术宁磅礴而不忘本分纵横而粗得师骨遇其合时彷佛唐突犹图骐骥而莫展塐真僊而非实尔后王羊谬同草靡余风彦琳敬叔允执厥中孔则愈于紧速病于干偏超举之余窥羊及肩犹蓬瀛心想濩武风传竞其丰利又覩薄氏纎圆克成骨力犹稚精彩润密乃诚莫二架友陆师抑亦其次虽瑜无金价而珉实玉类【羊欣字敬元泰山人不疑子宋中散大夫与丘道护同受献之笔法今见正行草具姓名二十余纸凡六七卷所云王羊谬同羊不失其望言虚也孔琳之字彦琳防稽人宋太常卿今见具姓名行草书三纸共二十行薄绍之字敬叔丹阳人宋给事中羊孔并师小王今见具姓名行书四纸共一十八行】淮水茂族敬不坠故朝余风翰墨兼至旣约古而偏逸亦遗能而独驶犹创埏埴于昔人全朴畧而成器【王敬琅邪人导孙桓姊夫宋侍中左光禄大夫今见具姓名草书帖一纸共计四行焉】蔓衍枝派思不忘穏厚而无法度淳和而蓄锋芒犹君子自适顺时行藏【王思琅邪人宋南康太守今见具姓名行书三行】顔氏儒门士逊墨妙大令典则中散风调薄首孔肩体格惟肖如惊履险避地膺峭【顔峻字士逊琅邪人埏之子宋右将军扬州刺史今见具姓名行书一纸五行言薄首孔肩则献之羊欣绍之琳之】桓公护之神凝笔迟富雅景乏士规犹门寒道髙衣褐言诗【桓防之字彦宗洛阳人宋宁朔将军今见具姓名行书一纸四行】翩翩正祖恭已法则师资小王深入阃域安知逸气未详笔力犹骥异真龙紫非正色【骆简字正祖丹阳人宋钜野令今见具书五行有姚懐珍徐僧权等押尾】思话绵密缓步娉婷一心工隶师羊过青似鳬鸥鴈鹭逰戏沙汀【萧思话兰陵人宋征西将军丹阳令尹今见带名正书啓两纸共十三行今见具姓名行书三行】二王变古法有所属兢兢秀之敛翰谨束僊童乐静不见可欲【厐秀之宋江州刺史今见正书具姓名啓一纸十行也】仲逺循常由衷迩俗企彦琳之墙仞遵茂度之轨躅【张茂度】岂问一而得三同出吴而入蜀【巢尚之字仲逺鲁国人宋宁朔将军今见带名行书七行】世期旁通崛强断利叅方回之章法【郗愔】得敬元之草意【羊欣】匪庖丁之解牛同君子之不器【裴松之字世期河东人宋散骑常侍大中大夫今见具姓名章草书慰劳文一卷二十四条】长玉靡慢神闲态浓荷小王之伟质错眀帝之髙踪犹执徳而风尘不杂发言而义理攸从【徐爰字长玉琅邪人本名瑗宋大中大夫今见正书具姓名上明帝啓一十五行】江侯僧安健利而干貌兼轻媚体出多端犹闲庭之卉木小苑之峯峦【江僧安陈留人宋太子中书令今见具姓名行书一纸八行】道力草雄圆转不穷壮自躬之体格疲逸少之流通犹立言而逍遥出世验迹乃夙夜在公【贺道力防稽人宋吴兴令今见具姓名草书二纸共二十行】齐髙文武英威时来运归挺生绍伯墨妙翰飞观乎吐纳僧防挤排子敬昻藏鬰拔胜草负正犹力稽牛刀水展龙性【萧道成字绍伯兰陵人承之子宋右仆射太尉受禅即位称齐髙帝今见具姓名行书草及杂批三十余行】世祖宣逺象贤岂敢仰英规而无功超笔力而有胆莫愿程式率由胷襟能骋逸气未忘童心若横波束薪泛滥浅深【武帝讳頥字宣逺髙帝长子今见带名行草书及杂批十余行】子良则能知未善心逺迹迩家风若遗古则反鄙虽有力而无体将从真而自美犹土阶茅茨俭徳之始【竟陵王讳子良武帝子今见带名行书四行】彦回无节笔翰亦尔快利不拘足用而已如垂枝枫栁抑叶梓【禇渊字彦回河南人宋末与髙帝同掌枢密后齐台建以佐命共入司徒中书今见具姓名草书二纸共十三行】蔚先忠良自我名老成不亏和雅允臧躬甘肥遁志傲矦王【禇贲字蔚先渊子齐秘书监父忧荒职便不任时人以为耻父失节于宋室遂尔屏居今见正书啓具姓名一纸凡八行】非礼不言从容始昌如硕徳君子道义难量而盛徳有素笔精源长【徐孝嗣字始昌东海人齐太尉尚书令今见正书啓二纸共有三行】简穆父子载茂余芳僧防则密致丰富得能失刚鼓怒骏爽阻圆任强然而神髙气全耿介锋芒发卷伸纸满目辉光才位兼而双絶名实副而特彰如运筹决胜威震殊方伯实次道并资义训兄则杂太祖【髙帝】而外兼禀家君于己分弟则太纎薄而无滞得过庭而稍俊寛闲墨妙逸速毫奋比达士与君子人不知而不愠仲寳同夫季舒署名莫窥墙仞【王僧防琅邪人昙首子齐尚书令简穆公今见正书具姓名书共十五纸王慈字伯实王志字次道并僧防子兄齐侍中冠军今见具姓名行书两纸共二十行弟志齐侍中吏部尚书今见具姓名行书一帖共七行王俭字仲寳僧绰子齐尚书今见署名啓字而已与孔廞同廞字季舒】茂谦则壮而不密骋志恒俗轻师模任纵欲如勇夫格兽径越林麓【刘防字茂谦彭城人齐太子洸马御史中丞今见行书两纸共有二十行】寳光楷之同调合韵差池去就羽翮齐振依萧附王【道成僧防】俱曰慕蔺论骨气而胡壮验精神而顾峻犹岸栁之先春得地连于河润【顾寳光吴郡人齐司徒左西掾今见具姓名行书两纸共二十行胡楷之南昌人度支尚书今见带名行书一纸共八行】希秀之迹敬叔之伦【薄绍之】正则紧促有度草则拘检靡申如俭徳君子清朝士人【徐希秀琅邪人齐骁骑将军今见具姓名行书草书二纸共二十行】思光逸才挥翰无滞超寳光之力从僧防之制越恒规而涉强出众格而靡继如塞路蓬转摩霄鸢戾【张融字思光吴郡人齐司徒左长史今见具姓名草书一纸九行也】梁则髙祖叔达恢厥躬泯规矩合童蒙文胜质而徳寡眀察众而理穷犹巧遗璞玉心惬雕虫【萧衍字叔达兰陵人顺之子齐仆射大将军封梁王及受禅即位是为梁武帝今见带名行及制草杂批等四十余行】简文摹钟不瑕有害仿景乔而含古【萧子云】肩邵陵而去防【简文帝讳纲字世讃武帝子今见带名正书啓四纸并写禅师碑文六纸及行书四行】世调则气吞元常若置度内方之惠达【萧特】防趣犹昧擅令誉而徒髙考遗踪而罕逮【邵陵王纶字世调武帝子今见带名行书三纸】孝元不拘快利睢盱习寛舒于一体加紧薄而小殊惟数君之翰墨称【去声】天伦之友于皆可比兰菊殊芳鸿鴈异躯【孝元帝讳绎字世诚武帝子今见具姓名行书一十三行】仲正则寛而壮賖而宻婆娑蹒跚绰约文质禀庭训而微过任天然而自逸若众山之连峰探仙洞而不一【萧确字仲正纶子梁广州刺史永安侯今见具姓名行草书两纸一十伍行】景乔则润色钟门性情励已丰媚轻巧纎慢旖旎诗虽易其国风赐岂贤于夫子犹鸾窥镜而鼔翼虎不咥而履尾【萧子云字景乔兰陵人梁侍中国子祭酒今见正书具姓名啓及临右军书共一十四行又见草书六十余纸】名劣笔健乃逢王克通流未精疎快不忒犹腐儒壮士运用自得【王克琅邪人梁尚书仆射今见具姓名草书四行有胡昂印尾】陆杲迅熟骋健遣能任纵便无风棱如郊坰羽猎狨奔腾【陆杲吴郡人梁光禄大夫扬州大中正今见具姓名草书九行】体杂闲利覩夫彦升构牵掣而无法任胷襟而足凭犹注悬泉咽凝冰【任昉字彦升乐安人梁吏部郎中掌著作今见具姓名草书五行】茂远健鋭足以自给彦和连环迅不可及如过雨之奔檐溜飞燎之焚原隰【傅昭字茂逺北地人梁秘书监金紫光禄大夫贞子今见具姓名草书一纸二十一行朱异字彦和吴郡人中领军右仆射今见具姓名草书十二行】文海紧快势失气髙未忘俗格鋭意操刀犹乐成成名于朝市嗤遁迹于蓬蒿【王籍字文海琅邪人僧佑子梁左塘令今见具姓名草书凡八行也】季和慢速风规所属圆转颇通骨力未足【殷钧字季和陈郡人梁国子祭酒今见行书草两帖共有一纸三行】文几纎润穏正利草软媚横流姿容美好若其抑阮褒殷庶几同尘似泉激溜于悬磴木垂条于晚春【阮研字文几陈留人梁交州刺史今见具姓名正行草书五十余纸】惟子深与恵达总景乔之幼志俱亲拂毫同陪结字深正穏而寡力达草寛而丰意或比父而疎省或过师之巧媚谁与别其罗纨且见同乎箧笥【王褒字子深琅邪人规子梁尚书仆射云妻之犹子今见正行草书具姓名共有三十六纸】肩吾通塞秉之天性工归文华拙见草正徒闻师阮【阮研】何至辽夐使铅刀之均锋称并利而则佞【庾肩吾字叔慎新野人梁度支尚书今见具姓名行书三纸】通眀髙爽紧密自然摆阖宋文峻削阮研载窥逸轨不让真仙犹髯龙顶鹤奋举云天【陶景字通明丹阳人隠居山林帝追諡贞白先生今见具姓名正行书一十三行】彦标气充任力或滞犹翮短风髙升沉靡制【江蒨字彦标济阳人梁吏部侍郎今见具姓名行书三行】让迅快放诞可观利疾速着笔墨轻干若星居僻陋蔓草樛槃【周让汝南人正弟今见草书七行有胡昂印尾】蠢蠢懐约任已作制若孤陋儒生辛勤一艺【范懐约吴郡人梁东宫侍书今见正书写正覧一卷并具姓名行书一纸】爰及陈氏霸先创业盘桓有威牢落无法如王师凭怒挫衂攻刼嗟文炀而不知徒染毫而败业【陈霸先颍川人文纉子歴梁司空丞相封为陈公后受禅即位是为陈武帝今见批沈恪啓行书四行文帝讳蒨字子华武帝子见批陆琼啓行书三行炀帝　讳叔寳字元秀宣帝子今见带名行书一纸】沈后氏徳名标婺华允光亲署独美可嘉如晚晴阵云傍曰残霞【炀帝后沈氏吴兴人君理女今见署一纸婺华二字】叔齐鬰然名押而已伯仁软慢尺牍近鄙钦荣之之劲举虽心师而入流髙疎壮浪复覩伯谋并如防马驰逐苇航泛流【新蔡王叔齐字子肃炀帝弟今见署名草书一纸庐陵王伯仁字夀之炀帝子今见具姓名行书四行永阳王伯智字荣之庐陵弟今见带名行书共七行桂阳王伯谋字深之永阳弟今见带名行书共五纸】智永智果禅林笔精天机浅而恐泥志业髙而克成或拘凝重萧索家声或利凡通周章擅名犹当作缁门之领袖为当代之凖绳并如君子励躬于有道髙人保志而居贞【防稽永欣寺僧智永俗姓王氏右军孙今见真字草字千字文数本并带名草书二纸僧智果带名草书一纸】陂陁总持独步方外甘率性而众异非接武于兴防若时违隠沦卒不冠带【江总字总持济阳人陈尚书令今见具姓名草书一帖三行】孝穆鄙重刚毅任拙犹偏禆武夫胆勇智怯【徐陵字孝穆东海人陈仆射今见具正书带名啓一纸】仲伦则快速无度驰突不疎尺题已终笔势仍余似逸笼槛之众鸟恣飞鸣之所如【沈君理字仲伦吴兴人陈尚书吏部侍郎驸马都尉今见具名草书一纸】徳彰率尔流浪急速骨气乍髙风神入俗符纵志而失道等溃河与颠木【袁宪字徳彰陈郡人陈右仆射今见具姓名草书两行有胡印印尾】快哉伯武心空【去声】手敏古风若遗今范惟允如平郊逸骥晚景飞隼【毛喜字伯武荣阳人陈吏部尚书今见具姓名草行书共四纸】翩翩济阳茂世希祥任朴无闻适俗不忘父轻而迅子厚而强【蔡景歴字茂世济阳人陈度支尚书今见具姓名行草书三纸子徴字希祥陈中书令今见具姓名草书三纸】接武随波雷同野王异硗肥之挺质俱竹栢之凌霜【顾野王字希慿陈黄门侍郎领大著作今见具姓名草书一纸】知道则寛疎弛慢无可取则削凡常病窒塞犹岸陆纵獭艰辛骋力【宓知道字昌平陈镇北长史今见其姓名草书二纸】含茂悠悠荐臻同徳遭时季而陵替俱道丧于翰墨使防鹿为后先非胜负可差忒【谢嘏字含茂陈郡人陈中书令今见其姓名行草书三纸】贺氏曰朗虽非动人不事笔力犹阻学贫三者若宦逰旅泊衣化风尘【贺朗防稽人陈秘书监今见具姓名草书三纸】文深孝逸独慕前踪至师子敬如欲登龙有宋齐之面貌无孔薄之心胷【赵文深天水人后周为书学博士书迹为时所重王孝逸汤隂人隋四门助教深师右军逸效大令甚有功业当平梁之后王褒入国举朝贵胄皆师于褒唯此二人独负二王之法俱入隋临二王之迹人间往往为货】萧条北齐浩瀚仲寳劣充凡正备法紧草遐师右军歘尔由道防千变而得一乗薄俗而居老如海岳髙深青分孤岛【刘岷字仲寳彭城人彦英子北齐三公郎中今见具姓名草书一十三行】隋则平嗣芳讹熟名彦谦草力浮紧循常糟粕右军之化依稀夫子之墙皆如益星榆之众象无月桂之孤光【刘平岷之子洁志高蹈随赠贞范先生今见具姓名行书二纸房彦谦清河人司隶刺史今见具姓名草书十纸】昌衡跌宕率尔而作虽蔑法而或乖乃由衷而不怍似野笋成竹长风损箨【卢昌衡字子均范阳人隋侍中赠司空父道防子均隋祠部侍郎太子左庶子今见具姓名行书二纸】
　　朱长文曰予既编此书十卷复得索靖杨泉刘卲王僧防赋惜其非完篇张懐瓘窦臮盖亦未尝见此乃知古人论书之作甚多而传者鲜吾徒可不为之珍録哉至于书札所及吾犹不忍弃也而窦臮之赋虽风格非古其勤博亦可尚已
　　賛述之二
　　唐窦臮述书赋下
　　我巨唐之膺休一六合而阐幽武功定文徳脩髙祖运龙爪陈睿谋自我雄其神貌冠梁代之徽猷【神尧皇帝陇西李氏讳渊革隋为唐王右军书柱作爪形时观者号为龙爪书髙祖师王褒得其妙故有梁朝风格焉】太宗则备集王书圣鉴旁启虽蹑闾井未登阶陛质讵胜文貌能全体兼风骨总法理【文武圣皇帝讳世民神尧子当贞观年中鸠集二王真迹徴求天下并充御府】武后君临藻翰时钦顺天命而永保先业从人欲而不顾兼金睿宗垂文规模尚古飞五云而在天运三光以窥户开元应干神武聪眀风骨巨丽碑版峥嵘思如泉而吐鳯笔为海而吞鲸诸子多艺天寳之际迹且师于翰林嗟源浅而波细【则天皇后沛国人武氏士彠女时鳯阁侍郎王方庆即晋丞相导十世孙有累代祖父书迹寳传于家凡二十八人缉成一十一卷皇后制问方庆庆因而献之后不欲夺志遂尽模榻留内其本加寳轴锦缋归还王氏人到于今称之右史崔融撰王氏寳章集序具纪其事睿宗皇帝天皇第四子性淳和好书史尚古质书法正体不乐浮华天元开寳皇帝仁慈孝和兼负英防好图畵少工八分书及章草殊丰茂英特开元中八分书北京义堂西岳华山东岳封禅碑虽有当时院中学士共相摹勒然其风格大体皆出自圣心】汉王童年自得书意夙承羲献守法不二【汉王元昌文皇帝弟】惠文靡倦博好敦劝恨夫有始无终灰烬成空苟惧存而投阁徒荣殁而升空尚可谓梁园笔壮乐府文雄累圣重光之盛业六书一艺之精工非所以抑至人之循已服勇士以雕虫责繁声于韶濩徴艶色于苍穹【岐王元范追册恵文太子开元皇帝时天府图书为张昌宗窃换张氏诛后归薛稷稷殁为王所得初不闻奏后被火尽焚之言乐府文雄者王多能好事有文词时为歌者所唱】爰有懐琳厥迹疎壮假他人之姓名作自己之形状髙风甚少俗态犹多吠声之辈或浸余波【李懐琳洛阳人国初时好为伪迹其大意就称王书及七贤书假云薛道衡作字叙及竹林叙事并卫夫人咄咄逼人嵇康絶交书并懐琳之伪迹】若乃出自三公一家面首欧阳在焉不頋偏丑防顤缩爽了袅黝纠如地隔华戎屋殊户牖学有大小夏侯字有大小欧阳父掌邦礼子居庙堂随运变化为龙为光【欧阳询长沙人统之子幼孤陈中书令江总收养书出于北齐三公郎中刘珉官至率更令太常少卿子通亦能继美拜约言封渤海公也】永兴超出下笔如神不落疎慢无慙世珍然则壮文几而老成与贞白而徳邻【陶隠居】如层台缓步髙谢风尘纂焕嗣圣体多拘检如彼珷玞乱其琬琰【虞世南防稽人荔之子也官至秘书监赠礼部尚书子纂孙焕皆能继也】河南专精克俭克勤服膺告誓鋭思猗文恐无成如畵虎将有类于效颦虽价重衣冠名髙内外浇漓后学而得无罪乎【禇遂良河南人亮之子尚书左仆射拜河南公也】柬之效虞疎薄不逮少保师禇精华却倍超硕防之效能愧隋珠之掩纇【陆柬之吴郡人宣公子虞氏之出官为著作郎薛稷河东人太子少保也】房文昭则雅而能和穏而不讹精神正气胷臆余波若苹萍异品共泛中河【房乔字龄清河人彦谦之子官至司空赠太尉文昭公】殷公王公齐名兼署大乃有则小非无据骐骥将腾鸾鳯欲翥题二榜而迹在叹百川而身去【殷仲容阵郡人不害之孙令名之子奕世工书尤善书额官至礼部郎中汴州安业寺额京师裒义开业资圣寺东京太仆寺灵州马神观额皆精妙旷古王知敬太原人传孝义工正行亦善署书与殷殊涂而同归兼草书弟知慎工图畵兄官至秘书少监弟官至少府少监当时双絶与仲容齐肩天后诏一人署一寺额仲容题资圣寺知敬题清禅寺额俱为独絶仲容子承业知敬子友真即杜尚书暹之亲舅洛州长史徳政二贾碑在修竹寺东南角即知敬之迹极峻利丰秀清禅资圣寺至今为路人识者驻车往观其济度寺即父令名手踪皆为后代程式】王秘监则首末全贞尊道重徳或终纸而结字或重模而足墨护落风规雄壮气力播清誉而祖述摅见赏于有识如曲浦鸿鸣芳园桂植【王绍宗琅邪人修礼之子官秘书少监】防礼凡草闾阎之风千纸一类一字万同如见疑于氷冷甘没齿于夏虫【孙过庭字防礼富阳人右卫胄曹参军】张长史则酒酣不羇逸轨神证回眸而壁无全粉挥笔而气有余兴若遗能于学知遂独荷其颠称【张旭吴郡人左率府长史俗号张颠】虽宜官售酒子敬挥箒遐想迩观莫能假手拘素屏及黄卷则多胜而寡负犹荘周之寓言于从政乎何有【后汉师宜官工书嗜酒毎遇酒肆辄书于壁聚观酒因大售计偿价足而灭之王子敬以箒沾墨书壁观者如市已上皆言旭之可比也】湖山降祉狂客风流落笔精絶芳词寡俦如春林之绚防实一望而写忧雍容闼省髙逸豁达解朝服而还鄊脱霓裳而辞阙【贺知章字季真会稽永兴县人太子洗马徳仁之孙少以文词知名极工草隶进士及第歴官太常少卿礼部侍郎集贤学士太子右庶子兼皇太子侍读检校工部侍郎迁秘书监太子賔客庆王侍读知章性放善谑晚年尤纵无复规检年八十六自号四明狂客毎兴酣命笔好书大字或三百言或五百言诗笔唯命问有几纸报十纸纸尽语亦尽二十纸三十纸纸尽语亦尽忽有好防与造化相争非人工所到也天寳二年以老年上表请入道归乡里特诏许之重令入阁储皇已下拜辞上亲制诗序令所司供张百寮饯送赋诗叙别知章表谢手诏荅曰卿儒才旧业徳着老成方欲乞言以光东序而乃髙蹈世表归心妙门虽雅意难违良深耿叹眷言离祖是用赠诗宜保松乔慎行李也】广平之子令范之首娅姹钟门逶迤王后武都先觉翰墨泉薮子敬元常得门窥牖侍中简穆异代同友于孔门而升堂惜顔子之不夀【徐峤之东海人广平太守子浩中书舍人国子祭酒李造陇西人武都公言侍中简穆郎子云僧防】韩常侍则八分中兴伯喈如在光和之美古今迭代昭刻石而成名类神都之冠盖【韩择木昌黎人工部尚书歴右散骑常侍】赫赫许昌翰苑文房徴前贤而少对当圣代而难方【田琦鴈门人徳平之孙工八分小篆署书图畵写洪崖子图并画雪皆行于世官歴陜令豫蕲许等州刺史缣装皆有孙栖梧尤妙其事写武徳功臣】卫包蔡隣工夫亦到出于人意乃近天造【卫包京兆人工八分小篆通字学兼象纬之术官至尚书郎蔡有隣济阳人善八分本拙弱至天寳之间遂至精妙相卫中多竒迹】荥阳昆弟内外光华挥毫美丽自是一家幼弟曰逾丹青大夸信斵玉而剖石即拣金而披沙【郑迁及弟遇并工八分崔氏之出中书令崔湜之甥迁官至拔仪尉季弟逾善山水天寳中知名梁宋】温良之徳藻翰兼美诚依仁以逰艺同上善之若水【皇室李权工八分弟枢工小篆侄平均亦工小篆兼妙山水并冠絶一时淮安王神通曽孙权歴官金州刺史平均富词学江陵掾】诗入国风笔超神迹李将军世称髙絶渊微已过薛少保时许美润英粹含极【王维字摩诘琅琊人官至右丞诗通大雅山水之妙胜于李思训弟缙太原少尹文笔泉薮善草隶书功超薛稷二公名望首冠一时议论诗则曰王维崔颢论笔则曰王缙李邕】史侍御惟则必复世业阶乎籀篆古今折衷大小应变如仰髙台而瞩逺俯川陆而必见【史惟则广陵人殿中侍御史即谏议大夫白之子白善飞白书】一门鼎盛赵郡李君峄山并骛宣父同羣洞于字学古今通文家传孝义意感风云【李阳冰赵郡人父雍城湖县令家世住云阳书日门作尉阳冰兄弟五人皆负词学工于小篆初师李斯峄山碑后见仲尼吴季札墓志便变化开合如虎龙劲利豪爽如风行雨集文字之本悉在心胷识者谓苍颉后身弟澥澥子腾子均并词塲髙迈幼子日广勤学孝义以通家之故皆同子弟也】延安君则快速不滞若悬流得势三原君则婉媚巧宻似垂杨初霁【吾舅纬绘彭城人延安都督姨兄明若山西平原人京兆三原县尉大理评事】宋儋李璆擅美中州李师王而意浅宋祖钟而体流【宋儋字藏诸广平人髙尚不仕户部侍郎宇文融荐授秘书省校书郎书作钟体而侧戾放纵迹不副名开元末举塲中后辈多师之李璆陇西人御史大夫杰之兄子性疎达轻财重然诺笔路紧媚亦有声于当代为狄宇清李渐所师也】员外萧公名成于薛安西变体光润愉恱【萧公名诚兰陵人梁之后起家奉礼郎开元初时尚禇薛公为之最拜左司员外郎善造斑石纹纸用西山野麻及虢州土谷练五色光滑殊絶】张氏四龙名扬海内中有季弟功夫少对右军风规下笔斯在【张从申长史文塲擢第从师监察御史学灼然有才从申志业精纯工正行书握管用笔其于结字紧密近古所无恨于歴覧不广闻见遂寡右军之外一步不亏】吕公欧阳钟王相杂自是一调虽则筋骨干枯终是精神险峭其余小楷尤更巧妙【吕向东平人开元初上美人赋忤上时张説作相谏曰夫鬻拳脇君爱君也陛下纵不能用容可杀之乎使陛下后代有愤谏之名而向得敢谏之直与小子便耳不如释之于家承恩转拜补阙赐采百段衣服银器朱缓翰林待诏频上赋颂皆主讽谏官至刑部侍郎文词学业当代莫比有子曰广聦利俊秀有史才拜监察御史】吾兄书包杂体首冠众贤手倦目弊瞬息弥年比夫得道要之深防习阆风而欲仙【家兄蒙字子泉司议郎安南都护】马家刘氏临效逼斥安西兰亭貌夺真迹如宓妃遗形于巧素再见如在之古昔【翰林书人刘秦妹归马氏妻】押署则纵僧权而长松挂劔结体则敛满骞而盘石卧虎【徐僧权中山人满骞富阳人】繁多乃懐克懐珍稀少乃延祖祖【唐懐克晋昌人姚懐珍武康人陈延祖长安人范祖顺阳人】炽文时有何妥近覩虽正姓名美其傲古恨连书于至寳无尺牍之行伍【沈炽文武康人何妥外国人】印验则玉斵胡书金镌篆字【太平公主武氏家玉印四胡字也】少能全一多不越四国署年名家标望地独行益【即魏王恭家印】并设寳臮【范阳公寳讳臮书印】贞观开元文止于二【贞观印太宗文皇帝印开元印天寳皇帝印并当时年号】陶安东海徐李所秘【徐祭酒李起居】万言方才翰囿其类【前延王友窦永书印】张氏永寳【张懐瓘】任氏言事【未详】古小雄文东朝周顗审定防执【家兄司仪部书印】亭侯袭贵【未详】猗与刘郑【故剑州司马讳知章书印郑未详】门承貂珥义仰彭城【吾舅金部郎中讳绎书印】业同印异【司马郎郎中之季父今各有印】或有慙于稽古谅无乏于雅致宋虞龢表闻于明皇帝齐简穆书荅于竟陵王表称委尽书仍备详【宋中书侍郎虞龢上明皇帝表论古今妙迹正行草楷纸已标轴真伪卷数无不毕备表本行于世真迹故起居舍人李造得之齐司马简穆公琅邪人王僧防荅竟陵王子良书序古今善书人评议无不至书本行于世其真迹今御史大夫黎翰得之】藻鉴则梁髙祖巧而未博【武帝时撰书评】邵陵王博而未至【萧纶书评】庾度支失品格拘以才华【梁庾肩吾汉书品论】傅五兵比亡年广于职位【梁傅昭撰书法目録】名録编于司马【隋蜀王府司马姚最撰名书録】善状集于散骑【左散骑常侍姚思廉善书人名状】李亚相着藻饰之繁【右御史大夫李嗣真撰书品】张兵曹擅习翫之利【率府兵曹鄂州长史张懐瓘撰十体书防上中下】考数公之著称多博约而立记余不敏于登髙岂虚言而求备敢直笔于亲覩非偏誉于所嗜也我小司空韦公曰述识该艺府才同史笔茂族挺生圣朝间出若乃阐异闻之防接片善之勤则必忘疲吐握不间风尘所谈而改观为市所寳而増价为珍小擅声于自我大推美于其人彼凡百而驰名既往遇此公而其徳维新可谓千载一时孤标絶伦矣【韦述京兆人尚书工部侍郎】及乎验徳力之巧拙知古今之优劣余稽古而翫能因假手而有説匪徒姓名记録面目超越相质披文虚空嵗月者也是用相如慕蔺抚新迹而忘懐岂甘赐也望回抱遐心而结舌终冀乗时出防备展名节其或萃傅岩【钟绍京南康人中书令光禄大夫聚寳损金川海流纳】而防颍川【伯父讳瓉邠王司马耽翫达防固求不匮】归右史【李造佛镜旁通倾心善价】而入补阙【席巽安定人右补阙心专务得家业或遗】祭酒【徐造去则道存徴求非利】翰林之寻究【张懐瓘兄弟懐盛郡司马并翰林待诏俱好无厌亦能臆防】乌台【潘履慎荥阳人监察御史克遵能事采翫芳猷】粉署之敦阅【蔡希淑济阳人金部郎中习学润身假借盈箧】欣给事之道【族兄诏给事中志雅道不倦虚求】仰议郎之区别【宗兄鋭思穷源増耀改欢】韩生委输【韩滉颍川人给事中委质虑逺推诚道传】滕子拥决【滕升歙州婺源县令取舎通流笔利泉薮】张氏旁求【张懐瓘海陵人为鄂州司马利无推斥道在精専】陆家胥悦【陆曜吴郡人卷缉前芳事穷先志】释朏超彼岸【东京福光寺僧良朏新罗人俗姓林氏遇捐衣鉢逸冠缁流】梅仙行无辙【髙志宜渤海人同官尉气尚古风力知能事】温播金声【温晁太原人国子监主簿悉心景慕徒众博求】崔含冰洁【崔曼清河人鄠县尉浩瀚经营见如不及】若惊陈赵【陈闳颍州人王府长史赵徴眀天水人或志敦习学或自悦古能皆翫之无斁】贾勇徐薛【徐守行东海人监察御史薛邕河东人郎中或杂古招致或防能隆拔并求之不已】闗郭双奋飞【关防咸阳人郭晖太原人或规规耽好或楚楚传写】潘袁两倾竭【潘叔防稽人袁明陈郡人或披寻治道或醖籍乐贫】簮缨布素申道间设既辐辏而川流并观光于俊哲速珠玉而无胫可得畧而言曰长安则穆聿【穆聿咸阳陇右人少以贩书为业后至徳中因告讦徴搜古迹并强占石泉公家则天皇后所还书功白身授金吾长史改名祥乗危射利】王昌【辽东人词荒智狡】导其源叶丰【括州人貎恭性僻】田颍【长安人志凡识滞】委其躯必拾遗市骏懐寳飞鳬洛阳则杜福【河南人论熟行功】刘翌【洛阳人苦志心廉】穷弥固齐光【河南人道寡业微】赵晏【河内人智専别识】乐忘劬皆夸目动利实繁有徒诗不云乎匪斧语有之曰反隅若或徴数子之运用甘千里之殊途则我鸡犬而无往无来子衣裳而不曳不娄成一家之憬彼睽四海之友于【言通货利】事符道因心与日亲几变灰律渉厯冬春互为賔主徃返周秦左翊吾兄业勤幽逺【名锡同州别驾】龙兴张揖道契真淳【因潘淑献书阙庭拜为龙兴县尉】雅兴闭闗而随扣古风开卷而袭人不然者何穷独而恣怡恱舍市朝而贪隠沦【言尚往来】众美森然往哲来贤一朝而星罗入眼百代而云披及肩身已没兮若休迹遗芳而可传彼金印玉玺丰碑货泉虫篆制而八分开焉正隶兴而藁草行焉不可量乎所覩又何极乎备宣若乃流誉前代效绩当年録军机而羽括鹰隼述国命而发挥貂蝉通亲友以感节啓谋猷以闻天接武波委嗣芳鳞连则余不譲于赋颂敢分蚩而别妍乎幼好而晩知之乃至熟也曲察而直言之斯无愧欤将拭目而众利轻言入掌而百忧俱泻其藤苔缣縠侧理蜀幅花麻黄绚缁赭绀緑沦压而迩蠧亡文【蓄非其人虽近朝亦朽蠧】保持而逺完缄卷【处得其地虽逺古而完全】上智所以悬解【直晓】中庸所以交战【疑之】取迷伊地贻笑鄙浅则有乌丝缥首紫茧露面好丹时更【平声】悲素色变状豹之雾隠规雕虎之风扇虽置水弥旬移装屡遍益深沉于直质乃容易于览见嗟乎舍不疑于古疎【髙耸】取凭假于俗【惑】诱浅情于末兴肆凡赏而留眄何有妄哉宁知立法而亏真作徳而还淳忘情是悦代有其人【言定是非】必也易皆以时【时在正忧】受彩无欺敏洽和之妙道得润软之成防【同面调适候隂以成】疎密苦乐殊形异宜【厚薄完蠧】上约下丰始増末裨【接上下前后例】姑将实名位充合离或附卷均端足使其夷【薄而蠧者】或鸣砧妥帖然后呈姿【厚而完者】探寻源流志逸肥遁缉合翦裁躬劳不闷眀齐短长闇决分寸诫忽忽于或躁袪悢悢之遗恨至如虹萦丝带鸾舞锦褾青间绫纹出之衣表檀心鼊首金映银络舒囊貌妍抚卷香作多此饰类又难详备【并言讨捡装背也】若乃见稀意欲虽可弃而昆山片玉翫乆厌充虽可寳而纨扇秋风竞舍兹而易彼夸视审而听聦或芟秽于匿迹【一作近】或丧真于矜工伙哉耳误尠矣目穷因既原乎识量遂悬别其淹通已分流而在兹徒并鹜而争雄【言申传易】假使作伪心劳乱真首出昧目童幼摧残纸笔终令君子弃瑕以拔材壮士防腕以全质期补劳于得丧励采葑于始卒子猷之竹在焉曷可无其一日【言务道】夫喻太始于事卑方崇极于类聚况物着公器赏推善主冀清白而非弓裘岂孙谋而绍宗祖抑如尧禅舜舜命禹道必贵乎声同天无亲而徳辅归可保于授受靡自私而御侮故乖其趋者则密戚而心捐合其轨者则举讐而掌纸倚亮玉帛之芬属望吾徒之义至其罢琴闲堂散袠虚牖阅新连之卷轴倾旧满之樽酒畅懐古而遗形荷逢时以濡首炎凉所寄偃仰无咎秋抚孤松春过五栁想薜萝而在眼狎鸾鳯而盈手善隣徳朋知我益友暗遗名利卧度卯酉遂志愿兮苟若斯生可凭兮死不朽虽金翠溢目陶匏聒耳徒有色于多欢实无阶于竞美贤贤易色勿药有喜茅居食贫陋巷饮水誓将敦素业而毕世振清风而何已乱曰资乐道兮善莫大佐览兮寄所赖芝兰满室兮遗美芳朋友忘言兮古人防想贤翫迹兮俨如在史册悠悠兮几千载
　　述书赋语例字格
　　吾弟尚辇君子灵长翰墨师张王文章凌班马词藻雄赡草隶精深平生着碑志诗篇赋颂章表凡十余万言较其巨丽者有天寳中献大同赋三殿蹴鞠赋以讽兴谏诤为宗致君救时为本帝乃咨尔可编防书中使王人荣耀戚里龙章鳯篆宠锡儒门及乎晚年又撰述书赋总七千四百六十言精穷防要详辨秘义无深不讨无细不闻徴五典三坟考九邱八索诗骚礼易文选词林犹不尽所知故别结语立言曲中幽奥一字一句数义傍通尚辇君学防天人才通诂训注解分析皆凭史传注有未尽在此例中意有未穷出此格上凡古今明哲正文呼字尊贵长老各言某亲或取便引官或因言称爵句则两字三字五言四言而于其以之间或六或八改时革命之际举一相从虑学者致疑仍施朱发此语之理例别有字格存焉凡一百二十言并注二百四十句且褒贬还同諡法披文感切抚已崩摧手迹宛然如向来之放笔天才卓尔成千载之分襟考义铭心言笑在目一枝先折痛贯肝肠两眼既枯哀纒骨髓忘情【鹏鷃向风自成骞翥】天然【鸳鸿出水更好容仪】质朴【天仙玉女粉黛何施】防磨【错防雕文万中巧妙】体裁【一举一措尽有凭据】意态【廻翔动静厥趣相随】不伦【前浓后薄半败半成】枯槁【欲北还南气脉防絶】专成【宜师一家今古不杂】有意【志立乃就非工不精】正【衣冠踏拖若行若止曰正】行【劒履趍锵如步如骤曰行】草【雷击电奔龙蛇出没曰草】章【草中隷古蹴踏挷打曰章】神【非意所到可以识知曰神】圣【理絶名言潜心意得曰圣】文【经天纬地可大可乆曰文】武【回戈挽防拉虎挐豹曰武】能【千种风流曰能】　妙【百般滋味曰妙】　精【功业双极曰精】古【除去常情曰古】　逸【纵任无方曰逸】　髙【超然出众曰髙】伟【精采照射曰伟】　老【无心自达曰老】　喇【逞能越妙曰喇】嫩【力不副心曰嫩】　薄【阙于圆备曰薄】　强【筋力露见曰强】穏【结构平正曰】　快【穏兴趣不停】　沉【曰快深而意】紧【逺曰沉合】　慢【密致曰紧举】　浮【止闲详曰慢】密【若无所归曰】　浅【浮间不容髪】　丰【曰密涉于俗】茂【流曰浅笔墨】　实【相副曰丰字】　轻【外有余曰茂】瘠【气感风云曰】　疎【实笔道流便】　拙【曰轻痩中有】重【力曰瘠违犯】　纎【隂阳曰疎不】　贞【依浅巧曰拙】艶【质胜于文曰】　峻【重文过于质】　润【曰纎骨清神】险【正曰贞少古】　怯【多今曰艶顿】　畏【挫特达曰峻】妍【防趣调畅曰】　媚【润不期而然】　讹【曰险下笔不】细【猛曰怯无端】　熟【羞澁曰畏逶】　雄【迤挷打曰妍】雌【意居形外曰】　飞【媚截锋隠迹】　爽【曰讹运用精】动【神曰细过犹】　成【不及曰熟别】　礼【负英威曰雄】法【气候不定曰】　典【雌若灭若没】　则【曰飞肃穆飘】偏【然曰爽如欲】　干【奔飞曰动一】　滑【家体度曰成】驶【动合典章曰】　放【礼宣布周备】　闲【曰法从师约】拔【法曰典可以】　鬰【传授曰则惟】　秀【守一门曰偏】束【兴至不曰束】　秾【五味加足曰秾】　峭【峻中劲利曰峭】散【有初无终曰散】　质【自少妖妍曰质】　鲁【本宗淡泊曰鲁】肥【临洞宂没而有余曰肥】　痩【鹤立乔松长而不短曰痩】　壮【力在意充曰壮】寛【疎散无检曰寛】
　　朱长文曰唐窦臮述书赋古人评品之所遗观此知介善片能不可辄弃也唐人好书多藏以相矜歴五季之乱所存无防可为之太息
</div>
    <div class="pagination">
<a href="墨池编_page9.html">上一页</a><span>...</span><a href="墨池编_page5.html">5</a><a href="墨池编_page6.html">6</a><a href="墨池编_page7.html">7</a><a href="墨池编_page8.html">8</a><a href="墨池编_page9.html">9</a><span class="current-page">10</span><a href="墨池编_page11.html">11</a><a href="墨池编_page12.html">12</a><a href="墨池编_page13.html">13</a><a href="墨池编_page14.html">14</a><a href="墨池编_page15.html">15</a><span>...</span><a href="墨池编_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
