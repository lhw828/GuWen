<!DOCTYPE html>
<html>
<head>
    <meta charset="UTF-8">
    <title>墨池编 - 第 18 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>墨池编 - 第 18 页/共 33 页</h1>
    <div class="content">　　右小字麻姑坛记顔真卿撰并书或疑非鲁公书鲁公喜书大字余家所藏顔氏碑最多未尝有小字者惟干禄字书法最为小字而其体法与此记不同盖干禄之注持重舒和而不局蹙此记遒峻结尤为精悍此所以或者疑之也余初亦颇以为惑及把翫乆之笔画巨细皆有法愈看愈佳然后知非鲁公不能书也故聊志之以释疑者治平元年二月六日书
　　唐顔真卿射堂记【大厯十二年】
　　右射堂记顔真卿书鲁公在湖州所书刻于石者余家集録多得之惟放生池碑字画完好如干禄字书之类今已残阙毎为之叹息若射堂记者最后得之今仆射相公笔法精妙为余称顔氏书射堂记最佳遂以此本遗余以余家素所藏诸书较之惟张敬因碑与斯记为尤精劲惜其皆残阙也
　　唐顔真卿书干禄字様模本【大厯元年】
　　右干禄字様模本顔真卿书杨汉公模真卿所书乃大厯九年刻石至开成中遽已讹缺汉公以为工人用为衣食之业故模多而速损者非也盖公笔法为世楷模而字书辨正譌谬尤为学者所资故当时盛传于世所以模多尔岂止工人为衣食业耶今世人所传乃汉公模本而大厯真本以不完遂不复传若顔公真迹今世在者得其零落之余藏之足以为寳岂问其完不完也故余并録二本并藏之亦欲俾览者知模本之多失真也
　　唐静先生碑【大厯七年】
　　右静先生碑桞识撰张从申书李阳冰篆额唐世工书之士多故以书知名者难自非有以过人者不能也然而张从申以书得名于当时者何也从申毎所书碑李阳冰多为之篆额时人必称为二絶其为世所重如此余以集録古文阅书既多故虽不能书而称识字法从申所书弃者多矣而时録其一二者以名取之也夫非众人之所称任独见以自信君子于是慎之故特録之以待知者
　　唐滑州新驿记【大厯九年】
　　右新驿记李阳冰篆碑在今滑州驿中其隂有铭曰斯去千载冰生唐时冰今又去后来者谁后千年有人吾不知之后千年无人当尽于斯呜呼郡人为吾寳之不知作者为谁然贾躭尝为李腾序説文字源盛称阳冰此记躭为滑州刺史因见斯记而称之耳阳冰所书世固多有可爱者不独斯记也嘉祐八年十二月二十六日书
　　唐杜济墓志铭【大厯十二年】
　　右杜济墓志铭但云顔真卿撰而不云书然其笔法非鲁公不能为也盖世颇以为非顔氏书更俟识者辨之
　　唐杜济神道碑【大厯十二年】
　　右杜济神道碑顔真卿撰并书艺之至者如庖丁之刃轮扁之斵无不中也顔鲁公之书刻于石者多矣而有精有粗虽他人皆莫可及然在其一家自有优劣余意传模镌刻之有工拙也而此碑字画遒劲岂刻不失其真者皆若是欤碑已残缺铨次不能成文第録其字法尔嘉祐八年中元假日书
　　唐僧懐素法帖【大厯十二年】
　　右懐素唐僧字藏真特以草书檀名当时而尤见珍于今世予尝谓法帖者乃魏晋时人施于家人朋友其逸笔余兴初非用意而自然可喜后人乃弃百事而以学书为事业至终老而穷年疲弊精神而不以为苦者是真可笑也懐素之徒是矣治平元年八月八日书
　　唐兴唐寺石经藏讃【兴元中】
　　右兴唐寺石经藏讃皆其作者自书而八分者数家惟蔡有邻着其姓氏有邻名重当时杜甫尝称之于诗其为阮咸所书小字与三代器铭何异可谓名实相称也余家集録有邻书颇多皆不若此讃故尤寳之余初不识书因集古着録所阅既多遂稍识之然则人其可不勉强于学也治平元年三月晦日书
　　唐辨正禅师塔院记【贞元中】
　　右辨正禅师塔院记徐岘书诚能行笔而少意思也徃时石曼卿屡称岘书曼卿多得顔桞笔其书与岘不类而逺过之不知何故喜岘书也余当曼卿在时犹未见岘书但闻其所称曼卿殁已乆始得此书遂録之尔
　　唐虞城李令去思颂【元和四年】
　　右虞城李令去思颂李白撰文王道篆唐世以书自名者多而小篆之学不数家自阳冰独擅后无继者其前惟有碧落碑而不见名氏道开元天寳时人在阳冰前而相去不逺然当时不甚知名虽字画不为工而一时未有及者所书篆字惟有此尔世亦罕传余以集録求之勤且博仅得此尔今世以小篆名家如那不疑杨南仲章友直问之皆云未尝见也治平元年二月七日书
　　唐阳公旧隠碣【元和中】
　　右阳公旧隠碣胡证撰黎煟书李灵省篆额唐世篆法自李阳冰后寂然未有显于当时而能自名家者灵省所书阳公碣笔画甚可佳既不显闻于时亦不见于他处以余家所藏之博而见于録者惟此虽未为絶笔亦可惜哉呜呼士有负其能而不为人所知者可胜道哉
　　唐辨石钟山记【太和元年】
　　右辨石钟山记并善权寺诗游灵岩记附览三子之文皆有幽人之思迹其风尚想见其人至于书画亦皆可喜盖自唐以前贤杰之士莫不工于字书其残篇断藁为世所寳传于今者何可胜数彼其事业超然高爽不当留精于此小艺岂其习俗承流家为常事抑学者犹有师法而后世媮薄渐趋苟简乆而遂至于废絶欤今士大夫务以逺自髙忽书为不足学徃徃仅能执笔而间有以书自名者世亦不甚知为贵也至于荒林败塜时得埋没之余皆前世碌碌无名子然其笔画有法徃徃今人不及兹甚可叹也石钟山记字画在二者间颇为劣而亦不为俗态皆忘忧之佳翫也
　　唐髙重碑【防昌四年】
　　右髙重碑元裕撰桞公权书唐世碑刻顔桞二公书尤多而字体笔画徃徃不同虽其意趣或出于临时而亦繋于模勒之工拙然其大法则常在也此碑字画锋力俱完故特为佳矧其墨迹想宜如何也治平元年正月二十五日书
　　唐于僧翰尊胜经【咸通五年】
　　右尊胜经于僧翰书僧翰笔画虽遒劲然失分隶之法逺矣所以録者亦自成一家而为流俗所贵故聊着之庻知博采之不遗尔
　　唐郑澣隂符经序【开成二年】
　　右隂符经序郑澣撰桞公权书唐世碑碣顔桞二家书最多而笔法徃徃不同虽其意趣或出于临时而模勒镌刻亦有工拙公权书高重碑余特爱模者不失其真而锋铓皆在至隂符经序则蔡君谟以为桞书之最精者云善藏笔锋与余之説正相反然君谟书擅当世其论必精故为志之治平元年二月六日书
　　小字法帖【嵗月未详】
　　右小字法帖者近时有尚书郎潘师旦者以官法帖私自模刻于家为别本以行于世余因分以为类散入集録诸秩而程邈卫夫人钟繇王廙宋儋皆以小字为一类于此余尝辨钟繇贺捷表为非真而此帖字画笔法皆不同传摸不能不失本体以此真伪尤为难辨也治平元年七月三十日书
　　唐欧阳询临帖【嵗月未详】
　　右率更临帖吾家率更兰台世有清徳其笔法精妙乃其余事岂止士人模楷虽海外夷狄皆知为贵而后裔所宜勉旃庻防不殒其美也
　　唐湖州石记【嵗月未详】
　　右湖州石记文字残缺其存者仅可识读考其所记不可详也惟其笔画竒伟非顔鲁公不能书也公忠义之节明若日月而坚若金石自可以光后世传无穷不待其书然后不朽然公所至必有遗迹故今处处有之唐人笔迹见于今者惟公为最多视其钜书深刻或托于山崖其用意未尝不为无穷计也盖亦有趣好所乐尔其在湖州所书为世所传者惟干禄字放生池碑尚多见于人家而干禄字书乃杨汉公摹本其真本以讹缺遂不复传独余集録有之惟好古之士知前人用意之深则其堙沉磨灭之余尤为可惜者也
　　唐重摹吴季子墓铭【嵗月未详】
　　右吴季子墓铭自前世相传以为孔子所书据张从绅记云旧石堙灭开元中宗命殷仲容模搨其书以传然则开元之前已有本矣至大厯中萧定又刋于石则转相传模失其真逺矣按孔子平生未尝至吴以史记世家考之其厯聘诸侯南不逾楚推其嵗月踪迹未尝过吴不得亲铭季子之墓又其字特大非古简牍所容第以其名传之乆不可遽废故録之以俟博识君子
　　唐人临帖【嵗月未详】
　　右唐人所临诸家法帖一卷其前数帖类真卿所书盖其笔画精劲他人未易臻此按唐书言禇无量尝请以当时所藏竒书名画命宰相以下防尾而宗不许此乃有宋璟等列名于后又颇有讹谬岂后人妄増加之也然要为可何必穷较其真伪今流俗所传钟王遗迹多不同然时时各有所得故虽小小转冩失真不害为佳物由是悉取前后所得诸家法帖分入集録盖以资博览云
　　唐遗教经【嵗月未详】
　　右遗教经相传云羲之书伪也盖唐氏写经手所书尔唐时佛书今存者大抵书体皆类此第其精粗不同尔近有得唐人所书经题其一云薛稷一云僧行敦书者皆与二人他所书不类而与此颇同即知写经手所书也然其字亦可爱故録之盖今世士大夫笔画能髣髴乎此者鲜矣
　　唐流杯亭侍宴诗【乆视元年】
　　右流杯亭侍宴诗者唐武后乆视元年幸临汝阳留宴羣臣应制诗也李峤序殷仲容书开元十年汝水壊亭碑遂沉废至正元中刺史陆长源以为峤之文仲容之书絶代之寳也乃复立碑造亭又自为记刻其碑隂武氏乱唐毒流天下其遗迹宜为唐人所弃而长源当时号称贤者乃独区区于此何哉然予今又録之盖亦以仲容之书可惜是以君子患乎多爱
　　唐独孤府君碑【嵗月未详】
　　右独孤府君碑李邕撰萧诚书碑在岘山亭下余自夷陵徙干徳令常登岘山读此碑为四靣而一面字完人家多有之而余所得盖二靣也故其一靣颇有讹缺也萧诚书世数数有之而此尤佳者也
　　五代杨凝式题名【建中四年】
　　右杨凝式题名并李西台诗附自唐亡道丧四海困于兵戈及圣宋兴天下复归于治盖百有五十余年而五代之际有杨少师建隆以后称李西台二人者笔法不同而书名皆为一时之絶故并録于此
　　五代王文秉小篆千字文【天福六年】
　　右小篆千字文者江南人王文秉书其后题云大唐庚申嵗者建隆元年也伪唐李煜自周师取淮南画江为界以称臣遂削去年号奉周正朔然世宗特许其称帝故文秉犹称唐而不书年号直书庚申嵗也文秉在江南篆书逺过徐铉而以文学名重当时文秉人罕知者学者皆云铉笔虽未工而有字学一防一画皆有法也文秉所书独余集録屡得之此本得于太学杨南仲紫阳石磬铭者张献撰亦文秉书也
　　五代郭忠恕小字説文字源【嵗月未详】
　　右小字説文字源郭忠恕书忠恕者五代汉周之际为湘隂公从事及事皇朝其事见实録颇竒怪世人但知有小篆而不知其楷法尤精然其楷字亦不见刻石者盖惟有此耳故尤可惜也五代干戈之际学校废是谓君子道消之时然犹有如忠恕者国家为国百年天下无事儒学盛矣独于字书忽废几于中絶今求如忠恕小楷不可得也故予毎与君谟叹息于此也石在徐州嘉祐八年十二月二十一日书
　　五代郭忠恕书隂符经【嵗月未详】
　　右隂符经郭忠恕书篆法自唐李阳冰后未有臻于斯者近时颇有学者曽未得其髣髴也实録言忠恕死时甚怪岂亦异人乎其楷书尤精也嘉祐六年九月十五日宴后歇泊暇偶览因题
　　南唐徐铉防溪院记【嵗月未详】
　　右防溪院记徐铉书铉与其弟锴皆能八分小篆而笔法颇少力其在江南皆以文翰知名号二徐为学者所宗盖五代干戈之乱儒学道丧而二君能自奋然为当时名臣而中国既苦于兵四方僣伪割裂皆褊迫扰攘不暇独江南粗有文物而二君者优防其间及宋兴违命侯来朝二徐得为王臣中朝人士皆倾慕其风采盖亦有以过人者故特録其书尔若小篆则与铉同时有王文秉者其笔甚精劲然其人无足称也治平元年上元日书
　　朱长文曰永叔于庆厯嘉祐间为天下儒宗厯谏垣外内制力足以充其所好故多所裒集余常恨不得游目于其间虽好与之并而力輶如毛不足以取若穷者之思珍膳终莫致焉集古跋固多不能全録取其议论及书者録之










　　墨池编卷五
<子部,艺术类,书画之属,墨池编>
　　钦定四库全书
　　墨池编卷六　　　　　　宋　朱长文　撰碑刻一
　　周碑【四】
　　周封比干铜槃铭【古篆十六字右林左泉后冈前道万世之宁兹焉是寳在汲县】周坛山石刻【周穆王时史籕篆吉日癸巳四字旧在賛皇坛山今凿石龛于赵州署壁】周石鼓文【石鼓凡十宣王时史籕篆旧在凤翔府麟游县合移北京国子监先师庙仪门】周张仲噐铭【在宋嘉祐中翰林学士刘原甫家藏】
　　秦碑【九】
　　秦昭和钟铭【按史记云景公撰铭曰秦公曰丕显朕皇祖受天命奄有下国十有二公】秦泰山碑【李斯篆按史记云始皇帝二十六年行幸天下凡六刻石及二世立又刻诏书于其旁今皆亡矣独泰山顶上诏书仅存数十字尔】
　　秦峄山碑【李斯篆秦始皇帝东廵羣臣颂德之辞至二世时始刻此碑于峄县】
　　秦丞相李斯请刻始皇诏书【五十一字】
　　秦二世诏书【在泰山顶上】
　　秦皇朐山碑【李斯篆】
　　秦朝那秋碑文【在平原县】
　　秦之罘山遗文【二十一字】
　　秦祀巫咸神文【在凤翔府一作秦誓诅楚文】
　　汉碑【九十四】
　　前汉二器铭【五凤二年造一曰林华宫行镫铭一曰莲勺宫铜慱山炉下槃铭】
　　前汉谷口铜甬铭【甘露元年】
　　前汉鴈足镫铭【黄龙元年】
　　后汉俞乡侯季子碑【建武中讳熊乃光武皇帝之元孙广陵王之孙也】
　　后汉公昉碑【一作仙人唐君碑】
　　后汉文翁学生题名【凡一百有六人】
　　后汉麟凤賛并记【永建元年】
　　后汉袁良碑【永建六年】
　　后汉三老表贡碑【永建六年】
　　后汉郭君辅先生碑【永和四年】
　　后汉费凤碑【汉安二年】
　　后汉北海相景君铭碑【汉安二年】
　　后汉元节碑【名立字元节疑姓伊】
　　后汉武班碑【建和元年】
　　后汉中常侍曹腾碑【建和元年】
　　后汉司隶杨君厥碑【建和二年】
</div>
    <div class="pagination">
<a href="墨池编_page17.html">上一页</a><span>...</span><a href="墨池编_page13.html">13</a><a href="墨池编_page14.html">14</a><a href="墨池编_page15.html">15</a><a href="墨池编_page16.html">16</a><a href="墨池编_page17.html">17</a><span class="current-page">18</span><a href="墨池编_page19.html">19</a><a href="墨池编_page20.html">20</a><a href="墨池编_page21.html">21</a><a href="墨池编_page22.html">22</a><a href="墨池编_page23.html">23</a><span>...</span><a href="墨池编_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
