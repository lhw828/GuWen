<!DOCTYPE html>
<html>
<head>
    <meta charset="UTF-8">
    <title>书苑菁华 - 第 2 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书苑菁华 - 第 2 页/共 15 页</h1>
    <div class="content">










　　书苑菁华卷一
　　钦定四库全书
　　书苑菁华卷二
　　宋　陈思　撰
　　书法下
　　叙笔法
　　学书之初执笔为最盖明位置画便于墨道也须其良师口授天性自悟纵横落纸笔无虚发即能专成其势大约虚掌实指平腕坚锋意在笔前锋行画内心想字形轻重斜正各得其趋切须襟怀沉静自然思过半矣待其功成即转势况殊不可榻横写様轻自取拙若槁行杂体掇笔往来悬管自在但取体势雄壮不可拘其小节若畏惧生疑否臧不决运用速于笔前振动感于手下师心固乎独见弟子执其寡闻耻请问于智人忌艺能之胜已若欲造未之有也禁经云有功无性神彩不生有性无功神彩不变兼此二事然后得齐古人之景气又云第二识势第三裹束必三者兼备然后为书苟守一途即为未得张怀瓘云揖让礼乐繇不及羲风神散逸羲不及献证之于书籍其神彩也李嗣真云今之驰骛去圣逾逺徒识方圎而迷画犹庄生之叹盲者易象之谈日中终不见矣唐太宗与汉王元昌褚遂良等皆受之于史陵然褚首师虞后又学史乃谓陵曰此法更不可以教人是其妙处也陆东之受之于虞世南世南受之于智永皆有体法今人皆不闻师范又自无鉴局虽古迹昭然永不觉悟而执燕珉以为宝玩楚鳯而称珍不亦谬防禇河南云良师不遇歳月徒往今之能者时见一斑忽不悟者终身瞑目盖书非口手授而云能知者未之见也今取诸家笔法删除丛脞共得二十篇分为二卷学者其师之
　　翰林宻论二十四条用笔法
　　法口诀云作向左以中指敛顿向右以大指齐顿作报荅便以中指挫锋须收锋在内按笔而收之衂侧下其笔濡其锋摩论簇心然收笔慎在圎平禁经云如利钻镂金是也又半蚁法宜字上用之为避其傍又侧下笔使墨精闇坠徐乃反掲则棱利矣右军云作之法皆须落落如大石当衢又云不变为布棊要通变也又有打单以指送笔似打物之势甚难用也
　　一画法口诀云作横画皆用大指遣之若作防法即指擡笔上若作勒法即用中指钩笔澁进覆尽以中指顿笔然后以大指遣至尽处此三势相近用法不同也鳞勒法须仰收禁经云画如长锥界石是也又紧走仰收似长舟截小渚也两头势起使芒角不失遒润惜势不防不鳞勒梢须收之取古劲枯澁无求活利凡在字上宜用之擡笔法初紧策中擡中锋轻劲微勒向石按衂古经云钟书宗示字长画又云画不变为布算行草书势云须崄露锋飞动为胜
　　三三画法口诀云上濳锋平勒中背笔仰防下紧趯覆收名逓相解摘古经云黄庭三闗字用草法上衂侧中防下奋笔横飞名逓相耸峙以崄利为胜
　　丨悬针法口诀云锋须先发逐势行防笔紧收澁进如锥画石禁经云悬针如长锥缀地是也又字下双笔头一弩一垂变换用之三势不同或垂或趯或外掠而中弩右军云悬针垂露为体制卫夫人云如万歳枯藤临池诀云悬针法兰亭年字尽其势也
　　丨垂露法口诀云锋管齐下势尽杀笔缩锋又始筑笔而极力终注锋而作弩又垂不缩此言顿笔以推挫为功右军云竖如笋抽寒谷是也临池诀云垂露本篆脚名玉筯如古钗倚物也
　　背抛法口诀云蹲锋紧掠徐掷之速则失势迟则缓怯临池诀云此钟法稍渉八分欧阳询守而不替虿毒法引过其曲转蹲其锋又徐收而蹲趯之不欲出须暗收使其如负芒刺则善右军云援毫蹲节轻重自佳是也庾肩吾书论曰欲抛而还置为驻锋而后趯之也乀抽笔法口诀云左罨掠须峻利右潜趯而战行待势卷而机驻掲摘出而暗收若便抛必流滑凡浅又侧起平发紧杀按波为抽笔从腹内起庾肩吾书论曰将放更留又人字第二笔云搀引抑拽是也夫木等亦同用□背趯法口诀云悉以中指遣至尽处以无名指拒而趯之又潜锋闇勒势尽然后趯之右军背趯戈法上则俯而过下则曲而就葢所以失之于前正之于后也古经云钟书哉字用又永禅师澁出戈法下以无名指筑上借势以中指遣之至下以无名指衂锋潜趯此名秃法张旭折芒法潜锋紧走意尽乃收而趯之钟书常用也右军云落戈之法峩峩如长松倚谿谷唐文皇云为戈必开贵迟凝而右頋是也章草潜按防进轻掲闇趯夫揭欲利按欲轻轻则骨劲神清肥乃质滞钝俗王蒙能之
　　氵散水法口诀云上衂则中偃下潜挫趯锋古经云黄庭乐毅论同用栁宗元笔精赋云散水幽纵黄庭宗之是也临池诀云或藏或露状类不同意要逓相显异若频有则两相近而下当髙此名潜相瞩视外虽解摘内相附属为上中潜锋闇衂下峻趯防遣此盖钟法也行书势微按而钩揭以轻利为美
　　【冫】冰法口诀云上侧覆杀下筑而趯之须相承揖若竝
　　连衂侧轻揭则率字右左用之草法须势借防遣若缓滞则为病也
　　灬烈火法口诀云衂锋闇按临池诀云须各自立势抵背潜衂所为视之不见攷之则彰右经云钟书然字用灬聨飞法口诀云闇衂防驻轻扬潜趯笔锋连绵相頋不絶也禁经云聨飞雁阵当秋是也古经云乐毅论燕然字又虞永兴兼字用其半势盖中断也
　　宀显异法口诀云上驻锋右左挫锋横画按笔势须相顺古经云出告誓文实字之宀上侧横画勒左擡笔摆锋右峻啄轻掲出告誓文容字之宀虞永兴常守行法以圎峻飞动为美章草法拟于圎峻飞动其于崄防务在露锋钩裹忌于缓滞也
　　辶平法口诀云不迟不疾战笔侧去势卷不可便出须驻笔而没放禁经云磔磔如生蛇渡水是也又钟元常每作磔笔须三过折故文皇云为波必磔贵三折而遣毫
　　勾裹法口诀云圎角防锋作弩法势未尽而趯之顔鲁公云勾法用笔如纸下行是也冈罔向字等用勾弩法口诀云圎角激锋待筋骨而成要如武人屈臂右军云回角不用峻及有棱是也卫夫人名之劲弩法勺均物等字用
　　小奋笔法口诀云左侧而独立中衂揭而右钩古经云钟书宣示字下用若中竖则左右闇衂而潜趯又簇锋犍进为系字下三也
　　彡杉法口诀云上平中啄下衂侧
　　乚外臂法口诀云左唆掠中潜锋衂挫右蹲锋外掷丨竖擡法口诀云擡笔竖策挫锋下上紧直尝尚字中竖画用
　　八曽头其脚法口诀云左潜掲而右啄曽头用左啄右侧则其脚用之
　　冫暗筑法口诀云驭锋直冲有连物则名暗筑月其字内两是
　　今衮笔法口诀云须按锋上下蹙衂之令今等字是缩出法口诀云上磔缩锋下磔出之此八分法也盖避双出也又戋字上缩锋作弩下出锋作趯张云戋如束棘是也
　　永字八法
　　禁经云八法起于字之始自崔张钟王授所用该于万字墨道之最不可不明也隋僧智永发其指趋授于虞秘监世南自兹授彰厥存焉李阳氷云昔逸少上书遂歴多载十五年中偏攻永字以其八法之势能通一切也八法者永字八画是矣
　　丶　　一为侧　　二　　二横为勒
　　□　　三竖为弩　　□　　四挑为趯
　　□　　五左上为防　□　　六左下为畧
　　□　　七右上为啄　永　　八右下为磔
　　诀一
　　侧蹲鸱而坠石　　勒纵缓以藏机
　　弩弯环而势曲　　趯峻快以如锥
　　策依稀而似勒　　畧彷佛以冝肥
　　啄腾凌而速进　　磔忆昔以迟移
　　诀云
　　侧不愧卧　　　　勒常患平
　　弩过直而力败　　趯宜存而势生
　　防仰收而暗揭　　畧左出而锋轻
　　啄仓皇而疾掩　　磔防趞以开撑
　　侧势第一
　　侧不得平其笔当侧笔就右为之口诀云先右揭其腕次轻蹲其锋取势紧则乗机顿挫借势出之疾则失中过又成俗夫侧锋頋右借势而侧之从劲轻揭潜出务于勒也
　　问曰侧不言而言侧何也
　　论曰谓笔锋頋右审其势险而侧之故右侧也止言则不明頋右无存锋向背坠墨之势若左頋右侧则横敌无力故侧不险则失于钝钝则芒角而书之神格丧矣笔诀云侧者侧下其笔使墨精暗坠徐入及揭则棱利矣
　　勒势第二
　　勒不得卧其笔中髙两头下以笔心压之口诀云头傍锋仰防次迅收若一出揭笔不趯而暗收则薄圎而踈笔锋以及纸须微进仰防峻趯
　　问曰勒不言画而言勒何也
　　论曰勒者趯笔而行承其虚画取其劲澁则功成矣今止言画者虑在不趯一出便画则锋单而怯薄也夫勒者借于坚趯趯则笔劲澁亡其流滑庶可称上矣笔诀云防笔须勒仰笔覆收准此则形势自彰矣
　　弩势第三
　　弩不宜直其笔直则无力立笔左偃而下最须有力又云须发势而弮笔若折骨而争力口诀云凡傍弮微曲蹙笔累走而进之直则纵势失力滞则神气怯散大弩须侧锋頋右潜趯轻挫其掲
　　问曰画字中心竖画也今谓之弩何也
　　论曰弩者势防弩曰弩在乎趯笔下行若直置其画则形圎势质书之病也笔诀云弩笔之法竖笔徐行近左引势势不欲引直直则无力矣
　　趯势第四
　　趯须蹲锋得势而出出则暗收又云前画卷则别敛心而出之口诀云傍锋轻揭借势势不劲笔不挫则意不深趯与挑一也锋贵于澁出澁出期于倒收所谓欲提还置也夫趯自弩出潜锋轻挫借势而趯之
　　问曰凡字之出锋谓之挑今更为趯何也
　　论曰挑者语其小异而其体一也夫趯者笔锋去而言之趯自弩笔下杀笔趯起是也法须挫衂转笔出锋伫思消息则神踪不坠矣
　　策势第五
　　防须斫笔背发而仰收则背斫仰防也两头髙中以笔心举之口诀云仰笔潜锋似鳞勒之法揭腕趯势于右潜锋之要在画势暗捷归于右也夫防笔偃仰锋竖防防劲借势峻頋于掠也
　　问曰防一名折异画今谓之防何也
　　论曰防之与画理亦故殊仰笔趯锋轻擡而进故曰防也若及纸便画不务迟澁面背偃仰者此备尽完成耳笔诀云始筑笔而仰策徐转笔而成形是也
　　掠势第六
　　掠者拂掠须迅其锋左出而欲利又云防曲而下笔心至卷处口诀云撇过谓之掠借于防势以轻驻锋右掲其腕加以迅出势旋于左法在澁而劲意欲畅而婉迟留则伤于缓滞夫侧锋右出谓之掠
　　问曰掠一名分发今称为掠何也
　　论曰掠乃徐疾有准手随笔遣锋自左出取劲险画而为即发则一出运用无的故掠之精防可守矣夫掠之笔趋意欲留而必劲又孙过庭书谱云遣不常逺明矣笔诀云从防笔下左出而锋利不坠则自然佳
　　啄势第七
　　啄者如禽之啄物也立笔下罨须疾为胜又云形似乌兽卧斫斜发亦云卧必笔疾罨右出口诀云右向左之势为卷啄按笔蹲锋潜蹙于右借势收锋迅掷旋右须精险衂去之缓滞大笔锋及纸为啄在潜劲而啄之问曰撇之与啄同出异名何也
　　论曰夫撇者俗之言啄者因势而立故非妄饰贻误学者啄用轻劲为胜去浮怯重体为上考之逺源或不妄耳笔诀云啄笔速追劲若铁石则势成也
　　磔势第八
　　磔者不疾不徐战而去欲卷复驻而去之又云防笔战行飜笔转下而出笔磔之口诀云右送之波皆名磔右揭其腕逐势紧防傍笔迅磔尽势轻揭而潜暗收在劲迅得之夫磔法笔锋须防势欲险而混得势而轻揭暗收存势候其势尽磔之
　　问曰发波之笔今谓之磔何也
　　论曰发波之法循古无踪源其用笔磔法为经磔毫耸过法存手神而磔之义明矣凡磔若左頋右则势钝矣防重锋缓则势肥须遒劲而迟澁之凡险劲风骨泥滞存亡以法师心以志専本则自然闇合防趋矣笔诀云始入笔紧筑而防仰便下徐行势足而后磔之其笔或藏锋出锋由心所好也
　　唐张怀瓘论用笔十法
　　偃仰向背
　　谓两字并为一字须求画上下偃仰离合之势
　　隂阳相应
　　谓阴为内阳为外敛心为阴展笔为阳须左右相应
　　鳞羽参差
　　谓画编次无使齐平如鳞羽参差之状
　　峰峦起伏
　　谓起笔蹙衂如峰峦之状杀笔亦须存结
　　真草偏枯
　　谓两字或三字不得真草合成一字谓之偏枯须求映带字势雄媚
　　邪正失则
　　谓落笔结字分寸画之法须依位次
　　迟澁飞动
　　谓勒锋磔笔字须飞动毫无凝滞之势是得
</div>
    <div class="pagination">
<a href="书苑菁华.html">上一页</a><a href="书苑菁华.html">1</a><span class="current-page">2</span><a href="书苑菁华_page3.html">3</a><a href="书苑菁华_page4.html">4</a><a href="书苑菁华_page5.html">5</a><a href="书苑菁华_page6.html">6</a><a href="书苑菁华_page7.html">7</a><span>...</span><a href="书苑菁华_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
