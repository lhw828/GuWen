<!DOCTYPE html>
<html>
<head>
    <meta charset="UTF-8">
    <title>宣和书谱 - 第 2 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宣和书谱 - 第 2 页/共 9 页</h1>
    <div class="content">　　戎昱，不知何许人也，建中间为虔州刺史。作字有楷法，其用笔类段季展。然筋骨太刚，殊乏婉媚，故雅德者避之。尝书其自作《早梅诗》云：“应缘近水花先发，疑是经春雪未消。”岂有得于此者，宜其字特奇崛，盖是挟胜气以作之耳。且古人作字，或出于一手而优劣相望者，偶在一时之得意与否耳。昱自写其诗，是亦其得意处，故其笔力不得不如是之健。然求其左规右矩，则一出焉，一入焉，而不见其至也。今御府所藏正书一：
　　早梅诗。
　　○赵模
　　赵模，史阙其传，不知何许人也。模喜书，工临仿。始习羲献，学集成《千文》，其合处不减怀仁，然古劲则不迨。盖翰墨之祖，必语羲献，而师之者，世难其人。如晚生辈，以家学相承为一律，非不以王氏为宗，然其泥于形似。而俗恶凡下者，病在索马于唐肆。浮屠氏怀仁，乃能稍得。故步固不易得，然至于奔逸绝尘处，则又不可以同日而语。若模之书复出怀仁下，则所谓思其上者不可得，又思其次也。噫，古人真难到耶！观《模集书》一帖，颇工楷法，信前人之论为不谬。今御府所藏正书一：
　　模集千字文。 
　　
　　卷五
　　正书三
　　○许浑
　　唐许浑，不知何许人也。卯角为诗，已能超出童稚；及长秀发，颇为流辈所推。正书字虽非专门，而洒落可爱，想见其风度。浑作诗似杜牧，俊逸不及，而美丽过之。古今学诗者，无不喜诵，故浑之名益着，而字画因之而并行也。大中初，守监察御史，以疾告归，端居佚老。有诗集行于世。今御府所藏正书二：
　　今体诗上、下乌丝栏。
　　
　　○张钦元
　　张钦元，亡其传，官至奉礼郎。作真字，喜书道释经，然不堕经生之学。其远法钟繇，唯恐失真。但去古既远，世习纷糅，故未能脱去前人畦畛，左规右矩，自守奴书之病⑥，是亦束于教者也，至如繇书幽深无际，古雅有馀，则又非钦元得窥其藩篱焉。今御府所藏正书二：
　　金刚经上、下。
　　
　　○杨庭
　　杨庭，不知何许人也。为时经生，作字得楷法之妙。长寿间，一时为流辈推许。唐以武后好奇立异，自我作古，至辄易一十九字。当时如薛稷之流，亦复宗之。庭尝书《五蕴论》，悉用武后所易字，而卷尾系经生臣名，要是一时奉命自应尔耳。唐书法至经生自成一律，其间固有超绝者，便为名书。如庭书，是亦有可观者。今御府所藏正书一：
　　
　　○景审
　　景审，南阳人也。工作诗，留心翰墨。长庆中，以泥金正书《黄庭经》一轴，追慕王羲之法，字体独秀润而有典则。又作诗以题其卷末云：“金粉为书重莫过，《黄庭》旧许右军多。请看今日酬仁德，何似当时为爱鹅。”大抵唐人类多任务书，然亦颇自珍惜。如欧阳通初仿父询书，后亦名世，非狸毛为笔，犀象为管，未尝辄书。审于《内景经》必粉金而写之，盖亦非率尔而作也。今御府所藏正书一：
　　黄庭经。
　　
　　○钮约
　　钮约，史传不载。善正书，作细字使人喜，见而忘倦。盖其字画虽小，而圆劲成就，不乏精神，为呵喜者。尝考昔人之论字，以谓大字难于结密而无间，小字难于宽绰而有馀。结密而无间，《瘗鹤铭》近之；宽绰而有馀，《兰亭叙》近之。盖约之小字，虽未足以比肩古人，而至其字形顿放，颇有意味。亦不窘于边幅，而韵胜者。今御府所藏正书一：
　　小字三教经。
　　
　　○吴彩鸾
　　女仙吴彩鸾，自言西山吴真君之女。太和中，进士文萧客寓钟陵。南方风俗，中秋夜，妇人相持踏歌，婆娑月影中，最为盛集，萧往观焉。而彩鸾在歌场中，作调弄语以戏萧。萧心悦之，伺歌罢，蹑踪其后。至西山中，忽有青衣燃松明以烛路者。彩鸾见萧，遂偕往，复历山椒，有宅在焉。至其处，席未暇暖，而彩鸾据案，如府司治事，所问皆江湖丧溺人数。萧他日询之，彩鸾初不答，问至再四，乃语之：“我仙子也，所领水府事。”言未既，忽震雷迅发，云物冥晦。彩鸾执手板伏地，作听罪状，如闻谪词云：“以汝泄机密事，罚为民妻一纪。”彩鸾泣谢，谕萧曰：“与汝自有冥契，今当往人世矣。”萧拙于为生，彩鸾为以小楷书《唐韵》一部，市五千钱为糊口计。然不出一日间，能了十数万字，非人力可为也。钱囊羞涩，复一日书之，且所市不过前日之数。由是彩鸾《唐韵》，世多得之。历十年，萧与彩鸾遂各乘一虎仙去。《唐韵》字画虽小，而宽绰有馀，全不类世人笔，当于仙品中别有一种风气。今御府所藏正书一十有三：
　　唐韵平声上，唐韵平声下，唐韵上声，唐韵去声，唐韵入声，唐韵上下二，唐韵六。
　　
　　○杜光庭
　　道士杜光庭，字宾圣，道号东瀛子，括苍人也。传授真大师，特进检校太傅、太子宾客兼崇文馆大学上，行尚书户部侍郎、广成先生、上柱国、蔡国公。光庭初意喜读经史，工词章翰墨之学。懿宗设万言科取士，光庭试其艺不中，乃弃儒衣冠人道游。意淡漠，着道家书颇研极至理，至条列科教自汉张道陵暨陆修靖撰集已来，始末备尽，于今羽流成宗之。僖宗临御，光庭始充麟德殿文章应制，一时流辈为之敛衽，皆日学海千寻，辞林万叶，扶宗立教，海内一人而已。尝撰《混元图》、《纪圣赋》、《广圣义历帝纪》暨歌诗杂文仅百馀卷。喜自录所为诗文而字皆楷书，人争得之，故其书因诗文而有传。一踞是得烟霞气味，虽不可以拟伦羲、献而迈往绝人，亦非世俗所能到也。光庭尝一日忽谓门人曰：“占城方创真宫，工未毕，上帝命馀作岷峨主司，恐不久于人间世。”他日因复谓真宫成矣，遂披法服与门，私子别而卒，异哉！信人材不特人间少，天上亦少。
　　
　　○梁元一
　　道士梁元一，亡其乡里。天资孤洁，不染世习。丹药之暇，尤喜翰墨。初慕钟、王楷法，久而出入规矩之外。然其法严，其气逸，其格清。其严也若秉简而立星坛，其逸也若御风而挥八极，其清也若秋霄之饮沆瀣。凡以心专于抱一而不务外游，故其神凝而虑寂，据梧隐几，泯然身世之俱亡。及乘兴一寓于挥洒，自然有超世绝俗之态矣。观其书《太上内景经》，作小楷法而体兼众善，乃知游方之外者，非世习之所能及也。今御府所藏正书一：
　　太上内景经。
　　
　　释昙林
　　释昙林，莫知世贯。作小楷下笔有力，一点画不妄作。然修整自持，正类经生之品格高者。有金书经目曰《金刚上味陀罗尼》，累数千字，终始一律，不失行次，便于疾读。但恨拘窘法度，无飘然自僻之态。然其一波三折笔之势，亦自不苟，岂其意于笔正特见严谨，亦可嘉矣。今御府所藏正书一：
　　金刚经。
　　
　　○钱镠
　　五代吴越国钱镠，杭州临安人。倜傥有大度，意气雄杰，乘唐末乱离，依闾里董昌啸聚乌合之众，名为御寇而实自蹈之。然卒能用僖宗诏命，削平江浙而据有也。当时以镇海军节度使复领镇东，节制精兵及三万。昭宗即位加太子中书令，封本郡王。梁室继兴为尚父，进封吴越国王。至于后唐遂独有方面号令一十三郡垂四十年，修中州贡赋，籍无虚日。风物繁庶，族系侈靡，浙人俚语目之日海龙君，言富盛若彼也。方其与群英争逐，横槊马上，何暇议文墨耶？然而喜作正书，好吟咏，通图纬学，晚岁复降己下士。幕客罗隐雅好讥评，虽及锣微时事，怡然不怒，人以大度称之。状貌凛凛，亦人间一英物也。所书复刚劲结密，似非出用武手，殆未易以学者规矩一律拟议耳。逮艺祖有天下，其孙龊能纳土称藩，遂使后世子孙縻我爵禄，承承不绝，亦其英风馀泽，沾丐云仍者多矣。今御府所藏正书一：
　　贡枣帖
　　
　　○李景
　　南唐伪主李憬字伯玉，先主升之长子，违命侯煜之父也。幼已颖悟，既为主器，即典军旅，抚下有方略，时皆归之。及嗣异位，能奉中州，以恩信结邻壤。江左老稚不勤兵革者十有九年，亦霸道之雄也。宋齐丘以旧臣与先主为布衣交，挟不赏之功跋扈无前，即窜而死之，又其果敢如此！然于用武之时，乃能璺璺修文，图回治具，故史称其富文学。工正书，观其字乃积学所致，非偶合规矩。其后煜亦以书名与钱椒相先后，盖其源流本有自也。今御府所藏正书一：
　　边镐奏状。
　　
　　○薛贻矩
　　薛贻矩字熙用，河东闻喜人也。唐干符中登进士第，历集贤校理翰林学士，晚仕梁。太祖爱其才，礼加优异，累官自仆射至守司空。贻矩风仪秀耸，所与游者成一时之英杰。自此声名籍甚。喜弄愉墨，正书得古人用笔意。且唐末接五代，工书者笔迹疑皆扫地矣，观其《赠警光草书序》秀润可观，一时学者亦鲜俪焉。今御府所藏正书一：
　　赠警光草书序 
　　
　　○卷六
　　正书四
　　卢汝弼
　　五代卢汝弼字子谐，不知何许人也。祖纶，唐贞元中有诗名，父简求，为河东节度使。汝弼少力学，不喜为世胄，笃意科举，登进士第，文采秀丽，一时士大夫称之。复留意书翰，作正书取法有归。当五季士风凋弊，以字画名家者尤少。汝弼能力振所学，诚不易得。官至祠部郎中，知制诰，赠乓部尚书。今御府所藏正书一：
　　赠警光诗。
　　
　　○豆卢革
　　豆卢革，史失其世。遭五代离乱，避地麓延，守中山王处直辟为幕官。同赋牡丹，革以桑柘对。处直雅器重，迁节度判官。唐庄宗讲求贤相，或以革名家子举之，遂召拜左丞相。作正书虽有隐者态度，然要之不出五季人物风气。其点画同为一律，非若杨凝式之书，在季世翰墨中如景星凤凰之杰出，宜革辈皆不以书得名也。今御府所藏一十：
　　正书：开讲帖，友公大德帖，郑长官帖，王郎君帖。
　　行书：大德帖，吾师帖，寒食帖，买花帖，顶辞帖，田园帖。
　　
　　○王仁裕
　　王仁裕字德辇，天水人也。官至太子少师。幼不羁，唯以狗马弹射为务。中年锐意于学。一夕梦刊其腹肠胃引西江水以浣之，睹水中沙石皆有篆文。及寤，胸中豁然，自是文性超敏。洞晓音律，作诗仪千篇，目之曰《西江集》。尝观《列御寇》言神遇为梦。，谓以一体之盈虚消息，皆通于天地，应于万物，非偶然也。王献之梦神人论书而字体加妙。李峤梦得双笔而为文益工，斯皆精诚之至而感于鬼神者也。仁裕翰墨虽无闻于时，观其《送张禹偁诗》，正书清劲，自成一家，岂非濯西江水之效欤？今御府所藏正书一：
　　送张禹偁诗。
　　
　　○杨邠
　　杨邠，魏州冠氏人也。少为州掌籍史，事汉高祖官至枢密使。隐帝即位，加中书侍郎平章事。邠长于吏事。执政以来，帑藏实，兵甲完，国用不乏，边鄙肃静，皆其功也。末年留意搢绅，延客门下。知经史有用，乃课吏传写。至其作正书，虽不能造钟王之藩翰，然气格超迈粗有可观。今御府所藏正书一：
　　清潭等帖。
　　
　　○宋绶
　　宋文臣宋绶字公垂，赵人也。官至参知政事，谥日宣献。其事业载之史牒详矣。绶雅有记性，尝试童行《法华经》，诵十日，不复遗一字，盖其性与下愚相远如此！作字尤为时所推右。然亦自喜其书，在翰苑日，凡制稿必集成篇，至于点画亦不妄作，意其文必附书以垂后世耳。尝为小字正书整整可观，真是《黄庭经》、《乐毅论》一派之法。在天圣、明道间，章献明肃后闻绶书名，乃命书楷法千文以规仁祖。今绶所书《千文》，实天章阁所藏之书也。其后佐我仁祖以参大政，亦基于此。国初称能书者惟李建中与绶二人，而建中之字肥而重浊，或为时辈讥评，谓有五代以来衰乱之气，至绶则无间言。盖其书富于法度，虽清癯而不弱，亦古人所难到者。而议者又谓世之作字，于左右布置处或枯或秀，绶左右皆得笔，自非深造者特未易知。绶有子日敏求，能世其家。凡当时巨卿铭碣，必得敏求字为荣故二宋之书，人到于今称之。今御府所藏正书八：
　　草制，草札，密表，杜甫谒庙诗，和园池诗笔，飞白书上下二，千文。
　　
　　○蔡襄
　　文臣蔡襄字君谟，兴化军人也。官至端明殿学上。博古尚气节，居谏垣乐言事。初范仲淹被
　　逐，馀靖、尹洙、欧阳修以极论援救，坐是皆罪贬。襄于是作《四贤士》诗以高其风，天下成诵之。守福州日，南方风俗，病者不食药而敦信巫觋，至垂死而恬然尚鬼，其利人之财者以蛊毒之，积年以为患，襄至，去巫觋而杀其害人者，故一方安堵而宿弊涤。工字学，力将求配古人。大字巨数尺，小字如毫发，笔力位置，大者不失结密，小者不失宽绰。至于科斗、篆籀、正隶、飞白、行草、章草、颠草，靡不臻妙，而尤长于行，在前辈中自有一种风味。笔甚劲而姿媚有馀，仁祖深爱其书，尝御制元舅陇西王李用和墓铭诏襄书之。已而学士撰温仁皇后铭文，又诏襄书，而襄辞曰：“此待诏职也。儒者之工书，所以自游息而已。”仁祖亦不强之。人谓古今能自重其书者，惟王献之与襄耳。襄游戏茗事问，有前后《茶录》，复有《荔枝谱》，世人摹之石。自珍其书，以为有翔龙舞凤之势，识者不以为过，而复推为本朝第一也。论者以谓真行简札今为第一，正书为第二，大字为第三，草书为第四，其确论欤！
　　此所得于正书为多。今御府所藏正书三：
　　南郊庆成诗，茶录，还颖诗。
　　
　　○石延年
　　文臣石延年字曼卿，本幽州人。官至太子中允秘阁校理。少应进士举，真庙朝该三举进士，推恩补奉职，延年以母老不择禄而就。久之，朝廷为改太常寺大祝，出知济州金乡县。为邑有治声，凡两除监郡，一为大理丞，遂人馆。然跌荡不羁，剧饮尚气节，视天下无难事，不为小廉曲谨以投苟合。上书论事有谠语，朝廷用其计，令奉使河东籍乡兵。既还，易服色，当时延年虽在秘阁而不屑，夜游浮沉间巷间，见者如遇于烟云中。一日与酒徒诣肆中，纵饮衔杯无算，终席不交一语引去。以此人异之，指其地为遇仙。其在宝元、康定间，文词笔墨映照流辈，得之者不异南金大贝，以为珍藏。其正书入妙品。尤喜题壁，不择纸笔而得如意。初沿汴而东，系舟泗水龟山下，佛祠释子以题殿榜为请，乃为剧饮，卷毡濡墨作方丈字，一挥而成，人以为绝笔。异时范仲淹作文诔之云：“延年之笔，颜筋柳骨，散落人间，宝为神物。”欧阳修亦作诗美之日：“延年醉题红粉壁，壁粉已剥昏烟煤。河倾昆仑势曲折，雪压太华高崔嵬。”其为名流推许如此。今御府所藏正书一：
　　西师诗
　　
　　○陆经
　　文臣陆经字子履，越人也。官至集贤殿修撰。作郡以儒术饰吏事，而所至以能称。善真行书。当时与苏舜钦为流辈，而笔法亦仅同一律。前辈商文必求经为之书，故经之石刻殆遍天下。若欧阳修《思颍》诸诗，得经书方喜甚称。然多作正书，其典严以规矩自窘，譬之椎鲁如参，厚重如勃，亦盛德君子浑金朴玉所自表发也。观者自应得之耳。今御府所藏四：
　　正书：蒲州诗，武林谣。
　　行书：萧相楼等诗，郊居等诗。
　　
　　○王子韶
　　文臣王子韶字圣美，浙右人。官至秘书少监。宿学醇儒，知古今，以师资为己任。方王安石以《字书》行于天下，而子韶亦作《字解》二十卷，大抵与王安石之书相违背，故其《解》藏于家而不传。尤长于《孟子》而学者师其说。一日子韶访一县令，正见令与举子谈《孟子》，县令者寡闻人也，不知子韶善此书，而与客谈不已，置子韶一隅，盖旁若无人也。子韶日：“孟子不见诸侯，而首篇称‘见梁惠王’何也？”令与客皆无对。久之知子韶也，为之腼颜。喜作正书，然亦出于力学。至于三过笔，真可以挂万钧之重，盖其学本宗褚遂良、颜真卿而暮年自变为一家耳。今御府所藏正书一：
　　杜衍诗。
　　
　　○陈景元
　　道士陈景元字太虚，师号真靖，自称碧虚子，建昌南城县人。师高邮道士韩知正，已而别其师游天台山，遇鸿蒙先生张无梦授秘术。自幼喜读书，至老不倦。凡道书皆亲手自校写，积日穷年，为之佝偻。每着书十袭藏之。有佳客至，必发函具铅椠出客前，以求点定。其乐善不已复如此。然不泛交，未尝与俗予将迎，惟相善法云寺释法秀，人比之庐山陆修静交惠远也。初游京师，居醴泉观，众请开讲。神考闻其名，诏即其地设普天大醮，命撰青词以进。既奏，称善，得旨赐对天章阁，遂得今师名。又改章服，累迁至右街副道篆。己卯，乞归庐山，复以葬亲为请，诏赐白金助之。既归，行李无他物，百担皆经史也。所居以道儒医书各为斋馆而区别之，四方学者来从其游，则随所类斋馆相与校雠，于是人人得尽其学，而所藏号为完书。所役二奴，一日黄精，一日枸杞，驯而不狡，真有道者之役也。一时大臣如王安石、王圭喜与游。初归庐山，与安石作别，安石问其乞归之意，景元云：“本野人，而今为官身有吏责，触事遇嫌猜，不若归庐山为佳耳。”安石韵其语，书静几间曰：“官身有吏责，触事有嫌猜。野性难堪此，庐山归去来。”复书其诗后云：“真靖自言如此。”盖喜其不素谙也。又尝与蔡卞论古今书法，至欧阳询则曰：“世皆知其体方而莫知其笔圆。”卞颇服其膺。生平不喜作草字，惟欲正书，大抵祖述王羲之《乐毅论》、《黄庭经》下逮欧阳询《化度寺碑》耳。故其于古人法度中粗已赡足。当其启手足之时，年已七十，沐浴改衣，韵语长啸声，正坐而逝其语云：“昔之委和，今之蜕质，非化非生，复吾真宅。”世乃悟其尸解。凡手自校正书有五千卷，注道经二卷，《老氏藏室纂微》二卷，《解庄子》十卷，编《高士传》百卷，所著文集二十卷，以至作《大洞经音义》，集注《灵宝度人经》，凡有益于学者，莫不致力焉。今御府所藏八：
　　正书：陶隐居传，高士传，乐毅传，相鹤经，陈谌等墓志，种玉故事
　　行书：岩栖赋，试墨书等诗。
</div>
    <div class="pagination">
<a href="宣和书谱.html">上一页</a><a href="宣和书谱.html">1</a><span class="current-page">2</span><a href="宣和书谱_page3.html">3</a><a href="宣和书谱_page4.html">4</a><a href="宣和书谱_page5.html">5</a><a href="宣和书谱_page6.html">6</a><a href="宣和书谱_page7.html">7</a><a href="宣和书谱_page8.html">8</a><a href="宣和书谱_page9.html">9</a><a href="宣和书谱_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
