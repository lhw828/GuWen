<!DOCTYPE html>
<html>
 <head>
  <meta charset="utf-8"/>
  <title>
   书林清话 - 第 1 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   书林清话 - 第 1 页/共 10 页
  </h1>
  <div class="content">
   《书林清话》   清 叶德辉 撰


   ●卷一
   ○总论刻书之益昔宋司马温公云：“积金以遗子孙，子孙未必能尽守；积书以遗子孙，子孙未必能尽读。不如积阴德于冥冥之中，以为子孙无穷之计。”吾按此数语，元孔行素《至正直记》亦引之，世皆奉为箴言。然积德而子孙昌大，或金根伏猎之见讥，亦非诒谋之善。故余谓积德、积书二者当并重。且温公虽有是言，而其好书亦有深癖。宋费衮《梁漫志》云：“温公独乐园之读书堂，文史万余卷。而公晨夕所常阅者，虽累数十年，皆新若手未触者。常谓其子公休曰：”贾竖藏货贝，儒家惟此耳！然当知宝惜。吾每岁以上伏及重阳间，视天气晴明日，即设几案于当日所，侧群书其上，以曝其脑，所以年月虽深，终不损动。至于启卷，必先视几案洁净，藉以茵褥，然后端坐看之，或欲行看，即承以方版，未尝敢空手捧之，非惟手汗渍及，亦虑触动其脑，每至看竟一版，即侧右手大指面衬其沿，而覆以次指捻面，捻而挟过，故得不至揉熟其纸。每见汝辈多以指爪撮起，甚非吾意。今浮图老氏犹知尊敬其书，岂以吾儒反不如乎？当宜志之。‘“是则温公爱书，可云笃至。其谆谆垂诫，又何尝不为子孙计哉。虽然，吾有一说焉：”积金不如积书，积书不如积阴德“，是固然矣。今有一事，积书与积阴德皆兼之，而又与积金无异，则刻书是也。宋王明清《挥麈余话》云：”毋邱俭（按：毋昭裔之误。不知王氏原误耶，抑刻者误耶。）贫贱时，尝借《文选》于交游间其人有难色。发愤异日若贵，当板以镂之遗学者。后仕至蜀为宰，遂践其言刊之。印行书籍，创见于此。载陶岳《五代史补》。（按：今通行汲古阁刻《五代史补》无此文，王氏所见当是原本。）后唐平蜀，明宗命太学博士李锷书《五经》，仿其制作，刊板于国子监，监中印书之始。今则盛行于天下，蜀中为最。明清家有锷书印本《五经》存焉，后题长兴二年也。“（按：李锷亦误。日本有覆宋大字本《尔雅郭注》三卷，末题一行云”将仕郎守国子四门博士臣李鹗书“，盖宋时重刻蜀本也。然则李锷为李鹗，断可知也。今此书有黎庶昌《古佚丛书》仿北宋刻本。）明焦《笔乘》续四云：”蜀相毋公，蒲津人。先为布衣，尝从人借《文选》、《初学记》，多有难色。公叹曰：“恨余贫不能力致，他日稍达，愿刻板印之，庶及天下学者。’后公果显于蜀，乃曰：”今可以酬宿愿矣。‘因命工日夜雕板，印成二书，复雕九经、诸史，两蜀文字由此大兴。洎蜀归宋，豪族以财贿祸其家者什八九。会艺祖好书，命使尽取蜀文籍诸印本归阙。忽见卷尾有毋氏姓名，以问欧阳炯。炯曰：“此毋氏家钱自造。’艺祖甚悦，即命以板还毋氏。是时其书遍于海内。初在蜀雕印之日，众多嗤笑。后家累千金，子孙禄食。嗤笑者往往从而假贷焉。左拾遗孙逢吉详言其事如此。”（按：此为宋人记载，惜原引未著书名。）朱彝尊等《徵刻唐宋秘本书目》凡例云：“大梁周子梨庄，栎园司农长公。司农世以书为业，嘉隆以来，雕板行世，周氏实始其事。游宦所至，访求不遗余力。闽谢在杭先生万历中钞书秘阁，后尽归司农。两遭患难，数世所积，化为乌有。独此缮写秘本二百余种，梨庄极力珍护，岿然独存。大抵皆今世所不数见者。”陈瑚《为毛潜在隐居乞言小传》云：“毛氏居昆湖之滨，以孝弟力田世其家。祖心湖，父虚吾，皆有隐德。子晋生而笃谨，好书籍。自其垂髫时即好锓书，有屈、陶二集之刻。客有言于虚吾者曰：”公拮据半生以成厥家，今有子不事生产，日召梓工弄刀笔，不急是务，家殖将落。‘母戈孺人解之曰：“即不幸以锓书废家，犹贤于ヅυ六博也。’乃出橐中金助成之。书成而雕镂精工，字绝鲁亥，四方之士，购者云集。于是向之非且笑者，转而叹羡之矣。”徐康《前尘梦影录》云：“汲古阁在虞山郭外十余里，藏书刊书皆于是，今析隶昭邑界。剞劂工陶洪、湖孰、方山、溧水人居多。开工于万历中叶，至启祯时，留都沿江。毛氏广招刻工，以《十三经》、《十七史》为主。其时银串每两不及七百文，三分银刻一百字。所刻经、史、子、集、道经、释典，品类甚繁。当时盗贼蜂起赖工多保家。至国初家亦因此中落。有子曰、曰褒、曰表。字斧季，最著名，即钞本亦精校影写，风流文采，照映一时。下至童奴青衣，亦能钞录。所藏书多秘籍。三十年前，在紫珊斋中见汲古阁图山水挂屏，颇有名人笔意，惜忘为何人所绘矣。”按此因刻书或子孙食其禄，或乱世保其家，或数百年板本流传，令人景仰，故张文襄之洞《书目答问》附劝人刻书说云：“凡有力好事之人，若自揣德业学问不足过人，而欲求不朽者，莫如刊布古书一法。其书终古不废，则刻书之人终古不泯。如歙之鲍、吴之黄、南海之伍、金山之钱，可决其五百年中必不泯灭，岂不胜于自著书自刻集乎？且刻书者，传先哲之精蕴，启后学之困蒙，亦利济之先务，积善之雅谈也。”文襄倡此言，故光绪以来，海内刻书之风，几视乾嘉时相倍。而文襄仅在粤督任内刻《广雅丛书》百数十种，自后移节两湖几二十年，吾屡以续刻为请，公绝不措意。盖是时朝野上下，争以舍旧图新、变法强国为媒进，一倡百和。公亦不免随波逐流，忽忽至于暮年，亡羊补牢，兴学存古，进退失据，丧其生平。七十生辰自撰《抱冰堂弟子记》，叙述本心欲学司马温公，已官中丞，居洛著书。嗟乎！温公好书之诚且敬，人不可及，安敢效其居官著书，俯仰古今，益叹宋贤乎远矣。

　　○古今藏书家纪板本古人私家藏书，必自撰目录。今世所传，宋晁公武《郡斋读书志》、（袁州本四卷、后志二卷，宋赵希弁《考异》一卷、《附志》一卷。一康熙壬寅海昌陈氏刻本，一道光十年裔孙贻端刻本。又衢州本二十卷嘉庆己卯汪士钟刻本。）陈振孙《直斋书录解题》（二十二卷。一武英殿聚珍版本，一浙江重刻武英殿聚珍版袖珍本。）是也。其时，有李淑《邯郸图书志》十卷，载《晁志》、《陈录》；荆南田镐《田氏书目》六卷，载《晁志》；董《广川藏书志》二十六卷，濡须《秦氏书目》一卷，莆田《李氏藏六堂书目》一卷，漳浦吴权《吴氏书目》一卷，莆田郑寅《郑氏书目》七卷，并载《陈录》。诸家所藏，多者三万卷，少者一二万卷，无所谓异本重本也。自镂板兴，于是兼言板本，其例创于宋尤袤《遂初堂书目》，（一卷。一元陶九成《说郛》本，一道光丙午潘仕诚《海山仙馆丛书》本，一光绪丙申盛宣怀《常州先哲遗书》本。）目中所录，一书多至数本，有成都石经本、秘阁本、旧监本、京本、江西本、吉州本、杭本、旧杭本、严州本、越州本、湖北本、川本、川大字本、川小字本、高丽本。此类书以正经正史为多，大约皆州郡公使库本也。同时岳珂刻《九经三传》，其《沿革例》所称有监本、唐石刻本、（按：此开成石经。）晋天福铜版本京师大字旧本、绍兴初监本、监中现行本蜀大字旧本、蜀学重刻大字本、中字本、中字有句读附音本、潭州旧本、抚州旧本、建大字本、（原注：俗称“无比九经”。）俞绍经家本又中字凡四本、婺州旧本、并兴国于氏、建余仁仲凡二十本，又越中注疏旧本、建有音释注疏本、蜀注疏本合二十三本。知辨别板本，宋末士大夫已开其风。明毛《汲古阁珍藏秘本书目》（一卷。黄丕烈《士礼居丛书》刻本。）注有宋本、元本、旧抄、影宋、校宋本等字，此乃售书于潘稼堂耒，不得不详为记载，以备受书者之取证，非其藏书全目也。当时丰道生为华夏撰《真赏斋赋》，（一卷。缪氏云自在龛刻本。）不专叙宋、元板书。江阴李鹗《得月楼书目》，（一卷。一金氏《粟香室丛书》本，一《常州先哲遗书》重编刻本。）亦注宋板、元板、钞本字。国初季振宜《季沧苇书目》，（一卷。一嘉庆十年黄丕烈《士礼居丛书》刻本，一光绪乙亥伍绍棠《续刻粤雅堂丛书》本。）钱曾《述古堂藏书目》，（四卷。道光庚戌伍崇曜刻《粤雅堂丛书》本。卷首均别为宋板书目。徐乾学《传是楼宋元本书目》（一卷。光绪乙酉吴丙湘《传砚斋丛书》刻本。）至以专名属之。顾不详其刻于何地何时，犹是А饮尊之意。明范氏《天一阁书目》，（十卷。嘉庆中阮元编文选楼刻本。又六卷，光绪乙酉薛福成编刻本，板存宁波。）载宋、元、明刻及钞本字颇详，顾编撰出自后人，非范氏原例。钱曾《读书敏求记》（《四库全书总目提要》存目著录四卷。雍正四年赵孟升刻本，乾隆十年沈尚杰刻本，乾隆六十年沈氏重刻本，卷同。道光乙酉阮福文选楼刻本，据严氏书福楼本多数十种，又增《补遗》一卷。道光丙午潘仕诚《海山仙馆丛书》合校沈、阮两刻本，亦四卷。）号为赏鉴家，《四库存目提要》谓其但论缮写刊刻之工拙，于考证不甚留意，诚哉是言。吾谓即论缮刻亦择焉不精，犹门外也。自康、雍以来，宋元旧刻日稀，而绅士林佞宋秘宋之风，遂成一时佳话。乾隆四十年，大学士于敏中奉敕编《天禄琳琅书目》十卷，分列宋板、元板、明板、影宋等类，于刊刻时地、收藏姓名、印记，一一为之考证。嘉庆二年，以《前编》未尽及书成以后所得，敕彭元瑞等为《后编》二十卷，（光绪甲申长沙王先谦合刻前后编。是为官书言板本之始。《四库全书提要》，《浙江采集遗书总录》、（十卷。）《闰集》，（一卷。乾隆三十九年浙江布政使王望编刻本。）亦偶及之。其后臣民之家，孙星衍有《祠堂书目内编》、（四卷。）《外编》（三卷。嘉庆庚午兰陵孙忠愍祠刻板。）宋元旧板并同时所刻，分别注明。自为《平津馆鉴藏书籍记》、（三卷。）《补遗》、（一卷。）《续编》，（一卷。）陈宗彝又为之编《廉石居藏书记》（二卷。光绪甲申章氏《式训堂丛书》刻本。）吴焯有《绣谷亭薰习录》。（残稿本，存经部易一卷，集部三卷，近仁和吴昌绶校刻。）吴寿有《拜经楼藏书题跋记》、（五卷。）《附录》。（一卷。一道光己亥蒋光煦《涉闻梓旧》刻本一光绪庚辰《式训堂丛书》本。）黄丕烈有《士礼居藏书题跋记》、（六卷。光绪十年潘祖荫刻本。）《续记》、（二卷。光绪二十一年江标刻本。）《再续》，（二卷。近日袖珍活字本）《百宋一廛书录》，（一卷。残稿本，近有《适园丛书》刻本。）顾广圻为作《百宋一廛赋》。（一卷。丕烈自为注。一嘉庆乙丑丕烈手书《士礼居丛书》本，一光绪三年吴县潘氏重刻本。）张金吾有《爱日精庐藏书志》、（三十六卷。）《续志》。（四卷。一道光丁亥家刻本，一光绪丁亥吴县徐氏活字排印本。）陈有《经籍跋文》，（一卷。一道光丁酉《涉闻梓旧》本，一光绪庚辰《式训堂丛书》本。）《简庄随笔》。（一卷。钞本。）彭元瑞有《知圣道斋读书跋尾》。（二卷。一家刻《恩馀堂经进稿》附刻本，一《式训堂丛书》本。）瞿中溶有《古泉山馆题跋》。（一卷。光绪戊申江阴缪氏《藕香零拾》刻本。）钱泰吉有《曝书杂记》。（三卷。一家刻《甘泉乡人稿》本，一道光丁酉蒋光煦《别下斋丛书》本，一同治戊辰莫友芝刻本，一光绪甲申《式训堂丛书》本。）朱绪曾有《开有益斋读书志》、（六卷。）《续》，（一卷。）附《金石记》。（一卷。光绪庚辰绪曾子崇峄刻本。）陈树杓有《带经堂书目》。（五卷。近邓氏风雨楼活字印本。）朱学勤有《结一庐书目》。（四卷。）光绪壬寅德辉刻本。邵懿辰有《批注四库全书简明目》。（二十卷。无刻本。莫友芝《知见传本书目》即据以为底本。）袁芳瑛有《卧雪庐藏书簿》。（四本。家藏底本。瞿镛有《铁琴铜剑楼书目》。（二十四卷。光绪三十四年镛孙启甲刻本。）丁丙有《善本书室藏书志》。（四十卷。光绪辛丑家刻本。）丁日昌有《持静斋书目》、（四卷。）《续》。（一卷。家刻本，无年月。）莫友芝有《宋元旧本书经眼录》，（三卷，附录一卷。同治癸酉友芝子绳孙刻。）又有《吕阝亭知见传本书目》。（四卷。宣统己酉日本田中庆活字印本。）杨绍和有《楹书隅录》、（五卷。《续编》。（五卷。光绪甲午家刻本。）陆心源有《&lt;；百百&gt;；宋楼藏书志》、（一百二十卷。光绪壬午家刻本。）《续志》，（四卷。光绪壬辰刻本。）又有《仪顾堂题跋》、（十六卷。光绪庚辰家刻本。）《续跋》。（十六卷。光绪壬辰刻本。）杨守敬有《日本访书志》，（十六卷。光绪丁酉家刻本。）又有《留真谱》。（十二册。光绪辛丑模印本。）缪荃孙有《艺风堂藏书记》、（八卷。光绪辛丑家刻本。）《续记》，（八卷。癸丑家刻本。）又编《学部图书馆善本书目》。（四卷。癸丑邓氏活字印本。）此外傅沅叔增湘、况夔笙周颐、何厚甫培元，收藏与过眼颇多，均有存目，尚未编定。盖自乾、嘉至光、宣，百年以来，谈此学者，咸视为身心性命之事，斯岂长恩有灵与，何沆瀣相承不绝如是也？外此诸家文集、日记、杂志亦多涉之，如王士祯《居易录》，（三十四卷。康熙辛巳刻《渔洋全集》本。）朱彝尊《曝书亭集》，（中多钞本书跋。）何焯《义门读书记》、（五十八卷。校书仅数种，乾隆辛未刻本。）《校注通志堂经解目录》，（一卷。一翁方纲《苏斋丛书》刻本，一咸丰癸丑《粤雅堂丛书》本。）卢文召《群书拾补》、（三十八种。乾隆庚戌抱经堂刻本。）又《抱经堂集》，（三十四卷。乾隆乙卯刻本。）钱大昕《竹汀日记钞》，（三卷。一何氏梦华馆编刻本，一章氏《式训堂丛书》本。）顾广圻《思适斋文集》，（十八卷。道光己酉徐渭仁《春晖堂丛书》刻本。）钱泰吉《甘泉乡人稿》，（二十四卷。一咸丰甲寅海昌刻本，一同治壬申刻本。）阮元《{研手}经室外集》，（五卷。即《四库未收书目》，《文选楼丛书》刻本。）蒋光煦《东湖丛记》，（六卷。咸丰元年别下斋刻本，光绪九年缪氏云自在龛重刻本。）陆心源《仪顾堂集》，（十六卷。同治甲戌刻本。）大抵于所见古书，非有考据，即有题记。浸淫及于日本，如森立之《经籍访古志》、（六卷。）《补遗》，（二卷。光绪乙酉活字印本。）岛田翰《古文旧书考》，（四卷。明治甲辰刻本。）皆于宋元古钞各书，考订至为精析。而西儒如法人伯希和，得敦煌鸣沙山石室古书，乃能辨析卷数之异同、刊刻之时代。上虞罗振玉撰《鸣沙山石室秘录》，述其问答之词，读之令人惊叹。吾同年友王仁俊，撰《敦煌石室真迹录》，（甲乙丙丁戊己六卷。）序称英印度总督派员司待讷，搜石室梵夹文载归。然则此种学术，将来且光被东西，裨助文化，岂止儒生占毕之业哉。

　　○书之称册古书止有竹简，曰“汗简”，曰“杀青”。汗者，去其竹汁；杀青者，去其青皮。汉刘向《别录》云杀青者，直治竹作简书之耳。新竹有汗，善朽蠹，凡作简者，皆于火上炙干之。陈楚间谓之汗，汗者去其汁也。而其用有二：一为刀刻，《说文解字》云八体之刻符是也；一为漆书，《后汉书。杜林传》“于西州得漆书古文《尚书》一卷”，《晋书。束传》“太康二年，汲郡人发冢，得竹书数十车，皆简编，科斗文字杂写经史”，又云“时人于嵩山下得竹简一枚，上两行科斗书”是也。大抵秦汉公牍文，多是刀刻，故《史记》称萧何为秦之刀笔吏。漆写多中秘书，故汉时经师有贿兰台令史改漆书经文之事。刀刻不能改，漆书则易改，此二者所以有分别。然因此推见，周秦以前，竹书之用甚广。《说文解字》篆籀等字，即其明证。如篆曰“引书”，籀曰“读书”，籍曰“簿书”，笺曰“识书”，皆从竹而各谐声。《汉志》称书曰多少篇，篇亦从竹。《说文》：篇，书也；一曰关西谓榜曰“篇”。而册部，“扁”，署也；从户册者，署门户之文也。榜篇之“篇”，即“扁”之通借字。凡类于书者，皆可以从竹之字例之。《汉志》又云：“刘向以中古文校欧阳、大小夏侯三家经文，《酒诰》脱简一，《召诰》脱简二，率简二十五字者，脱亦二十五字。简二十二字者，脱亦二十二字。”《春秋左传。杜预序》疏引《郑氏论语序》：《钩命决》云《春秋》二尺四寸书之，《孝经》一尺二寸书之。《仪礼。聘礼》疏引《郑氏论语序》云：《易》、《诗》、《书》、《春秋》、《礼》、《乐》册皆尺二寸，（当依《左传》疏引作二尺四寸。）《孝经》谦半之，《论语》八寸策者三分居一，又谦焉。是班郑所见古简策书，其大小虽不一，而称书为一册，必由简策之册而来。《说文解字》：“册，符命也，诸侯进受于王也，象其札一长一短，中有二编之形。{册}，古文册从竹。”又竹部：“符，信也。汉制以竹长六寸，分而相合，从竹，付声。”盖一长一短相比谓之册，六寸分合谓之符。故册可推称于符命，而符不可转称为书册。凡竹简必编以绳，亦护以革。《史记》：孔子晚喜《易》，韦编三绝。唐虞世南《北堂书钞》引刘向《别录》：“孙子书以（同已杀青简，编以缥亻系绳。”《南史。王僧虔传》“楚王冢书青丝编”，然则今人言编辑，固犹沿其旧称矣。册，本通作策。《说文解字》：“策，马也。”别为一义，然汉人通借策作册。《礼记。中庸》：“文武之政，布在方策。”《周礼》：内史“凡命诸侯及孤卿大夫，则策命之”。《左传。僖二十八年》：“王命尹氏及王子虎内史叔兴父策命晋侯为侯伯。”《昭三年》：“郑伯如晋，……晋侯嘉焉，授之以策。”是册即策之证。至汉末则通行以策为册。蔡邕《独断》云：“策者，简也。礼曰：不满百文不书于策，其制长二尺，短者半之。（王充《论衡》云短书俗记，即策之短者。刘向《战国策叙录》云：”或曰《国策》，或曰《国事》，或曰《短长》，或曰《事语》，或曰《长书》，或曰《修书》。“余意当时以一国之事为一策，而其策有长有短，故又谓之短长。刘向又谓为游士策谋，盖不知策为简策之义。）其次一长一短，两编。书下附篆书，起年月日，称‘皇帝曰’，以命诸侯王。”刘熙《释名》：“策，书教令于上，所以驱策诸下也。”《仪礼。聘礼》：记，“百名以上书于策。”《郑注》：“策，简也。”《正义》：“策是众简相连之称。”然则古书以众简相连而成册，今人则以线装分钉而成册，沿其称而失其义矣。（程大昌《演繁露》七：“《张苍传》：”主柱下方书。‘如淳曰：方，版也。《中庸》：文武之政，布在方册。方册云者，书之于版，亦或书之竹简也。通版为方，连版为册。近者太学课试，曾出《文武之政布在方册赋》，试者皆谓册为今之书册。不知今之书册，乃唐世叶子，古未有是也。“）宋陈大猷《书集传》十二卷、《或问》二卷，前有进表云：”臣所编《书集传》壹拾贰卷，《集传或问》叁卷，缮写成壹拾伍卷。“盖每卷为一册，见《瞿目》。（瞿镛《铁琴铜剑楼目》，详见前。兹省称，他目仿此。）是以一卷为一册，自宋以来如此。北宋刻《史记》分三十册，版心注数目。绍兴二年，刘峤刻《温国文正司马公集》八十卷，前有进书表云：八十卷计十有七册。宋本陈《乐书》前有进表云：并目录二百二十卷，谨缮写成一百二十册。影写宋刊本唐许嵩《建康实录》二十卷，末有记云：”江宁府嘉三年十一月开造《建康实录》，并案《三国志》、《东西晋书》并《南北史》校勘，至嘉四年五月毕工。凡二十卷，总二十五万七千五百七十七字，计一十策。“并见《陆志》。《白氏六帖类聚》三十卷，宋仁宗时刊本分十二册，卷一、二为第一册，卷三、四为第二册，卷五、六为第三册，卷七、八为第四册，卷九、十为第五册，十一、十二为第六册，十三、十四、十五为第七册，十六、十七、十八为第八册，十九、二十、二十一为第九册，卷廿二、廿三为第十册，廿四、廿五、廿六、廿七为第十一册，廿八、廿九、三十为第十二册，版心有帖一至帖十二等字。见《陆跋》。当时装订，有以一卷为一册者，有以数卷为一册者，必视其书之厚薄为之。元时书册亦如此。孔行素《至正直记》云：”江西学馆读书，皆有成式。《四书集注》作一册钉，《经传》作一册钉，《少微通鉴详节横驰》作一册钉，《诗苑丛珠》作一册钉，《礼部韵略》增注本作一册钉。“观此，则册、策二字，在宋元间时固犹通用也。

　　○书之称卷卷子因于竹帛之帛。竹谓简，帛谓纸也。《墨子》云：“以其所行，书于竹帛。”《汉书。东方朔传》：“箸于竹帛。”王充《论衡》：“短书俗记，竹帛胤（俗本作乱。）文，非儒者所见，众多非一。”是竹帛本汉时通用物矣。帛之为书，便于舒卷，故一书谓之几卷。凡古书，以一篇作一卷。（《汉书。艺文志》有称若干篇者，竹也。有称若干卷者，帛也。）如《六经》汉人注本，皆小题在上，大题在下。（如《易》首《乾卦》。《书》《尧典》在上，《虞书》在下。《诗》《关雎训诂传》在上，诗名在下，皆是。）果为通连，则当大题在上，小题在下矣。卷之心必转以圆辊，两头稍长出于卷，馀出如车轴然。《隋书。经籍志》云：“炀帝即位，秘阁之书分为三品：上品红琉璃轴，中品绀琉璃轴，下品漆轴。”《旧唐书。经籍志》：“集贤院御书，经库皆钿白牙轴，黄缥带，红牙签；史库钿青牙轴，缥带，绿牙签；子库雕紫檀轴，紫带，碧牙签；集库绿牙轴，朱带，白牙签。”盖隋唐间简册已亡，存者止卷轴，故一书又谓之几轴。（韩愈诗：“邺侯家多书，插架三万轴。一一悬牙签，新若手未触。”三万轴即三万卷也。）其卷长短随其纸料，亦便于杂钞。吾尝谓《吕氏春秋》每卷月令十二纪后，杂入他文四五篇，其义绝不可晓。后始悟所书月令后有馀幅，故以他文接钞。迨改为刻本，遂仍其旧。又悟大小二《戴记》之分析，初本无所去取。特兄弟分执数卷，习之日久，各自为学。而小戴先列学官，大戴遂微。然观大戴三十九篇中，又杂出《曾子》十篇，益信古人钞书，取便诵习。自卷并为本，此义益无可考见矣。

　　○书之称本书之称本，必有所因。《说文解字》云“木下曰本”，而今人称书之下边曰书根，乃知本者，因根而计数之词。北齐颜之推《颜氏家训。书证篇》云：《汉书》“中外礻是福”字当从示，而江南书本多误从手。《后汉书。酷吏樊晔传》“宁见乳虎穴”，江南书本“穴”皆误作“六”。杜台卿《玉烛宝典》引《字训》解瀹字云：“其字或草下，或水旁，或火旁，皆依书本。”《汉书。孔光传》“犬马齿[A128]”，颜师古注：“读与耋同，今书本有作截字者，俗写误也。”又《外戚孝成赵皇后传》“赫纸”，颜师古注：“今书本赫字或作击。”是书本之称，由来已久。至宋刻板大行，名义遂定。如岳珂《九经三传沿革例》，以书本为一例是也。日本岛田翰因谓书本为墨版之称，实为大误。（说见后《书有刻板之始》条。）吾谓书本由卷子摺叠而成，卷不如摺本翻阅之便，其制当兴于秦汉间。《战国策》刘向《叙录》云：“或曰国策，或曰国事，或曰短长，或曰事语，或曰长书，或曰修书。”意其时以一国为一策，随其策之长短，而名之以短长书。亦有改策为本者，《战国策。序》高诱注云：“六国时纵横之说，一曰短长书，一曰国本。”盖以一国为一本，犹之以前策式，以一国为一策也。《太平御览。学部》（六百七卷）《正谬误类》引《刘向别传》曰：“雠校者，一人持本，一人读析，若怨家相对，故曰雠也。”夫不曰持卷，而曰持本，则为摺本可知。魏晋以后，佛经梵夹大行于世，而其用益宏。唐释道宣《广宏明集》引梁阮孝绪《七录。序》，其称《七略》、《汉书。艺文志》曰若干种，若干家，若干卷。引袁山松《后汉书。艺文志》亦然。至称晋《中经簿》，始云四部书若干部，若干卷。称晋《义熙秘阁书目》以下，始云若干帙，（帙即字。）若干卷。所谓帙者，合数卷为之，则摺叠之制，在晋时已通行。而唐人试卷之式，亦本此而为之。宋赵彦卫《云麓漫钞》三云：“释氏写经，一行以十七字为准。故国朝试童行诵经，计其纸数，以十七字为行，二十五行为一纸。”程大昌《演繁露》七云：“唐人举进士，必行卷者为缄轴，录其所著文以献主司也。其式见《李义山集》。《新书。序》曰：治纸工率一幅以墨为边准，（原注：今俗呼解行也。）用十六行式，（原注云：一幅改为墨边十六行也。）率一行不过十一字。（原注：此式至本朝不用。”）是唐宋以下试卷之式，即本佛经，故一本一卷，遂为今日之定号。宋黄庭坚《山谷别集》十一跋张持义所藏吴彩鸾《唐韵》云：“右仙人吴彩鸾书孙忄面《唐韵》凡三十七叶。此唐人所谓叶子者也。按：彩鸾隐居在钟陵西山下，所书《唐韵》，民间多有。余所见凡六本，此一本二十九叶彩鸾书，其八叶后人所补。”宋张邦基《墨庄漫录》云：“裴传奇载，成都古仙人吴彩鸾善书小字，尝书《唐韵》鬻之。今蜀中导江迎祥院经藏，世称藏中《佛本行经》六十卷，乃彩鸾所书，亦异物也。今世间所传《唐韵》，犹有□旋风叶，字画清劲，人间往往有之。”而《演繁露》（十五）云：“古书不以简策缣帛皆为卷轴，至唐始为叶子，今书册是也。然古竹牒已用叠简为名，顾唐始以缣纸卷轴改为册叶耳。”然则今之书册，乃唐时叶子旧称，因是而变蝴蝶装。蝴蝶装者，不用线钉，但以糊粘书背，夹以坚硬护面。以板心向内，单口向外，揭之若蝴蝶翼然。阮文达元仿宋刻《绘图古列女传》，其原书即如此装式。森立之《经籍访古志补遗》秘传眼科龙木总论十卷，云“应永二十七年旧粘叶本”。据云“此本为狩谷望之旧藏，册不线钉，纸心粘装，宋人所谓蝴蝶装也”。吾按：此等装式，至元初犹存。吾藏有王应麟《王会解注》、《践阼解注》，粘糊至今如故。后人刻地图书，因合叶不便横阅，多有仿其装式者。然据阮刻《绘图列女传》跋云：“卷末有签条云‘一本，永乐二年七月二十五日苏敬叔买’。”是无论线装、蝴蝶装，皆得通称为本矣。

　　○书之称叶今俗称书一纸为一页。按《说文解字》页部首云：“头也，从{一自}从几。古文&lt;；旨首&gt;；首如此。”是页为稽首之稽本字，于书无与也。其字又作叶，自有书本，即有此名。《墨庄漫录》称吴彩鸾所书《唐韵》为旋风叶是也。但《说文解字》草部：“叶，草木之叶也。从草，声。”于书叶之叶亦不相类。盖其本字当作。《说文解字》木部：“，扁也。，薄也。从木，世声。”而“扁”下云：“扁部，方木也。从木，扁声。《春秋传》曰：扁部荐。”按今《左昭。二十五年传》作“扁付藉”。杜注：“扁付，棺中グ床也。，骸骨也。”自是之本义。其云“，薄也”，则为书叶之。古者简籍之式，或用竹，或用木。竹以一简为一叶，木以一版为一。《说文解字》竹部：“叶，也；从竹，声。，书僮竹{占}也；从竹，龠声。”此竹简从叶之证也。又片部：“牒，札也。从片，声。”木部：“札，牒也。从木，乙声。”此札牒从木之证也。牒之木多用[A081].《颜氏家训。书证篇》云：“《后汉书。杨由传》云‘风吹削’，此是削札牍之[A081]耳。古者书误则削之，故《左传》云‘削而投之’是也。或即谓札为削。王褒《童约》‘书削代牍’，苏竟书云‘昔以磨研编削之才’，皆其证也。《诗》‘伐木浒浒’，毛传云：”浒浒，[A081]貌也。‘史家假借为肝字，俗本悉作脯腊之脯，或为反哺之哺。学士因解云削脯是屏障之名，既无证据，亦为妄矣。此是风角占候耳。《风角书》曰：“庶人风者，拂地扬尘转削。’若是屏障，何由可转也。”观黄门所辨，知札牒之木为[A081]木。又知木牒之牒，其制甚薄，故风可吹亦可转。六书一训薄，薄则便于翻检，故一翻为一。段玉裁注“叶”字云：“小儿所书写，每一{占}谓之一叶。今书一纸谓之一页，或作叶，其实当作此{}.”按段氏知其一不知其二。{}之与牒，皆从声，是字在{}牒之前明矣。竹简之书，仅能成行，不能成牒。书僮之{占}，又其小者，何能谓之叶。不知{}字专为竹{占}一{}之称，牒则木牍一版之称。一叶之叶本当作，亦取其薄而借用之，非其本义如此也。吾尝疑叶名之缘起，当本于佛经之梵贝书。释氏书言西域无纸，以贝多树叶写经，亦称经文为梵夹书。此则以一翻为一叶，其名实颇符。不然，草木之叶，于典册之式何涉哉。

　　○书之称部今人言书曰某部，又曰几部。按汉史游《急就章》云：“分别部居不杂厕。”《说文解字。序》亦云：“分别部居，不相杂厕。”此以分类为分部，故称某类为某部。因而以一种为一部，义得相同。然吾以为本是字。《说文》竹部：“，爰也。”此爰书之名。下文云：“等，齐简也，从竹从寺。寺，官曹之等平也。”“范，法也。从竹。竹简书也，声。古法有竹刑。”爰书为案牍文，其类至多，故以称。即满字，今人以盈数为满，古亦如之。自后人以部为称，而之本字，人罕知之矣。

　　○书之称函书称函者，义当取于函人之函，谓护书也。汉时卷子裹之以袱，其名曰。《说文解字》：“，书衣也。”《后汉书。杨厚传》：“祖父春卿，善图谶学，为公孙述将。汉兵平蜀，春卿自杀，临命，戒子统曰：”吾绨中有先祖所传《秘记》，为汉家用，尔其修之。‘“《太平御览》（六百六卷文部类，引宋谢灵运《书铭》：”怀幽卷赜，戢妙抱密。用舍以道，舒卷不失。亮唯勤玩，无或暇逸。“又引梁昭明太子《咏书诗》曰：”擢影兔园池，挺茎淇水侧。幸杂缃囊用，聊因班女织。“是其制以竹织成，与后书所云绨帙者有别。然则同一护书，则竹织者当称函矣。（敦煌石室所藏卷子，外皆以细织竹帘包之，盖即竹帙之一种。见罗振玉《鸣沙山石室秘录》。《太平御览》引晋《中经簿》：”盛书有缣、青缣、布、绢。“既曰盛，则亦用函明甚。然则阮孝绪《七录》所称若干，殆亦函矣。自改卷为摺，而后盛之以函，因是而有书囊。《隋书。经籍志》所谓魏秘书监荀勖分为四部，盛以缥囊是也。古书大率以五卷或十卷为一。晋葛洪《西京杂记》云：”刘子骏《汉书》一百卷，无首尾。……始甲终癸，为十衤失。衤失十卷，合为百卷。“《梁昭明太子集》前有梁简文帝《序》云：”凡二衤失，二十卷。“《北堂书钞》引阮《七录》云：大抵五卷以上为一。《隋志》云：《周易》一十卷。陆德明《经典释文叙录》：”《毛诗故训传》二十卷，郑氏笺。“下接”马融注十卷“，云无下。盖失后之十卷也。唐魏徵《群书治要》五十卷，目录分五，亦以十卷为一。宋刻书尚同，《黄记》宋咸平国子监专刻本《吴志》二十卷云：”阅其目录牒文，自一卷至十卷分为上衤失，十一卷至二十卷分为下衤失。“真德秀《大学衍义》前有进表云：”臣书适成，为卷四十有三，为帙十有二。“是以四卷为一帙，盖亦视本之厚薄多少定之。总而论之，梁以前以裹书，梁以后以函书。故之名微，而函之名著矣。

　　○书有刻板之始书有刻本，世皆以为始于五代冯道。其实唐僖宗中和年间已有之。据唐柳比《家训序》（诸书称引多作《柳比训序》，无家字。此殿本《薛五代史。唐书明宗纪》注引。）云：“中和三年癸卯夏，銮舆在蜀之三年也。余为中书舍人。旬休，阅书于重城之东南。其书多阴阳杂记、占梦相宅、九宫五纬之流，又有字书小学。率雕板印纸，浸染不可晓。”是为书有刻板之始。先六世祖宋少保公《石林燕语》（八）云：“世言雕板印书始冯道，此不然。但监本《五经》板，道为之尔。柳比《训序》言其在蜀时，尝阅书肆。云字书小学，率雕板印纸。则唐固有之矣，但恐不如今之工。”此虽节载《训序》之文，固信以为唐有刻板书之证。特当时所刻印者，非经典四部及有用之书，故世人不甚称述耳。宋朱翌《猗觉寮杂记》云：“雕印文字，唐以前无之。唐末益州始有墨版，后唐方镂《九经》。悉收人间所收经史，以镂板为正。见《两朝国史》。”据朱氏亦谓刻板实始于唐矣。近日本岛田翰撰《雕板渊源考》，（所撰《古文旧书考》之一。）据《颜氏家训》称“江南书本”，谓书本之为言，乃对墨板而言之。又据陆深《河汾燕闲录》引隋开皇十三年十二月八日敕“废像遗经悉令雕板”之语，谓雕板兴于六朝。然陆氏此语本隋费长房《三宝记》，其文本曰“废像遗经，悉令雕撰”，意谓废像则重雕，遗经则重撰耳。阮吾山《茶馀客话》，亦误以雕像为雕板。而岛田翰必欲傅合陆说，遂谓陆氏明人，逮见旧本，必以雕撰为雕板。不思经可雕板，废像亦可雕板乎？岛田翰又历引《颜氏家训》“江南书本”；《玉烛宝典》引《字训》解瀹字曰“皆依书本”；宋晁公武《古文尚书训诂传》引隋刘炫《尚书述议》曰“四奥既宅，今书本奥皆作奥”：谓“书本”是墨板，为北齐以前有刻板之证。上虞罗振玉作《鸣沙山石室秘录记》，于雕本《一切如来尊胜陀罗尼经》下，亦从其说。吾以为谓雕板始于唐，不独如前所举唐柳比《训序》，可为确证。唐元微之为白居易《长庆集》作序，有“缮写模勒卖于市井”之语，司空图《一鸣集》九载有《为东都敬爱寺讲律僧惠确化募雕刻律疏》，可见唐时刻板书之大行，更在僖宗以前矣。若以诸书称本，定为墨版之证，则刘向《别传》“校雠者一人持本”，后汉章帝赐黄香《淮南子》、《孟子》各一本，亦得谓墨板始于两汉乎？岛田氏谓在北齐以前，其所援据止诸书称本之词，陆氏误字之语，则吾未敢附和也。

　　○刻板盛于五代雕板肇祖于唐，而盛行于五代。薛《五代史。唐书明宗纪》：“长兴三年二月辛未，中书奏请依《石经》文字刻《九经》印板，从之。”（宋王溥《五代会要》八经籍云：“后唐长兴三年二月，中书门下奏请依《石经》文字刻《九经》印板。敕令国子监集博士儒徒，将西京《石经》本，各以所业本经句度钞写注出，子细看读。然后顾召能雕字匠人，各部随帙刻印板，广颁天下。如诸色人要写经书，并须依所印敕本，不得更便杂本交错。其年四月，敕差太子宾客马缟、太常丞陈观、太常博士段、路船、尚书屯田员外郎田敏，充详勘官。兼委国子监于诸色选人中召能书人，端楷写出，旋付匠人雕刻。每日五纸，与减一选。如无选，可减等第，据与改转官资。”）又《汉书。隐帝纪》：“乾元年五月己酉朔，国子监奏《周礼》、《仪礼》、《公羊》、《谷梁》四经未有印板，欲集学官考校雕造，从之。”（《五代会要》云：“汉乾元年闰五月，国子监奏，见在雕印板《九经》内，有《周礼》、《仪礼》、《公羊》、《谷梁》四经未有印本，今欲集学官校勘四经文字镂板，从之。”）宋王溥《五代会要》卷八（经籍）：“周广顺六年六月，尚书左丞兼判国子监事田敏，进印板《九经书》、《五经文字》、《九经字样》各二部，一百三十册。”（按：《会要》所采多《薛史》，此亦《薛史。周本纪》文，今本《薛史》辑自《永乐大典》，原文本多残缺，故《会要》所引周汉事亦较《薛史》为详，或亦《薛史》原文也。王应麟《玉海》引《中兴书目》云：“《字样》一卷，开成丁巳岁唐元度撰，大历十年司业张参纂成《五经文字》，以类相从。开成中，翰林待诏唐元度加《九经字样》，补所不载。晋开运末，祭酒田敏合二者为一编。后周广顺三年，田敏进印板《九经书》、《五经文字样》各二部。”按：应麟所记与《会要》微有不同。《会要》言田敏所进为《五经文字》、《九经字样》，而应麟谓田敏合二者为一编。据陈振孙《直斋书录解题》云：“《九经字样》一卷，往宰南城，出谒。有持故纸鬻于道者，得此书。乃古京本，五代开运丙午所刻也，遂为家藏书籍之最古者。”是振孙所见旧刻《五经文字》、《九经字样》，各自为书，未尝合编也。应麟称引，与《会要》、《书录》皆不符，非《中兴书目》之误，即所见为流俗本也。）“显德二年二月，中书门下奏国子监祭酒尹拙状称：”准敕校勘《经典释文》三十卷，雕造印板，欲请兵部尚书张昭、太常卿田敏同校勘。‘敕其《经典释文》已经本监官员校勘外，宜差张昭、田敏详校。“（按：显德二年，周世宗即位之二年也。疑亦《薛史》旧文。）当五代兵戈ㄈ扰，禅代朝露之际，而其君若臣，犹能崇尚经典，刻板印行，不得谓非盛美事也。夫上有好者，下必有甚。其时士大夫之好事者，如《宋史。毋守素传》云：”毋昭裔在成都，令门人勾中正、孙逢吉书《文选》、《初学记》、《白氏六帖》镂版，守素赍至中朝，行于世。“其嘉惠士林，固有足多者。至自刻己集，如《薛史。和凝传》云：”平生为文章，长于短歌艳曲，尤好声誉。有集百卷，自篆于版，模印数百帙，分惠于人焉。“又贯休《禅月集》，有王衍乾德五年昙域后序，称”检寻藁草及ウ记忆者，约一千首，雕刻成部“。可见其时刻板风行，举之甚易。故上自公卿，下至方外，皆得刻其私集，流播一时。今和凝仅传《宫词》、（《宋朝类苑》（殿本薛史本传？⒁？：和鲁公凝有艳词一编，名《香奁集》，凝后贵，乃嫁其名为韩。今世传韩《香奁集》，乃凝所为也。凝生平著述，分为《演纶》、《游艺》、《孝悌》、《疑狱》、《香奁》、《ぷ金》六集。自为《游艺集序》云：”予有《香奁》、《ぷ金》二集，不行于世。“凝在政府避议论，讳其名。又欲后人知，故于《游艺集序》实之。此凝之意也。《疑狱集》（四卷。《四库全书。法家类》著录云：”五代和凝与其子{}同撰。……陈振孙《书录解题》称：《疑狱》三卷，上卷为凝书，中下二卷为{}所续。今本四卷，疑后人所分。“而贯休《禅月集》，乃裒然有二十卷传世，则固有幸有不幸也。若其时诸书刻本，自来未闻藏书家收藏。光绪庚子，甘肃敦煌县鸣沙山石室出《唐韵》、《切韵》二种，为五代细书小板刊本。（载罗振玉《鸣沙山石室秘录》。）惜为法人伯希和所收，今已入巴黎图书馆。吾国失此环宝，岂非守土者之过欤？

　　○唐天刻书之伪日本水野梅晓行笥中，有《文选。归去来辞》，卷尾刻“大唐天二年秋九月八日馀杭龙兴寺沙门无远刊行”字一行。德清傅云龙《纂喜庐丛书》中刻有此种残本，黎庶昌跋盛称之。据岛田翰云，是彼国大坂西村某赝刻三种之一。三种者：一延喜十三年《文选》，一即《归去来辞》，一忘其名。用写经故纸，集写经旧字活字摆印。水野所藏，正是此种。傅、黎当梯航四达之时，而犹受欺如此，则又无怪钱遵王以日本正平本《论语集解》当高丽本，而诧为书库中奇宝也。

　　○刀刻原于金石凡物之初，无不简朴。草衣卉服，而后有冠裳；巢居穴处，而后有宫室；尊А饮，而后有樽；结绳画卦，而后有文字。惟刻工亦然，刻竹削牍，镂金勒石，皆以刀作字之先河。然纪事多用竹木，（《汉书。东方朔传》：奏三千奏牍。此古人公牍用木刻字之证。又姚方兴于大航头得《舜典》二十字，此亦木刻之仅存者。纪功专用金石。（古鼎彝金器字，有范铸者，有刀刻者，汉印亦然。今之所谓单刀法者，即当时刻印字也。）划然二途，各有体也。汉末，蔡邕书《九经》，刻石鸿都太学，是为以石刻经之始。自后魏三体之《尚书》、《左传》，唐石台之隶书《孝经》，皆在开成十二经之先，以其时未知刻版之利便也。唐开元御书《道德经》，今易州石刻乃其旧本。以石刻子，殆始于此时。然实胚胎于六朝峪石幢之刻佛经。盖魏晋以后，佛老大行。其刻《道德经》，乃重释老，非刻诸子也。故论有唐一代文治之盛，全在初盛之时。石刻既繁，木版亦因之而出。柳比《训序》所云，蜀时书肆，字书小学，率雕版印纸，可见当时蜀刻之广。迨乎末造，五季雕匠人役，学有专门。《六经》、《文选》大部书，亦遂层出不穷，非复墨扌纸钞之多所濡滞矣。夫石刻毡椎，旷工废日；装潢衤票背，费亦不赀。因是群趋于刻板之一途，遂开书坊之利薮，此亦文治艺术由渐而进之效也。吾尝言汉儒以后有功经传者三人：一为刘歆，一为蔡邕，一为冯道。有刘歆之《七略》，班固乃得因之为《艺文志》，于是经师不传之本，可以睹其目而知其人，此功之至大者也。其次则蔡邕之刻石，俾士人得睹全经。冯道之刻板，俾诸经各有读本。两庑特豚之祀，与其为语录空谈之儒所窃据，何若进此三人之餍人心志哉！虽然，此三人者，一则臣事王莽，一则失身董卓，一则为五姓恩荣之长乐老。至今为人口实，不得稍为之宽假。是则出处之际又不可不自审已。

　　○板本之名称先祖宋少保公《石林燕语》（八）云：“唐以前，凡书籍皆写本，未有模印之法，人以藏书为贵。人不多有，而藏者精于雠对，故往往皆有善本。学者以传录之艰，故其诵读亦精详。五代冯道始奏请官镂《六经》板印行。国朝淳化中，复以《史记》、《前后汉》付有司摹印。自是书籍刊镂者益多，士大夫不复以藏书为意。学者易于得书，其诵读亦因灭裂。然板本初不是正，不无讹误。世既一以板本为正，而藏本日亡，其讹谬者遂不可正，甚可惜也。余襄公靖为秘书丞，尝言《前汉书》本谬甚，诏与王原叔同取秘阁古本参校，遂为《刊误》三十卷。其后刘原父兄弟，《两汉》皆有刊误。余在许昌，得宋景文用监本手校《西汉》一部，末题用十三本校，中间有脱两行者，惜乎今亡之矣。”据此而论，雕板谓之板，藏本谓之本。藏本者，官私所藏，未雕之善本也。自雕板盛行，于是板本二字合为一名。（宋岳珂《九经三传沿革例。书本》内列有晋天福铜版本，此板本二字相连之文。然珂为南宋末人，是时版本之称沿用久矣。）而近人言藏书者，分目录、板本为两种学派。大约官家之书，自《崇文总目》以下，至乾隆所修《四库全书总目提要》，是为目录之学。私家之藏，自宋尤袤《遂初堂》、明毛晋《汲古阁》，及康雍乾嘉以来各藏书家，于宋元本旧钞，是为板本之学。然二者皆兼校雠，是又为校勘之学。本朝文治超轶宋元，皆此三者为之根柢，固不得谓为无益之事也。昔顾涧跋《蔡中郎文集》云：“书以弥古为弥善，可不待智者而后知矣。乃世间有一等人，（其人荛翁门下士也。）必谓书毋庸讲本子。噫！将自欺耶，欺人耶？敢书此以质荛翁。”跋载《黄记》。荛翁有此门下，亦可谓失传衣钵矣。同年友某尝与吾笑谈，谓平生不知板本，但见其书有字即读。吾戏语之曰：君所读书皆无字，是亦各明一义矣。

　　○版片之名称《陆志》有元冯福京《昌国州图志》七卷，福京跋后有字数行云：“《昌国州图志》板五十六片，双面五十四，单面二，计印纸一百零十副，永为昌国州官物，相沿交割者。大德二年十一月长至日毕工。”《缪续记》有元赵氵方《春秋属辞》二十五卷、《春秋补注》十卷、《春秋师说》二卷，后有洪武元年程性谨书云：“右《春秋属辞》二十五卷，序目跋尾共该板三百二十三片。《左氏传补注》十卷，共该板一百片。《春秋师说》三卷，《附录》二卷，共该板六十九片。总计板四百九十二片。初，商山义塾奉命以是书刻梓。自庚子迄癸卯，计会廪膳赋输之馀，誊本鸠工刻板一百一十片，皆直学黄权视工。”此板之称片，习见于元明诸书。而明《南雍经籍考》之载板片数目，盖相沿久矣。

　　○刊刻之名义刻板盛于赵宋，其名甚繁。今据各书考之，曰雕、曰新雕、曰刊、曰新刊、曰开雕、曰开板、曰开造、曰雕造、曰镂板、曰锓板、曰锓木、曰锓梓、曰刻梓、曰刻木、曰刻板、曰木、曰绣梓、曰模刻、曰校刻、曰刊行、曰板行，皆随时行文之辞，久而成为习语。其曰雕者，《瞿目》宋刊本杜佑《通典》二百卷，一百五、六、八、九卷末有“盐官县雕”是也。又曰新雕，乃别于旧板之名。《瞿目》校宋本《管子》二十四卷，每卷末有墨图记云“瞿源蔡潜道墨宝堂新雕印”是也。其曰刊者，《瞿目》影宋钞本《作邑自箴》十卷，末有“淳熙己亥中元浙西提刑司刊”是也。又曰新刊，亦别于旧板之名。《天禄琳琅》三庆元六祀孟春建安魏仲举家塾刻《新刊五百家注音辨昌黎先生文集》是也。其曰开雕者，《黄书录》宋绍兴九年刻《文粹》一百卷，末有{开木}刻地名年月官衔，云“临安府今重行开雕唐《文粹》”是也。其曰开板者，《张志》、《瞿目》影宋本《圣宋皇新乐图记》三卷，后有“皇五年十月初三日奉圣旨开板印造”二行是也。其曰开造者，《陆志》影宋本《建康实录》二十卷，后记“江宁府嘉三年十一月开造《建康实录》，并案《三国志》、《东西晋书》并《南北史》校勘，至嘉四年五月毕工”是也。其曰雕造者，《瞿目》影钞宋本孙《律》十二卷《音义》一卷，末有“天圣七年四月日准敕送崇文院雕造”一行是也。其曰镂板者，《瞿目》宋刊本《资治通鉴》二百九十四卷，“元元年十月四日奉圣旨下杭州镂板”是也。其曰锓板者，《瞿目》影宋本《补汉兵志》一卷，有嘉定乙亥门人王大昌跋，别行记云“大昌于是年九月锓板漕廨，益广其传”是也。其曰锓木者，《瞿目》宋刊本《汉隽》十卷，末有嘉定辛未赵时侃题记云“访求旧本，再锓木于郡斋”是也。其曰锓梓者，《黄书录》、《丁志》宋刊本陆游《渭南文集》五十卷，游子跋云“锓梓溧阳学宫”是也。其曰刻梓者，《天禄琳琅》一宋廖氏世纟采堂本《春秋经传集解》三十卷，卷末有印记曰“世纟采廖氏刻梓家塾”是也。其曰刻木者，《张志》乾道丁亥会稽太守洪适刻王充《论衡》三十卷，云“刻之木，藏诸蓬莱阁”是也。其曰刻板者，《黄书录》宋刊本《产科备要》八卷跋云“淳熙甲辰刻板南康郡斋”是也。其曰木者，《杨录》宋麻沙本《类编增广黄先生大全集》五十卷，有麻沙镇水南刘仲吉宅牌记云“不欲私藏，庸木以广其传”是也。其曰绣梓者，《张志》宋刊本赵汝愚《国朝名臣奏议》一百五十卷，末有淳庚戌诸王孙希氵静跋云“属泮宫以绣诸梓”是也。其曰模刻者，阮氏文选楼仿刊宋《绘图列女传》卷八，末有白文墨地木印记云“建安余氏模刻”是也。其曰校刻者，《张志》、《钱日记》宋蔡梦弼刻《史记》一百三十卷，《三皇本纪》后有“建溪蔡梦弼傅卿亲校刻梓于东塾”是也。其曰刊行者，《缪记》宋魏仲立刻本《新唐书》二百二十五卷，目后有牌子云“建安魏仲立宅刊行，士大夫幸详察之”是也。其曰板行者。《瞿目》校宋本《管子》二十四卷，卷终有图记二行云“瞿源蔡潜道宅板行”是也。其余官书，有曰校勘，有曰监雕，有曰印造。坊塾刻本，有曰校正，有曰录正，有曰印行。皆刊刻前后之职，亦因事立名，各有所本。在唐末、宋初习见者，曰镂板，《宋史。毋守素传》“毋昭裔在成都，令门人勾中正、孙逢吉书《文选》、《初学记》、《六帖》镂版”是也。曰雕版，唐柳比《训序》言在蜀时尝阅书肆，云“字书小学率雕板印纸”是也。曰印板，宋王溥《五代会要》云“后唐长兴三年二月，中书门下奏请依石经文字刻《九经》印板”是也。盖镂板、雕板、印板皆当时通俗之名称。其写样本，则曰篆板，《旧五代史。和凝传》“有集百卷，自篆于板，模印数百帙”是也。其印行本，则曰墨板，宋朱翌《猗觉寮杂记》云“唐末益州始有墨板”是也。元明坊刻习用者，多曰绣梓，《陆续跋》《新刊惠民御院药方》二十卷，末有“南溪精舍鼎新绣梓”八字。《杨录》建阳书林刘克常刻《新笺决科古今源流至论前集》十卷、《后集》十卷、《续集》十卷、《别集》十卷，目录后牌记有“近因回禄之变，重新绣梓”等语。《杨志》、《杨谱》元刊本《大广益会玉篇》三十卷，目录后方木记云“建安郑氏鼎新绣梓”。《孙记》元版《唐诗始音辑注》一卷、《正音辑注》六卷、《遗响辑注》七卷，目录后有木长印云“建安叶氏鼎新绣梓”。（按：此非元版，盖入明后刻版。）盖一时风气，喜用何种文辞，遂相率而为雷同之语。胜代至今四五百年，书坊刻书，皆曰绣梓，亦有用新刊字者。知此类字通行日久，习而相忘，宜其不知有雕、镂、锓、等字之用矣。

　　●卷二○书节钞本之始古书无刻本，故一切出于手钞，或节其要以便流观。如《隋志》所载梁庾仲容《子钞》，其书虽佚不传，而唐魏徵《群书治要》、马总《意林》，固其流派也。宋有曾忄造《类说》、无撰人之《续谈助》，元有陶九成《说郛》，明有陆楫《古今说海》，其体例颇相类，而于卷帙少者，无所省删。（周亮工《书影》：“余幼时在金陵，闻旧曲中老寇四家有《说郛》全部，以四大厨贮之。近见虎林刻本才十六套，每一种为数少者尚全镌，多者咸为逸去，每一集有存不四五叶者。陶氏当时即有去取，未必如此之简。此刻未出时，博古之士多有就寇氏钞录者。及此刻出，不知者以为《说郛》尽于此，更不知求其全。余尝言，自刻本《说郛》出，而《说郛》亡矣。”）《四库全书提要》入之子杂家、杂纂、杂编之属，盖本《隋志》之例。至刻本书之节钞者，宋坊行有《十七史详节》，托名于吕祖谦，然未有及于他书者。魏了翁节录《五经正义》为《五经要义》，是为节钞《义疏》之始。正以《义疏》过繁，故摘其要以便省览，然未有及于经文者。乃周密《癸辛杂识》云：“廖群玉《九经》本最佳，凡以数十种比校，百馀人校正而后成。然或者惜其删落诸经注，反不若《韩柳文》为精妙。又有《三礼节》、《左传节》、《诸史要略》，及建宁所开《文选》。其后又欲开手节《十三经注疏》、姚氏《战国策》、《注坡诗》，皆未及入梓，而国事异矣。”窃谓吾人读书，正苦浩博。钩玄提要，如魏氏之节钞《五经正义》，亦未始不可为课程。若删节《三礼》、《左传》并及其他古书，此三家村学究之所为，而不谓南宋末已有此陋习。然则明人如胡文焕、陈继儒之流，又何责焉。

　　○巾箱本之始巾箱本之名，不始于有刻本时也。晋葛洪集《西京杂记》二卷，序云：“刘子骏《汉书》一百卷，无首尾，始甲终癸，为十衤失。衤失十卷，合为百卷。今钞出为二卷，以裨《汉书》之阙。”尔后洪家遭火，书籍都尽。此二卷在巾箱中，尝以自随，故得犹在。《南史》：齐衡阳王钧手自细书写《五经》，部为一卷，置于巾箱中，以备遗忘，诸王闻而争效为巾箱《五经》。此盖小，便于随行之本。南宋书坊始以刻本之小者为巾箱本。宋戴埴《鼠璞》下云：“今之刊印小册谓巾箱，起于南齐衡阳王钧手写《五经》置巾箱中，诸王从而效之。古未有刊本，虽亲王亦手自钞录，今巾箱刊本无所不备。嘉定间，从学官杨之奏，禁毁小板。近又盛行，第挟书非备巾箱之藏也。”观此则宋刻巾箱全为士子怀挟之用，诬此美名矣。近世所传各经，宋版最小者有不分卷《九经》，见《天禄琳琅后编》三。一为婺州本《点校重言重意互注尚书》，卷止四寸，宽不及三寸，见《瞿目》。一为《纂图附音重言重意互注周礼》郑注，长三寸一分，幅二寸，见《森志》。一为京本《点校附音重言重意互注礼记》，长三寸半，宽二寸半，见《杨谱》。一为淳熙三年阮氏种德堂刻《春秋经传集解》三十卷，（宋刻十行本，行十八字，注文双行二十二字。）高四寸八分，广三寸四分。一为《名公增修标注隋书详节》二十卷，（宋刻十行本，行二十字。）高三寸半，宽二寸，均见《缪续记》。吾所藏明刻小板，有《永嘉八面锋》，长止今工部尺二寸六分，宽一寸七分。近则乾隆十三年姚培谦刻《世说》八卷，五行十一字本，长止今工部尺一寸八分，宽一寸一分。又乾隆中苏州彭氏刻有《论》、《孟》注疏两种，行字极细密，长止今工部尺二寸，宽一寸七分。此皆至近时刻本。往年京师厂肆出一部，前无彭序，福山王文敏懿荣诧为宋椠，以重价得之。后始悟之，已传为笑柄也。

　　○书肆之缘起《扬子法言。吾子》二：“好书而不要诸仲尼，书肆也；好说而不要诸仲尼，说铃也。”此“书肆”二字见于文士著述之始。《后汉书。王充传》：“常游洛阳市肆，阅所卖书，一见辄能诵忆。”此后汉时有书肆也。梁任《答刘居士诗》“才同文锦，学非书肆”，此六朝时有书肆也。唐柳比《训序》，言其在蜀时尝阅书肆，云“字书小学率雕板印纸”。又吕温《衡州集》中《上官昭容书楼歌》：“君不见洛阳南市卖书肆，有人买得研神记。”此唐时有书肆也。马令《南唐书。鲁崇范传》：“崇范虽窭，九经子史世藏于家。刺史贾皓就取之，荐其名不报，皓以己缗偿其直。崇范笑曰：”典坟天下公器，世乱藏于家，世治藏于国，其实一也。吾非书肆，何估直以偿耶？‘却之。“此五代时有书肆也。至宋则建阳、麻沙之书林、书堂，南宋临安之书棚、书铺，风行一时。迄今如乾嘉间钱景开萃古斋，陶正祥、珠琳父子五柳居，以及李文藻《琉璃厂书肆记》中韦氏瑞锦堂，（旧名鉴古堂。）刘氏延庆堂，一经文人品题，遂得附名千古。章学诚《文史通义》援周长发之言，目此辈为”横通“，著《横通篇》以寓讽焉，亦可谓善于题目也已。

　　○刻书有圈点之始刻本书之有圈点，始于宋中叶以后。岳珂《九经三传沿革例》有圈点必校之语，此其明证也。《孙记》宋版《西山先生真文忠公文章正宗》二十四卷，旁有句读圈点。《瞿目》明刊本谢枋得《文章轨范》七卷，目录后有门人王渊济《跋》，谓“此集惟《送孟东野序》、《前赤壁赋》系先生亲笔批点，其他篇仅有圈点而无批注，若《归去来辞》、《出师表》并圈点亦无之”。《森志》、《丁志》、《杨志》宋刻吕祖谦《古文关键》二卷，元刻谢枋得《文章轨范》七卷，又《孙记》元版《增刊校正王状元集注分类东坡先生诗》二十五卷，庐陵须溪刘辰翁批点，皆有墨圈点注。刘辰翁，字会孟，一生评点之书甚多。同时方虚谷回，亦好评点唐宋人说部诗集。坊估刻以射利，士林靡然向风。有元以来，遂及经史，如《缪记》元刻叶时《礼经会元》四卷，何焯校《通志堂经解目》程端礼《春秋本义》三十卷，有句读圈点。大抵此风滥觞于南宋，流极于元明。《丁志》有明嘉靖丙辰（三十五年。）刻《檀弓丛训》二卷，则托名于谢叠山批点矣。《缪续记》有明刻苏批《孟子》二卷，则托名于苏老泉朱墨矣。至于《史汉评林》，竟成史书善本；归评《史记》，遂为古文正宗。习俗移人，贤者不免。因是愈推愈密，愈刻愈精。有朱墨套印焉，有三色套印焉，有四色套印焉，有五色套印焉，至是而椠刻之能事毕矣。

　　○刻书分宋元体字之始今世刻书字体，有一种横轻直重者，谓之为宋字；一种楷书圆美者，谓之为元字。世皆不得其缘起。吾谓北宋蜀刻经史及官刻监本诸书，其字皆颜、柳体，其人皆能书之人。其时家塾书坊，虽不能一致，大都笔法整齐，气味古朴。如《瞿目》影钞宋本《古文苑》九卷，孙岷自手跋曰：“赵凡夫藏宋刻《古文苑》一部，纸墨鲜明，字画端楷。灵均钩摹一本，友人叶林宗见而异之，亦录成一册，藏之家塾。辛巳夏同陆敕先假归，分诸童子，三日夜钞毕。但存其款式耳，其宋字形体，叶本已失之也。”又《黄记》残宋刻本《礼记》二十卷所云“字画整齐，楮墨精雅”。又宋刻本《史载之方》二卷所云“字画斩方，神气肃穆”。又校宋钞本《春秋繁露》十七卷所云“钞本为影宋，字画斩方，一笔不苟”。又残宋刻本《图画见闻志》六卷所云“字画方板，南宋书棚本如许丁卯、罗昭谏唐人诸集，字画方板皆如是”是也。则南宋时已开今日宋体之风。光宗以后，渐趋于圆活一派。如《天禄琳琅》一宋版类光宗时刻《周易》十卷所云“字画圆活，刻手精整”。《陆续跋》宋椠宋印建本《北史》一百卷光宗时刻本所云“字体秀劲”。此已近于今日之元体字。而有元一代官私刻本，皆尚赵松雪字，此则元体字之所滥觞也。前明中叶以后，于是专有写匡廓宋字之人，相沿至今，各图简易。杭世骏《欣托斋藏书记》云：“宋刻两汉书，板缩而行密，字画活脱，注有遗落，可以补入。此真所谓宋字也，汪文盛犹得其遗意。元大德板，幅广而行疏。钟人杰、陈明卿稍缩小，今人错呼为宋字，拘板不灵，而纸墨之神气薄矣。”钱泳《履园丛话。艺能类》刻书一则云：“刻书以宋刻为上，至元时翻宋，尚有佳者。有明中叶，写书匠改为方笔，非颜非欧，已不成字。近时则愈恶劣，无笔画可寻矣。”钱泰吉《曝书杂记》论刻书用宋体字，亦引杭说，谓：“宋字滥觞于明季。汪琬、薛熙刻《明文在》凡例云：”古本均系能书之士各随字体书之，无有所谓宋字也。明季始有书工专写肤廓字样，谓之宋体，庸劣不堪。‘余尝以此言验所见书，成化以前刻本，虽美恶不齐，从未有今所谓宋字者，知《明文在》凡例之言不谬。“吾按杭氏所论，尚不知宋、元两体之变迁。盖宋刻，一种整齐方板，故流为明体之肤廓；一种圆活秀劲，故流为元体之流动。世传明万历戊午（四十六年。）赵用贤刻《管子》、《韩子》，已用今之所谓宋体字，想其时宋体字刻书已通行。然虽横轻直粗，犹有楷书风范。毛氏汲古阁刻《十三经》亦然。其他各种，则多近于今刻书之宋字。古今艺术之良否，其风气不操之于绅，而操之于营营衣食之辈。然则今之倡言改革大政、变更法律者，吾知其长此扰攘，不至于礼俗沦亡文字消灭未已也。

　　○翻板有例禁始于宋人书籍翻板，宋以来即有禁例。吾藏五松阁仿宋程舍人宅刻本王《东都事略》一百三十卷，目录后有长方牌记云：“眉山程舍人宅刊行。已申上司，不许覆板。”其申文格式不载本书，其详不可得知也。（此本今恒见。五松阁未知何人，后板归苏城宝华堂。《莫目》所云“苏城汪氏有宋眉山程氏刊本，每叶二十四行，每行二十四字”者，即原本也。《陆志》、《丁目》均有之。）《杨志》宋椠本祝穆《方舆胜览》前集四十三卷、后集七卷、续集二十卷、拾遗一卷，自序后有两浙转运司录白：“据祝太傅宅人吴吉状，本宅见刊《方舆胜览》及《四六宝苑》、《事文类聚》凡数书，并系本宅贡士私自编辑，积岁辛勤。今来雕板，所费浩瀚。窃恐书市嗜利之徒，辄将上件书版翻开，或改换名目，或以节略《舆地纪胜》等书为名，翻开搀夺，致本宅徒劳心力，枉费钱本。委实切害，照得雕书。合经（以下别起提行。）使台申明，乞行约束，庶绝翻板之患。乞给榜下衢婺州雕书籍处张挂晓示，如有此色，容本宅陈告，乞追人毁版，断治施行。奉台判，备榜须至指挥。（以下别起提行。）右令出榜衢婺州雕书籍去处张挂晓示，各令知悉。如有似此之人，仰经所属陈告追究，毁版施行，故榜。（以下元号年月日一行。）嘉熙贰年拾贰月（下空二格。）日榜。（以下别起提行。）衢婺州雕书籍去处张挂，（以下别起提行。）转运副使曾（下空六格。）台押。（以下别起提行。）福建路转运司状。乞给榜约束所属，不得翻开上件书版，并同前式。更不再录白。”《张志》旧钞本宋段昌武《丛桂毛诗集解》三十卷，前有行在国子监禁止翻版公据曰：“行在国子监据迪功郎新赣州会昌县丞段维清状：维清先叔朝奉昌武，以《诗经》而两魁秋贡，以累举而擢第春官，学者咸宗师之。山罗史君瀛尝遣其子至来学，先叔以《毛氏诗》口讲指画，笔以成编。本之东莱《诗记》，参以晦庵《诗传》，以至近世诸儒，一话一言，苟足发明，率以录焉，名曰《丛桂毛诗集解》。独罗氏得其缮本，校雠最为精密，今其侄漕贡（樾）锓梓以广其传。维清窃惟先叔刻志穷经，平生精力，毕于此书。倘或其他书肆嗜利翻板，则必窜易首尾，增损音义。非惟有辜罗贡士锓梓之意，亦重为先叔明经之玷。今状披陈，乞备牒两浙福建路运司备词约束，乞给据付罗贡士为照。未敢自专，伏候台旨。呈奉台判牒，仍给本监。除已备牒两浙路福建路运司备词约束所属书肆，取责知委文状回申外，如有不遵约束违戾之人，仰执此经所属陈乞，追板劈毁，断罪施行。须至给据者，（以下别起提行。）右出给公据付罗贡士（樾）收执照应。淳八年七月日给。”窃谓此等括帖之书，本无关于功令，当时人门下，不过意图垄断渔利。假官牒文字以遂其罔利之私，此亦自来书坊禁人翻雕己书之故智也。至其他官刻诸书，则从无此禁例。如雍熙三年敕准雕印许慎《说文解字》，末附中书门下牒文云：“中书门下（以下空四格。）牒，徐铉等（以下别为一行，低三格再起。）新校定《说文解字》（以下别起提行。）牒。奉（以下别起提行。）敕，许慎《说文》起于东汉，历代传写，讹谬实多。六书之踪，无所取法。若不重加刊正，渐恐失其原流。爰命儒学之臣，共详篆籀之迹。右散骑常侍徐铉等，深明旧史，多识前言，果能商榷是非，补正阙漏。书成上奏，克副朕心，宜遣雕镌，用广流布。自我朝之垂范，俾永世以作程。其书宜付史馆，仍令国子监雕为印版。依《九经》书例，许人纳纸墨价钱收赎。兼委徐铉等点检书写雕造，无令差错，致误后人。牒至准（以下别起提行。）敕。故牒。（以下元号年月日一行。）雍熙三年十一月（以下空二格。）日牒。（以下官衔人名列三行。）给事中参知政事辛仲甫、给事中参知政事吕蒙正、中书侍郎兼工部尚书平章事李。”（毛晋《汲古阁》、额勒布《藤花榭》、孙星衍《平津馆》仿宋刊本，均载此牒。）乾兴元年补刻《后汉志》，中书门下牒文云：“中书门下牒，国子监翰林侍讲学士尚书工部侍郎知审官院事兼判国子监孙奏：”臣忝膺朝命，获次近班，思有补于化文，辄干尘于睿览。窃以先王典训，在述作以惟明；历代宪章，微简册而何见。铺观载籍，博考前闻，制礼作乐之功，世存沿袭；天文地理之说，率有异同，马迁八书，于焉咸在；班固十志，得以备详。光武嗣西汉而兴，范晔继东观之作。成当世之茂典，列三史以并行。克由圣朝，刊布天下。虽纪传之类，与迁、固以皆同；书志之间，在简编而或阙。臣窃见刘昭注《补后汉志》三十卷，盖范晔作之于前，刘昭述之于后。始因亡逸，终遂补全。缀以遗文，申之奥义。至于舆服之品，具载规程；职官之宜，各存制度。倘加铅椠，仍俾雕锼。庶成一家之书，以备前史之阙。伏□晋、《宋书》等，例各有志，独《前后汉》有所未全。其《后汉志》三十卷，欲望圣慈，许令校勘雕印。如允臣所奏，乞差臣与各官同共校勘，兼乞差刘崇超都大管勾，伏候敕旨。牒。奉敕。宜令国子监依孙所奏施行，牒至准敕。故牒。乾兴元年十一月十四日牒。右谏议大夫参知政事鲁、给事中参知政事吕、中书侍郎兼礼部尚书平章事王，守司徒兼侍中……“（蒋光煦《东湖丛记》载此牒。案李焘《资治通鉴长编》：真宗乾兴元年秋七月辛未，王曾加中书侍郎平章事，吕夷简为给事中，鲁宗道为右谏议大夫并参知政事。据此，则牒尾鲁为宗道，吕为夷简，王为曾。惟守司徒兼侍中以下有缺，不能详为何人。又是年十二月乙巳，以内殿崇班皇甫继明同勾管三馆秘阁公事。咸平中，初命刘崇超监三馆秘阁图籍，其后因循与判馆联署掌事，时论非之。崇超素与王钦若厚善，丁谓为相，恶之。用继明以分其权，更号监图籍曰勾当公事。）绍圣三年开雕《千金翼方》、《金匮要略方》、《王氏脉经》、《补注本草》、《图经本草》等五件医书，末附国子监牒文云：”国子监（以下提行。）准（以下空一格。）监关准尚书礼部符，准绍圣元年六月二十五日（以下提行。）敕。中书省尚书省送到礼部状，据国子监状，据翰林医学本监三学看治任仲言状。伏睹本监先准（以下提行。）朝旨，开雕小字《圣惠方》等共五部出卖，并每节镇各十部，余州各五部，本处出卖。今有《千金翼方》、《金匮要略方》、《王氏脉经》、《补注本草》、《图经本草》等五件医书，日用而不可阙。本监虽见印卖，皆是大字，医人往往无钱请买，兼外州军尤不可得。欲乞开作小字，重行校对出卖，及降外州军施行。本部看详。欲依国子监申请事理施行，伏候指挥。六月二十三日奉（以下提行。）圣旨，依。奉敕如右。牒到奉行。都省前批六月二十六日未时付礼部施行。仍关合属去处主者。一依（以下提行。）敕命指挥施行。（以下元号年月日一行。）绍圣三年六月（以下空二格。）日雕。（以下列官衔人名八行。）集庆军节度推官监国子监书库向（宗恕）、承务郎监国子监书库曾（缲）、延安府临真县令监国子监书库邓（平）、颍川万寿县令监国子监书库郭（直卿）、宣义郎国子监主簿王（仲、通直郎国子监丞武骑尉檀（宗益）、朝散郎守国子监司业上轻车都尉赐绯鱼袋赵（挺之）、朝奉郎守国子司业兼侍讲云骑尉龚（原）。“（光绪癸巳，宜都杨守敬为宗人某仿宋嘉定何大任刊本载此牒。）又绍兴壬子福建庾司刻《六经疏义》，后载三山黄唐识语云：”《六经疏义》，自京监蜀本皆省正文及注，又篇章散乱，览者病焉。本司旧刊《易》、《书》、《周礼》，正经注疏，萃见一书，便于披绎，它经独阙。绍兴辛亥仲冬唐备员司庾。遂取《毛诗》、《礼记》疏义，如前三经编汇，精加雠正，用锓诸木，庶广前人之所未备。乃若《春秋》一经，顾力未暇，姑以贻同志云。壬子秋八月三山黄唐谨识。“（载《森志》足利学藏宋椠本《尚书注疏》二十卷。《杨志》亦载此书，云是绍熙壬子，《七经考文》于《礼记》后误”熙“为”兴“。阮氏《十三经校勘记》遂谓合疏于注，在南北宋之间，又为山井鼎之所误也。余按日本山井鼎《七经孟子考文物观补遗左传》下云：《礼记》有三山黄唐跋，其言曰：”本司旧刊《易》、《书》、《周礼》，正经注疏，萃见一书，便于披绎，它经独阙。绍兴辛亥，遂取《毛诗》、《礼记》疏义，如前三经编汇，精加雠正。乃若《春秋》一经，顾力未暇，姑以贻同志。“此与《尚书》后识语同作绍兴，并非绍熙之讹。杨氏所见本有补钞，殆传写误耳。）嘉定丙子兴国军学刻《五经》，闻人模书后云：”本学《五经》旧板，乃佥枢郑公（仲熊）分教之日所刊，实绍兴壬申岁也。历时浸久，字画漫灭，且缺《春秋》一经。嘉定甲戌夏，有孙缉来贰郡，尝商略及此。但为费浩瀚，未易遽就。越明年，司直赵公（师夏），易符是邦。（模）因有请，慨然领略。即相与捐金出粟，（模）亦撙节廪士之馀，督工锓木。书将成，奏院叶公（凯）下车观此，且惜《五经》旧板之不称。（模）于是并请于守贰，复得工费，更帅主学粮幕掾沈（景渊）同计置而更新之。乃按监本及参诸路本而校勘其一二舛误，并考诸家字说而订正其偏旁点画。粗得大概，庶或有补于观者云。嘉定丙子年正月望日闻人（模）敬书。“（载杨守敬《留真谱》。）凡若此者，大都叙述刻书之由，并无禁人翻板之语。可见当时一二私家刻书，陈乞地方有司禁约书坊翻板，并非载在令甲，人人之所必遵。特有力之家，声气广通，可以得行其志耳。虽然，此风一开，元以来私塾刻书，遂相沿以为律例。吾藏元陈{宀呆}刊黄公绍《古今韵会举要》三十卷，前有长方木牌记云：”{宀呆}昨承先师架阁黄公在轩先生委刊《古今韵会举要》，凡三十卷。古今字画音义，然在目，诚千百年间未睹之秘也。今绣诸梓，三复雠校，并无讹误，愿与天下士大夫共之。但是编系私著之文，与书肆所刊见成文籍不同。窃恐嗜利之徒，改换名目，节略翻刻，纤毫争差，致误学者。已经所属陈告乞行禁约外，收书君子，伏幸藻鉴。后学陈{宀呆}谨白。“（《陆志》、《缪记》并同。）是则肆估翻刻他人书板，诚有害于士林。宋时文纲甚宽，故官书均未申禁。世风日降，遇有风行善本，无不展转翻雕，则又无怪刻书者之防范增严矣。

　　○宋建安余氏刻书闽中造纸印书，宋时极盛。岳珂《九经三传沿革例》，即有建本之名。乾隆四十年正月丙寅，谕军机大臣等：“近日阅米芾墨迹，其纸幅有‘勤有’二字印记，未能悉其来历。及阅内府所藏旧版《千家注杜诗》，向称为宋椠者，卷后有‘皇庆壬子余氏刊于勤有堂’数字。皇庆为元仁宗年号，则其版是元非宋；继阅宋版《古列女传》，书末亦有‘建安余氏靖安刊于勤有堂’字样，则宋时已有此堂。因考之宋岳珂相台家塾论书板之精者，称建安余仁仲，虽未刊有堂名，可见闽中余板，在南宋久已著名，但未知北宋时即行勤有堂名否？又他书所载，明季余氏建版犹盛行，是其世业流传甚久。近日是否相沿，并其家刊书始自何年，及勤有堂名所自，询之闽人之官于朝者，罕知其详。若在本处查考，尚非难事。著传谕钟音，于建宁府所属访查余氏子孙，见在是否尚习刊书之业，并建安余氏自宋以来刊印书板源流，及勤有堂于何代何年，今尚存否。或遗迹已无可考，仅存其名，并其家在宋曾否造纸，有无印记之处，或考之志乘，或征之传闻，逐一查明。遇便覆奏。此系考订文墨旧闻，无关政治。钟音宜选派诚妥之员，善为询访，不得稍涉张皇，尤不得令胥役等借端滋扰，将此随该督奏摺之便，谕令知之。”寻据覆奏：“余氏后人余廷等呈出族谱，载其先世自北宋建阳县之书林，即以刊书为业。彼时外省板少，余氏独于他处购选纸料，印记勤有二字，纸板俱佳，是以建安书籍盛行。至勤有堂名，相沿已久。宋理宗时，有余文兴，号勤有居士，亦系袭旧有堂名为号，今余姓见行绍庆堂书集，据称即勤有堂故址，其年已不可考”云云。此当时钟音覆奏大略也。《天禄琳琅后编》二《仪礼图》：“序后刻‘崇化余志安刊于勤有堂’。按宋板《列女传》载建安余氏靖安刊于勤有堂，乃南北朝余祖焕，始居闽中，十四世徙建安书林，习其业。二十五世余文兴，以旧有勤有堂之名，号勤有居士。盖建安自唐为书肆所萃，余氏世业之，仁仲最著，岳珂所称建余氏本也。”吾按余氏所刻之书，今有翻板可考者：一、孙星衍仿刻《唐律疏议》前释文序后有“至正辛卯十一年重校”一行，又有长方木印记云“崇化余志安刊于勤有堂”，《疏议序》后有草书“至顺壬申五月印”一行，卷终有“考亭书院学生余资编校”一行。一、阮文达元仿刻《绘图古列女传》，目录后有外方内圆木印记，中刻草书“建安余氏”四字，卷二、卷三后有“静庵余氏模刻”一行，卷五后有“余氏勤有堂刊”一行，卷八后有墨地白文木记“建安余氏模刻”一行。一、汪中仿刻《春秋公羊经传解诂》，卷首何休序后有合刻公谷二传缘起六行，末题云“绍熙辛亥（二年）孟冬朔日建安余仁仲敬书”；卷一后有经若干字、注若干字、音义若干字三行，又“余氏刊于万卷堂”一行；卷二有“余仁仲刊于家塾”一行，字数如前；卷三至末无余地，字数刻匡边外，无校刊一行；卷四有“仁仲比校讫”一行，字数如前；卷五至末无余地，字数作两行挤刻本行下，无校刊一行；卷六有“余仁仲刊于家塾”一行，字数如前；卷七有“仁仲比校讫”一行，字数如前；卷八至末余二行，字数两行挤小刻一行，“仁仲比校讫”一行；卷九有“余仁仲刊于家塾”一行，字数如前；卷十至末余二行，字数挤小作两行刻本行下，无校刊一行；卷十一、卷十二有“仁仲比校讫”一行，字数如前。一、黎庶昌仿刻《春秋谷梁经传》范宁集解序后有隶书小木印记曰“余氏万卷堂藏书记”；卷一字数三行，又“仁仲比校讫”一行；卷二有“余仁仲刊于家塾”一行，字数如前；卷三有“仁仲比校讫”一行，字数如前；卷四有“余仁仲刊于家塾”一行，字数如前；卷五、卷六均如前；卷七、卷八有“仁仲比校讫”一行，字数如前；卷九至末余二行，字数及“余仁仲刊于家塾”二行；卷十有“仁仲比校讫一行”，字数如前；卷十一至末余二行，字数及“余仁仲比校讫”刻二行；卷十二字数三行，后有“国学进士余仁仲校正，国学进士刘子庚同校，国学进士陈几同校，国学进士张甫同校”四行，又顶格刻“奉议郎签书武安军节度判官厅公事陈应行参校”一行，余地有隶书小木印记曰“余氏万卷堂藏书记”，下又有“癸丑（按癸丑为绍熙四年。）仲秋重校讫”一行。又有他书可证者：一、宋板《周礼郑注陆音义》十二卷，每卷后或载“余仁仲比校”，或“余氏刊于万卷堂”，或“余仁仲刊于家塾”，卷末记经、注、音义字数，见《天禄琳琅》一。一、宋板《礼记》，每卷有“余氏刊于万卷堂”，或“余仁仲刊于家塾”，或“仁仲比校讫”，见《天禄琳琅后编》二。此虽未载刊刻年月，盖必与公谷同时，所谓余氏《九经》本也。一、宋黄伦《尚书精义》五十卷，前有“建安余氏万卷堂刊行”小序，又有“淳熙庚子（七年。）腊月朔旦建安余氏万卷堂谨书”，见《张志》、《瞿目》、《陆志》、《陆跋》。（文渊阁传钞本。）一、宋高承《重修事物纪原》二十六卷目录二卷，末云：“庆元丁巳之岁建安余氏刊”，见《陆志》，此南宋时刻也。一、《增注太平惠民和剂局方》三十卷，末有“大德甲辰（八年。）余志安刊于勤有书堂”一行，见《杨谱》。一、元板《分类补注李太白诗集》二十五卷，目录后有“建安余志安刊”篆书木记，板心有“至大辛亥（四年。）三月刊”字，见陈编《廉石居记》、《张续志》、《瞿目》、《丁志》、《森志》。（《志》辛亥作庚戌。）一、《集千家注分类杜工部诗》二十五卷，门类目录后有“皇庆壬子”（元年。）钟式木记、勤有堂炉式木记，传序碑铭后有“建安余氏勤有堂刊”篆记，诗题目录、卷二十五后，皆别行刊“皇庆壬子余志安刊于勤有堂”，见《天禄琳琅》六、《孙记》、《瞿目》。一、《书蔡氏传辑录纂注》六卷，引用诸家姓氏后有钟形图记曰“延戊午”、（五年。）鼎形图记曰“勤有堂”，皆篆书；《纲领》末叶板心有“延己未正月印”七字行书，后半叶有“建安余氏勤有堂刊”八字篆书墨图记；卷末有“男真卿编校，侄济卿登卿同校，建安余志安刊行”三行，见《瞿目》、《莫录》、《陆志》。（云：按元翠岩精舍刊本，引用诸书后有“建安后学余安定编校”一行。《仪顾堂续跋》云：“鼎书成于至大戊申，至延戊申而余仁仲刊于勤有堂。至正甲午（十四年），刘廷佐刊于翠岩精舍，皆建宁府麻沙坊本也。”按延有戊午无戊申，陆盖误记。且刻书者为余志安，非余仁仲也。）一、《国朝名臣事略》十五卷，目录后有“元统乙亥余志安刊于勤有书堂”，见《张志》、《瞿目》、《陆志》、《陆集》。（按：元统止癸酉、甲戌二年，乙亥乃至元元年，此误。）一、《辅广诗童子问》十卷，末有“至正甲申（四年。）上元”印记，又有“崇化余志安刻于勤有堂”印记，见《森志》。一、《书蔡氏传旁通》六卷，卷目后有墨记云“崇化余志安刻于勤有堂”，末又有“至正乙酉（五年。）岁四月余氏勤有堂印行”墨记，见《张志》、《瞿目》、《陆跋》。一、《汉书考正》、《后汉书考正》六册，卷末有“至正三年勤有堂刊”木记，见《丁志》。（影元本。）此元时刻也。一、《仪礼图》十七卷、《仪礼旁通图》一卷，自序后有“崇化余志安刊于勤有堂”，见《张志》。一、宋葛长庚《琼白玉蟾集》八卷，前题“建安余氏刊于静庵”，（静庵与靖庵疑即一人。）见《瞿目》、《丁志》，此亦元刻无年月者也。吾因悟余氏刻书堂名，各有分别，如万卷堂则为余仁仲刊书之记，勤有堂则为余志安刊书之记。其刻《列女传》之靖庵亦题勤有堂，则或为志安别号也。宋时又有建安余恭礼宅，于嘉定丙子（九年。）刻《活人事证方》二十卷；建安余唐卿宅，于宝癸丑（元年。）刻《许学士类证普济本事方》十卷，又《后集》十卷，则称夏渊余氏明经堂：均见《森志》、《杨志》。元时有建安余氏勤德堂，于至正甲申（四年。）仲夏刊《增修互注礼部韵略》五卷，亦称余氏勤德书堂，刻《广韵》五卷，无元号刊刻年月：均见《森志》、《杨谱》。又有建安余氏双桂书堂，刻《广韵》五卷，见《陆续跋》、《杨谱》。疑皆子孙分肆，世业有名者也。夫宋刻书之盛，首推闽中。而闽中尤以建安为最，建安尤以余氏为最。且当时官刻书亦多由其刊印。观《瞿目》载胡炳文《朱子四书通》二十六卷，后有张存中跋，称“泰定三年，存中奉浙江儒学提举志行杨先生命，以胡先生《四书通》大有功于朱子，委令赍付建宁路建阳县书坊刊印，志安余君命工绣梓，度越三稔始克就”云云。可证余氏刻书为当时推重，宜其流传之书，为收藏家所宝贵矣。

　　○南宋临安陈氏刻书之一南宋临安业书者，以陈姓为最著。诸家藏书志、目、记、跋，载睦亲坊棚北大街陈解元，或陈道人，或陈宅书籍铺刊行印行者，以唐宋人诗文小集为最多。元方回《瀛奎律髓》四十二寄赠类刘克庄《赠陈起》云：“陈侯生长繁华地，却似芸居自沐薰。炼句岂非林处士，鬻书莫是穆参军。雨檐兀坐忘春去，雪屋清谈至夜分。何日我闲君闭肆，扁舟同泛北山云。”注：“此所谓卖书陈彦才，亦曰陈道人。宝庆初，以‘秋雨梧桐皇子府，春风杨柳相公桥’诗，为史弥远所黥。诗祸之兴，捕敖器之、刘潜夫等下大理狱。时郑清之在琐闼，止之。予及识此老，屡造其肆。别有小陈道人，亦为贾似道编管。”（宋周密《齐东野语》：宝庆间，李知孝为言官，与曾极景建有隙，每欲寻衅以扳之。适极有《春》诗云：“九十日春晴日少，一千年事乱时多。”刊之《江湖集》中，因复改刘子《汴京纪事》一联云“秋雨梧桐皇子宅，春风杨柳相公桥”，以为指巴陵及史丞相。及刘潜夫《黄巢战场》诗曰：“未必朱三能跋扈，只缘郑五欠经纶。”遂皆指为谤讪，同时被累者，如敖陶孙、周之璞、赵师秀及刊诗陈起，皆不免焉。）又赵师秀《赠卖书陈秀才》云：“四围皆古今，永日坐中心。门对官河水，檐依柳树阴。每留名士饮，屡索老夫吟。最感春烧尽，时容借检寻。”注：“陈起，字宗之。睦亲坊卖书开肆，予丁未至行在所，至辛亥凡五年，犹识其人，且识其子。今近四十年，肆毁人亡，不可见矣。”方回以睦亲坊陈道人为陈宗之起，乃亲识其人，确有可据。影宋本周弼《汶阳端平诗隽》四卷，为菏泽李[B193]和父选，前有李序云：“伯弼十七八时，即博闻强记，侍乃翁晋仙，已好吟。洎长，而四十年间宦游吴楚江汉，足迹所到，声腾名振。但卷帙稍多，因摘其坦然者兼集外所得者近二百首，目为《端平诗隽》，续芸陈君书塾入梓，同好者便于看诵”云云。序后有“临安府棚北大街陈解元书籍铺印行”一条。（顾修《南宋群贤小集》二十一册。《丁志》并同。）据此，则陈解元号续芸，与陈彦才起别为一人，不待辨矣。考起所开书肆，名芸居楼。吴文英《梦窗丙稿。丹凤吟赋赠陈宗之芸居楼》云：“丽锦长安人海，避影繁华，结庐深寂。灯窗雪户，光映夜寒东壁。心雕鬓改，镂冰刻水，缥简离离，风签索索。怕遣花虫蠹粉，自采香芸薰架，香泛纤碧。更上新梯，窈窕暮山，淡著城外色。旧雨江湖远，问桐阴门巷，燕曾相识。吟壶天小，不觉翠蓬云隔。桂斧月宫三万手，计元和通籍。软红满路，谁聘幽索客。”则“续芸”为“续芸居”而名，即此可证，且可断定即芸居之子。何也？宋危稹《巽斋小集》（顾刻小集第一册。）有《赠书肆陈解元》云：“巽斋幸自少人知，饭饱官闲睡转宜。刚被傍人去饶舌，刺桐花下客求诗。兀坐书林自切磋，阅人应似阅书多。未知买得君书去，不负君书人几何？”又朱继芳《静佳乙稿》（顾刻《小集》十二册。）《赠续芸》云：“谁谓芸居死，余香解返魂。六丁将不去，孤子续犹存。科斗三生债，覃鱼再世冤。向来诗作祟，挥泪对人言。”是续芸为芸居子，朱诗已明言之。但有谓即陈思者，顾修刻《南宋群贤小集》，题宋陈起编，前有王昶序云：“起父子又撰《宝刻丛编》、《宝刻汇编》二书，皆能收采古今碑版，颇为渊博。”按，王昶云“起父子”，不知何所指名，亦不知何所依据。今世行《宝刻汇编》不题撰人，而《宝刻丛编》则题宋陈思撰。王殆以起、思为父子耳。姚觐元刻宋岳珂《棠湖诗稿》附钱仪吉《跋》云：“卷末称临安府棚北大街陈氏印行者，即书坊陈起解元也。曹斯栋《稗贩》，以《南宋名贤遗集》刊于临安棚北大街者为陈思，而谓陈起自居睦亲坊。然余所见名贤诸集，亦有称‘棚北大街睦亲坊陈解元书籍铺印行’者，是不为二地，且起之字芸居，思之字续芸，又疑思为起之后人也。”按续芸为陈起之子，证以朱继芳诗，固无可疑。但是否即思，则无确证。且以南宋诸人赠起诗，及思所著书诸名人序首考之，皆无所推鞫。许《梅屋藁》（顾刻《小集》第四册。）《赠陈宗之》云：“六月长安热似焚，ㄩ中清趣总输君。买书人散桐阴晚，卧看风行水上文。”又《梅屋四稿》（顾刻《小集》第四册。）有《陈宗之叠寄书籍小诗为谢》云：“江海归来二十春，闭门为学转辛勤。自怜两鬓空成白，犹喜双眸未肯昏。君有新刊须寄我，我逢佳处必思君。城南昨夜闻秋雨，又拜新凉到骨恩。”（简斋诗，一凉恩到骨。）又《融居小缀》（顾刻《小集》第四册。）有《宗之惠梅窠冰玉笺》云：“百幅吴冰千蕊雪，对吟终日不成诗。忆君同在孤山下，商略春风弄笔时。”叶绍翁《靖逸小集》（顾刻《小集》第七册。）《赠陈宗之》云：“官河深水绿悠悠，门外梧桐数叶秋。中有武林陈学士，吟诗消遣一生愁。十载京尘染布衣，西湖烟雨与心违。随车尚有书千卷，拟向君家卖却归。”又《夏日从陈宗之借书偶成》五律一首云：“自从春去后，少省出柴扉。树暗鸦巢隐，檐空燕迹稀。忆山怜有梦，当暑咏无衣。案上书堆满，多应借得归。”《前贤小集拾遗》（顾刻本大题下云“钱唐陈起宗之编”。）郑立之斯立《赠陈宗之》云：“昔人耽隐约，屠酤身亦安。矧伊丛古书，枕籍于其间。读书博诗趣，鬻书奉亲欢。君能有此乐，冷淡世所难。我本抱孤尚，为贫赋弹冠。欲和南薰琴，秋风戒寒。恬无分外想，剩有日晷间。阅书于市廛，得君羁思宽。诵其所为诗，刻苦雕肺肝。陶韦淡不俗，郊岛深以艰。君勇欲兼之，日夜吟辛酸。京华声利窟，车马如浪翻。淡妆谁为容，古曲谁为弹？桐阴覆月色，静夜独往还。人皆掉臂过，我自刮眼看。百年适志耳，岂必身是官。不见林和靖，清名载孤山。”又黄佑甫顺之《赠陈宗之》云：“羡君家阙下，不踏九衢尘。万卷书中坐，一生闲里身。贪诗疑有债，阅世欲无人。昨日相思处，桐花烂漫春。”又杜子野耒《赠陈宗之》云：“往年曾见赵天乐，数说君家书满床。成卷好诗人借看，盈壶名酒母先尝。对门欲见桐阴合，隔壁应闻芸叶香。老不爱文空手出，从今烦为蓄仙方。”又周晋仙文璞《赠陈宗之》云：“伊吾声里过年年，收拾旁行亦可怜。频嗅芸香心欲醉，为寻脉望眼应穿。哦诗苦似悲秋客，收价清于卖卜钱。吴下异书浑未就，每逢佳处辄流连。”又黄元易简《秋怀寄陈宗之》云：“秋声四壁动，寒事日。红剥林间子，青除架底阴。积闲殊有味，安拙本无心。独愧陈徵士，赊书不问金。”又起编《江湖后集》二十二，俞桂《谢芸居惠歙石广香》云：“家无长物只书卷，又无良田惟破砚。寥寥此道人共嗤，君独相怜复相善。邺侯架上三万签，半是平生未曾见。一痴容借印疑似，留客谈玄坐忘倦。探怀忽出片石方，双池丝刷□□□。□□溪深古坑远，论新品旧殊未遑。慷慨珍□意何永，更配番禺心字饼。归来喜欢举废典，春雨书楼深静。手钞羲经误未刊，尘清商鬲灰久寒。使烧团煤炙云母，旋滴清泉凝露Ж。点朱涂黄细商榷时有烟丝袅风幕。心融终日游圣涯，恍若置身天禄阁。”又十五徐从善《呈芸居》云：“生来稽古心，文士独知音。世事随年懒，诗愁入鬓深。梦抛三尺组，书敌几ぷ金。何以谋清隐，湖山风月林。”又三周端臣《奉谢芸居清供之招》云：“生平愧彼苍，得饱非耘种。自揆蔑寸长，居然叨薄俸。来桂玉地，幸了藜藿奉。日昨访芸居，见我如伯仲。剧谈辟幽荒，妙论洗沉痛。呼僮张樽，芳醪启春瓮。乃约屏膻荤，初筵俱清供。珠樱映翠荚，光色交浮动。佳境喜渐入，恺之未痴蠢。属厌荐春萌，隽永咀秋葑。黄独复登俎，味借蜂蜜重。翻怜少陵翁，山雪入吟讽。早韭晚菘辈，吾家所售用。列品不自珍，而与友朋共。雕盘放手空，适口颇恣纵。日暮雨催返，虚窗结清梦。寄语五侯鲭，从兹勿劳送。”宗之虽一书估，而声气广通。故诗狱赖郑丞相之力，仅坐流罪，流后不久即蒙赦还。据朱继芳《挽芸居》云：“不得来书久，那知是古人。近吟丞相喜，往事谏官嗔。身死留名在，堂空著影新。平生闻笛感，为此一沾巾。”丞相当谓清之，谏官当谓李知孝兴诗狱事。又《江湖后集》三周端臣《挽芸居》二首云：“天地英灵在，江湖名姓香。良田书满屋，乐事酒盈觞。字画堪追晋，诗刊欲遍唐。音容今已矣，老我倍凄凉。”“诗思闲逾健，仪容老更清。遽闻身染患，不见子成名。易箦终昏娶，求棺达死生。典型无复睹，空有泪如倾。”又黄文雷《挽芸居》云：“海内交游三十年，临分我到卧床前。西湖一叶惊先落，泪尽秋风松下阡。长安道上细哦诗，如此相思更有谁。芸叶一窗千古在，好将事业付佳儿。”又释芳庭《芸居秘校》五律云：“世上名犹在，闲情岂足悲。自怜吟日少，谁恨识君迟。兰阁人亡后，寒林月上时。十年青史梦，唯有老夫知。”合此数诗考之，陈起一生行实，可得其大概。其云“诗刊欲遍唐者”，今世所存书棚本《唐人诗集》，后题“临安府棚北大街睦亲坊陈道人书籍铺”，亦云“陈宅书籍铺”印行刊行者，多为起所刊也。其云“不见子成名”，是称陈解元之续芸，起死时尚未领解。其云“好将事业付佳儿”，是续芸已可继其业矣。而独不能定其为陈思者，按思所著《宝刻丛编》，前有绍定二年鹤山翁、绍定辛卯（四年。）陈伯玉二序。鹤山称为鬻书人陈思，陈伯玉则云都人陈思卖书于都市。又有残缺无撰人序，中存文数行，称思曰陈道人思。又著《书苑菁华》二十卷，亦鹤山翁序，仍称鬻书人陈思。思又著《书小史》十卷，前有谢愈修序，称为中都陈道人。思又著《海棠谱》三卷，（百川学海本。）题钱唐陈思。又著《小字录》一卷，（明万历己未沈弘正刻本。）题衔云“成忠郎缉熙殿国史实录院秘书搜访”。则思曾为殿院采书人，所著《宝刻丛编》前鹤山序在绍定二年，《海棠谱》自序在开庆改元，鹤山翁即魏了翁。《四库全书提要》载《两宋名贤小集》为陈思编者，前有魏了翁叙。此叙即以《书苑菁华》之鹤山翁伪改，知鹤山翁即了翁。据《瀛奎律髓》载赵师秀赠起诗方回附注云：“予丁未至行在所，至辛亥凡五年，犹识其人，且识其子。今近四十年，肆毁人亡，不可见矣。”以回语推之，丁未为宋理宗淳七年，递下四十年，则在元世祖至元二十四年丁亥。回著《虚谷集》中有《丙申正旦寿牟献之》诗，云与献之同庚，回盖生于理宗宝庆三年丁亥。丁未在行在识起时，方二十一岁。至元世祖至元丁亥，年六十一岁，是时宋亡已八年。《书苑菁华》鹤山序虽不题年月，以《鹤山文集》中《书鹤山书院始末》考之，书院建于宁宗开禧二年，丁本生父忧之时，自后遂称鹤山，则此序作于临安，应在理宗宝庆初年还朝后。《宝刻丛编》陈伯玉序题绍定辛卯，（四年。）《书小史》谢愈修题咸淳丁卯，《海棠谱》自序题开庆改元，皆在理宗前后三十七年之间。是时思既官成忠郎，又与名贤往来，何以周端臣诗有“不见子成名”之语？如此则思非起子，不待辨而明矣。《天禄琳琅书目后编》五宋板类《书苑菁华》下云：“陈思，临安人。其子起，刊《江湖集》。”颠倒前后，是又谬误之尤。顾起、思同为一时人，不独起刻唐诗，思自著各书可以引据。如今世行顾刻《南宋群贤小集》称陈起编，附刻《江湖后集》亦陈起编。而《四库全书》著录《江湖小集》九十五卷云旧本题宋陈起编；《江湖后集》二十四卷云“宋陈起编，原本久佚，从《永乐大典》录出”；又《两宋名贤小集》三百八十卷云“旧题宋陈思编，元陈世隆补，凡一百五十七家”。与顾云陈起编者不合，且《顾刻小集》中有《端平诗隽》，则其子续芸编刻。朱继芳《静佳乙稿》中即有《挽芸居》诗，《江湖后集》有周端臣、黄文雷《挽芸居》诗，则非起编原本，自不待言。起自著《芸居乙稿》一卷，亦在其内。既有《乙稿》，宜有《甲稿》在前，何以附刻己书不完不备？可见世行《群贤》、《江湖》诸集，屡经传录，残缺不全。《四库全书》于《乙稿》外，搜采《永乐大典》，得诗五十馀首入补遗，或即《甲稿》之佚，未可知也。大抵临安府棚北大街睦亲坊陈宅书籍铺，为陈起父子所开。其云陈道人者，当属之芸居。其云陈解元者，当属之续芸。至于陈思，但卖书开肆及自刻所著书，世行宋书棚本各书，于思无与也。睦亲坊在御街西首。宋周淙《乾道临安志》二坊市：“左二厢：睦亲坊、官巷。”又云“乐众坊、南棚巷，定民坊、中棚巷。”又施谔《淳临安志》七坊巷：“城内左二厢，定民坊、中棚巷，睦亲坊、宗学巷。”又潜说友《咸淳临安志》十九府城：“左二厢，睦亲坊、定民坊相对，俗呼宗学巷；定民坊、戒民坊相对，俗呼中棚巷。并在御街西首一带。”吴自牧《梦粱录》七禁城九厢坊巷条：“左二厢所管坊巷，定民坊即中棚巷，睦亲坊俗呼宗学巷。以上在御街西首一带。”据此，知陈宅书铺在御街西北，故其刻书印记称睦亲坊南。赵师秀赠诗云“门对官河水”，叶绍翁赠诗云“官河深水绿悠悠”，盖即施志之所谓西河，南至旱河头直北至众安桥止者也。《潜志。京城图》睦亲坊与近民坊平列，中隔御街。御街之对面即戒民坊一带。戒民坊一带之后即御河。河有棚桥，故此一带街巷皆以棚名。其街甚长，故分南棚、中棚两巷，尾至棚北大街。施、周两志属钱唐县界小河。（棚桥睦亲坊明时犹存，属仁和县。明嘉靖己酉沈朝宣《仁和县志》一街巷，东自羲和坊，西自寿安坊，自南至北，中间一直大道，乃宋时御街。其街东自南至北转西抵中正桥，其街西自南至北转西抵中正桥。而戒民坊、睦亲坊名隶属于下。睦亲坊下注：今立弼教坊，宋时有宗学。）其时宗学多立如此。故近处多书坊，而陈姓尤盛。同时有临安府鞔鼓桥南河西岸陈宅书籍铺，刻《容斋三笔》十六卷，见《天禄琳琅》二。（《五笔》当刻全，此仅存三笔耳。）又有临安府洪桥子南河西岸陈宅书籍铺者，刻唐《李建勋丞相集》二卷，见《瞿目》。《周志。桥梁类》有洪桥、鞔鼓桥。《施志》城内西河有鞔鼓桥，无洪桥。《潜志》二京城图亦止有鞔鼓桥，无洪桥。《周志》列洪桥于都亭驿桥、州桥二桥之后，阜民桥、过军桥、通江桥诸桥之前。《施志》城内大河六部桥，注云“旧称都亭驿桥”；过军桥，注云“小堰门里州桥”。州桥后有安永桥，注云“执政府前”。安永桥后有国清桥，国清桥后有通江桥。《潜志图》六部桥后为州桥，为通江桥。疑安永桥即洪桥易名，国清桥即阜民桥易名。至潜修志时，二桥久废，故不列于图也。二陈疑起、思一家，惜不知其名字。他日倘于宋人诗文集说部遇之，当为陈氏作世谱。如余氏勤有堂、万卷堂之外，有勤德堂、双桂书堂、余唐卿宅之类，岂非南宋闽、越书林两大世家也耶。

　　○南宋临安陈氏刻书之二陈思有从孙名世隆，字彦高者，著有《宋诗拾遗》二十三卷，《陆志》、《丁志》均有旧钞本。陆云：“世隆，字彦高，钱唐人。宋末书估陈思之从孙。顺帝至正中，馆嘉兴陶氏，没于兵。所著诗文皆不传，惟《宋诗补遗》八卷与《北轩笔记》一卷仅存。见《北轩笔记》所附小传。今此本二十三卷完善无缺，尚是明人钞本，则小传所云八卷，尚未见全书也。伏读《四库提要》云今《宋诗补遗》亦无传本，则是书之罕见可知。”《丁志》又有旧钞本《圣宋高僧诗选》三卷、《后集》三卷、《续集》一卷，钱唐陈起宗之编，末《宋僧诗补》三卷，乃宗之之孙彦高所辑。又精钞本《增广圣宋高僧诗选》五卷，钱唐陈起编。按今顾刻止有起所编《增广圣宋高僧诗选》前集一卷，板心题“僧甲”二字；《增广圣宋高僧诗选后集》三卷，板心有“僧后上”、“僧后中”、“僧后下”字；《增广圣宋高僧诗选续集》一卷，板心题“僧续”二字，核与《丁志》所载不同。而丁有《宋僧诗补》三卷，谓彦高为起孙，亦属误记。丁于《宋诗拾遗》二十三卷云“世隆为睦亲坊书估陈氏之从孙行”，不名起，亦不名思，但混称之曰陈氏。可知《丁志》不如《陆志》引据之有根，顾刻又不如旧钞之完备。闻《四库全书》奉天行宫、浙江文澜阁均有其全，惜不得好事者一钞出之，重刻行世也。

　　○宋陈起父子刻书之不同临安书棚陈氏所刻书，每卷后均刻字一行，其文亦详略不一。吾据宋李[B193]选周弼《汶阳诗隽》序，以称陈解元书籍铺、经籍铺者，属之起之子续芸。因推知单称陈道人、陈宅书籍铺、经籍铺者属之起。以宋人书证宋时事，似乎不谬。姑就今所传本见于藏书家志、记、目录、题跋者考之，有云“临安府棚北睦亲坊陈解元书籍铺刊行”者：宋郑清之《安晚堂集》七卷，见《浙录》、《丁志》；（影宋本，原十二卷，缺前五卷。《四库》同。）宋《林同孝诗》一卷，见顾刻《小集》、《吴跋》、《丁志》；（影宋钞本。）宋林希逸《竹溪十一稿诗选》一卷、陈必复《山居存稿》一卷、刘翼《心游摘稿》一卷、李[B193]《梅花衲》一卷，见顾刻《小集》。有云“临安府棚北大街睦亲坊南陈解元书籍铺刊印”者：宋张至龙《雪林删馀》一卷，见顾刻《小集》。有云“临安府棚北大街陈解元书籍铺印行”者：宋周弼《汶阳端平诗隽》四卷，见顾刻《小集》、《丁志》；（旧影宋本。）李[B193]《翦绡集》一卷，见顾刻《小集》。有云“临安府棚北睦亲坊巷口陈解元宅刊行”者：唐《王建集》十卷，见《缪续记》。（宋刻本。）有云“临安府陈道人书籍铺刊行”者：汉刘熙《释名》八卷，见《张志》、（宋刻本。）《孙记》、《陆志》；（明仿宋刻本。）唐康骈《剧谈录》二卷，见《四库书目提要》；（子部小说，影宋钞本。）宋释文莹《湘山野录》三卷、《续》一卷，见《黄赋注》；（元钞补宋刻本。）宋邓椿《画继》五卷，见《天禄琳琅后编》五；（宋板类。）宋郭若虚《图画见闻志》六卷，见《瞿目》、《黄书录》。（宋刻本。）有云“临安府陈道人书铺刊行”者：宋孔平仲《续世说》十二卷，见张元济藏书。（影宋钞本，“临安府陈道人书铺刊行”十字为隶书木牌记。）有云“陈道人书籍铺刊行”者：宋无撰人《灯下闲谈》二卷，见《瞿目》、《学部馆目》。（传写宋本。）以上确为续芸所刻。有云“临安府棚北大街睦亲坊南陈宅书籍铺刊行”者：唐《韦苏州集》十卷，《唐求诗》一卷，见《杨录》、（宋刻本。）《丁志》；（明仿宋刻本。）宋李[B193]《梅花衲》一卷，见《瞿目》；（此别一本，与顾刻不同。）刘过《龙洲集》一卷，见顾刻《小集》。有云“临安府棚前睦亲坊南陈宅书籍铺刊行”者：唐《李群玉诗集》三卷、《后集》五卷，见《张志》、《瞿目》。（影宋钞本。）有云“临安府棚北大街陈宅书籍铺刊行”者：宋姜夔《白石道人诗集》一卷，见《孙记补遗》；（影宋钞本。）宋王琮《雅林小稿》一卷，戴复古《石屏诗续集》四卷，见《丁志》。（均影宋钞本。）有云“临安府陈氏书籍铺刊行”者：宋俞桂《渔溪诗稿》二卷，见《丁志》。（影宋钞本。）有云“临安府棚北大街睦亲坊南陈宅书籍铺印”者：唐《张诗集》一卷，见《瞿目》、（旧钞本。）《黄赋注》。（宋刻本。）有云“临安府棚北睦亲坊南陈宅书籍铺印”者：唐《周贺诗集》一卷，见《瞿目》、（宋刻本。）《陆志》、《丁志》；（均影宋钞本。）李中《碧云集》三卷，见《张志》、《陆志》；（宋刻本。）唐女郎《鱼玄机诗》一卷，见《黄赋注》、（宋刻本。）《丁志》。（影宋钞本。按是书嘉庆庚午云间沈氏有仿刻本，光绪甲午元和江氏亦仿刻，己亥德辉又据宋本影刻。）有云“临安府睦亲坊南棚前北陈宅书籍铺印”者：宋陈允平《西麓诗稿》一卷，见顾刻《小集》。有云“临安府棚前北睦亲坊南陈宅经籍铺印”者：梁《江文通集》十卷，见《陆续跋》；（宋本。）唐《李贺歌诗编》四卷、《集外诗》一卷，见《瞿目》；（影宋钞本。）《孟东野诗集》十卷，见《黄记》、（校宋旧钞本。）《丁志》、（明弘治翻宋刻本。）《黄续记》、（明初墨格绵纸钞本。）《陆续跋》、《陆志》；（毛氏影宋钞本，每叶二十行，行十八字。）韦庄《浣花集》十卷，见《陆续跋》。（宋刻本。）有云“临安府棚北大街睦亲坊南陈宅书籍铺印行”者：唐《罗昭谏甲乙集》十卷，见《杨录》。有云“临安府睦亲坊陈宅经籍铺印”者：唐《朱庆馀诗集》一卷，见《黄赋注》、《黄书录》、《瞿目》；（宋刻本。）宋赵与时《宾退录》十卷，见刘喜海评本钱大昕《竹汀日记》、《陆志》、《丁志》、（影钞宋本。）《缪记》。（近已仿刻入《对雨楼丛书》中。）有云“临安府棚北大街陈宅书籍铺印行”者：唐李咸用《李推官披沙集》六卷，见《杨志》、《杨谱》；（宋刻本。）宋岳珂《棠湖诗稿》一卷，见《瞿目》、（影宋钞本。）《丁志》；（宋刻本。）宋高九万《菊间小集》一卷，戴复古《石屏诗续集》四卷，见顾刻《小集》。（戴集，前《丁志》作“刊行”，恐系影钞之误。）有云“临安府棚北大街睦亲坊南陈宅刊印”者：唐《常建诗集》二卷，见《天禄琳琅后编》六。（宋刻本。）以上确为起所刻。盖续芸所刻多说部、宋人集；起所刻多唐人集，以周端臣挽起诗“诗刊欲遍唐”之句，可取证也。至道人虽起、思二人之通称，然二人刻书大有分别，且道人为鬻书者之通称，不必专为思，亦不必专为起。《瀛奎律髓》方回注，当时为贾似道编管者，又一小陈道人。然则陈宅之起，不能混解元之续芸，亦显然矣。《天禄琳琅》二于《容斋随笔》下云：“陈思在大街，陈起在睦亲坊，即今弼教坊。”此由未得尽见起父子所刻诸书，故为此意度之词耳。

　　●卷三○宋司库州军郡府县书院刻书宋时官刻书有国子监本，历朝刻经、史、子部见于诸家书目者，不可悉举。而医书尤其所重，如王叔和《脉经》、《千金翼方》、《金匮要略方》、《补注本草》、《图经本草》五书，于绍圣元年牒准奉圣旨开雕，于三年刻成。当时所谓小字本，今传者有《脉经》一种，见《阮外集》。绍兴年间重刊，仍发各州郡学售卖。既见其刻书之慎重，又可知监款之充盈。天水右文，固超逸元、明两代矣。此外有：崇文院本。咸平三年刻《吴志》三十卷，见《黄记》、《陆志》。天圣二年刻《隋书》八十五卷，见《陆志》。天圣中刻《齐民要术》十卷，见《杨志》。（存残本三卷。）天圣七年准敕雕造孙等《律》文十二卷、《音义》一卷，见《阮外集》、《瞿目》。（影钞宋本。）宝元二年刻贾昌朝《群经音辨》七卷，见《彭跋》。

　　秘书监本。元丰七年赵彦若校刻《张邱建算经》三卷，唐王孝通《缉古算经》一卷，见《四库书目提要》。

　　德寿殿本。刻刘球《隶韵》十卷，见《阮外集》。（云：“第十卷末行有‘御前应奉沈亨刊’七字。董其昌定为德寿殿本，似未真确。”德辉按：董说是也，沈亨当是御前供奉刻字匠人。）

　　左廊司局本。淳熙三年刻《春秋经传集解》三十卷，见《天禄琳琅后编》三、陈《简庄随笔》。（后刻印记云：“淳熙三年四月十七日，左廊司局内曹掌典秦玉桢等奏闻：《壁经》、《春秋》、《左传》、《国语》、《史记》等书，多为蠹鱼伤牍，不敢备进上览。奉敕用枣木椒纸各造十部。四年九月进览。监造臣曹栋校梓。司局臣郭庆验牍。”）

　　两浙东路茶盐司本。熙宁二年刻《外台秘要方》四十卷，见《黄书录》、《陆志》、《陆跋》。绍兴三年刻《资治通鉴》二百九十四卷，见《瞿目》、《丁志》。刻扬雄《太玄经》十卷，见《四库书目提要》。绍兴丙辰（六年。）刻《事类赋》三十卷，见《杨谱》。无年号刻《唐书》二百卷，见《黄书录》、《瞿目》。（宋刻残本。）

　　两浙西路茶盐司本。绍兴辛未（二十一年。）刻《临川王先生文集》一百卷，见《瞿目》、（宋刻本。）《丁志》。（元刊本。）

　　两浙东路安抚使本。乾道戊子（四年。）洪适刻《元氏长庆集》六十卷，见《陆志》、《丁志》。（明仿宋本。）

　　浙东庾司本。无年号刻桑世昌《兰亭考》十二卷，见《瞿目》。（影钞宋本。）

　　浙右漕司本。刘敏士刻刘牧《易数钩隐图》三卷，附《遗论九事》一卷，见《四库书目提要》。

　　浙西提刑司本。淳熙己亥（六年。）刻《作邑自箴》十卷，见《瞿目》、《缪续记》。（影钞宋本，云：卷末有“淳熙己亥中元浙西提刑司刊”一行。）

　　福建转运司本。绍兴十七年刻《太平圣惠方》一百卷，见《丁志》。（依宋刻钞本，云：太平兴国三年，内出亲验名方千余首，更诏医局各上家传方书，命王怀隐等校勘编类，淳化三年书成。绍兴中刻本，末载：“福建路转运司命将国子监《太平圣惠方》一部，一百卷，二十六册，计三千五百三十九版，对证内有用药分两及脱漏差误共壹万余字，各已修改开版，并无讹舛。于本司公使库印行。绍兴十七年四月日。”次列校刊各官名。

　　潼州转运使本。淳熙乙巳（十二年。）刻大字本《三国志》，见丰道生《真赏斋赋》。（未详卷数。）

　　建安漕司本。绍兴癸酉（二十三年。）黄讠乃刻其父伯思《东观余论》不分卷，（每叶二十行。每行二十字。）见傅沅叔增湘藏书。嘉定庚午（三年。）刻黄伯思《东观馀论》二卷，见《孙记》。（明项笃寿万卷堂仿宋刻本，云后有“建安漕司刻梓”六字。）开庆改元汤汉刻《西山先生真文忠公读书记》甲集三十七卷，乙集十六卷，丁集八卷，见《陆志》。

　　福建漕司本。无年号吴坚刻《胡子知言》一卷、《后录》一卷，见《天禄琳琅》六。（元翻宋本。）《张子语录》三卷、《后录》三卷，《龟山先生语录》四卷、《后录》二卷，见《瞿目》。（云卷末有“后学天台吴坚刊于福建漕治”二行。）

　　淮南东路转运司本。淳庚戌（十年。）刻《徐积节孝先生文集》三十卷，见《天禄琳琅后编》六。（前有王亨序，结衔称“淮南东路提点刑狱公事兼淮南东路转运判官”。）

　　荆湖北路安抚使本。绍兴十八年刻《建康实录》二十卷，见《张志》、《杨录》、《陆志》、《丁志》。（明影宋本。）

　　湖北茶盐司本，亦称湖北庾司本。庆元二年修、淳熙二年补刻绍熙茶盐提举司本《汉书》一百二十卷，见《钱日记》、《陆志》、《陆跋》。

　　广西漕司本。绍圣三年刻王叔和《脉经》十卷，见《杨志》。

　　江东仓台本。淳熙庚子（七年。）刻洪适《隶续》二卷，见《四库书目提要》。（云乾道戊子，始刻十卷于越。淳熙丁酉，范成大又为刻四卷于蜀。其后二年己亥，德清李彦颖又为增刻五卷于越。其明年庚子，尤袤又为刻二卷于江东仓台。辇其版归之越，前后合为二十一卷。）

　　江西计台本。淳熙八年钱佃刻《荀子》杨亻京注二十卷，见《黄书录》。

　　江西漕台本。淳熙九年尤袤刻荀悦《申鉴》一卷，见《陆志》。（明翻宋本。）邱宗卿刻《吕氏家塾读诗记》三十二卷，见《天禄琳琅后编》二、《瞿目》。

　　淮南漕廨本。嘉定乙亥（八年。）王大昌刻钱文子《补汉兵志》一卷，见鲍廷博知不足斋重刻本。

　　广东漕司本。宝庆乙酉（元年。）刻《新刊校定集注杜诗》三十六卷，见《天禄琳琅》三、《黄赋注》、《黄书录》、《瞿目》。（云即陈氏《书录》所谓福清曾噩刻板五羊漕司载为善本者也，每卷末有宝庆乙酉广东漕司锓梓及校勘各官衔名。）
  </div>
  <div class="pagination">
   <span class="current-page">
    1
   </span>
   <a href="书林清话_page2.html">
    2
   </a>
   <a href="书林清话_page3.html">
    3
   </a>
   <a href="书林清话_page4.html">
    4
   </a>
   <a href="书林清话_page5.html">
    5
   </a>
   <a href="书林清话_page6.html">
    6
   </a>
   <a href="书林清话_page7.html">
    7
   </a>
   <a href="书林清话_page8.html">
    8
   </a>
   <a href="书林清话_page9.html">
    9
   </a>
   <a href="书林清话_page10.html">
    10
   </a>
   <a href="书林清话_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
