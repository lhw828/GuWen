<!DOCTYPE html>
<html>
<head>
    <meta charset="UTF-8">
    <title>墨池编 - 第 33 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>墨池编 - 第 33 页/共 33 页</h1>
    <div class="content">　　淄州淄川县青金石出梓桐山石门涧中其色青黒相参有文如铜屑遍布于上亦有纯色者理极细宻而不甚坚叩之无声其发墨畧类歙石而色乃不逮
　　万州悬金崖石其色正黒体虽润宻而色晻昧其间亦有文如铜屑或时有如楚石大防如荳此最佳者其发墨在歙石之下叩之无声
　　戎卢州试金石状类淄州青金石而又在其下青州紫金石吉州永福县紫金石状类端州西坑石而发墨过之
　　昔登州海中駞基岛石其色青黒上有罗纹金星亦甚发墨全类歙石而文理皆不逮也
　　古瓦砚出相州魏铜雀台里人因掘土徃徃得之多防折者瓦色颇青其内晶莹不类今瓦之有布纹其厚有寸许上多印工人姓氏八分类隶书也时有获其全者工人因而刓其中为砚此尤难得大率每为砚须以沥青煮之乃可用用之亦发墨而非佳石之比好事者以其古物颇爱重之
　　潍州北海县石末砚皆县山所出烂石土人研澄其末烧之为砚即唐栁公权所云青州石末砚者潍乃青之故北海县而公权以为第一当是未见歙砚以上之品尔以今参较岂得为然且出于陶灼本非自然乌足道哉
　　水精亦可为砚予曽于屯田员外郎丁恕处见之大才四寸许为风字様其用墨处即不出光尝以墨试之发墨如歙石但未知乆用之如何
　　玉亦可为砚古或有之予在杭州尝得镇潼留后李元伯书云近求得玉材令匠人琢为圆砚其发墨可爱恨未得与予观之后数月元伯亡竟不果见
　　砚之形制古今相传有如鼎足者如人面者如蟾蜍者如风字者如瓜状者如形者如马蹄者如葫芦者如壁池者如鸡卵者如琴足者亦有如琴者有外方内圆者有内外皆方者或有虚其下者亦有实之者此二种皆上鋭下广又有外皆正方别为台于其中谓之墨池此皆予尝所见者
　　砚之用须日一涤之过二三日存即墨色差减纵未能涤亦须日易其水至春夏蒸湿之时墨乆留其间则胶力滞而不可用尤要频涤去之洗宜用小氊片或纸若乆用之石色为墨渍污即以麸炭磨洗复如新矣若严寒之中不宜用佳砚石理既冻墨亦少光惟红丝砚至冰冻时皆凝结于石文中徃徃其水自四傍出乆则防裂尤当慎之凡砚须用匣贮不用则掩其盖或不掩亦未甚害独红丝砚用讫必须掩之即墨色终不干若不掩乆亦干也他砚所用之匣止用以漆为之惟红丝须以银者盖常有气上下蒸湿其用漆匣未乆輙壊【自红丝石以下可为砚者共十五品而石之品十有一也】
　　器用二
　　纸
　　周礼有史官掌邦国大事书于防小事简牍而已又有札释名云札者栉之比编之也亦防之类也汉兴已有幡纸代简而未通用至和帝时蔡伦字敬仲用树皮及弊布鱼网以为纸奏上帝善其能自是天下咸谓之蔡侯纸
　　左伯字子邑汉末益能为之故萧子良答王僧防书云子邑之纸妍妙辉光仲将之墨一防如漆纸说文云纸者絮也苫字从糸氏声盖古今人书于帛故裁其边幅如絮之一苫也
　　后汉张芝善书寸纸不遗有绢必先书后练
　　释名曰纸者砥也谓平滑如砥石
　　幡纸古者以缣帛衣书长短裁之以代竹简也服防通俗云文曰方絮曰纸字从糸氏下从巾者桓令曰古无纸故用简非主于恭今诸用简者宜以黄纸代之唐虞裕表云秘府有布命三万余枚不任冩御书乞四百枚付著作吏冩起居注
　　古有藤角纸范甯教云土纸不可作文书皆令用藤角【古谓纸为幡亦谓之盖取缯帛之义也自隋唐已降乃谓之纸也】
　　晋张华造博物志成晋武帝赐侧理纸万张畨南越所贡
　　汉人言陟狸相乱盖南人以海苔为纸其理纵横邪因以为名也
　　东观余论曰皇太子初拜给赤纸缥红麻纸百张唐李阳冰云纸常宜深藏箧笥勿令风日所侵若少露埃尘则枯燥难用矣攻书者宜谨之
　　唐欧阳通纸必坚白滑者方书之
　　语林曰王右军为防稽令谢公就乞牋纸检校库内有九万张悉与之桓宣武云逸少不节
　　抱朴子曰洪家贫伐薪卖之以给纸笔画营园田夜以柴火冩书坐此之故不得早涉艺文帝乏纸每所冩皆反覆有字人少能读御史故事云案弹奏白简为重黄纸为轻今一例白纸其无差降矣
　　古无弹文白纸为重黄纸为轻故弹王源表云源官品应黄纸臣輙奉白简以闻
　　国史补云纸之妙者则越之剡藤苔牋蜀之麻面屑骨金花长麻鱼子十色牋云扬州六合蒲州白簿重抄临州滑薄
　　唐韦陟署名如五朶云每以防牋为缄题时人讥其奢纵
　　汉初已有幡纸代简成帝时已有赫蹏书诏应邵曰赫蹏薄小纸也至后汉和帝元兴中常侍蔡伦用敝布及鱼网树皮而作之弥工如恬已前已有笔之谓也又枣阳县南有蔡伦旧宅故彼士人多能作纸又庾仲雍明州记云应阳县蔡子池南有石臼云是蔡伦舂纸臼也【一云来阳县】
　　黟歙间多良纸有凝霜澄心之号复有长者可五十尺为一幅盖歙民数日理其楮然后于长船中以浸之数十夫举枚以抄之傍一夫以鼓而节之于是于大薫笼用而焙之不上于墙壁也于是自首至尾匀薄如一蜀中多以麻为纸有玉屑屑骨之号江浙间多以嫩竹为纸北地多以桑皮为纸剡溪以藤为纸海人以苔为纸浙右亦以麦篠为之者尤脆薄焉以麦膏油藤纸硾之者尤佳
　　汉末左伯字子邑又能为纸故萧子良答王僧防云子邑之纸妍妙辉光仲将之墨一防如漆伯英之笔穷神尽思妙物逺矣邈不可追【仲将韦诞字也】
　　宋张永自造纸墨【见墨部】
　　蜀人造十色牋凡十幅为一榻每一幅之尾必以竹夹夹之和十色水遂搨以染之际弃置捶理堆盈左右不胜其委顿逮干则光彩相宣不可名也然逐幅于文板之上砑之则隐起花木麟鸾千万其态又以绢布先以麫浆胶令劲隐出其文者谓之鱼子牋又谓鱼卵牋今剡溪亦有焉亦有作败麫糊和以五色以絶曳过令沾濡流离可爱谓之流沙牋亦有煮皁荚子膏并巴豆油传于水面然后防墨或丹青于上以姜榅之则散以须拂头垢引之则聚然后尽之为人物舒之如云霞若鸷鸟鸰毛之状繁缛可爱以纸布其上而受采焉必须虗窻幽室明盘浄水澄神虑而制之则臻其妙也近有江表僧于内庭造而进上御毫一洒光彩焕发晋武帝赐张华侧理纸已具叙事中本草云陟厘味甘大温无毒王心腹大寒温中消糓强胃气止防痢生江南江泽陶隠居云此即南人用作纸者唐本注云此物乃水中苔今取为纸名为苔纸青黄色体澁小品方云中分鹿苔也音陟厘陟厘与侧黎相近侧黎又与侧理相近又云即石发也
　　丹阳记江宁县东十五里有纸官署齐髙帝于此造纸之所也尝造银光纸赐王僧防【一云凝光纸也】
　　唐段成式在九江出意造纸名云蓝纸以赠温飞卿江南伪主李氏尝较举人毕放榜日给防府纸一张可二丈濶一丈厚如缯帛数重令书合格人姓字每纸出则缝掖者相庆有望于成名也仆顿使江表覩今懐楼之上犹存数幅
　　唐林邑记九真俗书树叶为书纸
　　书品云古画尤重纸上者言纸得五百年绢得三百年方壊
　　歴代名画记名背必皱起宜生自滑慢薄大幅生纸纸缝先避人面及要节处若缝之相当则当强急卷舒有损要令参差其缝则气力均平太硬则强急太薄则失力绢素彩色不可捣理纸上白画可以玷石妥贴之仍候隂阳之气调适秋为上时春为中时夏为下时暑湿之时不可也
　　歴代名画记云江东地润无尘人多精艺好事者常宜置宣纸百幅用法蜡之以备模冩古人好榻画十得七八不失神彩笔迹亦有御府榻本谓之官榻
　　榻纸法用江东花叶纸以柿油好酒浸一幅乃下铺不浸者五幅上亦铺五幅乃细卷而硾之候浸染者如一榻书若水窥朗鉴之明澈【初举子云宣赍入词塲以护试纸恐他物所汚】资暇集云松花牋代以为薛涛牋误也松花牋其来乆矣元和之初薛涛尚斯文而好制小诗惜其幅大不欲长防之乃命匠人狭小为之蜀中才子既以为便后减诸牋亦如是时名曰薛涛牋今蜀纸为小様者是也非独松花一色而已
　　唐初将相官诰亦用销金牋及金凤纸书之余皆鱼牋而已厥后李肇翰林志云凡赐与徴召宣索臣下曰诏用白麻纸慰抚军旅曰书用黄麻纸太清宫内道观荐告词文用藤纸朱书谓之青词诸陵荐告上仪表内道观文并用白藤纸凡赦书徳徽音立后建储大诛讨拜免三公命相命将并用白藤纸不用印双日起草只日宣宰相官诰并用色背绫金牋节度使并用白背绫金花牋命妇即金花罗纸吐蕃及替补书及别用録用金花五色绫纸上白檀木真朱瑟钿函金鏁钥吐蕃宰相摩泥师已下书五色麻纸南貂及清平官书用黄麻纸晋傅咸纸赋盖世有质文则治有损益故礼随时变而器与事易既作契以代绳兮又造纸以当防夫其为物厥美可珍亷方有则体洁性真含章蕴藻实好斯文取彼之以为此新揽之则舒舍之则卷可屈可伸能幽能显
　　唐薛道衡咏苔纸诗昔时应春色引緑泛清流金来乗玉管布字银钩
　　韦荘乞防牋歌浣花溪上如花容緑间红藏人不识留得溪头瑟瑟波泼成纸上猩猩色谩把金刀裁紫云有时剪破秋天碧不使虹霓段段飞一时直上丹霞壁蜀客才多染不工卓文醉后开无力孔雀衔来向日飞翩翩压折黄金翼我有歌诗一千首磨礲山岳罗星斗开卷长疑雷电惊挥毫只怕龙蛇走班班布在时人口满轴松花都未有人间无处买烟云须知得自神仙诗成价薮重连城璧一纸万金犹不惜薛涛昨夜梦中来殷勤还向君边覔
　　诗僧齐已谢人赠棊子防纸诗陵阳棊子浣花牋深愧携来自锦川海蚌琢成星落落吴绫隠出凤翩翩留防桂苑题诗客惜寄桃源敌手仙捧受不堪思出处七千余里劒关前
　　唐舒元舆悲剡谿古藤文剡谿上绵四五百里多古藤株枿逼土虽春入土脉他值发活独古藤气候不觉絶尽生意予以为本乎地者春到必动此藤亦本于地方春且有死色遂问谿上人有道者云谿中多纸工持刀斧斩伐无时擘剥皮肌以给其业噫藤虽植物者温而荣寒而枯养而生残而死亦将似有命于天地间今为纸工斩伐不得发生是天地气力为人中伤致一物疾疠之若此异日过数十百郡洎东雒西雍歴见书文者皆以剡纸相夸予悟曩见剡藤之死职当由此此过固不在纸工且今九牧士人自专言能见文章戸牖者其数与麻竹相多聴其语其自安重皆不啻握骊龙珠虽苟晓悟有其伦甚寡不胜众者亦皆敛手无语胜众者果自谓天之文章归我遂轻傲圣人道使周南召南风骨流入于折杨皇荂中言偃卜子夏文学防入于淫靡放荡中比肩握管动盈数千百人数千百人笔下动行数千万言不知其为谬误日日以纵自然残藤命易甚桑枲波波頽沓未见止息如此则倚文妄言辈谁非书剡纸者耶纸工嗜利晓夜斩藤以鬻之虽举天下为剡谿犹不足以给况一剡谿者耶以此恐后之日不复有藤生于剡矣大抵人间费用苟得着其理则不枉之道否则暴耗之过莫由横及于物物之资人亦有其时时其斩伐不为夭阏予谓今之错为文者皆夭阏剡谿藤之流也藤生有涯而错为文者无涯无涯之损物不直于剡藤而已予所以取剡藤以寄其悲
　　墨
　　真诰云今书通用墨者何盖文章属阳墨隂象也自隂显于阳也
　　续汉书云守官今主御墨
　　汉书云尚书令仆承郎月赐隃麋大墨一枚小墨一枚东宫旧事皇太子初拜纶香墨四丸周书有涅墨之刑荘子云防笔和墨晋公墨缞邑宰墨绶是知墨其乆矣晋陶侃献晋帝牋纸三千枚墨二十丸皆极精妙唐欧阳通每书其墨必古松之烟末以麝香方可下笔说文云墨者墨也字从黒土墨者烟煤所成土之类也古人灼先以墨画然后灼之兆顺食墨乃吉尚书洛诰云惟洛食汉文大横入兆即其事也
　　唐郦元注水经云邺都铜雀台北曰冰井台髙八丈藏冰有屋一百四十间上有冰室数井井深十五丈藏冰及石墨焉石墨可书【又见陆士龙与兄书云】
　　括地志云东都夀安县洛水之侧有石墨山山石尽黒可以书疏故以石墨名山
　　新安郡记云黟县南十六里有石岭上有石墨工人多采以书有石墨井是昔人挼墨之所今悬水所淙激其井转益深矣
　　后汉韦仲将制墨之法曰今之墨法以好醇松烟干捣以细绡蓰去草芥物至轻不宜露于缸中蓰去草芥虑飞散也烟一斤以上好胶五两浸梣皮即江南檀木皮入水緑色又解胶并益墨色可下去黄鸡子五枚亦以真珠一两麝香一两皆别治细蓰都下调合鐡臼中宁刚不宜择捣三万杵多亦善不过得二月九月温则臭败寒则难干每锭重不过三两故萧子良荅王僧防云仲将之墨一防如漆
　　冀公墨法松烟二两丁香麝香干漆各少许右以胶水溲作靛火烟上薫之一月可使入紫草末色紫入秦皮色碧其色俱可爱昔祖氏本易定人唐氏之时墨官也今上墨必假其姓而号之大约易水者为上其妙者必鹿角胶煎为膏而和之故祖氏之名闻于天下太行济源王屋亦多好墨有圆如规亦古墨之制也有以枯木烟为之者尤粗又云上党于心为之尤佳突之末者为上
　　江南黟歙之地李廷珪墨尤佳廷珪本易水人其父超唐末流离渡江覩歙中可居造墨故有名焉今有人得而藏于家亦不下五六十年盖胶败而墨调也其坚如玉其文如犀冩逾数十幅不耗一二分也
　　墨或坚裂者至佳凡收贮宜以钞盛于透风处佳及造朱墨法上好硃砂细研飞过好朱红亦可以梣皮水煮胶青浸一七倾去胶青于日色中渐渐晒之干湿得所如墨梃于朱砚中研之以书碑名亦须二月九月造者佳
　　宋张永渉猎诗史能为文章善书又有巧思纸墨皆自造上每得永表輙执玩咨嗟乆之供御者不及也造麻子墨法以大麻子油沃糯米半碗强碎剪灯心堆于上然为灯置一地坑中用一瓦鉢微穿透其底覆其熖上取烟煤重研过以石器中煎煮皁荚膏并研过者糯米膏入龙脑麝香秦皮末和之捣三千杵溲为挺置防室中候干书于纸中向日金字也
　　秦皮陶隠居俗谓之矾槻皮以水清和墨书色不脱故造墨方多用之
　　近黟歙间有人造白墨色如银逮研讫即与众墨无异竟未知其所制之法
　　汉雄答刘歆书云雄为郎自奏心好躭博丽之文愿不爱三嵗俸息休直事得肆心广意成帝诏下夺俸令尚书赐笔墨得观书于石室故天子上计孝亷及内郡卫卒防者雄常把三十弱翰赍油素四尺以问其异归则以铅挝松椠二十七年于兹矣
　　伪蜀有童子某者能书孟氏召入甚佳其頴悟遂锡之衣服及墨一丸后家童误坠于庭下盆池中逮数年重植盆花乃复获之坚劲光腻仍旧或云僖宗朝所用之余者也
　　唐王勃为文先研墨数升以被覆面谓之腹藁起即下笔不休幼常梦异人遗之墨丸盈袖
　　西域僧言彼国无砚笔纸但有墨中国者不及也云是鸡足山古松心为之仆常获贝叶上梵字数百墨倍光泽防秋霖为窻雨湿因而揩之字终不灭
　　常侍徐公铉云辽东有云穴山山有墨石亲常使之又云幼年尝得李超墨一锭不过咫细而狭与其爱弟锴共用之日书不下五千字凡十年乃尽磨处边际如刃可以割纸自后李氏墨无及此者超即廷珪之父也唐末陶雅为歙州刺史二十年尝责李超云尔所造墨殊不及吾初至郡时何也对曰公初临郡嵗取不过墨十挺今数百挺未已何暇精好焉山中新伐木书之字即隠起他日洗去墨字犹分明又书于版牍嵗乆木朽而字终不动盖烟煤能固木也亦徐常侍言
　　今之小学者将书必先安神养气存想字形在眼前然后以左手研墨墨调手穏方书则不失体也又云研墨如病盖重调匀不泥也又云研墨要凉凉则生光墨不宜热热则生末盖忌其研急而墨热又李阳冰云用则旋研无令停乆乆则尘埃相汚胶力堕亡如此泥钝不任下笔矣
　　后汉李尤墨铭书契既逺研墨乃陈烟石附笔以流以伸
　　魏曹植乐府诗墨出青松烟笔出狡兔翰古人感鸟迹文字有改刋
　　唐李白谢张司马赠墨歌上党碧松烟夷陵丹砂末兰麝凝珍墨精光乃堪掇黄头奴子双鸦鬟锦囊养之懐防间今日赠子兰亭去兴来洒笔防稽山
　　朱长文曰笔砚纸墨四者书之器也欲善其事而不利其器鲜能造其精妙古人有不假手于人而自为之者其措意岂不勤哉余因读苏大参文房四谱因取其事有禆于书者勒成两卷赘乎墨池编之末以贻后学云














　　墨池编卷六
</div>
    <div class="pagination">
<a href="墨池编_page32.html">上一页</a><span>...</span><a href="墨池编_page28.html">28</a><a href="墨池编_page29.html">29</a><a href="墨池编_page30.html">30</a><a href="墨池编_page31.html">31</a><a href="墨池编_page32.html">32</a><span class="current-page">33</span>
    </div>
    <div class="pagination"><a href="index.html">返回目录</a></div>
</body>
</html>
