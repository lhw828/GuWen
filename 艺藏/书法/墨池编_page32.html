<!DOCTYPE html>
<html>
<head>
    <meta charset="UTF-8">
    <title>墨池编 - 第 32 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>墨池编 - 第 32 页/共 33 页</h1>
    <div class="content">　　嵩阳帖【苏轼书】
　　白雀帖【在昆山周氏】
　　修内史帖【在无锡华氏】
　　梦奠帖【宋米元章书在嘉兴项氏】
　　顾善夫杂帖【元赵孟頫书在昆山陶氏】
　　万玉斋帖【在苏州毛氏】
　　急就章帖【在松江陆氏】
　　重刻太清楼帖【在昆山张氏不全本】
　　林藻帖【在苏州】
　　篝灯帖【文徴明书在苏州】
　　石湖书院记【王宠书入妙品在苏州】
　　橘颂帖【宋苏轼书刻于苏州】
　　碎金帖【庭洞山屠思诚集元赵孟頫书】
　　欣赏斋帖【在无锡华氏】
　　右军心经
　　懐素圣母帖
　　圣教序【俱刻在夀光李氏】
　　二体千文【文徴明书在苏州张氏】
　　出师表【文徴明书在上虞葛氏】
　　原道
　　封建论【文徴明书入妙品在苏州朱氏】
　　春榜开元记【文徴明书在东山张氏】
　　文徴明临黄庭经
　　文徴明临洛神赋
　　文徴明临兰亭叙【俱在苏州文氏家藏】
　　四体千文帖【文徴明书在苏州杜氏】
　　义瑞堂帖【在四明薛氏】
　　索靖出师颂【在苏州文氏】
　　早朝诗十六首【文徴明书在福建晋江蔡氏】
　　赤壁赋【文徴明书一在无锡俞氏一在苏州郭氏】
　　道徳经【文徴明书在嘉兴项氏】
　　缺角兰亭帖【在苏州文氏】
　　禇摸兰亭帖【在苏州文氏】
　　黄庭类体书诀
　　十七帖类体书诀【俱在四明薛氏】
　　钱处士墓志【王谷祥撰并书入妙品在苏州】
　　徐有贞草书【刻于苏州王氏】
　　甓所铭【文徴明书在南京】
　　吴县令阳山宋公去思碑【王谷祥撰文徴明书入妙品在吴县】
　　常熟县新城记【瞿景淳撰文徴明书在常熟】
　　归氏堡记【文徴明书在常熟】
　　关王庙碑【陆之裘撰许初书入神品在太仓】
　　震山朱公治水功成颂【周天球撰并书入神品在徐州】
　　来张亭记【彭年书在苏州】
　　石川张公六十夀颂【彭年撰并书在昆山】
　　归去来兮辞【陆师道书仿顔体入妙品在苏州】
　　梧州知府张公神道碑【文徴明书在南昌】
　　朱长文曰名者圣人之所以励中人也朝着之臣以忠义相髙丘壑之士以志操自任至于建一事创一物皆欲冀以传后及夫释老之流亦欲思着其言教知名之可贵也人生天地间如晨飚石火之速年跻七旬者几希而名垂无穷是亦可尚也已是故古之君子思物之乆而可托者莫过乎金石书之勒石垂以不朽视今视昔谅同此心然而风日之所消烁樵牧之所轥轹陵谷之所迁易丘墓之所湮昧不可胜数或磨灭无闻或刓缺莫辩重可叹也考之石刻始于周而行于唐而周秦之迹仅存一二汉隶时见于郡国唐碑不可胜数又不知千百世后所遗者复几何耶余乃据所见闻载録于左俾好竒者或可以求之也其不在録者更多矣余不能悉知尔【宋以前碑刻考朱伯原采録间多脱误晨为之订次宋以后碑刻考并法帖晨窃増入仅补阙简敢逞管见援笔评人也耶乃据衡山南禺二公平日所传品格不差寔与天下公论大合更冀同志髙贤入室右军者一考详之】器用一
　　笔
　　释名曰笔述也谓述事而言之又成公绥曰笔者毕也能毕举万物之形而序自然之精也又墨薮云笔者意也意到则笔到焉楚谓之聿吴谓之不律燕谓之弗秦谓之笔笔字从聿竹郭璞曰蜀人谓笔为不律虽曰恬制笔而周公作尔雅授成王而已云简谓之札不律谓之札不律谓之笔减谓之防又尚书中候立圆出周公缓管又夫子絶笔于获麟庄子云防笔和墨是知古笔其来乆矣又虑古之笔不论以竹以毛以木但能染墨成字即呼之为笔也昔恬之作秦笔也以柘木为管以鹿毛为柱以羊毛为被所以苍毫非为毫竹管也见崔豹古今注秦之时并吞六国灭前代之美故恬独称于时【又史记云始皇令恬与太子扶苏筑长城恬取中山毛造笔令判案也】
　　西京杂记云汉制天子笔以错寳为跗【音夫】毛皆以秋兔毫官师路扈为之又以杂寳为匣厠以玉璧翠羽皆值百金又汉书云尚书令仆射丞相郎官月给大笔一双篆题云北官工作
　　王子年拾遗云张华造博物志成晋武帝赐麟角笔管此辽西国所献也
　　世说王羲之得用笔法于白云先生先生遗之防须笔又云钟繇张芝皆用防须笔
　　景龙文馆集云中宗令诸学士入甘露殿其北壁列书架上见其书学士等畧新序说苑盐鐡潜夫等论架前有银砚一碧镂牙管十银函承纸数十种
　　梁元帝为湘东王时好文学著书尝记録忠臣义士及文章之美者笔有三品或金银雕饰或用斑竹为管忠孝双全者用金管书之徳行精粹者用银管书之文章赡丽者用斑竹管书之故湘东之学播于江表
　　东宫旧事曰太子初拜给漆笔四枝铜博山笔牀副焉又欧阳通询之子善书痩怯于父常自矜能书必以象角牙犀角为管貍尾为心覆以秋毫松烟为墨以麝香纸必须坚白紧滑者乃书之盖自重也
　　唐栁恽常赋诗未就以笔捶琴自坐客以筯和之恽惊其哀韵乃制为雅音后传击琴自笔捶琴始也
　　史记相如为天子游猎之赋赋成武帝许令尚书给笔札汉献帝令荀悦为汉纪三十篇诏尚书给笔札左思为三都赋门庭藩溷必置笔砚十稔方成
　　后汉韦仲将笔墨方先于鐡梳梳兔毫及青羊毛去其秽毛讫别用梳掌制正毫齐锋端各作扁极令调平均好用表青羊毛去兔毫头下二分然后合扁极固讫痛颉讫以所正青羊毛中截用衣笔心名为笔柱或曰墨池承墨复由毫青外如作柱法心齐亦均痛颉内管中宁心小不宜大此笔之要也
　　晋王羲之笔经曰广志防献云汉诸郡献兔毫书鸿都门题唯有赵国毫中用世人咸云毫无优劣手有巧拙意谓赵国平原广泽无杂草木惟有细草是以兔肥肥则毫长而鋭此则良兔也凡作笔须用秋兔秋兔者仲秋细毫也所以然者孟秋去夏近其毫焦而嫩季秋去冬近其毫脆而秃惟八月寒暑调和毫乃中用其夹脊上有两行毛此毫乃佳其胁际扶踈乃其次耳采毫竟以纸裹石灰汁微火上煮令薄沸所以去其腻也先用人发杪数十茎襍青羊毛并兔毳【凡兔毛长而劲者曰毫毛短而弱者曰毳】惟令齐平以麻纸裹校根令治【折以麻纸者欲其体实得水不复】次取上毫薄薄布柱上令柱不见然后安之惟须精择去其到毛毛杪合锋令长九分管须二握须圆正方可后世人或为削管故笔轻重不同所以笔多偏握者以一边偏重故也必自留心加意以详于此笔成合蒸之令熟三斗米饭须以防穿管悬之器上一宿然后可用世传张芝钟繇皆用防须笔锋端劲强有锋芒余未之信夫秋兔为用从心任手防须甚难得且为用未必能佳盖好事者之说耳昔人或以琉璃象牙为笔管丽饰则有用之然笔须轻便重则踬矣近有人以緑沉漆竹管及镂管见遗録之多年斯亦可爱玩讵必金寳雕琢然后为贵乎余尝自为笔甚可用谢安石庾稚恭每就吾求之靳而不与
　　博物志云有兽縁木文似豹名虎仆毛可以取为笔岭外尤少兔人多以鸡雉毛作笔亦妙故岭外人书札多体弱然而笔亦利其锋至水干墨之后须鬈然如虿焉所以岭表记云岭外既无兔有郡牧得兔毫令匠人作之匠人者醉因失之惶惧乃以己须制之甚善诘之工以实对郡牧乃令人戸必输之须人或不能逮輙责其值
　　宣州之笔虽管束至妙而佳者亦少大约供进或达寮为则稍工又或以鹿之细毛为之者故晋王隐笔铭云岂其作笔必兔之毫调利难秃亦有鹿毛盖江表亦少也商贾赍其皮南渡以取利今江南民间使者则皆以山羊毛焉蜀中亦有用羊毛为笔者徃徃不下兔毫也今之飞白书者多以竹笔尤不佳宜相思树制其末而漆其柄可随字大小作五七枝妙徃徃一笔书一字满一八尺屏风者
　　墨薮云王逸少笔势图先取崇山絶仞中毛八九月收取其笔头长一寸管五寸锋齐腰弱者妙今之学者言笔有四句诀云心柱硬覆毛薄尖似锥齐似凿
　　秦恬为笔以狐狸为心兔毛为副见博物志蜀中出石防毛可以为笔其名曰
　　唐李阳冰笔法诀云夫笔大小硬软长短或纸绢卓等即各从人所好欲作法匠须良哲物料精详入墨之时则毫副勿令斜曲每因用了则洗濯收藏惟己自持勿传他手至于时或命书兴来不过百字更有执捉之势用笔慢即出于当人至理确定矣
　　今有以金银为泥书佛道书者其笔毫才可数百茎濡金泥之后则锋重澁而有力也
　　齐髙帝昔为方伯而居处甚贫诸子学书常少纸笔武陵王晔尝以指画空中及画掌学字遂工篆法
　　夫握笔名指以指在上为单钩双钩指聚为撮笔皆学书之因习也
　　伪蜀士人冯侃能书得二王之法然而以二指搯笔管而书每放笔必二爪迹可深二三分斯书札之异者也僧智永于楼上学书有秃笔头十瓮尝数千人求题门限为穿穴乃以鐡叶褁之人谓之鐡门限后取笔瘗之名为退笔冢自制铭志
　　后汉张伯英好书凡家之衣帛皆先书而后练世传家用
　　陈氏世能作笔家右军与其祖求笔帖后子孙尤能作笔至唐栁公权求笔于宣城陈氏先与二管其子曰栁学士如能书当留此笔不尔如退还即可以常笔与之未几栁公为不入用复求遂与常笔陈云先与者二笔非右军不能用栁公信与之逺
　　后汉蔡邕笔赋序曰昔苍颉创业翰墨作用书契兴焉夫制作上圣则宪者莫先乎笔详原其所由究察其成功铄乎焕乎弗可尚已赋曰惟其翰之所生生于季冬之狡兔性精亟以慓悍体遄迅以骋歩削文竹以为管加漆系之纒束形调传以直端染墨以定色书乾坤之隂阳讃三皇之洪勲尽五帝之休徳荡荡之典文纪三王之功伐兮表八百之肄勤传六经而缀百氏兮建皇极而序彛伦综人事于掩昧兮賛幽防于明神象类多喻靡施不协上刚下柔乾坤之位也新故代谢四时之次也圆和正直防矩之极也首黄管天地之色也
　　晋傅笔赋简修毫之竒兔选珍皮之上翰濯之以清水芬之以幽兰嘉竹挺翠彤管含丹于是班匠竭巧良工逞术纒以素枲纳以漆丰约得中不支不质尔乃染芳松之淳烟兮冩文象于纨素动应手以从心焕光流兮星布柔不丝屈刚不玉折锋锷淋漓芒时鍼列晋郭璞笔賛上古结防易以书契经纬天地错综羣艺日用不知功盖万世
　　后汉李尤笔铭曰笔之强志庶事分别士术虽众犹可觧说口无择言驷不及舌笔之过误愆尤不灭
　　唐白居易紫毫笔乐府词紫毫笔尖如锥兮利如刀江南石上有老兔吃竹饮泉生紫毫宣城工人采为笔千万毛中择一毫良工任重管勒工名充嵗贡君兮勿轻用勿轻用将何如愿赐东西府御史愿颁左右台起居搦管趋入黄金殿抽毫立在白玉除臣有奸雄正敷奏君有动言直笔书起居郎侍御史尔知紫毫不易置每嵗宣城进笔时紫毫之价如金贵慎勿空将弹失仪慎勿空将録制词
　　唐陆哀茹笔工词夫余之肱力绵绵耕不能黍兮水不能船裁筠束毫既胜且便昼夜古今惟毫是镌爰有茹工工之良者择其精粗在价髙下缺齾义牙尚不能舍旬濡数锋月秃一把编如丝茹实助我我书之竒浑源未防惟汝是頼情如何已有兔千万拔毛止皮散澁钝錞缗觚靡辞圆而不流铦而不歆在握方深亦茹之为斵轮运斤传之者谁毫徤身殒吾宁不悲噫臞轩笔铭云在平生则防功图在乱世则效劳麟史今圣明时惟君子使毋曲以枉民生毋谄以事权贵书谏纸则犯而不欺记史册则直而不讳设不遇时卷而懐之南山可移茂陵之草不可为
　　砚
　　释名云砚者研也可研墨使濡和也
　　伍缉之从征记云鲁国孔子庙中石砚一枚制甚古朴盖孔子平生时物也
　　王子年拾遗记张华造博物志成晋武帝赐青鐡砚此鐡于阗国所贡铸为砚也
　　端州有石砚匠识山之理乃凿之五七里有一窟自然有圆石青紫色琢之为砚可直千金故谓之子石砚西京杂记天子玉几冬加绨锦其上谓之绨几又以象牙火笼笼上皆发华文后宫则五色绫文以酒为书滴取其不氷以玉为砚亦取其不氷
　　昔有人盗发晋灵公冢甚魁壮四角皆以石为攫又捧烛石人四十余人皆立侍尸犹不壊九窍之中皆有金玉获玉蟾蜍一枚大如拳腹容五合水润如新玉取为盛滴器【亦出西京杂记】
　　后汉张彭祖少与汉宣帝微时同席砚书及帝即位彭祖以旧恩封阳都侯出常参乗曹爽与魏明帝亦同刘与晋武帝亦然【见新説中】
　　后汉崔寔四时月令云正月砚冻释命童幼入小学篇章十一月砚水冰令童幼读孝经论语
　　墨薮云凡书取煎涸新石润澁相宜又浮津辉墨者通典云虢州歳贡砚十枚
　　永嘉郡记云砚溪一源多石砚述异记云洞庭湖一陂有范蠡石牀石砚
　　唐李阳冰云夫砚其用贮水毕则干之若乆浸不干墨乃不发墨既不发书亦不佳水在清浄宜新水宻护尘埃忌用煎煮之水也
　　唐栁公权常论砚言青州石为第一绛州者次之殊不言端溪石砚世传端州有溪因其石为砚至妙益墨而至洁可爱其溪水中出一草芊芊可爱匠琢讫乃用其草褁之故自岭表逹中夏而无损也噫亦非天使之然耶
　　或云水中石其色青山半石其色紫山絶顶者尤润如猪肝色者佳其贮水处有赤白黄色防者谓之鸲鹆眼或脉理黄者谓之金线纹尤价倍常者也其山谓曰斧柯山即观碁之所者昔人采石为砚必中牢祭之不尔则雷霆勃兴失石所在【其次有将军山其砚不及溪中斧柯已】今歙州之山有石俗谓之龙尾石亦亚于端州若得其心则巧匠就而琢之贮水之处圆转如涡旋可爱矣
　　魏铜雀台遗趾人多发其古瓦琢之为砚甚工而贮水数日不燥世传云昔人制此台其瓦俾陶人澄泥以絺绢滤过碎胡桃油方埏埴之故与众瓦异之大名相州等处土人有假作古瓦之状砚以市于人者甚众繁钦砚云或薄或厚乃圆乃方方如地象圆似天光班采散色沤染毫芒防黛文字耀明施章【阙】而不得吐惠无疆浸渍甘液汲爱流芳盖今制之令薄者常观之见令一夫捧持匠方琢之或内于稻谷中出于半而埋之其錾如麄针许制毕有如表纸厚薄者或有美金良石之材工其内而质其外者或规如马蹄鋭如莲叶上圆下方如圭如璧者圆如盘而中隆起水环之者谓之辟雍砚亦谓分题砚腰半防抝谓之郎官様者连水滴器于其首而为之穴者旁以导水焉闭其上穴则下之穴水流注于砚中或居常则畧无沾覆繁之铭见之矣又繁钦砚砚颂云钧三趾于夏鼎象辰宿之相扶今絶不见三足砚仆尝逰盱眙泉水寺过山房见一老僧拥衲向摸冩梵字前有一砚三足如鼎制作甚古仆举而讶之僧白眼黙然不答仆因不问其由是知繁钦砚颂足可徴矣傅砚赋云木贵其能软石美其润坚固知古亦有木砚
　　作澄泥法以墐泥令人于水中挼之贮于瓮器内然后别以一瓮贮清水以夹布盛其泥而摆之俟其至细去清水令其干入黄丹团和搜麫作一模如造茶者以物压之令至坚以竹刀刻作砚之状大小随意微防干然后以利刀子刻削如法曝过间空垜于地厚以稻糠并黄牛粪搅之而烧一伏时然后入墨蝎贮米醋而虀之五七度含津益墨亦不亚于石者唐李文撰资暇云稠桑砚始因元和初其叔祖虢之为朱阳邑诸阮温清之隟必访山水以逰一日于涧侧见一紫石憇息于上佳其色欲纪其山憇之逰赏镌勒姓氏年月遂刻成文复无刓缺乃曰不刓不缺可琢为砚矣既就琢一砚而归但惜其重大无由出之更行歩许至有小如拳者不可胜纪遂令从者挈数拳而出就县第制琢有胥性巧请斵之遂请觧猾籍于是采防开席于大路厥利骤肥后诸阮每经稠桑必率致砚以报其本焉稠桑砚自此始也
　　古人有学书于人者数年自以其艺成告而去辞师曰吾有一箧物可附于某处及山之下絶无所付人封题亦甚不宻乃启之皆磨穴者砚数十枚此人方知其师夙之所用者乃返山服膺至皓首方毕其艺是知古人工一事必臻其极也
　　今覩嵗贡方物中虢州钟馗石砚二十枚未知钟馗之号所来也
　　越州戒珠寺即羲之宅有洗砚池至今水常墨色近石晋之际关右李处士者放达之流也能画驯狸复补端砚至百碎者赍归旬日即复旧焉如新琢成畧无瑕纇世莫得其法也
　　晋傅砚赋采隂山之潜璞简众材之攸宜节方圆以定形鍜金鐡以为池设上下之剖判配法象乎二仪木贵其能软石美其润坚加采漆之胶固含冲徳之清唐李贺青花紫砚歌端州匠巧如神露天磨刀割紫云佣刓于水含满唇暗洒苌吟血防纱帷昼暖墨花春轻沤缥涞松麝薫干腻薄重脚立匀数十秋光无白昬圆毫从声清新孔砚寛顽何足云又砚滴铭守口惟瓶出入惟心一勺之多渊渊而深
　　晋傅水砚铭铸兹灵体象自然含源味水有似清泉润彼墨染此柔翰申情冩意经纬羣言又砚匣铭此心匪石其温如玉正而措之毋毁于椟
　　魏繁钦砚颂有般倕之妙匠兮頫诡异于遐都稽山川之神瑞兮识嘉旋之内敷遂荣防于规的兮假卞氏之遗模拟浑噩之肇灵兮效羲和之毁隅钧三趾于夏鼎兮象辰宿之相扶供无穷之秘用兮御几筵之优游唐询砚録云予生十五六嵗即笃喜砚墨纸笔四者之好皆钧若墨纸笔居常购求必得其精者但取用之不乏至于可爱终身独砚而已窃自省记余方冠时得先君所授端溪石砚其制上圆下方才长四寸余心有鸲鹆眼又有金线亦当时人所罕睹者又数年于南省试见贡士茹孝标用黄石色不甚深而壮正圆广三寸余其间墨光可鉴云出新罗国后三年于京师得阁门副使侯宗亮古石砚长六寸已外后刻延和二年字砚形外方而贮水处乃圆其下不加镌凿石色青紫相间模制颇古但于墨色不甚相宜然亦寳之凡十年至为梧州太守道出端州徃还二年间端人有崔之才最为好事使之搜访前后所得其尤者四率用侯宗亮琢之较所藏先君者殊已过之又三年知归州州之西南十余里昊池乃江之一曲也有石焉士人用之砚至冬水涸乃命工取而琢之石色苍黄相半最佳者乃正緑石理微少宻致发墨殆过端石又询诸东西蜀以至防州西南诸郡多云万州悬金崖洎戎卢二州皆出石可治为砚悉求得之二石皆色墨而万石最坚亦俱可用自二十年前颇于人间见多用歙州婺源石砚或问江南故老且云昔李后主留意笔札凡所用澄心堂纸李廷珪墨龙尾石砚三者为天下之冠自李氏亡而龙尾石不复出其传市于人无复向时之比景祐中校理钱仙芝知歙州推考其事乃得李氏取石之处按其地本大溪也昔常患溪水之深而工不可入始断其流使繇别道其溪遂干自是方能致之李氏去国县人苦溪渉之回逺也复治之如初而石中絶仙芝乃黟县导之使还故道而石又出此后人之所用者尽佳石矣遂与端石并行于时皇祐三年予为江西转运使或言吉州永福县出石亦可为砚尝取试之虽色近紫而理粗不润无足贵焉至和二年为右史防稽史自云王右军之后持一风字砚示予大且尺余石色正赤其理亦细用之不减端石云右军所用者不知果然否后左史杨休以钱二万购得之又尝闻青州紫金石其传之四方多以鐡为筒而匣片石于其中颇类永福石嘉祐六年予知青州至即访紫金石所出于州之南二十里曰临胊县界掘土丈余乃得之然石有重数土人所取者不过第一第二重至第四重其润泽尤甚而色又正紫虽发墨与端歙差同而资质殊为下青之西至于淄州淄川县境最为多石遍令访之得青金石者其色青黒相混性少坚润而发墨可与端歙相上下但不甚美好耳又有青雀山石色皆绀青其坚润颇出歙石之右惟用墨反不及又得登州海中駞基岛石全类歙石而文理皆不逮也其后得青州益都县石上苏懐王言州之西四十里有墨山山髙四十余丈西连兖州凡三百里山顶出泉悬流至于山下青甘芬香与诸泉特异传有灵草生于上泉出其间故渍染而香由山之南盘折而上五百余步乃有洞穴深才六七尺髙至数丈其狭止能容一人洞之前复有大石欹悬若欲坠者石皆生于洞之两壁不知重数如积叠而成大率上下皆青或紫石数重其中乃有红黄而其文如丝者一相传曰红丝石去洞口絶壁有镌刻文字乃唐中和年采石者所记竟不知取之何用迄今经二百余年不复有人至其上者独山下民时徃视芝草不知以为竒寳予既闻其説意谓可取为砚亟遣日直偕苏氏而徃初颇辞以髙险不可得入因厚给其赀勉之使行既徃六七日仅得方四五寸者二其外有若皮肤掩蔽渐以粗石磨治已而文理尽露华缛宻致皆极其妍既加镌镵则其声清越锵若金石殆非耳目之所闻见亟命裁而为砚以墨试之其异于他石有三他石不过以温润滑莹以是为尤此乃清之以水而有滋液出于其间以手磨拭之乆黏着如膏一也他石与墨色相发不过以其体质坚美此乃常有膏润浮泛墨色故其相凝若纯漆二也他石用讫甚者不过宿次止终食之间墨即干矣此石覆之以恒时数日墨色不干经夜即其气上下蒸湿着于匣中有如雨露三也此三者虽世之称为好事者非精于物理则无由得之其采凿于洞中皆就壁间先以凿去其上下石然后乃及美材每患引錾之不能加长故所获无大者又在外多黄近内则红虽其体则均而色未能纯后乃于洞之侧穿为一穴其广盈丈掘土至六七尺徃徃得成片者大或逾尺而色皆纯其上不坚土皆成乳未推寻石之聚结盖山之髓脉也自辛丑夏四月至癸卯春三月经二年凡工人数十徃其所得可为砚者大小共五十余日去洞门而巨石摧掩而人不可复入其石遂絶今人有得之者皆洞外黄赤之石尚假此名殊失真也予徃令端人崔之才歙人汪琮购求得二州之石品第一者爱而用之平居未尝须臾去也自得兹石而端歙皆置于中衍不复视矣因论著古今所载之及自所见随其优劣而次序之分为上下二卷非敢传于他人姑欲贻诸子孙后将复有所得则当续而广之以成吾志也青州黒山红丝石其外有皮表或白或赤者有文如林木之状既加磨礲即其理红黄相参二色皆不甚深理黄者其丝红理红者其丝黄若其文上下通彻匀布此至难得者又有理黄而文如柿者或无文而纯如柿者或其理纯红而文之红又深者若黄红相新而不成文此其下也文之美者则有旋转连接团圏方二三寸而其丝凡十余重次第不乱或如月晕自心及外可及六七重者或如山石而尖峯竒势皆具者或如云霞花卉禽鱼之类者此但论石之文采不一至于石质润美以及发墨则皆均也其石乆为水所浸渍即有膏液出焉若乆干者以手拭之则有白屑被其上乃膏液之所结积也凡为砚初用之固有法今更不载惟精于物理者自当得之然世之大罕有识者徃徃徒得之而不能用也此石之至灵者非他石可与较艺故列之于首云端州斧柯石出髙安斧柯山去州二十余里前临大溪登其山约五里余乃至絶顶匠人于此凿石嵗乆乃成洞穴今已极深邃洞中常有水秋夏即不可入至春冬水涸采石者竞入而其间隂黒不复有所睹但以手扪石随大小取之日不过得数片凡石理之精粗虽良工在洞中亦不能别至于瑕玷筋脉须出洞乃可识也故有累日月而不得一佳者亦有日获一二者系其所得之分尔然至佳者殊不可多得大抵以石中有眼者最为贵谓之鸲鹆眼盖石文之精美者如木之有节也今不知者反以为石病吁可痛哉凡取石有四曰上岩下岩西坑后歴上岩之石最精下岩次之西坑后歴悉其下也惟上岩之石乃有眼眼之美者紫緑黄三色相重多者自外至心凡八九重其状皆圆有若抽画而成以色鲜美重数多而圆正者为上其大者尤为稀有予所见絶大者乃如弹丸其次及其半则比比有之小者至如麻豆亦有布列于砚中或如北斗或如五星心房之形者价已不减数万其生于墨池之外者谓之髙眼生其内者即曰低眼惟髙眼尤为人所爱尚以其不为墨所渍掩常可睹于前也工人每市石材必以眼之大小多少为之重轻若石之无眼虽资质甚美其大者不出千钱工之精者每得石以首扣之知其下有眼及多少之数因画记之后令磨琢皆如其言石之品有数种其色正紫而微有青润无芒叩之无声此近水者也其色微紫而不深重近日视之畧似有芒叩之有声此岩壁之石最为发墨乃石至精者其次青紫差半或紫而近赤或青多紫少皆石之下也端人每为砚凡色之不佳者须用佛桑花染渍之初亦可爱至经水即如故矣昔人有云山有自然圆石或云剖其璞而得焉谓之子石又云每取石必祭以中牢不然则雷霆震动失石所在予尝以二说诘诸山下故老皆云无之岂传闻之过欤又谓石之有金线者为美此正其病也亦端人之所不取云惟材之大者尤为难得每购求方六七寸而亡病脉者固亦少矣比嵗所贡方砚者五皆以文为凖然止于岩石之中也或有眼工人輙凿去之恐异日复求不可必致也
　　歙州婺源县龙尾石其石最为多种性皆坚宻叩之有声苍黒者佳而色之浅深盖不一焉其理或如罗纹或如竹根之横文又有金防如星布列其上而成北斗南斗之状者或云工人制砚之时因其有星琢去余者但留六七使如斗状盖非天成也有金文回环成月晕者有石文团转其大径三寸余当砚之中谓之砚台有其理緑色而黑文横于其上纎长如眉杂以金星者谓之蛾眉石又有金文如鱼如蚕如云如月者不可悉纪予尝于殿省丞崔珉处得风字砚其大盈尺有金线环匝其外池中复有金鱼其心有金鱼殊为怪也又尝于校理钱仙芝处见二砚其一中有金月下有二云辅翼之其一中有金北斗傍有二云左右之石色颇青若此数种并昔所未有自三十年来方见之虽瑰竒为甚而予不深爱之二十年前因过金陵于翰林叶道卿处见一砚方四五寸其色淡青如晴霁之时望远天云表里莹洁都无他文云得于歙人盖出于端石之右矣自是每遇歙之好事者或官于歙者必以此语之使其寻求终不能得近三年前屯田员外郎周颂知婺源县尝寄二砚其一正青虽石无他文而緑者不甚明青者微近黒逺不逮前所见者岂求至欤大抵他石之材取以为砚大至尺者殊为稀矣独歙石絶有大者若一二尺之材乃其常尔论诸精粗之杀固有差殊至于发墨则皆一也其最可尚者每用墨讫以水涤之泮然尽去不复留渍于其间是足过于端石矣至夫其色晻昧而又不纯徒有金文本乃外物此而较之抑其下也
　　秭归州秭归县大沱石叩之无声石色苍黄者不甚坚正緑者乃坚其理微少温润上皆有文如林木之状又如以墨汁洒之者亦有圆径一二寸如月状其中亦有林木之文独色緑者其中复有黄緑之相错如青州姜跂石至琢为砚逺者经月近者浃旬徃徃有文防裂幸而完者十亡一二论其发墨则过于端歙石而资质润泽乃不逮也此石世人罕有知者
　　淄州淄川县金雀山石其色绀青叩之声如金玉较其资质乃出歙石之右但于用墨其磨研须倍之以此反不逮也盖由润宻之甚耳
</div>
    <div class="pagination">
<a href="墨池编_page31.html">上一页</a><span>...</span><a href="墨池编_page27.html">27</a><a href="墨池编_page28.html">28</a><a href="墨池编_page29.html">29</a><a href="墨池编_page30.html">30</a><a href="墨池编_page31.html">31</a><span class="current-page">32</span><a href="墨池编_page33.html">33</a><a href="墨池编_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
