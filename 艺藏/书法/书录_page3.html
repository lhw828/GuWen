<!DOCTYPE html>
<html>
<head>
    <meta charset="UTF-8">
    <title>书录 - 第 3 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书录 - 第 3 页/共 8 页</h1>
    <div class="content">　　周益公云朱元晦言先君子及某喜学荆公书多储真迹惟此纸有跨越古今开阖宇宙之气
　　书史云王文公安石相士俗亦皆学其体

　　苏舜元字才翁　　舜钦字子美集贤校理

　　山谷云苏长史用笔沉着极不凡然四十年来絶难得知音也又跋二苏聨句云子美于蜀绫纸上写楷字极端劲可爱
　　浮休云苏舜钦书平日不逮舜元也今此或乱之矣舜元为书笔简而意足元丰中苏澥拜两浙提仓既对神宗问曰颇收卿父书否对曰私家有之其实无有也既悤悤走亲知家掊索得数十百字上之上一阅掷之座后久之近侍辈取观乃舜钦书也庸知圣鉴如此之精东都事略云舜钦尤长于古文歌诗行草士大夫收之以为墨宝
　　晁氏读书记云舜元工草隶舜钦善草书酣醉信笔为人所传玩

　　周越字子发又字清臣

　　山谷云子发临书殊劲但并使古人病韵耳又云周子发下笔沉着是古人法若使笔意姿媚似蘓子瞻便觉行间茂密去古人不逺矣何止独行于今代耶

　　和靖处士林逋字君复

　　山谷云林和靖字画尤工笔意殊类李西台而清劲处尤妙【外集】又云林处士书清气照人其端劲有骨亦似斯人涉世也
　　晁氏读书记云善行书
　　有法帖两卷刻于豫章漕廨之观风堂

　　唐询字彦猷　　诏字彦范
　　钱勰字穆父

　　山谷云唐彦猷钱穆父皆学欧阳率更书得其髣髴者类苑云唐彦猷彦范俱擅一时才雅之誉彦猷知书好古彦范文章气格髙简不屈竦秀比六朝人物尤精翰墨遗一小札亦必华笺妙管
　　钱伯言跋穆父临大令洛神赋云子敬洛神赋分裂在范尧夫范中济王晋卿三家穆父借摹遂全一赋故数自临写至数百过又蜀中石刻跋云钱公内翰并三家本摹之旦旦临写晩极精妙笔势字体深造大令阃域宜春所刻洛神赋有伯言跋者殊失真而蜀中所刻连草书千文为一卷粗见笔法
　　岳氏赞询帖云朱长文续书断所谓笔迹遒媚系之能品六十六人中又云行书学颜体殆非诬也

　　蔡公襄字君谟谥忠惠

　　东都事略云工于书人得其字以为珍藏仁宗尤爱之御制元舅陇西王碑命襄书之其后又欲襄书温成皇后父清河郡王碑襄不肯书曰此待诏职也
　　山谷云君谟书如蔡琰胡笳十八拍虽清壮顿挫时有闺房之态又云君谟渇墨帖仿佛似晋宋间人书乃因仓卒忘其善书名天下故能工耳又题庙堂碑云又知蔡君谟真行简札能入永兴之室也
　　欧阳文忠公归田録云蔡君谟为余书集古目録刻石其字尤精劲为世所珍
　　晁氏读书记云襄工书为本朝第一残章断稿得者珍藏之
　　类苑云古人以散笔作隶谓之散隶近世蔡君谟又以散笔作草谓之散草或曰隶草其法皆本于飞白亦自成一家
　　石林过庭録云君谟初在宋宣献公幕府授以书法苏才翁与君谟厚亦以书相先故二人卒以书知名
　　刘壮舆漫浪野録云君谟工笔札为天下第一好事者争以珍玩购其书故其珍玩为多又云苏子瞻论蔡君谟书谓其与颜栁欧虞禇薛上下唯羲之父子过之今世再有王羲之乃可议君谟书设使欧虞禇薛复生仅可与之比肩未可轻议也
　　君谟自评书云每落笔为飞草书但觉烟云龙蛇随手运转奔腾上下殊可骇也静而观之神情欢欣可喜耳
　　书史云蔡襄贵士庶皆学之
　　张文靖公云君谟碑板照四裔而尺牍尤遒媚可爱有法帖五卷合牡丹记荔枝谱茶録有美堂记清暑堂记刻于兴化蔡氏最为精好蔡氏君谟后也庐陵刻法帖一卷豫章刻法帖一卷观风堂刻杂书一卷又学宫刻昼锦堂记相州元刻云书丹而此本闻诸老先生云以墨迹抚于石庐山陈氏甲秀堂刻飞草一卷万安石桥记大字刻石最佳字径一尺气压中兴磨崖湖州学记四碑大字与放生池碑相上下
　　南轩云蔡端明书如礼法之士盛服齐居不敢少有舒肆之意见者自是起敬其中多有与庐陵同者
　　六一先生与君谟帖云见昌武诗后跋尾数日把玩不能释手昌武亦以笔翰自名当时谅应有愧也【吉帖续三卷谓李昌武也】
　　东坡尝题君谟帖尾云宣献太清留台太浊自有国以来当以君谟为第一会有知者当以斯言为然【见碑帖】
　　又云世之书篆不兼隶行不及草殆未能通其意者也如君谟书真行草隶无不如意其余力遗意变为飞白可爱而不可学非通其意能如是乎【别集廿三】
　　又云国初李建中号为能书然格韵卑弱犹有唐末以来衰陋之习其余未见有卓然追配前人者独蔡君谟书天资既髙积学深至心手相应变态无穷遂为本朝第一然行书最胜小楷次之草书又次之大字又次之分隶小劣又尝出意作飞白自言有翔龙舞鳯之势识者不以为过

　　苏公轼字子瞻谥文忠


山谷云东坡字字可珍委顿人家蛛丝煤尾败箧中数十年后当有千金悬购者又云蜀人极不能书而东坡独以翰墨妙天下葢其天资所发耳观其少时字画已无尘埃气那得老年不造微入妙也又云苏公长年书笔力豪壮兼李邕徐浩之所长士大夫乃以为不如少时书此阳春白雪难为唱者耳又云东坡先生书浙东西士大夫无不规摹颇有用意精到得其彷佛至于老年下笔沉着痛快似颜鲁公李北海处遂无一笔可寻丹阳髙述齐安潘岐其人皆文艺故其风声气格见于笔墨间造作语言想象其人时作东坡简笔或能乱真遇至鉴则亦败矣东坡书彭城已前犹可伪至黄州后掣笔极有力可望而知真赝也又云东坡尝自评作大字不善小字以余观之信然然大字多得颜鲁公东方先生画讃笔意虽时有遣笔不工处要是无秋毫流俗又题寒食诗云东坡此诗似李太白犹恐太白有未到处此书兼颜鲁公杨少师李西台笔意跋雪诗云此字和而劲似晋宋间人书中有草书数字极佳每能如此便胜文与可十倍葢都无俗气耳又云东坡少时规模徐浩笔圆而姿媚有余中年喜临颜尚书真行造次为之便欲穷本晩年乃喜李北海书其豪劲多似之往时惟唐林夫学书知古人笔意少所许可甚爱东坡书此与泛泛好恶者不可同年而语矣
　　漫浪野録云子瞻在黄州人争以金钱购其墨帖每一帖直百金
　　张溪云谷杂记云往时禁东坡山谷书令下之日其书焚烧殆尽碑刻则例皆毁仆韩子苍云士大夫有其书者皆深藏遇好事者相引入宻室中屏人相示犹惴栗恐有窃窥者其禁严如此髙宗方弛其禁近日滁州醉翁亭记九江狄梁公碑皆是用模本重刋

　　李隲字显夫　　李时雍字致尧
　　李时敏字（阙）

　　髙宗翰墨志云熙丰以后蔡襄李时雍体制方入格律淳佑庚寅冬有蜀士李某者避乱豫章自言家世以书擅名谓李隲字显夫者其祖也时雍字致尧者隲之子也隲以能书名东坡尝师之时雍克嗣家声与米元章同为书学博士尝对御书跨鳌二字书鳌字方及半宫人以花簮之不觉满头于是能声髙压元章又尝以书出外国敕以绛纱封臂非被旨不许辄书能以襟袖濡墨走步以作大字【牟徳新因余编书録得此一事以广所闻】余藏李隲草书文赋一卷【石刻】李时雍真迹数行非虚得名也
　　成都续记云朝散大夫李隲与其子时雍时敏皆以书名得真行草三体而真尤胜时雍尝为尚书郎冯澥写上殿札子徽宗异之问谁书澥以实对御批李时雍除书学博士当时士大夫碑记题榜多出时雍父子之手葢其结字妩媚虽乏遒劲然亦自成一家

　　邵■〈龠虒〉字仲恭丹阳人

　　崇宁中直龙图阁知蘓州余家藏其小字游景叔墓碑刻于京兆武功县字体清劲又有消灾经石刻皆其书也后又得其手帖数纸实为佳玩秦少游集中有闻雁懐仲恭诗一篇即其人也

　　文同字与可

　　谢艮斋题法帖云与可此诗其笔法槎牙劲削如作枯木怪石时自有一种风味蜀中有草书千文一卷又有草书阴符经一卷皆刻石字多纵健而少圆媚

　　黄庭坚字鲁直

　　豫章先生传云公楷法妍媚自成一家游荆州得古本兰亭爱玩之不去手因悟古人用笔意作小楷日进曰他日当有知我者草书尤奇伟公殁后人争购之一纸千金
　　山谷自云余极喜颜鲁公书时时意想为之笔下似有风气然不逮子瞻逺甚子瞻为予临写鲁公十数纸乃如人家子孙虽老少不类然皆有祖父风骨又云余尝观汉时石刻篆隶颇得楷法又云余学书三十年初以周越为师故二十年抖擞俗气不脱晩得苏子美才翁书观之乃得古人笔意其后又得张长史僧懐素髙闲墨迹乃窥笔法之妙今来老懒作此书如老病人扶杖随意倾倒不复能工顾异于今人书者不纽揑容止强作态度耳又自题草书云夜尝重酝一杯遂至沈醉视架上有凡子乞书纸因作草方眼花耳热既作草十数行于是耳目聪明细观此书端不可与凡子因以遗曽公衮公衮胸中殊不凡又喜学书故也山谷老人年六十一书成自喜似杨少师书耳又云余寓居开元寺之怡思堂坐见江山每于此中作字似得江山之助又云三十年作草今日乃似造微入妙憾文与可不在世耳此书当与与可老竹枯木并行也又自跋云山谷在黔中时字多随意曲折意到笔不到及来僰道舟中观长年荡浆羣丁拨棹乃觉少进意之所到辄能用笔

　　米芾字符章

　　□□□□□真楷篆隶不甚工惟于行草诚入能品以芾收六朝翰墨副在笔端故沉着痛快如策骏马进退裕如不烦鞭勒无不当人意处然喜效其体者不过得其外貎髙视阔步气韵轩昻殊未究其中本六朝妙处酝酿风骨自然超逸也昔人谓支遁道人爱马不韵支曰贫道特爱其神骏耳余于芾字亦然
　　髙宗裒集芾墨迹刻为十卷今有拓本传于人间元章剧迹咸萃焉史家藏拓本尝妄赞其后曰书家宝晋殆犹龙妙用通神五指中墨海波澜无定势玄云夭矫欲随空格髙韵胜存人品脚阔头空笑俗工建绍圣人精鉴赏夺真移在玉屏风
　　石林过庭録云米元章近世实未有比少时笔力豪放多出绳墨之外人或谓之颠既见古书帖乃取摹搨最得其妙亦有天姿絶人中岁但对本临写十得六七豫章刻法帖一卷连小米帖卷雨楼帖中一卷庐山甲秀堂中刻一卷镇江研山园刻若干卷最精今鲜有本薛绍彭尝戏米曰公故羊欣而评者以婢比欣公岂俗所谓重儓者耶

　　薛绍彭字道祖

　　髙宗翰墨志云本朝承五季之后无复字画可称至太宗皇帝始搜罗书法备尽求访当时以李建中字形瘦健始得时誉犹憾絶无秀异至熙丰以后蔡襄李时雍体制方入格律欲度骅骝终以骎骎不为絶赏继苏黄米薛笔势澜翻各有趣向然家鸡野鹜识者自有优劣犹胜冺然与草木俱腐者

　　苏公辙字子由谥文定

　　山谷云子由书瘦劲可喜反复观之当是捉笔甚急而腕着纸故少雍容耳
　　缙云文集云颕滨本无书名然风味絶髙真可以兄弟东坡苏叔谦携此示余谓之曰世间絶无颕濵书惟其少尤宜爱惜

　　秦观字少游

　　东坡云少游近日学书便有东晋风味
　　有绢临兰亭【见博议然或议其非真】

　　张耒字文潜

　　盘州跋曽躬所藏草书云张右史文名满天下而后之人不知其能书观此墨妙真可以藏之十袭

　　李公麟字伯时

　　东都事略云能行草书
　　山谷云伯时作马落笔如孙太古湖滩水石而作字乃尔葢至妙之闗纽不透入字中耶

　　唐垧字林夫
</div>
    <div class="pagination">
<a href="书录_page2.html">上一页</a><a href="书录.html">1</a><a href="书录_page2.html">2</a><span class="current-page">3</span><a href="书录_page4.html">4</a><a href="书录_page5.html">5</a><a href="书录_page6.html">6</a><a href="书录_page7.html">7</a><a href="书录_page8.html">8</a><a href="书录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
