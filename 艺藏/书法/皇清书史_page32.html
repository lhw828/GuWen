<!DOCTYPE html>
<html>
<head>
    <meta charset="UTF-8">
    <title>皇清书史 - 第 32 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 32 页/共 122 页</h1>
    <div class="content">　　韩菼字符少号慕庐馚子 【入泮姓名为陈成】 康熙十二年第一人及第官至刑部尚书谥文懿善行草书予旧藏其七言楹联及绢本长幅各一事驎腾凤翥无惭世珍 【木叶厱法书记】 
　　韩诗字子固号固庵一号圣秋泾阳籍三原人官兵部郎中 
　　吴雯简韩子固诗云君家墨妙谁能及片牍携归山舍中千里相思比相见几回叉手对屏风 
　　韩芸书字芳南号借绿善书法摹颜鲁公争坐帖得其神骨 【无锡县志】 
　　韩骐初名绳祖字其武号筠圃晚号补瓢吴县贡生 
　　韩是升 【骐子】 撰行述云书习晋唐楷法 
　　韩锡祚字介圭号湘岩青田人乾隆十二年顺天举人官苏松常镇道工各体书博疋能文每自负刘文成公后一人 【郁栖书话】 
　　工书 【无金石志】 
　　汪树琪飞鸿堂印谱跋云工篆 
　　韩蘅字馨若蒲州人官晋州教谕加意临池 【晋州志】 
　　韩梦桂黟县增生书得董文敏笔意 【安徽通志】 
　　韩溎字桂水山阴太学生 
　　陈芝图与溎论书诗云韩君独有画被癖出入唐人好风力出入颜筋柳骨间颇谓临摹贵正笔 
　　韩键初名是本字裕生号可庵又号香麓骐子诸生候选通判书宗颜柳 【韩是升撰家传】 
　　韩敏字仲敏号梅坡骐族孙 【同治苏州府志作常熟人】 
　　韩是升撰家传云幼不肯为举子业见名贤法帖心摹手追忘寝食舅氏孙信夫家多藏古帖悉假临摹吾家自明中叶少宗伯敬堂公以草书擅长以后能书者踵出至曾王父贞文公负重名于时今仲敏亦退笔成冢户限欲穿余特书大略冀操史笔者列其名于艺苑中 
　　幼耽八法后寓郡城月声僧舍吮毫濡墨每四鼓就枕及门不下数百人 【苏州府志】 
　　以善书名吴中人得其片纸拱璧视之 【怀旧集】 
　　自赵霞门以善董元宰书名吴中而吴中学书者皆师董氏梅坡名亚于霞门霞门卒而梅坡独以书擅名 【初月楼闻见录】 
　　韩丰字宾宇菼四世孙酷嗜临池得颜忠烈三昧人争宝之 【苏州府志】 
　　韩诗字婴传丰族兄能书 【同上】 
　　韩昆字文瑜骐孙 
　　韩是升撰事略云好读书皆手自抄写字画端楷中法度年十六卒 
　　韩崶字禹三号桂舲晚号种梅老农昆弟乾隆四十二年拔贡官刑部尚书 
　　自云余幼从家梅坡学书而苦不能工 【还读斋诗稿】 
　　行草书学孙过庭书谱予以初拓褚兰亭赠之每日必手临一过 【师友集】 
　　韩光乘字仲孺号惴斯归安人随其父居吴中 
　　工书 【怀旧集】 
　　韩修桐字子音嘉庆十八年拔贡道光元年举制科朝考以知县用未及仕而卒精八法 【赣县志】 
　　韩修槐工诗字母没哀毁卒 【同上】 
　　韩镛字声南萧山诸生喜作小楷 【汤金钊寸心知室稿】 
　　韩崇字履卿别号南阳学子崶弟官山东雒口批验所大使咸丰初以办团练积劳加盐运使衔赏戴花翎博雅工书尤嗜金石着有宝铁斋金石跋尾 【木叶厱法书记】 
　　工书入香光之室 【苏州府志】 
　　韩燕及荆州人 
　　工怀素草书 【刘士璋三湖渔人集】 

　　檀 

　　檀一清望江诸生工楷法 【安徽通志】 

　　团 

　　团升字冠霞号鹤笯泰州人康熙五十九年副榜官训导晚年病目惟日午就窗作诗文易米字大如胡桃得者宝之年八十八卒 【淮海英灵集】 

　　端 

　　端方托活洛氏号午桥一号悟樵又号陶斋别号浭阳陶父满洲正白旗人光绪八年举人官至直隶总督坐事罢辛亥起为川粤汉铁路大臣署四川总督行至资州为乱兵所害谥忠敏书法李北海牓书尤擅绝一时先公在鄂总办书局时忠敏曾为作三邕翠墨簃斋额字大如箕见者神悚放手自模刻悬听事中后全家去鄂时梁节庵丈谓此榜宜留置局中垂示方来今殆不可究诘矣 【木叶厱法书记】 

　　端木 

　　端木一韩剑邑人善蝇楷 【木叶厱法书记】 
　　端木守谦字梅和号梅庵一号黎山高邮岁贡生 
　　善行草书 【淮海英灵集】 
　　端木采字子畴上元人道光二十九年优贡官内阁侍读书得颜平原法小楷尤工 【金陵通传】 
　　十五删 【关颜】 

　　关 

　　关箖字子箊号旧雨乾隆四十五年举人官宝应教谕工诗字 【六安州志】 
　　关嵩祺字茂如号农人道光十六年优贡就职训导善楷法刻有篆诀歌 【同上】 
　　关瑞瑚字铁珊仁和廪贡官平阳教谕工小楷丰神奕奕恣态横生 【杭郡诗三辑】 
　　关棠字季华汉阳人光绪十一年举人官浙江知县行草书清润圆活脱尽折卷习气寸缣片楮人争藏弆 【游鄂纪闻】 

　　颜 

　　颜光敏字逊甫更字修来号乐圃曲阜人康熙六年进士官吏部考功司郎中工书小行楷清圆妙丽出入赵董与德州冯大木颉颃 【木叶厱法书记】 
　　王士祯曰书法擅一时 
　　朱彝尊曰九龄工行草书 
　　工书翰 【山东通志】 
　　张宗柟曰吾家涉园门内题榜曰蒿径后有跋语数行笔意秀逸考功当日为先给谏作也 【带经堂诗话附识】 
　　李克敬曰工书翰十三岁已擅行草人得其片札犹珠玉 
　　颜元初名园字浑然号习斋博野人初育于蠡县朱氏补诸生名朱邦良后归宗尝谓彭好古曰吾得石继搏而作字不苟 【大清畿辅先哲传】 
　　宋代大儒无不善书者本朝理学诸公如魏敏果魏文毅汤文正李文贞陆清献以及夏峯桴亭习斋恕谷亦皆彬彬可观予尝欲集以上诸贤手迹刻成一帖而绌于物力此愿恐未易偿耳 【郁栖书话】 
　　颜希濂字廉甫博野人尝从颜元学书 【后辅先哲传】 
　　颜鐀字懋简嘉定人善书法 【练音初集】 
　　颜尧揆字孔叙永春人由拔贡官无为知州能书 【福建通志】 
　　颜懋龄字引年曲阜恩贡生候选州判善隶书 【孔宪彝曲阜诗抄】 
　　颜祟榘字运生号心斋曲阜人乾隆三十五年举人官兴化知县工书 【名人尺牍小传】 
　　颜崇沩字东虞号酌山曲阜人乾隆三十七年进士官侍读书法东坡尤工分隶 【曲阜诗抄】 
　　颜检字惺甫号岱云连平州人乾隆四十二年进士官直隶总督吏部尚书与弟模樾皆工书擘窠大字模官巡抚樾兼擅分隶 【木叶厱法书记】 
　　颜怀珠字葱符号丹泉曲阜人嘉庆五年举人官卢氏知县工八分 【山左诗续抄】 
　　颜崇衡号湘帆嘉应州人嘉庆二十一年优贡工八分 【木叶厱法书记】 

　　皇清书史卷十 

　　●皇清书史卷十一 

　　义州李放筑史纂录 

　　下平（一） 

　　一先 
　　二萧 

　　○ 【下平】 一先 【先　全　田　年　边　延　连　钱】 

　　先 
　　全 
　　田 
　　年 
</div>
    <div class="pagination">
<a href="皇清书史_page31.html">上一页</a><span>...</span><a href="皇清书史_page27.html">27</a><a href="皇清书史_page28.html">28</a><a href="皇清书史_page29.html">29</a><a href="皇清书史_page30.html">30</a><a href="皇清书史_page31.html">31</a><span class="current-page">32</span><a href="皇清书史_page33.html">33</a><a href="皇清书史_page34.html">34</a><a href="皇清书史_page35.html">35</a><a href="皇清书史_page36.html">36</a><a href="皇清书史_page37.html">37</a><span>...</span><a href="皇清书史_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
