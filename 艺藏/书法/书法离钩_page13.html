<!DOCTYPE html>
<html>
<head>
    <meta charset="UTF-8">
    <title>书法离钩 - 第 13 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书法离钩 - 第 13 页/共 16 页</h1>
    <div class="content">
　　外景、乐毅，俱有完本不完本。完本则烂若舒锦，不完本则零若遗珠。三复之馀，觉不完者差胜。二书见驳通人，几成子朝之诬，至有以为吴通微及王著笔者。此中尚可容虞、褚数人，不知通微辈能办之否。

　　沈存中谓乐毅论是右军手书刻石，唐文皇将以殉葬。此殆是梦中语。按此论乃右军手书以贻子敬者，至梁武已疑其为摹迹，而陈文帝时赐始兴王，贞观中进御，十三年命起居郎褚遂良排署。至中宗朝，太平公主携出，以锦袋装之。后变起，咸阳老妪窃得，为吏所迹，迫而投之爨下。宋有二石本，其一秘阁所刻，其一高绅学士家所藏，盖他摹本之寿诸石者也。

　　曹娥碑小楷则右军轶尘，行笔则蔡卞竭蹶矣。不谓中间尚藏北海，其流利丰妍，肉不欺骨，自是可人。

　　曹娥碑憔悴宛笃，若花蕊漂流，幼女捐躯于波间。东方朔赞遒逸潇洒，令人作天际真人想。黄庭经象飞天仙人，乐毅论象端人正士不得意。

　　昔人谓洛神赋象凌波神。考赵吴兴孟頫谓所得之陈集贤者十三行，仅二百五十字，系晋麻纸，字画神逸，墨彩飞动，为天下法书冠。又谓宣和书谱所藏末有柳公权跋语者，其行字笔意皆同，而小乏韵，且系唐硬黄纸，定以为临本无疑。

　　东坡云：唐太宗购晋人书，自二王以下仅千轴。兰亭以玉匣葬昭陵，世无复见，其馀皆在秘府。至武后时，为张易之兄弟所窃，后遂流落人间，在王涯、赵延赏家。涯败，为军人所劫，剥去金玉轴而弃其书。余尝于李都尉玮处见晋人数帖，皆有小印涯字，意其为王氏物也。

　　山谷云：右军尝戏为龙爪书，今不复见。余观瘗鹤铭，势若飞动，岂其遗法耶？欧阳公以鲁公书宋文贞碑得瘗鹤铭法，详观其用笔意，审如公说。

　　佛遗教经一卷，不知何世何人书。或曰右军羲之书。此书在楷法中，小不及乐毅论耳。清劲方重，盖度越萧子云数等。顷见京口断崖中瘗鹤铭，大字，右军书，其胜处乃不可名貌。以此观之，良非右军笔画也。若瘗鹤碑断为右军书，端使人不疑。如欧、薛、颜、柳数公书，最为端劲，然才得瘗鹤铭仿佛尔。惟鲁公宋开府碑瘦健清拔，在四五间。

　　智永真草千文，崔氏所藏真迹，薛嗣昌刻之长安漕司者。翻本尚完好，但太瘦生耳。

　　今世惟欧阳醴泉铭多旧本，当是宋人好临仿其书，而石坚致耐拓耳。

　　人传怀仁圣教序为借内府右军书集成者，不知集与习通，乃怀仁习右军之字而书，非拘拘集凑也。若使集凑，则三五字已不免补缀之痕，彼其锋芒映带，章法掩抑，又何奇也！且其墨迹久藏项氏，近归武陵杨脩龄侍御，其字备极八法之妙，真墨池之龙象、兰亭之羽翼哉！

　　淳化帖，宋太宗搜访古人墨迹，于淳化中命侍书王著用枣木板摹刻十卷于秘阁，各卷尾篆书题云：淳化三年壬辰岁十一月六日，奉圣旨摹勒上石。上有银锭纹，用澄心堂纸、李廷珪墨拓打，手摹之而不污。亲王大臣则赐一本。摹刻虽近肥俗，然深得古意，不见古迹，得此足矣。但人间罕得，今世人所有，皆转相传摹者。

　　绛帖，淳化之子，尚书潘师旦用淳化阁帖增入别帖，重摹刻廿卷于绛州。北纸北墨，极有精神，在淳化阁帖之次。其石比淳化帖本高二字，骨法清劲，足正王著肉胜之失。然驳马露骨，人未免羸瘦之憾。

　　潭帖，淳化之子，宝月大师摹。风韵和雅，血肉停匀，但形势俱圆，乏峭健之气。庆历间僧希白重摹本亦佳。绍兴间第三次重摹者，失真矣。

　　大清楼帖，大观间奉旨以御府所藏真迹重刻于太清楼，较淳化帖有数帖多寡不同。其中有兰亭帖，蔡京摹刻，京沉酣富贵，恣意粗率，笔偏手纵，非复古意，赖刻手精工，犹胜他帖耳。卷尾题云：大观三年正月一日奉圣旨摹上石。太清楼续阁帖，刘焘摹刻，工夫精致，亚于淳化。肥而多骨，求备于王著，乃失之粗硬，遂少风韵。

　　戏鱼堂帖，元祐间刘次庄以淳化阁帖十卷，摹刻于临江，卷尾除去篆题而增释文，颇为有骨格者。淡墨拓尤佳，在潭帖之次。

　　黔江帖，秦子明于长沙借宝月古法帖摹刻。石载入黔江绍圣院，乃潭人汤正臣父子刻石。

　　东库本，世传潘氏子析居，法帖石分为二。其后绛州公库乃得上十卷，绛守重刻下十卷，足为一部，名东库本。其家亦复重刻上十卷，足为一部。于是绛州有公私二本。靖康兵火，石并不存，金虏重摹者，盖天渊矣。

　　鼎帖廿卷，绍兴廿一年武陵丞赵铚与子濬编次者也，较诸帖增益最多。中间有右军黄庭，他本所无。石硬而刻手不精，虽博而乏古意。

　　赐书堂帖，宋宣献公刻于山阳。有古钟鼎款识文绝妙，但二王帖未精。石已不存，后又重摹。

　　蔡州帖，蔡州临摹绛帖上十卷刻石，出于临江潭帖之上。

　　彭州帖，彭州亦刻历代法帖十卷，不甚精彩，纸类北纸。

　　汝州帖，乃摘诸帖中字牵合为之，每卷尾有汝州印。后会稽重摹，谓之兰亭帖。

　　脩内司帖，淳熙间奉旨以御府珍储刻石禁中。卷尾题云：淳熙二年乙巳岁二月十五日，脩内司恭奉圣旨摹刻上石。亦名秘阁续帖。

　　利州本，庆元中以戏鱼堂帖并释文重刻石于益昌，释文字画较临江帖稍大。

　　泉州帖，完善本虽少逊于大观绛帖，比之他刻亦大径庭。凡泉刻第五卷，智果而后缺十馀帧，其他不尔也。

　　甲秀堂帖，庐江李氏刻。前有王颜书，多诸帖未见，后有宋人帖亦多。

　　星凤楼帖，尚书赵约刻于南康。曹士冕摹勒，工致有馀，清而不浓，亚于太清续帖者也。

　　群玉堂帖，韩侂胄刻。所载前代遗迹，亦多有宋人书。

　　宝晋斋帖，宋米元章芾手摹二王以下真迹入石者也。凡阁帖所载俱置之。人皆谓元章特妙临摹，又工作古书画色，以真赝本并示人，人往往不能辨。此帖虽古意蔼然，而不能脱米家腕法。

　　百一帖，王万庆摹刻。笔意清遒，雅有胜趣，恨刻手不精耳。

　　二王帖，许提举刻于临江，摹刻极精。

　　章草千文集，书家定为汉章帝书，而后人复定为杜度书，不知章草言以之通章奏耳。千文乃梁周兴嗣取右军帖中所有千字作韵语，章帝时那得有之？疑只是萧子云之最得意者。

　　孔明对玄德语，章草法甚妙，不知与王中令书先后，要皆为妙墨。

　　盖融会张芝、索靖两家，骨肉丰杀略相宜尔。

　　索征西笔短意长，诚不可及。今人作字，大概笔多而意不及。

　　智果善学书，合处不减古人，然时有僧气可恨。羊欣书举止羞涩。

　　萧衍老翁亦善评书也。

　　宋儋笔墨精劲，但文辞芜秽，不足发其书。

　　王侍中学锺繇最近，真、行皆妙。

　　昨遂不奉恨深帖，有秦汉篆笔。中令自言，故应不同，真不虚尔。

　　中令书中有相劳苦语，极佳。读之了不可解者，当是笺素败逸字多尔。观其可读者，知其尔也。米元章专治中令书，皆以意附会，解说成理，故似杜元凯春秋癖耶？

　　大令草法，殊迫伯英，淳古少可恨，弥觉成就尔。尝以右军父子草书比之文章，右军似左氏，大令似庄周也。

　　王会稽初学书于卫夫人，中年遂妙绝古今。今人见卫夫人遗墨，疑右军不当北面，盖不知九万里则风斯在下耳。右军笔法，如孟子道性善，庄周谈自然，无不如意。

　　王中令人物高明，风流弘畅，不减谢安石。笔札佳处，浓纤刚柔，皆与人意会。贞观书评，大似不公，去逸少不应如许远也。

　　王、谢承家学，字画皆佳，要是其人物不凡，各有风味耳。

　　张长史郎官厅壁记，唐人正书无能出其右者。故草圣度越百家，无辙迹可寻。怀素见颜尚书道张长史书意，故独入笔墨三昧。

　　盛传颜公书得长史笔法，僧怀素见公，自矜得折钗股笔。颜公言折钗股何如屋漏痕。怀素起捉公手云：老贼尽之矣。观鲁公乞米、乞鹿脯帖、与郭令书、祭侄文，皆当与王中令雁行耳。怀素草暮年乃不减长史。盖张妙于肥，藏真妙于瘦，此两人者一代草书之冠冕也。

　　乐毅论，旧石刻断轶其半者，字瘦劲无俗气。后有人复刻此断石文，摹传失真多矣。完书者是翰林侍书王著写，用笔圆熟，亦不易得。如富贵人家子，非无福气，但病在韵耳。东方曼倩画赞，笔圆静而劲，肥瘦得中，但字身差长。盖崔子玉字形如此，前辈或随时用一人笔法耳。

　　道林岳麓寺诗，字势豪逸，真复奇崛，所恨工巧太深耳。少令巧拙相半，使子敬复生，不过如此。禁中板刻古法帖十卷，当时皆用歙州贡墨墨本赐群臣。元祐中，亲贤宅从禁中借板墨百馀本，分移宫僚，但用潘谷墨，光辉有馀而不甚黟黑，又多木横裂纹，士大夫不能尽别也。
</div>
    <div class="pagination">
<a href="书法离钩_page12.html">上一页</a><span>...</span><a href="书法离钩_page8.html">8</a><a href="书法离钩_page9.html">9</a><a href="书法离钩_page10.html">10</a><a href="书法离钩_page11.html">11</a><a href="书法离钩_page12.html">12</a><span class="current-page">13</span><a href="书法离钩_page14.html">14</a><a href="书法离钩_page15.html">15</a><a href="书法离钩_page16.html">16</a><a href="书法离钩_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
