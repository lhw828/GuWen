<!DOCTYPE html>
<html>
<head>
    <meta charset="UTF-8">
    <title>书林清话 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书林清话 - 第 10 页/共 10 页</h1>
    <div class="content">　　○洪亮吉论藏书有数等洪亮吉《北江诗话》云：“藏书家有数等：钱少詹大昕、戴吉士震为考订家，卢学士文召、翁阁学方纲为校雠家，鄞县范氏天一阁、钱唐吴氏瓶花斋、昆山徐氏传是楼为收藏家，吴门黄主事丕烈、邬镇鲍处士廷博为赏鉴家，吴门书估钱景开、陶五柳、湖南书估施汉英为掠贩家。”按洪氏亦约略言之。吾谓考订、校雠，是一是二，而可统名之著述家。若专以刻书为事，则当云校勘家。如顺、康朝钱谦益绛云楼、王文简士祯池北书库、朱彝尊曝书亭，皆著述家也。毛晋汲古阁，校勘家亦收藏家也。钱曾述古堂、也是园，季沧苇振宜，赏鉴家也。毛氏刻书风行天下，而校勘不精，故不能于校雠分居一席；犹之何焯《义门读书记》，平生校书最多，亦止可云赏鉴，而于考订校雠皆无取也。与洪同时者，尚有毕制军沅经训堂，孙观察星衍平津馆、岱南阁、五松园，（后均入金陵孙忠愍祠堂，著有《孙祠书目》。书前有印文曰孙忠愍祠堂藏书记。粤匪乱后，其书多归吾县袁芳瑛卧雪庐，吾见之甚多。）马徵君曰璐丛书楼、玲珑山馆，考订、校雠、收藏、赏鉴皆兼之。若卢转运见曾雅雨堂、秦太史恩复石研斋以及张太守敦仁、顾茂才广圻，则纯乎校勘家也。若康熙朝纳兰侍卫成德之通志堂，乾隆朝吴太史省兰之艺海珠尘，刻书虽多，精华甚少。然古书赖以传刻，固亦有功艺林。但求如黄丕烈《士礼居丛书》、鲍廷博《知不足斋丛书》，既精赏鉴，又善校勘，则亦绝无仅有者矣。此外如阙里孔农部继涵红榈书屋《微波榭丛书》，李太守文藻《贷园丛书》，收藏亦各名家，校勘颇多有用，是亦当在标举之列者也。

　　○乾嘉人刻丛书之优劣洪氏所遗，既已详举。而其他成书在后者，当时则有阮文达元《文选楼丛书》，则兼收藏、考订、校雠之长者也。顾修《读画斋》，李锡龄《惜阴轩》，张海鹏《学津讨源》、《借月山房》、《泽古丛钞》、《墨海金壶》，钱熙祚《守山阁》、《珠丛别录》、《指海》，杨墨林《连筠{移}》，郁松年《宜稼堂》，伍崇曜《粤雅堂》，潘仕诚《海山仙馆》，蒋光煦《别下斋》、《涉闻梓旧》，钱培名《小万卷楼》，多者数百种，少者数十种，皆校勘家也。同光以来，则有吴县潘文勤祖荫滂喜斋、功顺堂，归安姚观察觐元咫进斋，陆运使心源十万卷楼，钱唐丁孝廉丙嘉惠堂，章大令寿康式训堂，收藏而兼校勘者也。至黎星使庶昌《古佚丛书》，专模宋元旧椠，海外卷抄，刻印俱精。惜假手杨校官守敬，不免师心自用、英雄欺人之病。惟江阴缪氏《云自在龛丛书》，多补刻故书阙文，亦单刻宋元旧本，虽平津馆、士礼居不能过之。孙、黄复生，当把臂入林矣。（近年贵池刘世珩聚学轩刻丛书及仿宋本书，南陵徐乃昌刻《积学斋丛书》及《随庵丛编》仿宋元本书，南浔刘氏嘉业堂、张氏适园刻丛书，均缪氏主持，胜于杨氏所刊远矣。）

　　○刻乡先哲之书会萃乡邦郡邑之书，都为丛刻，自明人《梓吴》一书始，樊维城《盐邑志林》继之。国朝嘉庆间，有赵绍祖刻《泾川丛书》，宋世荦刻《台州从书》，祝昌泰刻《浦城遗书》，邵廷烈刻《娄东杂箸》。道光时朝有伍元薇刻《岭南遗书》。同治朝有胡凤丹刻《金华丛书》，孙衣言刻《永嘉丛书》。光绪朝此风尤盛，如孙福清刻《李遗书》，丁丙刻《武林掌故丛编》，又刻《武林先哲遗书》，陆心源刻《湖州先哲遗书》，赵尚辅刻《湖北丛书》，王文灏刻《畿辅丛书》，盛宣怀刻《常州先哲遗书》。力大者举一省，力小者举一郡一邑。然必其乡先辈富于著述，而后可增文献之光。如《梓吴》、《盐邑志林》，虽有开必先，而卷帙零奇，殊嫌琐细。《泾川》亦多无用之书，不必为世传诵。惟《台州》渐有巨册，《浦城》采集益宏。《娄东》全属小书，乃以八音分集。《金华》颇多专集，校刻又嫌不精。《武林》卷帙浩繁，滥收山水寺观志书，未免不知鉴别。惟《常州》出自缪艺风老人手定，抉择严谨，刻手亦工。后有作者，当取以为师资矣。

　　○古今刻书人地之变迁王士祯《居易录》十四云：“陆文裕深《金台纪闻》云：”叶石林时，印书以杭州为上，蜀本次之，福建最下。‘又云：“比岁京师印板，不减杭州。蜀、闽多以柔木刻之，取其易售。今杭绝无刻，国初蜀尚有板，差胜建刻。今建益下，去永乐、宣德亦不逮矣。唯苏州工匠稍追古作。’此嘉靖初语也。近则金陵、苏、杭书坊刻板盛行，建本不复过岭，蜀更兵燹，城郭邱墟，都无刊书之事，京师亦鲜佳手。数年以来，石门（即崇德县。）吕氏，昆山徐氏，雕行古书，颇仿宋椠，坊刻皆所不逮。古今之变，如此其亟也。”吾按：文简时，金陵、苏、杭刻书之风，已远过闽、蜀。乾嘉时，如卢、（文召。）鲍、（廷博。）孙、（星衍。）黄、（丕烈。）张、（敦仁。）秦、（恩复。）顾、（广圻。）阮（元。）诸家校刻之书，多出金陵刘文奎、文楷兄弟。咸丰赭寇之乱，市肆荡然无存。迨乎中兴，曾文正首先于江宁设金陵书局，于扬州设淮南书局，同时杭州、江苏、武昌继之。既刊读本《十三经》，四省又合刊《廿四史》。天下书板之善，仍推金陵、苏、杭。自学校一变，而书局并裁，刻书之风移于湘、鄂，而湘尤在鄂先。同、光之交，零陵艾作霖曾为曹镜初部郎耀湘校刻《曾文正公遗书》及释藏经典。撤局后，遂领思贤书局刻书事，主之者张雨山观察祖同、王葵园阁学先谦与吾三人。而吾三人之书，大半出其手刻。晚近则鄂之陶子龄，同以工影宋刻本名。江阴缪氏、宜都杨氏、常州盛氏、贵池刘氏所刻诸书，多出陶手。至是金陵、苏、杭刻书之运终矣。然湘、鄂如艾与陶者，亦继起无其人。危矣哉刻书也。

　　○吴门书坊之盛衰国朝藏书尚宋元板之风，始于虞山钱谦益绛云楼、毛晋汲古阁。吾家二十五世从祖石君公树廉朴学斋、林宗公奕宝稼轩，不幸无书目存留。然于钱曾《读书敏求记》求之，知当日二公好书，其收藏固甚富也。绛云火后，其书多归从子曾。述古堂、也是园两目具存，可以知其渊源授受。凡有载于《敏求记》者，皆其平日一再校读者也。毛氏式微，其书售之潘稼堂不成，而售之泰兴季沧苇振宜。述古堂、也是园之藏本，亦多并之。盖至是而有明以来藏书家之宋元名抄，于是始一结束。物聚必散，久散复聚。其后毛氏之藏，半由徐乾学传是楼转入天府。乾嘉时，则有张金吾《爱日精庐》、黄丕烈《士礼居》，专收毛钱二家之零余。张氏书目，偶记印章，不尽知其来历。黄氏时收时卖，见于《士礼居藏书题跋记》者，必一一注明其源流。当时久居苏城，又值承平无事，书肆之盛，比于京师。今于《记》中考之，有胥门经义斋胡立群、（校本《春秋繁露》十七卷，校本《蔡中郎集》十卷。《续记》旧抄本《玄珠密语》下云：“经义斋主人胡姓，鹤名，立群其字也。在书估中为能识古书之一人。”）庙前（按城隍庙也。）五柳居陶廷学子蕴辉、（宋刻本《钜鹿东观集》十卷，宋刻本《三谢诗》一卷。《续记》明刻毛校《王建诗集》八卷。）山塘萃古斋钱景凯、（宋咸平刊本《吴志》三十卷，元刊本《陈众仲文集》十卷，校旧抄本《宝晋英光集》十卷。）郡城学馀堂书肆、（宋刊本《温国文正司马公文集》八十卷。）玄妙观前学山堂书坊、（《年谱》：抄本《芦浦笔记》一卷。）府东敏求堂、（校旧抄本《芦浦笔记》、《杨公笔录》，不分卷。）玄妙观东闵师德堂、（明刻本《戴石屏诗集》十卷。）臬署前书坊玉照堂、（元刊本《新刊河间刘守真伤寒直格》三卷，《后集》一卷，《续集》一卷。张子和《心镜》一卷。）臬署前文瑞堂、（金本《中州集》十卷。）臬辕西中有堂书坊、（明本《刘子新论》十卷。）醋坊桥崇善堂书肆、（元刻《元统题名录》，不分卷。）郡东王府基周姓墨古堂、（北宋本《说苑》二十卷。）阊门横街留井堂、（明刻本《衍极》五卷，校明抄本《录异记》八卷。）阊门书业堂、（宋刻本《圣宋文选》三十二卷。云：“以新刻《十三经》易之，时阊门书业堂新翻汲古阁《十三经》，每部需银十四两。”）阊门文秀堂书坊、（旧抄本《抱朴子内篇》二十卷，《外篇》五十卷。）金阊门外桐泾桥头书铺芸芬堂，（《续记》元抄本《书经补遗》一册。）玄妙观前墨林居、（校旧抄本《芦浦笔记》、《杨公笔录》，不分卷。）紫阳阁朱秀成书坊、（宋刻本《文苑英华纂要》七册。）葑门大观局、（校抄本《绍兴十八年同年小录》不分卷。云：“彭宋两家所开，彭行三，号朗峰；宋亦行三，号晓严。皆诸生。”）遗经堂、（校旧抄本《建炎时政记》三卷。）酉山堂、（宋本《孟浩然诗集》三卷。）本立堂书坊、（旧抄本《古逸民先生集》一卷，《附录》一卷。）王府基书摊高姓、（宋本《新雕注解珞录子三命消息赋》三卷，李燕《阴阳三命》二卷。）胡苇洲书肆。（明刻《山窗余稿》一卷。）又有书友吕邦惟、（宋刻本《三谢诗》一卷，抄本《汪水云诗》不分卷。）郁某、（校明抄本《吕衡州文集》五卷。）郑益偕、（影宋本《李贺歌诗编》五卷。）胡益谦、（抄本《北山小集》四十卷。）邵钟{鹿吝}、（明刻校本《半轩集》十二卷，一作邵钟琳；抄校本《吴都文粹》十卷。）沈斐云、（校抄本《吴都文粹》十卷。）吴东亭、（校明抄本《灵台秘苑》十五卷。）吴立方、（《续记》抄本《王子安集》二册。）郑云枝、（校宋本《礼记》二十卷。）书船友曹锦荣、（抄本《铁崖赋稿》一卷。）吴步云、（金本《中州集》十卷。）郑辅义、（北宋本《新序》十卷。）邵宝墉、（残宋本《普济方》六卷。《续记》残宋刻本《豫章黄先生外集》，云得诸书船友邵姓，当即一人。）估人吴东白、（宋本《陶靖节诗注》四卷。）华阳桥顾听玉、（宋刻本《湘山野录》三卷。）常熟苏姓书估、（宋刻本《圣宋文选》三十二卷。）平湖估人王徵麟、（抄本《知非堂稿》六卷。）无锡浦姓书估、（残宋本《普济方》六卷，云为浦二田之后。）湖人施锦章、（宋本《新定续志》十卷。）陶士秀、（同上。）买骨董人沈鸿绍。（校宋本《林和靖诗》四卷。）其在外者，有玉峰考棚汗筠斋书籍铺、（《续记》旧抄本《江月松风集》十二卷。）扬州艺古堂、（旧抄本《鼓稿》一卷。）武林吴山玩遇赏楼书肆、（残钞《阳春白雪》十卷。）会稽童宝音斋、（抄本《汪水云诗》，不分卷。）琉璃厂文粹堂，（《续记》宋本《梅花喜神谱》二卷。）又有萧山李柯溪去官业书侨寓吴中。（《续记》钞本《近事会元》五卷。）其时书肆中人，无不以士礼居为归宿。晚年自开滂喜园书籍铺于玄妙观西，（《年谱》。）是年八月病卒，时道光五年乙酉，年六十三岁。（《年谱》。）卒后二十余年，赭寇乱起，大江南北，遍地劫灰。吴中二三百年藏书之精华，扫地尽矣。幸有常熟瞿氏铁琴铜剑楼保守其孑遗，聊城杨氏海源阁收拾余烬。兰陵孙祠书籍归于吾县袁氏卧雪庐，江浙间所有善本名抄，又陆续会于湖州陆氏&lt；百百&gt；宋楼、仁和丁氏善本书室。长篇短册，犹可旗鼓中原。今则袁氏所蓄，久饱蠹鱼。（袁书于光绪初元售之德化李盛铎，戊子、己丑又散之京师，末年以残册丛书及零星宋元抄本赠之县人袁树勋、衡州程和祥，托以求事。袁、程皆非知书者，书去而事不成。馀则付之市肆字篓，吾收得仅百分之一二耳。）陆书售之日本，丁书售之江南图书馆。南北对峙，惟杨、瞿二家之藏。外此如天一阁、持静斋，子孙亦不能世守。二十年来，蓝皮书出，亻去卢横行。东邻西邻乘我之不虞，图画书籍古物，尽徙而入于海外人之手。上海飞凫客，群翔集于茶坊酒市之中。而吴门玄妙观前，无一旧书摊，无一书船友。俯仰古今，不胜沧桑之感矣。

　　○都门书肆之今昔吴门书肆之牌记，书估之姓名，吾既据黄荛翁《士礼居藏书题跋记》具列于前矣。京师为人文荟萃之区，二百余年，厂甸书肆如林，竟无好事如荛翁其人者，得一书而详记之，是亦书棚之阙史矣。吾读李文藻《南涧文集》中有《琉璃厂书肆记》。虽不及荛翁记载吴门之详，要亦足备都门之掌录。按其文曰：“乾隆己丑五月二十三日，予以谒选至京师，寓百顺胡同。九月二十五日，签选广东之恩平县。十月初三日引见，二十三日领凭，十一月初七日出京。此次居京师五月余，无甚应酬，又性不喜观剧，茶园酒馆足迹未尝至。惟日借书钞之，暇则步入琉璃厂观书，虽所买不多，而书肆之不到者寡矣。出京后，逆旅长夜不能寐，乃追忆各肆之名号及所市书之大略记之。琉璃厂因琉璃瓦窑为名，东西可二里许。未入厂，东门路北一铺曰声遥堂，皆残破不完之书。予从其中买数种，适有《广东新语》，或选恩平之兆也。入门为嵩□堂唐氏，名盛堂李氏，皆路北。又西为带草堂郑氏，同升阁李氏，皆路南。又西而路北者，有宗圣堂曾氏，圣经堂李氏，聚秀堂曾氏。路南者，有二酉堂、文锦堂、文绘堂、宝田堂、京兆堂、荣锦堂、经腴堂，皆李氏。宏文堂郑氏，英华堂徐氏，文茂堂傅氏，聚星堂曾氏，瑞云堂周氏。其先后次第忆或不真，而在南在北则无误也。或曰：二酉堂自前明即有之，谓之老二酉。而其略有旧书者，惟京兆、积秀二家。余皆新书，而其装潢，纸不佳而册薄。又西而南，转沙土园北口，路西有文粹堂金氏，肆贾谢姓，苏州人，颇深于书。予所购，钞本如《宋通鉴长编纪事本末》、《芦浦笔记》、《麈史》、《寓简》、《乾坤清气集》、《滏水集》、《吕敬夫诗集》、《段氏二妙集》、《礼学汇编》、《建炎复辟记》、《贡南湖集》、《月屋漫稿》、《王光庵集》、《焦氏经籍志》之属，刻板如《长安志》、《鸡肋集》、《胡云峰集》、《黄稼翁集》、《江湖长翁集》、《唐眉山集》之属，皆于此肆。又北转至正街，为文华堂徐氏，在路南。而桥东之肆尽此矣。桥居厂中间，北与窑相对。桥以东街狭，多参以卖眼镜、烟筒、日用杂物者。桥以西街阔，书肆外惟古董店及卖法帖、裱字画、雕印章、包写书禀、刻板、镌碑耳。近桥左右则补牙、补唇、补眼及售房中之药者。遇廷试，进场之具如试笔、卷袋、墨壶、镇纸、弓棚、叠褥备列焉。桥西卖书者才七家。先月楼李氏在路南，多内板书。又西为宝名堂周氏，在路北，本卖仕籍及律例路程记，今年忽购得果亲王府书二千余套，列架而陈之。其书装潢精丽，俱钤图记。予于此得梁寅《元史略》、《揭文安集》、《读史方舆纪要》等书，皆钞本；《自警编》半部、《温公书仪》一部，皆宋椠本。又方望溪所著书原稿，往往有之。又有钞本《册府元龟》及明宪宗等《实录》。又西为瑞锦堂，亦周氏，在路南。亦多旧书，其地即老韦之旧肆，本名鉴古堂，八年前韦氏书甚多。又阳人董姓同卖法帖其中。吾友赵六吉精于法帖，亦来此，遂客没，其榇至今未归。又西为焕文堂，亦周氏。又西为五柳居陶氏，在路北，近来始开，而旧书甚多。与文粹堂皆每年购书于苏州，载船而来。五柳多璜川吴氏藏书。嘉定钱先生云即吴企晋舍人家物也，其诸弟析产，所得书遂不能守。又西为延庆堂刘氏，在路北，其肆贾即老韦前开鉴古堂者也，近来不能购书于江南矣。夏间从内城买书数十部，每部有楝亭曹印其上，又有长白敷槎氏堇斋昌龄图书记，盖本曹氏而归于昌龄者。昌龄官至学士，楝亭之甥也。楝亭掌织造盐政十余年，竭力以事铅椠。又交于朱竹，曝书亭之书，楝亭皆钞有副本。以予所见，如《石刻铺叙》、《宋朝通鉴长编纪事本末》、《太平寰宇记》、《春秋经传阙疑》、《三朝北盟会编》、《后汉书年表》、《崇祯长编》诸书皆钞本，魏鹤山《毛诗要义》、《楼攻愧文集》诸书皆宋椠本，余不可尽数。韦颇晓事，而好持高价。查编修莹、李检讨铎日游其中。数年前，予房师纪晓岚先生买其书，亦费数千金。书肆中之晓事者，惟五柳之陶、文粹之谢及韦也。韦湖州人，陶、谢皆苏州人。其余不著何许人者，皆江西金溪人也。正阳门东打磨厂，亦有书肆数家，尽金溪人卖新书者也。内城隆福诸寺，遇会期多有卖书者，谓之”赶庙“。散帙满地，往往不全而价低。朱少卿豫堂日使子弟物色之，积数十年，蓄数十万卷，皆由不全而至于全。盖不全者多是人家奴婢窃出之物，其全者固在，日日待之而自至矣。吾友周书昌，遇不全者亦好买之。书昌尝见吴才老《韵补》为他人买去，怏怏不快。老韦云邵子湘《韵略》已尽采之，书昌取视之，果然。老韦又尝劝书昌读魏鹤山《古今考》，以为宋人深于经学，无过鹤山。惜其罕行于世，世多不知采用。书昌亦心折其言。韦年七十馀矣，面瘦如柴，竟日奔走朝绅之门。朝绅好书者，韦一见谂其好何等书，或经济、或辞章、或掌故，能各投所好，得重值。而少减辄不肯售，人亦多恨之。予好书几与书昌同，不及书昌能读耳。朝食后即至厂，手翻至，或典衣买之。而积秀堂有杨万里、洪盘州二集钞本，索钱三十千，庋数日仍还之，而不能释于念也。延庆刘，项生大瘤，人呼之刘噶哒。又西为博古堂李氏，在路南。其西为厂西门，门外无鬻书者。”按南涧此记作于乾隆己丑，在纯庙中叶时。迨吾光绪乙酉偕计入都，迄于壬辰通籍，上距己丑，甲子再周。此百年之中，其书肆之开闭几何，书估之姓名几何，皆无可考。惟二酉堂岿然独存。据其同贸人云肆址犹前明故处，而主人则屡易姓矣。吾官京曹时，士大夫犹有乾嘉馀韵，每于退值或休务日，群集于厂肆。至日斜，各挟数破帙驱车而归。此景此情，固时时形诸梦寐。甲寅至京，追忆前事，曾作《后买书行》云：（有《买书行》，与此并刻于京集中。）“好书要仲尼，否则同书肆。斯语载《法言》，自汉书有市。三国逮六朝，迄于隋唐世。皆以钞写名，卷轴纳诸笥。中唐创雕版，梨枣资刀锲。天水始右文，蜀杭本罗致。建阳坊刻兴，临安书棚萃。当时视寻常，后世殊珍异。元明承其流，圣清法益备，康雍缮写工，乾嘉校勘细。洪杨乱中原，回捻同携贰。中更几劫灰，五厄罹其二。曾、左命世英，所至搜文粹。苏扬官局开，闽浙踵相继。精镂仿宋元，馀亦称中驷。插架幸苟完，簿录分条例。颇师瞿木夫，（中溶，钱大昕女夫，有藏书题跋，多载乾嘉时仿宋元刻。）近刻搜罗易。卢（文召。）孙（星衍。）补逸文，顾（广圻。）黄（丕烈。）发奇秘。堂堂毕（沅。）阮（元。）翁，朱（彝尊。）何（焯。）信无愧。歙鲍（廷博。）侈巾箱，读画（顾修。）又其次。伍（崇曜。）潘（仕诚。）各效颦，宛若承謦。贷园（李文藻。）雅雨堂，（卢见曾。）鼎足微波（孔继涵。）峙。连筠（杨墨林。）与惜阴，（李锡龄。）同起道光季。北学有南风，矫矫群空骥。齐鲁吴越间，辙迹我频至。获书捆载归，充栋无馀地。计偕入京师，欲探酉山邃。日从厂甸游，琳琅启金匮。路南肆如林，路北居杂厕。赝鼎寓目多，宁作朱崖弃。时有漏网珠，拾之出无意。内城隆福街，比之慈仁寺。客来访渔洋，约与寺门伺。粤维光绪初，承平日无事。王孙推祭尊，（宗室盛昱。）诒晋薰香媚。潘（文勤。）张（文襄。）振儒风，缪老（荃孙。）传清秘。丁（丙。）陆（心源。）勤刻书，诏旨褒嘉惠。同官半书淫，交游重文字。一朝海水飞，变法滋浮议。新学仇故书，假途干禄位。哀哉文物邦，化作傀儡戏。坐观九鼎沉，人亡邦国瘁。吾衰庶事艰，或咎书为祟。岂知兵燹馀，反获长恩庇。赍斧倘有余，罄作收书费。问汝欲何为，老至谋生计。刻书复鬻书，较胜食租税。远法荛圃穷，近贪玉简利。（罗振玉在日本卖书买书，颇获利市，所刻《玉简斋丛书》甚精。）从此道人行，不轻去乡里。连年寇盗侵，幸托此知契。天不丧斯文，或者无人忌。偶忆半生痴，何止六经醉。甘苦托歌谣，聊抵买书记。（李文藻有《琉璃厂书肆记》。）”盖吾在都时，厂甸书肆皆在路南，仅有二家在路北，与文藻所记迥然不同。惜其间变迁因革之故，莫得而详也。今则蓝皮之书，充刃肆市，西域之韵，篡夺风骚。宋椠贵至千金，插架等于古玩；廖板齿侪十客，牟利甚于榷场。以故鬻书者日见其多，读书者日见其少。士大夫假雕印而造交会，大都唐仲友之贪污；收藏家因字画而及古书，无非项子京之赏鉴。吾生也晚，恨不如荛翁、南涧生际圣明。后之视今，恐犹有一蟹不如一蟹之慨者。吾恒言：今日藏书之人，即昔日焚书之人。何者？羽陵之蠹，酷于秦灰；藏室之龙，化于胡地。周末文胜而鼎移，明季社多而国乱。管子有云：“美者恶之至。”其今日风尚之谓乎。

　　●卷十○天禄琳琅宋元刻本之伪《天禄琳琅后编》所载宋版书，不如前编之可据。如卷四之《史记集解索隐正义》一百三十卷，目录后印“校对宣德郎秘书省正字张耒”八分书条记，因定为元时椠。此书不见于各家书目，宋时官刻书又无此体式，其用八分而不用真书，正以掩其诈耳。卷五之《重广补注黄帝内经素问》二十四卷第四部，每板心有“绍定重刊”四字，宋版亦无此体式。且有元号无年月，即元明两监补修宋本诸史不如此含胡。盖板心四字必书估伪造，加印其上，断然可知。又《太玄经》十卷，校勘图后刻“万玉堂”三字，此为明仿宋本。卷六《孙可之集》十卷，目录后刻“大宋天圣元年戊辰秘阁校理仲淹家塾”字。考仁宗天圣元年，岁在癸亥，戊辰乃六年。据云“字画浓重，与通部不同，盖书估增印作伪”。然既知为伪而仍列入宋版，不知何故。又《增刊校正王状元集注分类东坡先生诗》二十五卷，姓氏后有篆书条记“建安虞平斋务本书坊刊”，此为元刻本，虞氏所刻他书有年号者可证。然则秘阁之藏，鉴赏尚不可据如此，则其他藏书家见闻浅陋，其为书估所骗者，正不知有几人也。

　　○坊估宋元刻之作伪自宋本日希，收藏家争相宝贵，于是坊估射利，往往作伪欺人，变幻莫测。总之不出以明翻宋板剜补改换之一途，或抽去重刊书序，或改补校刊姓名，或伪造收藏家图记钤满卷中，或移缀真本跋尾题签，掩其赝迹。就《天禄琳琅》所辨出者，已有十余种之多。盖贡之尚方之时，人人如野人之献芹，初未尝有所区别。及经诸臣鉴别，而后泾渭分明。今悉载之，藏书家当取为秦宫镜矣。如明板经部《春秋经传集解》三十卷，伪作“咸平辛丑刊”五字补印于板心。宋杨甲《六经图》六册，割去序文并校刊姓氏，以希伪充宋椠。明板史部《史记集解》一百三十卷：“目录后第三行四行有割去重补之痕，当是明人所记刻书年月，书估以其形似宋板，故为割去。此书目录后无‘史记目录终’五字，而有‘校对宣德郎秘书省正字张来’隶书木记，较前书所补之痕增宽一倍。若果为原版所有，前书何以割去，而补痕宽窄何以不合。按秘书省正字虽宋代官名，而张来亦无可考。其为书估欲伪充宋椠，别刊目录，末叶增入木记，彰然矣。”《晋书》一百三十卷，从宋版翻出，目录后仍存“淳熙丁未季春弘文馆校刊”一行，盖刻是书者竟欲作宋椠为贾利之资耳。又明板子部《战国策鲍彪注》十卷，卷末有“嘉定五年夏月世彩堂刊”木记，其左右边阑墨线，俱就板中分行线痕凑成木记之式，其为伪造，固已显然。又明板集部《东坡全集》一百十卷：“序后原署姓名，为书估割去，补刊一行，则云‘乾道九年闰正月望选德殿书赐苏峤夫’。赐书但赐其书耳，即以年月姓名标识卷中，宜出手书，不应刊印。书估无知妄作，真不直一噱矣。”此外《六臣注文选》六十卷，袁刻本，五十六卷末叶标“戊申孟夏十三日李清雕”，李宗信、李清疑皆当日剞劂高手，故自署其名。又一部：“末叶李宗信、李清之名，俱被书估割去，袁识语亦经私汰。而于六十卷末叶改刊‘河东裴氏考订诸大家善本，命工锲于宋开庆辛酉季夏，至咸淳甲戌仲春工毕’，并于末一行增‘把总锲手曹仁’。其字画既与前绝不相类，版心墨线亦参差不齐，且考订‘订’字误作金旁，则伪饰之迹，显然毕露矣。”又一部：“卷末伪刊‘奉议郎充提举茶盐司干办公事臣朱奎奉圣旨广都县镂板，起工于嘉定二年岁次己巳，毕工于九年壬子腊月’，并标‘督工把总惠清’。亦系割去原纸，别刊半叶黏接于后。且嘉定九年，系丙子而非壬子，则其作伪益显然矣。”又一部：“于萧统序后标‘绍圣三年丙子岁腊月十六日秘阁发刊’，又于吕延祚表后列曾布、蔡卞等校正衔名，卷六十后复标‘绍圣四年十月十五日大学博士主管文字陈督镌，匠孙和二等工完’，皆系别刊半幅黏接。然袁氏识语木记，尽为割补。”又一部：“卷五十二末叶‘戊申孟夏十三日李宗信雕’一行，模印之时，以别纸掩盖其上。然十三两字，墨痕犹隐透行间，依稀可辨。板心上方，复以‘熙宁四年刊’五字，别刊木记，逐幅钤印。”又一部：“存序后裴宅印卖一条，其余识语木记，俱经私汰。卷二十四后伪标‘嘉改元澄心堂刊’八字。而‘’字误作‘祜’，‘改’字‘己’旁讹作‘[1234]’。”又一部于序末及卷六十后，伪刊“淳二年庚午岁上蔡刘氏刊”隶书木记。又二部，于六十卷后刻“河东裴氏考订”，二“订”字误作“金”旁。合计内府所藏文选十部，而作伪居八九。此可见袁本雕刻之精，而书估狡狯之奇，亦层见叠出而未有已也。

　　○宋元刻伪本始于前明宋刻日少，书估作伪，巧取善价，自明已然。明高濂《尊生八笺》，其《燕闲清赏笺》论藏书云：“宋元刻书，雕镂不苟，校阅不讹，书写肥细有则，印刷清朗。况多奇书，未经后人重刻，惜不多见。佛氏医家二类更富。然医方一字差误，其害匪轻，故以宋刻为善。”（以下言宋本纸墨之佳，见前六卷“宋刻书纸墨之佳”条下，今节去。）“又若宋板遗在元印或元补欠缺时，人执为宋刻。元板遗至国初补欠，人亦执为元刻。然而以元补宋，其去犹未易辨。以国初补元，内有单边双边之异，且字刻迥然别矣。若国初慎独斋刻书，似亦精美。近日作假宋板书者，神妙莫测。将新刻摹宋板书，特抄微黄厚实竹纸，或用川中茧纸，或用糊褙方帘绵纸，或用孩儿白鹿纸，筒卷用扌追细细敲过，名之曰刮，以墨浸去臭味印成。或将新刻板中残缺一二要处，或湿霉三五张，破碎重补。或改刻开卷一二序文年号，或帖过今人注刻名氏留空，另刻小印，将宋人姓氏扣填。两头角处或用沙石磨去一角，或作一二缺痕。以灯火燎去纸毛，仍用草烟薰黄，俨然古人伤残旧迹。或置蛀米柜中，令虫蚀作透漏蛀孔。或以铁线烧红，锤书本子，委曲成眼。一二转折，种种与新不同。用纸装衬，绫锦套壳，入手重实，光腻可观，初非今书仿佛，以惑售者。或札夥囤，令人先声，指为故家某姓所遗。百计瞽人，莫可窥测。收藏者当具真眼辨证。”按高氏说书估作伪之弊，至为透辟。然究之宋刻真本，刻手、纸料、墨印迥然与元不同。元人补修宋版，明人补修宋元，多见古本书之人，可以望气而定。如宋元旧板，明时尽贮于国子监。自元迄明，递有补修。其板至国朝嘉庆时，始毁于江宁藩库之火。明初印本流传尚多，试取其纸料墨色印工验之，断乎不能混入天水。南宋末年刻印之书，转瞬入元，其气味便有清浊之异。宋清而元浊，究亦不解其所以然。惟元末明初之书，稍难分别。正统以后，则又判然。南监修板最后印者，板式参差不齐，字迹漫漶难辨。即令工于作伪，无如开卷了然。至所称扣填姓名，非独墨色浓淡各殊，而字行决不能联贯。且新纸染旧，燥气未除，初印新雕，锋芒未敛。种种无形之流露，可以神悟得之。吾沉溺于此者三十余年，所见所藏，颇有考验。高氏之言，但明其迹，吾所论则纯取之于神理也。

　　○张廷济蜀铜书范不可据张廷济《清仪阁题跋》蜀椠《韩文》范跋：“《易》、《诗》故不当后《春秋》、《左氏》也。此与今异，真旧本《韩文》矣。墨板始于唐末，板本《文选》，益州始有。欧阳子书少时所得于州南李氏之《韩集》后云：”《集》本出于蜀，文字刻画，颇精于今世俗本。‘则此为孟蜀敕刊《韩集》，刂铜为式可知也。“又引蔡澄《鸡窗丛话》云：”尝见骨董肆古铜方二三寸，（今刻本作一二寸。）刻《选诗》或《杜诗》、《韩文》二三句，字形反，不知何用。识者谓此名书范，宋太宗初年颁行天下刻书之式。“按此范属之蜀者，以欧阳文忠书少时所得于州南李氏之《韩集》后有云”集本出于蜀，文字刻画，颇精于今世俗本“之言耳。若唐末宋初校刊书籍，凿铜颁范，事固有之，蔡说自可存证也。又云：”廖莹中世彩堂《韩集》原刻本，今在吴门藏书家。己卯之春，黄友荛圃丕烈孝廉见是范，为余一检，亦作’《春秋》谨严，《左氏》浮夸。《易》奇而法，《诗》正而葩‘。案欧阳所见行本，已不如蜀本之精，况廖刻又后二百年乎？今读《进学》一解，鲜有致疑及此。乃天壤间存此片铜，使知昌黎叙列经典，不少紊于俗刊之手，是可宝矣。“据此，则是张氏竟视此为真刻书铜范。余曾见之于长沙故家，系一方铜片。高及二寸，宽二寸强，厚半寸许。上有反书四行突起，曰：”《易》奇而法，《诗》正而葩。《春秋》谨严，《左氏》浮夸。“装以紫檀匣，垫以白绫，张书小楷于白绫，考证颇辨。而铜质砂重，字亦生硬不匀。窃疑张书是真，铜片是伪。张冠李戴，亦骨董之常。惟必谓之刻书之范，则未敢附和。盖此疑古时镇纸之物，其所以反书者，由于土模正书，倒注则反。古人范金合土之法，大抵如斯。世传泉范、斗检封，即可引以为证。蔡说前无所本，张独信以为真，是亦好奇之过。特此铜列经典次序，以《易》、《诗》先《春秋》。是所据韩文，似是善本。虽不足资校勘，亦可以广异闻矣。

　　○日本宋刻书不可据日本友人言，杨氏刻《留真谱》时，往往见他人之旧本书，抽其中一二叶，以便模刻。果如所言，则非士君子之行矣。杨从遵义黎莼斋星使庶昌为随员，曾代其刻《古佚丛书》。内如《太平寰宇记》补阙六卷，实出伪撰。其中显而易见者，如江西南道岳州沅江县，楚马殷改为桥江县，宋太祖复为沅江县。乐史在太宗时，安得尚有桥江县之称。潭州长沙县所引故事，多见《太平御览》中。湘潭县则全录衡山县遗迹，盖衡山尚属潭州，而南岳本在衡山，兹反引于湘潭。此因湘潭无所据补，割凑成篇，遂于益阳县后云已残阙，作伪之迹亦既显然。而武冈县招屈亭后十三条，全与宋王象之《舆地纪胜》文同。而《纪胜》云引自《类要》，非引自《寰宇记》。彼乃全无别白，遂使伪证愈明。义昌改为桂东，义章改为宜章，《纪胜》云避太宗讳所改。宋本于二县同不避讳，断非乐史原书可知。吾友善化陈芸畦太学运溶作《太平寰宇记辨伪》六卷，逐道指驳，以为从《舆地纪胜》及他类书钞撮而成，使杨见之当无所置辨矣。吾尝见杨刻《古文苑》，明是据孙星衍岱南阁仿宋刻重雕，而猥云宋本。又所著《日本访书志》中载卷子本佛经各种，大半近百年内高丽旧钞。至《留真谱》误以明翻宋刻为真宋本之类，殆如盲人评古董指天画地，不值闻者一笑。杨又刻有激素飞青阁双钅句法帖，其作用亦同。盖貌为好古之人，而实为孳孳为利，吾断其所著所刻书不足信今而传后矣。

　　○近人藏书侈宋刻之陋藏书固贵宋元本以资校勘，而亦何必虚伪。如近人陆心源之以&lt；百百&gt；宋名楼，自夸有宋本书二百也。然析《百川学海》之各种，强以单本名之，取材亦似太易。况其中有明仿宋本，有明初刻似宋本，有误元刻为辽金本，有宋板明南监印本，存真去伪，合计不过十之二三。自欺欺人，毋乃不可。至宜都杨守敬，本以贩鬻射利为事，故所刻《留真谱》及所著《日本访书志》，大都原翻杂出，鱼目混珠。盖彼将欲售其欺，必先有此二书，使人取证。其用心固巧而作伪益拙矣。

　　○宋元禁苏黄集板元党禁，苏黄诗文翰墨不准刊板流传，亦二公文厄之极矣。然其时有酷好二公诗文而无所畏者。杨万里序刘才邵《[A17B]溪居士集》云：“在仁宗时，则有若六一先生主斯文之夏盟；在神宗时，则有若东坡先生传六一之大宗；在哲宗时，则有若山谷先生续国风雅颂之绝弦。中更群小，崇奸绌正，目为僻学，禁而锢之。惟我庐陵，有卢溪之王，[A17B]溪之刘，自作金城，以郛此道。自王公游太学，刘公继至，独犯大禁，挟六一、坡、谷之书以入卢溪。”杨万里序又称：“是时书肆畏罪，坡、谷二书皆毁其板，独一贵戚家刻印印焉。率黄金斤易坡文十，盖其禁愈急，其文愈贵也。[A17B]溪讳才邵，字美中；卢溪讳庭，字民瞻，皆擢进士第。”然尤奇者，宋太学生丁时起《泣血录》载：金人入汴，据青城，索监书藏经，如《资治通鉴》、《苏、黄文集》之属，皆指名取索。当时朝廷行下诸路，尽毁坡、谷著作。奸党傅会，至欲焚《资治通鉴》。赖有神宗御制序文，乃不敢毁，而敌国之敬重固如此。吾谓二公信有独嗜。而欧阳、苏、黄之诗文，至今如日月江河，万古不废。岂非山川灵秀之气，固结不散，有以使之然与。

　　○宋朱子劾唐仲友刻书公案宋陈癸《中兴馆阁续录》云：“秘书郎莫叔光上言：今承平滋久，四方之人，益以典籍为重。凡绅家世所藏善本，外之监司郡守搜访得之，往往锓版，以为官书，然所在各自版行。”是宋时士大夫以刻书为风尚。世传宋刻书所谓司郡刻者，皆可支领公使库钱。故此类刻本，又谓之公使库本。名类甚繁，别已详记。然朱子劾唐仲友一重公案，世固鲜有知之者。淳熙八年，唐仲友守台州，领公使库钱刻《荀子》、《扬子》二书，为朱子所弹劾。今朱子集载有按知台州唐仲友前后凡六状。其第六状云：“一据蒋辉供，元是明州百姓。淳熙四年六月内，因同已断配人方百二等伪造官会事发，蒙临安府府院将辉断配台州牢城。差在都酒务著役，月粮雇本州住人周立代役，每日开书籍供养。去年三月内，唐仲友叫上辉就公使库开雕《扬子》、《荀子》等印板。辉共王定等一十八人，在局雕开。至八月十三日忽据婺州义乌县弓手到来台州，将辉捉下，称被伪造会人黄念五等通取。辉被捉，欲随前去证对公事，仲友便使承局学院子董显等三人捉回。仲友台旨：”你是弓手，捉我处兵士，你不来下牒捉人。‘当时弓手押回，夺辉在局生活。至十月内，再蒙提刑司有文字来追捉辉。仲友使三六宣教，令辉收拾作具入宅，至后堂名清属堂安歇宿食，是金婆婆供送饭食。得三日，仲友入来。说与辉称：“我救得你在此，我有些事问你，肯依我不？’辉当时取覆仲友：”不知甚事言了是。‘仲友称说：“我要做些会子。’辉便言：”恐向后败获不好看。‘仲友言：“你莫管我，你若不依我说，便送你入狱囚杀，你是配军不妨。’辉怕台严依从。次日见金婆婆送饭入来，辉便问金婆婆如何得纸来。本人言：”你莫管，仲友自交我儿金大去婺州乡下撩使庵头封来。‘次日金婆婆将描摸一贯文省会子样入来，人物是接履先生模样。辉便问金婆婆，言是大营前住人贺选在里书院描模，其贺选能传神写字，是仲友宣教耳目。当时将梨木板一片与辉，十日雕造了，金婆婆用藤箱乘贮，入宅收藏。又至两日，见金婆婆同三六宣教入来，将梨木板一十片双面，并《后典丽赋》样第一卷二十纸。其三六宣教称：“恐你闲了手，且雕赋板，俟造纸来。’其时三六宣教言说：”你若与仲友做造会子留心，仲友任满，带你归婺州，照顾你不难。‘辉开赋板至一月。至十二月中旬，金婆婆将藤箱贮出会子纸二百道，并雕下会子板及土朱靛青棕墨等物付与辉，印下会子二百道了。未使朱印。再乘在箱子内付金婆婆，将入宅中。至次日，金婆婆来，将出篆写一贯文省并专典官押三字，又青花上写字号二字。辉是实方使朱印三颗。辉便问金婆婆，三六宣教此一贯南篆文并官押是谁写，金婆婆称是贺选写。至十二月末旬，又印一百五十道。今年正月内至六月末间，约二十次共印二千六百余道。每次或印一百道及一百五十道并二百道。至七月内不曾印造。至七月二十六日见金婆婆急来报说：“你且急出去，提举封了诸库，恐搜见你。’辉连忙用梯子布上后墙，走至宅后亭子上，被赵监押兵士捉住，押赴绍兴府禁勘。”此按状中贴黄之一，可见仲友被劾，伪造会子亦其一节，非专因刻书也。今黎庶昌刻台州大字本《荀子》，板心有蒋辉等名十八人。字仿欧体，想见当时雕镂之精，不在北宋蜀刻之下。使其居官能饬簋，亦岂非当时之贤士哉。

　　○明王刻史记之逸闻王士祯《池北偶谈》二十二云：“明尚宝少卿王延，文恪少子也。其母张氏，寿宁侯鹤龄之妹，昭圣皇后同产。延少以椒房入宫中，性豪侈。一日，有持宋椠《史记》求鬻者，索价三百金，延绐其人曰：”姑留此，一月后可来取直。‘乃鸠集善工，就宋版本摹刻，甫一月而毕工。其人如期至索直，故绐之曰：“以原书还汝。’其人不辨真赝，持去。既而复来曰：”此亦宋椠，而纸差不如吾书，岂误耶？‘延大笑，告以故。因取新雕本数十部散置堂上示之曰：“君意在获三百金耳，今如数予君，且为君书幻千万亿化身矣。’其人大喜过望。今所传有震泽王氏摹刻印，即此本也。”按此说最不可信。以如许巨帙之书，断非一月所能翻刻完竣。且既欲仿刻以欺鬻书者，则其事当甚秘密。如其广召刻工，一月蒇事，鬻书人岂有不向其索还之理。此可断其必无之事。今王本《史记》，藏书家尚有流传，雕镂诚精，校勘亦善。有延跋云：“工始嘉靖乙酉腊月，迄丁亥之三月。”明有年月可稽，并非一月之事。文简亦藏书家，其时距王刻《史记》时未及百年，岂其书文简竟未见欤。（王本《史记》与柯维熊刻本，同出宋绍兴本，故两本行款相同。惟王本《史记》卷数在小题下，与正文字同。柯本《史记》则史记卷数作小字，外加椭圆圈，在小题下傍。）

　　○朱竹刻书之逸闻《鸡窗丛话》云：“竹凡刻书，写样本亲自校两遍，刻后校三遍。其《明诗综》刻于晚年，刻后自校两遍，精神不贯。乃分于各家书房中，或师或弟子，能校出一讹字者送百钱。然终不免有讹字。《曝书亭集》中亦不免，且有俗体，可知校订断非易事也。”今按：竹刻书有为他人校刻者，以张士俊泽存堂所刻《玉篇》、《广韵》、《群经音辨》、《佩Δ》、《字鉴》五种为最精。家刻书则以《曝书亭集》字体整秀疏朗为悦目，讹字亦绝希。且刻未毕工而竹已没，全集为其孙稻孙刊成，并非竹自校自刻，不知《丛话》何所指而云云。《明诗综》今其板尚存，初印者传世不多，以通行本校之，亦未必如《丛话》之说。岂蔡氏所见为初印未校改误字本耶？至《日下旧闻》为其子昆田校勘，《经义考》为德州卢见曾、扬州马曰璐先后合刻，已为身后之事，更不必论其得失矣。

　　○明以来之钞本明以来钞本书最为藏书家所秘宝者，曰吴钞，长洲吴匏庵宽丛书堂钞本也。曰叶钞，先十八世族祖昆山文庄公赐书楼钞本也。曰文钞，长洲文衡山徵明玉兰堂钞本也。曰王钞，金坛王宇泰肯堂郁冈斋钞本也。曰沈钞，吴县沈辨之与文野竹斋钞本也。曰杨钞，常熟杨梦羽仪七桧山房钞本也。曰姚钞，无锡姚舜咨咨茶梦斋钞本也。曰秦钞，常熟秦酉岩四麟致爽阁钞本也。曰祁钞，山阴祁尔光承业淡生堂钞本也。曰毛钞，常熟毛子晋晋汲古阁钞本也。曰谢钞，长乐谢肇氵制在杭小草斋钞本也。曰冯钞，常熟冯己苍舒、冯定远班、冯彦渊知十兄弟一家钞本也。曰钱钞，常熟钱牧斋谦益绛云楼钞本，谦益从子钱遵王曾述古堂钞本，合之谦益从弟履之谦贞竹深堂钞本，皆谓之钱钞也。此外吾家二十五世祖石君公树廉朴学斋，秀水曹洁躬溶倦圃，昆山徐健庵乾学传是楼，秀水朱竹彝尊潜采堂，吴县惠定宇栋红豆斋，仁和赵功千昱小山堂，钱唐吴尺凫焯绣谷亭，海昌吴槎客骞、子虞臣寿拜经楼，歙县鲍以文廷博知不足斋，钱唐汪小米远孙振绮堂。皆竭一生之力，交换互借，手校眉批，不独其钞本可珍，其手迹尤足贵。以吾所知，吴匏庵钞本，板心有“丛书堂”三字。（孙从添《藏书纪要》：匏庵钞本用红格，其手书者佳。朱彝尊《曝书亭集。书尊前集后》：吴文定手钞本，书法精楷，索直三十金。钱曾《敏求记》：《孟子注疏》十四卷。《毛目》：《裔夷谋夏录》一本，《春明退朝录》一本，《国初事迹》一本，《大唐传载》一本，钞宋本《宾退录》十卷二本，红格钞本《续博物志》一本，红格钞本《霏雪录》二本，《南方草木状》一本。《黄记》：《墨子》十五卷，《嵇康集》十卷。《张志》：刘国器《纲目分注发微》十卷。《瞿目》：宋柳开《河东集》十六卷，范成大《石湖居士文集》三十四卷。《黄续记》：红格竹纸钞本《王建诗集》十卷。）家文庄公家钞本，板心有“赐书楼”三字。（《藏书纪要》云：叶文庄钞本用绿、墨二色格。《黄记》：梁公《九谏》一卷，《张乖崖集》宋钞缺卷。《瞿目》：唐《李元宾文集》六卷、《补遗》一卷，茧纸钞本；《昼上人集》十卷。）文衡山钞本，格阑外有“玉兰堂录”四字。（《瞿目》：影宋钞本《新雕诗品》三卷。文钞极为孙从添庆增《藏书纪要》所称，而钞本传者绝少。吾家旧藏衡山曾孙女文ㄈ手钞本宋王沂孙《碧山乐府》即《玉笥词》一卷，首叶钤“玉磬山房”白文长方印，为绛云楼火后物，上钤“遗稿天留”朱文长方印。全卷经秦敦夫太史恩复手校，补录佚词。于书眉卷尾钤“鲍氏正本”朱文方印、“知不足斋”白文方印。卷首又钤“金石录十卷人家”朱文长方印，此即钱曾《敏求记》所云藏宋本《金石录》之冯研祥印也。后来韩小亭泰华、阮文达元皆仿刻此印，与此印不同。盖此书虽止三十余叶，其为国朝以来藏书家宝贵可知。然则文钞之希见，益可见矣。）王宇泰钞本，板心有“郁冈斋藏书”五字。（《瞿目》：乐史《广卓异记》二十卷。）沈辨之钞本，格阑外有“吴县野竹家沈辨之制”九字。（《瞿目》：《山水纯全集》一卷。）杨梦羽钞本，板心有“嘉靖乙未七桧山房”八字，（《黄记》、《瞿目》：宋孔平仲《珩璜新论》一卷。）亦有板心作“万卷楼杂录”五字者。（《瞿目》：《穆天子传》六卷。）姚舜咨钞本，板心有“茶梦斋钞”四字。（《范目》：手钞宋吕大圭《春秋五论》一卷，明唐寅《漫堂随笔》一卷。《张志》、《瞿目》：手钞马令《南唐书》三十卷，《唐阙史》二卷。《黄记》、《张志》、《瞿目》：手钞《续谈助》五卷。《瞿目》：手钞《甘泽谣》一卷。）秦酉岩钞本，（《毛目》：手钞《亢仓子》一本；《紫青真人注道德经》一本；《酉岩山人真迹》三册六本：一册《考工左国纂》，一册《吕览节》，一册三子纂：《荀子》、《淮南子》、《扬子》附《文中子》；手钞《太和正音谱》二本。）板心有“致爽阁”三字，（《瞿目》：唐苏鹗《杜阳杂编》三卷。）或“玄览中区”四字，（《张志》：俞豹文《吹剑录》一卷，《穆天子传》六卷。）或“又玄斋”三字，（《张志》：《唐诗极玄集》二卷。《瞿目》：姚合《极玄集》二卷。）或“玄斋”二字。祁尔光钞本，板心有“淡生堂钞本”五字。（《黄记》：《国朝名臣事略》十五卷。《黄记》、《张志》：蓝格本《勿轩集》八卷。《瞿目》：《周益公集》二百卷。《张志》、《瞿目》、《丁志》：元吴海《闻过斋集》四卷。《丁志》：《淡生堂藏书谱》八册、《藏书训略》二卷，原本每叶十六行，蓝格竹纸本，版心刊“淡生堂藏书目”。又蓝格白纸《广笔畴》一卷，蓝格纸钞《许白云先生文集》四卷。）毛子晋钞本，（《藏书纪要》云：汲古阁印宋精钞，古今绝作，字画、纸张、乌丝、图章追摹宋刻，为近世无有。）板心有“汲古阁”三字，（《张志》：《新刊张小山北曲联乐府》三卷、《外集》一卷。《瞿目》：宋华岳《翠微先生南征录》十一卷。《丁志》：宋高登《东溪词》一卷，赵老《拙庵词》一卷，李好古《碎锦词》一卷。）格阑外有“毛氏正本汲古阁藏”八字。（《张志》：《云台编》三卷。《瞿目》：宋陈郁《藏一话腴》一卷。）谢肇氵制钞本，板心有“小草斋钞本”五字。（墨格九行本。《张志》、《瞿目》：宋沈作《寓简》十卷。《瞿目》：王黄州《小畜集》三十卷。《袁簿》：宋朱翌《猗觉寮杂记》二卷。）冯彦渊钞本，格阑外有“冯彦渊藏本”五字。（《张志》：唐《杜荀鹤文集》三卷。《毛目》：《李太白集》四本，从绛云楼北宋板，觅旧纸延冯窦伯影钞。按：窦伯名武，彦渊子也。）冯定远钞本，格阑外有“冯氏藏本”四字。（《张志》：《许丁卯集》二卷、《续集》二卷。《瞿目》：宋周密《云烟过眼录》一卷，冯己苍钞本，格阑板心均无字。《张志》、《黄记》：手钞《近事会元》五卷，《汗简》七卷。《黄记》：校明影宋钞本《元英先生诗集》十卷，后有“崇祯戊辰年六月冯氏空居阁阅”一行，墨格钞本，有毛晋孙绥万跋。《华阳国志》十二卷，云：顾涧藏空居阁钞本。《李群玉、方干诗集》合装一本。）钱牧斋钞本，板心有“绛云楼”三字。（《袁簿》：墨格本《开国群雄事略》残稿本三册，绿格本《双陆谱》一卷、《玄玄棋经》一卷合装一本。）钱遵王钞本，（《藏书纪要》云：钱遵王有五彩著色本《香奁集》、白描《卤簿图》、《营造法式》、《营造正式》。）格阑外有“虞山钱遵王述古堂藏书”十字，（《黄记》：《春秋繁露》十七卷。《张志》：《何博士备论》一卷，《文昌杂录》六卷。《续记》：《东家杂记》二卷。《瞿目》：《圭塘Ы乃集》一卷。《丁志》：日本刻《孟子音义》一卷。）或“钱遵王述古堂藏书”八字。（《瞿目》：《吴越备史》四卷，蔡襄《茶录》一卷，《教坊记》一卷，《北里志》一卷，《青楼集》一卷，《吕和叔集》十卷。《丁志》：《昭德先生郡斋读书志》二十卷。均白纸墨格本。《丁志》：《温庭筠诗集》七卷，《别集》一卷，蓝丝阑精钞本，半叶十二行，行二十一字。）钱履之钞本，板心有“竹深堂”三字。（《张志》：《李群玉集》三卷、《后集》五卷，钞陈道人书棚本；唐杜荀鹤《唐风集》一卷。）石君公钞本，（《藏书纪要》云：“叶石君钞本校对精严，可称尽美。钱遵王钞录书籍，装饰虽华，固不及汲古多而精、石君之校而备也。”又云：“叶石君所藏书籍，皆手笔校正。临宋本，印宋钞，俱借善本改正。博古好学，称为第一。叶氏之书，至今为宝。”）板匡外有“朴学斋”三字。（《丁志》：明《王文安英公诗集》五卷，《文集》六卷。）曹洁躬钞本，板心有“李曹氏倦圃藏书”八字。（《张志》、《瞿目》：元刘秉忠《藏春集》六卷。《丁志》：钱惟善《江月松风集》十二卷、《补遗》一卷。）徐健庵钞本，板心有“传是楼”三字。（《张志》：魏了翁《周易要义》十卷。《黄记》：《五代春秋》一卷，每叶二十二行，行二十字，均白纸墨格钞本。）惠定宇钞本，格阑外有“红豆斋藏书钞本”七字。（吾藏《周易本义辨证》手写稿本，《九经古义》稿本残本，墨格十行。）赵功千钞本，格阑外有“小山堂钞本”五字。（《丁志》：宋游九言《默斋遗稿》二卷。）吴尺凫钞本，板心有“绣谷亭”三字。（《袁簿》：《南宋杂事》一卷，稿本，绿格十行本。）朱竹、吴槎客、鲍以文、汪小米四家钞本，皆毛泰纸钞，无格阑。此外何元锡梦华馆钞本，金檀文瑞楼钞本，王宗炎十万卷楼钞本，多归丁丙八千卷楼。其馀旧钞无考者，有穴研斋钞本，（《黄记》：钱遵王藏有马令《南唐书》三十卷，《何博士备论》一卷，《芦浦笔记》、《杨公笔录》不分卷，徐度《却扫编》三卷，黄复休《茅亭客话》十卷。）怡颜堂钞本，（板心有“怡颜堂钞书”五字。《张志》：《柯山夏先生重修尚书详解》十六卷，《丰清敏公遗事》一卷，《新刊历代制度详说》一卷。《黄记》：《建炎时政记》三卷。）退翁书院钞本，（江阴缪氏对雨楼刻《诗品》一卷。吾见《汉魏诗录》一册，不知全录卷数若干。）笃素居钞本，（《黄记》：校钞本《萨天锡集》十卷，又一钞本为汲古阁藏本，中有毛子晋手钞处，竹纸墨格，木板心有“笃素居”三字。）吴兴陶氏钞本，（板心有“笃素好斋藏书”六字。《丁志》：依宋钞本《徐公铉文集》十卷。）太原祝氏钞本，（《阮外集》：《通玄真经注》十二卷，云“此太原祝氏依宋板摹写”。）皆明末国初人各家藏书，均不知姓名籍里。又有华亭孙明叔道明，（钱《敏求记》：《自号录》一卷，《临汉隐居诗话》一卷。《张志》：《北梦琐言》二十卷，《广川书跋》六卷。《瞿目》：吾丘衍《闲居录》一卷，《张司业集》八卷，《五国故事》三卷，《蜀杌》十卷，《皇宋书录》三卷。《黄记》：《衍极》五卷。《陆志》：《玉峰先生脚气集》二卷。《丁志》：《锦里耆旧传》五卷。按：《临汉隐居诗话跋》云：“洪武九年丙辰，映雪老人写于华亭集贤外坡草舍雨窗。时年八十。”计其生年，当在元成宗元贞二年丙申，但不知卒于何年耳。孙星衍、莫晋合撰《松江府志》：“孙道明，字明叔，华亭人，居泗泾。博学好古，藏书万卷，遇秘书辄手自钞录。筑映雪斋，延接四方名士校阅藏书为乐。造一舟曰水光山色，徜徉南浦。自号停云子，尝与陶九成共泛。九成制词，道明即倚箫声和之，与棹歌相答。”）吴县柳大中佥，（钱《敏求记》：《沈云卿集》二卷。《黄记》：《录异记》八卷，高似孙《纬略》十二卷，《渑水燕谈录》九卷，《朱庆馀诗集》不分卷。《瞿目》：《蟹略》四卷，《张贞居先生诗集》四卷、《词》一卷。《陆志》：《乐府古题要解》二卷。《丁志》：宋王得臣《麈史》三卷。）钱叔宝谷，（《黄记》：马令《南唐书》三十卷，《道德真经指归》三十卷，手钞陶九成《游志续编》一卷。）钱子功甫允治，（《杨录》：影宋精钞本《西昆酬唱集》二卷，卷末行书一行云：万历乙丑九月十七日书毕，下有功甫印，乃钱功甫手钞也。）吴方山岫，（吴岫钞用绿印格。《毛目》：《定陵注略》八本，《瀛涯胜览》一本。《丁志》：《吕温州文集》十卷。）先二十五世祖林宗公奕，（《黄记》：手录《李群玉诗集》三卷、《后集》五卷。《瞿目》：手录《沈下贤集》十二卷，《古文苑》九卷。《陆志》：《何水部集》一卷。）金孝章俊明，（《黄记》：手钞《金石例》十卷。《续记》：手钞元人总集《月泉吟社》、《谷音》、《河汾诸老诗》、《中州集》并目录小传四种。按：魏禧《朱参军家传》：“吴门之隐君子曰金俊明，余见之，年七十一矣。父曰朱参军，本姓金氏，名允元。七岁而孤，母贫不能自存，有姊适朱氏，属养焉，遂冒朱姓。更名永昌，入赀授绥宁簿。天启乙丑卒。俊明始为诸生，亦姓朱氏，名衮。后复姓，更今名，字孝章。”朱彝尊《静志居诗话》：“先生平生好录异书，靡间寒暑，仲子侃亦陶继之。矮屋数椽，藏书满椟，皆父子手抄书也。”习隽等《乾隆苏州府志》：“春草闲房在卧龙街西双林巷，金俊明孝章所构书斋也。”按先生当日以胜国遗民，名重一时。汪琬为撰墓志，先横山公为作传，皆极推重。今见两集，不具录。）俊明子亦陶侃，（王士祯《居易录》：顾迂客贻所刊《范石湖集诗》三十三卷，《楚词古赋》一卷，金侃亦陶写校宋板本也。《带经堂诗话》张宗楠附识云：“购得《张蜕庵集》，卷尾有李崇系跋云：”从金亦陶手钞全本借录，凡五卷。‘“丁日昌《持静斋书目》：金侃钞元人诗黄镇成《秋声集》四卷，卢琦《圭峰集》五卷，杜本《清江碧嶂集》一卷，胡乘龙《傲轩吟稿》一卷，揭斯《揭曼硕诗集》四卷，马祖常《石田集》五卷，陈泰《所安遗集》一卷，曹伯启《汉泉漫稿》五卷，元淮《金集》一卷，郑允端《肃雍集》一卷，丁复《桧亭稿》五卷，黄氵晋《黄文献公集》五卷，贡性之《南湖诗集》二卷，陈樵《鹿皮子集》四卷，成廷《居竹轩集》四卷，马臻《霞外集》十卷，傅若金《傅汝砺诗集》八卷，虞集《道园学古录》八卷，郭钰《静思先生集》八卷，云皆其六十岁后手钞。）常熟赵清常琦美，（《黄记》：手钞《文房四谱》四卷，《张光弼诗》二卷。《瞿目》、《丁志》：《东国史略》六卷，宋秦九韶《数书九章》十八卷。）陆敕先贻典，（《黄记》：手钞陆游《南唐书》十八卷，赵明诚《金石录》十卷。）曹彬侯炎，（《黄记》：《琴川志》十五卷，《契丹国志》十七卷。《吴记》：《武林旧事》十卷。）江阴李贯之如一，（原名鹗，字如一，后以字行。《黄记》：手钞陶宗仪《草莽私乘》一卷。）周研农荣起，（王士祯《居易录》：”《梧溪集》七卷，细书工致，似钟太傅，终卷如一，是周研农荣起手录。周江阴老儒，常熟毛子晋刻校古书，多其勘正。“《黄记》：手钞《衍极》五卷。蒋光煦《东湖丛记》：手钞朱性甫《铁网珊瑚》十四卷。）昆山先二十四世祖德荣公国华，（《黄荛圃年谱》：手钞《法帖刊误》一卷。）石门吕无党葆中，（《黄记》：吾研斋补钞《小畜集》三十卷，手钞元刘秉忠《藏春集》六卷，赐书楼蒋氏藏《并榈集》二十五卷。《黄续记》：手钞《刘后村集》五十卷。）长洲顾云美苓，（《黄记》：《林和靖诗集》四卷。《瞿目》：《隶续》二十一卷。）张青芝位，（《黄记》：手钞《归潜志》八卷，《五代会要》三十卷，《桂林风土记》一卷，《麈史》三卷。《瞿目》：《朱庆馀集》不分卷。《陆志》：《隐居集》一卷。）位子充之德荣，（《黄记》：《蜀鉴》十卷，《湖山类稿》五卷，《汪水云诗钞》一卷、《补遗》一卷，《旧宫人诗词》一卷、《附录》一卷。）吴枚庵翌凤，（江藩《半毡斋题跋》：”枚庵，长洲庠生，手钞秘籍数百种。“戴延年《搏沙录》：”吴枚庵，名翼凤，吴县人。酷嗜异书，无力购致，往往从人借得，露钞雪纂，目为之眚。“按：枚庵名翌凤，不作翼凤，吴县庠生。《黄记》、《陆志》、《丁志》：手钞书极多，曾主讲湖南浏阳南台书院。）其平日以钞书为课程，故至今流传不绝。尤可贵者，冯己苍舒当甲乙鼎革之交，遁迹于荒村老屋。酷暑如蒸，而手钞不辍。《张志》：《近事会元》五卷，跋云：”太岁乙酉，避乱于洋荡之村居。是年闰六月，忧闷无聊，遂手书此，二十日而毕。是书是秦季公所藏，余从孙岷自借钞之。七月初六日孱守老人记。“《汗简》七卷，跋云：”右汗简上中下各二卷，末卷为略序、目录，共七卷。李公建中序为郭忠恕所撰，引用者七十一家，亦云博矣。崇祯十四年借之山西张孟恭氏，久置案头，未及钞录。今年乙酉，避兵入乡，居于莫城西之洋荡村。大海横流，人情鼎沸，此乡犹幸无恙。屋小炎蒸，无书可读，架上偶携此本，便发兴书之，二十日而毕。家人笑谓予曰：“世乱如此，挥汗写书，近闻有焚书之令，未知此一编者，助得秦坑几许虐焰？’予亦自笑而已。犹忆予家有旧钞《张燕公集》，卷末识云：”吴元年南濠老人伍德手录。‘此时何时，啸歌不废，他年安知不留此洋荡老人本耶？但此书向无别本，张本亦非晓字学者所书，遗失讹谬，未可意革。李公序云’赵‘字、’旧‘字下俱有’臣忠恕‘字。今’赵‘字下尚存，’旧‘下则亡之矣，确然知其非全本也。既无善本可资是正，而所引七十一家，予所有者仅仅始一终亥本《说文》、古《老子》及《碧落碑》而已，又何从订其讹谬哉，亦姑存其形似耳。又此书亦有不可余意处。如沔字、氵方字、泯字、涸字俱从水。今沔从丐，氵方从万，泯从氐，涸从卤。[A14G]从月而入脊部，从邑而入谷部，驶从马而入史部，朽从木而入[C020]部。诸此之类，不可枚举，大抵因古文字少，未免援文就部以足其数，其实非也。目录八纸，应在第七卷。今七卷首行尚存略叙目录四字。古人著书，多有目录是他人作者。故每云书若干卷，目录几卷。即一人所作，目录亦或在后。徐常侍所校《说文》，其明证也。今人一概移置卷首，非是。今此本目录亦在第七卷，后人知之。书成后，偶馀一纸。信笔书此，以供他年一笑。太岁乙酉闰六月之十日，孱守老人识。“观此二跋。古人拳拳爱书之心，直与性命为轻重。吾自遭国变，逃难四方。辛壬癸甲之交，始则避乱于邑之朱亭，居停罗南仙朝庆，患难相依，颇有钞书之暇。继而流寓海滨日下，终日嬉游徵逐，几席尘封。他时无一卷书之流传，无一片土之遗迹。以视孱守老人，滋愧甚矣。更何敢侈言绳武，以上希べ竹、朴学二公耶。（近时精钞本，如金山钱熙祚守山阁钞本，十二行绿格，格阑外有”守山阁钞本“五字。归安姚觐元咫进斋钞本，十三行绿格，板心有”咫进斋“三字。又厉樊榭鹗，钞书用八行墨格；钮匪石树玉，钞书用十行绿格：皆钞本中之可贵者。附记于此，以待藏书家留意焉。）

　　○古人钞书用旧纸古人钞书，多用旧纸。《黄记》：“宋钞本《杨太后宫词》一卷，纸系宋时呈状废纸，有官印朱痕可证。”“明人钞本宋张正之《五行类事占》七卷，其纸皆明代时册籍，纸背间可辨识，盖犹是嘉靖年间人所钞也。”《张志》：“述古堂旧钞本《大金集礼》四十卷，纸质甚松，盖以阁中预备票拟之纸写录。《敏求记》直以为金人钞本，似未的。”《陈跋》：“影宋本《周易集解》，用明时户口册籍纸，上有嘉靖五年等字。既薄且坚，反面印格摹写，工整绝伦，纤毫无误。”《缪记》：“明钞本《册府元龟》一千卷，明棉纸蓝格钞本，纸背皆公牍文字。明时装二百零二册，每册五卷，首二册为目录。”县人袁氏卧雪庐藏书散出，中有《蟋蟀经》、《鹌鹑谱》二种，用明时讼状废纸。（其状略如今式，称官府为老爹台前，想是今老爷之称。然今称长官为老爷，而称差役为老爹，竟不知沿革于何时。）《酒经》一种，《虬髯公传》一种，《柳毅传》一种，皆明万历间未写过之市肆账簿废纸。（板心有万历丁丑字，盖五年也。行格两截，板心下有逢源二字，不知其为市店牌记抑账簿店之牌记。书背裁去数行，当是宽本改窄者。）此数种，亦袁氏旧藏书先后散出市肆者。古人爱惜物力，用无弃材，可以风世，可以考古。自汲古阁、绛云楼、述古堂以精钞名，传是楼、季沧苇继之，更兼装潢精雅，古人纯朴之风，于是乎扫地尽矣。微论知不足斋、振绮堂力能雇佣选纸者，不肯为之，即寒如吴枚庵、张青芝，亦觉视此为寒伧之甚。反本复古，梦寐思之。

　　○钞书工价之廉古人钞书工价不可考，惟乾嘉间略见一班。《黄记》：明钞本《草莽私乘》一卷下云：“此书载《汲古阁珍藏秘本书目》，估值二钱。是书之值，几六十倍于汲古所估，旁观无不诧余为痴绝者。然余请下一解曰：今钞胥以四五十文论字之百数，每叶有贵至青蚨一二百文者。兹满叶有字四百四十，如钞胥值约略相近矣，贵云乎哉。”因此可见当时佣书之廉，由于食用之俭。今则米珠薪桂，百物艰难。俯仰古今，不免东京梦华之感矣。

　　○女子钞书古今女子钞书多者，以吴彩鸾为最。《列仙传》云：“吴猛之女彩鸾，遇书生文箫于道，竟许成婚。箫贫不自给，彩鸾写《唐韵》，运笔如飞，日得一部。售之，获钱五缗，复写。如是一载稍为人知。遂潜往兴新越王山，各跨一虎，陟峰峦而去。”黄庭坚《山谷别集》十一跋张持义所藏吴彩鸾《唐韵》云：“右仙人吴彩鸾书孙忄面《唐韵》，凡三十七叶，此唐人所谓叶子者也。”周密《志雅堂杂钞》下云：“有吴彩鸾书《切韵》一卷，其书一先为二十三先、二十四仙，不可晓，字画尤古。”（德辉按：此当是隋陆法言《切韵》原本。）《宣和书谱》云：“太和中，进士文箫，客寓钟陵。南方风俗，中秋月夜，妇人相持踏歌，箫往观焉。而彩鸾在歌场中，箫心悦之。彩鸾谕箫曰：与汝自有冥契，今当往人世矣。箫拙于为生，彩鸾为以小楷书《唐韵》，一部市五千钱，为饣胡口计。然不出一日间，能了十数万字。由是彩鸾《唐韵》世多得之。历十年，箫与彩鸾各跨一虎仙去。《唐韵》字画虽小，而宽绰有余，全不类世人笔。今御府所藏正书一十有三：《唐韵。平声上》、《唐韵。平声下》、《唐韵。上声》、《唐韵。去声》、《唐韵。入声》、《唐韵》上下二、《唐韵》六。”楼钥《攻愧集》跋宇文廷臣所藏吴彩鸾《玉篇钞》云：“始余读文箫传，言吴彩鸾书《唐韵》事，疑其不然。后于汪季路尚书家见之，虽不敢必其一日可办，然亦奇矣。为之赋诗，且辨其为陆法言《切韵》。兹见枢密宇文公所藏《玉篇钞》，则又过之，是尤可宝也。既谓之‘钞’，窃以为如《北堂书钞》之类，盖节文耳。以今《玉篇》验之，果然。不知旧有此《钞》而书之耶，抑彩鸾以意去取之耶？有可用之字而略之，有非日用之字而反取之。部居如今本，皆以朱字别之，而三字五字，止以墨书。字之次序皆不与今合，皆不可致诘。辄书前岁所与汪氏诗跋于左，庶来者得以览观。今《玉篇》唯越本最善，末题吴氏三十一襄写。问之越人，莫有知者。楷法殊精，岂亦彩鸾之苗裔耶。”元陆友仁《研北杂志》云：“宇文廷臣之孙，家有吴彩鸾《玉篇钞》，今世所见者《唐韵》耳。其书一先为廿三先、廿四仙，不可晓。又导江迎祥寺有彩鸾书《佛本行经》六十卷，或者以为特唐经生书也。”王恽《玉堂嘉话》：“吴彩鸾书《龙鳞楷韵》，天宝八年制。后有柳诚悬题云：”吴彩鸾，世传谪仙也，一夕书《广韵》一部，即粥于市，人不测其意。稳闻此说，罕见其书。数载勤求，方获斯本。观其神全气古，笔力遒劲，出于自然，非古今学人可及也。时太和九年九月十五日题。‘其册共五十四叶，鳞次相积，皆留纸缝。“（《居易录》八。）虞集《道园集》（三十一。）写韵轩记云：”龙兴紫极宫写韵轩，高据城表，世传吴仙尝写韵于此轩，以之得名。予昔在图书之府及好事之家，往往有其所写《唐韵》。凡见三四本，皆硬黄书之。纸素芳洁，界画精整，结字遒丽，神气清朗，要皆人间之奇玩也。“王士祯《皇华纪闻》二云：”彩鸾又尝居安福福圣院，手写《法苑珠林》百二十轴，其轴粘连处至今不断。“又《居易录》六云：”唐女仙吴彩鸾，于洪州紫极宫写《唐韵》，今有写韵轩，人尽知之。又于安福福圣院写《法苑珠林》百二十轴，人罕知者，余既笔诸《皇华纪闻》第二卷中。又蜀导江县迎祥寺有彩鸾书《佛本行经》六十卷，多缺唐讳，陆放翁犹及见之。“据诸书所记，彩鸾书有《唐韵》，有《广韵》，有《玉篇》，有《法苑珠林》，有《佛本行经》，皆煌煌巨篇，可谓勤矣。元陶九成《书史会要》云：”彩鸾，不知何许人，作楷字，小者至蝇头许，有大字法。书《唐韵》，极有功。近类神仙吴彩鸾，慕彩鸾故名焉。“《居易录》十二云：”按《唐韵》即女仙吴彩鸾所书，以若所云，似属二人。南村谬误耶？“吾按：彩鸾书《唐韵》，元戴侗《六书故》尚引之。南村所见《唐韵》，必吴彩鸾真迹。款末书名不书姓，故以为别一人，其实不然也。又陈宏绪《寒夜录》云：”彩鸾与文箫遇，在文宗太和末。而《法苑珠林》则写于天宝年间，岂神仙隐显原非时代之可限与？“此亦不然，观柳诚悬所题《龙鳞楷韵》，亦天宝八年书。则与《法苑珠林》同一时制，盖彩鸾未遇文箫以前之作。至嫁文箫后，不得不随时好，写韵自给。以唐人括帖考试，多用韵书，故《唐韵》粥行甚易也。其他女子钞书者，《研北杂志》云：”顾野王《玉篇》惟越本最善，末题会稽吴氏三十一襄写，问之越人，无能知者。楷法殊精。“《钱日记》有钞柳开《河东先生集》十五卷、《附录》一卷，序后有小字一行云”胥山蚕妾沈彩书“。此种钞本，直可与彩鸾并美。余家旧藏宋王沂孙《碧山乐府》（即花外集。）为明文端容手钞，朱彝尊《竹词稿》为其侍妾徐姬手钞，竹亲笔删改。此皆足补厉太鸿鹗《玉台书史》之佚闻，不仅书林佳话已也。

　　○藏书家印记之语藏书与藏法书名画不同，子孙能读，贻之；不能读，则及身而散之，亦人生大快意事，此吾生平所持论也。昔宋穆参军修，卖书相国寺中，逢人辄曰：“有能读得韩柳文成句者，便以一部相赠。”人知为伯长，皆引去。余犹笑其不达，夫欲卖则卖耳，何必问人能读韩柳文乎。更何必平白赠人，使人闻而引去也。吾尝忆及古人藏书印记，自唐至近世，各有不同，而亦同为不达而已。唐杜暹题其藏书卷末云：“清俸买来手自校，子孙读之知圣道。鬻及借人为不孝。”见宋周《清波杂志》。元赵孟ぽ书藏书卷后云：“吾家业儒，辛勤置书。以遗子孙，其志何如。后人不读，将至于鬻。颓其家声，不如禽犊。苟归他室，当念斯言。取非其有，毋宁舍旃！”毛晋汲古阁至刻为印记，钤于藏书前后。见蒋光煦《东湖丛记》。明祁承业澹生堂藏书印铭云：“澹生堂中储经籍，主人手校无朝夕。读之欣然忘饮食，典衣市书恒不给。后人但念阿翁癖，子孙益之守勿失。”亦见蒋记。徐题儿陆书轩云：“菲饮食，恶衣服。减自奉，买书读。积廿年，堆满屋。手有校，编有目。无牙签，无玉轴。置小斋，名汗竹。博非厨，记非簏。将老矣，竟不熟。青箱业，教儿陆。继书香，尔当勖。”见自撰《红雨楼书目》。钱谷藏书印记云：“百计寻书志亦迂，（《丁志》：明弘治刻《新安文献志》上钤此印，作”卖衣买书志近迂“。似别一人，不知谁先谁后。）爱护不异隋侯珠。有假不还遭神诛，子孙不读真其愚。”（《丁志》作“子孙鬻之何其愚”。）见《张志。昼上人集》下。青浦王昶藏书印记云：“二万卷，书可贵。一千通，金石备。购且藏，极劳。愿后人，勤讲肄。敷文章，明义理。习典故，兼游艺。时整齐，勿废堕。如不材，敢弃置。是非人，犬豕类。屏出族，加鞭。述庵传诫。”见《蒋记》。吴骞藏书印记云：“寒可无衣，饥可无食，至于书不可一日失。此昔人诒厥之名言，是为拜经楼藏书之雅则。”见《丁志》宋刻钞配《咸淳临安志》。陈藏书印记云：“得此书，费辛苦。后之人，其鉴我。”见《蒋记》。诸人皆眷眷于其子孙，究之藏书家鲜有传及三世者。钱遵王《读书敏求记》云：“予尝论鱼山绛云楼，读书者之藏书也。赵清常脉望馆，藏书者之藏书也。清常殁，其书尽归鱼山。武康山中，白昼鬼哭，嗜书之精爽若是。”遵王为此言，宜不以此等痴癖为然矣。乃其自序《述古堂书目》云：“丙午、丁未之交，胸中茫茫然，意中惘惘然。举家藏宋刻之重复者，折阅售之泰兴季氏。殆将塞聪蔽明，仍为七日以前之混沌与？抑亦天公怜我佞宋之癖，假手沧苇以破余之惑与？”词意凄恻，则其笃好何异清常。余自先祖藏书至今，已及三代，吾更增置之，所收几二十万卷。诸儿不能读，浊世不知重。每叹子孙能知鬻书，犹胜于付之奚媵覆酱瓿褙鞋衬。及吾身而思遵王之遇沧苇其人，盖犹快意事也。

　　○藏书偏好宋元刻之癖人有癖好，则有偏嗜。宋元人藏宋刻书，明人藏明刻书，此事之至易者也。《天禄琳琅》一宋版《南轩先生张侍讲孟子详说》七卷，后有识语二。一云：“景定五年甲子诏岁二月二十日重装于元吉山房。”一云：“正统十三年戊辰岁夏四月上旬重装于吴庠书舍，乐安蒋裕识。”又六：元版《韦苏州集》十卷，末有刘辰翁跋云：“或谓公诗不琢句，不用事，不炼词。不知公之所以为唐大家者，或谓此也。晴窗检点，为之三叹。辰翁志。”又《后编》六宋版《韦苏州集》十卷末亦有须溪墨迹跋云：“韦应物居官自愧，闵闵有恤人之心。其诗如深山采药，饮泉坐石，日晏忘归。孟浩然如访梅问柳，偏入幽寺。二人意趣相似，然入处不同，韦诗润处如石，孟诗如雪，虽淡无采色，不免有轻盈之意。德初，初秋看二集并记。”又七明版《文选》，有世美堂琅邪王氏珍玩朱记。世美堂为归有光妻曾大父致谦藏书处也，震川集有《世美堂后记》。又《后编》十五明版《三辅黄图》前副叶有墨迹，略云：此书己苍先生所赠，先生藏书万卷，咸手自正定云云，丙申六月遵王记于独醒堂中。此皆足为同时人藏同时刻本之证，初不必偏于宋元也。自钱牧斋、毛子晋先后提倡宋元旧刻，季沧苇、钱述古、徐传是继之。流于乾嘉，古刻愈稀，嗜书者众，零篇断叶，宝若球琳。盖已成为一种汉石柴窑，虽残碑破器，有不惜重赀以购者矣。昔曹溶序《绛云楼书目》云：“予以后进事宗伯，而宗伯相待绝款曲。每及一书，能言旧刻若何，新板若何，中间差几何，验之纤悉不爽。然太偏性，所收必宋元版，不取近人所刻及钞本。虽苏子美、叶石林、三沈集等，以非旧刻不入目录中。”倦圃所言，切中其病。先族祖石君公，癖性亦同。徐乾学作公传云：“所好书与世异，每遇宋元钞本，虽零缺单卷，必重购之。世所常行者勿贵也。”《黄记》宋刻本《圣宋文选》云：“近日阳湖孙观察渊如，谓当取家藏宋刻书，尽加涂抹。盖物既残毁，时尚弗属焉。或以不材终其天年，理固然也。”按：孙、黄二人持论，诚为过激之谈，然其癖好宋本之心，亦云至矣。因思古人亦必有之，如宋尤袤《遂初堂书目》，胪载旧监本、秘阁本、杭本、旧杭本、越本、越州本、江西本、吉州本、严州本、湖北本、川本、池州本、京本、高丽本，而南宋中盛行之建本、婺州本，绝不一载。岂非以当时恒见之本，而遂不入于目欤。尤有传为奇谈者，《黄记》：《鱼玄机集》云：“朱子儋，江阴人。世传有以爱妾换宋刻《汉书》事，亦好事之尤者。”《逊志堂杂钞》云：“嘉靖中，朱吉士大韶，性好藏书，尤爱宋时镂板。访得吴门故家有宋椠袁宏《后汉纪》，系陆放翁、刘须溪、谢叠山三先生手评，饰以古锦玉签，遂以一美婢易之，盖非此不能得也。婢临行题诗于壁曰：”无端割爱出深闺，犹胜前人换马时。他日相逢莫惆怅，春风吹尽道旁枝。‘吉士见诗惋惜，未几捐馆。“夫以爱妾美婢换书，事似风雅，实则近于杀风景。此则佞宋之癖，入于膏肓，其为不情之举，殆有不可理论者矣。

　　●跋右书林清话十卷，大伯父吏部君所著也。伯父喜治目录版本之学，平时每得一书，即家中已有之重本，但使刻有前后，必取两本比勘。比勘之后，必有记述题跋。（启）常手自钞辑，成《自阝园读书志》四卷。呈请伯父，将以授之梓人。适刊是书，不能兼顾，事遂中辍。是书之作，盖因宗人鞠裳讲学撰《藏书纪事诗》，唯采掇历来藏书家遗闻佚事，而于镂版缘始，与夫宋元以来官私坊刻三者派别，莫得而详。于是检讨诸家藏书目录题跋，笔而录之。于刻本之得失，钞本之异同，撮其要领，补其阙遗。推而及于宋元明官刻书前牒文校勘诸人姓名，版刻名称，或一版而转鬻数人，虽至坊估之微，如有涉于掌故者，援引旧记，按语益以加详。凡自来藏书家所未措意者，靡不博考周稽，条分缕晰。此在东汉刘、班、南宋晁、陈以外，别自开一蹊径也。书成于宣统辛亥，中更兵燹，剞劂之工，刻而复停。今幸全书告成，历年更多所补益，是固考板本话遗闻者所当争睹矣。（启）不敏，得受学伯父，粗识簿录之学。因据稿本，取校原引各书，漏载者补之，重衍者乙之。凡五阅月而毕业，寄苏呈伯父鉴定，付手民改正。深恐挂漏犹多，复率从弟康侯、定侯等助余检校。又补正数十字。而后斯役也，庶可副伯父撰述之深意云。岁在屠维协洽余月从子启识。
</div>
    <div class="pagination">
<a href="书林清话_page9.html">上一页</a><a href="书林清话.html">1</a><a href="书林清话_page2.html">2</a><a href="书林清话_page3.html">3</a><a href="书林清话_page4.html">4</a><a href="书林清话_page5.html">5</a><a href="书林清话_page6.html">6</a><a href="书林清话_page7.html">7</a><a href="书林清话_page8.html">8</a><a href="书林清话_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
