<!DOCTYPE html>
<html>
<head>
    <meta charset="UTF-8">
    <title>皇清书史 - 第 2 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 2 页/共 122 页</h1>
    <div class="content">　　曾国藩先正事畧序云圣祖尝自言年十七八时读书过劳至于咯血而不肯少休老耄而手不释卷临摹名家手卷多至万余写寺庙扁牓多至千余虽寒畯不能方其专 

　　世宗宪皇帝 

　　高宗恭跋世宗御书五言律诗轴云皇考每当明窗净几辄弄翰作书凡晋唐宋元诸名家迹罔不心摹手追实集古今书法之大成较之汉帝唐宗径庭过之 【石渠宝笈三篇】 
　　书法遒雅妙兼众体 【东华录】 
　　雍正中刻御书法帖四卷圣祖最爱世宗宸翰每岁命书扇百余柄进呈不令书名并用闲字图章 【养吉斋余录】 
　　谨按世宗宸翰规抚晋唐奄有众美其用破尘居士小玺者则在潜邸时书也 【木叶厱法书记】 

　　高宗纯皇帝 

　　蒋溥汪由敦嵇璜钦定三希堂法帖跋畧云皇上性契羲爻学贯仓史每于万几之暇深探八法之微宝翰所垂云章霞采凤翥鸾腾综百氏而集其成追二王而得其粹　于敏中跋畧云皇上宵旰几余时亲翰墨于古今诸大家临仿殆徧 
　　谨按高宗宸翰专橅右军他体罕见 【木叶厱法书记】 

　　仁宗睿皇帝 

　　嘉庆己未御笔楷书豳风七月篇一册引首题稼穑艰难四字后有朱文正珪跋 【养吉斋丛录】 
　　谨按仁宗宸翰笔踪腴润源出永兴 【木叶厱法书记】 

　　宣宗成皇帝 

　　秦承业直上书房最久受知遇最深尝论书法宣宗曰予喜柳师传 【传：傅】 工小欧皆未得书家正格因以赵孟俯书净土颂赐之 【陈作霖金陵通传】 
　　谨按宣宗正书学柳公权劲直端凝至有法度当时翰宛诸臣争学柳书人因戏呼清秘堂为深柳读书堂云 【木叶厱法书记】 

　　文宗显皇帝 

　　谨按文宗妙于翰墨体兼欧柳八法具备窦洎述书赋所谓书法正体不尚浮华者也 【木叶厱法书记】 

　　德宗景皇帝 

　　御书昉欧阳询峻整端劲 【况周仪蕙风簃杂记】 
　　御书结体甚长秀削有致 【慈禧传信录】 

　　王公宗室附 

　　理密亲王允礽圣祖次子立为皇太子后以疾废 
　　永璥敬跋先王祖临董字卷云王祖每爱临池染翰瓣香一以思翁为式此临其书唐氏六家书后凡六百八十余字笔力清劲刚健端庄直欲与思翁媲美矣 【益斋集】 
　　汤斌家书云皇太子自六岁学书至今八载未尝一日间断字画端楷在欧虞之间 【汤子遗书】 
　　青宫睿学孰 【孰：敦】 敏即法书一端亦超越前古而冠弁百王臣英蒙恩礼眷注为书日涉兰轩丛二额睿笔挥洒落墨天成结构精严神采飞动 【张英笃素堂集】 
　　王石谷客京师写巡方图青宫召见顾问移时特作山水清晖四大字赐之笔势飞骞允称墨宝 【同上】 
　　王□曰书法绝伦超今越古 【清晖阁赠言】 
　　诚隐郡王允祉圣祖第三子 
　　王士祯曰上以御制广济寺碑文赐观字方径寸遒美研 【研：妍】 
　　妙绝似虞永兴末署皇三子多罗诚郡王允祉奉敕书上好书学宸翰集帝王之大成乃东宫及诸皇子皆工书如此盖唐宋明以来仅见之盛事也 【池北偶谈】 
　　怡贤亲王允祥圣祖第十三子 
　　康熙四十一年十月令内侍引诸臣至行宫左厢恭视皇四子皇十三子书联诸臣环立谛视无不欢跃钦服 【东华录】 
　　庄恪亲王允禄圣祖第十六子别号爱月主人楷法晋人尤擅行草纵横肆恣有渴骥怒猊气象 【木叶厱法书记】 
　　杭世骏题庄恪亲王手书清凈经石刻诗云妙墨媲黄庭 【道古堂集】 
　　果恭郡王弘瞻世宗第六子别号经畬道人工真书所作七言楹帖厚重端凝不失矩矱但不免宋人厚皮馒头之嘲耳 【木叶厱法书记】 
　　荣纯亲王永琪高宗第五子别号筠亭主人工楷法虚和妍妙类唐经生 【同上】 
　　履端亲王永珹高宗第六子书法亦佳 【同上】 
　　仪慎亲王永璇高宗第八子真行书笔致遒丽几入沤波之垒周旋质成二王间殆无媿色 【同上】 
　　按质庄亲王书法徐季海然不逮其画故不录紫琼瑶华皆仿此 
　　成哲亲王永瑆高宗第十一子初号镜泉一号幼庵别号诒晋斋主人嘉庆九年八月初八日内阁奉上谕朕兄成亲王自幼精专书法深得古人用笔之意博涉诸家兼工各体数十年临池无间近日朝臣之工书者罕出其右早应摹勒贞珉俾广流传而王撝谦自矢不肯遽付钩镌昨特令军机大臣传旨谕令将平日所书各种自行选择刻石始据王具折陈谢遵旨于回京后觅工摹刻着照所请以诒晋斋名颜其卷帙王即缮朕此旨勒冠简端以当制序本日王所奏之折亦着另书一通附刻于后以志一时翰墨欣赏之盛钦此 
　　成亲王为今上之兄端醇儒雅书法擅长论者谓国朝自王若霖以下一人而已 【啸亭杂录】 
　　王善书法幼时握笔即波磔成文少年工赵文敏体又尝见康熙中某内监言其师少时犹及见董文敏握笔惟以前三指握管悬腕书之故王推广其语作拨镫法谈论书法俱备名重一时士大夫得片纸只字重若珍宝上特命判 【判：刊】 其帖序行海内以为荣云 【同上】 
　　定敏亲王诒晋斋集序略云书法晋唐名播海内 
　　麟魁序略云临池不倦书法尤高每于扈从之余退居之暇俊民满席吮墨擘笺一时名公巨卿莫不退避三舍 
　　诒晋斋书素未究心但知其从赵承旨上溯欧阳率更虽偶涉诸家终不离两家宗旨篆隶亦有法度 【杨翰息柯杂着】 
　　成邸早师赵董晚学大欧 【嘉庆壬戌王年五十一始改学欧书见英和恩福堂诗钞】 醴泉化度二碑尤所得力间作篆分及刻画印章亦骎骎入古 【木叶厱法书记】 
　　成王因藏有陆机平复帖故以诒晋名其斋诒晋斋帖有大小两种大者系历代名人墨妙小者乃王自书摹者金匮钱泳刻者吴人汤锡荣故其精妙胜于他帖云 【拙著郁栖书话】 
　　惠端亲王绵愉仁宗第五子工诗文尤精鉴别金石碑帖所藏名迹至富其自作书亦甚工盖宋人所谓好集古刻因得笔意者也 【木叶厱法书记】 
　　阮元春海程公墓志云在上书房行走课惠亲王学为诗古文书法皆日有进 【揅经室集】 
　　恭忠亲王奕欣宣宗第六子书法率更 【近代名人小传】 
　　恭邸自负其书以不能得翰林为恨 【郁栖书话】 
　　锺端郡王奕詥宣宗第八子能书 【近代名人小传】 
　　亲王衔孚敬王 【王：郡】 郡 【郡：王】 奕譓宣宗第九子能书法董其昌尤绵丽 【同上】 
　　康修亲王崇安别号友竹主人 
　　先祖修亲王自幼秉母妃教习二王书法临池精妙余尝覩所书心经用圣教笔法体势遒劲又其所书友竹说会心斋言志记皆用率更体盖效王若霖笔意尊时尚也 【啸亭杂录】 
　　礼恭亲王永恩字惠周别号兰亭主人康修亲王崇安子 
　　韩是升曰书法精妙 
　　追封礼亲王镇国将军永■〈奎上心下〉字嵩山别号延芬居士康修亲王崇安子字摹荣禄 【啸亭杂录】 
　　郑慎亲王乌尔恭额别号石琴道人书法赵荣禄兼精鉴别遇有法书名帖亲加平跋得者珍之 【木叶厱法书记】 
　　郑邸石琴道人工诗善书 【袁洁蠡庄诗话】 
　　斌良谢郑邸雏凤楼主人书扇诗云容台二妙那足数置身北海平原间 【抱冲斋集】 
　　按郑邸有惠园园有雏凤楼见履园丛话 
　　简亲王德沛字济斋任两江总督 
　　德沛书石渠宝笈著录 
　　肃忠亲王善耆字艾堂别号如当舍主人晚号偶遂亭主人善真行书规橅晋唐法韵两胜 【木叶 【脱厱字】 厱法书记】 
　　宁良郡王弘晈怡贤亲王允祥子 
　　查礼宁郡王过访诗云四字峥嵘辉土壤千秋郑重宝银钩注王曾书七政争光赐额悬先七烈祠 【铜鼓书堂遗集】 
　　荣恪郡王绵亿荣纯亲王永琪子精八法姿媚遒劲绰有晋人风度尝自制松烟墨远胜艺粟斋函璞斋诸家 【木叶厱法书记】 
　　善书法 【啸亭杂录】 
　　荣王书法亚于成王极为所推重 【梁章巨退庵书画跋】 
　　包世臣跋荣郡王临快雪内景二帖云今观荣邸书虽橅戏鸿木本而笔势逆入平出江左风流僾然若接不受毡墨之愚可谓诸城而后再逢通识者已 【艺舟双楫】 
　　瑞愍 【一作敏】 郡王奕志别号西园主人书兼欧赵喜晋接名流所藏金石书画往往招人吟赏 【木叶厱法书记】 
　　洒翰极工 【释达受宝素室金石书画编年录】 
　　贝勒奕绘字子章号幻园别号妙莲居士一称观古斋主人荣纯亲王永琪孙任正白旗都统风雅好事诗及书法皆有声其妾西林 
　　清亦工词翰尝合刻诗集名西山樵唱东海渔歌云 【木叶厱法书记】 
　　潘曾绶赠诗云诗宗韩吏部篆学蔡中郎 
　　贝子衔镇国公奕谟号心泉惠端亲王孙任右宗令 
　　李鸿章丁亥春日醇邸召游适园诗云同游得汝阳 【原注心泉贝子】 久擅羣公誉捷句争欧梅妙墨兼褚虞凌云标巨榜一一皆染濡 【原注园中题额大半皆贝子笔】 
　　追赠贝子镇国公吞 【一作屯】 珠字拙斋晚号髯翁温良贝子子任礼部尚书谥恪敏 
　　以书法为圣主赏识沈磵房诗所谓传得前人磔与波臣书第一在銮坡者也 【杨锺羲雪桥诗话】 
　　辅国公弘曣理密亲王第六子别号思敬主人任宗人府丞谥恪僖工书曾于友人处见其楷书八屏字大如掌师法欧虞而深入阃域 【木叶厱法书记】 
　　思敬上公工飞白有万古流清篆张文敏为作赞 【张燕昌飞白录】 
　　辅国公永璥字文玉号益斋别号素菊道人又号钦 【熙朝雅颂集小传作清误】 训堂主人理密亲王孙精赏鉴书法亦佳尝见其篆分真草诸体并秀逸可喜所著诗文名益斋集仅上下两册而刊刻极精熙朝雅颂集诸书作清训堂集者并误 【木叶厱法书记】 
　　辅国将军永忠字良辅号癯 【一作渠】 仙恭贝勒弘明子 
　　书法遒劲颇有晋人风味 【啸亭杂录】 
　　宗室文昭字子晋号紫幢别号香婴居士自署北柴山人镇国公百绶子辞爵读书酷嗜吟咏为新城王文简公高足晚年尝合文简所选唐选诸种为广唐贤三昧集手写成帙虽书法未为当行而姿致雅逸转胜于馆阁甜俗一派亦足尚也 【拙著清乐堂随笔】 
</div>
    <div class="pagination">
<a href="皇清书史.html">上一页</a><a href="皇清书史.html">1</a><span class="current-page">2</span><a href="皇清书史_page3.html">3</a><a href="皇清书史_page4.html">4</a><a href="皇清书史_page5.html">5</a><a href="皇清书史_page6.html">6</a><a href="皇清书史_page7.html">7</a><span>...</span><a href="皇清书史_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
