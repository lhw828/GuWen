<!DOCTYPE html>
<html>
<head>
    <meta charset="UTF-8">
    <title>皇清书史 - 第 103 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清书史 - 第 103 页/共 122 页</h1>
    <div class="content">　　张迁校官景君衡方尹宙 【以上下册】 
　　九种汉隶册子每碑后并有小楷题识后有汤岩夫汪钝翁颜乐圃三家跋兹备录于左 【册藏孙氏小墨妙亭】 
　　汤燕生跋云谷口先生作隶确乎以东汉人为师下笔极纵横俯仰飞掦 【掦：扬】 之致而轨于至正矩步不失所临汉碑诸种攲斜老丑反正疏密结构在心经营己 【已：巳】 极殆无纤毫遗憾所谓貌古人而并其性情得之者欤先生澹然于世一无所求仙岩遗字古壁残文靡不搜讨忘劬收藏恐后加以巧手临池无间寒暑濡毫对客夜以继旦先生于古碑真不减书之滛 【滛：淫】 而传之癖矣 
　　汪琬跋云谷口先生小楷似出入麻姑坛而八分则直宗东汉用笔既员且劲深得古意尽破自唐以来方整之习真希世之墨宝也东南士大夫初不知爱重传之异时虽零缣断楮必有出千金相购者世无数百岁人孰征吾言为不妄哉 
　　颜光敏跋云篆隶书人皆以为博雅嗜古之所为而不知为行楷宿源故鲜有好者己未岁余在里中见东汉诸碑剜苔剔藓锋铩毕出较往昔遂大不同人言此谷口郑子过阙里坐卧其下手自磨洗者也因知先生好古竺志如此比观所摹诸碑古人堂奥殆无余地矣结体运笔尽态极妍究心者当自得之 
　　谷口分隶之学以汉为宗占地甚高故用笔自古 【靳治荆思旧录】 
　　谷口晚书奇变殆是游刃之余未有舍规矩而能成巧者也 【湛园题跋】 
　　张在辛 【按簠之弟子】 
　　曰先生作字正襟危坐肃然以恭执笔在手不敢轻下下必迟迟敬慎为之半日一画每成一字必气喘数刻先生自言学者不可尚奇其初学隶书是学闽中宋比玉见其奇而悦之学二十年日就支离去古渐远深悔从前及求原本乃学汉碑家藏古碑四厨摹拟殆徧始知朴而自古拙而自奇沈酣其中者三十余年溯流穷源久而久之自得真古拙真奇怪之妙及至晚年醇而后肆其肆处是从困苦中来非易易也 【隶法琐言】 
　　谷口学曹全碑专以弱毫描取形貌善学曹全者正当以沈痛求之沈痛之极便可透入骨髓 【竹云题跋】 
　　八分学汉人间参草法为一时名手王良常不及也然未得执笔法虽足跨越时贤莫由追踪前哲 【梁巘评书帖】 
　　郑谷口如淳于髠东方曼倩滑稽谐谑口无庄语 【国朝隶品】 
　　以八分擅名 【名人尺牍小传】 
　　分隶为国初第一手 【金石学录】 
　　郑簠分及行书逸品上 【国朝书品】 
　　隶书元明人皆似未见汉隶习者止学锺法国初有郑谷口始学汉碑又从朱竹垞辈讨论之而汉隶之学复兴然谷口学汉碑之剥蚀而妄自挑趯识者病之 【履园丛话】 
　　本朝习史晨碑者甚众而天分与学力俱至则推上元郑汝器同邑邓顽伯汝器戈撇参以曹全碑故沉着而兼飞舞吾郡余忠宣公所撰城隍庙碑是其手书 【枕经堂题跋】 
　　谷口专精曹全一体足以名家当其移步换形觉古趣可挹至于联扁大书则又笔墨俱化为烟云矣 【同上】 
　　郑兰谷字在宜号主一临安人康熙十一年拔贡官凤县知县工书 【杭郡诗辑】 
　　郑开字子明莆田人康熙三十五年举人官清流教谕工行草书 【清籁集】 
　　郑江榜姓钱字荃若号玑尺又号筠谷钱塘人康熙五十七年进士官侍读工八法秀润类小唐碑 【木叶厱法书记】 
　　郑许捷字神文一作宸闻海宁诸生工书法 【樵石诗话】 
　　郑其谊字董惟号思圃济宁诸生工书法 【一松斋集】 
　　郑方城字则望号石幢建宁人雍正元年举人官新繁知县少持重外祖黄处安公授以书法 【刘绍攽撰传】 
　　郑大清字天一庠生工书法 【泾县志】 
　　郑禧字锡五江都人工董文敏楷法 【广陵诗事】 
　　郑昌言字俞斋书似香光 【兴化县志】 
　　郑文兰字香岩乾隆二十七年举人官邵武知县善书法 【嵊县志】 
　　郑际唐字子虞一字大章号云门侯官人乾隆三十四年进士官内阁学士善鉴别古书画工行楷书兼精篆隶 【福建通志】 
　　书法由欧而米 【飞鸿堂印人传】 
　　长于篆籀 【三松堂集】 
　　郑宸字箴衣号三云慈溪人乾隆四十二年拔贡以四库馆誊录议叙得布理问候补江南历署苏松常三府通判掦 【掦：扬】 州同知阳湖知县借补徐州府经历以目疾告归 
　　王文治曰擅书 【快雨堂题跋】 
　　郑柏字新甫扬州人乾隆五十三年举人善小楷书洛神赋不下数百本 【扬州画舫录】 
　　郑本茂字居实号秋岩其谊子廪膳生少即善书 【一松斋集】 
　　郑来字寿朋一字鹏戢号松莲颍州人楷法虞赵圆润多姿余曾藏其书孙溉堂溪南八咏直幅又见其篆书鲍明远飞白铭小帧亦佳 【木叶厱法书记】 
　　郑来行书佳品下 【国朝书品】 
　　郑基成字大集号东江长泰人居青浦性耽金石文字穷岩绝壁手自摹拓以故篆刻私印字字师承秦汉 【飞鸿堂印人传】 
　　郑基成字玉汝号履占歙县人曲阜籍候选县丞工书善篆刻 【曲阜诗钞】 
　　郑廷旸字嵎谷号竹泉长州监生 
　　书法褚中令尤工小楷 【苏州府志】 
　　书法褚中令小楷尤工与予书疏往来率作蝇头小字而银钩铁画出力藏棱同时如蒋蟠漪钱思赞皆不逮也 【湖海诗传】 
　　日光仅一寸而所作小楷书端庄流丽出入赵模王知敬之间人争宝贵之 【吴翌凤怀旧集】 
　　精小楷 【戴延年抟沙录】 
　　郑勉字勖旃号墨泉济宁人嘉庆九年举人工书尤精隶古 【山左诗续钞】 
　　郑如榛字苓西 【按通传作西苓】 
　　溧水廪贡工书法 【江宁府志】 
　　郑筠字竹初钱塘诸生书法赵文敏 【两浙輶轩续录】 
　　郑兆珏扬州人善六书 【扬州画舫录】 
　　郑元昆字明若英山监生官大同府同知工书法 【六安州志】 
　　郑岳字晓园归安人工草圣 【姚学塽镜塘集】 
　　郑增修号竹坡道光五年举人官曲阳教谕酷嗜颜鲁公书法能得其神味 【永年县志】 
　　郑如海字颉苏仁和人道光十五年举人官国子监学正楷书精美鲜有其匹 【杭郡诗三辑】 
　　郑珍字子尹号柴翁别号五尺道人遵义人道光十七年举人官荔波教谕保知县分发江苏不赴篆法远绍斯冰从容合矩钱邓而下未见其俦 【黔诗纪略后编】 
　　郑增连江人以善书名 【福建通志】 
　　郑琨字少白号睦堂诸生工书 【萧山县志】 
　　郑国鸿字雪堂凤凰厅人由云骑尉世职官处州镇总兵与英人战死谥忠节工书 【先正事略】 
　　郑钤字廉卿号拜鹃嘉兴人工小楷尤精八分书 【黄协埙零墨】 
　　郑维杰字伯英江宁诸生候选训导字亦工整秀润 【金陵通传补遗】 


　　孟 

　　孟宗舜字亦若顺治十六年进士官萍乡知县书法宗羲献后学多宗之 【天津县志】 
　　孟鐌九字百聚济宁籍上元人工字学为李文襄所知荐授教习着有书法源流辨 【金陵诗征】 
　　孟尚邻字锦巢上元人工书以武英殿校书议叙泗水知县 【金陵通传】 
　　孟智佺字颖仙顺天人乾隆六年拔贡官兴国州知州工楷法 【复初斋集】 
　　孟周祚 【一作周衍】 字廉夫一字素臣太谷人官平越知府嗜学书勒石十余种 【吴省钦撰墓志】 
　　李中简序略云于书尤得古人不传之秘所临兰亭序及宋元诸家名迹皆已上名 
　　孟经国字且愚号莲友会稽人善书法 【两浙輶轩录】 
　　孟芾字绎山江宁岁贡生工楷书行草督学邵嗣尧重之曰与米南宫同名不媿也 【金陵通传】 
　　孟志诗字龙溪上元人工欧书 【同上】 
　　孟广沅字茗山浙江人由进士官盐城知县工书 【盐城县志】 
　　孟乙青平湖人工书精鉴别吴侃叔张文鱼皆与之交 【金石学录续补】 
　　孟鸿光字蒲生番禺举人工书及篆刻 【木叶厱法书记】 
　　孟起凤号渔矼江阴诸生以善书名 【书画家笔录】 
　　孟耀廷号心闲归湖诸生工大小篆及行楷书 【墨林今话】 
　　褚逢椿孟心闲书自着临池杂说跋略云往亡友钱子霞论近时书家独心折孟心闲谓其学识兼到腕力清遒后世必有重之者 

　　○二十五径 【邓　宁】 

　　邓 
　　宁 

　　邓 

　　邓良材字干霄江宁人甲申之变绝意仕进工楷法小篆 【江宁府志】 
　　邓秉恒字符固号忍庵一号泷江历城 【一作东昌卫】 人顺治六年进士官湖南布政使 
　　顾栋高撰传云自少临摹阁帖晚益善 
　　邓锺岳字东长号悔庐聊城人康熙六十年第一人及第官礼部侍郎工书法求无不应 【山左诗钞】 
　　邓士锦字太初南城人雍正初举孝廉方正由廪生授琼州额外教授复举博学鸿词召试罢归自以俸满升知县坐事降为湘潭县丞善行楷书至今人珍藏之 【湘潭县志】 
　　邓琬泰州人性迂人呼为呆子以指书 【扬州画舫录】 
　　邓汝勤改名汝功字谦持号午厓锺岳子乾隆四十年进士书法笔札足继家学 【抽堂续笔谈】 
　　邓一枝字木斋怀宁人石如父工四体书善摹印 【李兆洛撰邓石如墓志】 
　　邓纶采字玉如昆山人精书法亦工篆刻 【苏州府志】 
　　邓石如原名从玉从炎避讳以字行更字顽伯别号完白山人亦号笈游道人龙山樵长凤水渔长一枝子嘉庆乙丑卒年六十三 
　　李兆洛撰墓志云君书真气弥满楷则具备其手之所运心之所追绝去时俗同符古初津梁后生一代宗仰世多能言之至京师欲以篆籀古法劘切时俗公卿多非笑之者惟刘文清深契焉 
　　吴育撰传云不详其世所出亦不读书初学刻印忽有悟放笔为篆书视世之名篆书者已乃大奇遂一切以古人为法放废俗学其才其气能悉赴之往来扬州上下二十余年益工各体书无不得神诣 【艾斋文集】 
　　方履籛邓氏隶书赞云完白先生四体书俱足绝世而分隶尤美寓奇于平囿巧于朴因文以起意信笔以赋形左右不能易其位初终不可改其步体方而神圆毫刚而墨柔枯润相生精微莫测先生自云吾篆不迨阳冰而隶不减梁鹄夫逊德少温乃其撝抑比踪孟皇庶为有征然梁书今所存者惟受禅上尊号孔羡三碑凝重有余而汉人隽逸之神已不可见若先生则孕篆之理萃汉之华万状千名金声玉振以今拟古殆犹过之 【万善花室文集】 
　　又撰墓表云考先生之书实始于篆由篆出隶由隶出真由真出行故其意则同条共贯其美则自叶流根情质宣融修短起伏力不外傅险必内含 【同上】 
</div>
    <div class="pagination">
<a href="皇清书史_page102.html">上一页</a><span>...</span><a href="皇清书史_page98.html">98</a><a href="皇清书史_page99.html">99</a><a href="皇清书史_page100.html">100</a><a href="皇清书史_page101.html">101</a><a href="皇清书史_page102.html">102</a><span class="current-page">103</span><a href="皇清书史_page104.html">104</a><a href="皇清书史_page105.html">105</a><a href="皇清书史_page106.html">106</a><a href="皇清书史_page107.html">107</a><a href="皇清书史_page108.html">108</a><span>...</span><a href="皇清书史_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
