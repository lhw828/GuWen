<!DOCTYPE html>
<html>
<head>
    <meta charset="UTF-8">
    <title>书辑 - 第 5 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书辑 - 第 5 页/共 16 页</h1>
    <div class="content">　　诀云凡旁巻微曲蹙笔累走而进之直则众埶失力滞则神气怯散 
　　又云须发埶而卷笔若折骨而争力 
　　又云努须侧锋顾右潜■〈走历〉轻挫其揭 
　　问曰画者中心竖画也今谓之努何也 
　　论曰努者埶微努曰努在乎■〈走历〉笔下行若直置其画则形圆埶直书之病也笔诀云努笔之法竖笔徐行近左引埶埶不欲直直无力矣 

　　亅趯须蹲锋得埶而出出则暗收又云前画卷则别敛心而出之 
　　诀云旁锋轻揭借埶埶不劲笔不挫则意不深趯与挑一也（直曰趯横曰挑）锋贵于涩出适期于倒收所谓欲挑还置也夫趯自努出潜锋轻挫借执而趯之 
　　问曰凡字之出锋谓之挑今谓之趯何也 
　　论曰挑者语之小异而其体一也夫趯者笔锋去而言之趯自努画收锋竖笔潜劲借埶而趯之笔诀云即是努笔下杀笔趯起是也法须挫衂转笔出锋伫思消息则神踪不坠矣 

　　一策须斫笔背发而仰收则背斫仰策也两头髙中以笔心举之 
　　诀云仰笔潜锋以鳞勒之法揭腕趯埶于右潜锋之要在画埶暗捷归于右也夫策笔仰锋竖趯微劲借埶峻顾于掠也 
　　问曰策名折异画今谓之策何也论曰策之异画理亦故殊仰笔趯锋轻抬而进故曰策也若及纸便画不务迟涩向背偃仰者此备画耳 
　　笔诀云始筑笔而仰策徐转笔而成形是也 

　　丿掠者拂掠须迅其锋左出而欲利又云微曲而下笔心至卷处 
　　诀云撇过谓之掠借于策埶以轻注锋右揭其腕加以迅出埶旋于左法在涩而劲意欲畅而婉迟留则伤于缓滞矣侧锋左出谓之掠 
　　问曰掠本分发今称为掠何也 
　　论曰掠乃疾徐有准手随笔遣锋自左出取劲险尽而为节发则一出运用无的故掠之精旨可守矣 
　　又云遣不常速从策笔下左出而锋利不坠则佳矣 

　　丿啄者如禽之啄物也立笔下罨以疾为胜又云形似鸟兽卧斫斜发亦云卧笔疾罨右出 
　　诀云右向左之埶为卷啄按笔蹲锋潜蹙于右借埶收锋迅掷旋右须精险衂去之不可缓滞 
　　又云笔锋及纸为啄在潜勒而啄之 
　　问曰撇之谓啄何也 
　　论曰夫撇者蒙俗之言啄者因埶而立啄用轻劲为胜去浮怯重体为工又云啄笔速进劲若铁石则埶成也 

　　乀磔者不徐不疾战行欲卷复驻而去之又云■〈走历〉笔战行翻笔转下而出笔磔之 
　　诀云右送之波皆名磔右揭其腕逐埶紧■〈走历〉旁笔迅磔尽埶轻揭而潜收在劲迅得之夫磔法笔锋须■〈走历〉埶欲险而涩得埶而轻揭暗收存埶候其埶尽而磔之又云磔须外发得意徐乃出之 
　　问曰发波之笔今谓之磔何也 
　　论曰发波之笔循古无踪原其用笔磔法为径磔豪耸过法存乎神凡磔若左顾右则埶钝矣■〈走历〉重锋缓则埶肥矣须遒劲而迟涩之又谓之波法（微直曰磔横过曰波）作一波当三过折笔笔诀云始入笔紧筑而微仰便下徐行埶足而后磔之 

　　运使之法 

　　丶谓之点法云作点向左以中指斜顿向右以大指齐顿作报答便以中指挫锋须收锋在内按笔收之又衂侧下其笔含濡其锋摩轮簇心然后收笔慎在圆平禁经云点如利钻镂金是也又半蚁法宜字上用之为避其旁 
　　右军云作点皆须磊磊如大石之当衢又点不变为布棋贵通变也更有打单以纸送笔似打物之埶甚难用也 
　　唐太宗云为点必收贵紧而重 
　　卫夫人云若髙峰坠石 

　　一谓之画法云作横画皆用大指遣之若作策法即指抬笔上若作勒法即用中指钩笔涩进覆画以中指顿笔然后以大指遣至尽处此三埶相近而用法异也鳞勒法须仰收禁经云画如长锥界石是也又紧走仰收似长舟之截小渚两头埶起使芒角不失遒润借埶不策不鳞勒稍徐收之取古劲枯涩无求活利凡在字上宜用之 
　　■〈亻壹〉笔法初紧策中抬锋轻劲微勒向右按衂古今法云锺书宣示字长画用之又画不变为布算行草法云埶须险策露锋飞动为胜 
　　唐太宗云为画必勒贵涩而迟 
　　卫夫人云如千里阵云 

　　三谓之三画法云上潜锋平勒中背锋仰策下紧趯覆收名递相解摘古经云黄庭经三闗字用草法上衂侧中策下奋笔横飞递相耸峙以险利为胜凡横画多者用此法 

　　丨谓之悬针法云正锋直下末处如针头之悬锋须先发管逐埶行■〈走历〉笔紧驭涩进如锥画石禁经云悬针如长锥缀地是也又契字下双笔须一努一垂变换用之三埶不同或垂或趯或外掠而中努右军云悬针垂露难为体制卫夫人云如万岁枯藤临池诀云悬针法兰亭年字尽其埶也张敬玄云申字中画宜卓笔直审疾抽事字中画宜直下笔便挑不宜停笔 

　　丨谓之垂露法云锋管齐下埶尽杀笔缩锋又始筑笔而极力终注锋而作埶又无垂不缩此言顿笔以摧挫为功右军云竖如春笋之抽寒谷是也临池诀云垂露本篆脚名玉筯如古钗倚物也 

　　谓之背抛又谓之踠脚法云蹲锋紧掠徐掷之速则失埶迟则缓怯临池诀云此锺法稍涉八分尾法引过其曲转蹲其锋又徐收而蹲趯之不欲出须闇收使其如负芒刺则善右军云援毫蹲节轻重有准庾肩吾云欲抛还置驻锋而后趯之也 

　　乀谓之抽笔法云左罨掠须峻利右潜趯而战行待埶卷而机驻揭摘出而暗收若便抛必流滑凡浅又侧起平发紧杀按波为抽笔从腹内起庾肩吾云将放更留又人字第二笔云搀引抑拽是也夫木等字亦同用 
　　王蒙论章草作人字法谓趯之欲利按之欲轻 

　　乚谓之背趯法云悉以中指遣至尽处以名指拒而趯之又云潜锋闇勒埶尽然后趯之右军背趯戈法上则俯而过下则曲而就盖所以失之于前正之于后也古经云锺书哉字用又永禅师涩出戈法下以名指筑上借埶以中指遣之按笔至下以名指衂锋潜趯此名秃出法 
　　张旭折芒法潜锋紧走意尽乃收而趯之锺书常用也 
　　右军云落笔峩峩如长松之倚溪谷 
　　唐太宗云为戈必润贵迟疑而右顾 
　　章草法潜按微进轻揭闇趯揭欲利按欲轻轻则骨劲神清肥乃质滞钝俗张敬玄云戈脚宜斜笔直抽直者縁上实下自茂也 

　　氵谓之散水法云上衂侧中偃下潜挫趯锋古经云黄庭乐毅同用临池诀云或藏或露状类不同要递相显异若频有则两点相近而下点当髙此名潜相瞩视外虽解摘内相附属为上中潜锋暗衂下峻趯潜遣盖锺法也行书埶微按而钩揭以轻利为美 

　　冫谓之冰法云上侧覆杀下筑而趯之须相承揖若并连衂侧轻揭则率字左右用之草法须借埶疾遣若缓滞则为病也 

　　灬谓之烈火法云衂锋暗按临池诀云须各立埶抵背潜衂所谓视之不见考之弥彰古经云锺书然字用之 

　　灬谓之聨飞法云暗衂微注轻揭潜趯笔锋聨绵相顾不絶禁经云聨飞如鴈阵当秋乐毅论燕然字用之虞永兴兼字用其半埶盖中断也 

　　宀谓之显异法云上点驻锋左右挫锋横书按笔埶须相顺又上点侧横画勒左■〈亻壹〉笔摆锋（■〈亻壹〉笔竖策谓之■〈亻壹〉）右峻啄轻揭出法以圆峻飞动为度章草法拟于圆峻飞动其余险侧务在露锋钩裹忌缓滞也 

　　乀谓之平磔法云不迟不疾战笔侧去埶巻不可便出须驻锋而后放禁经云如生蛇度水锺元常每作磔笔须三过折笔故唐太宗云为波必磔贵三折而遣毫 

　　谓之勾裹法云圆角趯锋作努法埶未尽而趯之颜鲁公云用笔如纸下行书埶论云急牵急引如云中之掣电日月目因等是也翰林隠术云勾裹埶须圆角蹲锋用中指勾成之张敬玄云固字转角之埶初不宜棱角努张即字体俗也非特固字但有转笔一切贵其圆润也右军云作右边折角疾牵下微开左畔斡转令取登对勿使腰下伤慢视笔取埶直截而下（瘗鹤铭兰亭序固字虽不同亦絶妙） 

　　勹谓之勾努法云圆角激锋待筋骨而成要如武人屈臂右军云回角不用峻及有棱骨也卫夫人云如劲努筋节 

　　小谓之奋笔法云左侧而独立中衂揭而右钩古经云锺书宣示字用若中竖则左右暗衂而潜趯又簇锋捷进为系字下三点也 

　　彡谓之杉法云上平点中啄下衂侧唐太宗云形影字右边不可一向为之须背下撆之 

　　乙谓之外擘法云左峻掠中潜锋衂挫右蹲锋外掷右军云踠脚剕斡上捺下捻终始折转 

　　丨谓之竖■〈亻壹〉法云抬笔竖策挫锋上下紧直尝尚等字中竖画用之又云■〈亻壹〉笔埶须抬笔竖策之 

　　■谓之暗筑法云驭锋直冲有点连物则名暗筑月其字内两点是也 

　　仌谓之曾头其脚法云左潜揭而右啄曽头用左啄右侧其脚智果云长舒左足 

　　谓之衮笔法云须按锋上下蹙衂之令今等字是也谓下点 

　　戋谓之缩出又为重复法云上磔衂锋下磔出之如吕昌爻枣之类是也 
　　唐太宗云戋字上缩锋作努下出锋作趯 

　　乚谓之挑心法云如长空之初月 

　　谓之收脚法云为马乌焉之字脚宜紧收打寺之字亦然 

　　■谓之缓急法云字有缓急如乌字下手一点须急横 
</div>
    <div class="pagination">
<a href="书辑_page4.html">上一页</a><a href="书辑.html">1</a><a href="书辑_page2.html">2</a><a href="书辑_page3.html">3</a><a href="书辑_page4.html">4</a><span class="current-page">5</span><a href="书辑_page6.html">6</a><a href="书辑_page7.html">7</a><a href="书辑_page8.html">8</a><a href="书辑_page9.html">9</a><a href="书辑_page10.html">10</a><span>...</span><a href="书辑_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
