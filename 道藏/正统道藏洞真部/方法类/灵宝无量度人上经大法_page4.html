<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 4 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 4 页/共 71 页</h1>
    <div class="content">　　三炁徘徊，灵凤来飞。玉音八字，焕烂紫微。吉日大庆，我道洞开。朱丹哺饴，仰吸灵晖。身生水火，绛帔羽衣。登空玄步，足践凤梯。周旋八天，七祖相随。
　　毕，引炁三咽，诵之。
　　诵西方六十四字，自刀利禅猷至栢空度仙。平坐，叩齿七通，思白虎狮子卫护前后，素云七重覆匝身形。默咒曰：
　　七炁金灵，八天尊神。白虎策辇，狮子捧辕。七炁缠络，炼我成仙。身发金光，映照素云。内外变化，升入洞门。七祖出夜，九幽旋魂。亿劫开度，随运长存。
　　咒毕。引炁七咽，诵之。
　　诵北方六十四字，自玃无自育至幽寂度人。平坐，叩齿五通，思飞龙玄武羽盖蓊郁，神童玉女羽衣飞裳，黑云五重覆匝身形。默咒曰：
　　玄天徘徊，流景上清。大有启运，八字开明。飞玄澄空，洞阴自生。五炁缠络，灌我身形。冠带北单，受炼洞灵。肾府北出，内外光精。飞行三界，游宴紫庭。七祖同福，欢乐劫龄。七宝林中，返胎更生。长夜出离，南宫记名。黄箓白简，世世生仙。
　　咒毕。引炁五咽，诵之。
　　诵咏科条章
　　上圣已成真人，通玄究微。
　　师曰：此条非凡世之人诵咏，谓通玄究微，能悉其章者，获十品功德。
　　至学之士，
　　师曰：谓至人学士诵之，获六品功德。
　　学士，
　　师曰：谓世学之士诵之，获三品功德。
　　供养尊礼。
　　师曰：谓一切学士，行此功德，获五品善功。
　　凡诵是经，
　　师曰：亦谓已成真人，再言自身功德果报，万祖苦爽，上升朱宫，依朱陵品格，九年更生受化，得为贵人。自身功德满日，飞升上清金阙，许游宴玉京也。
　　上学之士。
　　师曰：乃至学也。止得自身受度，飞升南宫，不能功及曾祖也。
　　世人受诵，
　　师曰：止得延寿尸解，返形太空，一身不获上度朱陵之福，曾祖难生受化。
　　魔王歌音，
　　师曰：百遍名度南宫，千遍魔王保迎，万遍飞升太空。此是三界歌音，非余文也。
　　有闻灵音，
　　师曰：心形归信，谛听诵者，获九品善果。
　　行是功德，
　　师曰：发心修斋，烧香诵经者，获二品善果。
　　右别至人，
　　师曰：至学之人行是功德，克获为上清后圣帝君金阙之臣。
　　有知其音。
　　师曰：中篇也。谓如晓其文，功力齐而获八品福报。
　　此音
　　师曰：中篇之音，有辟禳度成四种无量威神之力，诵之者获十品祥应。赍金宝效心，盟天而传，依玄科四万劫一传。赍金宝质心，依旧格告盟十天，然后而付焉。
　　师曰：此三条乃传付受授之条，立四万劫，乃旧劫之格。自黄帝受图，大禹受符，高辛受天经，至太极下教，岂有四万劫也。依阿母降世新格，下教之科，四百年一出。有其人，四十年听再付。四百年共不得过七人。四年有至人，亦许一授。而三条付授之科，言二章大法及三品诵经之式也。其歌音中篇，别有明宪，具玄宪仙格。
　　轻诵身则被殃。轻泄漏慢，殃及九祖。泄慢堕地狱，祸及七祖前。
　　师曰：此三条，统言不斋戒沐浴，行香诵经者，获被殃之罪。若轻易忽科，妄泄非人，漏慢玄奥，不依年限而私传，或依年限而不斋戒盟受，漏泄秘禁与非人，使轻慢不信玄文，皆入中科，殃及九祖。若泄漏轻慢，不以为然，巧伪求奇，评论圣典，訾毁玄文，窃盗天宝，皆入此条，祸及七祖翁。
　　修诵玄感
　　师曰：诵经欲知其功德，合於上玄，有一百五十一种玄感。既有玄感，则去仙登空有日。若无玄感，更宜忏谢，端洁一志，以玄感昭应为祯祥。
　　诸天遥唱等十种，上圣祯祥。
　　五帝侍卫等六种，志学祯祥。
　　伏御地祇等三种，学士祯祥。
　　门户兴隆等五种，供养祯祥。
　　诸天齐到等十种，凡诵者祯祥。
　　皆即受度等二种，受诵祯祥。
　　延寿长年等六种，世人祯祥。
　　断地逮役等二种，正月诵之祯祥。
　　身得神仙等三种，七月诵之祯祥。
　　安镇国祚等六种，十月诵之祯祥。
　　九宫真人等一种，本命日诵之祯祥。
　　魂神澄正等十种，本命祯祥。
　　闭目静思等九种，入靖祯祥。
　　三五功曹等六种，玄局召使祯祥。
　　洞章万遍等十四种，祯祥。
　　天地否终等四种，祈禳祯祥。
　　末学道浅等三种，太阴炼尸祯祥。
　　天地运终等十种，修斋行道祯祥。
　　诸天记名等五种，行功祯祥。
　　知音诵之等六种，祯祥。
　　无所不辟等二十种，诵者祯祥。
　　盲者目明等十种，内诵生元始圣胎祯祥。
　　玉晨君明十徧说经
　　一徧　东方至真大　安太堂乡　聋病耳
　　神浮空而至　纳善世界　皆开聪
　　二徧　南方至真大　宛利城境　盲者
　　神浮空而至　弃贤世界　目明
　　三徧　西方至真大　福空洲　　喑者
　　神浮空而至　威行世界　能言
　　四徧　北方至真大　郁亶野　　跛痾积逮
　　神浮空而至　清浄世界　皆能起行
　　五徧　东北至真大　福集乡　　久病固疾
　　神浮空而至　长安世界　一时复形
　　六徧　东南至真大　无福乡　　发白返黑
　　神浮空而至　用贤世界　齿落更生
　　七徧　西南至真大　延福乡　　老者返壮
　　神浮空而至　仁静世界　少者皆强
　　八徧　西北至真大　福德野　　妇少怀孕鸟兽含胎
　　神浮空而至　延贤世界　已生未生皆得生成
　　九徧　上方至真大　诸天　地藏发世
　　神浮空而至　宫关　金玉露形
　　十徧　下方至真大　洞渊九垒正行游梵四　枯骨更生
　　神浮空而至　音三十六宫大地宫府　皆起成人
　　诵二章正经验
　　正月长斋，诵咏是经，为上世亡魂断地逮役，度上南宫。七月长斋，诵咏是经，身得神仙，诸天书名，黄箓白简，削死上生。十月长斋，诵咏是经，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日诵咏是经，得为九宫真人。本命之日诵咏是经，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。诵之十遍，诸天记名。诵之百徧，名度南宫。诵之千徧，魔王保迎。万徧道备，飞升太空。若能遇斯辰，依诀持诵，上消天灾，保镇帝王，下禳毒害，以度兆民，中拔祖先，己身得道，可谓巍巍。
　　诵内音验
　　东方大梵之音，诵之九年，八天各以青腰玉女，青华玉童，各八人侍卫身形，降致青芽九炁之精，身生光明，彻见虚无，万遍道成，飞行上清，七祖同升。
　　南方大梵之音，诵之三年，八天各以丹霞玉女，太阳玉童，各八人侍卫身形，降致朱丹三炁之精，反貌留容，万劫不倾，七祖超升，上入福堂，返胎仙家，即得更生。
　　西方大梵之音，诵之七年，八天各以素灵玉童八人，侍卫身形，降致太素七炁之精，停年留貌，万劫童颜，庆及七祖，升度南宫，返胎更生，世世神仙。
　　北方大梵之音，诵之五年，八天各以太元玉童八人，侍卫身形，降致玄滋，还年留景，保命三清，福及九玄，世世飞升。
　　四方内音，若能依诀持诵，则无所不辟，无所不禳，无所不度，无所不成，飞天下观，上帝遥唱，万神朝礼，三界侍轩，振伏群灵，肃清十方，道备功成，臣事三境。
　　灵宝无量度人上经大法卷之三竟
　　灵宝无量度人上经大法卷之四
　　训释经义品
　　元始祖劫化生诸天
　　祖劫者，龙汉，延康，赤明，开皇，上皇也。大罗天者，虚皇居之，包含天地，不可穷极。经云；上无复祖，唯道为身。於五劫之间，化生天地。大罗一炁生三天。三清之境，是三天降炁，而生九重。一曰郁单无量天，二曰上上禅善无量寿天，三曰洞虚极上须延天，四曰无极上灵玉虚元洞寂然天，五曰洞极无崖不骄乐天，六曰上极元景洞微化应声天，七曰无名至极梵宝天，八曰太极无崖洞幽摩夷天，九曰元洞波梨答和天。一重各又生三天，九重总为三十六天，本经所谓上清之天是也。高上虚无皆谓之上清，非特称一境而巳。次乃分种民三界三十二天，统治四方，在九天之下，三光之上。宫室分度，各有等序。降连星宿，元炁相接，化生万物，陶成品汇。又有八极八天，外梵一天，在三十二天之下，三光之外。八极之表，自清微天至外梵天，总数八十。自然之炁，结成宫阙。於是虚皇各命之以帝君，辅之以天相，置之以寮佐，分之以民物，与大罗一炁，共为八十一天。道炁下降，乃生九地。一曰润色，地名元德，其炁上青中黄，元土卿之所治。二曰刚色，地名皇德，其炁通黑，元庭土丞之所治。三曰石脂色泽，地名帝德，其炁通苍，虎口土龙之所治。四曰润泽，地名王德，其炁通黄，元心土大将军之所治。五曰金栗泽，地名人德，其炁通赤，元福土令之所治。六曰金刚铁泽，地名水德，其炁通白，元骨土长之所治。七曰水制泽，地名里德，其炁紫，甲土父母之所治。八曰大风泽，地名复德，其炁通青，始贤土宗正之所治。九曰洞渊无色纲维，地名昌德，其炁通绿，轩始土下二千石之所治。谓之九垒，每垒土水火风各一重，上下相次。一地则虚皇主之。又四土皇君，同主宫室辅佐并等降，以法上天。凡三十六土皇，上应九重三十六天之帝也。九垒之下，浩荡顽宫，裹以风泽。风泽者，元始梵风之炁也。刚於真金，亦名罡风。擎持九垒，乃载诸天，高而洞浮，垂而不落，上接大罗，盖道之炁。故经云：风泽洞虚，金刚乘天也。夫三洞通化，九炁混生，浮於太元，冲乎四虚，法象之大，唯道能包之。
　　五劫名元始祖劫化生诸天
　　龙汉，延康，赤明，开皇，上皇。渺渺亿劫，混沌之中。
　　大罗三境名大梵之炁俯建九垒
　　玉清清微天，上清禹余天，太清大赤天。三界之上，渺渺大罗。
</div>
    <div class="pagination">
<a href="灵宝无量度人上经大法_page3.html">上一页</a><a href="灵宝无量度人上经大法.html">1</a><a href="灵宝无量度人上经大法_page2.html">2</a><a href="灵宝无量度人上经大法_page3.html">3</a><span class="current-page">4</span><a href="灵宝无量度人上经大法_page5.html">5</a><a href="灵宝无量度人上经大法_page6.html">6</a><a href="灵宝无量度人上经大法_page7.html">7</a><a href="灵宝无量度人上经大法_page8.html">8</a><a href="灵宝无量度人上经大法_page9.html">9</a><span>...</span><a href="灵宝无量度人上经大法_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
