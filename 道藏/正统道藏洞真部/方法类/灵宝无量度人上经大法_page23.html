<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 23 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 23 页/共 71 页</h1>
    <div class="content">　　有命
　　天地山丘陵
　　神护我子慎
　　害患令久安
　　长全
　　东春
　　东岳真形图
　　南夏
　　南岳真形图
　　中央戊己土
　　中央真形图
　　西秋
　　西岳真形图
　　北冬
　　北岳真形图
　　青城丈人
　　青城山真形图
　　保运真君
　　庐山真形图
　　霍山南储君
　　霍山真形图
　　潜山南储君
　　潜山真形图
　　墨有山形，赤者水源，黄者洞室穴也，画小者则形微，大者则陇洪，高下随形，长短取象，其源画神芝草，有室之处，自是后来出人，皆於山处识而志之。
　　灵宝无量度人上经大法卷之二十一竟
　　灵宝无量度人上经大法卷之二十二
　　招灵求仙品
　　凡修灵宝五篇真文，思神念仙，诸所求欲，使时闻九天，真人诣房，身得神仙。当以立春后甲寅乙卯日，沐浴清斋，平旦，入室，东向九拜，平坐，叩齿九通，关启身神。毕，闭眼思东岳泰山青帝君，姓岁，讳 。形长九寸九分，头戴青玉通天冠，衣青羽飞衣，驾乘青龙，从青腰玉女十二人，从东方来降兆室。良久，青帝君化为婴儿，在青炁之中，随炁从兆口入，径到腹中，思心生赤炁，以贯绕肝府，青赤二炁混沌相着，如庆云之沓烟，觉肝中熏热，便咽九过。仰祝曰：
　　东方九门，中有始皇。出入三清，邀宴玉房。安镇灵岳，役运勾芒。上统青霞，九千九重。参驾羽辇，十二飞龙。左侍青腰，右卫神童。把执简籍，青札玉文。校定名仙，列言上宫。今日大吉，请陈所言。身佩赤书，名参帝堂。愿神愿仙，青箓簿中。上回灵驾，来降我房。二炁混合，化形婴朦。安治肝府，招致华光。灵晖流灌，面生金容。坐致自然，神明交通。身得长生，天地无穷。
　　毕，引青炁九咽，止。行此道九年，则致青腰玉女九人，东岳泰山灵官来降，为兆通致求愿，上闻九天，生死父母，罪书责役，配属东岳，则神明更相属灭除罪名，自得解脱，升上福堂。此法妙重，生死津梁也。
　　常以立夏后丙午、丁未之日，沐浴清斋，正中入室，南向三拜，平坐，叩齿三通，关启身神。毕，闭眼，思南岳霍山赤帝君，姓荣，讳 。形长三寸三分，头戴赤玉通天宝冠，衣丹羽飞衣，驾乘赤龙，从赤圭玉女十二人，从南方来降兆室。良久，赤帝君化为婴儿始生，常在赤炁之中，随炁从兆口入，径至心中，思脾生黄炁，以贯绕心宫，黄赤二炁混沌相着，如炎火之斓光，觉心中熏热，便三咽。仰祝曰：
　　丹天三光，南上玉门。中有大神，赤帝灵君。衣丹带符，飞文羽裙。驾乘赤龙，与降飞云。南霍灵山，万神高尊。出入三清，上宴九女。赤圭玉女，玉童卫真。把执简箓，绛簿玉文。校定仙品，轻重上闻。今日大吉，灵岳关仙。上回高神，降我三门。变化婴儿，镇心安魂。混合二炁，缠我命根。长与祝融，驾乘景云。逍遥南河，天地长存。
　　毕，引赤炁三咽，止。行此道，南岳皆得解除，刑名释散，升上天宫。其法妙重，生死开通。
　　常以春分、夏节、秋分、冬节后，戊辰、戊戌、己丑、己未之日，沐浴清斋，日映入室。向王十二拜，平坐，叩齿十二通，关启身神。毕，闭目，思中岳嵩山黄帝君姓惮，讳 。形长一尺二寸，头戴黄玉通天宝冠，衣黄羽飞衣，驾乘黄龙，从黄素玉女十二人，从中岳来降兆室。良久，黄帝君化为婴儿始生状，在黄炁之中，随炁从兆口入，径至脾府，思肺生白炁，以贯绕脾宫，黄白二炁混沌相着，似黄云之回天，觉脾中熏热，便十二咽。祝曰：
　　中央黄元，总统四灵。戊己中山，原始上精。黄帝大神，参驾飞軿。十二黄龙，上宴三清。玉女侍卫，神童使令。开山出图，投仙定名。徘徊中岳，四王敷灵。回真曲降，流灌我形。混合变化，老帝成婴。镇安黄宫，府藏华荣。身生奇毛，内外光明。真人交接，通达九清。得参黄軿，飞升玉庭。
　　毕，引黄炁十二咽，止。行此道，中岳灵官降房，致黄素玉女十二人，为兆通达关启，上闻九天，生死父母，罪书刑名，系於中岳，皆得解灭罪书，上名仙录，去离地官，升入福堂，生死开泰，度人无量。常以立秋后庚申、辛酉之日，哺时沐浴清斋，入室，向西七拜，平坐，叩齿七通，关启身神。毕，闭眼，思西岳华阴山白帝君姓崇，讳 。长七寸七分，头戴素玉通天宝冠，衣素羽飞衣，驾乘白龙，从白素玉女十二人，从西狱来降兆室。良久，白帝君化为婴儿始生之状，在白炁之中，随炁入兆口中，径至肺府，思肾生黑炁，以贯绕肺宫，白黑二炁混沌相着，似庆云之沓霄，觉肺中熏热，便七咽，仰祝曰：
　　七炁之天，素黄金堂。白帝大神，安镇四方。华阴灵山，号曰神王。白羽飞裙，建旗御龙。上游玄清，出入华宫。总领仙籍，列简诣方。日吉佳辰，万圣宴峰。徘徊九霞，流散晖光。金精焕焕，白石洋洋。开山观灵，神敷四乡。愿道愿仙，愿生愿长。上愿既会，靡不吉昌。暮收通真，改我形容。变化自成，与炁同翔。身飞轻举，上升紫房。
　　毕，引白炁七咽，止。行此道，则西岳灵官白帝降真，白素玉女七人，为兆通灵开启，所求皆闻九天，生死父母，罪书邢名，系於西岳，咸得解脱，罪名自除，名上仙籍，去离五道，求升福堂，生死开度。福至自然。
　　常以立冬后壬子、癸亥之日，子时沐浴清斋，入室，北向五拜，平坐，叩齿五通，关启身神。毕，闭眼，思北岳恒山黑帝君姓晨，讳 。形长五寸五分，头戴玄玉通天宝冠，衣玄羽飞衣，驾乘黑龙，从太玄玉女十二人，从北岳来降兆室。良久，黑帝化为婴儿始生之状，在黑炁之中，随炁入兆口中，径至肾府，思肝生青炁，以贯绕肾府，青黑二炁混沌相着，如碧云之沓烟，觉肾中熏热，便五咽。仰祝曰：
　　五炁玄天，上始精流。结炁凝灵，号曰仙庐。安镇北恒，黑帝所游。遨宴北单，参龙驾浮。今日王吉，万灵开图。五炁徘徊，庆云四敷。仙童执简，太玄度符。记我仙籍，金箓上书。回真曲降，混合婴孩。二炁交落，洞观我躯。玄冥携提，神仙为俦。永享天地，万劫无休。
　　毕，引黑炁五咽，止。行此道，北岳灵官黑帝降真，太玄玉女五人，给已使令通致启乞，上闻九天，生死父母，罪名刑书，系属北岳，并蒙解除，得度三恶之道，上升天堂。大妙上法，普度无穷。行此道当夷心静思，意注分明，灵真易感。得其法式，不移年而睹神行来出入之向方，生官司迎，魔灵消伏，不敢干前，心聪意慧，自审吉凶，五岳五帝，常为友宾，神明交通，坐致神仙。
　　上道高奔品
　　南极上元君曰：君受高上顺行三道之要，黄炁阳精之道，服御灵晖，口啜皇华，仰餐飞根，存七曜於紫景，行三道於金门，洞於渊景。明日月之方圆，睹朱阶於洞阳，入炼阳於广寒。登七宝於玄圃，攀飞梯於云观，吸阳精於浮黎。采黄炁於郁单，傍金翅於高木，回石景以映颜，修御灵图，遂感神真。乃三景垂映，七精翼轩，五灵交带，四司结篇，西龟定录，名题高晨，故位登南极。此道高妙，非庸夫狭学所可言论，兆宜详之而行。
　　夫高奔日月上道，清斋五十日，绝交人事，欲得隐静，止令始晖之处。若天阴日月不见时，及所在隐密，但於室中所卧处，洁浄存心而思之，唯在正心精思，心至则无所不通。临目存念，极令仿髴也。临目者，当在闭与不闭之间也。须令见日月之光景。密而行之，勿令有知见之者。见之则灵芒不降。
　　修行上道，先与人事隔绝，自斋后皆宜清浄，特宜独建一室，门向东开。
　　不然则窗东向，床亦宜向东，卧处不要杂秽，及别有衣服狼藉，非上真可降之处。日月是阴阳对景诸法，亦并存之。惟在精思纯一，无杂他思。
　　太素真人曰：子存日精，五帝君口含太上郁仪文。须此道成，乃见日中君。无此，徒劳自烦冤。
　　太素真人曰：子存月精，五夫人口含太上结璘章。须此道成，乃见月中夫人。无此，徒劳自悼伤。
　　右二条，太素真人受太帝君诀。《太上隐书》云：存时执之，帝君云含之。太素真人教裴君，存时含一文，执一文，兼而行之，各写经中。二奔法并讳字，不用余语。日法以朱书青纸，阔二寸许，绛囊盛，存时以右手执之。月法以雌黄青纸书，以黄锦囊盛，右手执之。又各朱黄，细书一通，於青薄帛上，阔一寸许，其字须极细。急卷，以蜡通丸之。存时切含一通。事讫，以酒拭之，安於香合内。
　　郁仪帝君真讳
　　日中赤炁上皇真君，讳将车梁，字高骞爽。心存以知，不得辄呼此位号，尊秘经中，无存修之法。日中青帝，名圆常旡，字照龙韬，形如婴儿，衣青玉锦帔，苍华飞羽裙，建翠芙蓉晨冠。赤帝讳丹灵峙，字绿虹映，形如婴儿，衣绛玉锦帔，丹华飞羽裙，建丹符灵明冠。白帝讳浩郁将，字回金霞，衣素玉锦帔，白羽飞华裙，建皓灵芙蓉冠。黑帝讳澄增淳，字玄绿炎，形如婴儿，衣玄玉锦帔，黑羽飞华裙，建玄山芙蓉冠。黄帝讳寿逸阜，字飙晖象，形如婴儿，衣黄玉锦帔，黄羽飞华裙，建扶灵紫冠。
　　清旦，具冠服，焚香，向日再拜，盥漱。毕，口含经文当舌上，以字首向内，正坐，同日出圆光，上香，心存上皇真君讳字，便即心拜。拜毕，乃临目。临目闭目，自此后不得中开。闭炁十息，久，正对日平坐，仰手膝上，左手执经文，亦宜屈大指为握固，右手亦握固。又咽日光十过。当存日光入口，即吞之。存日中有赤炁紫芒，有九道。心呼曰：
　　曜灵九神华芒。
　　九芒来注於面，乃小开口，微吸而吞之十通。讫，闭炁，想腹中光芒，上连泥丸，下通脏腑，焕照形体，洞彻内外。良久，仍存此光芒，直至事毕，勿令散绝。次微呼帝君名字，呼声才令自耳闻之。次存月魂作九圆之象，黄色，稍小於日，在日炁之中，如浮光虚映，勿以实质。然既不言形状，但觉其中若有神相应而已。
　　密咒曰
　　月魂精神，暧萧台标。使我得到，日窟之天。东蒙长丘，得受神晖之章，带九有之符，食青精日饴，饮云碧之腴，晏八极之城，登明真之台，坐布林之殿，咏玉晨之辞。
　　心中默念，不得出声。次默祝曰：愿得与五帝真君，日魂精神，共乘景云，上奔日宫。次又闭目，存青帝从日中乘光芒而来，在我之左，心呼讳字。又存赤帝从日中乘光芒而来，在我之右，心呼讳字。又存白帝从日中乘光而来，在我之背而立，心呼讳字。又存黑帝从日中乘光芒而来，在我左手上，心呼讳字。又存黄帝从日中乘光芒而来，在我右手上，心呼讳字。手既执文，不可以开，只於手上而立，面向我，心呼讳字。五帝都来，存帝服色令仿髴。各存既毕，又皆存五处五帝，形容服色一时而见。叩齿五通，咽液九过。微祝曰：小动唇出声，可令自耳稍闻。
　　赤炉丹景，圆华九明。太晖启晨，焕耀朱精。五帝肇霞，映洞万生。观落上真，空无条平。运炁炼彩，流荡五形。使我神化，六腑敷荣。参承降云，阳燧九軿。上奔日宫，与帝合灵。
　　念毕，存日魂乘日光中来，对我之面，去面九寸许，想其中有神在焉，再叩齿三通，咽液三过。又微祝曰：
　　月魂精神。同前。
　　又存阳燧绛云之车，如今车辂之状，驾九赤龙，从日光中来，到我之前，自与身形俱忘。存祝都毕，澄心注想。又想左右手上，黑黄二帝各下手外，两边而立，即都忘。五帝共携．我，我作起形，一时同登此车中而坐，并存月魂亦在车上，光芒之中，还乘此光芒，腾迅而往，径达日中。即冥心罢想，令恍惚忘形，如长在日中。良久，咽唾十四过。讫，乃开目。更勿视日。凡诸节度，预宜究习。一坐至毕，不可致疑看文。行之一年彷像，二年见形，三年下降，四年便朗然洞彻，面有玉光，五年成真，十一年得乘云车羽盖，驾命群龙，上奔日宫，受书为上清真人，得给玉童二十六人，玉女二十四人。
　　结璘夫人真讳
　　月中黄炁上皇神母，讳曜道支，字玉荟条。心存以知，不得辄呼此位号，尊秘经中，无存修之法。月中青帝夫人，讳隐娥珠，字芬艳婴，形如婴儿，衣青华琼锦帔，翠羽凤文飞羽裙，头作颓云三角髻，余发垂至腰。赤帝夫人，讳翳逸寥，字婉延虚，形如婴儿，衣丹蕊玉锦帔，朱华凤落飞羽裙，颓云三角髻。白帝夫人，讳灵素阑，字郁连华，衣白琳四出龙锦被，素羽鸾章飞华裙，颓云三角髻。黑帝夫人，讳结连翘，字淳厉金，衣玄琅九道云锦帔，黑羽龙文飞华裙，颓云三角髻。黄帝夫人，讳清营襟，字炅定容，衣黄云山文锦帔，绿羽凤纹绣裙，颓云三角髻，余发并垂至腰，形同如婴儿。
　　静夜，具冠服，焚香，对月再拜。或月夕晓，亦有高下，宜所在向之。其朔后二三日初出之时，日才没见月，即可为之。至月渐高，则待日光没尽，月色光明，乃可行之。其晦朔之间，月形既尽，固无可存修。室中不得见月，当出庭外，或屋檐之下。阴雨居室内，口含经文当舌上，字首向内，对月长跪，心存上皇神母讳字。起，两手拊心而拜。值望日月夕蚀，则未可行之。待蚀已，则行之。拜毕，乃临目。自此临目闭目，直至事毕，不得中开。闭炁九息，对月平坐，仰手膝上，右手执经文，左手握固，仰面向月，为之九息者，如脉四十五动之。久咽月光九过，当存月光入口中吞之，存月中有黄炁白光八朗之芒。心呼曰：
　　月华夜精八芒。
　　八芒来注於面，开口微吸而吞之九过。讫，闭炁，想腹中光芒上达泥丸，下通脏腑，朗照形体，洞彻内外。良久，此光芒直至事毕，勿令散绝。微呼呼声，才令自耳闻之。次存日魂作辟方之景，赤色，如月之大，在月炁之中，浮光虚映，勿以虚质。又魂神既不言形状，但觉其中若有神相应而已。默祝曰：
　　日魂精神，珠景赤童。使我西到，六岭之门。入协晨玉宫，八弦素丘，八景上房。得带十明之符，佩流星夜光之章，坐太和之殿，登七灵之台，领月带云膏，食若琬紫津之粘，咏高上之篇，吟玉晨之辞，
　　心中默念，不得出声。次默祝曰：愿得与五帝夫人，日魂精神，共乘飞云，上奔月宫。又闭目，存青帝夫人，乘月光芒而来在我之左，心呼讳字。次存赤帝夫人，乘月光芒而来在我之右，面向左，心呼讳字。又存白帝夫人，从月光中来在我之背，心呼讳字。又存黑帝夫人，从月光中来在我之左手，执握固，只於手上而立，面向我，心呼讳字。又存黄帝夫人，从月光中来在我之右手，执经文於手上而立，面向我，心呼讳字。五帝夫人都来，形容服色一时而见。乃叩齿九通，咽液九过。微祝曰：
　　黄精启晖，元阴内章。映观太玄，开动万方。散蔚寒飙，七晨悬琅。回阴三合，天地吐光。紫曜挺落，浮华九空。圆明赋采，六炁化通。五帝夫人，蹑云抱风。云披郁罗，佩琼带珰。羽裙拂霄，逸虚扇东。骞树敷晨，盖条秀蓬。云 炼摩，扶养木公。洞视万里，荫蔼五躬。魂和神化，六玄云充。还老归婴，玉映反童。时乘流铃，云飞十龙。上奔月宫，位为保皇。
　　存日魂乘月光来，对我面之前、去面九寸许，想其中有神在焉。又叩齿九通，咽液九过。又微祝曰：
　　日魂精神。同前。
　　澄心，注想，见月中有流铃之车，车状如今车辂之形，飞云为车之前，齐驾十龙，与云相连，霭霭然从光芒中来。既到我前，乃回龙车之柱，左右手上黑黄二夫人，各下手外，立於两边。即都存五夫人共携我，我作起形，一时同登此车中而坐，并日魂亦在车上，光芒之中，乘此光腾迅而往，径达月中。冥心罢想，令恍惚忘形，如长在月中。良久，咽液三十过。讫，乃开目，更勿瞻月。凡诸节度，预宜究习。一坐至毕，不可致疑看文。行之一年仿髴，二年见形，三年下降，四年洞视，身生流光，五年成真，十一年得乘玄龙辔，上奔月宫，为上清真人，得给玉童二十六，玉女二十四人。
　　太素真人传清灵真人裴君二事，太上郁仪结璘之章，以致日月之精神，上奔日月，通天光飞太空之道也。皆乘云车羽盖，驾命群龙，而上升皇天紫庭也。内视中方曰：子欲步空，当存日月王。欲登清灵，当存五星，密室密行，不出宇庭，此之谓也。素奏丹符曰，大哉郁仪，妙乎结璘，非上真不见，非上仙不闻。以日月五精之神，乘龙步空，足蹑景云，遂与五帝上入天门，有人闻之，慎勿妄言。见《云笈》二十三卷。
　　灵宝无量度人上经大法卷之二十二竟
　　灵宝无量度人上经大法卷之二十三
　　餐吸元和品
　　昔玄师青童帝君，受之於太微天帝君。一名赤丹金精石景水母之经。常当於日初出之时，对日东向，叩齿九通，心中阴呼日魂之名，五帝之字。曰：日魂珠景，照韬绿映。回霞赤童，玄炎飙像。
　　凡心祝呼此十六字毕，仍暝目，握固，存见日中五色流霞，皆来接一身，下至两足。又存五熙上至顶，於日光五色流霞，俱来入口中。又见日光之霞，复有紫炁，大如目瞳者，累重数十，焕赫在五光之中，名曰飞根水母，俱与五炁来入口中，向日吞霞，作四十五咽炁。咽炁毕，又咽液九过，叩齿九通。微 咒曰：
　　赤炉丹炁，玄天育精。刚以受柔，炎水阴英。日辰元景，号曰大明。九阳齐化，二烟俱生。凝魂和魄，五炁之精。中生五帝，乘光御形。采飞以虚，掇根得盈。首巾龙华，披朱带青。辔乌流玄，霞映上清。赐书玉简，金阙玉名。服食朝华，与真合灵。飞仙太微，上升紫庭。
　　祝毕，向日再拜。此之上道，真仙之俦。万人以上，无有一人得知日魂之名者。此道玄就，非血食臭骸可得闻也。天阴无日，可於室中所卧洁浄处，存而为之。清浄道士，精通上感者，皆可不待见日而修之也。若道士休粮，长斋五岳，绝尘人间，远思清真，得日日服日根之霞，吞太阳之精。则立觉体生玉泽，面有流光。如其外累人事，未获静形，浮游世路，心拘荣网者，要以月朔日、三日、五日、九日、十三日、十五日、十七日、十九日、二十五日，按而为之，一月之中十过也。此日是日魂下接飞根之时，行之十八年，上清当录以金真，莹以玉光，位为真人，飞行太空，乘华三素，以映天下。
　　太微服日炁开明灵符
　　朱书青上
　　咒曰
　　太微丹书，名曰开明。致日上魂，来化某形。平旦严装，发自圆庭。飞华水母，日根金精。紫映流光，号为五灵。
　　右先告日魂书符，临服时闭炁，左手执符，心默念咒，毕，吞符。采服阴华月精之法，一曰黄炁阳精藏天隐月之精也。当思见月初出时，乃对月西向，叩齿十通，心中默呼，月魄之名，五夫人之字。曰：
　　且魄暧萧，芬艳翳寥。宛虚灵阑，郁华结翘。淳金精莹，炅容台标。
　　凡三，心呼二十四字毕。乃暝目，握固，存见月中五色流精，皆来接一身，下至两足。又存五炁上至於顶，於是月光流精五色，俱来入口中。又见月光之精，复有黄炁，大如目瞳者，累累数十，相随在月精光五色之中，名曰飞黄月华之精。并与五炁，来入口中，向月吞精，作五十咽。毕，咽液十过，又叩齿十通。微 咒曰：
　　黄精玄晖，元阴上炁。散蔚云台，条灵敛胃。虚波阑颖，挺灌停器。月精夜景，玄宫上贲。五君夫人，各保母位。赤子飞入，婴儿续至。回阴三合，光玄万方。和魂制魄，五胎流通。乘霞飞精，逸虚於东。首结灵云，景华招风。左带龙符，右腰虎章。凤羽朱帔，玉佩金珰。骞树结柯，号曰木王。神控根，有亏有充。明精内映，玄水吐梁。赐书玉札，刻名云房。服食月华，与真合同。飞仙紫微，上朝太皇。
　　祝毕，向月再拜，存日月坐立任所便仙宫之中，无有一人，得知月魄之名者，其真人当时有知之者。天阴无月，可於室中为之。施行要诀，如服月光法，夕夕为之，则立觉体生光照，目有飞精也。要法月二日、四日、六日、八日、十日、十四日、十六日、十八日、二十日、二十二日、二十四日，一月之中十一过，亦当成仙也。此日是阴精飞合，三炁盈溢，月水结华，黄神下接之时。行之十八年，上清当炼魂易魄，映以玉光，乘玄辔景，飞行太空。
　　太微服月精太玄阴生符
　　黄书青上
　　右符月晦夜半，东向服之，先以告月魄也。是时当先服开明符，临时服月符，闭炁，左手执符。心祝曰：
　　紫微黄书，名曰太玄。致月华水，养魄和魂。方中严事，发自玄开。藏天隐月，五灵夫人。飞光九道，映朗泥丸。祝毕乃服符。
　　玄师青童真君，稽首膝行於金阙帝君之前，固请上道不已。尔时圣君推几偃据，忽然长叹曰：苦辞玄速，精诚来悟，子其用心至矣。於是指点域墟，有愍马之意。爰乃引云钧之琴，抚而弹之，清响虚集，激落百音，琼振九虚，彻朗太霄，而歌大洞神洲之章，凝魂之曲，玄颂灵藻，天韵希夷，饮照冲炁，欸音清微。其辞曰：
　　玄虚上清炁，三素凌华芒。渊响启灵扉，七门飞羽章。豁落丹霄观，清寥冥运彰。有觉悟玄会，眇西飞太阳。空台大洞野，幽逸英芝光。遗尽翳云轮，绝宅自冥通。高会玄辰阙，稽首朝玉皇。神映来灵旨，虚鼓响琼锺。九辔纵云軿，逍遥紫霞峰。丹陵启碧室，绿庭披五房。金阙焕嵯我，蔼林上清宫。味此日月华，取彼无形方。玄至三灵觉，萧条劫刀中。何为当途坐，五难乘子胸。何不御赤婴，乘我泥丸公。不死亦不生，不始亦不终。
　　於是圣君吟歌毕，引青童君赐坐，设流霞之浆，镮刚之果，未树白子，绛木青实。乃命五老上真，仙都左公，开紫蕊玉芨云锦之囊，出此灵书紫文上经，以付青童君。徒下授有玄宫玉名，常为真人者。
　　抱服三光品
　　日君咒
　　於日初出时，两手结玉帝诀，合掌对太阳，念咒曰：
　　郁仪之神，离离真精。灌服九芒，乾元利贞。
</div>
    <div class="pagination">
<a href="灵宝无量度人上经大法_page22.html">上一页</a><span>...</span><a href="灵宝无量度人上经大法_page18.html">18</a><a href="灵宝无量度人上经大法_page19.html">19</a><a href="灵宝无量度人上经大法_page20.html">20</a><a href="灵宝无量度人上经大法_page21.html">21</a><a href="灵宝无量度人上经大法_page22.html">22</a><span class="current-page">23</span><a href="灵宝无量度人上经大法_page24.html">24</a><a href="灵宝无量度人上经大法_page25.html">25</a><a href="灵宝无量度人上经大法_page26.html">26</a><a href="灵宝无量度人上经大法_page27.html">27</a><a href="灵宝无量度人上经大法_page28.html">28</a><span>...</span><a href="灵宝无量度人上经大法_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
