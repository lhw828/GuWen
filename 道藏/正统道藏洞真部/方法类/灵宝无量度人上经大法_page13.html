<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 13 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 13 页/共 71 页</h1>
    <div class="content">　　玄师曰：一身光明之主，日月精华之根者，目也。为集真之户牖，见道之灵宗，上道禁经，日月为首。光明者火也，中主之瞳，荧惑之本，日月分辉也，火二生数，天一真水，浴生本始之根。上玄真火，腾飞於心。故复光返明，接景三光，是盲者目明。况生化之本，甲坼两肾，戌亥之元，系水朝元，二瞳上凝，於心生火，视三光合并，二瞳主目光，曰吁员是也。至道生育，亦犹其类耳。
　　说经三徧，喑者能言。
　　玄师曰：木之生数也。以至道言之，一物生五行，一色有五彩，阴阳互用，生成反复，藏其用。其喑者以常道言之，肺主音也。以五常用之，言主金也，金主声也。即天尊三遍，木之生数，神化理在西方，正金之礼，以木召金，返复神变，故喑者能言是也。
　　说经四徧，跛痾积逮，皆能起行。
　　玄师曰：金之生数也。跛痾者，偏枯肌血，四肢挛曲，癃痾跛蹇也。积逮之疾者，世传逮及，积沉不愈是也。此正筋脉舒纵，血络涩流，属於木脉，肝炁罗络之主，却四数神仙，正所谓返覆五行，生成之法也。以至道言之，法身之病，金木互用则亡。正是水火互相须，金木互相爱。故四遍金之生数，而成木之神变，此之谓也。
　　说经五徧，久病痼疾，一时复形。
　　玄师曰：五乃土之生数之道。肌血形骸，皆属於土。故五遍复形，全於五行之体，声盲喑哑，跛痾积逮，久病痼疾，一时痊愈，复形全质，是五行生数也。
　　说经六徧，发白返黑，齿落更生。
　　玄师曰：水一生数。使聋病耳皆开聪，而水之成数於六，真水成化，发白返黑，齿落更生也。
　　说经七徧，老者返壮，少者皆强。
　　玄师曰：说经七徧，火之成数。一身光明内生，五脏光华，外改老者返壮，少者得之，颜貌益强，皆水火之功也。
　　说经八徧，妇人怀妊，鸟兽含胎，已生未生，皆得生成。
　　玄师曰：八者，木之成数。生炁育物，皆得生成，圣胎凝灵，八炁秀结，分形胎化，无诸恶损，皆木之生炁之所主也。
　　说经九徧，地藏发泄，金玉露形。
　　玄师曰：说经九遍，圣胎九转，金之成数。形难隐讳，金光玉华，照耀万里。所谓金容玉貌，琼肌瑶体，沐溉一身。嘘呵万物，立化金玉，吹炁成金，唾地成玉，百花千彩，映络一身，皆由五行成用，金玉发泄，圣胎分形也。
　　说经十徧，枯骨更生，皆起成人。
　　玄师曰：土之成数。谓之十转回灵，万炁齐仙，回骸起死，枯骨变仙，更生成人。此十遍之道，元祖五行生数。至於末后，五行成数。明此道则长生，修此道则神仙，脱壳飞升，止於此矣。若功成行满，位证高真。八十一日一转，八百日小乘，三千日大乘。不离斯言，应出产一切神仙。万法径路殊途，事归一揆。真师口诀，尽於斯焉。
　　法空真人十转回灵万炁齐仙颂曰：自一至十，五行为本。阴阳周回，出入圣关。日上扶桑，月沉玄兖。万神朝真，得同大混。
　　玄师曰：四玄二道，大定神光。黍米入妙，中理五炁。十转回灵。真人而说，颂偈洞其奥，则升腾有限，明其旨则神仙有自。
　　胎化法质品
　　皇人训曰：元始圣胎，有十月生成之数，有七首五根之道。
　　上品妙首。十五岁无行上首。二十五岁须延明首。三十五岁阿那品首。四十五岁宛首。五十五岁三界稽首。六十五岁群魔束首。七十五岁群妖束首。
　　玄师曰：上品妙首，不待九年之功。无行上首，七年可以成真。阿那品首，九年白日飞升。须延明首，一纪功满成真。宛首，十八年尸解得道。六十五岁，地水之仙，名注天府。故三界稽首。七十五岁，长生度世，无诸魔试，故群魔束首。已下延寿天年，群妖束首也。
　　上无色根，是为天根，斩绝地根，保命生根，落灭恶根。
　　玄师曰：上无色根，诸尘漏浄，入於无想无为之品，是谓天根。未达此根，先斩绝地根，无诸业累苦债，即得保命生根。二道并以落灭恶根为首。又曰上法天根，中法生根，下法地根，除於色根，落灭恶根。
　　玄师曰：既知圣胎七首，五根之道，方可入元始圣胎。
　　玄师曰：元始圣胎，生於赤文之后，碧落之先，产於大浮黎土。心胞八脉，外应九色，炼於九鼎。七首五根之先，赤文碧落之初，天地起於有数，有数要在口中呼吸之炁。既有呼吸之炁，运於出入之息，昼夜一万三千五百息。一息脉四至，在呼吸之间。一呼三寸，一吸三寸，呼吸之间，六寸出入。一至之脉一寸五分，是十五分。阴阳大数，天地之体。天一地二人三也。其真炁入九鼎，连汞摄铅，造化元始圣胎。每一时气长六千七百五十寸，十二时通长八万一午寸，共计八千一百尺，为八百一十丈真炁，是十二时也。每一时权机八刻二十分，十二时通一百刻。每一时定一千一百五十息，十二时定一万三千八百息。每一息定火一铢，二十四铢乃定一两。三百八十四铢，定火一觔，万三千八百息，计真火三百十五觔二两半，八阴八阳。依天地运度，定人炁血周流。一昼夜百刻中，每刻六十分，一时八刻二十四分，得三百六十息。一呼一吸，天地运行六十里。一昼一夜，运行九十六万一千五百里。周天三百六十五度二十五分半。又周天一百八十二度七十二分七十五杪度，一千四百六十四里六寸。二十八宿行运，皆随天地，旋斗历箕，进炁追之。每刻天地运一万八百里，每一刻六十分，一分六息，一时八百九十寸，天地运行八万六千四百里。一时炁长六千七百五十寸，十二时炁行七十万八百九十寸。天地行时炁血行，阴阳运时营卫行，日月交时内炁交，内炁交时产至宝，至宝聚而成大丹，大丹圆而成圣胎。其走漏之道，八邪所攻，造丹之基，十干之合，配於九鼎，合於九色，成於九转。
　　元始内宫心胞八脉之图
　　利元通神品
　　天真皇人曰：阳全则仙，阴全则鬼。阳全则天真可睹，故有洞真，洞玄，洞神。阴全则与鬼为徒，故有洞阴朔单，郁绝玄阴，寒庭长夜。人禀冲和之炁，阴阳两半，不能睹其仙真者，谓阳不全也。有丝毫之阳，不能为鬼。有杪忽之阴，不能为仙。是九天之上，阴炁都消。九地之下，真阳永绝。是故修行灵宝大法，先当身不杂务，心不他想，内外清虚，抱元守一。次采服正炁，炼炁成神，使纯阴去体，阳神降身。方可洞视百灵，召降千真，袪除妖魅，禳却五兵。兆当诵咏灵书歌章，昼夜不怠，方获精感。妄泄一字，真灵皆散，万无一成。兆宜闭口奉行。当择三元八节日稽首，书十大真人，十大玉童，十大玉女，降真召灵符。法中仙曹五帝玉童，承受玉女，上奏灵官，护道正神，於卧床之后。立一小室，安排仙曹圣位，法箓等文，香华时果供养，以为监察，司师功过动静，关告守等报应。於其吉日，入靖朝真罢，存想三宝，各受碧玉金字，真炁长九寸，阔五寸，题曰玉清真炁，上清真炁，太清真炁。受讫再拜，退身持念通神真人，玉童玉女。累及万遍，寒处得温，热处得凉，倦处得勤，臭处得香，厄处得安，皆得如意。法中内外之事，焚香祷祝，皆来告人。或大或小，或光或影，言语声音，光象色景，随意详察，以见吉凶，通章远奏，咸有感应。
　　太极真人，太玄真人，太一真人，定光真人，妙光真人，宝积真人，普得真人，妙行真人，正一真人，玄一真人，金光童子，无上童子，正真童子，开光童子，清光童子，慧光童子，法敬童子，圆光童子，道眼童子，慧眼童子，太玄玉女，青腰玉女，太素玉女，玄妙玉女，六丁玉女，三清玉女，八极玉女，九宫玉女，灵飞玉女，变化玉女。
　　右法十真人玉童玉女，若变特奇异相，若起邪心，必堕地狱，大怒呼叫，失信违盟，其神远去，临事不神。
　　兆欲修行灵宝，当择戊辰、戊戌、己未、己丑为首。至日子时之后，朝真罢，对圣步斗，自柄至斗口，回身入斗口中。又九拜三捻上香，两手结五岳三途印，捧在心前，觑定水一锺，叩齿九通。咒曰：
　　魁罡灵，魁罡圣，逢着邪炁必须应。敕摄敕摄。
　　右法念九遍，向天吸北炁，呵入水中，存想水内有灵字，觑定水。咒曰：
　　乾元亨利贞，日月与吾并。吾亦非饥渴，赖得神水清。五行之炁，六甲之精，神水入五脏，永保得安宁。神仙同羽化，飞升朝上清。急急如律令。
　　右法念九遍，向北取炁呵水。再咒曰：
　　红杏卯，墨黑坎，磨真酉，袜腊南。灵宝。中指中。兴生乾，独隶坤，可韩巽。
　　谨请太一天真，太初天真，真仙真人，上应乾位，六丁左神，六甲右军，为吾上受，天心太一灵咒。南方火轮，除邪去病。耿水敕摄。太一讳。
　　右咒念十遍，向北取炁呵水中。念咒时，存太阳如大火轮在水中，取炁放印，即将二手巡五岳三途诀，再咒曰：
　　但弟子一年，三度受炁。天炁地炁，日炁月炁，五星之炁，南辰北斗之炁，六丁六甲之炁，北斗九皇之炁，三台华盖之炁，元上三天之炁，五岳持身妙炁，风云炁，雷雨炁，四直之炁。天不能盖我，地不能载我。冲我者死，撞我者亡。急急如律令摄。
　　念咒三遍，取北炁吹入水中，然后向北再念咒一遍，取五方炁入口，灌漱入腹。将水呷三呷，压下真炁，以诀弹於身中。再上香九拜而退。
　　灵宝无量度人上经大法卷之九
　　灵宝无量度人上经大法卷之十
　　洞视降召品
　　夫灵宝降真召灵，乃三洞飞玄之炁，自然结成灵章，以召三元众圣，万灵千真。兆既司青宫真阶，灵虚仙品，欲降致千真，役召百灵，以青缯七尺二寸，中绝，丹书降真符，黄篆召灵符。安於靖中。用黄锦作席，或缯亦得。用醮礼祭之。每九日祝五帝内讳，存符於掌中。九祭之后，真炁结秀於掌中。百日，降真召灵使者，玉女金童，各三人随祭下降，直卫灵文，所召真灵，立降子室。可以目睹天真，耳听灵音。三祭之后，彷佛见形。学不信笃，五岳试人。轻泄秘密，所召不神。凡诸天仙真，遵灵符而届前。无此神文，乃为妄召。虽精思苦彻，万无一报。或有降者，多是魔试。受者当依玄都宪格，赍三素缯，随年尺诣于经师，戴空而心记，不载於文章，而恐鬼神禽兽窃视之，漏泄玄秘耳。
　　虚皇降真符
　　虚皇召灵符
　　兆当具奏元皇真王，誓请降二符，乃为可用，为灵宝之枢要也。修用大法，利元通神，当浄左手，不得犯一切秽污。掐五岳诀，取五方炁，吹左手，令童男童女，善男子，善女人，吹炁手中。三吹三压，见左手碧色或青色，乃可入境。余色不可入境。
　　五岳真讳咒曰：
　　红杏，墨黑，磨真，袜腊，灵宝。
　　念咒一遍，取五方炁吹诀上，不得放诀。以右手於空中，使二指书召真符。以口吸吹左手，念咒五遍，取五方炁吹坛所，令大人小儿定目，观自己右手，令众人吹。自再念，取五方炁咽压之。即令看人开目，看自掌心，有青色如碧天，方始行事。如未见，再行持於众人。择其所见分明如法，看既见青色。即咒曰：
　　谨请虚皇降真召灵符使，火急持符见形。急急如灵宝律令。
　　取东南炁，吹左手。又令看人三吹。自又念咒，三吹三压。又令见者看之。即见手掌两回赤色两段。又请又吹，见左向降真符文，右向召灵符文篆文，分明。然后召灵宝官属见符，既见分明。令某人定目看官属，不可转睛。师当去手，不用其官属，於空玄之中往来，显见真形。此灵宝利元通神入境秘诀，不载文字，口传心授，当谨秘之。
　　召降真灵入局
　　先焚香洗手。毕，先念五岳内讳了，安坐。次以右手，於案上书此直花押。次以手掬押字入手，即轮掐五岳诀，念五岳讳，五方炁吹手三次。又於案上书太清押，直掬入左手，又轮五岳诀，念五岳内讳，吹手。如此三次。次看手青色，如未青色，又念五岳讳。五方炁吹，直候青色如天碧色，即止。然后请降真召灵符使。
　　谨请元皇降真符使，玉帝召灵符使，速降。
　　取西北炁吹於左手青炁上，两边光见红色。如未见，再请降真召灵符使，直至红色。方看左右掌边见符二道，一直篆，一横篆。如未分明，更念降真召灵符使，只要分明即止。然后念灵宝灵风聚烟咒曰：
　　玉音摄炁，灵风聚烟。紫虚郁秀，辅翼万仙。千和万合，自然成真。
　　取东南炁吹，即见与符俱动，如未动，更念咒吹，然后召五方童子。咒曰：
　　谨请东方青灵始老启道童子速降，急速现形。吾奉帝命，与吾速降，速东方炁吹。
　　谨请南方丹灵真老启道童子速降，急速现形。吾奉帝命，与吾速降，速南方炁吹。
　　谨请西方皓灵黄老启道童子速降，急速现形。吾奉帝命，与吾速降，速西方炁吹。
　　谨请北方五灵玄老启道童子速降，急速现形。吾奉帝命，与吾速降，速北炁吹。
　　谨请中央黄灵苍老启道童子速降，急速现形。吾奉帝命，与吾速降，速上方炁吹。
　　候见一方了，再请第二方，不可重迭，一并请也。如炁吹之后，见影子分明，然后念咒，吹衣服分明。然后看面貌，不得看错，子细行用。俟见童子了，然后请降六丁玉女，即念通光大明神咒，请六丁六甲玉女现形‘如大人。一心觑定，看玉女形状。师收手入袖中，念通光大明神咒曰：
　　红杏卯文，墨黑坎文，磨真兑文，袜腊高文，灵宝中指中文。兴生转寅文，独隶迁卯文，可韩明辰文，功都成巳文，切角正午上移至中指中文插定，聚魂摄。
　　右以左手轮诀，随诀念咒。取天地人三涂炁，吹於镜中。再念咒：
　　功都聚魂，招八方捷疾使者，天神地祇，万灵同归，合天帝敕。合明天帝，日，合明天帝日。速露速露，□哩□哩，嵌落嵌落。嵌落速来，速来速来。
　　取八方炁，连诀吹於镜上，召六丁六甲玉女，速於镜中见形。咒曰：
　　谨请左飞右灵，甲子玉女，甲戌玉女，甲申玉女，甲午玉女，甲辰玉女，甲寅玉女，丁丑玉女，丁亥玉女，丁酉玉女，丁未玉女，丁巳玉女，丁卯玉女。
　　取五方炁吹，先见炁，后见形影衣服深浅，后见面。如未分明，再念请咒取炁吹之。如此都了，方许别召仙真。如不依次第，必是不应，虽应亦艰难。此五帝六丁六甲，乃万炁之祖，故先召之。
　　召青玄府仙灵入局
　　谨请东极宫中长乐舍内大慈仁者，寻声赴感太乙救苦天尊。乞降真炁，助臣目力。
　　取东方炁吹。又念咒曰：
　　谨请青玄灵应真童，升降元命。急急如青玄天尊敕。
　　直如天碧色方止，然后只得召青玄府内仙曹，逐一现形，亦须现炁，然后见影，后见衣服面貌。
　　召太阴宫仙曹入局念
　　太阴帝摄降。
　　月君咒
　　月魄暧萧，芬艳翳寥。琬虚灵阑，郁华结翘。□金精莹，炅容台标。
　　取太阴西方炁吹之，然后看手内明如月，即可召玉童玉女灵官功曹看之。
　　召太阳宫仙曹入局念
　　太阳帝摄降。
　　日君咒
　　日魂珠景，照韬绿映。回霞赤童，玄炎飙象。
　　取南炁吹念毕，写一圈，想日，念咒，
　　取炁吹手中，候见光如日即止。如未见现，再咒之，直候见光。取南炁又吹，如光明，即召玉童玉女仙曹等，依前现炁影衣服相貌。
　　七星宫仙曹入局
　　谨请□□□□□□□，北斗灵童，一呼百应。卯中兑戌辰高坤。
　　弹斗在镜上，取北炁吹之，如现七星方止。如未现，念咒再吹，候见方已。如数内不见一星，止注一件吉凶。病人不见本命星，大凶。如七星足，然后方可召北斗天神将史，并如前见炁影，然后衣服相貌。
　　化靖仙曹入局
　　先念五帝讳，召玉方童子，六丁六甲。然后念化靖咒：
　　洞中玄虚，晃朗太元。八方威神，使我自然。灵宝符命，溥告九天。乾罗答那，洞罡太玄。斩妖缚邪，杀鬼万千。中山神咒，元始玉文。吾诵一遍，却鬼延年。按行五岳，八海知闻。魔王束首，侍卫我轩。凶秽消荡，道炁长存。急急如律令。
　　取北炁吹，即见楼台宫阙，屋宇宫馆。亦先见炁，次见形影，然后召玉童玉女官君等神霄玉府仙灵。
　　降真召灵都咒
　　天书罗敷，下盻太微。玄化生成，灵烟九回。八景六周，黄运所持。我今大愿，开发天机。龙汉荡荡，无穷无极。普告三界，驿龙风驰。
　　右咒凡欲召玉府仙曹，金童玉女，将吏功曹等，先三捻上香，念咒三遍，然后随所召，咒召之。自金阙侍中，三元真伯，至右殿军，随其所主职事，召而问之。叩齿三四通，将召仙官符於面前香炉中焚之，双手玉清诀。
　　召神霄仙官咒曰：
　　神霄玉清，主者真王。文武仙官，东西华台。云锦玉衣，玉佩金铛。朱履宝冠，佩服印章。今当召请，速降坛场。急急如神霄玉清真王律令敕。
</div>
    <div class="pagination">
<a href="灵宝无量度人上经大法_page12.html">上一页</a><span>...</span><a href="灵宝无量度人上经大法_page8.html">8</a><a href="灵宝无量度人上经大法_page9.html">9</a><a href="灵宝无量度人上经大法_page10.html">10</a><a href="灵宝无量度人上经大法_page11.html">11</a><a href="灵宝无量度人上经大法_page12.html">12</a><span class="current-page">13</span><a href="灵宝无量度人上经大法_page14.html">14</a><a href="灵宝无量度人上经大法_page15.html">15</a><a href="灵宝无量度人上经大法_page16.html">16</a><a href="灵宝无量度人上经大法_page17.html">17</a><a href="灵宝无量度人上经大法_page18.html">18</a><span>...</span><a href="灵宝无量度人上经大法_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
