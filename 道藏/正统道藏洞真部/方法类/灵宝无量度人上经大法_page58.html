<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 58 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 58 页/共 71 页</h1>
    <div class="content">　　玄师曰：二券并以青素丹书，高九寸，前后书告文，背书三皇内文六十八字，分八行匀书。男给左券，女给右券。如普度男女众，给二券，止书受度之首者，破券时正中截断，以右一半用栢木函，无栢木以黄纸代之，付天门吏，一半，付亡人收执，如专度一名，青囊盛置之旧身，右左佩之，并於三宝前宣焚。
　　灵宝无量度人上经大法卷之六十二竟
　　＃1 左券告文：其文由左右两方向中央书写。
　　＃2 右券告文：其文由左右两方向中央书写。
　　灵宝无量度人上经大法卷之六十三
　　九炼生尸品
　　师曰：三景开明，九阳运化，混元合炁，聚而成灵宝三元。数推周分十二，在天则十二官分，在地则十二分野，在人则十二经络、十二脏腑，以应六阴六阳。亡灵若经九炼，则表里生化，还复人形。若不经九炼生尸，则形体不具，罪垢缠身。是故灵宝大斋秘法，始以九炼亡魂，生尸返神。次之神仙中保，修真之士可以全身定炁，修身化形，依法修炼，可以运阴阳造化，自然神炁与道合同，皆自阴阳变化，阴尽纯阳，可登真域。凡人不能尊其炁，保其形，贵其神，情欲恣纵，劳神损炁，耗散元阳，自取死坏，离其本真，至於魂沉九夜，魄坠三涂，不自知觉，难遂超生。是以太上慈悲，元皇怜愍，垂三洞拔亡之格，阐生尸九炼之科，普度存亡，幽明共赖。至学之士持诵金书，吞服此符，周而复始，即得九天太和真炁，流入三宫，蹑景登晨，指日可待。亡魂炼度，可以解除业障，和释上生，谨按师旨，自龙汉木劫，生胤郁单无量天，上上禅善无量寿天，梵监须延天，中凝玉清始青天，始元天，始丹天，上化太霄、青霄、碧霄是也。赤明火劫，生胤寂然兜术天，波罗尼密天，洞玄化应声天，中凝上清太玄天，太丹天，始玄天，上化紫霄、绛霄、神霄是也。上皇土劫，生灵化梵辅天，高虚清明天，无想无结无爱天，中凝太清太初天，太素天，太始天，化景霄、玉霄、琅霄是也。至六千六百六十六万年，至延康素华金劫，立四方三十二天帝，二十八宿界，四极天真上皇分司四方。至五万五千五百亿万年，至开皇元阳之劫，乃水劫也。生五方五老五帝，五岳人民，五劫开化，分於四隅，而九方九天，九霄九圣，九真九仙，九微九道，九曜九星，九宫九垒九阴，皆玄元始上中下三元，青黄白丹紫绛碧景琅九炁所化。故经云：自此三号虽殊，皆天地之极也。
　　清微妙范曰：炁清高澄，上积阳而成天界。炁浊凝滓，下积阴而成地位。二炁交降，阴阳相索，冲炁凝和以生人道。凡是生化人形，与天地造化之元，一体一象，未尝有易。太初之本，玄炁无形，阳精兆生，神谷渺荡，无形混同，无质无相，无声无光，乃人身元始大神天宝祖炁之根。至乎火发潜宫，流化洞阳，二炁混合，交缠炼变，神界会同，精血符合，乃灵宝祖炁之本。巳立阴阳，体象二劫。赤明之法，胎结中黄，炁周二十七度，兆胚有亿化之神。变位三才，冲和成形，大极生焉。三十六度，金炁育魄。四十五度，天一太一育魂，五行备位，五脏生华，上生泥丸九宫，中化三元六腑，色华九彩，乃全人形。九月，天数八十一周，地数三十六足，胞胎九炁全功，上应九炁九天。则太一元君执注生之符，长生帝君定命品高下，司录定年，丈人勒籍，司命定算寿，五帝监生成，九天圣母卫房，九天司马命章，召太微之一界，生万神百户，三界备守，万神恭敬一，而生为人身，岂有异於天地哉。故经云：九天司马不下命章，万神不唱恭诺，终不生也。当生之时，亦不为陋也。但人不能保育元和，炼养赤子，但积贪嗔，暗招罪戾。遂致万神去体，一真荡散，魂神拘绊於冥漠，罪垢污染於三田，自非九炼生尸，苦恼何由开泰。兆宜俯念幽涂遵禀奉行，以祈真应，毋自简略，上冒天宪。
　　谨按师旨，凡行九炼生尸，先用香华灯烛精严，望东供养，高功上香，先进三拜，再上香再拜，长跪，口奏斋意，上启
　　九炼天尊，灵宝自然神真九天帝君，五方五天帝君。允臣所奏，特降救命，颁付九炼返生真司，仙灵符吏官将，五方五灵童子，鉴临生尸九炼。臣深虑肉质凡躯，祈告关奏，难以达御，发炉启奏，不依科格。谨备五方五色神炁，注入臣身，荡除五浊，清净三宫，使脏腑开通，百关流畅，臣启奏即得上达。恭望天慈，允臣恳请。臣诚惶诚恐，顿首稽首再拜。
　　次左手搯中指中节，丁立，存想东有九色神光而起，良久之间，变数千丈，神光烁烁，兆以左鼻孔引接东方之上神炁，吞入三田之内。次面南方，西方，北方，中央，并如前存想取神炁，五方取炁服毕，兆再诣天门上，三拜上香，长跪，启奏。
　　臣奉为某人生尸炼度，已请五方五色神炁，灌注三田。恭望天慈，赐臣神炁，下入身中，洗涤尘垢，神炁坚固，启告玄穹，速赐感通，呼召神吏，立获感应。亡魂九炼，即遂升迁，斋功成就，魔障不生。臣冒犯天威，下情无任激切，屏营之至，谨稽首再拜谨言。
　　兆登坛端想，左手搯普度诀，宣科，存想炼度之所。自然有五色神炁，覆盖炼度之所。存见太乙救苦天尊，十方救苦天尊，广度沉沦天尊，朱陵度命天尊，法桥大度天尊，火炼丹界天尊，转轮圣王天尊，金阙化身天尊，逍遥快乐天尊，宝华圆满天尊，九天神章天帝君，九炼返生真司官君将史天尊，并着九色云霞羽服，九天上帝衣冠冕，执圭，炼度将史如世之侯伯，各乘云步空，降於坛所，黄云紫雾，五色神炁，罩於坛上。兆集神精思，不可神思散乱。九炼神吏运洞阳之火，炼度亡魂，俟讽九章。兆存泥九出九色神光一道，遍满虚空，中有玉宸元皇道君，左右二真人侍道君，放无极神光，下炼所度亡魂。焚符，兆搯九炼诀，默念超升咒曰：
　　玉清符法，为汝炼魂。再返人道，以超太清。急急如律令。
　　念咒毕，取东方炁吹符上，送於火池内焚之。再默念太一救苦天尊，火炼丹界天尊，朱陵度命天尊，各三声，次念生尸开度咒曰：
　　南阎洞浮，流火之庭。玉眸炼度，黄华荡形。神魂得度，升入朱陵。急急如律令。
　　次念九炼返生开度超升咒曰：
　　真光炼度，一切罪魂。魂神澄正，滞魄超升。金容变化，九炼飞升。急急如律令。
　　兆行持九炼，并要宁肃心田，使身形俱忘，则精思感彻。若或心中挂一毫发事，亦不为究竟。兆宜遵式奉行。
　　九天九炁自然符
　　无上盟真玉匮黄箓大斋坛
　　本坛今月某日为某人某事，具奏天阙，请降郁单无量天帝真胞命元元一黄演之炁，真符，生尸九炼，正性聚神，须至告下者。
　　余符见符命门
　　右准郁单无量天帝真胞命元元一黄演之炁真符，告下炼度亡过某人，及九州分野，五道四生，幽魂滞魄等。拔擢冥魂，、调理阴肠，制魔保举，度品南宫，死魂受炼，仙化成人。生身受度，劫劫长存。随劫瀚转，与天斋年。永度三涂五苦八难，超陵三界，逍遥上清，一如告命太岁　年　月　日。
　　具法位臣姓某　承诰奉行
　　内可漏
　　帝真胞命元一黄演之炁真符　具位臣某谨封
　　外方函
　　郁　单　无　量　天　符　命告下　具法位臣姓某谨重封
　　炼度亡魂某人及五道四生幽魂滞魄
　　上上禅善无量寿天帝真胎命元洞冥紫户之炁真符。
　　梵监须延天帝真魂命元长灵明仙之炁真符寂然兜术天帝真魄命元砀尸冥演由之炁真符。
　　波罗尼密不骄乐天帝真脏府命元五仙中灵之炁真符。
　　洞玄化应声天帝真灵府命元高真冲融之炁真符。
　　灵化梵辅天帝真元府命元高仙洞笈之炁真符。
　　高虚清明天帝真华府命元真灵化凝之炁真符。
　　无想无结无爱天帝真岳府命元自然玄照之炁真符。
　　右九天九炁真符诰文，并同前式，预十日前，用黄纸九幅，长必尺二寸，俩朱书符墨书诰文，油纸作封皮，方函。书毕，逐道诵九天生神章，取东方青炁吹符，想符光彩灿烂，焕赫夺日。兆逐日诵《生神章》咒之。
　　焚香，面东启白齐意，调神正炁，诵咏九天生神宝章一过，引九夫真炁，灌炼一身，叩齿三十通，存自己三丹田出三色真炁，上接天界。三清上帝自三丹田、出，九天上帝自泥丸九宫出，元场慈父丹林大帝木公尊神，衣五色衣冠，左有王乔，右有赤松子，自肝中由左目而出。西龟夫人，金母元君，五色云髻，左有圆光玉女，右有太阴玉女，自肺中由右目而出二神，乃万神之祖，万炁之先，立於空际。存自己五脏出五色云炁，自泥丸中出。存五方五天帝君，三十二天帝君，浮空而来，立於五色云中。存十方灵宝天尊，十方救苦天尊，十方救苦真人。乘空步虚，烧香散花，同诸天帝，放百宝光明，照耀下方无极世界，九幽罗酆，五岳四渎，九州社令，应诸冥狱，罪魂得睹祥光，俱得出离。次存玄坛之外，土皆作碧玉，无有异色。九练返生真司灵官将吏，各乘真炁，立於坛之左右前后。存丹灵大神，朱陵神君，各乘火龙，自心中由重楼，自两眉间出在坛内，其火龙踊跃，遍地皆成五色真火，无有边际。存九炼官将管押亡灵，及幽魂滞魄无量，百千万亿，咸来受炼。次焚符火池内，其符吏仙灵乘符真炁，灌炼亡魂，复相生形，九天上帝诸天真仙，在空玄之际，同声诵咏九天生神宝章。预坛法众，存为监炼真人。在会之人，存为监炼大将。次存郁单无量天帝，以胞命元一黄演之炁缠其胞，上彻於天以生成。上上禅善无量寿天帝，以胎命元洞冥紫户之炁缠其胎，下响於地以固根。梵监须延天帝，以魂命元长灵明仙之炁缠其三魂，使魂神通灵以达精。寂然兜术天帝，以砀尸冥演由之炁缠其七魄，使魄户闭关，天王降仙以安宁。波罗尼密不骄乐天帝，以五仙中灵之炁缠其五脏，使五脏清凉，五帝朝真以存神。洞玄化应声天帝，以高真冲融之炁缠其六腑，使胃管生津，以纳和。灵化梵辅天帝，以高仙洞笈之炁缠其七窍，开聪星辰朗明以开通。高虚清明天帝，以真灵化凝之炁缠其八景，使三部八景整具形神，幽夜开光以防身。无想无结无爱天帝，以自然玄照之炁缠其身，使三关五脏，六腑九宫，金楼玉室，十二重门，紫户玉阁，三万六千关节，根元本始，一时生成，令神布炁满，声尚神具，毛发生身。次焚五神混合符，使五神复住五脏。焚混合百神符，使百神会集，四体如净瑠璃中舍宝月，并无一点尘埃。次存三宫九府，百一十曹，五帝考官，九官掾吏，酆都水府，五府社令，冥曹治职，各持黑簿，来到帝前。祖师上帝放九色真光，光中迸出真火，焚烧亡魂罪籍，皆为灰烬。其诸亡魂欢喜踊跃，稽首天帝。其诸天帝各乘云炁，自兆泥丸中入，各归宫府。亡魂游行自在，相貌端严，逐日三时来诣斋坛，朝礼慈尊。如不行南昌炼度，才焚罪簿了，即升经桥，上登道境。
　　灵宝无量度人上经大法卷之六十三竟
　　灵宝无量度人上经大法卷之六十四
　　九炼生尸品田先生科
　　皇人曰：夫九炼生尸之法，最为上道。人始受生，皆后虚无中来，莫不资其昔，会遇今缘，取象乾坤，含怀日月，变化阴阳，神识往来万化之中，三焦潜凝九天冥运，皆以九天生神之炁，合和而生。一月为胞，郁单无量天真炁降为之。二月为胎，上上禅善无量寿天真炁降为之。三月魂具，梵监须延天真炁降为之。四月魄成，寂然兜术天真炁降为之。五月生五脏，波罗尼密不骄乐天真炁降为之。六月化腑，洞玄化应声天真炁降为之。七月明窍，灵化梵辅天真炁为之。八月景附，高虚清明天真炁降为之。九月降神，无想无结无爱天真炁降为之。身中神万八千内外相合，三万六千神一时生身，金楼玉室，紫户灵布，匝绕身中，表里相应，声尚神具，三元养育，九炁结形，昼夜不停，布化转变，黄神受质，故入在胞胎中，悉知前生之事，禀生所由，饮食浊秽，便自忘之。受生莫有不禀九炁而生。今将九天之炁摄化，布在八方，则死骸返生，枯朽发烟，罪累荡除，九天混合，万神具全，神识了然，则魂灵超於三天，法天象地，含阴抱阳，生神布炁，各有法说，累行练化，以升入无形。
　　凡行九炼生尸法，建九坛，高九尺，阔八十一寸，或高九寸，阔五寸，以象九天。坛之中心，用黄绢幡，阔九寸，高三十六寸，上书本天炁一道，雌雄黄书，牌上书九天帝号，分布每坛。各用青纸书九炼符一道，安於坛上。布灯九盏，共九九八十一盏。每坛各用神水一瓶，黄纸密封。法官於坛内执旛召灵，步七星斗，诵咒以旛召魂，迎入坛下。次上香，再拜於九天帝前，上茶酒，宣九炼表，焚告玄坛神虎玉札符檄。
　　行持入炼
　　先关点破暗九天生神灯，名曰九卮。焚符毕，法师然后步斗变神，作昊天金阙上帝，貌若玉皇上帝，身居金光紫雾中，左右真人，金童玉女侍卫左右。存想九天帝君宫殿，了然四向，皆九霄霞光换照。九宫帝君各遣神吏百千，立於四围，了然如见。次诵九章，每一坛各随帝炁焚之。毕，次搯九宫诀，随四季行用。春则东方一坛行之，夏则南方一坛行之，秋则西方一坛行之，冬则北方一坛行之。搯本师诀，诵九天生神章。每坛各焚本炁符一道，各玄元始炁吹之。须旋绕诵大梵隐语，以浄水洒之。咒毕，以亡魂逐坛，移立於坛下。先告九天阳符生魂生神，次告九阴符以全魄全性，次告灵宝五符以生万神，次隐语一遍，取五方炁吹，次取玄元始三炁吹之九，真炁定体。次明亡者宿命因缘，即当爱其形，保其神，贵其炁，固其根，终不死坏，而得神仙，骨肉同飞，上登三清，是为三炁合德，九炁齐仙也。
　　九炼科
　　皇人曰：先诣洞案上香，引亡灵於案前面圣，再上香三礼，复位东向，请圣上茶酒。次步斗，噀水，烧催摄度魂符。
　　次诵焚符咒曰
　　灵宝符命　召魂真符　摄召亡魂　赴坛炼度　急急准上帝敕。
　　次念黄华荡形天尊，焚黄炁阳精符。次念火炼丹界天尊，焚大火炼身符。次诵三章品，宣关九卮灯科。次宣九天尊表，旋绕九坛，诵大梵隐语三遍。次告九龙符命，次念九天炼化天尊，次用香九块於逐坛炉内焚，各用生神章本无符同化，次念变炼有形天尊。
　　再上香，再祝云：
　　具法位上启臣某。伏闻希夷之闽，固窃眇以难通。恍惚之间，惟精明而可叩。切仰生神之典，实标起死之功。罔怠钦承，庶回昭鉴。焚香上启元阳慈父，扶桑大帝，木公尊神道君，白玉龟台九灵太妙青金丹皇夫人，金母尊神，青灵始老九炁天君，丹灵真老三炁君，皓灵皇老七炁一天君，郁灵玄老五炁天君，黄灵黄老一炁天一君，郁单无量天帝，上上禅善无量寿天帝，梵监须延天帝，寂然兜术天帝，波罗尼密不骄乐天帝，洞玄化应声天帝，灵化梵辅天帝，高虚清明天帝，无想无结无爱天帝，飞天神王，长生大圣，无英公子，白元尊神，九天太乙君，九天续命君，桃康合延君，九天注生注禄君，九天卫房圣母，九天监生大神，诸司注禄保命真君，三界官属，一切威灵。伏望慈光熠耀，羽卫森严，群仙翼辕，众真卮跸，沛璇霄之惠泽，振宝叶之灵风。俯降斋坛，宏敷道荫，稽首皈依，虔诚称赞。
　　次焚雷文，诵隐语，焚返真符命。次念返生颂曰：
　　代谢若循环，椿木不改柯。静心念至真，随运顺离罗。常能诵玉章，玄音彻霄霞。永享无终纪，岂知年劫多。
　　次再拜上香
　　臣等谨稽首顿首再拜，上奏扶桑大帝，木公尊神道君，白玉龟台九灵太妙青金丹皇夫人。伏闻元始降炁，妙物分精，作天地之尊神，为灵真之主宰。周行元梵，有形咸被於生成。密运璇玑，无物不归於陶铸。重玄大化，至妙难思。今有某人奉为亡过某人，修建宝斋，资荐魂仪，返生人道。切以亡魂早缠世网，夙昧真筌。九炁无归，五行荡失，三魂受谴，万劫沉沦，不假良因，讵回生理。臣等恭依妙典，体乾坤造化之功。只按玄文，法阴阳和合之数。密行匹配，仰谢元宗。愿降流水之精，炼而为胞。阳火之明，炼而为胎。乘木之贞，炼而为魂。柔金之形，炼而为魄。合土之英，炼而为脏。致坎之灵，炼而为腑。昭离之精，炼而为窍。激震之声，炼而为景。利兑之荣，炼而为神。天和地合，九炼徘徊。复请元和妙黑，缠绕身形。纯阳道炁，经罗内外。三元养育，得成其形。臣等仰对灵真，敷扬宝偈，顿首再拜。
　　次焚九炼符表，次念金木流晶颂。
　　扶桑启初运，郁郁二青芽。妙用流金母，和合自然葩。神炁凝元宫，灵物辉绛霞。自得生人道，冥寂契仙家。
　　再上香
　　臣等谨上启
　　郁单无量天帝，上上禅善无量寿天帝，梵监须延天帝，寂然兜术天帝，波罗尼密不骄乐天帝，洞元化应声天帝，灵化梵辅天帝，高虚清明天帝，无想无结无爱天帝。臣恭闻三宝开光，九神感妙，无形无影，有相有灵，游於太空之中，列於阴阳之内，正五纬之出没，使万品以化生，乃九炁齐并，三炁合德。臣今依式炼度亡魂某人，先具奏请
　　木公大帝尊神，金母太真尊神，降两曜之英华，结五行之秀炁，立根受祖，溟涬生精，感炁合神，恍惚有象。伏望九天上帝，赐正炁於九关。十极高真，含胎元於十月。流精混沌，育质玄中。谨上请黄演之炁九重缠其胞，使胞源宣通，上彻於天以生成。谨上请洞冥紫户之炁九重缠其胎，使胎结解根，下响於地以固灵。谨上请长灵明仙之炁九重，缠其三魂，使魂门炼仙，通神以达精。谨上请砀尸冥演由之炁九重、缠其七魄，使魄户闭关，天王降仙以安宁。谨上请高真冲融之炁九重，缠其六腑、使胃管生津，以纳和。谨上请高仙洞笈之炁九重缠其七窍，使孔窍开聪、星宿朗明以开通。谨上请真灵化凝之炁九重，缠其八景，使三部八景整具形神，幽夜光明以防身。谨上请自然玄照之炁九重缠其身，使三关五脏，六腑九宫，金楼玉室，十二重门，紫户玉阁，三万六千关节，根原本始，一时生神，令神布炁，炁满能声，声尚神具，毛发生身，诸天下临，乃得生成。臣等无任祈天，祷圣激切，屏营之至，谨稽首再拜。
　　次上香，念九炁神化天尊。
　　夫三炁为天地之尊，九炁为万物之祖。故三合成德，九阳为真，乃天地玄功之极也。今则九天化象，尚九结之未分。十月生成，尤十缠而难解。降本已就，流末须分。更仗帝真，始终护度，有劳官众，无杂正心，诵大有之金章，济生尸之庆事。
　　次诵九章，次五帝符行用。
　　焚青帝符，诵咒曰
　　谨召肝为青宫无英制魂君，少阳木精岁星之炁、纳化身中以生肝，三魂处之。木神九人，神吏九千众，速降真炁，营卫皮肤，主其毛发。
　　焚白帝符，诵咒曰
　　谨召肺为素宫白元营魄君，少阴金精太白之炁，纳化身中以生肺，七魄处之。金神七人，领神吏七千人，下治其中，营卫筋骨，主其牙齿。
　　焚黑帝符，诵咒曰
　　谨召肾为玄宫桃康纳精君，太阴水精辰星之炁，纳化身中以生肾，左肩玉童，右肩玉女处之。水神五人，从吏五千人，主治其中，营卫血骨，主其生精。
　　焚赤帝符，诵咒曰
　　谨召心为绛官太一司命君，太阳火精荧惑之炁，纳化身中以生心，左有玉童，右有玉女处之。火神三人，役吏三千人，主治其中、营卫宫府，主其魂魄。
　　焚黄帝符，诵咒曰
　　谨召脾为黄庭常在化灵君，土精之炁，纳化身中以生脾。土神一十二人，领役吏一万二千人，主治其中，营卫肌肉，主化四肢血脉，而生万神。虚皇一炁，流布周身，以生一万二千精光神，三万六千毛窍神，五脏纳灵，万炁长存，百神混合，内外蓊冥，返胎复婴，上朝帝君。急急如九天生神帝君律令。
　　次焚大梵隐语，及护魂等符。护魂符者，乃本治天堂还形复性九天宝诰也。
　　次明亡者宿命章，咒曰
　　辰中黄景炁，三秀发霄庭。苍台飞羽轮，迎延道已成。司命奏帝书，号为玄度君。得生太霞宫，列宾馆上卿。金门含精延，守其魂黄宁。左携元素君，右摄朱郁灵。
　　次宣赦发遣
　　九章诵彻，五体生成。汝等既膺大道之洪恩，当禀上真之慈训，澄心皈向，谛听奉行。盖以九天之炁生其神，三元之精育其质。黄白致相，混沌合形，六甲周流，五行交感，法天象地，含阴吐阳，则地刚柔，应天分度，千真备列，万象森罗，合道通真，既尊且贵，於是首为昆仑，发为星辰，眉为华盖，眼为日月，鼻为天柱，耳为天窗，口为天门，面为天鉴，五岳四渎，九江八河，一元二仪，三光四象，五行六律，七元八景，九宫十方，三十六天，三十六地，莫不备焉，皆大道之应妙，神灵之所滋也。汝等自当清虚灭欲，正念无为，则炁养其神，神与炁合，炁与精凝，返贻更生，渐登无何有之乡，可不乐哉。如或躁动浑浊，淫恶存心，则伤害其神，炁尽神逝，魂沉六道，魄役三涂，无有休息，可不悲哉。即使三官增罪，七祖遭殃，劫劫生生，不可穷尽。汝能含纯养素，抱朴修真，於慧性中，超生乐土，顾善恶因缘，不可忽也。更为亡灵开通冥路，智慧光生，赞扬功德。
　　次念智慧颂
　　智慧生戒根，真道戒为主。三宝由是兴，高仙所崇授。泛此不死舟，倏忽济大有。当此说戒时，诸仙来稽首。
　　再拜上香，三礼，长跪致词。
　　臣等伏为炼度亡魂，冒干洪造，仰蒙二仪育质，九炁凝形，千真皆会於三田，万象森罗於六腑，百关和畅，七穷开通，魄静魂宁，神清炁爽，即还生路，永托真休。臣等蝼蚁微生，酰鸡小职，缪依法教，罔测玄风，辄应命以祈真，赖垂慈而济物。获仲微悃，祇荷倾光。今则度品功圆，生尸事毕。伏望龙车凤辇，却返於琼都，羽盖霓旌，复升於绛阙。驰心迥汉，注想层霄。更冀洪仁，益施妙荫。臣不胜攀恋之至，谨稽首，再拜奉送。
　　灵宝无量度人上经大法卷之六十四竟
　　灵宝无量度人上经大法卷之六十五
　　九炼生尸品
　　九卮生神明灯科灯符如后
　　伏以混元本始，藏三炁於太初。神景含晖，布九天於霄极。大块既判，元始开图，神滋惠灵，炁分罗络，恩垂下土，法度人天。是以金箓示科，云编开教，紫微玉宝，光明空洞之中，东极碧霞，变化始青之上。本形如印，焕烂八方，文彩垂芒，广长一丈。秘九重之金格，耀七宝之骞林。妙炁结成，灵风鼓奏，坛司得请，许接引以宣行。幽闭蒙休，获开明而度化。今有某人披心大梵，稽首太玄，愿垂五色之光晖，照破九幽之阴狱。伏愿万仙翼从，六领前袪，分善恶以定民，回人天而向道。周行不怠，普度无穷，升入无形，与道合真。
　　谨然东北卮神灯，布帝真胞命元元一黄演之炁。
　　伏以旋斗历箕，羊角出扶摇之炁。九和十合，碧霞分罗络之文。悬居长乐之福堂，下有朔单之阴狱。岁之自始，物所成终。今之夜谨然东北卮神灯，施郁单无量天生神宝章。伏愿天宝金书，混元祖炁，开光龙汉，照烛重阴。凡夫克获於飞仙，枯骨还生於人道。升入无形，与道合真。
　　度仙上圣天尊。
　　次焚符，旋远，诵郁单天章。
　　谨然东卮神灯，布帝真胎命元洞冥紫户之炁。
　　伏以帝出乎震，首岁德之发，春物植乎东宅，嵎夷而宾日，木司九炁，箕主七辰，翠羽华林，中有开明之童子。碧霞玉阙，上对始青之老人。今之夜谨然东卮神灯，施上上禅善无量寿天生神宝章。伏愿象轮布化，龙颔垂光，游行三界之中，下赦万生之罪，升入无形，舆道合真。
　　玉宝皇上天尊。
　　次焚符，旋绕，诵无量寿天章。
　　谨然东南卮神灯，布帝真魂命元长灵明仙之炁。
　　伏以阳上东南，象重明之烜赫，巽乎中正，言万物之洁齐。处江海而不争，鼓风雷之相薄，在元福用贤之界，有好生度命之尊。今之夜谨然东南卮神灯，施梵监须延天生神玉章。伏愿停驾回光，随机应化，扫除五道，诣长乐之清都。过度三涂，到真常之妙境。普令万汇俱入大乘，得道之后，升入无形。
</div>
    <div class="pagination">
<a href="灵宝无量度人上经大法_page57.html">上一页</a><span>...</span><a href="灵宝无量度人上经大法_page53.html">53</a><a href="灵宝无量度人上经大法_page54.html">54</a><a href="灵宝无量度人上经大法_page55.html">55</a><a href="灵宝无量度人上经大法_page56.html">56</a><a href="灵宝无量度人上经大法_page57.html">57</a><span class="current-page">58</span><a href="灵宝无量度人上经大法_page59.html">59</a><a href="灵宝无量度人上经大法_page60.html">60</a><a href="灵宝无量度人上经大法_page61.html">61</a><a href="灵宝无量度人上经大法_page62.html">62</a><a href="灵宝无量度人上经大法_page63.html">63</a><span>...</span><a href="灵宝无量度人上经大法_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
