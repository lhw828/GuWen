<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 67 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 67 页/共 71 页</h1>
    <div class="content">　　历关诸天章
　　灵宝大法司
　　谨奉
　　道旨，今月某日开建某斋，拔度亡过某灵魂，及六道四生无主孤魂滞魄等众，往生天界者。
　　太上玉勑，历关诸天，告行三十二天，三十二帝，诸天上圣天帝天真，三界魔王，天门主者神司。今日欣庆，受度亡过某，开通幽暗，咸睹慧光。请灭三恶，斩绝地根，飞度五户，名列太玄。魔王监举，无拘天门。一如告命，风火驿传。
　　右历关诸天，依准
　　元始玉勑，超度施行。急急如
　　灵宝大法律令。
　　札式
　　灵宝大法司剖付天道功曹，
　　今月某日时发　历关一道，封印全，上诣诸天真宰圣前，通上须至专遣者。
　　右札天道功曹，仰径资前去，分明通行，恭依道旨施行，无至延滞，故札。
　　普告三界章
　　灵宝大法司
　　谨奉
　　道旨，今月某日开建云云，拔度亡过某灵魂，及六道四生孤魂滞魄等众，往生天界者。
　　太上玉勑，普告三界十方主者，无极神乡、泉曲之府、北都罗酆，三官九署，十二河源。上解亡过某亿劫种亲，无量罪根，疾除黑簿，落灭恶根，不得拘留，逼合鬼群。一如告命，风火驿传。
　　右普告三界，依准元始玉勑，超度施行。急急如灵宝大法律令勑。
　　札式
　　灵宝大法司札付神道功曹。
　　今月某日时，发普告一道，封印全。上诣三界无极神乡主宰前，通上须至专遣者。
　　右札神道功曹，仰赍送前去，分明通落。恭依告命施行，无致违滞，故札。
　　勑制地祇符
　　历关诸天符
　　普告三界符
　　出离生死灵符
　　玉清赤书，上通紫庭，天慈赦宥，三界冥灵。十方世界，九幽罪魂。亿曾万祖，苦爽游精。削除罪录，落灭恶根。速赴生方，炁识闲宁。上登天堂，澄质炼神。真心洞明，荡除阴翳。入道升真。一如告命。
　　朱书黄上，先面西北长跪。存中斗之上白玉京山，百宝祥光，祝玉历章，取西北炁书符。
　　玉历章
　　元洞玉历，龙汉延康，至身得受生。急急如元始无量度人律令。
　　书毕，又祝一遍，取炁入符。
　　玉清赦罪玉符
　　神霄符命，玉清玉符，告闻左右狱卒，案掾尊神。拔度某永辞长夜，消灭大罪，塞遏形神，离苦超升，谒帝天关，福智自生，骖侍龙辕，真道长存，一如告命。
　　三天玉简金书
　　神霄玉简，三天符命，上开八门三十六狱，执法治官，速诣帝轩，解宥夙罪，超度某永辞长夜，上升玉阙，神霄之天，复还治职。炁入玄玄，一如告命。
　　神霄超炼玉简真符
　　神霄玉简，宣告狱卒冥司，官禁执法，典录刑司。开度某永辞长夜，炼魄澄神，升入玄关，削落罪咎，果备功圆，上生神霄高上之天。炁入无为，一如告命，风火驿传。
　　右恭准元始符命，时刻升迁，北都寒池，部卫形魂。制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永度三涂五苦八难，超凌三界，逍遥上清，一如告命。
　　年　　月　　日　　时告下。
　　诵都咒曰
　　无上至真，大圣高尊。布化运炁，三十二天。八会九光，自然成文。安镇天地、保制劫年。元始符命、普告三元。下勑九地，上关诸天。中告海岳，名山大川。今日上告，万神咸闻。修斋行道，拔度幽魂。三官九府，削灭罪根。水度三涂，五苦之源。世世受福，纪名丹篇。神生天堂，炼化自然。生死开度，亿劫长存。九天告命，风火驿传。
　　灵宝无量度人上经大法卷之六十八竟
　　灵宝无量度人上经大法卷之六十九
　　炼度诸符品
　　披黄受道紫府诰
　　无上盟真玉匮灵宝披黄授道紫府真诰伏以神霄云篆，降自中天。玉笈灵书，颁从绛阙。行之则超登真品，佩之则克证仙阶。而况三世祖书，度穷魂於幽夜。九天宝诰。拔苦爽於圆扉。应为复命之流，尽赖生成之赐。某受持之后，克为大道之民，常居福堂，得证无为之果。今对黄坛传度，宜永遵承。符到奉行，一如玄科律令。
　　道隐无名，莫测升沉之变。气锺有象，复形生死之机。虽顺理之无差，柰缘业之有证。今者亡过某，命归冥路，魄散幽涂，不无处世之愆，谅有积生之过。是以罗酆专考校之权，九幽执禁罚之柄。念兹苦爽，何以赦原，识性昏迷，难超冥昧。今日大吉，咸禀释除。魂离长夜之庭，罪灭恶根之苦，披符受道，续命超生，洞达希夷，登超妙道，一如告命。
　　玄师曰：九清之上，有无上大罗玉京金阙盟真之科，秘於玉匮中，乃灵宝普度幽冥之法门也。自赤明开图之化，元始天尊所说，救苦拔罪之灵篇，与诸万圣结约证盟，誓愿於亿亿劫中，救度苦爽，故曰盟真也。盟真之典有三品焉。上有上元金箓之科，中有中元玉箓之科，下有下元黄箓之科，总而言之，法具於下元也。为之无上盟真玉匮黄箓，普度幽明无量齐也。今为学者备出仪范，慎勿妄示非人，混淆三元，罪招不原。若遇其人，不行流演，闭塞道恩，天愆立至，兆宜谨之。
　　九天宝诰
　　中元金书九天宝诰
　　上帝符命，宣告三官天牢地狱主司大神超度亡故某，咸领符命，部卫形魂。祇受
　　宝诰，上朝帝庭。罪仇和释，与道合并神登
　　玉阙，受炼长存。一如告命，风火驿传。
　　年　　月　　日　时告下
　　书宝诰时，面西北长跪，焚香，存九天上帝九人，如帝服衮冕，绛霄飞羽翠裳。默奏讫，祝九天生神章九遍，取九炁光吹笔，书符讫，再祝一遍。依前吹炁符上，并玉清诀，於三宝前宣读讫，给付亡人焚於青烟之中。诰文四行年月一行
　　右宝诰丹书黄上，告文墨书纸素，皆可用绫锦之属装背，如今世诰勑禄。度魂夜宣讫，给亡灵。
　　法酒符
　　皇人曰：炼度水火既毕，当赐法酒而炼之。凡书法酒符，用黄纹柒寸，面东南，诵三天隐讳，取其炁书符。焚为灰，调酒赐亡魂饮。
　　拔南宫升天宝券
　　年　　月　　日拔度某，炼度升真，上登道境。法位臣某奉行。
　　右券青纸封角，朱书，阔三寸二分，长七寸。
　　封皮
　　升天宝券付亡过某佩服超升上朝　具位臣姓名告行谨封
　　帝庭急急如上帝灵宝大法律令勑
　　背符
　　皇人曰：此宝券乃帝君勑拔度上世亡魂，不可阙。以绛袋盛之，付受度亡魂，收执生天。
　　造神王升仙车辇
　　皇人曰：法用彩帛，作紫车一乘，既神王二人拥轮，五马牵舆，中安亡位，候度桥时队焚之。切不可以亡旛而送。盖其摄召白旛於炼度之时，焚於水池，换旛红而度火池，度了再焚红旛，而换黄旛随车，以童子导引而度天门。
　　焚车咒曰掐上帝诀
　　天尊威神力，拔救众生魂。祥烟塞死户，庆云开生门。还将上天炁，以制九天魂。混然归元一，皆成自然人。得驭紫云车，上朝泥丸君。三界无遏难，永脱轮回津。
　　烧纸咒曰
　　火铃炎炽，变化八方。万神侍卫，永除不祥。急急如火铃丹天律令勑。
　　咒毕，存天尊垂一宝珠，珠中光芒万丈，接引上生天界。
　　玄师曰：已上符简诰券，第一次名为济度，第二次告下名曰超度，第三次告下名曰升度。若是普度，并曰拔度也。
　　流通五炁落灭恶根咒曰
　　红杏佐左，痈挛者伸。震文震炁服符墨黑尚上，耳目聪明。坎文坎炁服符磨真佑右，缓废者平。兑文兑炁服符袜臈下下，跛痾起行。离文离炁服符灵宝冲中，身疆体轻。中指中炁服符青帝护魂，肝木长荣。卯文卯炁服符赤帝养炁，心火光亨。午文午炁服符白帝侍魄，肺金生成。酉文西炁服符黑帝通血，肾水清停。子文子炁服符黄帝中主，脾土安宁。中指中炁服符梵炁弥罗，自然成真。中指甲午炁服符。迥尸起死，白骨成人。子至亥天门炁服符济度垂死，绝而得生。坎至离火炁服符九和十合，变化上清。急急如律令。
　　已上五帝玉讳之符
　　青帝护魂符
　　青帝符歌曰
　　东望重拜手，苍帝玉皇君。灵风鼓橐钥，育物布元春。云龙辔严驾，玉卫拥琼轮。祜萌泛沾及，大惠无不均。万仙歌以道，委曲戒天人。心根迷自固，拱跽戴洪仁。
　　右符护得道者三魂，使其通灵澄彻，青书白素佩之，以立春之日受吞服，书以竹膜上三枚。
　　黑帝通血符
　　黑帝符歌曰
　　无质统有物，渊兮上帝心。不启不发道，蕴妙化机探。恐尔漏未尽，阴想忽浸淫。轮转无涯波，苦道相迷寻。万年尝谨约，一旦自湮沉。无冲落鬼境，殃谴不可任。
　　右符护育得道之人，使血脉通利，荣盛一身，无有窒碍。黑帝太无水帝也，水在人身血。墨书青素佩之，以立冬之日受。若吞服，书以竹膜上一枚。
　　黄帝中主符
　　黄帝符歌曰
　　黄天拱中宸，控驾玉化根。翘机贯德历，洞朗辟四门。大有混皇真，纠制星宿魂。非帝道不运，有方赖之存。威忿即霜秋。和预为阳春。生成握元纪，仰荷戴无垠。
　　右符营卫中府，拘制万神，不令错越。若近取一身，则肝藏魂，肺藏魄，绛宫丹田二炁交媾，则赤炁下降，玄泉上升，心藏血，肾藏精，二炁返复，交相生养黄庭之中，神意所在也。黄帝中主，万神无越。黄书绛素佩之，以土王之日受。若吞服，书以放膜上五枚。
　　白帝侍魄符
　　白帝符歌曰
　　六甲抱金阙，七政守灵坛。流铃掷火化，威剑巨龙蟠。恳彼素灵真，明宪孰敢干。束制妖鬼魔，凛落霄风寒，流气既已息，万天俄而安。真俦荷大庇，抵颡相歌欢。
　　右符侍得道者七魄，使无散乱，闭绝鬼道。白书紫素佩之，以立秋之日受。若吞服，书以竹膜上四枚。
　　赤帝养炁符
　　赤帝符歌曰
　　太景开玉枢，洞堂启金除。骞林荫瑶砌，丹鸾踏琼珠。宝房名曲丽，明珰神所居。飞游豁飞道，引目盻真都。天日永不夕，重烟锁青庐。太上勑印开，帕几罗简书。裨风树玄化，恳辛谅有余。
　　右符赤帝主火，能生养元气。黄帝曰：壮火食炁，少火生炁，炁得温而后养也。丹书黄素佩之，以立夏之日受。若吞服，书以竹膜上二枚。
　　青天魔王，巴元丑伯。赤天魔王，负天檐石。白天魔王，返山六目。黑天魔王，监丑朗馥。黄天魔王，横天檐力。五帝大魔，万神之宗。
　　右五帝真符，炼度亡故某灵魂，依式告行超升善域，永不轮转。
　　梵炁弥罗符
</div>
    <div class="pagination">
<a href="灵宝无量度人上经大法_page66.html">上一页</a><span>...</span><a href="灵宝无量度人上经大法_page62.html">62</a><a href="灵宝无量度人上经大法_page63.html">63</a><a href="灵宝无量度人上经大法_page64.html">64</a><a href="灵宝无量度人上经大法_page65.html">65</a><a href="灵宝无量度人上经大法_page66.html">66</a><span class="current-page">67</span><a href="灵宝无量度人上经大法_page68.html">68</a><a href="灵宝无量度人上经大法_page69.html">69</a><a href="灵宝无量度人上经大法_page70.html">70</a><a href="灵宝无量度人上经大法_page71.html">71</a><a href="灵宝无量度人上经大法_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
