<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 25 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 25 页/共 71 页</h1>
    <div class="content">　　清荡秽浊，除故纳新。生我五老，帝真化形。变化骨髓，肠化为筋。金骨玉髓，契道契真。自然变化，寿禄无穷。永与三宝，同保命根。
　　下元真一符
　　右自半夜至巳时，存上元真一。自午至日哺，存中元。自黄昏至夜半，存下元。久久存之，真一现形，与子通接言语，穿星度月，审覆章奏，教子通玄之术。其三一上道，不得燥怒，及犯淫色。怒则三一去失，淫色则功不成。不得抱初生婴儿，谓其有淫秽之炁未除，触犯三一之道。行住坐卧，应当存之。
　　三一玄微奥旨
　　玄师曰：欲达玄微之妙，当静行之。春分日夜半子时，起坐东向，暝目，存我身中三一之卿，及我合七人，我在中央，俱乘紫云之烟，共登北斗阳明者，北斗之东神也。於是存入星中央而坐之，吞紫炁三十过。行之久久，自见阳明东元太上宫，宫中有青玄小童，授子真炁也。先当北斗星下紫炁，大如弦，从星直上直下，注我前。然后乃存三一周君口诀，存七人中斗七星，而共登阳明鸿行我，中央中星者，以魁覆头，柄杓指前，吞紫炁三十过，我存紫炁而咽之也。又思三一之卿，并同时吞之也。吞毕，更存七人缘向者紫炁宫中来下，还兆之宫。良久，心祝曰：
　　三尊上真，太玄高神。阳明主春，万童开行。丹元主夏，朱紫合烟。阴精主秋，天威六陈。北极主冬，万邪塞奸。五土秉壬、戊己天关。所摧皆灭，所向莫干。炼我七魄，和我三魂。生我五脏，使我阳真。登飞上清，浮景七元。长生顺住，啸命千神。兆亦可眠，存之四节，共此一咒。
　　太极宝章
　　太上宝章传太帝君，太帝君传天帝君、天帝君传太微天帝君，太微天帝君传金阙帝君，金阙帝君传东海青童君，以封掌名山，召制五岳。以朱书素上，佩之左肘，勿轻污秽。佩之八年，三一俱见矣。正月旦日，青书一符，北向再拜吞之。三一相见之后，以金为质，长九寸，广四寸，厚六分，刻而书之，以封山川之邪神，掌五岳之真精也。临时三元真一君，当悟兆施用节度，神真之道也。服符，北向，叩齿三十六通，因仰咒曰：
　　三真守房，元老固精。天地混合，三炁交并。帝君威策，命章摄灵。旨山召海，摧灭群精。促召北帝，排列魔名。捡统无横，速还鬼营。
　　又咒
　　太极帝君，三元真一。东海青童，度人视现。佩受吞服，洞见鬼神。山川五岳，受吾所辖。带持永久，洞章飞斗。
　　太极宝章三一真符
　　左手中指恰掌心，大指搯子文。
　　右佩符封山召海，制御万灵，役使禽兽，伏诺天兵，游行五岳。临时皆当先叩齿三十六通，存七星覆兆身头上，口吐赤炁，冠满一城，四面周匝，焚烧内外，无复孑遗。见己身在火中央，须臾有五岳神官，及山野之兽，来朝己身。便咒曰：
　　元始出令，宣告万灵。天真帝君，与炁同生。自下总统，悉归上清。若有不及，收摄真形。封山召海，应令摧倾。速来自伏，不得籍停。急如正律，无令越冥。毕咽炁三十六咽，以待旨之。
　　三一元神谕
　　三身一体吾所化，三一之神，本真一一神，自己元神所化也。一身不真二化假。真一之神，妄想而存不真，吾二神亦假非真。三一元王不用存，三一之神，自然之化所化，人身各有之。存之不真成意马。以意所存，乃成妄想。一念之间，倏忽化应。经云：一回存想一神出，不知一日损一日。盖言此也。
　　凡修天仙之道，行玉清正法者，当遇六甲六丁之日，冥心，定神，於子午卯酉四时入靖，焚香，朱书当日符。存当日神将玉女，面北吞服。定思，端坐，暝目，握固，想五方洞阳太灵五色真炁，自太空而下，直贯兆身，从泥丸入，郁郁旋回九度，入绛宫，运合帝宅。次入昆仑，脐也与兆三一三炁青黄白正神，混然一体，须臾自然升降。行之一年，三炁万神出见，兆身应化，无所不至。然后步二十八宿罡，请三十二天炁入丹田，结三十二玉字，升至泥丸诸天，化万神。可以用摄召万神章，下告三界。以飞玄三炁章，上奏天省。章表存拜，立致神化，无不允可。
　　凡修天仙之道，行玉清正法者，择本命相生日，端坐，调息匀，闭口出息，以心神驭炁，呼致於根，直至命元，吸至於蒂，夹脊上朝，泥丸绵绵，若存用之不勤。俟炁匀息定，任其出入。三日，光白眉。七日，凝神痴。十日，神达飞忽然对面见，己耳中仙音风雨。须叩玄关，使三宫通达，久日三田孕宝，可炼神丹。
　　凡修天仙之道，行玉清正法者，以元神日於大镜中，子午卯酉四时照己，一一闭口，存见不差。以甲子日子时，面南，叩齿，鸣天鼓，各三八通，叠手端坐，调息匀，如前想身入下丹田中、白炁内，约一寸二分，如婴儿，渐至脾，冲华盖，度重楼，过金房二穴，入泥丸，出顶门立。存紫炁黄雾，氤氲覆盖。然后款款移步，下至顶门，至面前相对立。想如一二岁小儿，如己儿，不得顾视他事，悉为境所夺。便却再想腾身，从顶门泥丸而入下二穴，度重楼，复入丹田，如此为一功。常日行住，以神驭炁，存三一真君，如一月足，子午二时放弄。一月后渐存长大，与身等，出入往来行步习，与人言语。加之闭息住胎中，尤见功捷。一百日，想羽衣升腾朝元。
　　凡修天仙之道，形炁内全，出入无间。上朝太虚，下游五岳，一念之间，洞然无滞。凡所腾奏，三清九霄诸天仙界，则召摄所受法箓中真仙官吏，丁甲将军，玉女金童，功曹使者，与身中三炁正神，窈然泰定，冥合虚无，上升九天，神与道合，炁与真化。每遇行持之日，朱篆其符吞之。次呼召存神，冥心静念，形炁都融，众神与兆一身三官正神，混合妙化，心合太虚，万神备体，一念之间，无不洞彻上朝。
　　三境随意所陈，则无不克应。先吞符，依符召摄。存念上相上宰，上辅上保，真伯仙伯，侯卿笼巾，貂蝉冠，绛服，履佩。次存真官仙官俯仰，冠，青倍，圭履。次存六甲六丁大将军，金甲兜牟，仗锦旛。次存六丁六甲玉女，凤冠羽服，执镜。次存六甲六丁金童，青衣双髻，捧文字。次存运神会道功曹侧子，玄冠，绯衣，抱文字。次存运神飞玄功曹使者，幞头抹带抹额青黄红，锦衣，鱼尾刀。已上各一十二人。次冥心静念，形炁都融，调息灭念，窈然泰定。然后召摄万神，自下丹田入，混合己神，至中丹田混合丹真，至上丹田混合帝君，如法在三炁中。上相仙官出上元，侍立上部。左右青炁中将军、玉女金童出中元，立中部，左右黄炁中功曹使者，出下元，立下部。左右白炁中自己出紫户，忘形冥合太虚。然后举一念，上朝三境，随意所陈，下游五岳，随心祝说无滞，无不克感，运神合景，飞玄会道，九灵飞步章奏秘旨。
　　灵宝无量度人上经大法卷之二十四竟
　　灵宝无量度人上经大法卷之二十五
　　内朝三景品
　　玄师曰：修行大法，未能洞达天真威化，下被魔试交攻，神祇不钦，所召不感，当内朝三景飞仙分形之道。於辰戌丑未时，朝存心中中元司命神，字玄坚，中极大君也。下在脾中，脾为玉堂宫，一曰玉房，是太一君偃息之所也，主养兆一身之形质。於此四时，叩齿五通，存脾中有黄炁满脾，脾上有一真人，如初生小儿，黄衣冠。呼之曰：中极玄坚太一真君，某欲得真人神仙黄庭之道。五呼之，因眠暝目，五十息，念之。此中央司命神丈人，下化太一帝君，乃九天生神之父也，治太极宫。知者形不入地狱，玉童玉女侍之，役使万神。常以寅卯午申时，朝上元太一神君，号南极老人，下在太一宫中，主兆魂魄胞神命炁，胎府之父也。於此四时，叩齿九通，存头上直入一寸，名太极宫，一号太一宫，有赤黄炁满宫。炁中有真人，如童子之状，衣绛衣。呼之曰：南极元老太一真君，某欲得神丹长生不死之道。九呼之。因眠暝目，念之九十息止。修之者延年不死，可变化神仙，灭魔试，致真仙。常以子酉巳亥时，朝下元玄道母，下在双合宫中，肾为双合宫对上南极，故号北极。主兆精炁，生死符籍之母也。於此四时，叩齿四通，存肾间有白炁，炁中有神龟，龟上有玄女，青白衣，如初生小女子。左有司录君，白衣天官。右有司命君，青衣天官。呼之曰：下元元神北极玄道母字玄妙，某欲得金醴玉浆可饮食者，乞敕司录司命，削某死籍，更注长生，役六丁玉女，坐致行厨。四呼之。因眠暝目，念之四十息止。以时不废，日月久行，应感无穷。九年补太极仙卿，一年便有仿髴，役灵使神，所欲无不应。心常行勿妄，独慎其口，克日成仙。乃洞玄三皇帝君所行，实灵宝之密机，亦盟天告师而行之。
　　灵宝默朝炼顶章
　　每日寅午戌三时，入靖，两手玉清诀，存身为白鹤仙人法。存天门开，有一白鹤而至。次存身乘白鹤，飘飘直至三天之上，见元始顶放九色金光，灌注入我顶中。想己身万窍流光，通照十方世界。毕，然后再乘白鹤，复回本治。乃受元始之灵宝秘玄至诀。如有启告，即俯伏玉墀，而奏拜章，亦如上法。
　　未想之前，先以诀炼其顶，通其天门，然后变神诀曰：
　　金咤金咤，大力敕炼顶诀，左手。
　　此乃元始亲授妙行真人、天真皇人，升举之口诀，不可轻露。
　　皇人曰：夫灵宝之道，甚明而易晓，甚要而至当。得其人而受持，何虑无万神钦奉，升举可期者哉。
　　受持策杖品
　　皇人曰：灵宝之道有神通策杖，以威六天鬼神，以策使三界万灵。
　　就名山洞天福地靖庐玄坛之所，以吉日采甘竹一根，长六尺可，十二节，自上第三节左右各一曲，於曲凹中上刊日月，下作斗形，於顶中开一穴，纳中央守史符。第二节下开四穴，纳四方守史符。以蜡封灌，记其四方。第三节下，刊十方灵宝亿劫应化天尊。自初一日为始，依十直日，持咒，取五方炁，面五方诵讫，以炁吹。每夜存思，一年炁足，方可施用。用之之法，当叩齿三十六通，思五帝直符史各一人，随方色各有五色之光，流焕杖上，五帝玉女各一人，合侍卫杖左右。咒曰：
　　太阳之山，元始上精。开天张地，甘竹通灵。直符守吏，部卫神兵。五色流焕，朱衣金缨。辅翼上真，出幽入冥。招天天恭，摄地地迎。指鬼鬼灭，妖魔束形。灵符神杖，威制百方。与我俱成，与我俱生。万劫之后，以代我形。制为五解，神升上清。承符告命，靡不敬听。
　　咒毕；引五方炁，三十六咽止。以杖指天，天神设礼。指地，地神司迎。指东北方，万鬼束形。指破地狱，亡魂返生。以指灾厄，应指崩倾。五解之道，乃五行真炁，夺北斗之权衡，脱离死厄，尸解得道，神升上清。
　　东方守吏符
　　东方九人，青书黑上。
　　南方守吏符
　　南方三人，丹书青上。
　　西方守吏符
　　西方七人，白书黄上。
　　北方守吏符
　　北方五人，黑书白上。
　　中央守吏符
　　中央十二人，黄书赤上。
　　隐迹五解品
　　玄师曰：青城山月波溪龙门遇丈人，同谒真候。先生密传授五脱之法，不得轻泄，乱传非礼不道之人。如神藏灭，脱凡超俗，彼莫见其形，是谓隐身之法。五脱者，金木水火土也。是谓受天地阴阳之炁，达天地造化之机，盗阴阳炁之节，日用频行。凡求大道，未逃生死，谓值元辰之厄难，灾曜来临，魔难奉於真昧，脱死生日限之时，当妙用此法，神圣难言。
　　金解
　　遇庚子日，取多年古铤钺一十二两，打作尺一条，於浄室内严净身体，自於初更，向床前去一丈二尺地，放下尺在地上。候至子时，初先洁浄，吃乳香脑子水一盏，叩齿二十四通，想尺如自己形貌，不令自耳闻，默诵灵咒七遍。念了，拈尺於毡席下，勿令人见。如此想四十九日，满后用时白丝牵子一条，系在尺上，急投下便走，不得回顾返视。念咒时更用脑子乳香水噀之尺上。念咒，取旺方炁七口，在尺上。后四法仿此。咒曰：
　　三台生我传法，三台护我升仙。通夙去尺断应，当我复形本元。急急如□□□□□□□律令。
　　木解
　　遇甲子日，取红落梨枝一条，如自己长。临用日洁浄身体，并如上法。四十九日足。临时放在地上，不得回顾，仰观天日而去，不得顾形。咒曰：
　　枝波画，乌鱼波画，咖□波画，三台生身画。此日生身度道，七七功德上升。千变万化潜身，上清杖化我身。急急如□□□□□□□星律令。
　　水解
　　壬子日，取大龟壳一个，重一觔，法度行四十九日足。临用日，如逢大水，或桥上船上，便将龟放去水中，不得返顾。咒曰：
　　灵壳散炁，入吾杖中。吾有大道，与俗不同。出日入月，驱虎逐龙。去代我化，泉脉相通。急急如□□□□□□□星律令。
　　火解
　　丙子日夜，取雀一只，雄者，用小笼子盛，法度同前。但喂饲在头边，安顿用水噀之，取炁吹炁，如前法，四十九日足。度雀在手中，临用时绯线一条系雀头上，雀死收之怀中，见大火处，掷雀入火中便去，不得返顾。咒曰：
　　朱雀居吾前，吾握造化权。三台护我命，五帝注生全。支波鸟神火化仙，令吾性神两全。急急如□□□□□□□律令。
　　土解
　　戊子日，取自己鞋一只，用法如前，四十九日足。临用时取黄线一条，系在鞋子上，掷在地上，不得返顾。咒曰：
　　元始黄龙，旺在四时。中宫正位，权首施机。主判土司，吾奉帝劝。汝今代吾，以假吾权。数执十八，戊己之期。急急如□□□□□□□律令。
　　神眄诸天品
　　玄师曰：兆欲观三十二天，先当备修诸行，然后发大愿，用诸心。次存思静定，乃可获见。兆先从散心入，次即发愿：我今观诸天帝，普愿三界十方，含灵滞爽，四生六道，名上诸天，同我魂神，上朝帝宅，酆都苦趣，历劫沉魂，及我亿曾万祖，俱超冥昧，回出苦轮，同我魂神，超登圣果，远诸五浊，逍遥道境，普天万国，一切生灵，消诸恶业，拔诸众罪，离诸苦恼，得为法身，十相具足，常游诸天，说法教化，开悟群迷，绍续圣种，通十圣道。我今肉身有形之迹，神升三天，得侍祖师元始上帝，授灵宝大法，游玩诸天，万劫长存。今生来世，常居福境，七宝具足，园林屋宅，妻奴子女，一切朋友，与我观心，布施十方三界，象马珍宝，车舆衣服，饮食卧具，常当布施，并无吝惜。水断造桥，路边立井，度诸行人，救诸饥渴，葬埋六畜飞禽尸骸，皆得安稳，无令暴露三光，发誓愿，修善行。已入於存思不怠，即当静定，然后烧诸名香，先观青霄云路，扶摇羊角而上垒垒，冲高垒垒，上至天界。次观天帝所在，兆当存其天界广博严好，香炁常氛，无有杂秽，其天帝君乘八景玉举，三素飞云，琼轮羽盖，五色华光，龙麟虎豹，狮子白鹤，啸歌邕邕。其地皆荐以黄金，四边阶道并用白玉，七宝珠珍，光明焕耀。天帝披离罗之帔，冠百宝天冠，左右侍从，悉皆飞天真人，身有光明，耀翳日月。其诸鼓乐弦歌洞萧并发，人民炽盛，无夭年之子，无叫号之声。彼诸天宫，亦有剑树，其条不摇。见诸天众无鞅无数，有自然饮食，种类丰盈，味流下土。其诸天有宝树金池，五色光耀，紫林微风，枝叶相触，自成妙音。彼诸天宫，并以众宝合成，其天帝端然居之。彼诸天光，朗彻九幽，天帝以善妙法普度天人，其诸天人闻法赞善。帝君玉案之上，有赤书玉字，招集群仙。有黄箓简文，普庆幽冥。兆每日存思己形，法服羽衣，乘九色之云。诣一天之中，随其天中仙宫，列班朝礼而退。遇三元八节日，随班上朝诸天，预诸法会，坐於劫刃宝台。其台如圆坛，层层不计其数。仰观上帝说法。久久纯熟，定中目成，梦寐忘形之时，神飞道境，目观见天帝说法，耳闻天帝圣语，及仙乐箫韶笙篁之音。当此之时，阳神已结，能朝诸天，然后可观三天，兆行神观诸天，先当斋戒沐浴，当咏天中空洞自然灵章，先满三百遍，次及七百遍，足一千遍，然后方可行之。举念则神飞万里，意动则玄应十方。一年之后，阳神不游於尘世，常居诸天。小则七年，大则九年，必得超出尘世，上生诸天。欲界之天，犹有炁化生，无色界於九品莲花而成形芳。梦寐之间，见青碧白连，有成道之渐也。进道则莲花开苞，道废则含莲不开，罪愆则莲花凋谢。
　　灵宝无量度人上经大法卷之二十五竟
　　灵宝无量度人上经大法卷之二十六
　　神受大法品
　　玄师曰：兆欲念十方天尊，一心智慧，须令丹房莹浄，七情六欲，俱无混乱。一心专诚，常不放逸，少欲戒念，见在知足，行慈顺生，节俭忍辱，抑怒少食，减睡息思，虑省视听，默语言，守动静，息心在兹，常於动静之间，不失此度。然后择十直八节，是诸良辰，沐浴内外，烧众妙香，恭对玉清上帝元始天尊御容，便足而坐，叩齿集神，咽液和魂，定心浄念，调气使匀，心拜三过，安意一心，谛观圣容。先从万变玉清宝冠，次观圆明天颜，金真之色，圆色如九色虹蜺。次第九色离罗帔服，二手展视天印。转次下观，双足坐於金碧莲座，擎以玉局碧瑶玉几。又复从天颜天冠相相谛观。时时闭目，忆念在心。若不明了，还开目视，极令分明，不失毫末。再闭目观之，行住坐卧，此观成已。然后於闲静之处，焚香默坐，观西北玉清之天，玄虚之际，廓然火光，如日月之明，遍满法界，无有山河草木。此定成己，唯见一天尊在空虚之中，如前观威仪，坐於金碧莲台之上，举手说法，光明七十二瑞相，八十一种好。谛心观察，一一分明，系心无复散乱。如是见已，便见十方天尊光明相好，天尊举手，说灵宝大法。既见十方天尊，便增见十方亿劫应化天尊，乃至无边天尊。初则近见，渐次远见，转远转大，光光相接。见已回观西北，复如前院，不失毫末。观既成已，十方上下，亦复如是，十方历历分明。当复一时，遍观十方，百千万亿诸天，一念所缘，周遍得见。而诸天尊同一智慧，觉悟道源，圆照诸法，了入无为。若如此者，岁月既久，定功乃成，自然得见十方诸天尊，皆为说灵宝大法。疑网悉除，得元为正道。
　　若是宿业障重，不能得见天尊者，但一日一夜，六时忏悔，精思入定，忏礼平生恶业，精勤进道，随顺一切德喜，心结於因循，渐能得见。纵使不为说法，是人心已证入快乐妙果，身心安稳，久亦得见无为大道也。次能七日七夜，湛然见玉清圣境。前之大定，精思已成。当於闲静之处，乃至睡卧，一心三圣。存上宫泥丸廓然，放白光大慈光，遍照法界。念念三圣，心心光明。岁月既久，观力定成。七日七夜不昧，决定见元始天尊说法，神通现前，训诲汝心，即入道源。所谓念念无休息也。稽首天颜，而作颂曰：
　　一心三圣，三圣一光。光光心生，明明因光。一圣心通，万变乃光。圆通遍觉, 不迷不荒。
　　又颂曰
　　精诚正趣，晷刻不空。虚因求实，空亦不空。先空后应，先得后通。生心心灭，无始无终。
　　隐朝帝师品
　　朝玉清
　　兆密室焚香，端坐，叩齿二十四通，存己眉心直入三寸，名泥丸宫，元始上帝所居。兆诵三天隐讳霐，召三炁自泥丸中入，下至中宫，次入下宫，次返上宫。存己元神朝元始上帝，诵隐讳不以遍数，存见三炁充满九宫，光明洞照，元始上帝在光明殿内，坐千叶莲花，光明如日，头冠玉清万变宝冠，衣九色离罗晨精丹羽宝帔，项负圆光，金容玉姿，二手作玉清印。一俯一仰，存之分明，想身在金阙下，九拜长跪，密奏曰：
　　粪土小兆学道男生臣某，诚惶诚恐，顿首稽首拜手，奏启无上三天玉清圣境祖师虚无自然元始天尊至尊上帝御前。臣夙承道荫，生值昌时，得遇师承，参授大法，叨掌天印，滥宰玄司，日积愆尤，未遑首谢。恭望天慈，特降敕旨。告下罗酆北府，三官岱宗，河源泉曲，主执万神。原赦臣某千罪万考，万祸千殃，除落冤对，记名三天，进道修真，免诸魔试，胞源散滞，结节开通，三界稽首，万邦宾伏。早遇玄师，指授金丹铅汞大道，教臣坐进大定，心悟重玄，符水效灵，摄召克应，功成愿备，得预真仙，仰荷大道，罔极之恩，臣无任祈天祷圣。激切屏营之至，伏取敕旨。
　　奏毕，心六拜，跪于帝前，默诵三天隐讳，侯得旨。兆存三炁紫光绕我身，即三稽首而退，下入绛宫，次归下田。
　　朝上清
　　兆密室焚香，端坐，叩齿二十四通，存己眉心直入四寸，名流珠宫，太上道君所居。兆诵三天隐讳霐，召三炁自泥丸上宫，入至中宫，次入下宫，次返上宫。存己元神乘三炁上朝，太上道君在宝殿中，坐千叶莲华，衣九色离罗紫云之帔，飞森霜罗之衣，须臾百变之冠。存之分明，存身在玉陛下，九拜长跪。密奏曰：
　　粪土小兆学道男生臣某，诚惶诚恐，顿首稽首拜手，奏启无极大道太上道君上清上帝御前。臣凡俗秽质，获遇师承，参佩灵文，效职靖治。伏虑前生今世故犯悞为，三业六根，千愆万过，无门首谢，日夕忧惶。恭望天慈，特垂原赦，切念臣某常惧生死事重，寒暑运煎，朝露易晞，灵椿难继。臣今行持上道秘典，吞佩真炁灵章，存三守一，澡炼身形，内解结节胎根，外除两月氛秽，却除疾病，绝灭祸源。恭愿削落黑编，刊绝死籍，然后洞入幽微，真常德性，形神俱妙，与道合真，一切有情，咸成道果。臣冒读天威，下情无任激切，屏营之至，伏候敕旨。
　　奏毕，心拜六拜，跪于帝前，诵隐讳不以遍数，候得旨。即存三炁紫光来绕我身，即三稽首而退下，入绛宫，次归下宫丹田。
　　朝太清
　　兆密室焚香，端坐，叩齿二十四通，存已眉心直入二寸，名洞房宫，中央黄老太上所居之处。兆诵三天隐讳霐，召三无自泥丸中入，下至中宫，次入下宫，次返上宫。存己元神朝太上，诵隐讳不以遍数。存见三炁光满九宫，光明洞照，太上老君在金阙玉堂中，坐千叶莲华，金容玉相，逢七曜宝冠，衣晨精九色离罗白羽飞霜绣帔，凭碧琳玉几，手执振拂之羽，存之。分明。存身在金阙下，九拜长跪，密奏曰：
　　粪土小兆学道男生臣某，诚惶诚恐，顿首稽首拜手。奏启混元上德皇帝太上老君太清大帝玉陛下。臣千载幸会，获遇师承，参授法箓，领户化民，日积过愆，未遑首谢。恭望天慈，颁降敕旨。告下真司，特垂赦宥。令臣向去心开意悟，耳聪目明，万仙会议，赐臣金丹，消灾却祸，遂获神仙。为教宗师，阐扬大道，济拔幽显，利及群生，得为后圣种民，获与天地相守。恭愿乾坤明素，日月辉光，星斗循轨，山岳效灵。风雨时若，水火潜形，万天道泰，劫灾不生，蜎飞蠕动，咸获超升。臣冒渎天威，下情无任激切，屏营之至，伏候敕旨。
　　奏毕，心拜六拜，跪于帝前，默诵隐讳不以遍数，候得旨。存三炁紫光来绕我身，即三稽首而退，下入绛宫，次归下丹田。
　　玄丹宫，眉心直入五寸，昊天玉皇上自帝所居。明堂宫，眉心直入一寸，长生大帝神霄玉请王所居。
　　明堂宫，左，乃韩君丈人分所居之处。
　　北斗九晨在脑中泥丸之上，魒星指前，北极尊帝二星在斗中。兆欲行事，但看所隶何宫。若黄箓大斋，则诸宫阙遍告九幽。炼度，则告玉清与韩君丈人。雷雨事，则告神霄。祝文更不重序。
　　朝帝师受炁
　　兆静室焚香，叩齿，并依前朝元法，存身在金阙下，长跪密奏曰：
　　粪土小兆学道男生臣某，言念千载有幸，获奉道化，仰惟灵宝大法，实三洞之真筌。上消天地之灾变，下正阴阳之愆期，幽可以拯拔三涂，修可以脱离生死，大无不包，细无不备，无量之奥，深不可详。臣今因吉日，恭依玉格，受诸灵炁。伏乞祖师虚无自然元始天尊玉清大帝，广运慈悲，特垂开度。臣今吞服诸灵炁，灌炼五脏，荡涤秽氛。恭望天慈，特赐降下逐位瑶光正真道炁，入臣身中。内除心垢，外炼目精，随事蒇用，无不显灵。臣今恭对御前，请受真炁。臣诚惶诚恐，顿首稽首，再拜谨言。
　　次左右手搯玉清诀，诵请炁咒。
　　但弟子一年三度受炁，受天炁，仰乾地炁，俯地日炁，正月子月炁，正月寅五星之炁，五方三皇正炁，子申寅南斗六司之炁，正南北斗七元之炁，正北三台真人之炁，斗头三天真隐内讳，西北三师度我神炁，五方五岳持身妙炁，五方三涂总司之炁，子午乾位六丁柔和之炁，丁方六甲武刚之炁，甲方神仙太一之炁，随日之方神虎七元真炁，北方斗阴四直所主之炁，岁月建日时方上帝正真生炁，天门九天玄女真炁，西南内炼三真之炁，天门云雷雨部之炁。巽方天不能盖我，地不能载我。冲我者死，撞我者亡。急急如律令敕摄。
　　次搯五帝三涂诀。
　　红杏，震墨黑，丑磨真，兑袜臈，午灵宝。中指中兴生转，独隶迁，可韩明，公都成，切角正，聚魂摄。公都聚魂，招八方捷疾使者，天神地祇，万灵同归，合天地敕摄。合明天帝日，合明天帝日。
　　右念咒讫，再拜，两手玉帝诀，存三天三炁归身。次存前诸炁，随三炁入身中，入下田，毕。遇初一日子时，便服炁，念三天隐讳一万遍，可以通真达灵，呼吸云雷雨电，旨召天地神只。不得高声，不得令耳闻，持斋一日不茹荤。
　　灵宝无量度人上经大法卷之二十六竟
　　灵宝无量度人上经大法卷之二十七
</div>
    <div class="pagination">
<a href="灵宝无量度人上经大法_page24.html">上一页</a><span>...</span><a href="灵宝无量度人上经大法_page20.html">20</a><a href="灵宝无量度人上经大法_page21.html">21</a><a href="灵宝无量度人上经大法_page22.html">22</a><a href="灵宝无量度人上经大法_page23.html">23</a><a href="灵宝无量度人上经大法_page24.html">24</a><span class="current-page">25</span><a href="灵宝无量度人上经大法_page26.html">26</a><a href="灵宝无量度人上经大法_page27.html">27</a><a href="灵宝无量度人上经大法_page28.html">28</a><a href="灵宝无量度人上经大法_page29.html">29</a><a href="灵宝无量度人上经大法_page30.html">30</a><span>...</span><a href="灵宝无量度人上经大法_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
