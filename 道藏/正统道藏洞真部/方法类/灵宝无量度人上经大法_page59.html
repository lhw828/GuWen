<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 59 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 59 页/共 71 页</h1>
    <div class="content">　　好生度命天尊。
　　次焚符，旋透，诵须延天章。
　　谨然南卮神灯，布帝真魄命元砀尸冥演由之炁。
　　伏以三炁天中，赤帝号丹灵之老。重阳宫内，玉文炼流火之庭。当万物相见之时，保亿劫无终之运。寻声救苦，应感分晖。今之夜谨然南卮神灯，施寂然兜术天生神玉章。伏愿亿曾受度，炼以玉膏。九族同仙，赐之金液。北府消大魔之试，南河制洪涝之灾。普入光明，常居福庆，得道之后，升入无形。
　　玄真万福天尊。
　　次焚符，旋绕，诵兜术天章。
　　谨然西南卮神灯，布帝真藏府命元五仙中灵之炁。
　　伏以坤舆载物，未申居地势之中。梵炁流罡，参井居森罗之右。广运太虚之德，高临仁静之乡，万宝装严，百方威伏。今之夜谨然西南卮神灯，施波罗尼密不，骄乐天帝生神宝章。伏愿亿万分晖，百千应号，校九府死生之录，开八方罪福之门。至贱至微，普登道岸，无穷无极，俱转法轮，得道之后，升入无形。
　　太灵虚皇天尊。
　　次焚符，旋绕，诵不骄乐天章。
　　谨然西卮神灯，布帝真灵府命元高真冲融之炁。
　　伏以金灵皇老，空青鸣紫宇之林。玉国西那，郁剎峙浮罗之岳。八威焕烂，七气氤氲，星分太白之精，治在少阴之境。今之夜谨然西卮神灯，施洞玄化应声天生神宝章。伏望众圣临轩，诸天庆驾，九幽开夜，骞林咸返於旧条。十转回轮，福会更生於来运。凡居法界，尽入玄门，得道之后，升入无形。
　　太妙至极天尊
　　次焚符，旋绕，诵应化声天章。
　　谨然西北卮神灯，布帝真元府命元高仙洞笈之炁。
　　伏以法轮十转，帝阙九开。天奥穹窿，郁化精於三变。乾元刚健，应君德之六爻。位九五之尊称，居重阳之极数，不言而应，有感则通。今之夜谨然西北卮神灯，施灵化梵辅天生神宝章。伏愿种民主品，梵行开生，烧香散花，同诣坛所。执箓把籍，斋到帝前。绝六趣之恶根，兴五门之善念，得道之后，升入无形。
　　无量太华天尊
　　次焚符，旋绕，诵梵辅天章。
　　谨然北卮神灯，布帝真华府命元真灵化凝之炁。
　　伏以元冥五炁，坎为天一之精。黑帝双皇，辟总太微之景。四时成岁，万物所皈。玉垄神丘，隐真空而返照。青裙羽瞩，凝妙寂以居元。今之夜谨然北卮神灯，施高虚清明天生神宝章。伏愿慈周永劫，惠逮有生。定水清泠，制万精於郁绝。玃天豁落，束六鬼於罗酆。道德兴隆，人天共庆，得道之后，升入无形。
　　玄上玉晨天尊。
　　次焚符，旋绕，诵清明天章。
　　谨然上卮神灯，布帝真岳府命元自然玄照之炁。
　　伏以至圣至真，五境出三罗之界无巅无顶。八方朝七宝之宫。统皇上之天元，镇中夹之地极，威光翼翼，神德巍巍。今之夜谨然上卮神灯，施无想无结无爱天生神宝章。伏愿无为大道，上帝尊神，住慈悲善巧之门，现微妙光明之相。一身受福，得为金阙之臣。九族蒙恩，俱入紫虚之会。得道之后，升入无形。
　　玉虚明皇天尊。
　　次焚符，旋绕，诵无爱天章。
　　灯光无尽天尊。
　　次宣九天尊表。
　　向来宣布九卮神灯，忏祝五苦暗障。伏愿八会九光，安天镇地。三涂五苦，出离幽冥。炼化万生，恩覃宇宙，功归南上，剎利仙翁。更愿饫沾上善，悟三界，以俱空。得证九坛，度群生而普见。
　　催摄度魂符
　　黄炁阳精符
　　金东醴井玉黄
　　右符青纸黄书，出《洞真金根经》，名曰黄炁阳精洞明灵符。叩齿十二通，面东，卯诀，书符。咒曰：
　　阳藏阴生，二炁交周。天元混合，三五应符，服御黄华，灵降其躯。长享景福，与道同休。度己九玄，参驾飞浮。
　　祝毕，放黄华水中。
　　上元重明九斗阳芒火铃真符
　　右符详具立成仪。
　　东极青宫九龙符命
　　右符详具普度符告品
　　九炼旛本炁符
　　玉清九天庆云火府隐文一名玉篆雷文
　　高上真王玉清宝箓，玉篆雷文，普告南昌上宫炼度注算真君，酆都冥狱诸治典吏，成使闻知，炼度亡过某人，消灭罪戾，开泰泉扃，荡除阴翳，调理阴阳，制魔保举，度品南宫。死魂受炼，仙化成人。永离三涂五苦八难，超凌三界，逍遥上清，一如告命。
　　右符有雷嗔之人，及犯刑法者，用此符。并孤魂，亦用之。
　　返真符
　　本治天堂玉简金符
　　神霄玉简三天符命，上开八门三十六狱，执治治官，速诣帝轩，解宥宿罪，超度亡过某人，上升神霄玉阙之天。复还治职，炁入玄玄，一如告命，风火驿传。
　　太岁　年　月　日　时告下。
　　青封皮
　　神霄玉阙金符告下　具位臣姓某谨对封
　　东岳上生本治天堂
　　焚符咒曰
　　九阳运真炁，炼化即神功。焚符速告行，昭感自冥通。急急如九炁天君律令。
　　九天紫府内音玉符
　　上帝符命，宣告三界天牢地狱主司大神，拔度亡过某人，统领符命，部卫形魂，上朝帝庭，罪尤和释，与道合并，神登玉阙，受炼长存，一如告命。
　　具法位。
　　栢木为简，白地丹书，青纸封皮，诰文四行，年月一行，书宝诰。面西北焚香，长跪，存九天上帝九人，如帝服衮冕，绛霄飞羽华裳，默奏讫，祝九天生神一遍，取九炁光吹笔书，讫再祝一遍，依前吹炁符上，玉清诀，於三宝前宣读讫。给付亡灵，焚於青烟之中。
　　灵宝五符见炼度符诰品
　　九天九阳符
　　郁单无量天魂精秘音内讳玉佩开明上符
　　混合空洞炁，飞爽浮幽寥。延康无期劫，眇眇离本条。苦魂沉九夜，乘晨希阳翘。大有通玄户，郁单降晨霄。黄云凝灵府，阴阳炁象交。胞元结长命，恶根应化消。桃康合精延，二帝秀玉飘。灌溉胞命门，精炼神不雕。九天命灵章，生神神目超。元君遏死路，司马诵洞谣。一唱万真和，九遍诸天朝。稽首恭劫年，庆此荣旧苗。
　　右谨上请帝真胞命元元一黄演之炁九重、奉为亡过某人缠其胞，使胞元宣通，上彻於天以生成。一如告命，风火驿传。
　　上上禅善无量寿天魂精秘音内讳
　　玉佩开明上符
　　无量结紫户，炁尊天中王。开度飞玄爽，凝化轮空洞。故根离昔爱，缘本思旧宗。幽夜沦遐劫，对尽大运通。帝真始明精，号曰字元阳。婴儿伯史原，结胎守黄房。斩根断死户，熙颐养婴童。禅善导灵炁，玄哺飞天芳。华景秀玉质，精炼自成容。务玄育上生，罗列备明堂。太虚感灵会，命我生神章。一唱动九玄，二诵天地通。混合自相和，九遍成人功。大圣庆元吉，散华礼太空。诸天并欢悦，一切稽首恭。
　　右谨上请　帝真胎命元洞冥紫户之炁九重，奉为亡过某人缠其胎，使胎结解根，下响於地以固灵，一如告命，风火驿传。
　　梵监须延天魂精秘音内讳玉佩开明上符
　　须延总三云，玄元始炁分。落落大梵布，华景翠玉尊。明梵飞玄景，开度长夜魂。游爽赴期归，炁炁返故根。太帝号阳堂，字曰八灵君。九关绿回道，胎炁生上元。陵梵度命籍，太一辅精延。泥丸敷帝席，三部八景分。魂生摄游炁，九转自成仙。
　　琅琅九天音，玉章生万神。三遍列正位，炁参八辰门。玄关遏死户，灵镇津液源。应会感灵数，明道潜回轮。应此婴儿蜕，稽首赞洞文。
　　右谨上请　帝真魂命元长灵明仙之炁九重，奉为亡过某人缠其三魂，使魂门炼仙，通神以达精。一如告命，风火驿传。
　　寂然兜术天魂精秘音内讳玉佩闻明上符
　　寂然无色宗，兜术抗大罗。灵化四景分，万条翠朱霞。游魄不顾返，一逝洞群魔。神公摄游炁，飘飘练素华。荣秀椿劫期，乘运应灵图，空洞生神章，琼音逸九霞。一唱万真会，骞爽合成家。九转景灵备，郁郁曜玉葩。兜术开大有，一应享祚多。上圣回帝驾，婴儿欻以歌。不胜良晨会，一切稽首和。
　　右谨上请　帝真魄命元砀尸冥演由之炁九重，奉为亡过某人，缠其七魄，使魄户闭关，天王降仙以安宁。一如告命，风火驿传。
　　波罗尼密不骄乐天魂精秘音内讳玉佩开明上符
　　翻翻五帝驾，飘飘玄上门。游步黄华野，回灵骄乐端。采集飞空景，旧爽多不存。太微回黄旗，无英命灵旛。摄召长夜府，开度受生魂。公子辅黄宁，总录具形神。玉章洞幽灵，五转天地分。炁炼元藏府，紫户自生仙。数周众真会，启阳应感繁。玉女灌五香，圣母庆万年。三界并欢乐，稽首礼天尊。
　　右谨上请　帝真脏府命元五仙中灵之炁九重，奉为亡过某人，缠其五脏，使五脏清凉，五帝朝真以存神。一如告命，风火驿传。
　　洞玄化应声天魂精秘音内讳玉佩开明上符
　　应声无色界，霄映冠十方。回化轮无影，冥期趣道场。灵驾不待辔，朗然生神章。空洞谅无涯，玄夷亦为疆。练胎返本初，长乘飞玄梁。靳畜丧天真，彻思候履常。斩伐胞树滞，心游超上京。愿会既玄玄，悟我理兼忘。介福九天端，交礼地辰良。混化归元一，高结元始王。稽首俦灵运，长谢嚣尘张。
　　右谨上请　帝真灵府命元高真冲融之炁九重，奉为亡过某人，缠其六腑，使胃管生津以纳和。一如告命，风火驿传。
　　灵化梵辅天魂精秘音内讳玉佩开明上符
　　玄会统无涯，混炁归梵辅。务猷运灵化，潜推无寒暑。乘数构贞条，振袂拂轻羽。琼房有妙韵，泛澄高神所。圆轮无停映，真仙参列序。上上霄衢邈，洞元深万巨。秀叶翳翠霞，停荫清泠渚。遨玩怡五神，繁想啸明侣。五难缘理去，冲心自怡处。爽魂随本根，亹亹空中伫。七诵重关开，豁滞非神武。运通由中发，高唱稽首举。
　　右谨上请　帝真元府命元高仙洞笈之炁九重，奉为亡过某人，缠其七窍，使孔窍开聪，星辰朗明以润通。一如告命，风火驿传。
　　高虚清朋天魂精凿曰内讳玉佩开明上符
　　清明重霄上，合期庆云际。玉章散冲心，孤景要灵会。焕落景霞布，神矜靡不迈。玉条流逸响，从容虚妙话。灵音振空洞，九玄离幽裔。感爽无凝滞，去留如解带。明识生神章，高游无终败。玄景曜云衢，迹超神方外。应感无方圆，聊以运四大。研心稽首诵，众圣共称快。
　　右谨上请　帝真华府命元真灵化凝之炁九重，奉为亡过某人，缠其八景，使三部八景整具形神，幽夜开光以防身。一如告命，风火驿传。
　　无想无结无爱天魂精秘音内讳玉佩开明上符
　　无结固无情，玄玄虚中澄。轮化无方序，数来亦叵乘。谁云无色平，峨峨多丘陵。冥心纵一往，高期清神征。良遇非年岁，劫数安可称。浮爽缘故条，返胎自有恒。灵感洞太虚，飞步霄上冰。津趣鼓万流，潜凝真神登。无爱固无忧，高观稽首升。
　　右谨上请　帝真岳府命元自然玄照之炁九重，奉为亡过某人，缠其身，使三关五脏，六腑九宫，金楼玉室，十二重门，紫户玉合，三万六千关节，根源本始，一时生神。令神布炁，炁能声。声尚神具，毛发生身，诸天下临，以得其生。一如告命，风火驿传。
　　九天九阴符
　　须延天阴符
　　禅善天阴符
　　郁单天阴符
　　应声天阴符
　　不骄乐天阴符
　　兜术天阴符
　　无爱天阴符
　　清明天阴符
　　梵辅天阴符
　　九阳梵炁九后灯符
　　一阳混溟王车瑝之炁符亥文北炁
　　咒曰
</div>
    <div class="pagination">
<a href="灵宝无量度人上经大法_page58.html">上一页</a><span>...</span><a href="灵宝无量度人上经大法_page54.html">54</a><a href="灵宝无量度人上经大法_page55.html">55</a><a href="灵宝无量度人上经大法_page56.html">56</a><a href="灵宝无量度人上经大法_page57.html">57</a><a href="灵宝无量度人上经大法_page58.html">58</a><span class="current-page">59</span><a href="灵宝无量度人上经大法_page60.html">60</a><a href="灵宝无量度人上经大法_page61.html">61</a><a href="灵宝无量度人上经大法_page62.html">62</a><a href="灵宝无量度人上经大法_page63.html">63</a><a href="灵宝无量度人上经大法_page64.html">64</a><span>...</span><a href="灵宝无量度人上经大法_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
