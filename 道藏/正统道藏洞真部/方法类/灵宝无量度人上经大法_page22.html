<!DOCTYPE html>
<html>
 <head>
  <meta charset="utf-8"/>
  <title>
   灵宝无量度人上经大法 - 第 22 页/共 71 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   灵宝无量度人上经大法 - 第 22 页/共 71 页
  </h1>
  <div class="content">
   东方青芽，服食青芽，饮以朝华。
　　毕，便以舌料上齿里甜唇三过，令玉泉满口，而咽之三过。又引青炁九咽，令镇肝之中，其道毕也。
　　元始赤书服食赤芽导引三炁丹天玉诀
　　修养丹芽，导引南方三炁丹天之法。常以立夏之日鸡鸣，入室，南向三拜，平坐，叩齿三通，思南方梵宝昌阳丹灵真老君，姓洞浮，讳极炎，字赤熛弩。形长三寸，头着赤帻玉冠衣三炁丹羽飞衣，驾乘丹龙玉舆，建朱旗，从丙丁越老之官三十万人，从三五丹天中下来降室内。须臾化生赤炁，焕焕如火之明，贯覆己形，从己口中入，直下心宫。又思火星焕明南方，光照我身，皆令分明。竟，便开目，仰祝曰：
　　三炁丹天，朱宫灵童。元始上老，参驾赤龙。丹羽飞衣，锦帔光明。驱策天宫，运道阴阳。三炁吐辉，灌我绛宫。赤子保镇，金芽饰容。朝餐朱景，玉芝满充。回停劫年，朽骸返童。长龄天地，永享无穷。身生水火，变化百万。
　　毕，引赤炁三咽，便服南方赤书玉文一十二字。
　　右十二字，则三炁丹天之名。引赤帝三炁，服食丹芽，皆赤书白纸上，存思讫而顿服之。则引赤炁而流溢芳芝，玄注於绛宫，赤帝降真於存思，受赤文於灵童，保丹芽以永固，食三炁於祝融，荣赤圭以通灵，运五篇以召神，长斋默感於太寂，上天书名於南窗，可谓坐致而不难，永享之而无穷也。常以鸡鸣阳光始分，南向，叩齿三通，摩两掌令热，以拭面目三过。仰祝曰：
　　南方朱丹，服食朱丹，饮以丹池。
　　毕，以舌料下齿，甜唇漱口，玉芝满口，而三咽之。又引赤炁三咽，令镇心宫之中，其道毕也。
　　元始赤书服食戊已导引元炁黄天玉诀
　　修养黄芽，导引戊己十二炁，中黄之天。常以春分、夏节、秋分、冬节四日鸡鸣，入室，向王十二拜，平坐，叩齿十二通，思中央玉宝元灵元老君，姓通班，讳元氏，字含枢纽。形长一尺二寸，头着黄精玉冠，衣五色羽衣，驾乘黄龙玉舆，建黄旗，从神戊己越老之官十二万人，从十二炁黄天中下来降室内。须臾化生黄炁，勃勃如景云之吐辉，贯覆己形，从口中而入，直下脾府。又思土星焕明中天，光照我身。皆使分明，便开目。仰祝曰：
　　中黄泰山，元炁徘徊。上有元老，总统四岳。参驾黄龙，五色羽衣。运导九天，轮转璇玑。焕明土星，流光散辉。
　　玉英芳芝，充溢四飞。淘溉我身，脾府鲜开。养芽餐精，万神总归。检魂制魄，仙炼八威。表里洞明，常生不衰。通真达灵，升入太微。
　　毕，引黄炁十二咽，止。便服中央赤书玉文一十六字。
　　右十六字，则中黄天名，导引黄帝十二炁，服食黄芽，皆赤书白纸上，存思讫而顿服之。则上引元炁於九天，下注玄膺於妙门，太仓无粮而自充，脾府不焕而自熏，老应响已玄和，灵童披襟而告文，素运走给命东西。妙哉玉诀，为万仙之端。常以鸡鸣阳光始分，向王叩齿十二通，摩两手令热，以摩拭面目十二过。仰咒曰：
　　中央戊己，昂昂太山，服食精炁，饮以醴泉。
　　毕，以舌撩上腭玄膺，取玉泉，甜唇三过，咽之。又引黄炁十二咽，令镇脾府之中，其道毕也。
　　元始赤书服食素芽导引七炁素天玉诀
　　修养素芽，导引七炁素天。常以立秋之日鸡鸣，入室，西向七拜，毕，平坐，叩齿七通，思西方七宝金门皓灵皇老君，姓上金，讳昌开，字耀魄宝。形长七寸，头着白精玉冠，衣素羽飞衣，驾乘白龙，建紫旗，从神庚辛玄老之官七十万人，从七炁素天中下来降室内。须臾化生白炁，浩浩如秋云之罗天，贯覆己形，从口中而入，直下肺府。又思金星焕明西方，光照我身，皆使分明。便开目，仰祝曰：
　　金灵七门，浩映西华。中有素皇，元始之家。参驾白龙，七炁峨峨。徘徊玉门，散精朱霞。金星吐辉，芳芝。玄奥我身，养我素芽。明石鲜光，万劫不殂。服以流泉，食以太和。九天上帝、给以玉华。保年驻白，颜景敷罗。长存天地，三光同遐。
　　毕，引白炁七咽，止。便服西方赤书玉文一十二字。
　　右十二字，则西方七炁素天之名。导引白帝七炁，服食素芽，皆素书白纸上，存思讫而顿服之。七炁天神玄注素晖以灌溉，明石自生，玉芝以奥，肺宫开明而纳真，太仓不哺而自熏，素灵应响而驱策，参乘九天之门，养之不休，寿与元始而同年。常以鸡鸣阳光始分，向西，叩齿六通，摩两掌令热，以摩拭面目七过。仰祝曰：
　　西方明石，服食明石，饮以灵液。
　　毕，以舌撩齿上，甜唇漱口，令玉芝满口，便三咽之。又引白炁七咽，令镇肺腑之中，其道毕也。
　　元始赤书服食玄芽导引五炁玄天玉诀
　　修养玄芽，导引五炁玄天。常以立冬之日鸡鸣，入室，北向五拜，毕平坐，叩齿五通，思北方洞阴朔单郁绝五灵玄老君，姓黑节，讳灵会，字隐侯局。形长五寸，头着玄精玉冠，衣玄羽飞衣，驾乘黑龙玉舆，建皂旗，从神壬癸羌老之官五十万人，从五炁玄天中下来降室内。须臾化生黑炁，晖晖相沓，光若流星之焕耀，贯覆己形，从口而入，直下肾府。又思水星焕明北方，光照我身，皆使光明。便开目，仰祝曰：
　　北方玄天，五炁散灵。上有大神，始老元精。驾龙建旗，游宴上京。是日元吉，庆云敷荣。飞芝流洒，滂沲四盈。玉女玄奥，灌我身形。肾宫充镇，朽芽更生。五府纳真，上通神明。五老降接，仙道早成。变化水火，衣服羽青。飞行太空，游造紫庭。寿同三景，万劫长龄。
　　毕，引黑炁五咽，止。便服北方赤书玉文一十二字。
　　右十二字，则北方五炁玄天之名。导引黑帝五炁，服食玄芽，皆赤书白纸上，存思讫而顿服之。则玄老员籍於朱陵，灵童题简於赤文，五炁流芝奥於枯宅，玉泉涌池生於端门，神镇灵厥，肾府生熏，太玄玉女役使东西，万劫不衰，玄老同存。常以鸡鸣阳光始分，北向，叩齿五通，摩两掌令热，以摩拭面目五过。仰祝曰：
　　北方玄滋，服食玄滋，饮以玉饴。
　　毕以舌撩下齿内，甜唇漱口，令玉芝满口三咽。又引黑炁入腹，令镇肾府之中，其道毕也。
　　昔道言导引餐芽之法，常以八节之日，各依其日，入室清斋，存思五老像，像咒说毕，各随方导引服诸天名。行之八年，仙官到迎，玉女侍卫，身生光明，照映十方，出入游行。五帝稽首，三界司迎。此位唯三天上真之号。此文具藏南圃赤洞五城之内，三天仙官备守，仙楼十二重，藏以紫玉之匮，刻以黄金札，挂以丹芝光草。即以太上中章，皆授宿有仙籍，名书丹台，应为二天上真之人。目无此挺，终不得眄。篇目旧科，四百年一出。常以鸡鸣，安身定神，以次行事。先服东方青芽炁，次南方，次中央，次西方，次北方，如上法五帝毕，便叩齿三十六通，咽炁二十五过，止。又都咒曰：
　　白石岩岩以次行，源泉涌洞似玉浆。饮之长生，寿命延长。
　　毕，以舌撩上下中央，令玉芝满口，而三咽。又引炁二十五咽，过极炁而咽之，其道都毕。
　　灵宝无量度人上经大法卷之十九竟
　　灵宝无量度人上经大法卷之二十
　　隐书玄象品
　　玄师曰：乾坤开辟，五行三才之象，皆有形质。为人能全天地之炁，而不能长久者，谓其通於变化，而不能拘於精神，以养清真之炁，而反为妖孽邪魔。夫人能养其天气，可证天真。养其烛气，化为魔鬼。此则易知而难行，易行而难言也。长生飞升之道，无非得道，是故迷沦於色欲之界。灵宝隐书虽其言寡，其行奥。欲清气不荒於色欲之间，浊炁俱澄於沉沦之内，当赤明劫运流行，上学其於下士，莫可得焉。迨我皇人得之浮空，立象至精之中，日月星宿，风雨四时，正炁之内，卞璇玑玉衡，轮回昼夜。世人能存其长生之道，而不入於轮转之界，则具在隐书分别，诸章酌然。已见长生要径之门，必使超凡入圣而易行。上仙得之，明风雨冥晦。下仙得之，通生死机候。王侯得之，推应四时，资养万物，召感和炁，乃至长生。凡人不知委形，与天地齐同，使精神炁血耗
　　散，即衰老而自死。灵宝长生之诀，运度流行、使归根复命，魂魄啸咏，炁血泛景，然后隐形遁迹，饥寒无侵，消魔除毒，避世绝味。至於得无为长生之道，万法之宗，不出於此户庭耳。所以四极天中梵熙音文，一极六十四字，是五行卦象之文，不离人身。若能动息悟解，精炁混合，灵音和畅，是为长生不死之人。在天成音文炁候，在地成万物形质，在人得之冲识往来。然后知空不空，知色不色，是为照了，达我妙音。身与天地齐，炁与隐书合。知音者，其行有七，一遍身轻，二遍神安，三遍炁全，四遍精通，五遍神化，六遍通灵，七遍成宝，自然和合，变化上清，飞身金阙，游宴玉京。
　　青帝大魔神功符
　　凡欲受持，立春日志诚焚香，面东阳初，甲子、庚申、三元日同鸡鸣，正坐，合目，拱手，如意自在，侯炁安静匀和，不可以手擦面目，恐乱神炁。吹以津液盥漱，咽液一过，叩齿三下。然后鼓炁一口，使息炁调匀，出自鼻中，徐徐匀停调一乎息，自然遍满肌肤血脉毛窍之间，六根即得清浄。此养东方阿苍无念发生之炁。鼓炁一口，以养胎息。若不鼓炁，奔入南昌心帝之位，相克未可用也。凡欲使息炁长久，以心目相存於鼻窍之中，自然得久。次以闭息令长久，以心听耳内，若蝇虫蓊蓊之声。凡人观听於声色，所以精神飞走，而出於耳目之间，政疾病寿夭。常以心听耳，有若虫声，自若魂魄不散。故人居色欲之界，常存此法，令情欲自灭，精神不衰，不知此法，神疲精耗，死则近矣。次心中存身化山川林木，身若在天地日月之下。久行此法，精炁内守，觉如山岳之象，以安百神，即得精炁生存，疾病自愈。行持至此，徐徐开目，以浄水吞符，此召青帝护魂。按东方隐书，自亶娄阿苍至四象吁员，此东方八天，是八卦之象。已上六十四字，分音炁为六十四卦，上属春官木德，蓊郁之精。东斗主算，青帝君之治，在人身为护魂君，主耳目口鼻毛发生门之魂。东方天魔，名曰巴元丑伯，天蓬兵法职之。
　　戊辰、己巳，纳音属木。当行东方炁符，及兼行中极炁符。外纳音属木日，准此将上四字，合为一符，或随形势大小篆之。
　　凡篆此符，面东方，以左手仰掌，大指搯中指中，右手执笔，念东方八天音文六十四字，毕。念目想东方八天帝，在云霄半空之中，垂一珠如弹丸。叩齿三下，取珠中青炁一口吹笔上，念咒曰：
　　元始灵书勑，巴元丑伯魔王，受天蓬大法。急急如律令。
　　次用朱书符，先写巴元丑伯，次字上划八卦，重迭划之，又书勑字，随笔左转九匝出笔。
　　赤天大魔神功符
　　焚香，安坐，如法调十余息，令匀长。存心常若莲花之状，后盥漱咽液沃泽，想心炁与眼炁相通，次想心炁直上至顶后过，声若雷轰，觉如风雨，存在两眉之间。存见眼中双瞳，有若金环之状。金环想法目前，随左转九回。凡人眼前有花生，或黄或黑，为精炁所散，神光在外，眼目有疾。行此九转神光法，即得光明，至老不昏昧。次想身在猛火之中，稍觉炎热。又想天柱之中，时若雷电霹雳之声，觉百骨毛窍皆开，身上若雨露升降，大有剪邪辟恶之功。按南方隐书自南阎洞浮至神缨自宫，此南方八天，是八卦之象。六十四字，分音炁为六十四卦。上属夏官火德，赫奕之精，南斗上生，赤帝之治，在人身为养炁君，主心帝生炁枢机之门。南方天魔，名曰负天担石，天猷兵法职之。
　　丙寅、丁卯日，纳音属火，当行南方炁符，及兼行中极炁符，外纳音属火日，准此。
　　凡书符，面南，搯中指第一节，执笔，念南方八天音文六十四字，念目想南方八天帝君，在云霄之上，垂一宝珠如弹九，叩齿三下，取珠中赤炁吹笔上。念咒曰：
　　元始灵书敕，负天担石魔王，受天猷大法。急急如律令。
　　次用朱书符，先书负天担石，次划八卦。次书敕字，三转笔，出笔如法。
　　白帝大魔神功符
　　焚香，安坐，面西，调十余息令匀。上想心中金色光明通照，遍存心炁在两乳中。即已遍，然后盥漱咽液，入华盖肺腑之中，想身在七宝林中上，想见山不凡之状，高若万仞，居大海中，与尘世相隐。次即心想两乳左右，有涌泉两穴，自丹天之下，上升此穴，流出身外，皆散漫於海中，此为泝流之法，使精炁保养。凡人两乳煞炁，若杵声心从尸神，之所感尸神。按西方隐语，自刀利禅猷至栢空度仙，此西方八天，八卦之象，六十四字，分音炁为六十四卦，上属秋官金德，耀魄之精，西斗记名，白帝君之治，在人身为侍魄君，主肺腑华盖地根之魄。西方大魔，名曰反山六目，翔圣兵法职之。
　　甲子乙丑日，纳音属金，当行西方炁符，兼行中极炁法，余纳音金日准此。
　　凡书此符，面西，搯中指中节，右手执笔，念西方八天音文六十四字，令目想西方八天帝君，在云霄之上，悬一宝珠如弹丸大，叩齿三下，取珠口中白炁吹笔上，再咒曰：
　　元始灵书敕，反山六目魔王，受翊圣大法。急急如律令。
　　次书符，先书反山六目，次划八卦，次书敕字，转笔七匝，出笔如法。
　　黑帝大魔神功符
　　焚香，安坐，面北，调十余息，令匀长。想耳中黑炁飞散出，耳内声若残蝉之声，余音断续不绝，自然神炁寂静，通血君朝於元矣。凡有四肢骨血之疾，此法消除为要也。次调息闭炁，存想上天日月之象，降在两眉前，照彻十方。然后日从左鼻孔入，月从右鼻孔入，直至顶后。次入丹田中，照耀光彻遍体。先存日轮在丹田中，旋行运转九遍。次想日左月右，在丹田中不敢动，放五色光明，从天柱而上，直至顶后，光明十方。想日月在丹田中，若大冶铸金石之状。如此烹炼，随意而止。此为内金丹之法，行恃岁月，即为长生之人。若鼓炁盥漱，即成流珠之状。按北方隐书，自玃无自育至幽寂度人，此北方八天八卦之象，六十四字，分阴阳为六十四卦。上属冬官水德，曲育之精，北斗落死，黑帝君之治。在人身为通血君，主真阳肾元生根之血。北方天魔，名曰监丑朗馥，黑煞兵法职之。
　　丙子丁丑，纳音属水，当行北方炁符，兼行中极之炁。纳音属水日皆准此。
　　凡书符，面北，左手搯中指二节，右手执笔，念北方八天音文六十四字，合目想北方八天帝君，在云霄之上，悬一宝珠大如弹九，叩齿三通，取珠口中黑炁吹笔上，念咒曰：
　　元始灵书勑，监丑朗馥魔王，受黑煞大法。急急如律令。
　　次书符，先写监丑朗馥四字、次划八卦，次书敕字，次转笔七匝，出笔。
　　黄帝大魔神功符
　　焚香，安坐，调十余息，令匀长。以心想顶门有黑炁，直入至云天碧落之中，化成一宫，若有所立，圆象有式。存自身披五色云霞衣，头顶旒文冠，手执玉简，珠履而坐。所见圆象之内，其中有灵光，照彻天地之间，如天帝所居之宫，往来所都，皆自然矣。以此召黄帝中主之君。此乃元始中极之法，中斗大魁君之治。经云：黄帝中主，万神无越，总监众灵之司。魔王名曰横天担力。此尊在四极之上，元始正炁土德之精。圆象修真之法，总炁归於无色之界。行持之后，令人归根复命，炼精养炁，炼炁成神，炼质成真。经云：上游上清，出入华房，八冥之内，细微之中，下镇人身，泥丸绛宫，中理五炁，混合百神，十转回灵，万炁齐仙。
　　庚午辛未，纳音属土日。当行中极炁符，更不兼用四方法外。纳音属土，准此使内外金丹功成。
　　凡书此符，面东，存中央，以左手仰掌，搯中指中节，执笔，念咒曰：
　　光明立成度，生辟禳度成。
　　想元始上帝在层霄之上，垂一宝珠，珠口中出五色炁，吸炁吹笔上。念咒曰：
　　元始灵书敕，横天担力魔王，受中斗大魁法。使吾炼精养炁，炼炁养神，炼质成真，即日飞升。急急如律令。
　　次用朱书符，先书横天担力，不用卦。次用光明立成度生辟禳度成十字，次书敕字，转笔一匝，出笔如法。右法是上真之道，所以飞升金阙，游宴玉京也。学道之士行持至此，依前法吞服。
　　已上五符，凡遇济人治病，看五脏所属，以五行同类给符佩服。如病在肝，用东方符。如水火刀兵之祸，用五行所克之符。如祸患是水，即用中央土符治之。凡写符，於物色器具上，或草或篆，大小皆可，但不失音文理划为妙也。
　　师曰：自赤明开图，神农炎帝，总三十二天帝君，分降于世，立成淳正之道。至于黄帝有熊，三十二天帝君又复始焉。取用清浊，立成法象，皆形质之道。天真皇人书其文，为五行之正。亘古五行卦象用之，乃长生接物之道。灵书三十二天，乃上帝统御之司，下应尊号帝王之位。亘古之后，自黄帝修真，登太皇黄曾天，百王轮转，至於有唐明皇玄宗，登元载孔升天，皆书记典籍。周穆秦始汉武之君，位列辅臣者，亦可数考焉。是知天人上士登真之道，具在隐书。三十二天，一天内音八字，一极共音六十四字，立象八卦。世人得之，可以长生。盖天之文，日月星地之文，山川林人之文，精炁神日月星道用光明，山川林道用度生。故经云：无文不光，无文不明，无文不立，无文不成，无文不度，无文不生。又云：无所不辟，无所不禳，无所不度，无所不成。此为道之妙用。故三十二天下镇人身，以至四肢九窍，五脏六腑，冥合三十二天之宫分。知之修炼，合天之道。复有黄帝真圆象大法修用，按五行五炁，日服一方炁符，皆要治之诀。昔黄帝之时，为妖孽所害，遂用五方符图，书於剑戟之上，以降灭之。又以五方旛盖画象，战蚩尤於涿鹿。是知圆象可以感动圆极。至后功满德就，白日冲举。黄帝书曰：斗野之正，以应圆象之地。后失其所，惟明皇广求，谓地有神人，献之在淮水之上，四望正方，遂建斗野堂，今废为亭台矣。昔夏禹治水，观大梵灵音八卦之文，随山川形势，穿源凿穴，飞步圆象，疏决九河，皆神之至，故得太平之治。周穆、秦始、汉武之君，皆求此道，多失其源。后人改易圆象符图，以大禹治五行形势，添减文画，无音可攻。至东晋真人许逊，因江湖为妖孽所害，曾亲受黄帝之书，用铁板书此五符，投於湘渚，斩馘妖毒。今符板在长沙昭潭之下。真人以此治妖孽，救生灵，积功累行，拔宅飞升。仙翁葛洪常以此符，用五行相克日，戏书於水，泝流而上，见者皆知其神异。至秦皇访求灵迹，辅臣徐福献禹步天文地理圆象，伏魔之书。欲使民淳正，佩奉行之，可以朝至碧落，暮返皇家。遂去儒业，慕蓬山之居，役使生民，枉死无数，有失其治，则天帝之官堕矣。是知古圣今王，皆三十二天之应治。至於宣和庚子之运，其象内方而外圆，丙午之辰，其象内圆而外方。故西北有河潦之灾，兵革之害。知此当立圆象以应淮水，书灵符以投三山，镇此运会，可以保天长存，兆民受赖，生死获福。略纪其异，以为要验之文。
　　灵宝无量度人上经大法卷之二十竟
　　灵宝无量度人上经大法卷之二十一
　　五岳真形品
　　昔汉孝武帝，好长生之道，常祭祀名山大泽，祈祀灵岳，以求神仙之应。以元封元年正月甲子，登嵩高山，起道宫，帝斋七日，祠讫乃还。至四月戊辰闲居，东方朔、董仲舒在侧，忽见一女人着青衣，非常之丽。帝愕然问何人女。曰我墉城宫玉女也，为王母所使，从昆山来语帝，闻子欲轻四海之禄，寻道求仙，降尊王之位，而屡祷山岳，勤哉有心，仙可以教，百日清斋，不交人事，到七月七日，西王母当暂来。武帝下席，跪诺言讫，女隐忽然失所。帝於是登寻真之台，斋静存道，其四方事权於大臣。到七月七日，乃肃宫掖之内，设座於大殿之上，以绮罗荐地，燔百和之香，张云锦之帷，燃九光微灯，设蒲桃蜜醴，为客主之馔。帝乃盛服立於阶下，勑端门内，一不得妄有窥者。内外谧寂，以俟仙官。到夜二唱之后，忽见天西南如白云起，郁郁直来，径趣宫庭，须臾转近，闻云中箫鼓之声人马之响，复半食顷、王母至悬头殿前，有似鸟集，或驾云龙虎，或乘白鹿，或乘白麟，或乘白鹤，或科或车，或乘天马，群仙数千，充满庭宇。既至从官不复知所在，唯见王母乘紫云之辇，又驾九色斑龙，列五十天仙，侧近云驾，皆身长一丈，同执柔旄之节，佩金罡云玺，策天真之策，倚柱殿下。母扶二侍女上殿，侍女可年十六七，服青绶之桂，容眸远盻，神爽清发。王母上殿，东向坐着，黄锦袷，文彩鲜明，金光奕奕，交带云飞大绶，腰分景之剑，头上太华结，戴太冥晨缨之冠，蹑玄琼凤文之舄，映朗云栋，神光炜晔，视之可年三十许，修短得所，天姿庵霭，云颜绝世，真云人也。下车登床，武帝拜跪，问寒暄毕，丘如也。因呼武帝共坐。帝南面向，王母自设厨厨，精丽非常，丰珍之肴，芳华百果，紫芝玉药，粉若填裸，清香美液，非地上所有甘炁绝殊，武帝不能名之。又命侍女更索桃果，须臾以玉盘盛桃七枚，大如鸟色子，形圆色青，以呈王母。王母以四枚与帝，王母自食三枚。桃之甘美，口有盈味，帝食桃辄录核，王母问录核何为。帝曰：欲种之耳。王母曰：此桃三千岁一生实，夏地薄，种之不生，如何。帝乃止。遂下地叩头，自陈曰：彻受质不才，沉沦流俗，承禅先业，遂羁世累，政事多阙，兆民不知，风雨失节，五禾无实，德泽不逮，寇盗四侮，当非其主，积罪山岳。然少好生道，仰慕灵仙，未能弃禄委荣，栖迹山林，思绝尘耳，罔知攸向。且舍世寻真，钻启无师，岁月见及，恒应奄忽，不图天仙顿集。今日下臣有幸得瞻上圣，是臣宿命当得度世，愿垂哀矜，赐诸不悟，得以奉承切忌之教。王母曰：汝能贱荣乐卑，耽灵味道，自复佳矣。然汝情姿体欲，淫乱过甚，杀伐非法，奢侈其性，姿为裂身之车，淫为破年之斧，杀则响对，奢则心烂，欲积神殒，聚秽命断，以子蕞尔之身，而宅灭形之贼，盈尺之材，乃攻之百刃。欲以此解脱三尺，全身永久，难可得也。有似无翅之鴳，愿鼓天池。朝生之菌，而乐春秋者也。若能荡此众乱，拨秽易韵，保神炁於绛府，闭淫宫而不开，静奢侈於寂室，爱众生而不危，守兹道戒，思乎灵味，务施惠利，炼精惜气，俾却浮丽，令百竞速逝，汝行有若斯之事，岂无彷佛也哉。如其不尔，无为抱石而济长津也。帝跪受圣戒，请事斯语。帝见王母巾中有一小卷经，盛以紫锦之囊，帝请问此经是灵方，即不审其自可得胆盻否。王母出以示之，此五岳真形图也。昨青城诸仙，就我请求，今当过以付之。此乃三天太上所出，文秘禁重，岂汝秽质所宜佩乎。今且与汝灵光生经，可以通神劝志也。帝固请不已。王母曰：昔上皇清灵元年，三天太上道君，下观六合，瞻河汉之短长，察丘山之高卑，名高柱而安乎地理，植五岳而拟诸镇铺，贵昆陵以舍灵仙，尊蓬丘以绾真人，安水神乎极阴之源，栖大帝乎榑桑之墟，於是方丈之阜为理命之室，沧浪海岛养九老之堂，祖瀛玄炎，长元生流，凤麟聚窟，各为洲名，并在沧流大海玄津之中。水则碧黑，俱流波则震荡。群精诸仙玉女，聚居沧海。其名难寻，其实分明。尔乃因山形之规矩，睹河岳之盘曲，陵回阜转，山高陇长，周旋委蛇，形似书字，是故因象制名，定名实之号，画形於玄台，而出於灵真之信。诸仙佩之，皆如传章。道士执之，经行山川，百神君灵尊奉亲迎。汝虽不正，然数诣山泽，叩求之志，不忘于道。欣子有心，今以相与，当深奉慎，如事君父。泄示凡人，必致祸考。按九老仙都千明之科，九炁丈人照生天符，大灵群文，皆是三天太上道君所撰，或是三皇天真所造，或是九天父母真人赤童所出。此辈三十年得传一人。四十年无其人听，八十年顿二人耳。授非其人，是为泄天道。可传而不授，是为闭天宝。不计限而妄授，是为轻天老。受而不敬，是为慢天藻。泄闭轻慢四者，延 之车也，泄则身死道路，受亡形而骸裂。闭则盲聋，於来生命，凋枉於卒殁，轻则祸锺於父母，诣酆都而考罚。慢则暴终，而堕恶疾於后世，复有愈此罪者，宗断而族灭。同道谓之天亲，同心谓之地爱。传授当相亲爱，共约荣辱，营心真一，一珍精液，共养和气，气全神归，必齐灵会。如其不尔，天降汝厉。此皆道之科禁，今古相诫，不可不慎。若汝有所授，董仲君者似其人也。即命侍女，更取一图，以与武帝。侍女探怀中得一卷形书，精明俱如向者。王母以手付帝，帝再拜跪受。王母曰：若汝遂克明正身，反恶修善，复三年七月，更来告汝道也。须臾殿南朱鸟窗中，有一人来看窥王母。帝惊问何人。王母曰：汝不识此人也，是汝侍郎东方朔也。是我邻家小儿，性多骨稽，曾三来偷此桃子。昔为太山仙官，太上令到方丈，使助三天司命，考诸仙家。朔到方丈，但务山水游戏了，不共营和气，擅弄雷电，激波扬沙，风雨失时，阴阳错逆，致令蛟鲸陆行，山崩境坏，海水暴竭，黄马宿测，妨农芝田，沉湎嗜酒，失部御之和，亏奉命之科。於是九源丈人乃言之於太上，遂谪斥使在人间，去太清之朝，令处浊臭之伦。近黄金华山二仙人，及九疑君比陈，乞以行原之。於是帝始知朔非世人也。言语饮食，因告武帝仙官从者姓字，及冠带执佩物名，所以得之而纪焉。至向晚，王母别去。临发人马龙虎，鼓吹导引，如初来时，云气勃郁，尽为香气，极望西南，良久乃绝。於是帝既见王母，乃信天下有神仙事，欲有去世计数矣，而淫色自任，杀伐不休，百姓叹於劳役，死者怨於无辜，不从圣母之言，遂不复来。先王母见帝多所称说，或延年之诀，致神之术，帝自撰集一卷，及所与经图之属，帝乃盛以黄金之几，封以白玉之函，安着栢梁台上。后到太初元年，天火焚台，於是真形及灵光生经、自撰受集要，遂尔烧失。王母以武帝不从训诲，而灾之耳。但帝先承王母言，祝图授董仲君。仲君登写，赖此得在也。其后一旦东方朔乘云龙飞去，时众人见从西北上冉冉，仰望上天，大雾覆之，不知所在。帝甚懊恨，自知失道。其年十二月，檀蒿局里，祠后土，东临勃海，望祀蓬莱山。春还受计于甘泉，二月起建章宫，夏五月正历，以正为岁首，色尚黄，数用五，定官名，协音律，遣将军公孙敖筑塞外受降城。秋八月，行安定，遣贰师将军李广利，发天下谪民西征大宛。玄改历，以正月为岁首，是王母意也。靓察王母，众仙之宗，珍贵此文，何况凡近小人，而欲盻之乎。汉武帝以王母言问东方朔，朔对如别。青牛先生言，家有五岳真形，一岳各遣五神，来卫护图书。所居山者，山泽神又恒遣官防身营家。凶逆欲见伤害，皆反其殃。辟五兵五瘟，可带履锋刃。又司人之奸秽，言人之不正，不正者祸身，奸秽者祸门。是以深宜忌慎。人有带此文及执持，以履山林者，百山地源灵主，皆出境拜迎，尊贵图信。鬼神犹执卑降礼，何况凡人，可慢堕哉。江河淮水及中央之山林陵阜，皆统中央之部也。诸入山采八石，石象石脑，流丹流珠，飞节黄子，石髓桂英及芝草药，自无五岳图佩之，此仙物终不可得也。欲佩之法，以青为缯，或用白为缯，盛以紫囊，或带之头上，或带之心肘。山无大小，皆有灵神，神来形见，自称某山某甲来迎，是太上真人以为竹使策文五岳，卫此图经。如今世人敬监司之章节杖，所以丘山之神来拜谒也。受付之法，限之四十年一传，盟血誓而约。人有此文在家者，五岳各遣五神来奉卫图文，所居山川源泽诸灵，各遣侍人营护子身。他人憎疾谋议，口舌逆贼凶害，及县官系子者，五岳所卫二十五神，及山川侍官，即白所居之部岳君，即使鬼物反害彼人，还自中也。奉之者不可不正身清神。若行邪乱慢，不尊所受，忽贱灵信，轻侮宗教者，祸至灭家，不可不慎。入山无真形，则众精坏人。采药不得真形，则群灵蔽之。为道不得真形，则魂炁不定，三尸恐乱。千道万事，不得此文，皆不成就。但有此文以佩身，乃足弥纶家神，横行天地，在家则神人奉卫，入山则群灵奉迎，采服芝草则真仙营护，经疫涉害则天灾自灭。尔乃虚往实来，真验祸福，将来有道者，其秘而尊焉。
　　汉元封元年西王母授孝武皇帝五岳图序
　　东方朔所出五岳真形者，是山水象也。盘石回转，陵阜形势，高下参差，长短舒卷，波流涌於奋笔，锋芒畅乎岭崿，云林玄黄，有如书字之状，是以天真道君下观规矩，拟踪趣向，因如字之韵，随形而名山焉。
　　子有东岳形，令人神安命延，存身长久，入山履川，百芝自聚。
　　子有南岳形，五瘟不加，辟除火光，谋恶我者，反还自伤。
　　子有中岳形，所求唯利，致财巨亿，若欲克合，不劳身力。
　　子有西岳形，消辟王兵，入刃不伤，山川名神，尊奉司迎。
　　子有北岳形，入水却灾，百毒灭伏，役使蛟龙，长享福禄。
　　子尽有五岳形，横天纵地，弥纶四方，见我欢悦，人神攸同。
　　昔黄帝征师诸侯，与蚩尤战於涿鹿之野，遂禽之诸侯，咸宗轩辕为天子，代神农是为黄帝。天下有不顺者，从而征之。破山通道，未尝宁居。东至于海，登泰山，勒岱宗，西至崆峒，登鸡头，南至于江，登熊湘，北逮辉粥，合符釜山，而邑於涿鹿之野，迁徙往来，无有常处。察四岳并有佐命之山，惟南岳孤特而无辅，乃章词三天太上道君，命霍山潜山为储君，奏可。帝乃自造山，躬写形像，连五岳之后。又命青城为丈人署，庐山为使者形，皆以次初续此，适始於黄帝耳。
　　东岳泰山君，领群臣五千九百人，主瘟治生死，百鬼之主帅也，血食庙祠宗伯者也。俗世所奉鬼祠邪精之神而死者，皆归泰山，受罪考焉。诸佩五岳形，入经山林，及诣泰山。泰山君及诸山百川神，皆出境迎拜子也。泰山君服青袍，戴苍碧七称之冠，佩通阳大明之印，乘青龙，从群官来迎子。
　　南岳衡山君，领仙官七万七百人，诸入南岳所部山，山神皆出迎。南岳君服朱光之袍，九丹日精之冠，佩夜光太真之印，乘赤龙，从群官来迎子。
　　中岳嵩山君，领仙官玉女三万人。入诸山，是中岳所部名灵皆来迎。中岳君服黄素之袍，冠黄玉太巳之冠，佩神宗和阳之符，乘黄龙，从群臣来迎子。中岳是五岳之主，子善敬之。太上常用三天真人有德望者，以为君之。
　　西岳华山君，领仙人玉女四千一百人。道入其所之山川，神并来迎。华山君身服白素之袍，冠太素九流之冠，佩开天通真之符，乘白龙而来迎子。
　　北岳恒山君，领仙童玉女七千人。入其所部之山川，神皆来迎。北岳君服玄光之袍，冠太冥灵阴之冠，佩长津悟真之符，乘黑龙来迎子。
　　青城丈人，黄帝所命也，主地仙人，是五岳之上司，以总群臣也。丈人领仙官万人。道士入其岳，丈人服朱光之袍，戴盖天之冠，佩三庭之印，乘科车从众灵，而来迎子。
　　庐山使者，黄帝所命，位比御史，主总仙官之讳，盖五岳之监司。道士入其山，使者服朱诽之嘱平华之冠，佩三天真形之符，而来迎子，亦乘科车。
　　霍山南岳储君，黄帝所命，衡岳之副主也。领群灵三万人。上调和气，下拯黎民，开众仙制命水神，是峻骙之府，而为诸灵之所慎也。道士入其境，储君服青锦之袍，戴启明之冠，佩道君玉策，而来迎子。或乘车虎无常。
　　潜山南储君，黄帝命为衡岳储贰，时参政事，合职以辅佐者也。入其山，潜君服紫光绣衣，戴参灵之冠，佩朱官之印，乘赤虬之车，来迎子。诸佐命山君，并辅弼岳君，预於政事。道士入其山，佐命服朱袍，戴仙华冠，佩太上真形章，而来迎子，所乘无常。
　　东方朔言古画五岳真形首目者，乃是神农前世，太上八会群方飞天之书法，殆鸟迹之先代也。自不得仙人释注显出，终不可知。
　　凡道士欲佩图，唯取山象及书古文卷，异以此题外面，然后盛之。
　　带符常得正月寅，建斋七日，於斋中写符讫，醮如传法，但易章中自说辞旨，可随人也。凡书写，皆烧香於图左右。
　　灵宝五岳真形图
　　三天太上长存符，道士佩之，入山林江海，横行天下，众神奉卫，莫敢当子。斋祭带写，如五岳同一名，太上道君敕文不可见，东方朔显出之。此乃鸟迹以前，有类三皇文。佩之者与五岳真形共盛。唯仙人题山中名物芒处作谨字外，不得一上之耳。
  </div>
  <div class="pagination">
   <a href="灵宝无量度人上经大法_page21.html">
    上一页
   </a>
   <span>
    ...
   </span>
   <a href="灵宝无量度人上经大法_page17.html">
    17
   </a>
   <a href="灵宝无量度人上经大法_page18.html">
    18
   </a>
   <a href="灵宝无量度人上经大法_page19.html">
    19
   </a>
   <a href="灵宝无量度人上经大法_page20.html">
    20
   </a>
   <a href="灵宝无量度人上经大法_page21.html">
    21
   </a>
   <span class="current-page">
    22
   </span>
   <a href="灵宝无量度人上经大法_page23.html">
    23
   </a>
   <a href="灵宝无量度人上经大法_page24.html">
    24
   </a>
   <a href="灵宝无量度人上经大法_page25.html">
    25
   </a>
   <a href="灵宝无量度人上经大法_page26.html">
    26
   </a>
   <a href="灵宝无量度人上经大法_page27.html">
    27
   </a>
   <span>
    ...
   </span>
   <a href="灵宝无量度人上经大法_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
