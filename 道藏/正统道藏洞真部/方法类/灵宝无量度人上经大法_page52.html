<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 52 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 52 页/共 71 页</h1>
    <div class="content">　　十方三界九野地司冥曹主者
　　右符命朱书，黄素告文，方函圆封，亦朱书。面东，焚香於密室，长跪密奏词旨，存天尊在东极青宫，百宝祥光殿内，衣绛羽青华飞云龙纹帔，顶玉清宝冠，有五色狮子九头，共捧九色莲花座，狮子口吐火焰，遍绕天尊，於光焰中，别有九色圆光，如虹蜺，项有圆光象如日，顶中出白毫相光，如刀枪剑戟锋芒。莲花座下又有二小莲花，乘天尊足，左手执碧玉晶宝器，如锺鼎之形，右手执空青羽枝，金容玉相，慈悲慧日。左有大惠真人，右有救苦真人侍从，金刚神王，力士天丁，玉女灵官，从太一八十一位神君，五方太一吏兵，於五色云中。兆存思分明，再默奏讫，即念天尊圣号八十一遍，存天尊命右侍救苦真人，开紫阳九光宝蕴付兆。随有九龙使者甲乙如请数，兆受符九拜，存天尊洒甘露於十方。良久，天地如百宝光明，倏忽不知所以。兆执丹笔，再祝天尊睿号九声，取东方炁，吹笔书符命讫。又祝睿号九遍，取炁吹弹玉清诀，本法於天尊圣位下，书破酆都符，不用亦可书。讫祝十方天尊圣号九十遍，取十方炁吹。次祝救苦天尊睿号九遍，东方炁吹书，弹玉清诀。对三宝前宣读讫，焚於烈焰中。祝九龙使者，随符告下。
　　虚皇九戒
　　皇人曰：兆已佩九龙真符戒文，当冥心映南昌紫微流金炼真之箓，亦曰长生灵符。盖高上灵策，紫微宝章也。炼简丹天，明霞结蕴，神光焕落，召降宸华，保炼丹心，养育赤子。受者取月阳奇日，备青素九寸，阔二寸五分，丹篆其符，符作八迭，以绛囊方寸，悬当正心。每日烧香讫，出户东向，若云雨晦暝，可就寝静所，凝心虚形，面对圆罗，鼻引赤雾，洞浃一身高下，三宫一尘不立。念极良久，乃叩齿三通，咽液三过，微音咒曰：
　　司府受炼，相火盛罡。梁为天宰，洞感炎光。枢机辅弼，星列玄章。育精大明，赤车凌芒。练化神府，表里俱昌。
　　再叩齿三通，咽液三过，止。行之三年，后施上法，则试观不陈，风飙克御，翘晖倒景，流軿紫虚，盻眷高清，玉京可步也。
　　策云：月阳谓六阳月也，奇日谓甲阳日也。后施法谓上清诸法。非行策三年，始营佩符揖景也。烧香出户，谓出庭户，非依朝真格出巽户也。青素明洁，非指白为素也。如道呼紫青绛，为三素云也。
　　策云：应当以九龙符，背书九真妙戒，用青锦作囊佩之，以丹锦为囊，佩长生符，应於神府。仍焚救苦符，拔度下元罪民生魂，常居福寿。此亦可谓前生曾立九幽大斋，受持九真妙戒金箓，标名金格，列字玉清，德重功高，名通天界十方天尊。我以神力，随念救护，受持功德，拔难济苦，神力难思。当消九幽大罪，标名九宫。即有察命童子，护戒威神，五帝直符，六宫掾吏，自当随逐简文，覆护受持弟子，因缘轮转，得为九宫真人。妙戒金箓，威禁至重，若能如法修行，其福无量，佩之者即获九种福报。
　　一者苦有国土分野兵灾不息，依法存念，兵戈息静，忻国太平。
　　二者若有国土分野疫毒流行，兆民死伤，依法存念，妖恶自屏，天人称庆。
　　三者若入山林，猛兽虎狼，将欲冲突，依法存念，猛兽自退，终不害己。
　　四者若渡大海，遇大恶风，依法存念，风浪息静，得达於岸。
　　五者若在军阵白刃之中，依法存念，兵戈即息，不有伤害。
　　六者若在枷杻牢狱之中，依法存念，冤枉自伸，必得解脱。
　　七者若有邪精鬼贼，众害所缠，依法存念，鬼妖消灭，自得痊瘥。
　　八者名书黑籍，身殁九幽，修设大斋，名书玉简，佩受九戒，消除黑簿，诸罪应时解脱，魂升上天。
　　九者前生曾立九幽大斋，受持黄箓白简，九真妙戒，长生灵符，当得三界十方救苦天尊，随念救护，绝诸恶根。
　　其九种福报，不可思议。设若起心诽谤、怀不信心，即堕九幽，备受诸苦，绵绵长夜，不可解脱。若初生信受，后起慢心，消除金简，注名死籍，见世恶疾，长沦恶趣，一失真道，无贻后悔。建斋之初，量度其心，萦於俗务，不遑受持。斋罢之后，还戒玉清，符归宝函，启谢三宝，亦获后福。若能终身佩受，必保破券飞升，名书紫策，受度南宫。
　　东华青宫九龙符命祝符咒曰
　　运真合灵会，宝敕诏诸神。六天垒重阴，酆都九幽狱。典吏部冥洞，三官执九府。主典神吏兵，一切主狱者。拔度善功魂，出离三涂苦。东宫九龙符，照破诸地狱。炉炭生青莲，刀剑作骞林。火池化温泉，镬汤为春浦。超度长夜魂，往生安乐国。
　　行持之法，一如前式。
　　玉清破地狱真符
　　面北长跪，焚香启视如仪。咒曰：
　　至圣神人，已成天真。元皇之裔，太上子孙。亿曾万祖，苦爽幽魂。天尊大法，十转回灵。赤书成章，告下泉冥。玉文一下，摧毁铁城。符光洞照，赫奕重阴。刀化玉树，剑变骞林。炎火生莲，冰消雪扃。三涂五苦，八难超凌。魔王阴官，稽首送迎。玉清元命，一如奉行。
　　咒一遍，取西北炁，吹笔书符。毕，再咒一遍，取东方生炁一口布符上。又咒一遍，取南方生炁一口布符上。存符有万丈金光，照耀夺日，於三宝前宣读讫，焚烈焰中。
　　泰玄都省
　　遵奉
　　道旨，奉行
　　玉清宝箓破地狱真符，拔度亡过某灵魂，及六道四生孤魂滞魄等众，承兹道力，出离地狱者。
　　高上真王玉清宝箓，破地狱真符，告下一北阴酆都，内外六洞天宫，三十六狱，阿鼻地狱，十二河源，泉曲水狱，五岳地狱，大小铁围，有间无间，十方狱庭，长夜考掠，阴关冥司，万神咸听，一如告命。
　　年　　月　　日　　时告行。
　　具位三天大法师，玄中大法师，天机内相，天机上相，天机右相，天机左相，泰玄上相，玉枢上相。
　　祝符命文
　　元始符命，真文焕发。照耀幽冥，涂炭罢对，考掠俱停，炎火息焰，冰消雪扃，刀山剑树，化作骞林。疾除罪簿，落灭恶根，不得拘留。亡过某及囚苦罪魂，乘此真符救苦功德，速令出离，睹见光明，上升南宫，受炼更生，一如告命。
　　封皮
　　玉清宝箓破地狱拔度苦魂　具位谨封
　　右符别用一道，队朱书符文，墨书告文，封题如封。侯破狱时，法师依文告下诸狱，开赦罪魂。
　　玉清拔幽魂符
　　书符，面西北长跪，焚香，启祝如仪。
　　三天大罗，高上玉清。元始灵书，太一真文。玄元大道，敕降玉宸。天洞天真，主领魂神。九幽主者，六洞真灵。禀受真符，拔度幽魂。天王律令，阴曹速行。
　　咒一遍，取西北炁吹笔上，存金光透笔，然后书符，毕，祝一遍，取东方生炁一口布符，存符有万丈金光，照耀夺日。於三宝前宣读，焚烈焰中。
　　泰玄都省，
　　遵奉
　　道旨。奉行
　　元始符命，拔幽魂真符，超度亡过某，及六道四生孤魂滞魄，上登
　　朱宫者。
　　元始符命，拔幽魂真符，告下三官九署，百二十曹，水火罪录主管，酆都内外宫洞，五岳地幽，泉曲九垒，十二河源，九州社令，地水万神。拔度九州分野之中，死魂罪魄，囚苦之灵，疾除罪录，消落过名，群灵护送，永离幽冥，魂魄逍遥，上登朱宫，一如告命。
　　年　　月　　日时告下。
　　具位。
　　具八相位同前。
　　封皮
　　玉清宝箓拔度幽魂　　具位　　谨封
　　右二符，留冲靖用栢木作简，长九寸，阔二寸六分，厚二分，面书符文，背书简文年月法阶，共六行，一如长生救苦符简式。灵宝本法，用黄素丹篆其符，白素墨书简文，封以青素，朱题如式。
　　拔幽魂破地狱符叙曰
　　《易》曰：精炁为物，游魂为变。精者滞迹，含於炁魂，皆是有情，血炁根於中化，命曰神机，与帝先同分一炁，不由天地之变迁。知此道者，掌握宇宙，万化生乎身，观天法道。念动则化移，故得同天地浩劫以长存。失此道者，神去则机息，命曰游魂，任阴阳之变迁，拘造化之陶镕。故出死入生，无所不化者，盖有血炁精魂之物，禀性以识。是以有善恶之业，贶在幽冥造化机内，所以随业受变，善多则属阳，升於吉道。恶多则属阴，降於凶趣。善多阳盛则为神，恶多阴盛则为鬼，无恶纯阳则为仙，阴阳冲和则为人。纯恶无阳则沉幽极之乡，微善稍存，阳火就燥化飞禽。阴重恶存，水务降下变走兽。若恶业既盈，杂以邪类之炁，则魂炁游散於湿化之属。恶殃之诘，灭身之化也。以此详之，升条六趣，出入轮回，皆由自致。唯草木有性无识，业任天地四时之变迁，受精炁於阴阳，无游魂之升降，故随二炁之消长。是以上圣垂哀，同分一炁之坠，悯游魂变迁於异趣，以纯阳善炁结於符箓，拔阴恶魂升於吉道。繇是星斗龙凤之书，云霞火雾之文，成象在天，虫鱼草木之札，蛇蚓人物之篆，成形於地。内隐密机，契合神化曰符。集会妙炁，默合圣枢曰箓。皆上圣真人之垂范，为幽明之轨则，流传下世，普度无穷。
　　玉清宝箓拔幽魂真符亦曰召魂符
　　玄师曰：玉清宝箓元始威章，出九光紫阳玉，册。灵宝普度灵文，乃阴曹之合契，冥官之会同。欲书灵文，面北长跪，念敕笔咒曰：
　　三天大罗。同前
　　左手玉清诀，咒一遍，取天门炁吹笔上书之。
　　左手辰文，取东南炁吹入符中。如或召魂，先於符下写云：十类无主孤魂滞魄。若是亡魂，先写亡过某，次书敕字。
　　书讫，存元始本色玄炁，吹入字中，再诵前敕笔咒一遍，取东方青炁，吹布符上，又诵咒一遍，取南方紫炁一口布符，存符有万丈金光，照耀夺目。於三宝前宣讫，焚烈焰中。
　　右符告下十方三界，无极神乡，泉曲之府，北都罗酆，三官九署，十二河源。上解亡过某神魂，及六道四生，孤魂滞魄，亿劫罪魂，疾除罪簿，落灭恶根，不得拘留，时刻升迁，万神护送，径诣人天，随品受度，更生福乡，一如告命，风火驿传。
　　玉清宝箓破地狱真符
　　告文
　　高上真王玉清宝箓，破地狱真符，告下酆都内外宫洞，三十六狱，九幽地狱，泉曲水狱，大小铁围山，无间地狱，长夜考掠，阴关冥司，主职万神，咸听符命。真文焕发，照耀阴冥，涂炭罢对，考掠俱停，炎火息焰，冰雪消凝，刀化玉树，剑变骞林，疾除亡过某，及九州分野，五道四生，幽魂滞魄等众。落灭恶根，不得拘留。囚苦罪魂，乘此真符，救苦功德，速令出离。睹此光明，上升南宫，受化更生，一如告命，风火驿传。
　　九幽拔罪超生金箓
　　灵宝大法司
　　奉
　　上清北极大帝敕。
　　符
　　右箓奉
　　敕亡过某灵魂，执此随愿往生。准祖师上清北极大帝敕。
　　盟真玉匮度魂韩君真箓
　　灵宝大法司
　　符
　　右给付亡过某灵魂，执此符命，永为身宝，所注生处，永为证验者。
　　皇人曰：度品之法，乃元始天尊传付盟真玉匮之文，以授道君。召制南宫诸天真人，以超北府，上登流火之庭，炼除秽滓，悟性圆明，其名黄箓。存亡得之，如衔三清之敕，身生光明，逍遥福境，无所障碍，应济生度死，不可阙此应。法官书篆之时面南再拜，搯上帝诀，引太丹之熙朱书黄上，黑书箓文，对圣披宣，付亡人赍执佩受。
　　太上五岳破幽暗引魂宝箓
　　告文
　　太上三清，　敕降酆庭。三清慧光，拔幽启扃。光照十方，回尸起身。三阳肇庆，枯骨发荣。巨灵秉斧，劈破山岳。受命天府，使者引魂。万神敬诺，敕到奉行。
　　灵宝无量度人上经大法卷之五十五竟
　　灵宝无量度人上经大法卷之五十六
　　取救亡魂品
　　皇人曰：夫取救亡魂之法，全藉预告迁拔朱章，救苦符吏法式，预於致斋前一月，或半月，或七日，择吉地建坛，以茭缚茭龙驿吏二人，各左手持剑，右手持旛，旛上书玉皇赦罪天尊，背负青玄救苦真箓，其金龙驿吏，同黄箓院功曹符吏，径诣三官天牢，五斗天一北狱，及酆都重牢幽槛，铁围无间地狱等处，救拔亡魂，前来斋坛。其茭龙驿吏，同地道功曹符吏，俓诣五岳九幽，水府雷霆，瘟司神庙，社令牢狴等处，救拔亡魂，前来坛所。其符命并随拔度朱章，并赦文一处发之。先令幽阴赦罪，放逐前来。寄城隍司，伺候摄召受度。若行持之士，不先行赦宥，秪临时追度，实难彰感。盖救苦符命，非黄箓白简之符也。法中自有青玄救苦破酆都之箓，审而行之。
　　明青玄救苦宝箓品范
　　皇人曰：夫青玄救苦箓，乃太一天尊真形符也。当以青纸三幅，朱砂书之。前题云：东极青玄九龙救苦真箓。后书天书符文，后书天尊真形之符。次书拔幽魂破地狱真符，并檄文於后。次第书年月日时用衔位，并玄天师街列之。用方函重封印，付於茭龙驿吏，更以黄纸三幅，朱书前题云：南昌紫微流金炼真箓。后书天书符文，然后书天尊真形之符。次书金液炼形九天雷文，韩君真箓，超生金箓，并檄文於后。次第书年月日时用衔位，并玄天师衔列之。临焚符之时，当存身为救苦天尊，搯中指上节，丁罡面东，叩齿九通，念咒而焚之。咒曰：
　　青玄天尊，敕符救苦。度脱幽冥，救愆鬼户。随愿生天，并无障阻。灵宝律令，开关地府。不许稽留，逆命罪汝
　　唵辰吽卯咤离□申呤子哩四中哒戌□亥。
　　破箓都二十四狱元始威章
　　一名太一天尊真形符，
　　一名青玄天尊救苦破酆都箓。
　　皇人曰：此是玉清宝光梵真元始威章之箓，出九光紫阳之册，乃灵宝超度之文，阴曹合符之契。冥司官吏睹之，如上帝合同之敕。用黄纸朱书，面西北长跪，搯上帝诀。
　　右符如欲破狱，预先书下，阳日朱阴日墨不以多少。临破狱，法师怀於心前，候忏祝普掠灯后，搯灵宝诀，默诵化形咒一遍，同符就普掠狱中焚之。再心祝敕吽叱哩，见光明三遍，瞑目存灯光成百宝祥光，上达九霄，下达九地。存符化无量天尊，遍诣狱中，一切罪魂，俱蒙原赦。化形咒曰：
　　吾师天中救苦尊，常善化形十方界。
　　以此威神成大悲，济彼众生无量苦。
　　九夜重昏幽暗府，普令朗照生光明。
　　牛头岳卒尽升仙，一切罪魂俱解释。‘
　　三涂五苦诸囚系，考对停闲上紫清。
　　见闻有识及有情，感此皆成无上道。
　　告文
</div>
    <div class="pagination">
<a href="灵宝无量度人上经大法_page51.html">上一页</a><span>...</span><a href="灵宝无量度人上经大法_page47.html">47</a><a href="灵宝无量度人上经大法_page48.html">48</a><a href="灵宝无量度人上经大法_page49.html">49</a><a href="灵宝无量度人上经大法_page50.html">50</a><a href="灵宝无量度人上经大法_page51.html">51</a><span class="current-page">52</span><a href="灵宝无量度人上经大法_page53.html">53</a><a href="灵宝无量度人上经大法_page54.html">54</a><a href="灵宝无量度人上经大法_page55.html">55</a><a href="灵宝无量度人上经大法_page56.html">56</a><a href="灵宝无量度人上经大法_page57.html">57</a><span>...</span><a href="灵宝无量度人上经大法_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
