<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 39 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 39 页/共 71 页</h1>
    <div class="content">　　牒请
　　左右官使者，阴阳神决吏，左右上章诸灵官，递至
　　三大门下，毋致上官典者，有所谴谪。
　　牒至准式。谨牒。
　　年　　月　　日时牒。
　　具位　　姓　某　押。
　　科前秘咒
　　九天上仙，道化常生。神室太景，寝映珠琼。逸宅丹元，受事玉清。十转九回，七混五成。神晖共擢，振策皇庭。道达三变，身神合灵。玉帝散惠，隐玄羽经。千真倾轮，五星命真。披铢巾羽，森罗帝庭。左命神虎，右佩金兵。九天征伐，焕掷火铃。灭魔破祆，斩邪挟精。风火赫震，六天摧倾。豁落北酆，九魔寒烟。失道者诛，顺道者生。上帝有令，敕卫神兵。千邪灭试，万鬼无停。敢有干逆，以付天丁。有祆则戮，有毒则刑。保神守卫，摄邪戮精。六天以诛，威镇万灵。宝神驱秽，霄朗三清。万真受事，俱会帝庭。六象调和，七景辉明。神风散魔，道场肃清。神惠荡鬼，玉帝祝生。九天乘命，摄真御灵。请奉皇命，仙道乃成。
　　拜伏章表科
　　各礼师存念如法
　　宣咒，鸣法鼓二十四通。
　　太上玄元五灵老君，当召功曹使者，左右龙虎君，捧香使者，三炁正神，急上关启三天玄元太上道君。臣今正尔烧香奏章，愿得八方正真生炁，下降臣身中。所启速达，径诣
　　至真无极大道玉皇尊帝御前。
　　长跪出神
　　谨出臣等身中五体真官功曹吏，出直使功曹二人，出正一功曹二人，出治病功曹二人，出左右官使者二人，出阳神决吏二人，出阴神央吏一一人，出科车赤符吏，罡风骑置吏，驿马上章吏官，各二人出。出者严装显服，冠带垂缨，整其威仪，住立臣前后，咸受臣口中词语，分别关启此间某处四面真官，注气监察，考召官君，道上二玄三元四始甲子诸官君，赤景子二君，五七赤阳三十五官君，四始五老十二辰君，三官重下考召诸官君将吏。上启太上老君，太上丈人，无上玄老，天师嗣师系师三师君，门下典者，官将吏兵，书佐小吏，奉行文书，事臣等前后。斋戒朝礼，关启拜章，奏表法符，所请召法等上吏兵士卒，并及所在真官，一切灵祇，防卫臣身中。应受功赏，以今云云。谨依伏地，拜上某章一通。在臣奏案之上函中，谨以开函，伏读章文。
　　次於函中出章表，乃咒曰：
　　五色之烟，冲章上天。五色之炁，冲章达帝。下官故炁，不得妄干。急急如律令。
　　毕读章文，於香上度过，跪读。
　　次操章
　　章表安案上，取太清太岁向上，书刀着太清左，朱笔一管着太清右。毕，三上香，执简当心操章曰：
　　谨遣臣身中五体真官，官一小吏，十二书佐，重敕功曹使者，皆各严装显服，冠带垂缨，整其威仪，磨墨点笔，佩剑治录，为臣及时操某章一通，上诣三天曹，随章进对，随事分别。章中若有谬误脱落，文字不谛，言词舛错，不相次比，削治功曹以长毫利笔，即为改正，脱字为注，误字为定，无令上官典者有所遣。却闭口含炁，径上三天无极大道太上老君御前，慎勿稽停。左官历关，右官次稽。次当令臣所请时下，所召时到，所禳者却，所厌者伏，所济者度，所申者通，所奏者达。若有下官故炁，邪精鬼贼，於道路云雾之中，断截臣章文，使不上达者，录付天一北狱收禁，依玄都鬼律正法治罪，以明天宪。臣某伏在案前，须待玄恩报应。
　　次伏地良久，存见三将军，左右真官，功曹使者，驿马上章史，并乘车马，上有紫云华盖覆章。了毕，次乘赤红炁上升天。良久，虽然瞬息俄顷，早经历数万里，相似赤红炁，云雾荡荡，然两边别无霞翳，惟多宝树，升如数百里，忽见一横道，则日月黄道是也。直过黄道了，遥见前头如五六里，有紫云隐隐然，直进过紫云见天门，入天门数步少停住，诸侍卫灵官亦住，惟与周将军及直使功曹、侍章玉童向前。玉女把章表案，直使坊曹通传，直往至玉阙门下之西，谒见正一真人三天大法师门下大都功张，再拜了，具陈章表来由。天师诺了，即往凤凰阁金门之外立，须臾有一仙童，朱衣玄冠，於门内出，向传章玉童手中接章进太上。少间，见引臣俄而入，见太上着九色云霞之帔，戴九德之冠，当殿而坐，左玄右玄二真人侍卫，又有一太一着朱衣。太上览章表，太一承太上意，署太清玉陛，下作依字了。见一小仙童收章表於右阶，分付今日直曹官了。便心拜辞太上，出玉阙门外，再拜辞天师。次同奏章直官抃跃却回，至拜章坛所了，起称以闻。以闻便取章表，於坛西北烧之。若寻常为人拜章，但存令真官与吏兵将军章表往前行。若修行章表，一一自与里域真官同往。
　　纳官复炉
　　臣上章事讫，所出臣身中功曹使者，一切灵官一君吏，各从臣众妙之门而入，在左还左，在右还右，缠身绕骨，弥纶天地，营卫百脉，复於宫室，一如故事，无令差互。
　　灵宝与量度人上经大法卷之四十一竟
　　灵宝无量度人上经大法卷之四十二
　　元网流演品
　　黄石赤松真人曰：天之至高至清，而有日月星辰。神之至灵至圣，而有仙宾羽客。其神者寄会於身，倚精炁为人，仗神为主。三者若住若聚，可以混合百神，神游太虚，上彻三境，下彻幽冥，上下无方，去留无碍，洞观斗切，变化无穷，莫出此也。凡修真之士，学有次第，进有资序。凡其法有三、上中下士积累工夫，自然通达，元纲流演，一念游巡，神游帝阙，顷刻升腾三关，一路朝真，上下往来无碍。有法有符，用神用炁，罡风静默。径超祖劫之宫，万神侍拱，已复还元之府。修真之士谨勿轻传。妄示非人，万劫不原，可不戒之。
　　宝箓符黄纸朱书
　　尽符咒曰
　　司权除杀籍，东极上生名。宝箓可佩服，用之超魂神。神灵天门开，闭目念真法。身外有吾身，此是超凡格。急急如律令。
　　每於一甲子日入靖，面东，搯玉皇诀，望斗中取炁一口，复取东炁一口，闭定，书宝箓六十道，或书六十甲子官君符，六十道亦得。
　　六十甲子官君符
　　甲子王文卿，从官十八人鬼无光。
　　乙丑龙季卿，从官十六人鬼邴。
　　丙寅张仲卿，从官十四鬼留昌。
　　丁卯司马卿，从官十二人鬼子方。
　　戊辰楚季卿，从官十八人鬼生进。
　　己巳何文昌，从官十三人鬼传下。
　　庚午冯仲卿，从官十五人鬼却刘。
　　辛未王文章，从官十五人鬼旨支
　　壬申侯博卿，从官十三人鬼石松。
　　登酉孙仲房，从官十一人鬼倚仙。
　　甲戌辰子江，从官十四人鬼田先。
　　乙亥庞公明，从官十二人鬼乾进。
　　丙子邢孙卿，从官一十六人鬼迪遐。
　　丁丑赵子玉，从官一十四鬼进卿。
　　戊寅虞子张，从官一十三人鬼却心。
　　己卯石文杨，从官一十五人鬼径子。
　　庚辰尹佳卿，从官一十三人鬼耳子。
　　辛巳杨仲公，从官一十一人鬼元亮。
　　壬午马子明，从官一十五人鬼衍心。
　　癸未吕威明，从官一十二人鬼历子。
　　甲申扈文卿，从官一十六人鬼琅光。
　　乙酉孔利公，从官一十四人鬼聂全。
　　丙戌车元升，从官一十二人鬼罄星。
　　丁亥张文通，从官一十二鬼石耶。
　　戊子乐石卿，从官一十四人鬼诠方。
　　己丑范仲卿，从官一十七人鬼旨都。
　　庚寅褚进卿，从官一十五人鬼总天。
　　辛卯郭文良，从官一十三人鬼扶花。
　　壬辰武雅卿，从官一十二人鬼苔点。
　　癸巳史公来，从官九人鬼辇力。
　　甲午卫上卿，从官一十八人鬼縻子。
　　乙未杜仲卿，从官一十七人鬼右石。
　　丙申朱伯象，从官一十四人鬼扶伏。
　　丁酉臧文仲，从官一十二人鬼王肝。
　　戊戌范仲卿，从官十人鬼风高。
　　己亥邓都卿，从官一十三人鬼符天。
　　庚子杨仲升，从官一十六人鬼季子。
　　辛丑林卫卿，从官一十五人鬼以是。
　　壬寅丘孟卿，从官一十三人鬼罗结。
　　癸卯苏家陀，从官十一人鬼进木。
　　甲辰孟飞卿，从官一十四人鬼素良。
　　乙巳唐文卿，从官一十二人鬼垒子。
　　丙午魏文公，从官十六人鬼赵子玉。
　　丁未石叔通，从官一十四人鬼矣位。
　　戊申范伯阳，从官一十二人鬼道子。
　　己酉成文长，从官一十五人鬼在公。
　　庚戌史子仁，从官一十三人鬼进卿。
　　辛亥在子冲，从官十一人鬼戴卿。
　　壬子宿上卿，从官一十五人鬼却刘。
　　癸丑江汉卿，从官一十三人鬼别扶。
　　甲寅明文章，从官一十六人鬼则扶。
　　乙卯戴公阳，从官一十四人鬼天奇典恶
　　丙辰霍叔通，从官一十三人鬼天摧义理。
　　丁巳崔巨卿，从官十人鬼夭横。
　　戊午从元光，从官一十四人鬼耳迷。
　　己未时道卿，从官一十七人鬼典恶。
　　庚申华文阳，从官十五人鬼理千方。
　　辛酉邴元玉，从官一十四人鬼权呼。
　　壬戌乐进卿，从官一十一鬼遗天。
　　癸亥左右松，从官九人鬼商敝。
　　右法每日清朝，咒水服符一道，余者以青袋佩之。每於三元三会庚申甲子夜静，入室，佩甲子日所篆宝箓，以两手各搯卯文，闭目，静思，闭炁不动。以舌柱上腭，咽炁一口，觉身外有身，衣服衣色形貌，一如本身在前。前有星坛，高九尺二寸，左日右月，南斗在后，北斗在前。即有前朱雀，后玄武，左青龙，右白虎辅翼之。觉飘飘然，直至坛前，丁罡三步，上坛一级，巡坛左行。密咒曰：
　　仙道渺莽，元始之家。我欲升坛，清神变虑。愿得太上，赐我流霞。流霞之浆，布炁芬芳。我得服之，可以步罡。五脏神君，直日香官。闻吾秘咒，亦各以安。急急如律令。
　　右咒念讫，开炁，入地户。复左行，密咒曰：
　　元上大罗，元始玉清。玉清之宫，度法真人。闻我秘咒，度我尸形。取彼玉霞，以浄我神。我今步罡，行帝之乡。臣朝金阙，上谒玉皇。急急如律令。
　　右咒念讫，闭炁，入天门，即是第三重坛。既入天门，如有仙人二人，玉童玉女，侍香传言，共六人。次长．跪，闭目，若有神人乘五色云霞，服似上清衣，传玉帝符，金书照耀。呼名，复有一人执瑶爵，中有玉霞浆，北斗中有黑炁，南斗中有赤炁，日中有红炁，月中有白炁，三台中有五色杂炁，各一道流入杯中。受之，再拜而饮。闭炁，放诀下坛，密诵灵书二遍。腾空如到天上，飞入北斗之中，三台之星盖顶而行，乃自魁星步而之魒星，回身入斗，六步而出，作三台之形。乃出斗口，左环七七四十九步，犯火星，又东行自□□中过。凡九九八十一步，至太阳朝祖帝上帝。复乃右行，自北入西，凡八八六十四步，至太阴朝祖师仙皇君。右旋而出，出即左行，右行复左，凡七返如环，此即无色界也。定眼见无色界中诸仙来迎，於是周历十方，谒三十二天帝，二十八宿。见一宿，即丁罡十二以回，共三百三十六步，至于斗宿。即借箕星之呈，以行直还，望北斗天魒之次，及交峰之山。右旋南向，四十九步，而过重入火星宫。经於太阴，六六三十六步之后，而谒水星。由水星东行，至於太阳之侧，六十四步，而成木星。再回而行犯水星，借呈复出太阳之傍，八十一步而成金星。细行达於斗口，三十五步而入土辰。由土返行，再入金星。水木之宿而后，直望北方金阙巍峨，即大罗三清之所在也。乃八步而进，长跪再拜，密咒之。
　　咒曰
　　地行贱臣某，幸因宿庆，得遇圣师传度秘诀，使朝天阙，凝神入靖，九炁澄清，身外之身，得飞天闯。臣无任赡天，望圣激切，屏营之至，稽首顿首再拜。
</div>
    <div class="pagination">
<a href="灵宝无量度人上经大法_page38.html">上一页</a><span>...</span><a href="灵宝无量度人上经大法_page34.html">34</a><a href="灵宝无量度人上经大法_page35.html">35</a><a href="灵宝无量度人上经大法_page36.html">36</a><a href="灵宝无量度人上经大法_page37.html">37</a><a href="灵宝无量度人上经大法_page38.html">38</a><span class="current-page">39</span><a href="灵宝无量度人上经大法_page40.html">40</a><a href="灵宝无量度人上经大法_page41.html">41</a><a href="灵宝无量度人上经大法_page42.html">42</a><a href="灵宝无量度人上经大法_page43.html">43</a><a href="灵宝无量度人上经大法_page44.html">44</a><span>...</span><a href="灵宝无量度人上经大法_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
