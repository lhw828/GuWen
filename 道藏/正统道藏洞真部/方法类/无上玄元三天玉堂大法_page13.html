<!DOCTYPE html>
<html>
<head>
    <meta charset="UTF-8">
    <title>无上玄元三天玉堂大法 - 第 13 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上玄元三天玉堂大法 - 第 13 页/共 20 页</h1>
    <div class="content">　　太上落灭三灾玉符
　　既受度时，令其立坛前，对面告下。
　　咒曰：
　　真符告下，临照星宫。某人命官，运限消凶。落灭三灾，福佑无穷。承令受度，形与仙同。一如告命。
　　太上度厄难符
　　咒曰：
　　道炁流注，福炁周流。太上特度，男宫预修。名登玉历，灾不相浮。永脱厄会，落灭愆尤。无灾无滞，真仙同俦。一如告命。
　　太上落三彭清七魄符
　　临坛，对受度人叱咒七遍，焚符。
　　咒曰：
　　帝救玄都，恩覃玉炉。削汝罪籍，度汝凡躯。彭珊彭质，彭娇与符。俱化升仙，都尸狗伏。尸雀阴吞，贼非毒。除秽臭肺，开尔善门。邪门闭塞，上升仙都，俱化玄德。
　　师曰：既已落三灾，度九厄，制三尸，和七魄矣，当脱出五苦，以遂修真。
　　度爱累苦心符
　　咒曰：
　　真符度苦，澄清汝心。心神丹元，常保中扃。不淫不乱，昼夜常宁。脱苦心累，转大法输。报终不乱，升入三清。一如告命。
　　师曰：临坛时，对度人叱曰：心者，神舍，常清一。一有染着，心乱神耗，则沦入鬼趣矣。今善男子归心大道，建齐预修，当少思寡欲，勿苦思虑。受度之后，当使心如夜月，圆明清净，可以升仙不难矣。
　　度贪累苦形符
　　咒曰：
　　太上度人，保定凡身。身如宝树，不凋不侵。不衰不耗，色常阳春。戒欲戒乱，断贪断嗔。绝去百动，扫除六尘。身安形泰，与仙同升。一如告命。
　　师曰：临坛时，对度人叱曰：形者，身也。有身则有欲，故身为六根之机，眼观耳听，身则随之。自营求利欲，奔竞劳苦形，最受害。今已受度，当爱其身形，不轻举汝形，则不苦矣。
　　度色累苦精符
　　咒曰：
　　太上度人，玉符保神。神识不动，精源不倾。便得离欲，清净身心。受符炼化，清其中肩。元精不动，永得仙真。一如告命。
　　师曰：临坛时，对度人叱曰：精者，' 人一身之晶华也。凡人多欲，伤耗真精，耗散元和，凋残性命，而不知觉。故多欲则伤精，是名苦精。故圣人云：无摇汝精，乃可长生。今受度后，当清心寡欲，守禁元精，不倾不漏，渐入仙真矣。
　　度华累苦神符
　　咒曰：
　　玉符保神，金液炼形。全汝魂精，制汝魄灵。魂安魄定，神室清澄。三关九户，窍窍光明。神全无漏，飞升上清。一如告命。
　　师曰：神者，一身之主也。凡人多欲多痴，神不守舍，心常外驰，身如桔朽，九户阂塞，体不生神。故《中黄经》云：可惜玄官十二楼，那知反作三尸宅。则神耗矣。故天．师格言曰：心乱神自耗，气索形亦枯。渎我太上法，日与鬼为徒。岂非苦神耶。今受度后，常守神室，妄念不生，形神俱妙，与道合真矣。
　　度身累苦魂符
　　咒曰：
　　玉符保神，玉符通真。符变元化，符化真晶。神心不动，灵府常清。不贪不欲，不乱不淫。魂神澄正，万炁长存。不经苦恼，身有光明。三界侍卫，五帝司迎。万神朝礼，名书上清。一如告命。
　　师曰：神常在，则魂常安。神室乱，则尸魄好贪，好怒，好忧，好思，好哀，好乐，好衣，好食，好欲，好淫，皆魄之性也。人能守真除妄，清其神室，则魂常宁一。若不守其真，汨我灵窍，神亡界败，魄旺尸狂，则魂散而无几矣。魂既消散，则去仙已远，去鬼已近。当自今受度后，毋忘道念，毋役元神，则神不乱，则魂自安矣，方可受预修之道。
　　师曰：受度人既已过五苦门矣，然凡躯生存，未即谢世，尤虑贪染犯戒，类等常流。虽落彭尸，度苦难，特文具尔。须更受持十戒，皆世人常犯之事，苟持、而不犯，仅可无疵。若不能持此，恃其受预修之箓，将来径可超升，恐非所望。受度者宜谨持勿犯，度师於临坛时，更宜晓谕曰：
　　一者，先当奉三真香火。三真者，道经师也，亦曰三尊。受度人，今为道子，名登玉历，不可新事下土邪神。凡血食祀典，非自修真而来者，皆曰邪鬼也。自今后，或於未受度前已曾事神祇，自今可以礼送之，以礼者，备香花、酒果、经卷送之。不复更事也。如受度以前已曾奉佛者，当於佛之上首，别立太上三尊供事，不可以佛压上帝位也。
　　二者，既已受度，当曰勤香火，严奉斋戒，习诵真经。所谓真经者，《度人经》、《生神章》之类是也。既受度人。一为道子，合习学《道经》以异将来升度。一如执迷不信，以道为非，则三官纠察，夺二十算。
　　三者，既已受度，当生慈善心，不得阴谋善良，不得拓忌贤圣，不得离间教唆，使人争讼。自己不得妄言诈语，设计倾陷平人。不得广积己财，多贪浮利，吞并贫弱，自益己身。如受度后不改前非，受戒之后，护身神王纠奏三官夺禄。
　　四者，既已受度，当得清诤身心，渐渐离欲，不可窥人少艾，恣往花衢，犯法犯礼之事。自今绝念妻妾之礼，亦有戒忌之时。行之有常，鬼神敬畏，仙班近矣。
　　五者，既已受度，当淡泊口腹，不得任意宰杀六畜，恣其甘肥，伤乱真性。若能常日食素尤佳。未能断荤，亦当食晨素。如未能晨素，凡三元、八节、庚申、甲子、本命生辰等日斋之可也。斋日前一日戒欲，正日戒荤，第三日从便。如此行之，颇易为。若不能守此戒律，徒恃今此斋功，谓之预修，将来指准升度，恐非所望。又且有谴罚，三官纠察，寒夜风刀，反为所累。
　　六者，既已受度，凡事省用其心，衣食之外，任於自然，不可着意。若求天之养物，如乌兽常给虫粒。况人生天地间，岂无禄料，自有定分，不可苦用心思。
　　七者，既已受度，当心慈悯为心，常行阴德。所谓阴德者，不令人知，默默自作方便之事，如力所及处，则为之；有冤枉者，雪之；有争斗者，解之；眷属不和者，为和之；子弟有不顺者，以理开诱人之；饥渴者，饮食之；人之疾痛者，疗之；人之冻馁者，衣食之；人负我者，不必念；我之负人者，思以报谢之。如此行之，仅可积人天之福。若不能行此，恃其有预修之录可以超升，恐误汝尔，汝其反思。
　　八者，既已受度，未当有祖先在幽冥，而己身自欲度者。岂不闻经云：七祖升迁，永离鬼官。又《三启颂》云：七祖生天堂。是知古之修真，先度玄祖，而后登真。若玄祖不度，则死根相续，不能超升。欲度玄祖，岂必强汝多损金帛建九幽黄等也耶，盖惟欲广积阴功，思有以作无费功德尔。无费功德，惟太极葛仙翁炼度为宜，此法简易行，且不甚费钱。如汝未能自行，每月可晚有道行法师代汝行之，积其阴功，超度玄祖，将来自己超升，亦无愧尔哉。曰：受度人有亲知为僧，每月令其课诵，施幽冥戒，可以超拔，不必太极炼度也。予答日：受度人今为道子，受太上极恩，自凡夫许注玉历，身后可超凌仙境。若欲超度祖先，纵使佛乘可以度脱，今系道子，不当师别教，须以本教太极祭炼行之，庶几名正言顺。若不知此，妄作误为，九府纠愆，四司责罚。咎将谁执，子其勉旃。
　　九者，既已受度，当均齐物。我一等冤亲，勿因少隙而生大雠，勿因私忿而废公道。当念身非我有，恩怨两平。勿自执迷，堕今因果。如欲超度，当谨致思。
　　十者，一切真仙，皆以修行冻养而－后登真。今此受度，非因自己修习，乃是投坛建预修功德，以异他日灭度，不经地狱即生丹天。虽云可以准拟超度，终不如自己修为之至当也。自己修行，惟存真守正为先，诵经食素次之。但道门广大，法术多端，入头处盖亦费力。若无夙昔灵骨，到老终不遇至人点化。今因开度，略说修道之方，恐汝未知蹊径，难以望洋於圣涯也。不如收心内观，万事不挠於人。未作兴之时，收心默坐，定慧自生，湛然见玉清境。所谓大定神光，皆类此也。如此，则可以渐脱生死，免诸轮回，不待修齐，自然升度。若汝根基不固，闻此惊疑，未能存修，且宜守斋戒，佩预修之符箓，以俟将来超度。汝还晓吾之说否耶？既已通晓，方可升坛受度。
　　已上自落尸魄以后，可修作科书临坛，警提受度者预修齐。受度人既已开谕十戒，及落灭恶根等符毕，然后入坛，经过水火交炼。
　　师曰：水火预修炼度人，谓具文矣。受度人不是死魂，如何入水入火？何名炼度也？殊不思，凡人九户阂塞，体不生神，所谓徒受一形，若寄气而行矣。今之炼度，不练其形，乃炼其神。身中之神，一经冶炼，自然身有光明，金楼玉室，无不生神。既生神，则尸亡魄落，阳神整具，自然无灾害，无魔怪，可以登超凌之域也。若不炼其神，则魂衰魄盛，尸尘汨乱，易生疾病，去死无日，永为下鬼。虽有预修功德，终莫能仗此超凌也，学者尤宜悟此。
　　预修受度人过水火池交炼法
　　师曰：凡预修功德，依然建炼度坛，如法引受度人先入水池，吹焚符行事。次过火池，焚符行事。俱毕，方与受九真妙戒，受预修宝箓，然后散坛也。
　　真水荡涤尸尘符
　　咒曰：
　　清冷玉液，甘露瀼瀼。黄华流布，玉体自香。内清外洁，魄炼魂糜。澡涤心垢，五脏清凉。百关通达，炼出纯阳。
　　水池荡质浴神符
　　咒曰：
　　三关清净，百节宣通。沐浴真神，华液融融。灌溉胞滞，荡灭魔凶。华池流布，洋溢三宫。真身不漏，竟成仙功。
　　水池沐溉真元符
　　咒曰：
　　涤胞散滞，解结开心。神全炁备，身有光明。万神朝礼，名书上清。不输不转，位登仙真。
　　火炼阴尸开泰符
　　即三光洞明真火。
　　咒曰：
　　以阳荡阴，以炁合神。神炁交炼，自然成真。三田光布，四体不阴。九窍通利，百节安宁。日炁开明，月光莹清。二仪交泰，三光同明。炼出神阳，以固凡身。
　　火炼煅阴魔回阳符
　　咒曰：
　　丹天真火，冶炼神阳。尸魄烧烬，魂强体康。万炁冲和，身卫阳光。以阳炼阴，阴衰阳昌。以阳炼真，真全炁回。阳生玉户，光彻明堂。炁炁返根，
　　贞利无疆。
　　火炼换胎易质符
　　咒曰：
　　真火炎明，照映神室。冲融真炁，辉煌慧曰。真火炼形，尸邪消灭。彭尸遁散，七魄散失。法体真身，炼胎易质。受度受炼，上承玉敕。
　　已上水火炼度，先令受度，立水火池畔，法师依法令自水池，次火池。冶炼毕，尸魄清净，魂神安强。如此，可以享百年之福，承预修之斋矣。
　　师曰：受度信士，合给告预修符戒。
　　无上玄元三天玉堂大法卷之二十竟
　　无上玄元三天玉堂大法
　　经名：无上玄元三天玉堂大法。宋路时中编。三十卷。底本出处：《正统道藏》洞真部方法类。
　　无上玄元三天玉堂大法卷之二十一
　　役使将吏品第二十三
　　师曰：兵将者，所以示杀伐之意。官将者，所以主领其职也。总而归之，则谓之神。神者，非阴幽鬼神也，盖嗣教者修持不怠，骨像合仙，尘劳两尽。玉堂金殿，莫不生神。随心所运，莫非将吏。故曰：天地合我，我合天地。神人辅我，我辅神人。精炁双合，速卫我真。此之谓也。夫欲知吾身之神，则收神静坐，天宇既定，人欲不挠，於斯时也，真将现前。故圣师之上仙、上灵云者，盖吾身二炁之运化也。
　　太清玉陛千二百官君。三天玉堂万二千官君。日宫阳光官吏千二百人。月宫玉辉童君千二百人。三元将军三千万众。北斗七王官三千六万众。北帝黑衣兵马二十万众。
　　已上官将，皆赤明劫初，引水火之精化生。在天，每日随身神将三人：
　　护身不离身将，字子婴。
　　护心不离心将，字玄牝。
　　护神不离神将，字长仙。
　　从官兵吏无鞅数众。
　　已上三将，乃龙汉以前三炁化。三宝分三炁，三将降神於人身之妙门。即眉门。
　　每日直日侍靖玉女
　　清和玉女，玄一。
　　长生玉女，仙芝。
　　传言玉女，道诚。
　　三光玉女，赤明。
　　诛邪玉女，灭怪。
　　侍香玉女，信真。
　　混元玉女，一炁。
　　通真玉女，正心。
　　已上玉女八将，每三人，共二十四人，降于身之紫琼室
　　每日直靖功曹三十六人
　　三五功曹，守正。
　　正一功曹，平炁。
　　降真功曹，正天。
　　诛凶功曹，斩邪。
　　直奏功曹，通玄。
　　侍真功曹，固真。
　　治病功曹、赤符功曹，一心。
</div>
    <div class="pagination">
<a href="无上玄元三天玉堂大法_page12.html">上一页</a><span>...</span><a href="无上玄元三天玉堂大法_page8.html">8</a><a href="无上玄元三天玉堂大法_page9.html">9</a><a href="无上玄元三天玉堂大法_page10.html">10</a><a href="无上玄元三天玉堂大法_page11.html">11</a><a href="无上玄元三天玉堂大法_page12.html">12</a><span class="current-page">13</span><a href="无上玄元三天玉堂大法_page14.html">14</a><a href="无上玄元三天玉堂大法_page15.html">15</a><a href="无上玄元三天玉堂大法_page16.html">16</a><a href="无上玄元三天玉堂大法_page17.html">17</a><a href="无上玄元三天玉堂大法_page18.html">18</a><span>...</span><a href="无上玄元三天玉堂大法_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
