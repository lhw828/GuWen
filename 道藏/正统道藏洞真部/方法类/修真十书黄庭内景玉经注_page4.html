<!DOCTYPE html>
<html>
<head>
    <meta charset="UTF-8">
    <title>修真十书黄庭内景玉经注 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>修真十书黄庭内景玉经注 - 第 4 页/共 10 页</h1>
    <div class="content">　　青锦，东方九气之色。绿华裙者，胆膜之象。佩金带玉龙虎文。胆神威明之服饰也。
　　能存威明乘庆云，
　　内象喻也。思存胆神不倦，则仙道也。
　　役使万灵朝三元。
　　三元道君名处三清上，诸天神仙并朝宗也。
　　脾长章第十五
　　脾长一尺掩太仓，
　　太仓，胃也。《中黄经》云：胃为太仓。元阳子曰：脾正横在胃之上也。
　　中部老君治明堂。
　　脾，黄庭之官也。黄者，老君之所治，上应明堂。明堂，眉间入一寸是也。
　　厥字灵源名混康，
　　脾磨食消，内外相应。大肠为胃之子，混元阳受纳之，安康也。
　　治人百病消谷粮。
　　胃官荣华，则无病伤。
　　黄衣紫带龙虎章，
　　脾居胃上，故日黄衣也。紫带龙章，胃络之象也。
　　长精益命赖君王。
　　太仓混康，为君为王。
　　三呼我名神自通，
　　存思脾胃之神，则心灵洞鉴之。
　　三老同坐各有朋，
　　上元老君居上黄庭官，与泥丸君、仓华君、青城君、及明堂中君臣、洞房中父母、及天庭真人等共为朋也。又，中元老君居中黄庭官，与赤城童子、丹田君、皓华君、含明英玄君、丹元真人．等共为朋也。又，下元老君居下黄庭官，与太乙君、魂停君、灵元君、太仓君、丹田真人等共为朋也。常存三老和百神，流通部位营卫，无有差失也。
　　或精或胎别执方。
　　按《玉历经》云：下丹田者，元命之根本，精神之所藏，五气之元。在脐下三寸，附着脊，号为赤子府，男子以藏精，女子以藏胎，主和合。赤子，阴阳之门户也。其丹田中气，左青右黄、上白下黑也。
　　桃核合延生华芒，
　　太乙君名字也。处中使神气盈美也。
　　男女回九有桃康。
　　丹田下神名桃康，主人之精胎，能回通三田，成九神之气。
　　道父道母对相望，
　　阴阳两半成一，故对相望。
　　师父师母丹玄乡。
　　道与宗师，阴阳之主也。丹玄乡，为存丹田之法。
　　可用存思登虚空，
　　学仙之道。
　　殊途一会归要终。
　　合三以为一，散一以为三，此道之要也。《玄妙内篇》云：兆欲长生，三一当明也。
　　闭塞三关握固停，
　　经云：口为天阐生神机，手为人关把盛衰，足为地关生命扉。又脐下三寸为关元，亦日三关，主固精护气，不妄施泄也。
　　含漱金醴吞玉英，
　　金醴玉英，口中之津。《大洞经》云；服玄根之法，心存胃口有一女子，婴儿形，无衣服，正立胃管，张口承注魂液，仰吸五气，当漱灌口，内外津液满口吞之，遣入玄女口中，五过毕，叩齿五通，咽液七过也。
　　遂至不饥三虫亡。
　　《洞神诀》云：上虫白而青，中虫白而黄，下虫白而黑。人死则三虫出为尸鬼，各化为物，与形为央，击之冲破也。其余诸虫皆随人而亡。故学仙者清谨，备五清之气，然后服药物以去三虫。又云：上尸名彭珊，使人好滋味，嗜欲痴滞；中尸名彭质，使人责宝好喜怒；下尸彭矫，使人爱好衣服，就淫女色，是以三名虫也。
　　心意常和致忻昌，
　　道通无碍。
　　五岳之云气彭亨，
　　五藏之气为五岳之云。彭亨，流通无壅之称也。
　　保灌玉旁以自偿，
　　玉旁，鼻庐也。三虫、既亡，真气和合，出入玄牝，绵绵不绝，故曰自偿。
　　五形完坚无灾殃。
　　五体与五藏之形也，存练道成，虚室生白，五藏坚完，自然灾病不生，神气自应。
　　修真十书黄庭内景玉经注卷之五十五竟
　　修真十书黄庭内景玉经注卷之五十六
　　黄庭内景玉经注
　　梁丘子注
　　上睹章第十六
　　上睹三元如连珠，
　　三元，为三光之元日月星，非指上中下之三元辰也。
　　落落明景照九隅。
　　三光在上而下烛，九隅，九方也。言常存日月，洞照一身也。
　　五灵夜烛焕八区，
　　五灵，谓五星也。烛焕罗列一身，常能存之，则与天地同休。
　　子存内皇与我游。
　　大道无心，有感即应。
　　身披凤衣衔虎符，
　　仙官之服御也。
　　一至不久升虚无。
　　一者，无二之称也。学道传一，与灵同体，则神仙可到也。《南华真经》曰：人能守一，万事致毕矣。方寸之中念深藏，方寸之中为下关，关在脐下三寸，方圆一寸以藏精。
　　不方不圆闭牖窗。
　　方静圆动，不动不静，但当杜塞，不妄泄也。
　　三神还精老方壮，
　　还精神於三田，则久寿延年矣。
　　魂魄内守．不争竞。
　　魂阳魄阴各得其一。《易》日：一阴一阳之谓道。
　　神生腹中衔玉当，
　　内守不泄，神生衔当，腹中内明，口吐珠玉。按《五神行事诀》云：两眉问直入上三寸为玉当紫关。
　　灵注幽阙那得丧。
　　腹中神生，灵气流通，故不亡也。固精阙於肾，肾主水，色黑，气通於耳。双立阙者，象於峻极也。
　　琳条万寻可瘾仗，
　　身随众灵，森然交映，如万寻玉树可　　阴庇也。外象喻也。琳条，玉树条也。万寻，高远也，象身形洞真神明所庇阴。
　　三魂自宁帝书命。
　　修身神安，帝书下召。真道既成，名书帝录，则久视之也。
　　灵台章第十七
　　灵台郁霭望黄野，
　　心日灵台，脾为黄野，常专一存见黄庭也。
　　三寸异室有上下。
　　三丹田上中下三处各异，每室方圆一寸也，故云三寸。今人犹谓心为方寸，即其所也。
　　问关荣卫高玄受，
　　三田之问各有闲关荣卫，部分至高至低，心当受以存念也。
　　洞房紫极灵门户。
　　《大洞经》云：两眉问入三分为双丹田，入骨际三分为奎关。正深七分，左有心房，右有紫户。却入一寸为明堂官，左有明童真君，右有明女真君。却入二寸为洞房，左有无英君， 右有白元君，中有黄老君。却入三寸为丹田官，亦名泥丸宫，有上元赤子居之，右有帝卿君。却入四寸为流珠宫，有流珠真神居之。却入五寸为玉帝宫，有玉清真母居之。又当明堂上一寸为天庭宫，有上清真女居之。洞房上一寸为极真官，有太极帝妃居之。丹田上一寸为玄丹宫，有中皇太一真君居之。流珠上一寸为太皇宫，有太上真君居之。故曰灵门户也。
　　是昔太上告我者，
　　我者，槫桑大帝自谓也。言我道成，承昔道君授以黄庭之时也。言此道不远，止在丹田，故即言是昔也。
　　左神公子发神语，
　　锯《大洞经》云：左有无英，此云公子，亦互言耳。发神语者，用心专一，则神教之以道也。
　　右有白元并立处。
　　左右，为学道者之持。
　　明堂金匮玉房问，
　　皆上元之官，释如上说也。
　　上清真人当吾前。
　　上元部神，悉在天庭之际也。
</div>
    <div class="pagination">
<a href="修真十书黄庭内景玉经注_page3.html">上一页</a><a href="修真十书黄庭内景玉经注.html">1</a><a href="修真十书黄庭内景玉经注_page2.html">2</a><a href="修真十书黄庭内景玉经注_page3.html">3</a><span class="current-page">4</span><a href="修真十书黄庭内景玉经注_page5.html">5</a><a href="修真十书黄庭内景玉经注_page6.html">6</a><a href="修真十书黄庭内景玉经注_page7.html">7</a><a href="修真十书黄庭内景玉经注_page8.html">8</a><a href="修真十书黄庭内景玉经注_page9.html">9</a><a href="修真十书黄庭内景玉经注_page10.html">10</a><a href="修真十书黄庭内景玉经注_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
