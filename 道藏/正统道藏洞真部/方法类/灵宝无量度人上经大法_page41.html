<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 41 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 41 页/共 71 页</h1>
    <div class="content">　　常凝然，正炁全。用无限，为忘筌。
　　先焚香，收神端坐，以子守母。神为炁子，炁为神母。一呼一吸，以神驭之，上下循环，出入绵绵。昼则开耳闭目，夜则开目塞耳。凡心动一念内外，以心遏之。曰我为某事，不为此念。但行数息。第一心动多静少，忍缘万境。第二心静少动多，收心入静。第三心动静相半。第四心静多动少。直至一向神与炁合，息与胎并，心静一向纯静，方起一念。仍先习默朝守三一之道，纯熟默朝及拜章时，服心章，亦默朝上章。入定时默朝，即能见景。乃承得帝意，正是自己天尊，何劳上望。
　　灵宝无量度人上经大法卷之四十三竟
　　灵宝无量度人上经大法卷之四十四
　　运神合景品
　　精思侍卫
　　先思肝中出青炁，化为青龙在左。肺出白炁，化为白虎在右。心出赤炁，变为朱雀在前。肾出黑炁，化为玄武在后。脾出黄炁，变为黄龙在月建上。次思左肾出上元道化真君唐将军，冠飞天冠，衣绛章单衣，执五色节，自左肾由左耳出立於左，长三十二丈。次思右肾出中元护正真君葛将军，冠飞天冠，衣绛章单衣，执五色幢，自右肾由右耳出立於右，长如前。次思下元定志真君周将军，自心中由於口出立於前，冠章服如前，左手执玉戟，右手把金符，长如前。皆使分明。次思上元赤子泥丸天帝君，中元绛宫真人丹皇君，下元黄庭元王，皆出三田，各在三将军之后。然后存自己元神，法服衣冠，自心中游金阙，至上元由明堂而出，形貌衣服皆如自己，立於三一之后分明。次思六丁大神，六丁玉女，六甲大神，六甲玉女，飞天卫真吏，传言奏事吏，飞天直事吏，三十二天绣衣玉童，五方五灵童子，三天十天承事玉女，上奏灵官，章中从事，法箓中文武仙曹，侍卫排列如法，然后行九灵飞步事。
　　进章诀
　　若属家国生灵大事，须诣三天门下内朝。毕，存五方太灵洞阳五色在五方，结为五重光晕，三天太一紫云，玄荫一身。其光下入泥丸左九转，心中右九转，混合帝宅，上下三次。即存心中出赤炁，上升於天如长虹。自己如常法存仪，入赤炁运转，上行数百里，见横截日月黄道，乃星界。次横截过西北行又千里，遥见紫云隐隐，乃三天门下。方投谒简，付三元三将军，持谒简入天门。良久，见三将军出，传言宣谕章敕许见。然后同三将军、三一真神与自己丹元神，并章文入金阙门。
　　此则渺冥恍惚，随机见化。入天门向东，乃太一玄生左府，见太一玄生帝君，具说朝见拜章事。即九拜，即呈上章奏状达帝君。回身向西，入太皓金门，即见三师及天师，具奏所陈事。回直趋太清太极宫门，见三将军、三一真神，与自己元神立。良久，见引进真官出宫门，引入至太清重楼宝殿玉案，有金光童子，青腰承翼玉女，太一真君。如上帝未还治，即将章文度与太一真君，安於玉案上。良久乃进，听候敕命。如值太一还治之时，即见重楼玉殿宝台金帘太清上帝降坐，自己在殿下呈其所奏，太一真君呈章毕，於章后太清御衔下，太一真君书天篆云章敕命之事。毕，章付天省，或天曹，即下殿。自己於殿下九拜。回再诣大皓金楼，见於诸道德众尊，恳祷所奏事。同三将军、三一真人，复出金阙门，至伏章所。若是太上未还治，於此内朝法具如前。回却至天藏华盖之下，还神，等候报应。
　　章奏科格
　　夫章者，通九天之门，达太上之阶。度脱灾危，迁拔冥爽，莫过章奏，最为第一。若精诚道士女冠，能不接世务，持诵不阙者，奏上章达，立救危厄，可度幽冥。故即得太上降勒诸司，转下幽冥，关告所部，注上生名，脱其死籍，得寿年长，加其考算幽魂，拘绊冥漠，可以原赦，焚毁罪书，受生道境。凡章奏、寻常斋醮、祈恩禳灾谢过等事，止系到星界天门，周将军与直日官吏，写事目类进。其法师祭酒，苟无德行，或有差错，秽炁冲干，退於所属城隍司收掌。若非祭酒法师及无德行之者，多被下官故炁，半天午酉邪神，云路拦截，更不上达。如寻常祭酒法师，为救治人民，代天行化，即中界周将军同直日官吏收接，诣天枢院。与万国章词奏表类进，若有错越，亦送城隍司。若别无科戒，不依科格，自有天条降责。如为帝王国主祝延万寿，消禳兵革，所求嗣续，灭除大害，普济普度祈求等事，即周将军与葛将军传至三天门下，唐将军与直日官吏径达天省，即时誊奏，顷刻候报。若能出阳神，亲资章奏，径诣三天门下，面朝金阙，恭陈词恳，亲承教敕，即不在此限也。如行灵宝大法，自有三天十天承受玉女上奏，灵官运神会道功曹，卫真上吏，传言奏事仙吏，金龙驿龙骑吏，龙虎功曹，五色绣衣玉童，灵飞六甲玉女，传达章奏。若有差误，不合格式，即就三天门下天相之中，天相一面改正誊奏。如依格式，其章奏即时上达。盖缘得三天合同，太上符契，自然更无邀阻。凡遇行持章奏词表，於每年五月五日，及岁除日，默念三天隐讳霖雾尔三字，一昼夜中诵满十万徧，即得三天降炁，符合合同。欲进章奏，先念此讳数百徧，磨墨咒笔纸，并用三天炁之。若写御号，亦念数十徧。如卷章表，香上度过，遣官了入函，亦念数十徧吹之。并使即时上达，更无凝滞。书写章奏，拣选浄纸。不得安於卧席床褥之上。长一尺五寸，每张不得过十二行。按十二月十二时，闰月添作十三行。每行十八字，上通九天，下应九地。臣与名不得露头跣足，不得折破臣姓名，不得垂生露死，神与鬼不得提头，顿首再拜不得破行。以闻并太岁臣姓，并低三字，以闻去再拜三行，第四行书之，再拜去臣姓三行，第四行书之。道炁去臣姓三行，第四行书之。乃高於众行。上空八分，下通走蚁。一炁或三炁书之，不得过三寸已上，不进道炁。去太岁三行，第四行书之。太岁后纸尽不进，太岁后止有一行不进，有一行，可续一张。盖太岁后三师书赞号，方进其章。臣为君，子为父，妻为夫，弟为兄，孙为祖，客为主，即顺无有不达。若父为子，君为臣，夫为妇，祖为孙，主为客，虽有义礼，祈求诚切，章虽上达，事多少从，甚宜详之。其制章之法，先写祭酒法师，自讼谦卑罪恶，不当其职之词。然后具本人投词事理，次演罪考谢过之言，次乞恩原赦救拔之词，然后请官。不可繁词、及说弊隐心欺昧不实之事。若如此格，必至上达，速得感格。若不依格？似石沉海，既无灵感，转招罪考，岂有福应。百姓愚迷，不知此理。祭酒贪饕，贝名拜章。如此两皆有过，不可不慎。盖三天门下，尽是玉清大魔王与天相，同领其事，谓如太玄魔王，即副相也，灵魔即书功也。非魔书过也，比魔比量功过也。制魔即代上帝制诏也，如世之翰林之职。所谓功过毫分无失，非有道德，安可洞明。兼世间少得良材，祭酒多是习依旧本，不论合格与不合格按本写之。且如章旧格，有恩惟太上。既是章出太清官吏，章上三天太清洞神金阙太上老君几前，止是太清天中，即不是太上。太上金阙，乃太清寥阳金阙，可言恩惟太上也。右如臣姓名，今之祭酒，不写臣某名，却写姓名，甚不合格也。其中违科失例者数条，非通真之子，安可议之。如留世祭酒李真人，为杨许二真人家拜章，方为祭酒之良材，后为洞天主者，今则已迁真职。何况愆尤之徒，岂能如是。后学寻其遗本，乃为善本，或千二百官仪，及天师靖中请官诀，按之行事，稍合天格。其拜章於格合有，跪送天官香油柴米镇信彩衣，贫富随力办之，不可全阙。若许愿事效即还，不可停废。事急亦可口章谢恩。如书章请，即以书章谢恩，不可错越。天曹检寻案牍不见，便有罪考。急事上章及欬鬼章，当跪送青纸十幅，其事即行。盖天官贵青色也。此则略而言之，秘密细要别具。
　　审覆秘旨
　　凡欲行持此道，先当入定，外定六尘，色声香味触法。内定十恶，谓之三业凡觉六尘。三业欲起处，便为真觉收。挟和精炁神，并入於丹田。三业六尘，阴炁变为纯阳，养成乾健之体，与天为徒，然后可以入神。直候静定之中有神光，如太阳，或五色紫炁，或红光瑞炁来降，灌於泥丸，或心中，或身中。乃是大道真炁入身，谓之通生。通生谓之得道。虽名得道，实无所得。於审覆之时，可以通真达灵。召其真灵，见景报应。每日早晚，持诵五行正炁利元通神秘咒，使满万遍，真灵示见，玄景及耳闻目见，形之於象，物之於器。咒曰 ：
　　□□□□□□□，急管送言来。
　　□□□□□□，急管送言来。
　　红杏，墨黑，磨真，袜臈，灵宝，急管送来。
　　兴生独，隶公都，切角，韩明，急管送来。
　　□□□□□□，急管送来。
　　□□□□□□，急管送来。
　　窦卢李魏邓崔，急管送来。
　　各使满万徧，真灵降格，示景通真。审覆之时，俯伏对歇，先定修鼻端，使息定炁宁，密祝：十天承受玉女，上奏灵官，飞天卫真上吏，传言奏事仙吏，风云炁雨四直，玉文功曹神君，将所焚章词来通进。存见众灵赍所焚章词，并玉女灵官功曹分明，自己同众灵入眉间二寸洞房宫，即见教主太清王、中央黄老君，在金楼玉殿云锦黄房之中坐，黄锦绣衣，紫玉交带，太清万变宝光，坐於七色莲华之上，凭太清龙虎玉几，从太清灵官一百二十人，朱衣玄冠，玉斧森列左右，太清玉童一百二十人，双髻，五色云锦衣，绶带飞裙，在於教主左右。自己九拜於黄老，具奏章词之意，灵官玉女将所进章词奏呈，教主圣颜怡允。灵官玉女进太清紫凤神笔，以金泥书允奏字，灵官直奏仙官收章词去。再九拜谢恩，愿降报应。臣在案前听候，圣景示见。毕，一向定心，默念三天隐讳防中表德丘。着意看其所见玄景，审其报应。如未纯熟，早晚默行，习於朝奏。如过斋醮默朝毕，将章词焚烧毕，取灰置於浄水器中，念咒曰 ：
　　天清地宁，阴阳五行。大道造化，万法俱明。臣今章奏，上达神庭。三尊有敕，报化分明。灰烬之中，圣语见形。
　　搅匀，俟水澄定，取其灰烬中焚不尽字札，及灰烬中不化破三两字，以为报应。
　　通真达词秘法
　　设大小醮，筵奉圣真，高功据事书密请心词，期以遥达，须语意激切。先词意，次衍考咎，次谢罪，次乞祈禳保锡允愿，务在简而直切，勿习俗烦。若得上达，事无不应。并领醮主词，同於靖中呈奏师宝。毕，存同师诣三尊前炉中焚拜。毕，候依科请圣，至中献有异香，或香茶酒中，真炁显降，子细审详。如降即便进朝奏词意，乞取感应。如不降，即飞神进朝，上词章，乞感格。不可空杳无验。又不可审报吉凶差乱，罪福蹉跌，以涉谬误及昏寂。神回祝白，叩齿三通，密祝曰：
　　剖心奏词，贡达三天。所祈如愿，所请如言。罪除黑簿，名上青篇。疾病除差，鬼魔消珍。天官下降，永保长年。仙童玉女，传奏上玄。
　　毕，叩齿三十六通，咽液五过，烈火望天门焚之。祝曰：
　　高上至真道，开宥度众生。心词彻三境，速达奏仙名。驿传驿送，所愿皆成。
　　毕，默念三尊玉号各九声，及随事天尊。若为国，更念圣祖天尊九声。毕，至醮毕复炉了，九拜，咒曰 ：
　　朝向天灵台，暮宿九天来。连醮奏天回，消灭诸祸灾。
　　不以遍数，拜毕止，次还神，出户咒。
　　灵宝飞神金阙分神治局符咒
　　灵宝大法，有分神飞神之道，上朝金阙，下游洞岳，中诣治职。大体上以炼炁成神，中以炼神习熟，下以存想达神，其符咒以助神炁也，太玄都有。
　　太清飞神符
　　咒曰 ：
　　无上太清，玄元帝君。保生护命，救摄三魂。灵符卫魄，立来见神。令我朝阙，度我玄门。亲登玉庭，面侍帝真。来往分明，恭奏臣诚。玉帝救命，急令奉行。
　　右符玉帝诀，朱书白纸，念咒，西北炁吹符，吞服，或烧灰水调服。满二十四道，降真通神。
　　分神诣职变真神符作用具九灵飞步
　　玉清袂，朱书服二十四道足，方可拜章。咒曰 ：
　　吾乃太上之子，元皇之孙。玄通无上，妙达三清。五脏神君，百神万灵，九灵之炁，三天之精。玄冥极应，万象咸诚。太上神符，分神上景。豁落漂铃，冥冥澄澄。往来金阙，出入芝英。急急如律令敕。
　　灵宝与量度人上经大法卷之四十四竟
　　灵宝无量度人上经大法卷之四十五
　　十魔境化品
　　皇人曰：夫灵宝大法，乃天地之根宗，元始之妙炁，凤篆龙章结为真文，灵音梵唱分而为咒。元始上帝见无相之理，传要机於道君，济救群迷，敷扬至道，非世上之常辞，皆诸天之隐讳。上士行之，可以飞蹑玉京。中士行之，可以迁居仙室。下士行之，可以住世延年。盖下士愚俗福浅之徒，岂能窥其奥。且宗祖传文，皆神仙修炼大丹之士。积功累行之者，遇其要妙，遭际真师，诀印符图，无不具述。皆梦境得其筌蹄，或神人传其要旨。即使心开神悟，智慧日新，观其秘音，通幽达理，呼神召将，皆驻目前，三界敬从，诸天钦仰，所谓道而化生，德而度死者矣。后之学者，多不遇真师，或传之於片纸文字，或得之於诵咏经诀。思存未值要文，便言毕竟，矜夸己是，执着迷津。盖缘行浅德微，福缘至薄。或得之於文绮华丽，或传之於符篆篇图，咒诀不全，符形靡辨，行持差误，呼想不真，以至将吏天真不能辅佐，皆去真就伪，象魔所试，其怨道者多矣。殊不知灵宝秘文，法有伦序，符有诀窍，咒有秘章。有制魔伏邪之宝文，有出死入生之心印，佩符肘印，谒简券符，诰帖环图，降魔戒誓，得之者即超登上道，飞谒玄元，度亡魂於时刻之中，济朽骨於吹嘘之内，城隍社令悉归掌握之中，风雨雷霆尽属指挥之部。行道之士，先明於制御之法，其魔有十，故具于篇内。学者深而造之，勿为魔之所试，斯道不难成矣，得者秘若珍宝，不可轻露。如违盟约，则万劫堕於幽阴，永隔灵宝之光，祸延七祖。若能勤遵戒约，明守箴规，念念在法，通玄妙理，则魔王保举，万圣齐临，岂惟济接生死，久视之道，便可见矣。
　　境化章
　　一曰天魔，二曰地魔，三曰人魔，四曰鬼魔，五曰神魔，六曰阳魔，七曰阴魔，八曰病魔，九曰妖魔，十曰境魔。
　　夫天魔者，修炼居山之士，一念纤尘，而被魔王之所败，而不能成真，何者。正炼火丹，修真养浩，行持入靖，或目见显现形影，幢盖旛花，百种天香异云覆室，或耳闻仙乐之韵，此乃天魔之所试，即非正道之所履行也。可佩三皇内文及五帝消魔玉符，置於座前，左手搯中指中文，右手执五帝大魔之印照之，其魔自退，变神为元始天尊。
　　夫地魔者，行持之士步罡变神，书符咒水，起念不正，多被地魔之所试，何者？正欲思存，而心生疑议，步搯书咒，而乱其心元，或照形而不辨其姓名，或附身而不通言语，抵敌道法，毁辱真文，皆非邪鬼之所依，即是地魔之所试也。当以神霄玉清真王五方卫灵咒，并焚威未制天政德可伏御地祇敕十二字，而遣之，其魔自退。
　　夫人魔者，行持之士皆有之。或居山，或入室，书符步咒，搯诀行持，方欲行用，一念有殊，或被言语谊哗，秽臭腥膻，鸡犬孕妇，师僧尼俗，冲突坛场，以至惑乱法身，思存不正，符水不应，咒诀不灵，皆人魔之所试也。当以混合百神印安於坛中，书束缚魔灵四字，以印印之，焚於香火上，搯左右子亥二诀，持念魔王三品之章，其魔自退。
　　夫鬼魔者，行持之士，或治人於郊野之中，或建坛於伏尸之地，一念稍悮，即夜梦魅屋宇虚呜，禽鼠出以现形，蛇虫显其怪状，惑乱正法，恣坏灵坛，皆鬼魔之所试也。当以浄明法主印安於坛中，书元始安镇四字，以印印之，贴於坛所，次诵浄明灵书二徧，其魔自退。
　　夫神魔者，行持之士，或因驱摄，或破庙除精，摄祟召魂、一念恣狂，多为神魔之所试。或现形影，或作言词，抛石旋风，吹号叹泣，变化多端，见其异状，盗法坛之供具，窃丹药之秘文，惑恼法身，无有休息，皆神魔之所试也。当以严摄北酆印佩於肘上，召玄范众真以摄之，仍书神公受命普扫不祥八字，贴於坛四向，次以三十二天帝讳章，焚于室前而遣之，其魔自退。
　　夫阳魔者，行持者正欲内行以济生死，其一念心或不真，情欲四起，怨憎作念，受着情怀，烦恼忧心，是非竞乱，此阳魔之所试也。当正心默念降魔灭恶天尊九声，叩齿三作，书八景冥合炁入玄玄，焚而服之。次佩五方制魔玉文，诵五方制魔咒，行旋斗历箕罡诀，其魔自退。
　　夫阴魔者，居山之士修习秘文，或思存之际，入室之间，一念差殊，即闻四野歌悲，冷风乱作，心生倒见，妄起贪嗔，谈及杂言，多宣死讳，或行於道路，逢僧遇尸血秽，厌我神光，皆阴魔之所试也。当叩齿七声，搯午文为诀，存玄元之炁灌注身中。次服五老启涂群仙翼辕八字，以五帝大魔印印之，及佩童初五元玉册，诵灵书下篇，及焚龙章凤篆之文，其魔自退。
　　夫病魔者，行持之士一念乖殊，四大失理，饮食差时，寒暑失调，多生疾患，缠绵不退，损害行持，此病魔之所试也。当以消魔五符置於室中，用五帝大魔印，诵浄明灵书二徧，服八景冥合炁入玄玄八字，并浄明延生二符，佩元洞玉历章，叩齿集神，首罪赎愆，仍焚香对圣，宣云笈宝签科品，集阴阳二神以合和，其魔自退。
　　夫妖魔者，山林多有之。凡入靖修炼，一念不真，多招狐狸山精，石怪妖魅，恐人成道，化作妖艳，以求宿食，或歌艳丽诗词，以现形影。故行大法之士，多忌之。宜须持志金石，灭念停虚，诵魔王三章，轮搯十方飞天神王诀，以天宝君印照之。次焚五帝大魔符於室前，次焚香升座，宣灵宝三洞法语，其魔自退，永不至矣，更以斛食施之。
　　夫境魔者，行持之际，或於道路别室之中，见一物而一念起贪嗔之心，目视非色，耳听恶声，或入室中见诸气象形影之端，皆境魔之所试也。当凝心涤虑，守炁存神，使其含太虚之真，内外莹彻，等若瑠璃，无所染着。存空中有一宝，光明彻照，十方来朝，仍吞服诸天隐讳，诵浄明宝经一过，佩上清九老伏魔之印，其魔自退。
　　高上神霄玉清真王消魔卫灵咒
　　东方
　　萧仞扶桑，方诸郁霞。元皇列真，凝结灵牙。明曜九芒，合炁三华。镢天振剑，神虎辟邪。安阳太帝，摄御群魔。上升神霄，濯形天河。
　　南方
　　炎炁浮烟，运升赤明。长生元圣，高居玉京。降妙圆罗，散品六冥。元天大诰，普济群生。消殄魔试，奔飞火铃。保卫正炁，亿劫长存。
　　西方
　　皓景金华，长庚洞光。大梵流布，轮转元纲。蔚明交变，腾化十方。七关安镇，回合阴阳。帝炁荡荡，我享嘉祥。玉文敷告，生道延昌。
　　北方
　　太阴朔单，上连帝居。流焰腾晶，化形玉虚。辅卫三境，简阅元图。真符焕发，定籍清都。标名金箓，宿衅咸除。飞神碧落，超登太无。
　　中央
　　元始虚皇，祖土居中。三炁洞元，肇生太虚。七转七变，混合回风，散花万神，天地开通。吉日行事，亿天所宗。愿保劫年，享福无穷。
　　三皇内文秘讳
　　天皇君召韩君司马符
　　已上并仰吸灵宝炁吹弹
　　右文用青帛黄书，於甲子日子时篆，用赤书玉字印印之，佩於兆身。夫炼度阴尸，佩於心胸之上。默召韩君丈人，立至。
　　天皇君召十方飞天神王符
　　收入中指中入掌心吹弹
　　右文用绛帛白书，於庚申之日寅时篆，用八威龙文印印之，佩於兆身。夫召十方飞天神王，随其方诀召之，立至。
　　地皇君召三界大魔符
　　右文用绿帛青书，於六丁之日午诗篆，用道君玉印印之，佩於兆身。如拜谒飞步，即三界大魔元拘天门矣。
　　地皇君召三官星宿璇玑符
　　右文用黄帛朱书，於六丙之日辰时篆，用八威龙文印印之，佩於兆身。如禳度灾厄，召诸天星宿，齐到帝前。
　　人皇君束缚魔灵符
　　右文用素帛墨书，於六辛之日酉时篆，用道君玉印印之，佩於兆身，可以威制群魔。
　　人皇君却死更生符
　　右文用青纸朱书，於壬癸之日子时篆，用道君玉印印之，佩於兆身，可以延年益算。
　　东方九炁青灵始老青帝消魔王咒曰
　　洞耀育元晶，青华开大明。布育九天炁，始生荐无英。扶阳通摄御，丹林合总真。积霄始晖上，郁垒明霞晨。灵光焕罗络，卫育保形魂。混化合玄景，仁慧消魔群。万遍道已超，功当书上清。
　　南方三炁丹灵老君赤帝消魔王咒曰
　　三炁霭灵阙，明虚焕玉丹。朱陵有帝真，华云飞绛軿，统御万界中，抚运超亿千。执策按简录，洞章敷神篇。解结散祸根，流金摧凶奸。志能成此道，魔试俱无前。保度冥劫津，宴盻无穷年。
　　西方七炁皓灵黄老白帝消魔王咒曰
　　西灵徊七度，大眇郁明华。白元维我神，皇真御景霞。皎皎三素晖，昭昭破百邪。摄音延至炁，金晶育三田。炼结固玉质，宝耀映琼鲜。魔精当灭试，逮地无沉连。逸辔高清馆。齐轮太上仙。
　　北方五炁五灵玄老黑帝消魔王咒曰
　　北方三秀霭，太上紫皇君。总炁摄幽机，造化敷灵纲。下统虚危精，宝育天元房。通灵大妙神，缠罗卫百关。豁落灭魔试，凶灾永不干。大道保自然，寿命无亏残。万劫享庆会，白日登云轮。
　　中央一炁元灵元老黄帝消魔王咒曰
　　混化归冲妙，元皇总帝灵？真老闭黄阙，四御齐玄钧。圆华太张上，同携坚玉君。结津固百骸，琼耀拥胎仙。晨辉注明景，魔殃自灭形。万道保无亏，返老回童婴。五会合一炁，飞驭超云京。
　　青天大魔制邪玉文
　　郁蔼苍晶，洞景开明。始阳九炁，停华育魂。流英妙府，灵真上神。
　　琼碧云冠，飞光羽裙。青腰玉女，太上真人。保度仙箓，消魔却氛。
　　右符与青帝大符，通灵合变，节度同功。
　　赤天大魔制邪玉文
　　昌阳真老，赤灵尊神。统御丹天，检制魔群。严驾朱凤，三角之麟。
　　上道太清，玄元之根。玄熛三炁，盘徊绛云。云养丹府，保制长存。
</div>
    <div class="pagination">
<a href="灵宝无量度人上经大法_page40.html">上一页</a><span>...</span><a href="灵宝无量度人上经大法_page36.html">36</a><a href="灵宝无量度人上经大法_page37.html">37</a><a href="灵宝无量度人上经大法_page38.html">38</a><a href="灵宝无量度人上经大法_page39.html">39</a><a href="灵宝无量度人上经大法_page40.html">40</a><span class="current-page">41</span><a href="灵宝无量度人上经大法_page42.html">42</a><a href="灵宝无量度人上经大法_page43.html">43</a><a href="灵宝无量度人上经大法_page44.html">44</a><a href="灵宝无量度人上经大法_page45.html">45</a><a href="灵宝无量度人上经大法_page46.html">46</a><span>...</span><a href="灵宝无量度人上经大法_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
