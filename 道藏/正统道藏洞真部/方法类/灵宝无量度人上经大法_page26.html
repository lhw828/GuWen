<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 26 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 26 页/共 71 页</h1>
    <div class="content">　　首愆谢过品
　　修真之要，寡过为先。过之不悛，去道远矣。虽行持符法，未至上道之阶。使为行不检，亦岂足以折伏鬼神，况於进拜表章，济度幽显哉。功过之司，毫分无失。晋许远游遁迹山林，勤心味道，渐入真品。而三官都禁遣周鲂等，出丹简罪簿以诘之曰：夫欲学道慕仙，上隶真人，玄心栖邈，恭诚高灵者，当得世功相及，祸恶不构，阴德流根，仁心上逮，乃可步真索仙，度名青府耳。由此言之，未及许远游者，其可不知寡过自修耶。奉法行持，求仙学道，所当悔惩已住之愆犯，积累方来之功勤。故《玄纲论》曰：过惟改而不复为，功惟立而不中倦。是谓日新其德，自天佑之。傥口行祈谢之科，心乏省愆之念，首之前而作之后，饰之外而败之中，然复苦己劳形，瞻星礼月，持斋奉戒，焚香诵经，亦为徒设矣。有大言眩世，射云罪之不积，恶之不为，岂须忏谢，断弃教科，此只矫激太过。从容中道，无过不及，所宜悔至於心，知咎必省，依经奉教，按格行科，削罪目於三官五帝之司，上生名於十极九霄之境。立功不怠，举形仙飞。国有分焉，亦无自阻，有志者多成事也。
　　谢过
　　每岁除秋分一日外，常以三元八节，本命生辰，甲子庚申，及诸良日，入靖室，或宫观山泽，静洁去处。焚香，专志省咎思愆。先於坛侧端默而坐，深念生世以来所行所作，无非愆犯，不善云多，战兢自艾，恨不剖心沥胆，誓毋复为。今兹惭愧，措身无地。方振衣而起，整肃形神，登坛启告。无坛处立香案，展坛布行。用入户诵咒，上香，如法祈谢之仪。早以东为始，夜以北为始。分五方忏念，本合置立科仪，发炉循格，至三上香后，方行礼，方如自然朝仪。但此等事以密为尚，兼独行朝修，不宜繁琐。故今止编四方谢罪之文，损益随事之宜尔。
　　先祝香
　　道香德香无为香，无为清净自然香，妙洞真香，灵宝慧香，超三界香，王境真香。满琼楼玉京，遍周天法界。以今焚香，供养虚无大道三境天尊，昊天上帝，紫微北极大帝，紫微天皇大帝，后土皇地祇，三十二天帝君，万天上帝，上清十一曜星君，中天北斗七元星君，天地水三官帝君，北极四圣元帅真君，灵宝五师真君，四方二十八宿星君，三界五帝大魔王，十方无极飞天神王，北阴酆都大帝，东霞扶桑大帝，五岳五天圣帝，洞天福地，名山靖治，主录仙真圣众，三洞四辅法箓中灵官将吏，三界官属，一切威灵。仗此香云，普伸供养，玉华散景，九炁凝烟，香云密雾，径冲诸天。侍香金童，传言玉女，上闻帝前。令臣关启，咸得如言。具法位臣某，以今良日，斋洁洗心，祈真告道。先伸上祝皇朝社稷，宗庙先灵，驾景九霄，垂休万叶。
　　今上皇帝基图永久，祚业昌隆，圣寿等於乾坤，德教均於造化，万方向善，百谷咸次丰，有识有知，悉悟至真之道，无边无极，共跻荣乐之乡，大教兴行，正法无数。敢伸凡愿，上冒宸严，臣下情无任战兢，惶惧激切，屏营之至，谨启以闻。
　　唱方
　　臣某志心皈命，东南西北四维上下十方灵宝天尊，三十二天上帝，周天二十八宿星君，天真上圣，五岳真君，山川河海，洞天福地，一切神仙诸灵官。
　　次向北方，三拜长跪
　　昼以东方为始，夜以北方为始
　　具位臣姓某，志心皈身皈神皈命，北方东北方无极太上灵宝天尊，北方八天帝君，北方高真上圣，斗牛女虚危室壁七宿星君，北岳恒山黑帝真君，北方洞天福地，山川河海，一切真灵，北乡神仙诸灵官。臣闻大道垂慈，启悔愆之路。高真设化，开谢罪之科。若非请命以祈恩，岂获释愆而逭谴。伏念臣愚庸贱品，蠢陋凡资，幸浃真风，叨逢道运，久膺法箓，冒玷簪裳。不能勉强以立功，乃复因循而造罪。莫知检束、罔谨操修。所虑万祖亿曾，昔亡往逝，暨臣千生累劫，宿世先因。爰至今身谋用之问，举室亲姻之众，造诸元恶，成彼深愆，无量无边，难名难述，结在天曹地司之内，着於日月星辰之宫，永劫不原，终天无解，惧其报至，恐及祸萌。以令皈命首陈，尽祈湔洗。伏愿天垂恩宥，道启慈怜，万圣流祥，众真锡庆。赦臣九玄七祖，以及兹身，万劫千生，至于今日滔天重罪，盖世深愆，消灭恶根，削除罪籍。庶使臣早成正道，获际真师，身世安荣，法徒在俗言眷宁泰。更祈祖宗神识，师友魂灵，已逝亲姻，先亡眷属，长居快乐，永遂逍遥。六道三涂，四生万类，俱蒙拯度，悉被陶成。臣无任惭悔，祷祈激切之至谨言。
　　次向东方
　　具位臣某，志心皈身皈神皈命，东方东南方无极太上灵宝天尊，东方八天帝君，东方高真上圣，角亢氏房心尾箕七宿星君，东岳泰山青帝真君，东方洞天地，山川河海，一切真灵，东乡神诸灵官。臣闻关云同前。
　　次向南方
　　具位臣某，志心皈身皈神饭命，南方西南方无极太上灵宝天尊，南方八天帝君，高真上圣，井鬼柳星张翼轸七宿星君，南岳衡山赤帝真君，南方洞天地，山川河海，一切真灵，南乡神仙诸灵官。臣闻同前。
　　次向西方
　　具位臣某，志心皈身皈神皈命，西方西北方无极太上灵宝天尊，西方八天帝君，高真上圣，奎娄胃昴毕觜参七宿星君，西岳华山白帝真君，西方洞天福地，山川何海，一切真灵，西乡神仙诸灵官。臣闻同前。
　　次向中央
　　具位臣某，志心饭身皈神皈命，上方下方无极太上灵宝天尊，三景九霄大罗无极三十六天帝君，五老上帝，天曹主宰，无鞅高真，罗酆阴境十地真灵，三十六土皇君，中央嵩山黄帝真君，中央洞天福地，山川河海，一切真灵，上乡下乡神仙诸灵官。臣闻同前。
　　次归位对席
　　志心稽首，礼太上无极大道。
　　志心稽首，礼三十六部尊经。
　　志心稽首，礼玄中大法师。
　　次启白
　　臣某谨重诚，上启无极大道上帝高真，三界威灵，十方众圣。以今忏愆谢过，入靖修真，获遂陈请，仰祈大宥。伏愿阴曹削罪，仙府书名，道遇至人，学无魔试。臣敢不益坚善念，深悟前非，愿契道真，永依冲荫，十方共庆，九祖蒙休。为上因缘，念十方灵宝天尊，无量不可思议功德。
　　次出户如常式
　　灵宝自然朝，先启圣，次礼十方，次忏悔三礼，次回向念善，今五方谢过，即灵宝自然朝之余意，止，以五方者，贵其简而易行。不举玉音梵唱，贵其精默感格。奉道修真之士，不问法箓高下，悉可按行，久久行之，内加痛省，则罪减福生，成真得道。
　　三元八节朝真谢过科
　　先搯上帝诀，念入户咒，地户丁立，望天门闭炁，默念咒。
　　朝入户
　　法师向地户，右叩齿三通，密咒，老子存思图曰：存见四明功曹一人，通真使者一人，传言玉女二人，侍靖玉女二人。
　　咒曰
　　四明功曹，通真使者。传言玉童，侍靖素女。为臣通达，道室正神。上元生炁，降入臣身。
　　咒毕，入户，先左足入。
　　夜入户
　　入户同前。老子存思图曰：存见四上功曹一人，龙虎使者二人，侍靖素女一人，开明童子一人，上玄少女一人。
　　咒曰
　　四上功曹，龙虎使者，正一生炁，侍靖素女。夜有启请，愿得开明。童子上玄少女，与臣俱入黄房之里，通达所启，皆使上闻。
　　三礼执炉启圣毕宣科
　　臣伏闻一炁开机，握化机於渺邈。三天启范，张玄范於洪蒙。五千四百科文，下敷尘世。三十二天梵炁，上总玄纲。思祸福之无门，察盈虚之有数。流传法箓，开度天人。道出鹤鸣，正一演修真之化。功标龙汉，混元垂出世之文。大道难名，纯诚可格，以今吉日，清堂朝真谢过。伏愿金童敷席，玉女典香，上闻妙有之庭，径御虚无之境。箫箫凤吹，龙神敷碧落之歌。渺渺鸾骖，羽骑森丹旗之卫。七舆八辔，泛灏炁以浮空。三界十方，烛灵晖而荡秽。伏念某玄关下士，赤券初阶受秽，生形禀愚赋性。背违科教，稔积愆非。谨按仙科，式陈秘范。伏愿玉京帝主，金阙师尊，普降厖恩，遐施霈泽。开厥自新之路，处其可赦之科，旷荡沉愆。廓清纷累，降以太元之炁，合成灵宝之躯。炼骨续筋，留形住世，恩归祖弥，克获飞升。惠及冤亲，咸蒙和释。千愆万过，一念消除。八难七伤，四时解散。修功有渐，进道无魔。一炁资扶，百灵挟佑。愿遂登真之契，常陪仙侣之游。与道合真，形神俱妙。谨稽首再拜。
　　次长跪忏悔
　　臣志心皈身皈神皈命，三清化主，十方灵宝天尊，无量度人经中圣众。念臣爰从往劫，以至今生，三业六根，五情七欲，宿殃往业，定录玄科，阳过阴愆，名
　　书黑簿。以今忏悔，愿悉消除。伏愿洪灵洞照，丹阙垂慈，锡命行尸，流恩朽骨，胞原解结，七祖飞升，心境无尘，障魔消散，皈依大道，涤荡沉愆，祸咸灭於无边，功普加於一切。得道之后，升入无形，与道合真。
　　次发十大愿咒曰
　　三清玉帝，三素元君。太上高灵，仙都大神。今日吉庆，所愿开陈。上愿飞霄，长生神仙。中愿天地，合景飞云。下愿五岳，与身长存。四愿七祖，解罹怨愆。五愿帝君，斩伐胞原。六愿世世，智慧开明。七愿魈鬼，斩馘六天。八愿开彻，通幽达灵。九愿一会，莫不如言。十愿飞仙，上朝三元。
　　次回向
　　稽首灵宝洞玄主，无量度人真道师。道包天地无得名，法贯阴阳不思议。
　　随缘应化救群品，超越三界及十方。巍巍无上功德山，归心念念无休息。今日所佩秘法，上消於天灾劫运，下度於兆庶人民。回尸起死以完形，救病除殃而辅正。功圆行满，早吞金液之丹。心了神灵，进受玉皇之诏。为上良因，念十方灵宝天尊。
　　朝出户
　　出地户毕，回身面坛，叩齿三通，存玉女一人。
　　咒曰
　　出阴入阳，万神开通。关启事毕，请闭黄房。侍靖玉女，明备神宫。
　　咒毕，出户，先右足出。
　　夜出户
　　出地户毕，回身面坛，叩齿三通，存少女一人。
　　咒曰
　　玄上太阴，八窗开明。向有所启，少女通灵。事毕复位，万神潜宁。
　　每日入靖烧香朝礼仪
　　先两手玉清诀，握固，存神，叩齿，丁立面天师，而诵咒曰：
　　天书敷罗，下颁太微。元化生神，灵烟九回。八景六周，皇运所持。左宾青方，右启帝妃。南昌丈人，灌炼辟非。舞轩赤明，开发真机。今日大庆，万道同皈。合并正炁，保天无衰。普告三界，驿龙风驰。
　　祝香启圣
　　切念臣早厕玄关，夙依黄老，受大道之庥荫，寓真馆而止栖。惭无十善之因，以赞六道之惠。自披玄褐，几易岁华，未能感激於神明，动则轻违於戒律。初勤后怠，有始无终。奉法或邪，行仁不正，烧香失节，存叩违科。虑三彭暗奏於愆辜，六府明书於罪目。特倾丹款，仰扣虚无。祈罪恶以原除，冀愆辜而释散。名全上善，命合长生。玄功积累於三千，丹药早逢於九转。黄箓白简，消死魂而上生名。金阙玉京，有升进而无退降。仙曹纪善，鬼录除殃。八景金书，得炼炁修真之术。五文玉篆，获长生久视之功。法属安宁，馆舍光显。金木水火之厄，永不惊伤。青黄白黑之灾，俱希荡散。更冀是非两遣，衣食自然，魔障不生，忧患不至。上报君师父母之恩，下济幽涂沉滞之苦。驱邪辅正，兴教立功，百灵皈依，万神振伏，形神俱妙，与道合真。
　　灵宝无量度人上经大法卷之二十七竟
　　灵宝无量度人上经大法卷之二十八
　　玄宪仙格品
　　上品
　　玄师曰：功过罪福大则增减年寿，小则促延龄算。有三品九等，皆泰玄都省天禁，兆宜遵奉。
　　上等上格，除增三纪。
　　上等中格，除增二纪。
　　上等下格，除增一纪。
　　中等上格，除增十年。
　　中等中格，除增九年。
　　中等下格，除增七年。
　　下等上格，除增半纪。
　　下等中格，除增五年。
　　下等下格，除增三年。
　　上等上格，减益二百四十算。
　　上等中格，减益一百二十算。
　　上等下格，减益一百算。
　　中等上格，减益九十算。
　　中等中格，减益五十算。
　　中等下格，减益四十算。
　　下等上格，减益三十算。
　　下等中格，减益二十算。
　　下等下格，减益一十算。
　　玄师曰：凡小善小恶，更有减益十算已下，至一算者。太极玄能真人曰：能造上品上等之功，不可冒上品上等之罪。小善须令一日一注，小恶须是一日一消。积小善成大功，消小恶成大善。上等之功虽造，上品之罪不原。学士诵之，则享丘山之福，慢之则获万劫之厄。
　　中品
　　玄师曰：男仙高曰天尊，女仙高曰元君。形神未获俱妙，尚有肉质尸骸，不许封称。有功尘世，大功三年，中功七年，下功九年，一迁。无功者并七百日一升。初日校职阴曹，次入水官山川主者，次地官靖庐福地主者，次洞天主者，次十洲三岛仙官，渐进入於天官。凡行功於世，立十德大功行化之士，内外功全，迎神校职之所，太阴炼尸，年限足日，合形仙飞。如功德内外不备，分神治事，建邸於天地水之阴曹也。入此玄阶清品，须参斗受书，落割死名，上生南曹。功德发於改正，升入仙阶，年跟比校，亦许迁於仙品。妄有冒越，三官纠劾。可不慎守。犯之退品除年，罚功堕事。
　　三天执笔伏魔持法使者初受法进入仙位。
　　太上执法弟子仙士真士，仙官真官。
　　已上八发改正。
　　太上玉陛执法仙士太上玉陛执法真士。
　　太上玉陛执法仙官太上玉陛执法真官。
　　太上玉坛执法仙官太上玉坛执法真官。
　　已上十发改正。
　　南宫少微执法真官南宫太微执法真官。
　　南宫元微执法真官南宫妙微执法真官。
　　南宫灵微执法真官。
　　已上十五发改正。洞玄，洞渊，洞微，洞神，洞灵，太极，太清，紫微，大有。
</div>
    <div class="pagination">
<a href="灵宝无量度人上经大法_page25.html">上一页</a><span>...</span><a href="灵宝无量度人上经大法_page21.html">21</a><a href="灵宝无量度人上经大法_page22.html">22</a><a href="灵宝无量度人上经大法_page23.html">23</a><a href="灵宝无量度人上经大法_page24.html">24</a><a href="灵宝无量度人上经大法_page25.html">25</a><span class="current-page">26</span><a href="灵宝无量度人上经大法_page27.html">27</a><a href="灵宝无量度人上经大法_page28.html">28</a><a href="灵宝无量度人上经大法_page29.html">29</a><a href="灵宝无量度人上经大法_page30.html">30</a><a href="灵宝无量度人上经大法_page31.html">31</a><span>...</span><a href="灵宝无量度人上经大法_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
