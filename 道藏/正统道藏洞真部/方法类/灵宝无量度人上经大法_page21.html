<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 21 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 21 页/共 71 页</h1>
    <div class="content">　　蒙翳天中第一、第二、第三、第四四字，书龙山九折之柯，长楼之上，主帝君游观俯仰之仪。其第五、第六二字，书北斗玄台，主生死命籍。其第七、第八二字，书南斗长生宫中，主死魂度入南宫，制受炼之神，更生之名也。
　　天真皇人曰：凡修飞仙之道，以八节之日，朱书上四字，向王服之，二十四年帝君下降，上真诸房。又以五月五日，朱书第五、第六二字，向北服之，北斗削落死籍，度名生宫。又以七月七日，朱书第七、第八二字，向南服之，南斗校取魂，而炼度生宫，体入自然福堂，受禄天厨也。
　　南方三炁丹天八会书音
　　赤明和阳天
　　和阳天中第一、第二、第三、第四四字，书洞阳之馆，主诸真人及得道者，受炼之人，给其羽仪，而登真之名也。
　　天真皇人曰：凡修飞仙之道，以五月五日，朱书上四字，向本命服之，五年则身躬澄正，内外光明，却秽致真，神明交通。又以七月七日，朱书第五、第八四字，向太岁服之，五内结仙，顶有圆象，万神侍卫，羽仪自然，但登真人，游宴太清也。
　　玄明恭华天
　　恭华天中第一至第四四字，书玉京山玄台之上，主天元开运变化之灵。其下四字，并书南极上元宫中，主生死功过，算命簿禄，合八字，皆方一丈，焕明恭华天中。
　　天真皇人曰：凡修飞仙之道，以立春日朱书上四字，向东服之，八年万神见形，变化八方，随运生死，亿劫长存。又以本命之日，朱书下四字，向太岁服之，百日三官削死簿，南宫书生录，九幽开九祖之魂，朱陵迎更生之形，万劫皆在七宝林中。
　　耀明宗飘天
　　宗飘天中第一至第四四字，书天西南龙泽之山，黄房之室，主开朗日月，飞天真人因录其功。其第五、第六二字，书日月上馆，主三光分度，盈缩之数。其第七、第八二字，书天中心玄门之上，主四方 无极世界分度之期。合八字，皆方一丈，焕明宗飘天中。
　　天真皇人曰：凡修飞仙之道，以本命之日，朱书上四字，向南服之，身得过度阳九之灾，驱除之中。又以月上下弦之日，朱书第五、第六二字，向日月服之，生死皆离时冥，恒处光明，万秽所不能伤。又以太岁之日，朱书第七、第八二字，向太岁服之，生死得周旋 无色世界，不拘五苦之难，逍遥忻乐之中。
　　竺落皇茄天
　　皇茄天中第一、第二二字，并书紫微上宫，主天门开明之期，度□人之名。其第三、第四二字，书北帝寒灵之窗，主万魔之精。其第五、第六二字，书三便之门，主制云中歌谣之鬼。其第七、第八二字，书南北二斗之门，主生死善恶功过之名。合八字，皆方一丈，焕明皇笳天中。
　　天真皇人曰：凡修飞仙之道，以春分之日，朱书上二字，向东服之，生死皆得度入朱陵，受号为仙人。又以立冬之日，朱书第三第四二字，向东北服之，百日万鬼朝见，敢有干试，学道自正，神真自降。又以八节之日，朱书第五、第六二字，向天门服之，则咏诵朗彻，上闻九天，万魔降伏，道备成仙。又以五月五日、七月七日，朱书第七、第八二字，向王服之，百日北帝削死籍，南斗书仙名，生死皆得飞天真人。
　　虚明堂耀天
　　堂耀天中第一至第四四字，书玉京九阳之台，主飞天真人朝礼之典，其下四字，书浮洞阳上绾，主诸学人受度之品。其八字并方一丈，焕明堂耀天中。
　　天真皇人曰：凡修飞仙之道，当以八节之日，朱书上四字，向王服之，生死皆得上朝玄都之宫，受飞天灌五云之华，而成飞天真人也。又以五月五日、七月七日，朱书上四字，向南服之，则魂神受炼，炁自澄正，八景备守，共举人身，上升玄都之上，骞林之中也。
　　观明端靖天
　　端静天中第一字，书天关之上，主四时之炁。其第二、第三、第四三字，书北斗玄关之上，主众真朝宴之仪。其第五、第六二字，书金阙北壁，主制天魔。其第七、第八二字，书三便之门，主学者应度之人。合八字方一丈，八角焕明，於端静天中。
　　天真皇人曰：凡修飞仙之道，当以八节之日，朱书上一字，向王服之，百日万灾不能伤，毒疠不能干，与四时休和，洞明自然。又以八节之日，朱书第二至第四字，向王服之，百日万神朝身。又以立冬之日，朱书第五第六二字，向东北服之，万魔降伏，鬼精束形。又以七月七日，朱书第七第八二字，向本命服之，南上书仙名於玉簿，出幽魂於地下，身入法轮之门，游宴开明之户。
　　玄明恭庆天
　　恭庆天中第一字，书紫微之宫北壁之上，主领万神事。其第二字，书南华宫，主致神龙王仪典。其第三至第六四字，书三便之门，主生死图录，总仙度品格。其第七、第八二字，书南极宫中，主炁炼度典仪。合八字方一丈，八角，焕明恭庆天中。
　　天真皇人曰：凡修飞仙之道，当以正旦一日，朱书上一字，向东服之，则万神侍卫，威制十方。又以立春日，朱书第二字，向东服之，八年神龙为使。又以五月五日、七月七日，朱书第三、第四至第六四字，向南服之，百日北帝削死籍，三界度仙品。又以夏至日，书第七、第八二字，向王服之，百日面有玉光五内结仙。
　　太焕极瑶天
　　极瑶天中第一至第四四字，书玉京七宝台上，主诸真人游行仪典。其下四字，书紫微宫中，主死得道人。八字八角，焕明极瑶天中。
　　天真皇人曰：凡修飞仙之道，当以八节日，朱书上四字，向王服之，修斋行道，万神侍卫，诵咏朗彻，众真下降。又以本命之日，朱书下四字，向太岁服之，三官削罪地简，紫微书名仙录，玄都紫微宫中。
　　灵宝无量度人上经大法卷之十七竟
　　灵宝无量度人上经大法卷之十八
　　佩服内音品下
　　西方七炁素天八会书音
　　元载孔升天
　　孔升天中上四字，并书南极玄窗之上，主诸得道人受炼品目。其第五、第六二字，书南极洞阳之馆，主得道人受炼游仙品目。其第七、第八二字，书南上北窗上，主制万魔干试之炁。合八字，皆方一丈，八角，焕明，孔升天中。
　　天真皇人曰：凡修飞仙之道，当以五月五日、七月七日，朱书上四字，向南服之，身体生津，内外光明，万神镇宫。又以本命之日，朱书第五、第六二字，向本命服之，三官削罪录，南宫度仙名。又以立春之日，朱书第七、第八二字，向北服之，万魔降伏，鬼精灭爽，神真总归，身飞太清。
　　太安皇崖天
　　皇崖天中上二字，书金阙之南，主天地开辟之运。其第三、第四二字，书大罗之上通真之房，主诸尘秽之炁，总得度之名。其第五以下四字，并书南宫福堂之上，主飞天得道人高下品秩。合八字，方一丈，八角，焕明，皇崖天中。
　　天真皇人曰：凡修飞仙之道，当以太岁之日，朱书上二字，向东服之，生死皆得，随运往来，光明不绝。又以八节之日，朱书第三、第四二字，向王服之，万秽清荡，神炁澄正，名书朱宫，仙官来迎。又以七月七日，朱书下四字，向南服之，太极度仙品，九灵记桥堂，生死皆受自然之厨，欢乐七宝林中。
　　显定极风天
　　极风天中上二字，书月宫之阴，主天王游宴之仪，制月光之散辉。其第三、第四二字，书玄都紫房，主天地劫会之期。下四字并书玉京玄台，主生死录籍，善恶功过。合八字，皆方一丈，八角，焕明於极风天中。
　　天真皇人曰：凡修飞仙之道，当以生月三日，朱书上二字，向月服之，三百日面有金容，身有光明。又以八节日，朱书其下二字，向西北服之，皆得过大小劫会，天地之灾。又以太岁之日，朱书其下四字，向本命服之，百日三官除地简，南宫记仙名，二十四年，当以三色之云，迎子上升景星之庭。逍遥太元之中，位为景霄真人。
　　始皇孝芒天
　　孝芒天中上四字，并题南上朱阙，主生死开度，解善恶缘对，赤简之录。其下四字，并书日之上馆，主得度之人，受炼之容，披九幽之户，入更生之门。合八字，皆方一丈，八角垂芒，焕明，孝芒天中。
　　天真皇人曰：凡修飞仙之道，当以本命之日，朱书上四字，向本命服之，百日九幽削宿简，南宫记仙名，生死灭度，世生福堂。又以月十五日正中，朱书其下四字，向日服之，三年日童下降，面有日光，灭度则得受炼而更生，大运满则得驾乘飞景之舆，游三界之上，太寂之庭，七祖同福，世世生仙。
　　太皇翁重浮容天
　　翁重天中上二字，题玄都九层长楼，主召天中之魔。其第三、第四二字，题三便之门，主制天中魔王谣歌之音。其下四字，题北虚上馆，主治万鬼之牢。合八字皆方一丈，八角垂芒，焕明翁重天中。
　　天真皇人曰：凡修飞仙之道，当以斋日行道求仙，朱书上二字，向北服之，则万试不干，真灵即降。又以入山请乞，及诵经之日，朱书其第三、第四二字，向东北服之，则咏诵朗彻，上天遥唱，心神澄正，七年成仙。以恶梦反为百鬼所害，朱书第五至第八四字，向东北服之，百鬼束形，三官摄妖，精邪自灭，神真降身，轮转运足，克成上仙。
　　无思江由天
　　江由天中上四字，题九天玉阙之上，主四时之炁，阴阳之数。其下四字，则书明真之台，主灭度之录，领更生之人。合八字皆方一丈，八角垂芒，焕明江由天中。
　　天真皇人曰：凡修飞仙之道，当以八节之日，朱书上四字，向王服之，则与四时之炁，混同自然，经灾不灭，履害不伤。又以本命之日，朱书下四字，向本命服之，则九幽削死录於地简，上生名於南宫，七祖同福，长入欢乐之堂。
　　上堞阮乐天
　　阮乐天中上二字，书紫微台北轩之上，主得道者之品格。其第三至第五三字，书南阳之台，主校幽夜之录，开度更生之魂，上升朱陵之绾，衣食自然之福堂。其下三字，书大罗之上始阳之台，主上品之人得度大千之界，升入元景之堂。合八字皆方一丈，八角，焕明阮乐天中。
　　天真皇人曰：凡修飞仙之道，当以正旦一日，朱书上二字，向东服之，百日东华记名，上仙之品。又以七月七日子时，朱书其下三字，向北服之，九幽削长夜之录，南宫记更生之名，九祖皆得去离五苦，上升玄中福禄之堂。又以八节之日，朱书其下三字，向王服之，灭度皆得上升大罗之天，逍遥七宝林中。
　　无极昙誓天
　　昙誓天中上六字，并书东华宫青林之树，主天中空生自然之音。其下二字，书玄都玉台之上，主诸真人服御五云之精，日月之光。合八字皆方一丈，八角垂芒，焕明昙誓天中。
　　天真皇人曰：凡修飞仙之道，当以登斋行道之日，朱书上六字，向王服之，则声参太极，炁入神霄，上帝遥唱，计日成仙。又以鸡鸣，朱书其下二字，服之而咽云芽，百日面有光精，五府充溢，举形炼仙，九祖出幽夜，更生人中，功满克得，驾乘三素之軿，游宴紫微之宫也。
　　北方五炁玄天八会书音
　　皓庭霄度天
　　霄度天中上二字，并书玄都长楼之上，主天地开闭，明自然之真。其第三至第六四字，并书神楼之上，主天地劫会之交，度得道人，炼以太和之炁，使得入自然之真也。其下二字，书天门之扇，主得度之人，上诣天门，受炼而还也，合八字皆方一丈，八角垂芒，焕明霄度天中。
　　天真皇人曰：凡修飞仙之道，当以正旦未，书上二字，面东服之，则随运轮转，不失本形，又以正旦，朱书下四字，向东服之，灭度即得受炼，太和之炁，而入自然之真。又以九月九日，朱书下二字，面西北服之，以身灭度，则与九祖同升九天之门，受炼而更生也。
　　渊通元洞天
　　元洞天中上二字，书扶桑司灵之馆。其次二字，书东井华林之堂。并主洪水四出盈缩之度。其下四字，并书太极宫中，主大水出时，司命校录，度学仙之人，合八字皆方一丈，八角垂芒，焕明元洞天中。
　　天真皇人曰：凡修飞仙之道，当以冬至后甲子日，朱书上四字，向北服之，二十四年，则能水行，河伯同迎，万灵侍卫，天灾不伤也。又以朱书下四字，佩身，则名参帝录，生死为仙，大水时，朱书，向北服之，则鸟母迎以凤，东上登须弥之山，逍遥游观洪波之津也。
　　翰宠妙成天
　　妙成天中上二字，书月之上馆，主明天地之阴阳，通长夜之光。其第三、第四二字，书三便之门，主生死之籍，度得道之人。其第五至第八四字，书紫微云宫，主生死得度之人，羽服飞行之仪。合八字方一丈，八角垂芒，焕明妙成天中。
　　天真皇人曰：凡修飞仙之道，当以月生三日，朱书上二字，向月再拜而吞之，七年身内发月光，照见五内。又以八节日，朱书第三、第四二字，向王服之，皆得度大会之灾，身为帝王之民，五帝保举，位为仙王。又以八节日，朱书其下四字，向王服之，生死皆得上诣朱陵受仙，衣羽服而游诸天也。
　　秀乐禁上天
　　禁上天中上二字，书玉台之上，主空洞自然之书。其第三、第四二字，书三便之门，主生死图籍，试得道之人。其下四字，书紫微长楼，主总监诸天炁，主得道之人，升仙之名。合八字皆方一丈，八角垂芒，焕明禁上天中。
　　天真皇人曰：凡修飞仙之道，当以平旦，朱书上二字，向王服之，身与四时节侯相应，诵咏灵音，上参神霄。又以七月七日中时，朱书第三、第四二字，向本命服之，百日北帝削死录，南宫上仙籍，魔王保举，生死得道。又以八节日，朱书其下四字，向王服之，八年七祖皆得上升朱陵之宫，身与诸天同友，交游上清也。
　　无上常融天
　　常融天中上四字，书紫微上宫通阳之馆，主得道之人功德轻重之品。其下四字，书天地元玄斗之中，主炼度得道人身，以迁自然之堂。合八字皆方一丈，四角，焕明常融天中。
　　天真皇人曰：凡修飞仙之道，当以七月七日，朱书上四字，向王服之，百日三界书其功，言上朱陵之府，七年位为真人。又以正旦，朱书其下四字，东向服之，生死皆自然光明，去离九幽之根，升入无极福堂。
　　玉隆腾胜天
　　腾胜天中上四字，书玉清云宫，主众圣上朝之仪典，主云霞而聚云也。其下四字，书紫阳上馆，主自然音和空洞之章。合八字方一丈，四角，焕明腾胜天中。
　　天真皇人曰：凡修飞仙之道，当以八节之日平旦、正中、日入三时，朱书上四字，向王服之，百日万神朝已，二十四年则致碧霞之辇，上升七宝云宫。又以八节之日正中，朱书其下四字，向王服之，八年则能自然知诸天之音，洞达玄虚，与真合同。
　　龙变梵度天
　　梵度天中上二字，书紫虚太微之馆，主度得仙之人。其下六字，并书南阳上宫紫台之轩，主得道功勋轻重之叙。合八字皆方一丈，四角，焕明梵度天中。
　　天真皇人曰：凡修飞仙之道，当以正旦，朱书第一、第二字，向王服之，八年朱宫书名，飞天伺功。又以七月七日，朱书下六字，向南服之，二十四年自然识其先身。宿命因缘之根，生死并得上升玉清之天，欢乐之宫。
　　太极平育贾奕天
　　贾奕夫中上四字，书玉清上宫太极阳台，主虚无自然生真之号。其下四字，书北阙玄牡之户，主六梵之炁，炼度得道之人。合八字皆方一丈，四角，焕明贾奕天中。
　　天真皇人曰：凡修飞仙之道，当以正旦，朱书上四字，向东服之，九年坐知自然空中之事，太极书名於仙录之品。又以立冬之日，书下四字，向北服之，百日六府受真，体生光明，二十四年，生死皆得进大罗之上，逍遥之林也。
　　随四时之节佩服内音诀
　　天真皇人曰：凡修飞仙之道，及灭度之法，尸亿解化，轮转生死，随运逍遥，无拘太阴。当朱书诸天玉字，无量内音，白素佩身，随文服御，心不受秽，五内情和，六府恬寂，空泊无为。八年洞达诸天，坐见十方，神真交降，体生玉光，驰骋龙驾，白日登晨，玉童章上道，四万劫一行。修行之法，当依上朱书。春正月、二月、三月，当以朱书文，向王，叩齿九通。咒曰：
　　飞天大梵，维罗八方。九炁清天，总为神王。五合八会，流焕太空。上关龙汉，神仙之宗。下拔长夜，九幽之房。拔度苦魂，朽骨生光。身变毛羽，五色衣裳。苍龙碧辇，飞步空行。今日上告，青天始阳。万硕谐和，与炁齐同。升入无形，永保无穷。
　　毕，服文，仰咽八炁，止。夏四月、五月、六月，朱书文，向王，叩齿八通，咒曰：
　　天书敷罗，梵行赤明。上开八通，五合通灵。大运启期，洞阳炼精。玉文焕朗，三景自明。下度生死，一切受形。今日良吉，大圣临庭。九夜开牖，幽房朗清。三恶休息，我道自成。五帝保度，上登华京。七宝林中，长享劫龄。
　　毕；服文，仰咽八炁，止。秋七月、八月、九月，朱书文，向王。叩齿七通。咒曰：
　　飞玄八会，结炁成真。六十四字，总灵天根。开度生死，朽骨还人。幽魂披散，受炁上玄。今日时庆，万愿开陈。众真交会，我愿我仙。景与道合，我愿我神。得乘素云，上升帝宸。七宝欢乐，交友真人。
　　毕，服文，仰咽八炁，止。冬十月、十一月、十二月，朱书文，向王，叩齿五通。咒曰：
　　玉字开冥，流焕上门。八炁结真，梵行景云。神王启光，三象洞分。五色徘徊，照我灵魂。今日值合，仰希帝君。开宥出书，授我真文。玉泽交灌，五府生真。毛羽变化，驾景乘宸。出幽入无，仙度自然。七祖同归，欢乐上元。
　　毕，服文，仰咽八炁，止。
　　天真皇人曰：此祝说之辞，皆四会之炁，八和之音，自然之章。行之者上天遥唱，三界设礼，万神束带，侍卫灵文，随节服御，祝说咽諿，百日诸天记录，地官削简。八年神真自降，体生玉光，洞达幽虚，坐睹自然，死户更生，反胎还人，轮转不灭，生死得仙。道尊法妙，四万劫一行。轻泄漏慢，身负河源风刀，万劫终不得仙。明真旧格，宜秘之焉。
　　灵宝无量度人上经大法卷之十八竟
　　灵宝无量度人上经大法卷之十九
　　五方云芽品
　　元始赤书五篇真文，生於太虚之中。天地未光，开辟未明，潜结元根，三景成立，五炁生焉，五色分彩，焕照五方。置以五帝，导以阴阳，轮转九天之纽，运明五星之光，植五岳以安镇，育五府以养神。是以至真之人，常依阳光之始明，上道元始之正炁下，引玉泉以流芳，致元精於太极，招五帝於灵童。营溉之者不衰，存守之者无穷，回万劫而更始，保五芽於颜容，实灵宝之妙诀，快万圣之宗崇。
　　元始赤书服食青芽导引九炁青天玉诀
　　修养青芽，导引东方九炁青天之法。常以立春之日鸡鸣，入室，东向九拜，平坐，叩齿九通，思束方安宝华林青灵始老君，姓阎，讳开明，字灵威仰。形长九寸，头着青精玉冠，衣九炁青羽飞衣，驾乘苍龙之舆，建颖旗，从甲乙胡老之君九十万人，从九炁青天中下来降室内。须臾化生青炁，郁郁如云之杳烟，贯覆己形，从己口中入，直下肝府。又思木星焕明东方，光照我身，皆令分明。竟便开目，仰祝曰：
　　九炁青天，元始上精。皇老尊神，衣服羽青。役御天宫，焕明岁星。散辉流芳，淘溉我形。上餐朝霞，服引木精。固养青芽，保镇朽零。肝府充溢，玉芝自生。回年亿劫，色返童婴。五炁混合，天地长并。
　　毕，引青炁九咽，止。便服东方赤书玉文一十二字。
　　右十二字，则九炁青天之名，导引青帝九炁，服食青芽。皆朱书白纸上，存思讫而顿服之。则九炁不招而自降，青帝应声而见形，五芽坚固於东岳，肝府玉芝而自生，灵童齐真文於寝侧，青腰来辅翼而使令，九年积感变化，立成神仙，度世万劫不倾。常以鸡鸣阳光始分，东向，叩齿九通，摩两手令热，以掌拭面目九过。仰祝曰：
</div>
    <div class="pagination">
<a href="灵宝无量度人上经大法_page20.html">上一页</a><span>...</span><a href="灵宝无量度人上经大法_page16.html">16</a><a href="灵宝无量度人上经大法_page17.html">17</a><a href="灵宝无量度人上经大法_page18.html">18</a><a href="灵宝无量度人上经大法_page19.html">19</a><a href="灵宝无量度人上经大法_page20.html">20</a><span class="current-page">21</span><a href="灵宝无量度人上经大法_page22.html">22</a><a href="灵宝无量度人上经大法_page23.html">23</a><a href="灵宝无量度人上经大法_page24.html">24</a><a href="灵宝无量度人上经大法_page25.html">25</a><a href="灵宝无量度人上经大法_page26.html">26</a><span>...</span><a href="灵宝无量度人上经大法_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
