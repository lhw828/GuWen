<!DOCTYPE html>
<html>
<head>
    <meta charset="UTF-8">
    <title>无上玄元三天玉堂大法 - 第 6 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上玄元三天玉堂大法 - 第 6 页/共 20 页</h1>
    <div class="content">　　先存七斗在天，罡星前指，步斗入斗，口吸炁入腹，觉温暖。然后下笔，吐罡炁，随笔书符。
　　三元丁甲报应符
　　凡书此符，步斗迎罡，存天罡在所绯纸，对日研朱，把罡诀，一炁书之。发符时，用金钱甲马，焚末前。
　　七煞符
　　此符大有威力，制伏凶邪，伐恶破庙，神通报应，不可尽述。步斗，把斗诀，炁纸墨书，迎罡喷火发之，焚于中庭。此符乃经三天校正，宣付宗坛，效应非常。
　　师曰：七煞符，世传虽有之，但符檄不明，多用不应。今自教主兴阐，大教流行，凡北极符章系玉坛者，今请命颁降于此。散形玄妙，聚形威勇。
　　斗罡符
　　符简易神妙，无装点作用。为丸可以服熏，佩者罡火亘天，鬼神不敢近。用斗诀，北炁。
　　请符敕咒
　　乘魁逆罡，烈火龙光。上天下地，馘灭不祥。敢有拒逆，化作飞烟。入地万丈，随符行，万劫不原。谨召符中天将并并随符住，干犯符命，霹雳粉碎。火令火令，上帝敕行。流火万里，鬼无逃形。急急如律令。
　　元上玄元三天玉堂大法卷之八竟
　　无上玄元三天玉堂大法
　　经名：无上玄元三天玉堂大法。宋路时中编。三十卷。底本出处：《正统道藏》洞真部方法类。
　　元上玄元三天玉堂大法卷之九
　　幽狱追摄品第十一
　　师曰：凡有经劫山魈，历年水怪，天魔外道，血食神祇，木下五通，刑亡恶鬼，结集群党，依托古祠，擅帝称王，辄称太尉，邀求造庙，迎拽社火，或奸淫妇女，占据楼台，滴血飞砖，见形放火，中人恶病，急取生魂，如此怪状，痛害非常，诸法不能治者，吾大教中，有九泉幽狱之法治之。凡立狱之法，不可轻易，先当受状，次为给符驱治者，及行文檄告示之。彼若畏法遁去，许其改过自新，却不必拯治也，但欲人道安宁而已。若妖神强横，抵拒正法，不畏符箓者，当行此法治之。
　　师曰：立狱之法，先奏闻上帝及北极斗府圣师等处，差天兵吏下临某处，建立幽狱，收捉鬼贼。至夜，择净室一间，用石灰布列狱宂，遂标列晓示文榜符篆，先分项□ 发将吏追摄鬼贼，及拘里域监城隍以下神司，并用中刑符禁锢，限一时收捉鬼贼。次诵收鬼咒，巡行狱中。每一狱置一灯，明日早起，法师焚香，行持如前。仍看踪迹，更须发符催捉。未尽邪党，至夜行持，又复如前。至此，每遇夜间，或闻考掠之声，宜加畏敬。如一二日后综迹未见，及是天魔外道挟妖作孽，须更启奏帝师催促，将吏自然见矣。七日之后，然后罢狱。其间妖鬼果不可恕，至灭形者，又当别建太玄煞鬼坛。
　　建九泉狱式
　　师曰：九泉者，北都罗酆幽泉，恶狱也。事系天庭，不可轻行。故酆都为天下鬼神之府，专检制魔妖之权行，今宣威莫大於此。凡狱有九，一曰酆泉号令之狱。二曰重泉斩馘之狱。三曰黄泉追鬼之狱。四曰寒泉毒害之狱。五曰阴泉寒夜之狱。六曰幽泉煞伐之狱。七曰下泉长夜之狱。八曰苦泉屠戮之狱。九曰凕泉考焚之狱。凡九狱，各有所主，第一狱主摄天魔。第二狱主摄不职典祠。第三狱主摄山魁精魅。第四狱主摄江湖水怪。第五狱主摄血食邪神。第六狱主摄山林木客。第七狱主摄古墓伏尸。第八狱主摄师巫、逆鬼。第九狱主摄刑亡横死。凡狱前列斗灯，径阔一尺二寸，牵罡二尺四寸。前列九狱，每狱前悬追鬼符，内悬重刑符。狱门悬一竹竿，长三尺，挂追鬼榜，总门挂塞鬼路符。逐日三时上香行持，向晓看迹，即知是何鬼也。轻则禁锁，重则三涂重役，太重者灭迹除形。如法：
　　塞鬼符
　　符名塞鬼路符，能制伏百邪，摄镇万魔，平居镇宅，万邪不干。并北帝诀书之。
　　狱式
　　第一符
　　第二中刑符
　　第三下刑符
　　用符三道，北帝诀书之。以一悬狱中，以一追鬼。平时亦可镇宅，鬼神不敢正视，视之者自束缚锁矣。
　　太玄煞鬼坛
　　师曰：凡建太玄煞鬼坛者，上天枢刑也，制伏飞天走地一切魔神妖怪，诚灭山林庙社威显狞神。此非真犯，吾教法者，不可轻行。建坛之法，合用浮沙画坛三级，上阔一丈，中阔二丈，下阔三丈，或屋隘以意裁用之。上级列帝师四圣。中级於天门外列诸将，天门前列杀鬼将吏，四围布神符。四角皆立门，自乾位为始，一曰辟尸荡非之炁，天将降召之门。二曰凕涬虚澄之炁。三曰正一驱邪之门。四日始青阳明之炁。五日绝鬼断妖之炁，混仙入圣之门。六曰赤明洞阳之炁。七曰长生镇静之炁，生灵出入之门。八曰刚正严明之炁。天门置香案，召降天将。地户不通往来，鬼路常闭，惟人门通行路。下级周匝布列兵马，早晚焚符。明法一二日而罢，其鬼自灭，或闻号泣之声，或有斩血于坛，皆其验也。此法，非大段强邪群魔、有形之怪，诸法难治者，方可行此。
　　坛式
　　师曰：五行成器之鬼，山川附丽之神，不假人魂，物自成性，置造之物，日时苟灵，则随时有怪，故能出入变化，假托形影害人害世，有甚於鬼之为祟，故太上独立此法治之。凡建煞鬼坛，每日以符焚鬼门上，日凡三次，皆诵天蓬咒噀之，三日之内，大有报应。此乃北极亲临事体，甚重，初非小小符法之比，非是极妖大魔，切不可建此坛，恐重贻谴罚，谨谨戒之。
　　北帝诛山石精魅符
　　此符制山精、石精、千年碑碣、石佛、石人、石兽、石龟、石龙之怪。黑纸黑书，付见怪人，焚于怪处。或精怪见作人形，通交妇女，诱引男女者，即以此符，伺其来而焚之。
　　北帝诛木精符
　　此符制树精、木客、千年松柄鬼、皂荚树神、木像、木兽、枯木、空树依附为灵。用梓栢简，朱书此符，钉之，其树即槁死。或见作形相害民，即以黄纸书符，焚之，必然轰煞，为怪矣。
　　北帝课五金怪魅符
　　此符治金银铜铁之怪，应千年铜佛铜像铸造之日，适逢时日凶邪，则真灵不降，妖孽附之。以铁券朱书此符，密埋神像之下，则鬼灵遁散，不复为怪，不以其像遇毁矣。
　　北帝诛水怪符
　　此符治一切水怪，应江、海、湖、湫、潭元、溪源、井洞之中，多有蛟蜃、蛇蟒，兼有孽龙，其状不一，皆能兴风作浪，损人舟船，坏人性命。又或托形现相，交通妇女、生人者，并以此符焚之，其怪自殒绝矣。用铁札投水中，黄纸书符，焚之。
　　北帝治猿猱魈怪符
　　此符制一切猿猱、猕猴、狐狸、野犴等魈，及描犬伏尸、牛马全骸等怪，通谓之魈。其怪不一，凡患者有此怪，诸治不能者，法用青纸朱书，佩带，镇贴，焚燎，其怪自死。
　　北帝诛血食强邪符
　　此符治一切血食邪庙、先贤古人祠宇假名占祭之神，及楼台、园圃、废宅、空堂之中，强邪恶鬼结萃党伍，或久占名胜，夺人居止，或急取生魂，或通淫妇女，入梦歌宴，或降附妖言，希求造庙，或求妖祭，作过不一。当以梓木朱书此符，钉之。次以一道付被祟之家，钉中堂，则妖自息矣。此六符主治不同，行用则一。凡书符时，存己为天蓬。发用时，亦然。凡除给符付人户及钉镇外，凡每日三时，煞鬼坛上逐一烧之，诵天蓬咒。若欲斩鬼，将符就鬼门上剪作二片，其怪自死。有大报应，或空中号泣，或坛上有血，皆其验也。
　　无上玄元三天玉堂大法卷之九竟
　　无上玄元三天玉堂大法
　　经名：无上玄元三天玉堂大法。宋路时中编。三十卷。底本出处：《正统道藏》洞真部方法类。
　　无上玄元三天玉堂大法卷之十
　　驱祓禬禳品第十二
　　师曰：逐荡厉恶，之谓襘。去除凶邪，之谓祓。断妖绝注，之谓襘。弭患消灾，之谓禳。此四者，名虽不同，用之济世，其利一也。夫人生天地间，凡囿五行之内，鲜有不随五行而生克也。於是有祸福焉，故成败兴废，莫能预知。苟无禳襘之秘，岂能保终吉也。於是此品，特详于法。
　　制伏土公社鬼法
　　师曰：自三才既判，五行区分，生克之中，吉凶生矣。凡而动作，悔吝由之，是日土公之鬼，常作灾危。凡人家起造合宇，掘凿池沼，迁山封冢，一隅四向，神明司之。苟乖其常，立生灾咎。故太上有法，制伏立镇，使之各安其方，无复害人生灾也。治法并同，今列于后。
　　镇动土保全安镇符
　　右符，告下某，甲子行年，太岁已下干系等神，仰遵承太上符命，应某人家动土兴工，惊动神煞，限符到时，请还镇其方，各安其位，免殃消祸，永降吉祥。一如告命。
　　辟土炁符
　　符专制土公，断绝百二十殃注之事。凡书符，变神为天师，灌罡炁，吹笔书之。黄纸朱书，贴之中庭。
　　师曰：伏连之法，先用净室列斗象，祭伏连神众，然后以符令其家佩带。
　　太上断伏连符
　　此符断雌雄煞，用绛囊盛符佩带。
　　禁丧吊伏连符
　　黄纸封角，朱书，告焚太岁方位，即吉昌。
　　右符，告下太岁已下凶神恶煞、雌雄注煞、丧门吊客等神，承此符命，各退本位，毋令煞注侵害生灵，准此起运，急去无停。一如告命。
　　禁冢讼符
　　东方断注
　　南方炼尸
　　西方逐殃
　　北方却祸
　　中央绝尸
　　青玄太玄女青断注符，告下束方一九署灵官，开度某人，安镇身形，营卫一抚恤，无令地官驱迫。一如女青告命。
　　师曰：冢讼，则子孙家道不兴，患难数见，宜用此法，以超脱其先亡，庶可福及子孙，永无殃注之患矣。
　　师曰：细石长二尺四寸，阔一尺二寸，刻书五符，埋冢中，约近冢三十步，深三尺，方三尺。每下符时，诵《灵书》中篇，禹步至坎，埋之。
　　此法可以超凌阴尸，可以福延后嗣，庆及家门，永无冢讼、殃注之患矣。
　　解咒诅法
　　师曰：凡犯咒诅，则令人魂神颠倒，精魄飞扬，外病厌厌，以至殒灭，良可悯也。或有私雠者，於神堂邪庙，行其妖毒，殃延后嗣，令有法以禳之。
　　东方青帝解咒诅符
　　南方赤帝解咒诅符
　　西方白帝解咒诅符
　　北方黑帝解咒诅符
　　中央黄帝解咒诅符
　　五方告文总式
　　一右用黄纸朱书，祭醮而后吉。
　　右符，告下东方咒诅神司，解除某人家咒诅，冤誓牵连宗枝，或自诬咒，自犯其殃，准今符命，速去他方。一如告命。
　　禳诞育嗣续法
　　师曰：凡后嗣续难得，或久年不孕，或孕而不育，育而不长，长而不慧，皆由先世风水暗犯关煞，断绝生炁。当醮祭六甲直符，请颁符命，孕育元炁，生长灵根，则子孙昌炽矣。
　　孕育佩符
　　此符主妇人绝产不孕。宜建六甲道场，望本命方书符，佩之，百二十日有验。
　　保胎符
　　符用黄纸，朱书，令孕妇佩带，即吉。
　　治产镇房符
　　符用黄纸，朱书三道，悬贴房帐床卧之地，即得无产育之难。已上诸符，并把斗诀，迎罡炁旺方书之，其应如响。
　　无上玄元三天玉堂大法卷之十竟
　　无上玄元三天玉堂大法
　　经名：无上玄元三天玉堂大法。宋路时中编。三十卷。底本出处：《正统道藏》洞真部方法类。
　　无上玄元三天玉堂大法卷之十一
　　延生度厄品第十三
　　师曰：叹夫末学之夫，失心於尘劳之境，市朝之士，埋头於利禄之场，欲贪生，而无计延生，欲逃厄，而无方度厄，是以分以数定，患因有形。凡有灾危，宜资禳谢。然法门至众，道法多门，功有浅深，效有迟速，惟我玉堂下教正一垂科，开禳灾谢过之门，示保命延生之秘，使斯民不罹夭横，各保修龄，实度世之津梁，为人天之依怙，其功岂小补哉。
　　师曰：凡有男女深灾重厄，身染沉痾，困苦床枕，或遭官讼，连岁家宅不宁，宜清心醮告北斗，依按古法结坛，以净席四领，四周铺之。须是深院静舍，人迹不杂之地，密运精神，诚心孚感。当於北壁铺展真像，前面敷坛，中心置七元灯，周回铺醮。
　　须择三元、八节、本命生辰、北斗降日、五腊二社、庚申甲子，但不犯帝酷日，方能昭格。告斗之法，先须隔日具奏，及申擎陀二仙，先乞下降检察坛所。至夜深，行事如仪，不可心驰事夺，必有嘉应矣。
　　合用物
　　并不可缺一，惟镇坛信，随人丰俭，有无不妨，故此不具。
　　席四领。烛九炬。麻油二斤。时果九分。降真一斤。沉香三两。乳香半两。匀香一两。脑子半两。茅香一斤。砂朱一两。银朱一两。黄纸二＋张。淡豉二合，涴。油饼九十个。人参半两。茯苓半两。糯米、黍米、粟米、小麦、赤豆各一合。算子四十九茎。笔九枝。黄道绢二丈四尺。表纸二十幅。
　　师曰：法师戌亥时诣祭所，席下铺用白茅，科案去席一丈。
</div>
    <div class="pagination">
<a href="无上玄元三天玉堂大法_page5.html">上一页</a><a href="无上玄元三天玉堂大法.html">1</a><a href="无上玄元三天玉堂大法_page2.html">2</a><a href="无上玄元三天玉堂大法_page3.html">3</a><a href="无上玄元三天玉堂大法_page4.html">4</a><a href="无上玄元三天玉堂大法_page5.html">5</a><span class="current-page">6</span><a href="无上玄元三天玉堂大法_page7.html">7</a><a href="无上玄元三天玉堂大法_page8.html">8</a><a href="无上玄元三天玉堂大法_page9.html">9</a><a href="无上玄元三天玉堂大法_page10.html">10</a><a href="无上玄元三天玉堂大法_page11.html">11</a><span>...</span><a href="无上玄元三天玉堂大法_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
