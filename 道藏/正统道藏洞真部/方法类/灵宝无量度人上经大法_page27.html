<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 27 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 27 页/共 71 页</h1>
    <div class="content">　　天曹执法仙监。
　　已上有仙监七阶。
　　天曹执法仙卿。
　　已上二十发改正。
　　太极执法仙卿。太极执法真卿。
　　洞神执法仙卿。洞神执法真卿。
　　太清执法仙卿。太清执法真卿。
　　上清执法仙卿。上清执法真卿。
　　玉清执法仙卿。玉清执法真卿。
　　已上三十发改正。
　　太极执法真宰。太初执法真宰。
　　太元执法真宰。赤明执法真宰。
　　元明执法真宰。太虚执法真宰。
　　耀明执法真宰。竺落执法真宰。
　　虚明执法真宰。观明执法真宰。
　　玄师曰：此法十位，比诸天丞相之列，并五十发改正。一升四十发改正，入已上十位仙宰。自此已下，入色界太焕、元载、太安、显定、始皇、孝芒、翁重、无思、阮乐、无极、皓庭、元洞执法仙宰，执法上仙，执法真宰。并六十发改正，入仙宰。七十发改正，入上仙。八十发改正，入真宰。已上入无色界天，太文、太素、元上、太释、梵度、平育、执法仙宰，执法上仙，执法真宰，太清执法真宰，上清执法真宰，玉清执法真宰。
　　玄师曰：此位并九十发改正，入仙宰。一百发改正，入上仙。百二十发改正，入真宰。渐入真人之位。并上帝特封，兼诸天诸地诸水仙职，亦是特封。次进入天机内省，天机都省，太玄都省之任。每发改正，奏申天省，比魔勘会。非魔司校灵魔，实功制魔司举勋魔。三官五帝保奏，诸天列言，方升品秩，退降亦同。非洞彻百神，神通天司，莫详其奥，别有天真仙格，神朝金阙日付之。
　　在赐衣建邸，朝元参斗洞视，按局大定七经，功足方悉上玄至理
　　下品
　　玄宪仙格，上品上格，弒乱悖逆，背叛征谋。
　　《玄都律》曰：弒父与君，毒害师长，乱於天地五常，道德纪纲，殴悖君师父母，怒毁违背师尊父母，弃正入邪，皈诚妖巫，淫乱骨肉，六亲通同，阴谋杀害，并削名仙籍，罚功堕事。上负九祖，下及七玄，中及一身，永受风刀之考，万劫不原。后生禽兽之身，非人之报。永无仙冀，除寿一纪。
　　玄宪仙格，上品中格，轻泄漏慢，毁恶败夺。
　　《玄都律》曰：轻忽君师父母，三宝尊像灵文，不依年限，妄泄三宝，三洞禁经秘典，法条符图，漏泄天地五行谶讳，未然神真天机密讳祸福，不恭敬君师父母。典禁灵文，毁坏三宝尊像，君师父母常住一切之物，殴骂谋害杀戮道德五功六亲之人，败毁教业，生不信心，面奉背毁，改其节志，夺劫奸巧，攻取三宝圣典，君师父母七德之人，物色衣具，并削名仙格，罚功堕事。负累九祖七玄，中及一身，死入长夜，三涂苦报，永於千劫不原。后生虫癞，非人不相之形，除寿二纪。
　　玄宪仙格，上品下格，杀害淫盗。
　　《玄都律》曰：杀伤一切物命，害陷一切生灵，淫色无度，夫妇不以礼交，偷盗一切万物，并削退仙品，罚功堕事。负於祖考子孙，中及一身，死沉地狱，三赦不原。见世招聋盲喑颠不痊之相，折寿一纪。
　　玄宪仙格，中品上格，破斋犯戒，贪欲嫉妬憎。
　　《玄都律》曰：啖食五辛三厌，饮酒过度，故嗜六畜禽虫之肉，破斋私情，茹餐荤秽，入斋喜怒，赏罚不节，巧伪贪求，无厌所欲，氛氲无足，姤於胜己，憎其不及，嫉害善人，拟愿况恶，恨心怀，力不胜彼，常操恶心。并退落仙品三等，罚功堕事九年，除寿六年，退斋一年补过，善功一百二十赎罪。
　　玄宪仙格，中品中格，狡佞苟妄，恶声华绮，秽污咒骂。
　　《玄都律》曰：狡心百曲，嫌疑多端，苟欲施为成败，奉上忽下，佞於一时，妄伪百端，语行不实，怒声冲吼，自尊自大，背正信邪，不明真假，喜曲憎直，细察求奇，评论一切，是非真假，行住坐卧，务於华绮，性志不能返於朴素，秽污清浄，五荤触染，淫语交集，清晨咒骂，誓怨天地风雨五行鬼神，行诸厌祝。并退落仙阶二品，罚功堕事五年，除算二百四十，退斋三百日补过，善功九十赎罪。
　　玄宪仙格，中品下格，窃诈欺昧，意欲诸恶。
　　《玄都律》曰：暗中窃物，负欠不还，因借不偿，因便取匿，拾遗巧智，因公为私，诈言诈文，取浮取实，以伪作真，幻妄鼓惑，骄於天人，欺心欺神，暗中恣为，罔昧三光，天地善人，心思意想，欲为诸恶。并退落仙阶一品，罚功堕事三年，除算一百二十，退斋百日补过，善功五十赎罪。
　　玄宪仙格，下品上格。
　　《玄都律》曰：贱毁五谷，抛弃恩仁，负盟负誓，剪污丝帛，不信不义，不仁不慈，无推让之心，无拯救之念，无的实之约，无和睦之情。并退仙格三品，罚功堕事一年，退斋七十日补过，善功三十赎罪。
　　玄宪仙格，下品中格。
　　《玄都律》曰：轻贱孤贫老幼，不济山林寒栖道士，不修破坏，未成功德，不助善人，困病衣食，毁山林冢墓自安，以势逼胁，危人不救，斫伐生旺草木，将有作无，昧心罔人，占卜天地星辰祥异，侵近王侯势力，以智网罗生物，奉上有乖，抚下有阙，香华自用，崇奉不专。并退仙格二品，罚功堕事半载，退斋五十日补过，善功二十赎罪。
　　玄宪仙格，下品下格。
　　《玄都律》曰：妄言天司真灵之言，假自已德行，希求恩福，恐吓世俗，漏言行道，取於人知，移改签缄印章符书，窥人私事，启封击锁，纪录小过，踏践案摖，细微众生，考骂卑贱，醉酒叫呼，寒饿佣使，许愿不偿，毒害败毁五行之物，横入是非，饮食务精，鞭考六畜，笼系禽虫，香火不洁，拜礼草创，於醮祭不洁，章檄不谨，敬尊失礼，科章失仪。并退落仙阶一品。罚功堕事九十日，退斋一月补过，善功一十赎罪。
　　诸天音讳品
　　三十二天正音
　　皇曾天帝，开玄摄明。玉完天帝，保玄道灵。何童天帝，冥生久真。平育天帝，飘翰默然。文举天帝，开生舒。越衡天帝，镜元翘。蒙翳天帝，阿难洋明。摩夷天帝，延虚明。和阳天帝，治安保仙。恭华天帝，飞音洞灵。宗飘天帝，郁贞英。皇笳天帝，难玄明。堂曜天帝，弥纶玄明。端靖天帝，朗观曜明。恭庆天帝，威清道玄。极瑶天帝，洞真永观。孔升天帝，开光竟真。皇崖天帝，晖英阿魂。极风天帝，回翘威。孝芒天帝，君华大权。浮容天帝，惠威光。江由天帝，朗法元。阮乐天帝，郁元真。昙誓天帝，飞天虚英。霄度天帝，元清明。元洞天帝，法权道先。妙成天帝，灵勋惠元。禁上天帝，阳威曜清。常融天帝，摄玄灵
　　贞。腾胜天帝，空微道明。梵度天帝，掬灵妙光。贾奕天帝，永玄久生。
　　此诸天帝玉讳，皆以赤晶之碧字刻之，秘於上清帝宫。乃诸天帝正音，不传下世。其经中之讳，乃隐名也，皆空洞自然灵章。九和十合，变化上清，无量之奥，深不可详。诵之万遍，白日登真。所谓我有洞章，万遍成仙，盖此言也。
　　三十二天隐音
　　皇曾天帝，讳觉观。玉完天帝，讳揽觉。何童天帝，讳大觉。平育天帝，讳育王。文举天帝，讳梵云。摩夷天帝，讳玉真。越衡天帝，讳无上。蒙翳天帝，讳吁育。和阳天帝，讳焕明。恭华天帝，讳世元。宗飘天帝，讳格觉。皇笳天帝，讳韶。堂曜天帝，讳云上。端靖天帝，讳浄生。恭庆天帝，讳镜。极瑶天帝，讳廓奕。孔升天帝，讳猷。皇崖天帝，讳宛。极风天帝，讳流。孝芒天帝，讳易邈。浮容天帝，讳阿褴。江由天帝，讳阿丘。阮乐天帝，讳无量。昙誓天帝，讳昙。霄度天帝，讳育。元洞天帝，讳上。妙成天帝，讳陁。禁上天帝，讳隗。腾胜天帝，讳浮黎。梵度天帝，讳精上。常融天帝，讳极。贾奕天帝，讳恶奕。
　　五老天君内讳
　　青帝天君，讳阎开，字灵威仰。赤帝天君，讳洞浮极炎，字赤熛弩。黄帝天君，讳通班元氏，字含枢纽。白帝天君，讳上金昌开，字耀魄宝。黑帝天君，讳黑节灵会，字亿侯局。度生真人，讳扶义常。
　　五方五帝内讳
　　青帝讳常精明，白帝讳混辱收，赤帝讳炎洞丹，黑帝讳玄明萌，黄帝讳麻忠顺。
　　此五帝乃经中言，青帝护魂主肝，在天主飞仙，在地镇五岳，主顿鬼神，在人主五脏，领五神。肝魂肺魄心炁肾血，脾主中宫，主於肌肉。是以人法地，地法天，天法道，道法自然。开灭度之门，教学仙元始关告为玄元之范，治玉京玄都之中，与经云齐到帝前是也。
　　大罗天相玉清公，讳廓奕。上无真人，讳昙颐。南宫度命君，讳吁育。
　　九华真人，讳落空。玉帝，讳廓奕。
　　上清天帝君，又曰紫晨天帝君，讳玉真，字陀与。乃无色之境，梵行之天，大梵之炁，流行混成之图，自成九色光映，不假三景上耀。故经云：无色之境梵行天帝玉真，盖言此也。而出神景玉秀为道元，标以龙汉，而来至赤明。
　　摩诃者，诸天呼元始天尊之隐号。玄中太皇，讳易邈。九华真人，讳九灵。月中夫人，字绿罗。高上神霄玉清王，讳韶。南斗君，内讳绿。北斗君，内讳邅。南上更生之神，讳飞生。南上好生君，内讳猷。四极上真人，隐号景皇。景霄真人，隐讳蔚。太上道君，内号宛首。更生真人，内讳扶。太阴都后九灵之母，内号坤母。天帝司命君，内讳玄。统领飞天十方神王好成神王，讳育生。天帝上相丈人，亦号九天上真，讳育。主日真人，讳吁。主月真人，讳员。九天大帅，内名那育。四极真人官，内名宛薮涤色。度灵大仙师，讳栢空。斗中四真人，讳阿陀龙罗。始青天帝，讳浮黎。监生大神更生真人，讳扶羲。
　　百灵隐名品
　　五岳帝君
　　中央后土，姓冥，讳董。南岳君，姓荣，名当。西岳君，姓崇，名歪。北岳君，姓晨，名。中岳君，姓恽，名。东岳君，姓岁，名。
　　五天大魔王
　　青天魔王，姓赋，讳齿成巴。赤天魔王，姓佛，讳由莆势。白天魔王，姓赤，讳张布。黑天魔王，姓徐，讳直事。黄天魔王，姓天行，讳波。
　　五帝大魔王
　　青帝大魔王，姓迫落，讳万刑。赤帝大魔王，姓赭，讳上栢。白帝大魔王，姓邓，讳吁。黑帝大魔王，姓枭，讳公孙。黄帝大魔王，姓宛躬，讳产生。
　　六神
　　长生大君，讳吁青。无英公子，讳玄亥叔。白元尊神，讳洞阳君。帝皇太一，讳重冥空。司命尊神，讳理明初。命门大神，讳回亥，字道康。
　　太一在脑，主众神也。司命主心，纳生元也。无英在肝，制三魂也。白元在肺，拘七魄也。桃康在脐，保精根也。长生大君，随处变生，为精血周流之主。
　　三界魔王
　　欲界魔王，讳郁默。色界魔王，讳摩罗。无色界魔王，讳韶。三界飞天大魔王，讳大丑。玄都大神，讳阿那。太和玉女，名鲜。斗中灵童，讳郁馥。玄和玉女，名道容。南宫主火炼池灵童，讳婆泥。仞利天魔王，讳咎通。日中灵童，讳少都。天中羽林监神，名邈。天中侍宸，讳空。大梵神婴，名观音。火轮童子，名无和。玉清掌火狱天官，讳稼。玉清斩邪大神，讳那。玉清飞天神王，讳忽。玉清万化玉女，讳诃。玉清考察上吏，讳流都。上都神女，名曲丽。天机上相丈人，讳育。清精玉光大神，名飞洒。斗中二大神，讳阿陀龙、罗生胚。变胎大神，名阿褴。
　　三天阿那大神，讳育菩首。
　　灵宝无量度人上经大法卷之二十八竟
　　灵宝无量度人上经大法卷之二十九
　　上玄所治品
　　玉清境元始天尊，位在三十五天之上，九圣之境，大有玉清宫，属清微天。
　　上清境太上道君，位在三十四天之上，九真之境，上清紫微宫，属禹余天。
　　太清境太上老君，位在三十三天之上，九仙之境，太清太极宫，属大赤天。
　　昊天玉皇上帝，位在三十二天之上，三界之上境，太微玉清宫，属无上天。
　　学士但知三十二天之上，有大罗三天。孰知大罗，又有三十六天。无色无影，无形无名，虚无自然之天。玉清十二天，上清十二天，太清十二天，共三十六天。之下有四种民，谓之梵天，次无色界四天，色界十八天，欲界六天，共二十八天。统炁系於二十八宿，名曰星界。紫微天皇大帝统御众星，列宿斡旋，诸天在勾陈内宫，亦太清上帝之应化所，是北极紫微大帝统御诸天大神，位在中斗大魁之中。天真大神，无鞅数众，上制群魔，下镇北酆。
　　三十二天宫府
　　皇曾天紫极宫，又曰下夷宫游年紫府。
　　玉完天紫房宫，又曰腾天宫穷阳府。
　　何童天九晨宫，又曰成离宫进康府。
　　平育天元景宫，又曰台阳宫延生府。
　　文举天广寒宫，又曰班晃宫乘初府。
　　七曜天太阴宫，又曰幽阙宫天笃府。
　　越衡天太玄宫，又曰璇玑宫无极府。
　　蒙翳天玄都宫，又曰离合宫始生府。
　　和阳天长明宫，又曰开阳宫阴阳府。
　　恭华天东华宫，又曰丹阳宫黄录府。
　　宗飘天昊元宫，又曰天衡宫泰元府。
　　皇笳天青玄宫，又曰都神宫华盖府。
　　堂曜天重华宫，又曰天灶宫天华府。
　　端靖天光华宫，又曰胞命宫人光府。
　　恭庆天开合宫，又曰云雾宫顺阳府。
　　极瑶天帝康宫，又曰离命宫陵阳府。
　　孔升天延命宫，又曰上夷宫华阳府。
　　皇崖天开明宫，又曰命门宫黄乾府。
　　极风天大赫宫，又曰榑桑宫长命府。
　　孝芒天太丹宫，又曰中夷宫司徒府。
　　翁重天华盖宫，又曰灵门宫仙都府。
　　江由天明堂官，又曰巨阙宫玿瑶府。
　　阮乐天云连宫，又曰玉户宫元真府。
　　昙誓天中元宫，又曰紫极宫成行府。
　　霄度天琼瑶宫，又曰天井宫通天府。
</div>
    <div class="pagination">
<a href="灵宝无量度人上经大法_page26.html">上一页</a><span>...</span><a href="灵宝无量度人上经大法_page22.html">22</a><a href="灵宝无量度人上经大法_page23.html">23</a><a href="灵宝无量度人上经大法_page24.html">24</a><a href="灵宝无量度人上经大法_page25.html">25</a><a href="灵宝无量度人上经大法_page26.html">26</a><span class="current-page">27</span><a href="灵宝无量度人上经大法_page28.html">28</a><a href="灵宝无量度人上经大法_page29.html">29</a><a href="灵宝无量度人上经大法_page30.html">30</a><a href="灵宝无量度人上经大法_page31.html">31</a><a href="灵宝无量度人上经大法_page32.html">32</a><span>...</span><a href="灵宝无量度人上经大法_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
