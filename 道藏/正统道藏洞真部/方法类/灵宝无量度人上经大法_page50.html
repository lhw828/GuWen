<!DOCTYPE html>
<html>
<head>
    <meta charset="UTF-8">
    <title>灵宝无量度人上经大法 - 第 50 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上经大法 - 第 50 页/共 71 页</h1>
    <div class="content">　　追母丧子存符
　　追母存子丧符
　　追子母俱亡符
　　追未产子母俱亡符
　　救诸符咒曰
　　玉清降宝箓，升度产亡魂。拔出长夜符，超上化生门。解除累劫罪，削去积愆身。乘符往朱府，受炼变成人。急急如玉清上帝律令。
　　师曰：诸产死者，皆有宿世冤家，故来相害。乃至今生一一还报，寂寂於冥夜之中，口号口号於幽冥之下，苦痛堪伤，难求解脱，浑身血污臭秽触天，何以解释。阴府中有一狱，在北阴大海之底，其名血湖狱，如此等魂皆在其中。有一神主者，号曰血湖大神，在於无极水底，水流其上，臭秽侵天。今人法师皆不以所属，但以神虎部属追之，何以得至，神若见之，亦须触污，不可近。但关血湖大神，请差神吏同神虎，押至坛下，仍须申请斗下天医君，与全形貌，次可追摄临坛。行道之士，详而行之。
　　追犯王法死亡魂符
　　师曰：凡人愚痴，不知有王法之存，乱用其心，杀人害物。或斗打斗争，一为宿对，二为冤缠。虽一时之忿怒，岂知丧於一身，魂守法场，魄等为对，今生还之，后世依然，两两相缠，无有休息。如此之类，何以解释。虽白简之升济，而罪根难逃。用此灵符，宜与解释。符用黄纸，朱书，长五寸，阔二寸。
　　玉清诀
　　劫劫相呼，准今符命。超度南都，形貌全骸，快乐无余。急急如玉清上帝律令。
　　追诸被庙食摄丧横亡幽魂符
　　师曰：凡人於世，或为神庙追取诸夭亡，皆未尽天年而丧命，生记无方，魂归何所，飘沉冥路，无解脱期。用此灵符，与之升济。用黄纸五寸，阔二寸，朱书，玉清诀。
　　救符咒曰
　　灵宝符命，急降庙廷。搜寻横丧，来诣家灵。庙神藏匿，束送酆城。检以律令，减其之形。放出幽魂，魄炼朱陵。魂神受炼，受化更生。急急如玉清上帝律令。
　　追诸被虎狼蛇虺毒虫所害亡魂符
　　师曰：凡人命逢恶死，而遇毒物虎狼禽兽，伤其正命，亦是前生宿债愆缠，至於今日，亦有天数。，盖自横亡既丧之后，幽幽山林之中，寂寂荒郊之内，无门升济，何以超升。用此符命，与之超度。用黄纸长五寸，阔二寸，朱书，玉帝诀。
　　敕符咒曰
　　玉清有命，开度幽阴。虎狼丧魄，来诣家庭。宿冤罢对，积债消轻。准令符命，升度朱陵。急急如玉清上帝律令。
　　追因水火丧身亡魂符
　　师曰：凡人诸因大水命殁波涛，或值火焚魂归九夜，无所济度，魂魄何堪，水涨於肠，火焚其身，痛切声号，呻吟可愍，用此与之升度。黄纸长五寸，朱书，玉清诀。
　　敕符咒曰
　　灵宝真符，下拔冥途。水火焚溺，魂魄昭苏。形神罢苦，浄魂还故。准今符命，速离幽途。炼质朱府，上生南都。急急如玉清上帝律令。
　　追诸为官在仕路身亡之魂符
　　师曰：诸承天命，逐禄远方，染患身亡，望家乡之杳，清魂何倚，仕业难施，仗此真符，与之升度，用黄纸长七寸，阔二寸一分，朱书。
　　敕符咒曰
　　玉清宝录，玉篆灵章。超度宦子，拔出地厢。狱户罢对，关锁开张。魂魄受炼，升度太阳。急急如玉清上帝律令。
　　追诸军斗亡之魂符
　　师曰：诸因出塞为国赤忠，对敌而欢立大功，屯边而欲成王事，两相攻击，震鼓喧天，鬼怕神愁，死尸遍野，魂爽何倚，滞魄何归。用此真符，与之升度。玉清诀。
　　敕符咒曰
　　太白运行，太一运兵。下临分野，昭破诸军。对敌身殁，魂魄幽拘。真符降下，罢对削威。和为善友，身度太微。急急如玉清上帝律令。
　　追诸冻饿流离散家亡魂符
　　师曰：诸时逢饥馑之年，冻饿街坊，流离骨肉，死归夜府，哀救无门，啾啾郊野，寂寂重泉望子孙，无祭祀之勤，骨肉分飞何所，故太上开救苦之心，伏灵符而济度。用黄纸长五寸，阔二寸，朱书，玉清诀。
　　敕符咒曰
　　玉清真符，颁降三途。冻饿滞魄，散荡诸魂。赐之灵篆，超出冥途。各生饱暖，骨肉昭苏。炼质朱府，升上南都。急急如玉清上帝律令。
　　诸符都咒曰
　　符命迫摄，神虎准行。冤仇执对，和释来临。□ 明承天命，不得留停。长夜开泰，悉睹光明。符命到处，急急现形。急急如太极真王律令现形勑。
　　解邪妖拘执冤结真符
　　右准符命，拔度六道四生孤魄滞魄等众，解除邪妖拘执之对。或庙宇邪神故取，或家亲旧怨致侵，或因咒诅为神鬼所拘，或方少艾而为精邪鬼摄，或强为夫人妻妾，或驱为仆吏鬼兵，生算未穷，死簿不录。承兹符命，解释冤仇。时刻升迁，一如告命。
　　解三世冤债真符
　　右准符命，拔度六道四生孤魂滞魄等众，解除三世冤债之对。或因财因色，或为富为贫，闺门之内，嫉妬忿争，交游之间，奸欺侵刻，至今三世，尚对九泉。承兹符命，解释冤仇。时刻升迁，一如告命。
　　右法出紫书及浄明。
　　凤炁龙文品
　　流金浮玉凤炁龙文之谱
　　敕符咒曰
　　灵宝真符，颁降幽冥。犯法滞识，报对寒庭。衔冤负债，解释无门。准今符命，释对超生。同为善友，炼质朱陵。急急如玉清上帝律令。
　　解狱死真符
　　右准符命，拔度六道四生孤魂滞魄等众，解除狱死之对。或犯罪而本无大恶，或证佐而事实为轻，或在狱以疫气而身亡，或狱吏受私情而陷死，或为冤对于今未休。承兹符命，解释冤仇。时刻升迁，一如告命。
　　追盗贼被害身亡幽魂符
　　师曰：凡有盗贼，起自贫穷。或穿窬而为刃亡，或劫贼返为所害，贪求小利，而失天年，既入冥曹，哀苦无路。虽因宿世，亦是前缘。以此真符，宣与解释。玉清诀。
　　救符咒曰
　　灵符告下，徧告冥途。穿窬夜魄，被害之徒。冤冤相报，劫劫相呼。宿冤罢对，积尤消轻。魂魄受炼，升度朱陵。急急如玉清上帝律令。
　　灵宝无量度人上经大法卷之五十三竟
　　灵宝无量度人上经大法卷之五十四
　　普度符诰品
　　虚皇上帝金箓白简，敕制九幽，赦拔五苦。吞火食炭，变为甘露。镬汤炉炭，化作清波。金锤化莲，铁杖匪杵，三涂冥官，朝礼拜舞，苦魂飞升，上朝帝府。宸湛者，乃三境上帝宸惠覃泽，说金箓度命宝经，破九幽三涂酆都五苦之难，敕制鬼官，咸遵教敕。使火山熄焰，水池静波，黑簿俱焚，永无考掠，超度亡魂，上生南宫。自古以来，遵之者万福如山，谤之者幽沉无数。始勤终怠，谴恶不轻。皈命执持，寿禄维新，尘世传习，多致讹谬。今乃证订，略无差误，庶几明白，咸可遵用。
　　玄师曰：三天有无上明真玉匮金箓玉简救苦真符，玉策云：东极青宫九龙金箓救苦真符。乃元始之威章，上帝之曲恩，实翳救沉沦之法药，开悟愚暗之急如敕命，飞步太虚。
　　右度横死苦爽咒。
　　帝真混合，炼神溉胞。左右奉令，司马洞谣。九夜沉魂，恶根化消。紫户定录，神府升霄。开度长夜，阴贯阳标。三张总御，合庆幽寥。六炁咸遵，明范演招。司命司录，司功司杀。总御三灵，明示都府。中理五炁，混合百神。昙诵延越，承命三清。九阳司化，覆云育灵。大明合日，得天之晶。赫奕玉帝，九幽齐升。泉曲受度，敕赦幽魂。急急如青玄律令。
　　右度产死幽魂咒
　　三魂归英，绿字返生。九窍开通，五符纳灵。鬼户斩绝，皇道鲜明。三台敷映，六仪混成。阴阳配合，皇达元灵。五帝大魔，侍卫送迎。混本归一，飞步三清。九族俱超，三景澄明。身度我界，体入自然。生身受度，劫劫长存。九泉不到，幽廓难拘。曲映帝河，驰骋玉虚。
　　右度生身咒
　　长生灵符散形窍咒
　　祝救苦简咒曰
　　太上俩明，元始明真。五老上帝，赤书玉文，拔除罪戾，宿对恶根。皆蒙解脱，考掠俱停。魂升九天，魄度朱陵。今日上告，万神咸听。一如告命，风火驿传。
　　祝长生简咒
　　元始上帝，赤书玉文。解销阴结，炼火登真。刀利南极，浮阎神庭。流炼火质，禅猷保生。婆尼真童，与涤秽尘。表里莹彻，玉婴之形。飞步禅黎，洞阳之庭。一如告命，风火驿传。
　　遣救苦简咒
　　告符时於香上祝之，方付亡魂
　　元始上圣，玉帝高灵。玉文告命，济死度生。金箓妙戒，拯护幽冥。白简宝符，九真玄经。解消罪咎，冤债和平。救苦真人，削除罪刑。察命童子，注上生名。护戒威神，引诣福庭。超离五苦，乘驾云軿。转轮得道，飞升上清。
　　遣长生简咒
　　司府受炼，相火成罡。梁为天宰，洞感炎光。枢机辅弼，星列玄章。育精大明，赤车凌芒。炼化神府，表里俱昌。
　　二简并上帝诀，引东炁至玄元始三炁入符。长生符度死魂，总告一面，别据所荐亡灵多寡，合给一面。
　　明长生符旨
　　皇人曰：夫罪魂拘闭，皆北斗七元之所管掌。故先书无上七元九幽罪魂之字，次以三光之炁照耀十方，三台焕明。故书玄象之光，以照八狱五狱，五帝监生，六神运灵。次书合日之明，三光所照，紫府标名，帝君执符，度命华庭。太山天元之炁，灌住南斗。三官禀敕，九地之下，九水之中，九阴之景，皆睹光明。
　　明救苦符旨
　　皇人曰：夫人之沦亡，乃三尸九虫之所制也。皆在五行之所运，故入五苦轮回之门。故太一先用三炁之光，以破九幽之狱。书九星之炁，以荡尸秽，五藏内明。如日之比，则阴阳返其魂魄也。故书砀尸演由之炁，然后布其八卦之星，玄象分形，二仪交泰，三炁流通，以镇三田。心主坎离，上朝三清，然后罗列真炁充溢，万神敬听，九幽隳毁，混成一炁，回尸返生，故书曲赦。
　　真训修用
　　谨按《九幽拔罪真经》，昔北帝广为启请，救拔诸苦。虚皇上帝金口宣说，告诸四众。吾今为汝宣说九真妙戒，金箓白简，救苦真符，长生灵符，受持功德，拔难济苦，神力难思。众灵稽首，伏受教命，及虚皇天尊宸泽曲赦也。今建黄箓大斋，当须青章黄表，上达虚皇御前。然后可以告下十方无极世界，救拔诸苦。若章奏不达，徒然建斋，鲜有灵验。兼素车白马章，上清太玄真符，赍太玄符命，告下十方，开通道路，救拔亡魂，乃是天人合契，天法人法之式也。黄箓九幽大斋，岂可轻易为之。况主坛高功，平日功少过多，德行鲜薄，自己罪名书於北府，魂魄拘留於桎梏之内，岂能救免亡魂於幽狱哉。徒以果食敷张坛席，返有泄渎高真之愆。若建大斋宿启之初，临坛道士，六职法师，先当遵守九真妙戒，被受长生南昌炼质灵符，以阳炼阴，亦得罪除。解坛之日，纳戒还符。若不遵戒，佩符斋事徒然，必无感格。其茭龙驿吏二符随表，上诣玄都，具其亡者多寡，请降真吏，以符传符。其二符书篆之时，以轻黄轻青为地，丹砂书之，焚香仰奏虚皇道祖，望正北斗口，相对有太尊宝星、天皇宝星。搯玉清诀，书讫，取炁吹符。可以传符阴司，释罪亡爽，无不感通。告下救苦长生灵符，宜以栢木为简。盖丛相之尊，天降灵炁，秉植万年，人寿之贵，三元所领，九地之最形，比金玉万灵所卫。万木之中，以椿为木王。凡屋宅聚木之所有，感妖邪之炁者，当以椿木为梁栋，其怪即已。以栢木为相，秉天之秀炁，受正万年。灵司称金木之体，地府贵生成之简。故古之为棺椁，栢木为之者，免三涂之役。虚皇宝箓云：以栢木为简者，代金玉也。世间多用梓木，乃煞炁之木，非正不能生成，亦违戾宝经之科，永不可遵用。其简长九寸者，法九天九阳之数，出九阴重泉，乘九阳九炁而升天也。阔二寸四分者，象三部八景，具二十四神灵炁也。厚二分，象阴阳交泰之位，备天地一造化之理。封以青囊，三官所贵青始之色。焚於青烟之中，不可以杂烟，混淆正炁。当斋戒焚香，以九炼丹砂，面东书篆，对三宝依科告行，始合符节。近观世学昧於古科，多以黄纸模印，贴於板上。上玄愍兹群魂沉於幽极，深恐符简不合元格，悮其亡爽超度，专遣灵官告戒云：黄箓九幽，功不殊北阴，全赖二真符。若言用纸模翻写，还得高穹罪尔徒，况兼文篆差错，书篆不谨，全亏法式，阴关主者，竟不遵用，兆宜谨之。
　　玉策曰：众生领祖太元，灵源清浄，徒虚禀炁，构形受神，幸睹宸晖，不能自贵。炁缘物假，妄起尘情，神鬼用谋，心劳日拙，炁雕神逝，难复本初，五累牵缠，受毒幽壤，或在五岳大川，九幽都府，城隍社令，泉曲河源。或托孤荫，依仗邪物，游从野道，附巫兴妖，执系妄心，罔悟宿命，境缘善对，形异神迁，心与形俱，旋环不息，巍巍人道，惟此自穷。太上慈仁；常善救物，颁符曲府，昧爽咸恩，息焰火山，解负宿命，宸波曲湛，更炼还人。
　　又云：若夫普为九幽孤爽，亿劫宗支，大醮天地，归命玄真者。师当启闻三境，申闻玄师，关告地司。次作黄箓大斋，陈醮谢仪。凡篆符，当入靖焚香，启闻三境，对东北，以栢简朱篆救苦真符，背书元始符命，青纸袋封之。具高功位，命茭龙驿吏，驰告十方无极世界，告命作五行。旧本有六行。乃上皇甲申运告行，犹今所书岁次甲子是也。今作旧本入年月日为六行，以天篆阙支干等，又不敢以世书混间真笔，可权移年月告行一行，书於简背。青纸封上，以元始符命救苦真符，告下十方无极世界，作两行於衔位之上。然后召茭龙驿吏同金钱绘龙，焚於烈焰中。
　　玉策云：按《真诰》紫微王夫人答杨司命问书云：请陈为书之本始，如三元八会之书，皇上太极高真清仙之所用也。云篆光明之章，今所见神灵符书之字是也。华季之世，共作巧末，趣径下书，皆流尸浊文，淫僻之字。舍本效假，是嚣秽死迹尔。夫真仙之人，曷为弃本领之文迹，手画淫乱之下字耶。今长生符内四十七字，并二符告文，旧皆云篆光明之章。后人不知真凡用书之异，直以世书代之。得不上玷真逸之文，下亏有禁之格哉。
　　玉策云：命茭龙驿驰应，谓不用文引，只以符传符。今之行者，若未能感动玄灵，可以作请关，篆驿吏符於关尾，庶克达命於寒司也。或取新茭缚象龙吏，纳其符於身中，使负简文。亦须别作疏状，告斋酆都，不可不启奏上玄。不召驿吏，直以私意，率易宣告此符，正犹人间赦命，非臣下之所敢专也。故须大醮天地，方可行之。
　　玄师曰：三十二天，有飞龙骑史，玄都有驿龙骑史。故经云：金龙驿呈，承受信今。或乘天马，或骑天蛟，或驾金龙金马，宣告三界十方，顷刻之间，悉皆周遍。
　　茭龙驿吏符
　　玄师曰：泰玄都有茭龙驿吏一十二万人，主传命泉曲，开光赦罪。凡告救苦真符，当启玄尊玉帝，关召此史一人。书符时玉帝诀，鼻引师曰：炁芒各类，清触异归。凡取三光五星之芒，各以鼻引口吐也。生旺云烟之炁，当以口吸随吹也。引吹吸时，勿使耳闻。耳闻则炁芒不降。又不可长引，则喘息失度。要在精倾注念，驭炁合神，於杳冥之间，则引吸随念感降自然也。北极星光，此北极星非斗中第六武曲，乃天皇之右北极天枢星也。绕笔，墨书黄上，纸以槐花染轻黄。存思，焚，召驿吏届前符纳，於茭龙之身中。
　　右召玄都交龙驿吏一人，斋侍元始符命救苦真符，开光赦罪，一如告命。若先行符，则用此右语，若只连符於关子上，不必用。
　　关式
　　坛额。
　　今准
　　元始符命救苦真符，拔度某魂，出离幽夜者。右关茭龙驿吏一人，斋持
　　符命，速达罗酆，拔度死魂，昭示
　　宸肌。
　　年　　月　　日　时关。
　　具位　　姓　某　押。
　　金龙驿吏符
　　玄师曰：泰玄都有金龙驿史二十五万人，主领符命，魔天道驰信。凡告长生真符，预关一人，丹书青上，搯玉皇诀，鼻引太尊星芒，自南北望太尊星，在斗头中，下台分中，微向北也。太尊北有四星，势如军井。南有少微，如亢宿。其太尊色黄而明，要知在北斗环玑二星之南也。绕笔而书，如前焚召。凡取北极太尊二星之芒，须候入夜星朗时取之，为得其真。
　　右召玄都金龙驿吏一人，赍持元始符命长生灵符，超度亡灵某，俓诣南宫，一如告命。
　　关式
　　坛额。
</div>
    <div class="pagination">
<a href="灵宝无量度人上经大法_page49.html">上一页</a><span>...</span><a href="灵宝无量度人上经大法_page45.html">45</a><a href="灵宝无量度人上经大法_page46.html">46</a><a href="灵宝无量度人上经大法_page47.html">47</a><a href="灵宝无量度人上经大法_page48.html">48</a><a href="灵宝无量度人上经大法_page49.html">49</a><span class="current-page">50</span><a href="灵宝无量度人上经大法_page51.html">51</a><a href="灵宝无量度人上经大法_page52.html">52</a><a href="灵宝无量度人上经大法_page53.html">53</a><a href="灵宝无量度人上经大法_page54.html">54</a><a href="灵宝无量度人上经大法_page55.html">55</a><span>...</span><a href="灵宝无量度人上经大法_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
