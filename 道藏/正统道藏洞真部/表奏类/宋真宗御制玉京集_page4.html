<!DOCTYPE html>
<html>
<head>
    <meta charset="UTF-8">
    <title>宋真宗御制玉京集 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋真宗御制玉京集 - 第 4 页/共 5 页</h1>
    <div class="content">　　伏以炳焕威灵，发撝瑞命。精心所仰，纯锡攸臻。将下庇於蒸黎，实上凭於丕应。伏冀人无疵疠，岁保顺成。十雨协期，五星顺轨。偃七兵於率土，和一气於含生。清醮宿陈，用祈於降鉴；洪禧载洽，允赖於储休。臣无任恳倒之至，谨词。
　　又
　　伏以俯佑蒸民，允资神道。上回玄鉴，必励精心。窃念嗣抚中区，内惭阙政。去秋多稼，颇失於岁功；今载甫田，益虞於天厉。是以素衷下罄，鸿福仰祈。伏冀风雨不愆，仓箱有望。恭俟昭彰之应，弥增战栗之怀。臣无任恳倒之至，谨词。
　　圣祖天尊大帝
　　伏以含生之患，虽默定而有期；锡类之祥，必鸿禧而可祷。缅瞻戎垒，俯介边陲。属洪潦之流行，虑群伦之失所。将祈景贶，敢荐精衷。庶洞照於寅威，用诞敷於祉福。俾民灾之弭息，赖天佑之昭彰。臣无任恳倒之至，谨词。
　　太清宫
　　圣众
　　窃念猥以眇躬，绍临大统。荷百灵而降鉴，俾九寓以咸宜。瞻濑水之福庭，有清都之秘馆。实昭介祉，俯庇含生。是以祇遣廷臣，远伸洁醮。载形密疏，聿道丹衷。冀不昧於至神，用诞敷於景贶。臣无任恳倒之至，谨词。
　　谢天祯节词一道
　　圣祖天尊大帝伏以明灵之顾，既昭昭而下临；祇畏之心，乃乾乾而上达。向者长嬴之月，郁苍之区，方展於元封，荐颁於秘检。纪兹令序，用志於延祥；锡以繁禧，弥彰於降鉴。载临吉日，虔仰清都。敢伸昭荐之精衷，益伫来同之美应。臣无任恳倒之至，谨词。
　　会灵观兴工词一道
　　伏以灵鉴锡符，荐承於丕应；精心报贶，实罄於至诚。窃念躬接诲言，眇闻鸿绪。肇建集真之宇，用昭长发之符。爰揆月以聚工，遽延祥而介祉。缅瞻恭馆，仰谢繁禧。期肸蠁以下垂，庶靖恭而上达。臣无任恳倒之至，谨词。
　　景灵宫兴工词一道
　　玉皇
　　伏以倦游昭格，恭觌於睟仪；实钦承，缅闻於丕绪。荷发祥而斯在，期锡类以无疆。乃葺宇於福庭，伫降真於霄极。庶工经始，慎考於元辰；嘉应流祯，诞昭於景贶。敢虔伸於精意，用祗答於明祯。臣无任恳倒之至，谨词。
　　皇子生辰词二道
　　天
　　伏以臣绍膺元历，实愧眇冲。获茂本枝，允昭贶施。瞻言孺子，荐届生辰。承保佑之至灵，克谐安乂；感高明之介祉，益励寅恭。敢罄达於精衷，冀永敷於纯锡臣无任恳倒之至。谨词。
　　玉皇
　　伏以臣绍膺命历，实荷庆灵。仰上帝之眷怀，俾本枝之蕃茂。眷言继体，俯及胜衣。属生日之戒辰，感神心之降鉴。敢伸精意，用答鸿禧。庶曲茂於延祥，俾永膺於介福。臣无任恳倒之至，谨词。
　　祀事祈晴词一道
　　三清
　　伏以妙道无方，至神虚受，获膺保佑，谅在虔恭。比者言徇舆情，恭修洁祀。将川涂而载涉，恐雨雪以交零。致兹扈从之人，因乃泥涂之事，敢伸精意，冀格丕休，庶自启行，暨临旋跸。克免常阴之患，允彰降鉴之灵。臣无任恳倒之至，谨词。
　　为虫螟词二道
　　三清
　　伏以强名之道，与太始以俱生；不宰之神，盖群伦而总治。窃念恭膺一命历，唯务战兢，惠养黎元，常期昭泰。眷都畿之接壤，属农事之方兴。遽产飞蝗，渐伤多稼。实仰资於天鉴，用俯殄於人灾。是以祇竭素衷，上祈丕应。伏望清都降佑，金阙储祥。俾疵疠之咸消，使和平之溥洽。明明之福，傥荷於来成；栗栗之心，愈思於若厉。臣无任恳倒之至，谨词。
　　玉皇
　　伏以百神受职，咸听於上灵；万汇化成，并资於至道。洪惟丕应，实显洪休。窃念祇嗣庆基，有惭凉德。惟精心而自励，庶和气以常臻。属以都畿，暨兹关辅。顾农耕而届候，遽螟螣而为灾。思上格於明征，敢下伸於精意。庶膺纯锡，以兆丰年。伏望玄感升闻，紫清委鉴。俾嘉生之并育，致率土之咸宁。蠢尔之民，傥承於保佑；惕然之志，愈积於严恭。臣无任恳倒之至，谨词。
　　为迎铸圣像词一道
　　天
　　伏以比者，择福地而范镕；允成肖像，诏辅臣而迎奉。仰祝降祯，膺顾諟以诞敷，锡福禧而绍至。明灵眷佑，景物清和。跋履咸宜，荐承於昭鉴；至虔报贶，愈励於精心。臣无任恳倒之至，谨词。
　　为圣像在路词二道
　　天
　　伏以殊庭肇建，答眷佑之灵；真御仰摹，励钦崇之意。元辰协吉，迎奉戒期，丕应延祥，感通实冀，适当烦暑，常保清和。俾跋履之咸宜，繁高明而锡佑。臣无任恳倒之至，谨词。
　　三清
　　伏以诞膺眷佑，祇竭诚明。恭馆肇新，用昭介祉。眸容虔写，获睹成功。揆吉日以在辰，奉真仪而戒路。伏冀郁蒸靡盛，气序咸和。俾利涉之攸宜，彰炳灵之降鉴。臣无任恳倒之至，谨词。
　　景灵宫兴　谢祥瑞词二道
　　天
　　伏以昭彰之应，允协於有孚；斋栗之心，实增於无斁。窃念仙游俯降，宝绪钦承。伫飙驾以常回，法琳宫而必葺。缮完兹始，符瑞荐臻。由是缅望殊庭，恭伸精意。冀答三神之佑，益期百福之臻。臣无任恳倒之至，谨词。
　　又
　　伏以真驭下临，奉碎仪之炳焕；鸿源逖示，承丕佑之昭彰。既宝诲而钦承，故纯禧而仰答。择神区之爽垲，建恭馆之密清。初吉在辰，方兴於庶役；维棋协应，爰睹於嘉祥。敢伸励翼之心，用报纷纶之祉。臣无任恳倒之至，谨词。
　　谢祀汾阴礼成词二道
　　东岳王母殿
　　伏以龟台福地，夙挺神居。日观乔峰，下回仙驭。灵游所属，善应实昭。昨以祇答珍符，虔修封祀。俄慰徯来於西土，复祈介福於方丘。俾茂典之有成，赖殊休之伸锡。是以遐瞻秘宇，恭荐精衷。期玄感以绍临，庶鸿禧之永洽。臣无任恳倒之至，谨词。
　　泗洲塔下
　　伏以化流真俗，惠浃人天。奠五达之名区，挺百常之宝塔。昨以时巡冀壤，亲祀坤灵。典礼咸昭，书文无外，荷明祇之协吉，资大士之储休。是以遐荐精衷，用酬介福。冀悲心之不舍，俾繁祉以荐臻。臣无任恳倒之至，谨词。
　　滋福殿道场谢降临词一道
　　圣祖天尊大帝
　　伏以长发之符，启鸿源而有自；来成之佑，昭不应以无方。膺贶施以荐臻，励斋明而斯积。属以碎容作绘，秘宇延真。祗栗于中，奉萧芗而增惕；监观在上，回欻驾以储祥。玉羽群嬉，瑶觞徧举。缅怀锡类，实用战兢。恭答凝祯，岂忘钦翼。敢罄伸於精意，庶仰答於景灵。臣无任恳倒之至，谨词。
　　宋真宗御制玉京集卷之五竟
　　宋真宗御制玉京集卷之六
　　为皇子事词一道
　　圣祖天尊大帝
　　伏以灵禧丕显，道荫博临。承累洽于天源，显多昌于世冑。皇子某克谐成立，咸繁宠绥。具章绶而宝诲屡颁，分珪玉而列爵爰启。燕翼之训，垂庆绪以无疆；祇畏之心，率真科而仰报。臣无任恳倒之至，谨词。
　　祈福词一道
　　圣祖天尊大帝
　　臣窃思锡类储仁，承基绍绪。盖仰依于积佑，乃俯洽于多祥。今以炎气方新，火旗攸贶。奉真科于琳馆，达精意于璇都。伏愿九城晏宁，五稼丰楙。黎元靡于疾疠，家邦集于福禧。继孝之心，敢忘于兢惕；来同之祉，常冀于昭彰。臣无任恳倒之至，谨词。
　　谢刻玉祥瑞词一道
　　天尊
　　臣向以茂膺宝命，申锡元符。肇建琳宫，用昭丕贶。秘文仰奉，将置於琅函；温玉古。刊，先摹於绿字。式当协吉，方在致虔。顾河洛之书，近临於外
　　次；瞻紫清之座，益励於至恭。臣无任恳倒之至，谨词。
　　为奉祀事词九道
　　三清玉清昭应宫
　　臣仰报纯禧，俯从傒望。厉乡仙宇，将展於朝修；春首令辰，式遵於时迈。敢伸嘉荐，用祷祥征。伏冀霄极，降祯绵区。俾乂使舆情而咸若，致盛典以斯成。眷佑之灵，傥符於昭感；寅畏之志，弥切於至虔。臣无任恳倒之至，谨词。
　　圣祖天尊大帝
　　臣顺考古经，遹宣茂则。灵区款谒，方祝於纯禧；法从戒期，将询於吉日。伫祥征而允洽，故精意以虔伸。伏冀佑锡高旻，庆敷绵寓。俾人只而胥悦，使典礼之咸宜。惕惕之心，敢忘於善祷；禳秾之应，益俟於来同。臣无任恳倒之至，谨词。
　　三清上清宫
　　臣祇考礼经，恭怀道荫。琳宫款谒，已戒於先期；玉辂省方，即登於夷路。冀诞於景贶，敢仰叩於清都。伏冀万国咸康，千祥纷委。克扬茂则，允赖纯禧。仰望殊庭，顾精衷而斯荐；益祈鸿应，昭介祉而无疆。臣无任恳倒之至，谨词。
　　三清太一宫
　　臣缅瞻灵域，祇谒仙词。协吉元龟，已谋於刚日；戒期大辂，即涉於皇衢。思介祉之诞隆，故至诚而仰荐。伏冀克扬嘉应，茂集丕祯。俾区寓之晏康，致礼容之昭显。殊庭瞻望，罄述於精衷；神鉴章明，允期於鸿福。臣无任恳倒之至，谨词。
　　圣祖天尊大帝
　　臣仰怀纯锡，俯励至精。三桧之庭，将伸於款谒；六骖之驾，方属於戒期。思眷佑以诞敷，故寅威而昭荐。伏冀高明降顾，祉福来成。俾溥率以咸康，使礼容而克展。无疆之锡，傥荷於鉴观；不匮之心，益期於祗栗。臣无任恳倒之至，谨词。
　　三清滋福殿
　　臣钦崇秘道，款谒真官。六辔省方，已戒期於春序；九许即路，将展礼於灵辰。思鸿应之有敷，励精心而无教。伏冀高明垂贶，溥率同欢。俾茂实之克扬，俟丕休之允属。夙兴之意，敢怠於至虔；降鉴之仁，益祈於丕显。臣无任恳倒之至，谨词。
　　圣祖天尊大帝
　　臣缅望厉乡，载稽春序。灵宫款谒，已吉於先期；斋辂省方，俯临於刚日。伫凝祯之昭锡，伸虔祷之励精。伏冀茂集千祥，保康万汇。克扬盛节，允赖鸿休。祇栗之怀，顾夙宵而靡舍；鉴观之佑，期紫清而诞敷。臣无任恳倒之至，谨词。
　　谢玉清昭应宫奉安圣像祥瑞词一道
　　三清
　　臣向以获闻丕绪，思佑宝图。乃励至精，用扬累盛。申诏列郡，虔奉真仪。建恭馆於谯都，方兴茂则；仰仙游灊岳，遽集殊祯。允协灵期，再翔瑞羽。祇荷昭彰之应，实增斋栗之心。臣无任恳倒之至，谨词。
　　先天节词一道
　　三清
　　伏以纪飙驭之下临，肇新令序；顾灵场之中启，用报鸿祯。昭感有敷，祥经丕觌。集翩翻之珍羽，见浃洽之纯禧。仰眷佑之心，永隆於景贶；励寅恭之志，常守於庆基。臣无任恳倒之至，谨词。
　　内中设醮谢祥瑞词一道
　　三清
　　臣绍膺宝命，继受珍符。顾盛典之增修，遽祥祯而昭显。霄云绚彩，仙羽流音。穹厚之心，表顾怀而斯在；夙宵之志，罄励翼而攸勤。中禁密清，醮筵祇肃。冀垂鉴佑，洞察寅威。臣无任恳倒之至，谨词。
　　上清宫设醮谢祥瑞词一道
　　三清
　　臣恭缵成基，诞膺丕贶。方琳宫而顺拜，爰霄极而降衷。嘉气捆缊，灵禽顽颉。荷高昱之鸿应，俯佑祯图；励明发之小心，仰酬灵眷。瞻言靖馆，恭启醮筵。期委鉴之昭章，洞至诚之钦翼。臣无任恳倒之至，谨词。
　　为火事词十三道
　　三清玉清昭应宫
　　臣顾以眇躬，缵兹大宝。虽纯禧之溥洽，实至治之未臻。属以宫城，偶延焚燎。眷言朝列，颇属震惊。虽人事之有因，敢忘於祇畏；庶灵谋之不昧，曲照於战兢。虔达中怀，用伸昭谢。臣无任恳倒之至，馑词。
　　玉皇
　　臣绍抚中区，有惭盛德。虽炳灵之曲佑，然制治之失中。属以藩房，煽兹遗烬。久方从於扑灭，遂颇致於延烧。诚则因人，敢忘罪己。但思抑畏，以务增修。庶协侧身，允期降顾。臣无任恳倒之至，谨词。
　　圣祖天尊大帝
　　臣仰承保佑，但积寅威。俯念震惊，靡遑宁处。盖由王邸，不谨於周防；乃致宫城，颇延於焚燎。实暂人事，莫副灵心。引咎之怀，但兢兢而无舍；昭谢之恳，庶明明而曲临。臣无任恳倒之至，谨词。
　　北极
　　臣永惟凉德，仰绍丕图。虽明发以自勤，顾政经而多阙。因兹王邸，不谨於防闲；遽致宫城，颇延於焚燎。敢忘引咎，以谢皇灵。允冀储仁，洞明丹恳。臣无任恳倒之至，谨词。
　　天书
　　臣内顾冲人，荐膺瑞命。虽靡忘於恭巳，实无报於降祯。余烬相延，偶兴於王邸；连甍莫遏，遂及於宫城。载念震惊，愈增祇栗。敢思引咎，用谢锡符。臣无任恳倒之至，谨词。
　　太祖皇帝
</div>
    <div class="pagination">
<a href="宋真宗御制玉京集_page3.html">上一页</a><a href="宋真宗御制玉京集.html">1</a><a href="宋真宗御制玉京集_page2.html">2</a><a href="宋真宗御制玉京集_page3.html">3</a><span class="current-page">4</span><a href="宋真宗御制玉京集_page5.html">5</a><a href="宋真宗御制玉京集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
