<!DOCTYPE html>
<html>
<head>
    <meta charset="UTF-8">
    <title>无上内秘真藏经 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上内秘真藏经 - 第 1 页/共 5 页</h1>
    <div class="content">无上内秘真藏经
　　经名：无上内秘真藏经。简称《真藏经》。撰人不详，约出於隋唐之际。十卷。底本出处：《正统道藏》洞真部本文类。参校本：《真藏经要诀》。
　　目　录
　　卷一
　　显道品
　　辨三宝品
　　辨四真品
　　卷二
　　惠泽品
　　卷三
　　解脱品
　　卷四
　　辨相明部帙品
　　卷五
　　普明品
　　卷六
　　显功德品
　　显戒行品
　　卷七
　　妙德品
　　卷八
　　集仙品
　　卷九
　　明行品
　　卷十
　　究竟品
　　无上内秘真藏经卷之一
　　显道品
　　尔时，元始天尊游行法界，至灵解山八骞树下、七宝林中，变诸色像，显奇特心，殊光普照，遍入微尘，无量国土皆得惠润，无量众生善能信向，无量真仙了达大乘，无量上士悟空非空，无量中士解离存亡，无量下士觉迷知反；如诸法界，具足庄严，功德普熏，自然踊见，瑞相芬芳，各各自视，绝诸他念，无有漏想。
　　尔时，天尊告诸四众及大弟子：汝等所居严净国土、真藏法中，无忧无恼，断生死际，入大乘辕。诸仙弟子闻是说已，欢喜作礼，上白天尊：久闻《真藏妙经》，未曾睹音。今日所说，今日所闻，叹希有法，奇特难言，不可思议。唯愿慈尊决了真性。愚蒙受润，自不觉知，虽在真藏，犹处漏尘，身受末生，五形各染，染情触着，遂睹色身，智力不明，云何显了？
　　天尊答曰：善哉善哉。真藏深奥，统摄众经，为法舟航，济沉溺苦，功德深远，非可言譬。谛听善思，吾当为说。众兆异形，趣情各别，种种施为，取舍纷纭，皆为其实。若如是者，众生无因无果，无去无来，亦无众生，亦无真道，云何说众生而云业果？唯愿大慈，晓发愚蒙。
　　天尊曰：真藏法中，众兆本身，非空非有，非真非实，众生苦乐，非空非有，种种施为，无非真实。非空非有，见在众生，等天尊性，非空非有；未来众生，等天尊性，非空非有；过去众生，等天尊性，非空非有。云何有差，而生分别。无生无灭，无因无果，而为真果。诸法名字，大道施为。但自思惟，反看旧地。诸善男子，闭目谛听。须臾之顷，忽见四方严浄国土狮子座下，千叶莲华，散满虚空，众仙妓乐，无鞅数众，各各具足，功德装严，不盈瞬间，闭天光明。大众哽咽，泣涕交流、愿我神尊开朗光明，决重昏网。言词未讫，光明洞照，非色象光，非相好光。大众欢喜，各各自视，地变为金，树为珠玉，众恶毒草，悉成甘露。诸来会众，慧力奇特，一相无相，等众相故，融净自在；无障碍故，能转换故。以转换故，一切悉转，转无所转。善男女等，一向师宗，勿生异见，起疑惑心，谓无因果。夫因果者，不起本心，以为妙因，以无得故，而为妙果。所以者何？心为善恶因，意为善恶果。心性寂灭，无学无会，谓之妙因；意根不动，善恶俱丧，故名妙果。智慧解脱，无果无想；因不碍果，果不碍因；因为道果，果为道因；因果一相，一无所相；真道寂灭，灭无所灭。进虚空故，所以不起。本心以为妙因，以无得故，而为妙果。若依此法，名为道行。以不起为顺通，以无得为照寂。通寂无二，名发道行，则无想无念。无想无念，不住生源。生源既忘，三界果丧。杜心灭意，缘动俱寂，名发道行。道行绝空，无心无意，无觉无观，无波无动，万物同源，是为真道。思惟深达，体解自然，晃朗内照，通天彻地，一切相尽，究竟自在，解脱无为。是时大众闻深法已，悉会道真，皆得解脱。得解脱已，得道心，得道意，得道眼，得道声，得道香，得道味，一切悉通达。复次，仙灵童子从座而起，伏地闭目，上白天尊：一切诸法，皆具十二种印。唯愿大慈开演法藏，令众得明。
　　天尊於是重告仙灵童子：汝之所问，广大利益。末代众生，闻便融寂，变易果丧。何以故？悟道心者，心如道心。见诸种类无量众生，是非得失，彼此分别，皆是道心，名为正印。悟道意者，意如道意；一切众生、杂物之类，是非得失，颠倒分别，一切不善，皆是道意，名为正印。悟道眼者，眼如道眼；一切众生，种种诸见，皆是道见，名为正印。悟道声者，声如道声；一切众生，种种杂类，禽兽之声，皆是道声，名为正印。悟道香者，香如道香；一切众生，种种熏香，皆是道香，名为正印。悟道味者，味如道味；一切众生，杂物之类，种种臭香，皆是道味，名为正印。此十二印者，合为六印，通印诸法，名为一印。说是法时，仙灵童子复白天尊：何故说十二印，用非以为是？
　　天尊告曰：善哉善哉，快问是义。今当为汝分别解说。譬如大医，观诸草木，皆入医方，种种方便，救治疾病，皆得差愈。弟子寻师，学诸道术，三年欲成，师故试之，示病卧床，语学医者：我今患重，须无用草与我服之，病便得差；若不得者，我今当死。我有好马，随意即到。汝当驰之。弟子受师之命，装饰骏马，纵情寻求，随意即到。不盈旬日，天下地上，悉皆周普，求无用草，终不能得。行泣归家，而启师曰：遍历天下，求无用草，而不可得。今当奈何？师即蹙然而起，语诸弟子：我实不患，故试汝耳。汝今药成，堪能救物。随汝方便，在外救疾，得识病源，悉皆差愈。当知此经最为第一，无上医王。以此证者，悟法之人周遍虚空，上至九天，下通九地，求觅非法之物，了不可得。当知悟十二印者，神通无碍，恬然寂泊，等一无为。尔时，仙灵等众闻此譬谕，显深法性，皎然明了，无复疑滞，六根漏尽，直至大乘，入平等道。座中徒众衔荷而已。於是仙灵等众以偈颂曰：
　　大慈广显无边身，众生普闻皆悟解，
　　真藏奥中千叶华，华飘遍满诸国土。
　　放光动地悉成金，平等大乘皆周普。
　　性真微妙无形假，正印随形终不睹。
　　众生卧地不知起，冥然长夜无依止。
　　大师巧说方便慧，诱引群迷趣真理。
　　大众哀号皆哽咽，天闭光明绝情视。
　　说此颂已，上白天尊：唯愿大慈，赐垂哀欲，诸仙童子，欢喜无量，一切众生，皆得利益，寿命长远，无生无灭，悉悟大乘，平等无碍，各自具足，光明晃曜，非可譬谕。於是诸仙童子还复初座，谛听善思。
　　辩三宝品
　　尔时，座中有童子名曰独脱，勇猛精进，为众腾疑：不审三宝为是道宝、法宝、师宝为当，众生分内自有三宝。若分内无者，一切众生宁神无所，迷闷殒绝，转增尘累。何以故？一切众生所有行行，无量方便，皆从内发。若外有三宝者，即非分内；既非分内，即是无常。愚蒙不晓，犹如醉人，眠睡卧地，而无动起。唯愿大慈，哀愍救护，解除疑网，令得开悟。
　　尔时，元始天尊闻是问已，甚大欢喜，即放五色光明，含笑而言：善哉善哉，汝大慈悲，哀恋无量，为开未悟，如是问者，宁神大寂，更莫外缘。何以故？听若不审，法不染神，微虑浮动，为漏所牵。向云三宝为是道宝、法宝、师宝为当，众生分内自有三宝。又复难云，若外有三宝者，即非分内；既非分内，即是无常。何以故？复作此疑。夫三宝者，贪、嗔、痴是。何以故？贪性寂灭，尘累无染，戒行不亏，名为法宝；嗔性不起，不愤外尘，定无生转，是名师宝；痴性无取，无恼无患，慧通无碍，是名道宝。此三宝者，非内非外，非声非色，非香类触，非长非短；示有三名，实无三体；非三非一，是为真实。真实不生不灭，无贪相，无嗔相，无痴相，诸法自在，清凉和雅，等一无为。
　　独脱童子复白天尊：大慈所说，一一根中，甚深法宝。下根众生，愚痴障重，虽有法宝，了不觉知，长夜流转，妄行邪道，轮回三界，何由得晓？
　　天尊曰：妄行邪道，名为外求，无返照力。汝言真实不灭，湛然常存者，但众生流动，动性常一，一一生中，而无染污。但行方便，善自思惟，方睹妙轨，悟道不遥。往古来今，千贤万圣，悉归真道。众生业趣，一一根中，悉归真道，遍满虚空，业趣悉归真道。悟真道者，进如朗日，无形无相，无恶业趣，无善业趣，无贪嗔趣，遍满虚空、无虚空趣，悉归真道。无真道趣，了了清净。不失机缘，诸根异趣，各自归本。
　　独脱等众悚然毛竖，上白天尊：法体清净，显三宝源。不审三宝为是贪嗔痴，为诸根中各有三宝。若诸根中各有三宝，不应显三。
　　天尊曰：向云示有三名，实无三体；无三体故，云何指有三名？一切众生，六情所趣，四大运为，皆名三宝。何以故？诸根性空，性无染着；无染着故，名为法宝；法宝清净，各自在故，名为师宝；法通无碍，悉成就故，名为道宝。一一尘中，名为三宝；禽兽之中，名为三宝；鱼龞之中，名为三宝；虫蚁之中，名为三宝；草木之中，名为三宝。三宝无量无边，不可思议。诸善男子，勿泄漏心而遗三宝。但自内思，勤行供养，巧使心力，直趣本源。一念有亏，诸根悉断，尘境击缚，塞三宝源，永绝真道，虽在道中，而迷不识。不识道故，慧力不强，而婴苦恼。诸善男子，谛听善思。於是独脱童子欢喜无量，而作颂曰：
　　天尊慈悲开宝藏，普施众生甘露药。
　　一切根中皆受润，自然无生受大乐。
　　三毒性净真宝门，智力慧力能排却。
　　群迷晓悟大乘宗，蠢动昆虫皆踊跃。
　　广说三宝通明路，一一尘中非譬谕。
　　真道究竟烦恼中，生生寂灭无来去。
　　业相消融入性海，涤荡无边绝思虑。
　　众生不信三宝源，二心取舍怀犹豫。
　　大师遍入五无间，纤介分毫无不被。
　　殷勤劝请守心源，觉悟大乘归一处。
　　我等徒众皆欢喜，庆此群迷得依止。
　　大师毕竟无弃心，犹如父母视儿子。
　　父母念子犹不恒，我师决定真可拟。
　　说此颂已，上白天尊：下仙微劣，蒙沾惠润，宣示三宝，究竟真源，微妙义趣，欢喜踊跃，不能自胜。非是下愚所能譬谕，显其功德。一切众生皆蒙利益，悟三宝门，入真藏道。各各稽首，而复本位。
　　辩四真品
　　复次，独脱童子上白天尊：如上所说，众生身有三宝等一切法。如是说者，众生身中应有四真。
　　天尊曰：甚善甚善，如汝所问。一切众生，四真为本，行动坐卧、食息嬉戏，皆依四真。
　　又问：何谓四真？
　　天尊曰：玄精妙气为四真，变下通生。冷气非冷，热气非热，动气非动，静气非静。四气虚寂，而无挂碍，无嗔无喜，无贪无舍，无去无来，故曰四真。
　　又问：一切众生，悉具四真，应无罪果，亦无业报。修善行者，应入地狱；造恶业者，应生天堂。如是说者，悉坏因果，断众生行，而无修道。一切众生，智根浅薄，闻如是者，必生谤心。唯愿慈尊，显令悟解。
　　天尊曰：譬如有人行路，拾得遗箧，开箧视镜，自见其影，谓是箧主，心地惶怖，稽首而谢，弃之而去。众生迷惑，舍真取伪，弃本寻末，亦复如是。又云：修善行者，应入地狱；造恶业者，应生天堂。如是疑者，悉入地狱，苦恼婴身。何以故？我显真者，众生性净，无染无着，亦无天堂，亦无地狱。诸法一相，非因非果，何坏之有？众生肉眼，终不自觉，犹如盲人，虽在人间，日月之下，而竟不知日月光明。何以故？日光皎然，盲者不见。众生本性，亦复如是。行动坐卧，常相随逐，自无见者。譬如室中宿有宝藏，贫穷忍饿，终无见宝。忽有明师，地镜占之，自知有宝，凿深四丈，便即得宝。广作功德，遍救众生，皆得利益。
　　独脱童子重白天尊：大慈广远，譬谕甚深。今蒙利益，诸疑顿尽。众仙玉女，各各受润，无量无边，皆得具足，功德圆满。
　　尔时，天尊重告诸仙及善男女等：真道非言非说。向虽譬谕，随机为显。何以故？一切众生，浅根微弱，不可直说。若直说者，群迷倒惑，转生不信。若证法者，非譬谕说，亦非直说，随法即证，径入大乘，入功德本，入无所入，证无所证。
　　独脱等众复白天尊：众生业行，有精有粗，有长有短，诸行差别，云何得等？若不等者，譬谕说之，而非证法，亦非大乘。云何有益？譬如枝条，风飘即动，其根安静。枝不离根，根不离枝，要须得根，风飘不动。众生不离大乘，大乘不离众生，要须证入。若不证者，飘浪生死，何由得止？慈尊譬谕，即非大乘。云何反令众生颠倒？
　　天尊曰：谛听吾言，分明为说。众生行业，有精有粗，有长有短，皆由业因，证道果者，无精无粗，无长无短。又复难云，譬谕说者，则非大乘，云何反令众生颠倒？善男子，莫着语言。若悟譬谕说者，无非大乘，无非真实，无非一相，无非寂灭，云何强生分别。天尊於是而作颂曰：
　　仙灵妙解真实性，诀问开宗悟众生。
　　众生诸根本来净，聋盲跛躄不能行。
　　虽复方便多譬谕，终归内行绝恩情。
　　真藏皎皎遍虚空，六根根中皆满盈。
　　三宝非为三处显，万物性海皆等平。
　　唯须巧积方寸力，日夜钻求无坚硬。
　　豁朗寂然证慈父，变化去来无有争。
　　愚蒙冥昧常卧地，不觉死生恒清净。
　　四真为本成形象，众生外求虚嗟咏。
　　独脱为此而决疑，我今广开诸法藏。
　　一一尘中甘露药，众生慧解无惆怅。
　　日日竟夜真君前，四魔永灭无灾障。
　　三业究竟清净果，万法归宗无有妄。
　　天尊说此颂已，告诸仙童子及诸大众：澄神真境，慎勿外缘。吾今分明解说，开真法藏，等一切法，一一沙尘而为真实，众生杂想而为真实，众生颠倒而为真实。真实性空，不生不灭，不一不异，无去无来。一切形质，苦乐不同，种种业报，皆悉真实，不生不灭。诸善男子，勿生异见。若得身相，而有去来者，是为谤法，是为灭法，不见大乘。众生谤法者，不信根中而有三宝，不信去来而为真实，不信大乘而为根本，不信众生等天尊性，不信诸法寂灭无相，无因无果，不信众生从无量劫种种示形，而无生灭。如此不信，是名谤法，是名毁法，是名灭法。法不可灭；障法不见，名为灭法。既灭法已，而得身相，是为生死，轮回不绝，必堕地狱，无缘得出。诸善男子，怒力归家，勤行供养，慎勿外求，而生谤法。说是法时，无量国土皆放光明，同入真藏，坐宝莲华，狮子白鹤，散满虚空，诸天伎乐，无鞅数众，皆入真藏，无有迫迮，不坏身相，而为真藏；不坏身相，遍满诸国；不坏身相，满虚空界；不坏身相，不生不灭；不坏身相，坐狮子座；不坏身相，出千叶华。诸善男子，谛听善思。非离众生，而出相好；非离众生，遍满国土；非离众生，坐狮子座；非离众生，出千叶华；非离众生，满虚空界；非离众生，有真藏宝；非离众生，见诸光明。诸善男子，勿生不信，起疑惑心。金口演说，更无虚谬。若有讳说，读诵此经，修行供养，功德甚重，非可譬谕，皆得解脱，一切众生、蠢动之类，悉蒙利益。真仙童子欢喜受命，稽首而去，各还本所。
　　无上内秘真藏经卷之一竟
　　无上内秘真藏经卷之二
　　惠泽品
　　尔时，元始天尊与诸眷属及大弟子住灵解山，显诸法相，示奇特身，微妙第一。诸仙童子充塞虚空，围绕千匝；百亿狮子，备卫左右；猛兽毒虫，各献奇宝；诸天发瑞，自然音乐，种种殊妙，不可思议。
　　尔时，天尊散本微华，其华飘飘，遍满法界，非青非白，非赤非黑，非长非短，非大非小，非广非狭，入於细微，离诸色像。华中有自然之果，其果圆净，具一切味，非一切味；具一切声，非一切声；具一切色，非一切色；具一切香，非一切香；具一切触，非一切触；具一切法，非一切法；具一切智，非一切智。其果名具慈甘泉，得此泉味，自然饱满，无饥无渴，姿容端正，妙丽希有。到灵解山，不生不灭，湛然常住，证无生果。
　　尔时，四座见此神变，散本微华，显未来事，欢喜无量，不可思议。众中疑惑，未了斯事：不审天尊所会之处，地皆瑠璃，光明普照，地狱咸宁。其华飘飘，遍满法界，非青非白，非赤非黑，非长非短，非大非小，非广非狭，入於细微，离诸色像。又云，华中有自然之果，其果圆净，具一切法，非一切法。得此泉味，自然饱满。到灵解山，不生不灭。唯愿慈尊，告所未悟。
　　天尊曰：善哉善哉，子之所问，要如是乎，要如是乎。谛听善思，吾今为汝显本微华。此华玄妙，终劫说之，亦不能尽；略其机要，示以一源。我分身法界，遍满虚空，无大不覆，无小不入。悟此华者，举目便正。众生迷惑，信心浅薄，耽着恩爱，不敬三宝，富贵自在，轮回生死，冥冥长夜，无晓无出，苦恼相萦，习诸恶业，报生贫病，或饥或渴，或寒或热。如是苦恼，非可能说；种种因缘，随其业报。
　　尔时，众中有一童子名曰善达，座而起，上白天尊：不审本微之华，华中有自然之果，散满法界，尽诸微尘，无大不覆，无小不入，为青为白，为赤为黑，为长为短，为大为小，为广为狭，为见为闻，为来为去，为天为地。如是华果，浩博周普，遍成法界，不可思议。不审一切众生同禀一华，云何诸缘各有差别，善恶不同，生死业对，苦乐殊形，返覆往还，受生各异，或生边夷，或生中国，或生奴婢，或生人王，或生贫贱，或生富贵，或生跛躄，或生具足，或生愚痴，或生智慧，或生悭贪，或生布施，或生好杀，或生慈悲，或生五逆，或生孝顺，或生受苦，或生受乐，或生聋盲，或生聪哲，或生禽虫，或生鱼龞。如是业报，种种不同。唯愿慈尊，分别解释。
　　天尊曰：善哉善哉，子之所问，甚得机缘。吾今为汝显诸因缘。一切诸法，相好不同，苦乐殊别，皆有因缘。由其业行，信心不等，造恶行好，受报无差，如影随形，如响应声。一切诸法，生皆从一，一本微华，种种相好。众生迷惑，不自觉知，於实相中，横生颠倒。颠倒法成，受苦见征，自生不孝，慈爱远离，失本求末，冥冥不晓，长处暗中，无有解脱。我怀慈愍，种种济度，显法因由。
　　众中疑惑，不了业缘。诸法空寂，毕竟无我。推问东方生物，有边崖不？南方显照，有极源不？西方衰杀，有情变不？北方冥昧，有穷通不？色声香味触，有香声触不？贪嗔痴缚，有贪嗔痴缚不？善恶行业，有行业可修不？不也，大慈所显，推问诸法行业，并无所得，云何差别、苦业不同？
　　天尊曰：诸法幻生，幻生幻灭；诸法幻灭，幻灭幻生。如是幻相生灭，幻无生灭；幻相去来，幻无去来；幻相贪痴，幻无贪痴；幻相取舍，幻无取舍；幻相烦恼，幻无烦恼；幻相恩爱，幻无恩爱；幻相差别，幻无差别。一切众生，业缘端正，生灭无幻，去来无幻，贪痴无幻，取舍无幻，烦恼无幻，恩爱无幻，差别无幻，如是空寂，究竟道场。
　　善达闻之，忽然觉悟，端坐内思，伏地嘿然，不起于坐。四众严整，各各敛容，须臾之间，天尊变现本微之华，从地踊出，遍满法界，无大不覆，无小不入，一一华中各有宝座，座方一丈，诸天云集，无有迫迮。一一座中，各有天尊，一一尊所，各说诸法、秘密真藏，一切诸法，无不自在，非空非有，非长非短，非去非来，非高非下。具一切法，非一切法，是名真法；具一切色，非一切色，是名真色；具一切声，非一切声，是名真声；具一切香，非一切香，是名真香；具一切味，非一切味，是名真味；具一切触，非一切触，是名真触；具一切智，非一切智，是名真智。如是诸法，本微玄妙，能生法界；法界之中，能生众圣；众圣能为法母，通达无碍。不生不灭，无内无外，无长无短，无去无来，是名道母。道母能生惠因，惠因能生惠果。以惠果故，诸法净；诸法净故，无因无果。云何有众生差别？云何有众生取舍？云何有众生贪欲？云何有众生业报？云何有众生持戒？云何有众生破戒？云何有众生得道？云何有众生失道？如是秘密真藏、大乘经典，世所希有。众生狭劣，自生颠倒，闻此秘密真藏大乘，反生诽谤，自招罪业，迷没暗中，如盲者不睹光明，聋者不闻钟鼓。善达，汝今悟解，由未尽源；虽悟诸相，心都未了，於实相中，浩博窅然，反成迷惑。
</div>
    <div class="pagination">
<span class="current-page">1</span><a href="无上内秘真藏经_page2.html">2</a><a href="无上内秘真藏经_page3.html">3</a><a href="无上内秘真藏经_page4.html">4</a><a href="无上内秘真藏经_page5.html">5</a><a href="无上内秘真藏经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
