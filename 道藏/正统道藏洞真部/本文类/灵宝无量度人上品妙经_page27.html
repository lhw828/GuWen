<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 27 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 27 页/共 63 页</h1>
    <div class="content">　　西方八天
　　神营受符天，帝老景星昌。
　　召灵促軿天，帝石耀公仪。
　　印道誓玄天，帝术律用封。
　　真化琼灵天，帝召婴伯康。
　　皓灵傅卿天，帝和总山圭。
　　太微七司天，帝祝望枚宗。
　　流精大安天，帝就思九生。
　　刺阳巡斗检灵天，帝正舆倾光。
　　北方八天
　　奠辰高清大混天，帝瑶弓致真。
　　证道示虚纳空天，帝范堂宾。
　　舞雷舒光玄报天，帝温慈明旗。
　　洞色紫精天，帝召灵考仙。
　　修阳启珠天，帝伯述无回。
　　骑史信书天，帝益冲领方。
　　太上阅功天，帝普英元王。
　　仙曹劾功录王天，帝寿都基昌。
　　三十二天，三十二帝，诸天隐讳，诸天隐名。天中空洞，自然灵章，诸天隐韵，混合之音。立极之尊，舞天之神，飞空大魔，摄气之灵。四被六周，腾变太清，玄上之化，广难可名，召降灵真，普度天人。今日感生炼度，历试诸天，成体玉华，合景飞根，佩服赤书，功列紫宸，玄司考察，名参上宫。东斗奏言，西斗授章，北斗奉简，南斗化光，中斗元标，运斡万方。青帝开生，白帝举仙，赤帝执法，黑帝赏延，黄帝秉正，摄御威权。青天真君，大宪明历。丹天真君，龙耀司直。素天真君，摧伏恶逆。黑天真君，施玄布德。黄天真君，镇安四极。五天至真，万道之元。飞行太虚，统领群仙，总校图箓，高居上玄。周行八冥，坐镇天关，苍河碧海，瑶阙琼山。宣令布化，普告无穷，元皇受命，扫荡灾凶。镢天震威，流光四冲，天老持符，照辟不祥。驱除万恶，理正元纲，敢有干犯，乱我天常。不容乖变，纠送溟泠，风火交激，杀伐祆群。学道得度，开济生民，断灭魔试，皆获飞升。拔度七祖，永离幽沉，不得留滞，受炼朱陵。宣告北酆，万神咸听，三官九府，列奏玉京。
　　天元大箓，变化玄虚，缠结周流，腾降沉浮。下冲郁绝，上朗太无，灵风扇霄，开天御图。天上天下，幽廓冥冥，玄光浩荡，大劫无形。鸿蒙元炁，双象交升，混沌悬立，保运自然。负山召龙，亿历绵绵，周行离合，包络诸天。玉昌安镇，五方赤文，妙化生育，三十九篇。立以天帝，主以道君，流演阴阳，统治万灵。摄领群魔，持运弥纶，大范宣布，八垣流精。澄景天华，眇眇玄微，玄微上皇，炁合真机。飞光紫清，耀英霄辉，明霞散空，太真舞开。玉章灌炼，灵烟九回，玄京纳正，辅化三才。千备万周，混道成真，真中至神，万帝之尊。宴处圆罗，我之化身，龙汉亿劫，植立无垠。丹光焕发，万品生成，上游紫虚，劫仞萧台。琳宫之内，华阙之中，召降真灵，普度群生。荡除秽滞，通理百关，七转回风，与气俱仙。仙道永存，无量度人，上开八门，经天化轮。考校功业，罪福因缘，普度七祖，一切幽魂，逍遥十极，上升九天。九天之上，各有生音，中有玄虚通感之章，列圣灵篇，辞参高真。
　　第一天人通感之音
　　玄化荡荡，流结真精。肇立诸天，生育神灵。茫茫三界，无极天民。邪想沦恶趣，通感登高清。秽浊相沉溺，使尔道无成。不受洞元章，何以超玄津。欲念随所乐，学仙多苦辛。萦累须臾灭，业尽化埃尘。一悟永逍遥，万劫保长存。精诚贯紫霄，辽思达玉京。神飞合太虚，同妙际幽冥。
　　第二仙王降真之章
　　玉文罗碧霄，降真玄上峰。服咽日月华，高奔玉帝宫。逍遥过三界，倏驾徊灵风。中育孩道康，内居伯史原。巾金佩绿羽，腾辉乘紫烟。相命诸仙僚，齐礼帝一尊。下观无极乡，尘境何纷纷。丹简摄大魔，黄旗校云营。蔚萧秘青编，普度学真民。玄符下三界，万炁皆齐仙。元始会百神，回光临我轩。七祖离长夜，幽魂度五关。与我永相期，超升出世缘。
　　第三元皇召灵之篇
　　三天之上，洞灵清微。玄景崇阿，劫仞灵宫。中有至尊，运化元机。统御群品，万炁总归。巍巍大梵，太素高神。丹光历明，二象豁开。郁察受教，布列真阶。飞天流演，包络泉台。八威玉文，安镇五山。永保亿劫，使炁无倾。人能玄感。悟道通灵。修真进仙业，万圣自来临。世欲坌真趣，何不栖山林。
　　此三界之上，飞空之中，飞仙真音，音参洞章。诵之百遍，通感无垠。诵之千遍，召降真灵。万遍道备，玄圣来临，过度三界，位登仙卿。有闻灵音，群魔敬形，勑制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至真仙王隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於神霄玉清王府东华宝藏，依玄科随运下传。若有至人，赍金宝质心，依书格告盟玉清，然后而付焉。
　　道言：夫降真则灾厄息，召灵则祸难除，安国宁家，悉从玄感。若劫运否终，三光亏盈，神人休否，末学疾伤，同气皆当齐心修斋，六时行香，十遍转经，高圣立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，致五灵之童，以始生之英，炼度尸形如法，魂神径上南宫，随其学功，计日而得更生。转轮不惑，便得神仙。
　　道言：夫天地运终，星宿错度，日月失明，阴阳不调，国境有灾，兆民死伤，师友命过，皆当修斋，行香诵经。则八天主司，各遣飞仙，收灭祸害之气，使国土安宁，生民康泰，已化超升。夫斋戒诵经，功德甚重。上消天灾，保镇帝王，下禳毒害，以度兆民。随其功业，感格真灵，故曰无量，普度天人。
　　道言：凡有是经，能为天地帝主兆民，行是功德。召降之日，发心修斋烧香，诵经十过，皆真灵记名，万圣来临，右别至人，克得为帝君玉府之臣。列曹记人功过，毫分无失，神霄公卿，亦保举尔身，得道者乃当洞明至言也。
　　诸天中大梵隐语无量音　道君撰
　　元始降真召灵中篇
　　东方八天
　　阵林斗庐，吊角历虚。帝明愬恪，景昭化于。丙纯祠文，律庆自模。灭叔止普，政和慜居。昌极褚邻，兑挹元符。札遘时毕，臻鲁张须。甲华左周，转辰阎师。杳太逸王，紫天毗分。
　　南方八天
　　朱光含道，析真流阳。固已洞温，伏觊玻珰。露乾迹非，云押宁章。既获由祭，梦夺元刚。注灵鸾泰，旬使治仓。弗闲获度，平太勇光。赤华辉帝，广素启方。望智无问，义并委常。
　　西方八天
　　顿叉瑶敕，冥湄阻衰。释谧房弼，定局可归。称玄弗极，用秘提回。猛歌昆缘，邾墟淑阶。高华偃聪，拱师陀开。辉路湛见，岳察守台。至镇栢趋，珙袍碧微。山真夷郎，道英格非。
　　北方八天
　　玃侯察奸，主兵元环。卢起瞻溪，历魔簿监。文华权阳，液掖嵎盘。丽审密火，化混云轮。交到乂谷，罗弈穹旻。暝和情比，紫真降璘。展义漠涘，晦张垠绵。纬投穴互，毕忽轻迁。
　　道言：此诸天中大梵隐语，无量之音，旧文刻书青城宫玉台馆，主降天地之高真，幽显之玄灵，助行大化，以唱三境之仙宗，字皆广长一丈。天真皇人昔书其文，以为正音。有知其音，能斋而诵之者，诸天皆命化炁仙王，下观其身，书其功勤，上奏诸天，万神朝礼，地祇侍门，大勋魔王，保举飞升，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧 
　　洞清，大量玄玄也。
　　高上仙王降真之符
　　灵宝无量度人上品妙经卷之二十三竟
　　卷之二十四
　　神变气化品
　　道言：昔於太素天中，皓景霄虚凌空曜土，受元始度人神变气化无量上品。元始天尊当说是经，周回十过，以召十方，始当诣座。天真大神，上圣高尊，妙行真人，无鞅数众，乘空而来。碧虚扇霞，凤舆琼轮，绿盖华軿，流彩降霄，八景交辉，洞焕太空。三日三夜，诸天玉箓宝光，上照玄都宫阙，森罗元纲台观，朗然彻见，劫仞巍峨，飞轮焕赫，一国地土山川林木，缅平一等，无复高下，土皆作瑞玉无有异色。众真侍座，元始天尊玄坐空浮神化万炁宝阙之上。说经一遍，诸天大圣同时称善， 是时，一国男女，知道变化，悉由神炁，乃至天城紫殿，碧阁黄房，万圣千真，皆是神变法身，气化真境。说经二遍，金龙吐云，宝台千柱。说经三遍，宸霞散缕，结空成字。说经四遍，大音轻震，甘露敷和。说经五遍，地发宝莲，万叶凝光。说经六遍，玉京金阙，神辉洞虚。说经七遍，万神混一，出有入无。说经八遍，神气变微，秋毫同体。说经九遍，地狱消灭，死魂受生。说经十遍，神变气化，洞入太冥， 是时，一国是男是女，莫不倾心，皆受护度，咸得长生。
　　道言：是时，
　　元始天尊说经一遍，东方无极无量品始阳大神，无鞅之众，浮空而至。
　　说经二遍，南方无极无量品炎辉大神，无鞅之众，浮空而至。
　　说经三遍，西方无极无量品少阴大神，无鞅之众，浮空而至。
　　说经四遍，北方元极无量品太一大神，无鞅之众，浮空而至。
　　说经五遍，东北无极无量品保镇大神，无鞅之众，浮空而至。
　　说经六遍，东南无极无量品通生大神，无鞅之众，浮空而至。
　　说经七遍，西南无极无量品冲厚大神，无鞅之众，浮空而至。
　　说经八遍，西北无极无量品运关大神，无鞅之众，浮空而至。
　　说经九遍，上方无极无量品主变大神，无鞅之众，浮空而至。
　　说经十遍，下方无极无量品持化大神，无鞅之众，浮空而至。
　　十遍周竟，十方无极变化大神，一时同至，一国男女，倾心归仰，虽未闻法，各悟三界十方诸天高真，乃至宫殿台观，未有一名，不从神变气化而有。今睹天尊真王宣真演道，圣容炜焕，光彻诸天无量世界，一一国中，各有天尊真王，宣演大法。故知神变无穷，气化无极。我等今身色相根尘动转音影，皆是神变气化所成。来者亿量，无鞅之众，迮国一半土皆偏陷，非可禁止。於是元始示现神气变化之道，从玄坐起，踊身虚空，高齐劫仞，在飞云浮景之上，去地千丈。元始登引，天真大神，上圣高尊，妙行真人，十方无极变化大神，无鞅数众，俱入浮景之中。天人仰看，惟见勃勃从虚空中入，既入空内，不知所在。国人廓散，地还平正，无复欹陷。元始即於飞云浮景之上，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰，咸灭有心。极妙极玄，极洞极真，极化极用，极变极通，极神极灵。心悟至道，合体虚明，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝神变气化内名，隐韵之音，亦是真王内讳，变化百灵之隐名也，非世之常辞。上圣已成真人，神气通玄。能悉其章，诵之十过，诸天遥唱，神气合应，变化倏忽，河海山岳，俄尔亡存。日月璇玑，周流隐显，神之所变，万圣齐临，则群魔束形，鬼精灭爽，气之所化，则回尸起死，白骨成人。至学之，诵之十过，则神变五帝，气化三界，魔精丧眼，鬼祆灭爽，济度垂死，绝而得生。所以尔者，学士秽气未消，体未洞真，召制十方，威未制天政，德可伏御地祇，束缚魔灵，但却死而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大梵，德难可胜。
　　道言：凡诵是经十过，诸天齐到，神感气会，变化自然，不同起心，作诸幻妄，神气混合，无道不生，亿曾万祖，幽魂苦爽，皆即受度，上升昧宫，格皆九年，受化更生，得为贵人。而好学至经，功满神变，德就气化，皆得神仙，飞升金阙，游宴玉京也。上学之士，修诵是经，神气炼化。皆即受度，飞升南宫。世人受诵，神不去身。真气内营，则延寿长年，后皆得作尸解之道。魂神暂灭，不经地岳，即得返形，游行太空。此经微妙，普度无穷，一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，神变发生，气化敷荣，内景焕彩，玉云结城，为上世亡魂，断地逮役，度上南宫。七月长斋，诵咏是经，神变道体，内景明洁，神婴正位，身得神仙，诸天书名，黄箓白简，削死上生。十月长斋，诵咏是经，神变深密，气化安宁，内景齐仙，游宴玉华，为国土帝主，安镇国祚，保天长存，世世不绝，常为人君，安镇其方，民称太平。八节之日，诵咏是经，神变顺常，气化循经，内景调衍，金池玉霐，得为九宫真人。本命之日，诵咏是经，神变九宫，气化九真，混一自然，与帝同盟，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青紫白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方。次思太空之中，洞真神气，如紫光云冉冉来覆兆首，云气弥室，内有万神森然，如视目中瞳子，对兆面前。次思兆九窍气出，如白烟烟云，右旋缠绕兆身象罔之中，紫云白烟，亘遍天地。良久，觉见己身肝中有碧玉宫殿，中有神人，衣青龙华羽之服，口中吹气成风，吹此云气，左回约九九数周。乃见空中所存来者万神，与兆身中百神，合为一身，状如婴儿，绣衣锦裳，对兆面坐，听兆诵经。讫，还入兆口中，上泥丸中，昼面向外，夜面向内，此为神变气化之道，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，神变气化上品，回混度人，百魔隐韵，离合自然。洞空无形，神气为真。神非恍惚，气非氤氲。是道妙本，於空为神。太空为气，神生万神，气生万气，万神归一，万气合一，一万之变。神为道机，气为道枢，机变枢化，三界乃生。元始祖神，变生万真。元始祖气，化生诸天。开明三景，是为天根。上无复祖，惟道为身。神变赤书，气化玉文，五文开廓，普植神灵。无文不光，无文不明，无文不立，无文不成，无文不度，无文不生，是为大梵天中之天。变化生成，郁罗萧台，玉山上京，上极无上，大罗玉清。眇眇劫仞，若亡若存，三华离便，大有妙庭。金阙玉房，森罗诤霐，神霄梵炁，周回十方。中有神变气化之神，中有南极长生大帝君，中有度世司马大神，中有好生韩君丈人，中有南上司命司录延寿益算度厄尊神，回骸起死，无量度人，今日校录，诸天临轩。
　　东方无极飞天超玄神王，长生大圣，无量度人。
　　南方无极飞天升炎神王，长生大圣，无量度人。
　　西方无极飞天易皓神王，长生大圣，无量度人。
　　北方无极飞天生神神王，长生大圣，无量度人。
　　东北无极飞天司变神王，长生大圣，无量度人。
　　东南无极飞天主化神王，长生大圣，无量度人。
　　西南无极飞天迁气神王，长生大圣，无量度人。
　　西北无极飞天换质神王，长生大圣，无量度人。
　　上方无极飞天至有神王，长生大圣，无量度人。
　　下方无极飞天妙无神王，长生大圣，无量度人。
　　十方至真飞天神王，长生度世无量大神，并乘玉虹万宝之舆，结绿千真游玄之车，泛盖旋羽，骖驾丹凤，九色真龙，建召神摄气变化之节，三元回命保生灵旛，前咏洞文齐唱，后吹部曲同音，狮子白鹤，啸歌嗈嗈，五老启途，群仙翼辕，亿乘万骑，浮空而来，倾光回驾，变化度人。诸天丞相，南昌上宫，韩司主录，监生大神，神变天司，明令四张，气化神人，据位持兵，执箓把籍，齐到帝前。百亿变化，神气自然，官府在左，刑罚着边，随所应度，严校诸天。普告三界，无极神乡，泉曲之府，北都罗酆，三官九府，十二河源。上解祖考，亿劫种亲，疾除罪簿，落灭恶根，不得拘留，逼合鬼群。元始符命，时刻升玄，北都寒池，部卫形魂，制魔保举，度品南宫，死魂受炼，仙化成人。神气无穷，变化无终，无极神乡，变化所从。神气合空，无所无容，十方皆变，一神混同，十方皆化，一气普通。变化生身，生身受度，劫劫长存，随劫轮转，与天齐年。保度三涂五苦八难，超凌三界，逍遥上清。上清之天，天帝洞轮无色之境梵行。
　　东方八天
　　神变九真天，帝梵灵虚泉。
　　角应震生天，帝京娄虚。
　　曲真启元天，帝混奇迎隆。
　　历陈苍华天，帝明耀芒。
　　动缘仁宥天，帝阁龙景盈。
　　岳判纪灵天，帝述兰栖。
　　翠阙宝辉天，帝飞英预嘉。
　　绿粹秀和天，帝离如秘公。
　　南方八天
　　熏微炎照天，帝啬运通。
　　阳光混虚天，帝宝主辅元。
　　南玉化阙天，帝部俞庆言。
　　耀景丹灵天，帝祖简尊猷。
　　朱明景平天，帝伯举冲几。
　　安变泽神天，帝曜华奉灵。
　　龙变庆元天，帝廓都良。
　　赤气定初天，帝平披昌。
　　西方人天
　　云极素兽天，帝正宝仙明。
</div>
    <div class="pagination">
<a href="灵宝无量度人上品妙经_page26.html">上一页</a><span>...</span><a href="灵宝无量度人上品妙经_page22.html">22</a><a href="灵宝无量度人上品妙经_page23.html">23</a><a href="灵宝无量度人上品妙经_page24.html">24</a><a href="灵宝无量度人上品妙经_page25.html">25</a><a href="灵宝无量度人上品妙经_page26.html">26</a><span class="current-page">27</span><a href="灵宝无量度人上品妙经_page28.html">28</a><a href="灵宝无量度人上品妙经_page29.html">29</a><a href="灵宝无量度人上品妙经_page30.html">30</a><a href="灵宝无量度人上品妙经_page31.html">31</a><a href="灵宝无量度人上品妙经_page32.html">32</a><span>...</span><a href="灵宝无量度人上品妙经_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
