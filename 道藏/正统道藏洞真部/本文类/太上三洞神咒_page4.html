<!DOCTYPE html>
<html>
<head>
    <meta charset="UTF-8">
    <title>太上三洞神咒 - 第 4 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上三洞神咒 - 第 4 页/共 19 页</h1>
    <div class="content">　　天蓬大咒
　　大道玄元始，覃恩出上清。九天排队仗，五岳列斑迎。万里风云合，千山草木平。蕾买垂过北海，雨阵激南溟。黑煞为中禁，天蓬见外营。灵宫持玉印，太乙捧金晶。猛将骑朱虎，先锋跨大鲸，电光飞猛火，雷鼓震天廷。号令传三将，诛伐用六丁。四向神豁落，童子尽开明。地网周围布，天罗匼匝行。火轮红焰起，雨盖碧烟生。摆撼乾坤动，翻腾宇宙惊。渴吞沧海竭，力压泰山倾。虎应庚辛白，龙乘甲乙青。斩馘颠狂祟，消除凶毒精。下鬼兴妖怪，何敢共战争。群邪皆荡尽，人道永安宁。急急如律令敕。
　　天蓬馘魔咒#1
　　溃自鬼万，下一刀神。类灭猷天，骸破明四。骨然斗北，血烈帝炎。形五鬼斩，斧大天镢。状见来欲，鬼小有敢。祥不却袪，里千尸劈。重九我卫，兵万十三。锋衔北威，戾激胜天。凶御南威，士力丁天。访老目四，齿绿舌苍。风饮身横，鬼食魔吞。冲赫霞丹，天乘炁紫。踪灭邪斩，王神剑威。龙夔驾严，神三枭素。锺帝把手，兽巨颅长。凶皓上太，灵八政七。翁北刁高，司都丁五。童杀元九，蓬天蓬天。急急如律令敕。
　　玄坛启请咒
　　仰启正一玄坛将，金轮元帅赵将军。三十六员大神王，五雷大洞无量兵。驱雷役电耀乾坤，飞符破庙捉鬼祟。急捉急缚妖魔精，蒙魂附体传事意。移山拔树动宇宙，执鞭提索惊鬼神。捉贼呈形散讼刑，赏善罚恶禁冤魂。人遭百病告则痊，我有万愿随心伸。八王猛将当先锋，四方大力如云屯。天师有旨速遵依，发兵布阵列旌旗。闻吾呼召急报应，功成行满升天墀。急急如律令。
　　元始密咒
　　亶罗蔚罗，无须流陀。太冲太极，阴阳抱和。出有入无，鬼神莫测。出死入生，变化自然。元始混炁，玄中之玄。上干有禁，下洞太渊。诵之一遍，沉痾自痊。炼魂育魄，真阳自全。齐戒礼诵，万过飞仙。无上密咒，万神绵绵。心中心咒，重复宣传。贪罗洞盟，与道合真。玉清上极，梵炁氤氲。分灵布炁，降注臣身。形神俱妙，变化飞升。上朝玄都，统摄万灵。急急如律令。
　　天蓬敕咒
　　天蓬天蓬，万神之宗。威严大道，游行太空。坐南斗内，立北斗中。紫微大帅，天皇赐功。璇玑玉衡，二十八宿。一炁包含，天地混同。五方五斗，三界魔王。天蓬为主，神炁无双。金阙玉房，大有神功。怒动天地，日月失光。炁吞五岳，倾摧四方。顺吾咒者，速来伏降。违吾咒者，倾死灭亡。急急如律令。
　　召大仙咒
　　谨请天蓬，门下主法。大仙神通莫测，威赫无边。声闻八极，名振九天。掌北帝令，行北帝权。驱妖斩祟，鹰犬当先。不问远近，诛斩无镯。巡绕天下，震动山川。黑云蓬勃，朱顶盘旋。吏兵逐役，鹰大效前。敢有小鬼，造恶为愆。鹰吞犬食，剑斩枪穿。臣今召请，愿降三天。蓬星都帅，威赫无边。三十万兵，大正吾权。治病除祸，灭恶去凶。大仙一降，病者安宁。急急如律令。
　　八卦罡咒
　　吾为天神下坤宫，巡震兴雷离火红。巽户下令召万神，禹步交乾登阳明。坎乡掷雨荡妖凶，腾天倒地斩妖精。兑金锋铓八卦神，直何艮宫封鬼门。天昏地黑，日月不明。邪神鬼道，无路逃形。急急如律令。
　　召雷神咒
　　谨请主副二帅，八宫天丁。千千力士，万万精兵。五雷神将，六甲六丁。闻吾呼召，疾速降临。兴云吐雾
　　霹雳轰轰。掷火万里，鬼无逃形。从天下降，巡游乾坤。搜捕逆鬼，擒捉妖精。不拘远近，子细搜寻。千邪万怪，束缚来呈。急急如律令。
　　集神咒
　　灵宝万神，混合三宫。上帝勑命，速降八门。金光晃耀，徧景飞空。五灵急召，离火炎空。震木秀发，兑金铓锋。乾张天罗，巽布狂风。坤维上下，鬼户绝踪。八卦大神，吏兵灵童。风云雷电，霹雳奔冲。收捉精怪，敢有不从。闻吾关召，速降当空。如违律令，速送北酆。急急如律令。
　　破秽咒
　　元享利贞，浩荡神君。日月运用，灿烂光精。普照三界，星斗齐并。天罡正炁，散荡妖氛。九凤破秽，精邪灭形。□转罡星，□璃哼啅。急急如律令。
　　勑水咒
　　天地运用，日月之精。光彻四海，能断妖氛。解秽除祸，身宅光明。神水既作，万鬼伏宁。□嚤啰嘧，□□□□。哽咭□咈，□咿□□。急急如律令。
　　天蓬神尺咒
　　天清清，地灵灵十方世界，杳杳冥冥。虚无之中，上有元晶。包罗万象，总辖万灵。密行造化不测而成。开天辟地，分其昏明。大朴既散，万类乃亨。三才定位，仁义斯兴。礼乐继作，奸邪由生。五常迷乱，四民有争。上不宽恕，下不忠贞。或魔或鬼或妖或精。恣横茶毒，干扰民生。全家疾患，骨肉伶仃。下绝子孕，上绝父兄。性命枉逝，魂魄幽冥。道炁混杂善恶难明。北帝慈悲，哀悯众生。敕下神吏，剪馘鬼精。冤枉纵多，善可安平。天蓬元帅，散迹分形。赐名上帝号曰元晶。佐天行化，显现威灵。玉帝再行，自天降临。俯育兆庶，率令和平。大圣天蓬，三十万兵。回光返明，下降天庭。巡游世界，捕逐妖精。束缚风火，收擒不停。有恶皆斩，无鬼不烹。瘟疫之吏，束首服膺。天得清爽，地得平宁。人得安养，物得开萌。邪遣皈正，神显威灵。幽都开度，魂魄受生。黎民康泰，国土清平。天蓬元帅，敕下神尺，赐与良能。镇身护命，止约万灵。中有三台，上有七星。神符四面，总辖幽冥。随心所指，山岳摧倾。三十六将，护尺神兵。腾空察命，动感三清。度人延寿，灾害安宁。斩邪灭毒，鬼祟潜形。登仙入圣，随尺超升。同符日月，道炁长生。指邪皈正降浊升清。六天鬼贼，见则丧倾。道无高下与尺隆兴，登山兽伏，入海龙升。朝行露散，夜行体轻。四围神将，丙壬甲庚。兴行云雨，震发雷霆。何神不伏，何鬼不惊。拒尺者灭奉尺者生。恶尺者辱，敬尺者荣。礼尺者寿，非尺者薨。元帅有令，北帝之盟。运行造化，七政齐并。违吾之令，拒吾之盟。寸尸万段，永死无生。急急如律令。
　　北帝持尺神咒
　　圆光太极，尺运神功。五行正炁，斡运无穷。青尺神王，混元之宗。丹尺神王，运景成功。白尺神王，辅道威通。炁尺神王，叱雷驱风。黄尺神王，万炁攸同。神尺一挥，十极咸通。保守三元，飞行太空。馘灭邪魔，袪使虎龙。邪念永绝，速成道功。急急如律令。
　　行印咒
　　乾象天灵，坤以运载。不得违时，周而复始。天丁受吾，神印六甲。卫吾身形，何神不从，何鬼敢当。吾印指天天倾，指地地裂，指人人长生，指鬼鬼绝灭，指山山崩，指水水竭，指云云舒，指木木折，指风风停，指雨雨歇。帝君授吾神印，化摄汝等，有违吾令，四肢伏折。急急如律令勑。
　　召灵官咒
　　罡神正直，神最为尊。鼻流黑雾，罩定乾坤。手执金枪，足踏火轮。邪魔见者，胆碎心惊。闻今召请，速出天门。来赴坛前，听候委役。
　　灵官遣祝
　　恭闻元帅，魁罡之精。总辖风火，统领天兵。飞烟掷火，走石扬尘。封山破洞，遏天横行。怒震天地，五岳摧
　　倾。轰天霹雳，电掣雷奔。六天火部，掷火流铃。飞天之祟，着地之精。不正山魈，一并收擒。瘟黄恶鬼，灭迹除形。上帝敕下，大阐威灵。急急如律令敕。
　　敕灵官符咒
　　三天有命，玉帝令章。四圣叮咛，何神敢当。上帝有敕，敕召灵官。斩邪不祥，暂离本位。来赴坛场，统制鬼神，斩诚不祥。天符到处，永断邪殃。救民疾苦，大赐威光。急急如律令。
　　铁障罩咒
　　法灵灵，动天地，移星宿，拨天关，转地轴，驱江海，罩鬼神。吾法即非小末，神祇直透三清。黄奴之鬼，杵碎其身。山魈魍魉，化作微尘。吾有天兵八佰余万，并及四将，塞断鬼门。上有天罗神，下有地网将。何神不在吾罩内，甚鬼不在吾罩中。当吾者死，顺吾者生。急急如律令敕。
　　又
　　谨敕火部灵官布罩大将赵源日之元火之祖结铁为网为四罟四方为焰八
　　方齐举上彻凌霄下连土主东至扶桑西连金祖南至海门北至酆都。吾今齐罩，敕差赵公。无远无近，不问亲疏。捉赴坛场，应有一切不祥之鬼并行摄赴行坛奉令准敕疾
　　立狱祝
　　天狱灵灵，上帝敕行。都天法主，大力天丁。五雷神将，立狱大神。化现天狱，囚禁鬼神。天狱已立，地狱己成。吾召天将，收禁鬼神。天牢大神，地牢神君。收禁邪鬼，不得容情。上帝有敕，收入鬼营。急急如律令。
　　火神祝
　　天地玄黄，日月之光。五行运动，烈火四方。火赤天地，欻火神公。上天真火，炎炎飞空。五方雷火，烈焰烟浓。火仙大将，火帝金锺。流金掷火，变化无穷。大圣令行，何鬼敢冲。瘟黄疫鬼，急走元踪。唵鸣□呢鬼都咤咭诃摄。
　　请法水咒
　　五灵元君，五火之精。还火入水，河海澄清。火铃震动，海龙潜惊。吾取真炁，急急降临。灌入皮肤，五脏化生。流注治病，扫荡邪精。急急如律令敕。
　　治惊病咒
　　冥冥冥冥，风雨奔倾。惊邪等鬼，知汝姓名。风惊名顶，热惊名辛。急惊慢惊，恃垒之精。元皇正炁，速降吾身。扫荡邪鬼，速得安宁。急急如元降律令。
　　太上三洞神咒卷之三竟
　　#1此咒词句为倒文，除末句急急如律令敕之外，应从后往前读。
　　太上三洞神咒卷之四
　　雷霆祈祷诸咒
　　祈晴七转咒
　　一转六神藏，二转四煞没。三转阴霾收，四转淫雨止。五转乾坤焕耀，六转日月合明。七转封潭锁海，收摄阴霾不正之炁，赴五雷之下受死灭形。急急如律令。
　　五方蛮雷咒
　　天道合真，日月合明。天清地宁，五岳摧倾。明神辅我，天威辟兵。威镇驱风，速降如云。急急如律令。
　　天火彻光，地火烈光。神明一召，普遍万方。光明朗照，追运五方。身佩列宿，上接天罡。急急如律令。
　　太乙元皇，令摄天罡。元始隐秘，玉帝所藏。成汝之妙，立示五方。吾剑一指，云雾高张。急急如律令。
　　天雷地雷，声震八方。摧山倒岳，上彻大仓。雷火速至，拥云蔽光。吾今召汝，齐到帝乡。急急如律令。
　　八方洞潭，普及万物。通天应地，灵迹见罡。大仙一吸，齐到天罡。急急如律令。
　　净坛咒
　　天上地下，大力天丁。辅助吾法，扫荡妖氛。秽炁速灭，汤涤妖氛。坛场速净，道炁长存。急急如律令。
　　净身咒
　　上真玄灵，五斗覆身。神清气爽，荡秽安宁。急急如律令。
　　净心咒
　　五炁正灵，乾象变化。翊卫辅佐，心神无差。急急如律令。
　　变形咒
　　三天之令，化吾之形。青龙白虎，侍卫我身。邪鬼远遁，真炁速生。急急如律令。
　　藏魂入斗咒
　　吾受天师盟心宝印，佩受自然通幽达冥。上彻洞天，下达泉扃。吾行禹步，愿得升仙。三魂童子，七魄真人。随吾禹步，愿度灵关。急急如律令。
　　妙用咒
　　先净心，母杂想。坐建方，向破上。存三清，虚空仰。领四圣，万兵将。存我身，驱邪相。五斗光，藏形状。前踏罡，后踢炀。我身明，三光降。吸入口，无差妄。太阳火，自卯降。太阴水，自酉降。天罡星，自中降。紫白赤，三色样。罩我身，万邪唱。叩齿九，四大畅。去一田光，我身壮。方书符，为法藏。
　　天心总咒
　　混溟涬海渥泩湖，焕辉炳焰炜煌烗。青帝会神，白帝居酉。赤帝养炁，黑帝通血。黄帝中主，一五三变。散之万殊，回风合灵。寂寞感通，惟真惟应。恶逆敢萌，靖治而治。以法召神，以神召炁。凝之自然，周流天地。天心有命，万神敬听。一罗斩煞，二贪狼敕，三计都摄，唵□□哩□咽□娑诃。所召某将，疾速前来。急急如律令。
　　敕四直咒
　　天灵地灵，三五交并。吾奉帝敕，紏察邪精。直日功曹，承行将吏，不得稽停，速去速来，吾当坐待摄。
　　运雷局咒
　　天雷隐亿，地雷轰轰。阴雷速发，阳雷速鸣。雷威惊动，龙虎交横。日月罗列，照耀分明。十二功曹，五雷使者。六甲六丁，执符而行。急急如律令。
　　日魂符咒
　　赤炉丹炁，玄天育精。刚以受柔，炎火阴英。日晨元景，号曰大明。九阳齐化，二象俱生。凝魂和魄，五炁之精。中生五帝，乘光御形。采飞以灵，掇根得盈。首中龙和，披朱带青。辔鸟流玄，霞映上清。赐书玉柬，金阙刻名。服食朝华，与道合灵。飞仙太微，上升紫庭。急急如律令。
　　日魂咒
　　太微丹书，名曰开明。致日上魂，来化某形。平日严妆，发自玄玄。庭飞华水，日根金精。紫映流光，号曰五灵。急急如律令。
　　月魄符咒
　　黄精玄辉，元阴上炁。散郁寒飙，修灵敛胃。虚波澜颖，挺濯停器。月晶夜景，玄宫上贵。五宫夫人，各保母位。赤天飞入，婴女续至。四阴三合，光芒万方。和魂制魄，五胎流光。乘霞飞精，逸虚於东。首结灵云，景幸昭风。左带虎符，右腰龙章。凤羽云帔，玉金珰。骞树结柯，号曰木王。神幙控根，有亏有光。明精内应，玄水吐香。赐书玉札，刻名云房。服食月华，与真合同。飞仙紫微，上朝太皇。急急如律令。
　　月魄咒
　　紫微黄书，名曰太玄。散月华水，养魄和魂。方中严事，发自玄关。藏天隐月，五灵夫人。飞光九道，映朗泥丸。急急如律令。
　　敕笔墨砚咒
　　太阳一照，阴鬼当摧。神朱明日，九露太微。我今所化，万恶俱衰。七炁成斗，三炁成台。二星洞照，符到速追。笔为神剑，墨为戈戟。砚为龙池，朱为百药。笔法治病，书篆天符所到奉行，万邪俱伏。急急如律令。
　　三台斗咒
　　上台虚精，保我年龄。中台六淳，卫我身形。下台曲生，拜谒三清。
　　披斗神咒
　　头顶天圆，足履地方。手执河魁，体仗天罡。日为圆象，月为圆光。身披北斗，六律九章。能驱万神，消灭不祥。吾令一敕，鬼怪灭亡。急急如律令。
　　辛天君铁帽符咒
　　朝天铁帽天火扬扬。一掷万里，地火煌煌。头顶三台，下镇九良。大罩山魈，魂散魄亡。小罩精怪，普扫不祥。一罩乾坤昏炁，二罩日月无光，三罩江河枯竭，四罩草木焦黄，五罩雷光万丈，六罩风雨八方，七罩家门清吉，八罩神煞移藏，九罩先亡收摄，十罩远殄瘟黄，十一罩虎狼灭迹，十二罩病者安康。吾奉玉皇上帝救，敕下雷霆邓辛，张五方天兵，兴霹雳奉罩三界不正神，喝云天帅，统领五方雷将，酆岳地只，上张天罗，下布地网，火速罩定，魔鬼母令走漏疾。
　　召小翻山张贤圣咒
　　吾佩帝敕，斩敕万神。元益将帅，速现威灵。随吾符去，追摄万神。魍魉五酉，捉至坛庭。山魑木客，石压火焚。敢有违令，罪准天刑。急急如律令。
　　召混元十功曹咒
　　混元启教，一炁分真。六天有命，掌握万神。三台盖体，五斗藏形。镢天斧钺，护卫我真。雷帅往来，知吾姓名。十大功曹，听吾令行。出纳阴阳，各有司存。涤荡功曹，破秽除氛。扫邪功曹，缚鬼斩精。报事功曹，通达凡情。度厄功曹，益算延龄。守卫功曹，定魄安魂。救难功曹，保产催生。附体功曹，摄魄提魂。天医功曹，布药飞针。治病功曹，通炁养真。运炁功曹，如意攻行。驱除邪党，攻炼患身。五藏六府，敢不澄清。百关通畅，三焦和平。神符一道，气脉安宁。急急如律令。
　　混元治病咒
</div>
    <div class="pagination">
<a href="太上三洞神咒_page3.html">上一页</a><a href="太上三洞神咒.html">1</a><a href="太上三洞神咒_page2.html">2</a><a href="太上三洞神咒_page3.html">3</a><span class="current-page">4</span><a href="太上三洞神咒_page5.html">5</a><a href="太上三洞神咒_page6.html">6</a><a href="太上三洞神咒_page7.html">7</a><a href="太上三洞神咒_page8.html">8</a><a href="太上三洞神咒_page9.html">9</a><span>...</span><a href="太上三洞神咒_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
