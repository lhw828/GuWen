<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 47 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 47 页/共 63 页</h1>
    <div class="content">　　自鬼字叩四句，系禳灾密文。
　　西方八天
　　奎娄应仙，旗高步莲。绰真构摊，景复滋坚。太香玉度，球浪楚传。牛室事无，宝秤默云。神谛梵薮，青朗奏矜。龙雾侔就，丹蠥渊弘。普载丁琥，骥敕扬诚。览觉垧常，狐兵资兴。
　　北方八天
　　郁仪结璘，佽圣功传。朗都究明，道伯攸玄。爻宜转纲，权融齿房。玉邈稽微，天魁辿延。毕老墟圩，景霁洞伤。阳复雷捷，越逵聿苍。苏林奚兖，神凤膺张。寂区环极，道秘奇常。
　　道言：此诸天中大梵隐语，无量之音，旧文字皆广长一丈，刻书大帝金宫扶桑青林玉叶双干之上。上禳天灾，下禳地祸，中安民物。神风振之，洞神发音，气徧九有，和合万灵，使灾害不干，万真降庭。天真皇人昔书其文，以为正音。有知其音，能斋而诵之者，诸天皆遣洞神禳灾万福神王，下观其身，书其功勤，上奏诸天，万神朝礼，地祇侍门，大勋魔王，保举上真，道备克得，游行三界。升入金门。
　　此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默。山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之四十四竟
　　卷之四十五
　　解禳山谷瘴疠品
　　道言：昔於浩舒天中，邃碧幽歌大神乐土，受元始度人解禳山谷瘴疠妙品。元始天尊当说是经，周回十过，以召十方，始当诣座。天真大神，上圣高尊，妙行真人，大小山谷，仙官主宰，十方国土，列岳群仙，溪谷泉源，鬼神令长，直年方域，行瘴为疠，神官曹属，部隶攸司，无鞅数众，乘空而来，从山现出。紫軿碧舆，飞云晖映，宝轮羽盖，扶华垂应，流明玉光，千色蓬勃，朗耀玄虚。七日七夜，诸天日月星宿，枢衡，玉关，驻景停轮，神风静默，山谷藏云，天鉴鲜莹，和气八骞，一国地土山川林木，缅平一等，无复高下，土皆作蕊珠含碧温明之玉，无有异色。众真侍座，元始天尊玄坐空浮九灵夜光万峰承景琼台之上。说经一徧，诸天大圣同时称善，是时，三万六千山岳，一时开明。说经二徧，玄霜洒空，灵芝盘郁。说经三徧，祥烟普覆，岩窦生香。说经四徧，世境肃清，山云吐秀。说经五徧，龙光照海，天宝凝华。说经六徧，道炁昭苏，群生怡悦。说经七徧，鬼魔潜伏，瘴疠捐消。说经八徧，天谷虚玄，神烟郁蔼。说经九徧，玉真俯应，妙瑞告玄。说经十徧，化洽穷夷，天人称叹，是时，一国是男是女，莫不倾心，皆受护度，咸得长生。
　　道言：是时，元始天尊说经一徧，东方真贤世界无极国土解禳山谷瘴疠大神，无鞅之众，升空而至。说经二徧，南方慧观世界无极国土解禳山谷瘴疠大神，无鞅之众，升空而至。说经三徧，西方定仙世界无极国土解禳山谷瘴疠大神，无鞅之众，升空而至。说经四徧，北方常善世界无极国土解禳山谷瘴疠大神，无鞅之众，升空而至。说经五徧，东北明微世界无极国土解禳山谷瘴疠大神，无鞅之众，升空而至。说经六徧，东南灵德世界无极国土解禳山谷瘴疠大神，无鞅之众，升空而至。说经七徧，西南海静世界无极国土解禳山谷瘴疠大神，无鞅之众，升空而至。说经八徧，西北元皇世界无极国土解禳山谷瘴疠大神，无鞅之众，升空而至。说经九徧，上方洞虚世界无极国土解禳山谷瘴疠大神，无鞅之众，升空而至。说经十徧，下方通光世界无极国土解禳山谷瘴疠大神，无鞅之众，升空而至。十徧周竟，十方世界无极国土解禳山谷瘴疠大神，一时同至，一国男女，倾心归仰。求请天尊，以大慈力，普为下元十方世界无极生类，解禳山谷瘴疠，保命全形。演说普天山岳，洞谷幽墟，有诸鬼神，藏匿游泊，与诸恶毒御命之众，聚结党属，施行毒炁，瘴疠生民，元始神文，收摄解除，毒害永消。是时仙真来者，云集雨飞，骈罗围绕，无鞅之众，迮国一半土皆偏陷，非可禁止。於是元始凝眸垂盻。遐览国土，缓振玉音，徧告大众。混黄立极，万象同生，故有三万六千天地，三万六千日月，又有大三千世界，中三千世界，小三千世界。一一世界，各有种类，以分族绪。三万六千山谷，处诸世界。次二万三千山谷，一万二千山谷，一千二百山谷，三百六十山谷，以为天地世界。潴浍薮泽山谷之炁，化生毒酷丑恶蛇蝮，大小之虫，乘其晨炁，嘘吐成烟，毒雾蔽蒙，触冒世间。世间男女依近山谷，呼吸饮吞，纳受其邪，构为瘴疠，以至夭伤，徧殆境邑。我以法慧，出示神符解禳之法，使世间生民获养安和，修行得道。大众称赞，各愿听闻。元始既兴妙教，悬一宝珠，大如黍米，在空玄之中，去地五丈。元始登引，天真大神，上圣高尊，妙行真人，十方无极世界国土解禳山谷瘴疠大神，无鞅数众，俱入宝珠之中。天人仰看，唯见勃勃从珠口中入，既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。是时天人遇值经法，普得济度，全其本年，无有中伤，倾土归仰，咸行善心。不邪不妄，不恣不逸，不骄不矜，不诡不随，不诳不惑，言止淳正，体貌雍容，齐同安泰，异骨成亲。国安民康，欣乐太平，经始出教，一国以道。预有至诚，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音。亦是真王内讳，解禳山谷瘴疠百灵之隐名也，非世之常辞。上圣已成真人，通玄究微，禁敕山谷行瘴为疠毒恶鬼神，解脱祸因，厌禳疾害，保济生民。能悉其章，诵之十过，诸天遥唱，北帝设礼，鬼神摄毒，山谷藏云，瘴疠不行，兆民清安，群魔束形，鬼精灭爽，回尸起死，白骨成人。至学之士，诵之十过，则五帝侍卫，三界稽首，魔精丧眼，鬼祆灭爽，济度垂死，绝而得生。所以尔者，学士栖真山谷，与道玄同，不假解禳，自无瘴疠。若秽气未消，体未洞真，以制十方，威未制天政，德可伏御地祇，束缚魔灵，解禳瘴疠，存救世人，但却疾而已，不能长生。轻诵此章，身则被殃。供养尊礼，门户兴隆，世世昌炽，与善因缘。万灾不干，神明护门。斯经尊妙，福慧自然，度人无量，为济物之宗。巍巍大范，德难可胜。
　　道言：凡诵是经十过，十方解禳山谷瘴疠大神齐到，毒恶之炁，大小虫蝮，喷吐恶烟，染害生民，残伤物命，诵此洞文，瘴疠消灭。十方山谷，总属瘴疠之神。有七仙童子，奏事童子，十二年王，七十二候，统瘟疠仙师，掌病仙母，主瘴疠欧阳神君，华仙郭师君，张师君，锺师君，李师君，白师君，统兵行瘴病鬼帅邵侯，钦闻帝勑，急为收摄毒炁，山谷恶精，解谢积世传注，禳辟灾咎，立离兆身。长生降真，福禄永年，清净通灵，众神护卫，如符所勑，病炁蠲释。而好学至经，功满德就，皆得神仙，飞升金阙，游宴玉京也。上学之士，修诵是经，山谷之邪，世间瘟疫，不敢为害，神炁充全，皆即受度，飞升南宫。世人受诵，则延寿长年，后皆得作尸解之道。魂神暂灭，不经地狱，即得返形，游行太空。此经微妙。普度无穷，一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，解禳春夏山谷瘴疠，不得染注生人，为上世亡魂。断地逮役，度上南宫。七月长斋，诵咏是经，解禳秋行山谷瘴疠，不得染注生人，身得神仙，诸天书名，黄箓白简，削死上生。十月长斋，诵咏是经，解禳冬行山谷瘴疠，不得染注生人，为国土帝主．安镇国祚。保天长存，世世不绝，常为人君，安镇其方，民称太平。八节之日，诵咏是经，解禳时行山谷瘴疠，不得染注生人，得为九宫真人。本命之日，诵咏是经，解禳山谷瘴疠，不得於本命刑害冲破死败之日，染传毒炁，殃注兆身。魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东南，叩齿三十二通，上闻三十二天，心拜三十二过，闭目，静思身坐青绛黄三色云气之中，内外蓊真，有青龙、白虎、朱雀、玄武、狮子、白鹤，罗列左右，日月照明，洞焕室内，解禳大神，侍卫毕至。项生圆象。光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉众，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊儿前。
　　毕。引炁三十二过，东向诵经。
　　元始无量度人上品妙经
　　元始洞玄灵宝本章，解禳山谷瘴疠妙品，十方度人。勑魔隐韵，冥合自然。真炁妙祖，虚无上玄。元始之炁，宝液凝华，植立天地，山岳洞宫。楼烈万神，握御元纲，经营造化，顺育生灵。阴阳乖沴，生积妖云，毒精结体，以造魔群。蚖蛇巨蝮，疠鬼之精，八山四岳，隐穴幽墟。乘其正炁，腾化邪氛，肆其酷毒，伤害黎民，为瘴为疠，无以荡除。灵宝上道，洞玄真文。摄召统制，永保肃清。无文不光，无文不明，无文不立，无文不成，无文不度，无文不生，是为大梵，神妙之机。郁罗萧台，玉山上京，上极无上，大罗玉清。渺渺劫刃，若亡若存，三华离便，大有妙庭。金阙玉房，森罗净霐，斡旋大纽，范围十方。中有解禳山谷瘴疠之神，中有清净万福天君，中有卫世吉祥大神，中有无极保命丈人，中有南上荡妖灭注延寿益算度厄尊神。回骸起死，无量度人。今日校录，诸天临轩。
　　东方无极摄毒神王，长生大圣，无量度人。
　　南方无极葆真神王，长生大圣，无量度人。
　　西方无极破邪神王，长生大圣，无量度人。
　　北方无极静天神王，长生大圣，无量度人。
　　东北无极辟祸神王，长生大圣，无量度人。
　　东南无极祛瘴神王，长生大圣，无量度人。
　　西南无极消疠神王，长生大圣，无量度人。
　　西北无极制妖神王，长生大圣，无量度人。
　　上方无极固命神王，长生大圣，无量度人。
　　下方无极护身神王，长生大圣，无量度人。
　　十方解禳山谷瘴疠神王，长生度世无量大神。并乘宝云紫琳玉辇，碧凤神舆，缛幰雕轮，骖驾玄虎，五色黄龙，建九天之节，八素灵幡，前啸洞章齐唱，后歌隐韵同音，狮子白鹤，啸歌嗈嗈，仙卿启途，五老翼辕，亿乘万骑，浮空而来，倾光回驾，监真度世。九地土皇，五岳上公，九州社令，四读神王，解禳瘴疠疾厄大神，执箓把籍，齐到帝前。随所应度，严校诸天。普告三界，无极神乡，山谷之府，四面八方，三万六千，大小之山，潜穴幽谷，岩壑溪源。上解郁伏五行不正之炁，寒温乖沴之邪，遘合鬼异，蒸发云烟，随人呼吸，伤害间，关，外薄肌肤，侵扰内真，寒如冰凛，热如火燔，形负万苦，神意哀冤，急为禳除，速付三官。不得怠纵，逼合生灵。元始符命，敢有稽延，天师将吏，部卫形魂。勿使恶毒，枉致暴残。普世蒙惠，福庆自然。生身受度，劫劫长存。永无灾患，与天齐年。过度三灾，五苦八难，超浚三界，逍遥上清。上清之天，天帝玄真，无色之境梵行。
　　东方八天
　　螭明通化天，帝景齐文。
　　普曜绝真天，帝昌嘉久隆。
　　生开悦感思皇天，帝曜正尊。
　　洞空济泽昭随天，帝骄持尸危。
　　奔中理神净化天，帝论祁允多。
　　虚德纪章天，帝保真自宜。
　　道思款玄天，帝觉子湘。
　　献迪蒙示天，帝伯越师昂。
　　南方八天
　　玉除正强天，帝班何子卿。
　　果寂思微天，帝道伯灵。
　　都玑明玄讲化天，帝玉贤公梁。
　　章化夷德天，帝滋季师明。
　　慧观曜空天，帝勑雷九庄。
　　太微妙宗极义天，帝延岐保灵。
　　端靖存华天，帝尚孝恭。
　　仙历总真平功天，帝促玦宜坤。
　　西方八天
　　浚玄真和天，帝黄聿慈。
　　太上变炁天，帝谅伯上玄。
　　辞化举仙天，帝千梁曜。
　　角道生光天，帝湛扃罗强。
　　梵宝招灵用修天，帝确觉真。
　　郁渊景庆天，帝镇微次霞。
　　丛阳绛英天，帝高玄阳。
　　琼度力房天，帝正虞兆先。
　　北方八天
　　玄灵七真天，帝班序正析。
　　庆玄宛缩天，帝鲁方跻骞。
　　校灵议淳天，帝泽路龙符。
　　斗籍变魂升真天，帝优管党无。
　　保仙顺解理明天，帝混道开。
　　初皇元首玉机天，帝贤资渐容。
　　八道隐玄藏微天，帝朝侯左还。
　　太素龙景逸王天，帝烈修洞休。
　　三十二天，三十二帝。诸天隐讳，诸天隐名。天中空洞，自然灵章。诸天隐韵，天中之音。天中之尊，天中之神，天中大魔，天中之灵。九和十合，变化上清。无量之奥，深不可详。敷落神真，普度天人。今日解禳瘴疠，擒摄妖氛，请消殃怪，诛伐祸根，削除疾横，上奏玉玄，真王护度，塞绝死门。东皇馘毒，西帝录精，北君净秽，南真卫形，中皇太一，司领化权，调运正炁，荡辟魔烟。青帝布和，白帝安肃，赤帝激炎，黑帝润泽，黄帝总生，无令夭阏。青山魔王，拘飞运格。赤山魔王，击殃御恶。白山魔王，锋挥巨勃。黑山魔王，抚烈捍戟。黄山魔王，董威利翼。五山大魔，摄毒之神。各司将吏，亿万之兵。操戈扬麾，祛扫不祥。拱辅玄化，与道齐功。上天度人，奕阐真风。神奸不作，妙化澄清。万种孽类，肃杀成尘。黑溪旷野，下逮幽阴。夔□魑魅，血食之宾，奋鼓祆力，乘负邪津。流铃震脑，金钺戮形。元始告命，敢有稽停，疠魔丧迹，瘴毒灭氛。三官北酆，明检鬼营，不得容隐，金马驿呈。普告无穷，万神成听。三界五帝，列言上清。
　　辟山谷瘴疠佩带符，绛囊盛，朱书白素上，男女大小通用。
　　朱书，辟山谷瘴疠，贴卧处
　　朱书，辟山谷瘴疠，作小九，煎桃柳汤，望东南吞服，日三次。病寒烧灰服。
　　朱书，辟山谷瘴疠，解秽符。安水盂中。
　　天元之始，万劫之先。渺渺祖劫，混沌玄黄。凝精结育，融植乾坤。阴阳升降，四序推行。中有沴炁，化成毒精。毒精之母，号曰栢仙。嘘炁焦木，吸润枯泉，造为瘴疠，冥晦游天。形为莽鸟，九头相连，声如啼呱，周行八山。人触其形，病注羸孱。天宝妙帝，镇伏邪源，号曰赤灵，被丹巾金。威用无边，救护世人，摧败强□，召迎冲炁，安辑元元。太平开图，运度自然。元始安镇，敷落五篇。赤书玉字，八威龙文，保制病魔，使命长存。封山禁谷，瘴疠不生。梵炁弥罗，万范开张。元纲流演，三十二天。轮转无色，周回十方。旋鬼历心，回度八山，三十六洞，总炁上元。八景冥合，炁入三玄。玄中太皇，上帝高真。泛景紫云，啸咏洞章。金真郎郁，流响云营。玉符摄炁，徊风聚烟，紫虚郁秀，辅翼万仙。巨山神兽，金虎玃天，啖食瘴疠，冲和自然。天地康泰，和合归真。真中有神，青华帝君。太始青炁，来降下元。兆民长生，病无毒艰。仙卿辅相，真妃侍轩。叔火玄父，拥卫华晨。执符把箓，保命生根。上游上清，出入云房。八冥之内，细微之中。下镇人身，泥丸绛宫。中理五炁，混合百神。十转回灵，万炁齐仙。仙道贵生，无量度人。地户天门，日车月轮。随道正炁，救病得生。山谷恶注，禳解永蠲。保度得生，上闻诸天。诸天之上，各有生门。中有空洞谣歌之章，真王灵篇，妙化玉文。
　　第一解禳山谷瘴疠之音
　　高上眇眇，神用无涯。御正炁兮，蠲荡百邪。正炁卫生，邪正酷残。魔毒既灭迹，怪孽熄其源。妖氛害我真，乖沴相缠绵。消魔玉清王，妙范却百痾。灵音镇山岳，琅琅招太和。散摄祸根源，瘴疠亦无余。噫嗟尔兆身，未识玄中歌。夭横丧其躯，哀冤将奈何。不遇空洞音，焉能脱世罗。
　　第二解禳灵感之章
　　四炁无骞，万祸灭连。瘴疠毒妖，鬼莽邪烟。神符驱甸，威虚辉煌。诸天大圣，总御腾骧。握铃仪节，扫绝不祥。肃清十界，氛秽除蠲。远殃疾子，安泰自然。身度此难，无量玄恩。此其乐兮，赖我生存。和炁荡荡，与道合真。灵宝上法，元始玉文。无所不禳，无所不解。保度无穷，为世津梁。恐尔未悟，设此歌章。
　　第三解禳降真招灵歌曰
　　朗朗高晨，焕耀玉都。布令千真，总统万魔。神金虚章，制召众灵。部卫世化，阐我明科。有崇我教，遂保长年。灾横莫千，晏眄无虞。上圣哀怜，出此玉书。消除苦毒，我道不愆。正道好生，邪道夭残。遵我正道，以合我真。正道常固，疾祸无侵。若不知此道，何以感百神。神威镇八方，上德长日新。
　　此三界之上，飞空之中，真王歌音，音参洞章。诵之百徧，瘴孽消除诵之千徧，邪疠不生。万徧道备，普护长年，过度三界，位列仙真。有闻灵音，五岳卫形，敕制地祇，侍卫送迎，拔出祸难，解禳不祥，七祖升迁，永离北山，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵真王隐秘之音。解禳山谷之邪，合杂鬼神，异恶虫姜，四时不常之炁，以为瘴疠，轻病一家，重疫一乡州城聚落，以至天下。上圣哀悯，出显符章解禳之法，救护生民。皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於神霄玉清王府东华经室，岁历壬辰，应运下传。若有至人赍金宝质心，依旧格告盟真王，然后而付焉。
　　道言：夫山谷之炁，险易不同，高下不等，寒湿不均，炁之所至，先后不时。高则多寒，下则多湿，温虫不垫，流水不水，毒蛇异物，乘炁鼓邪，金石燥湿，郁蒸成烟，游魂疠鬼，浮行其间，触冒生人，以为疾患。上圣神人，示以解禳二法，若病炁方炽，井邑流行，则宜净心，修斋行香，服佩符章以解之。又以朱书大梵隐语，烧灰，着清水之中，徧令饮之，无不宁息。若岁炁夫宜，或涉履山谷，预为禳备之法。则於所居之方为坛，醮祭十二年王，山谷行病，五方天使，邵侯神君，内外施符，五方安瓶，以桃柳香艾竹叶煎水，贮於瓶内，大小随时饮之，或以沐浴。又以大梵隐文朱书，随方安之。即瘴疠消散，乡邑又安。六时行香，十徧转经，福德立降，消诸不祥。无量之文，普度无穷。
　　道言：夫末学道浅，或仙品未充，误遘瘴疠，失於解禳，运应灭度，身经太阴。临过之时，同学至人为其行香，诵经十过，以度尸形如法。魂神径上南宫，随其学功，计日而得更生。转轮不惑，便得神仙。
　　道言：夫阴阳乖否，亦当修斋，行香诵经。瘴疠为愆，疫毒流行，亦当修斋，行香诵经。妖灵肆酷，扰害生民，亦当修斋，行香诵经。破除阴怪，侵犯正真，亦当修斋，行香诵经。召集吉祥，安镇家门，亦当修斋，行香诵经。夫斋戒诵经，功德甚重。上清天灾，下禳毒害，以度兆民。生死受赖。其福难胜。故曰无量，普度天人。
　　道言：凡有是经，能为一切兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真正亦保举尔身，得道者乃当洞明至言也。
　　诸天中大梵隐语无量之音　道君撰
　　元始灵书解禳山谷瘴疠玉篇
　　东方八天
　　桓精山佳，雕云穴狸。董猫虺蛛，杀真乾雷。桃鬼枯柳，月芝渠师。遁寂胡蝣，马符螋非。剪沙岩畜，虎蜓流丹。土兹罔刚，遥文敕馗。化感梦仙，赵邵总灵。气淘海区，性遂时凝。
　　南方八天
　　社侯伯元，南府三师。勉凶移毒，老父溪龙。崿钧琏俞，佐闲池蒙。摄命符令，转火奔风。尸牢锁伏，太空极雄。依出恍成，化石广功。操枝运灵，察景杀童。道游天霞，敕岸已舂。
　　西方八天
　　崔杜监驱，急摄缟女。秦兰丙垂，幽宝竟东。育典秋圣，钦持决容。茂果逸回，汶灵褒中。马玄离逐，云乡耿汉。殿合建孤，明峦敏神。昆卢苍机，沦藻品昧。静独荒诅，走阮夷陵。
　　北方八天
　　真勃陀娄，焰珠擎门。左太皇扆，牛奎浮琼。去害子仙，罗聪变玄。波霁兖石，何庚窈宣。司饥郑侯，录刺擒修。泉合洞识，赤天瀛由。定驿遣毒，斩截横钩。犯洛忧明，酆官蝉旒。
　　道言：此诸天中大梵隐语，无量之音，旧文刻书阆风玄台，以却万恶，不惟解禳山谷瘴疠，一切邪病鬼神为害。依法敕之，无不立验。字皆广长一丈。天真皇人昔书其文，以为正音。有知其音，能斋而诵之者，诸天皆遣十方神王，下观其身，书其功勤，上奏诸天，万神朝礼，地祇侍门。流传此经，普救世人，治病除邪，消却祸灾，大勋真王，保举上清，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致十方下观，上帝遥唱，万神朝礼，三界侍轩，群妖束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无妖尘，冥慧洞清，大量玄玄也。
　　灵宝无量度人上品妙经卷之四十五竟
　　卷之四十六
　　除禳水火漂焚品
　　道言：昔於静乐天中，飞青寥歌大无畏土，受元始度人除禳水火漂焚妙品。元始天尊当说是经，周四十过，以召十方，始当诣座。天真大神，上圣高尊，水火二司大将仙君，将军吏兵，行水发火官曹掾吏，度厄拔难真人，无鞅数众，乘空而来。红黑奔云，虎舆甲马，黄麾绛节，翠葆朱旛，疾雷沸天，雄风偃岳，异彩祥光，缥缈郁勃，洞焕太空。七日七夜，诸天宫钥震鸣，殿观倾动，日月星辰，灵芒喷射，炜耀停轮。仙梵伫云，回霞绕斗，碧影轻泛，紫烟结楼，一国地土山川林木，缅平一等，无复高下，土皆作苍玉，无有异色。众真待座，元始天尊玄坐空浮五色自然飞仙十华之座。说经一徧，诸天大圣同时称善， 是时，一国男女，受福诸天，常乐道化。说经二徧，太微紫微，水火二曹，奏功纪德，阴阳调平。说经三徧，日帝奉笏，月后致恭。说经四徧，二曜三元，咸来禀命。说经五徧，水母运机，延劫永世，火官布算，增历益年。说经六徧，考罚得宜，无有横枉。说经七徧，漂焚息苦，烧溺业消。说经八徧，三界晏安，不生惊扰。说经九徧，地炉天灶，飞伏合伦。说经十徧，厄运俱济，人物乂宁， 是时，一国是男是女，莫不倾心，皆受护度，咸得长生。
</div>
    <div class="pagination">
<a href="灵宝无量度人上品妙经_page46.html">上一页</a><span>...</span><a href="灵宝无量度人上品妙经_page42.html">42</a><a href="灵宝无量度人上品妙经_page43.html">43</a><a href="灵宝无量度人上品妙经_page44.html">44</a><a href="灵宝无量度人上品妙经_page45.html">45</a><a href="灵宝无量度人上品妙经_page46.html">46</a><span class="current-page">47</span><a href="灵宝无量度人上品妙经_page48.html">48</a><a href="灵宝无量度人上品妙经_page49.html">49</a><a href="灵宝无量度人上品妙经_page50.html">50</a><a href="灵宝无量度人上品妙经_page51.html">51</a><a href="灵宝无量度人上品妙经_page52.html">52</a><span>...</span><a href="灵宝无量度人上品妙经_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
