<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 38 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 38 页/共 63 页</h1>
    <div class="content">　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目静思，身坐九色云气之中。内外蓊冥，有青龙、白虎、朱雀、玄武、狮子、白鹤，罗列左右，三元九宫，仙籍大神，森然对目，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，九宫仙籍上品，升降度人。大经离合，结气自然。玉洞紫文，森罗景真，虚无至化，流范成尊。圆光分妙，洪象飞根。九宫育质，帝一生身。琳琅廓落，赤文化生。奔天回水，三极玄津。眇眇层关，运空飞轮。安阳紫微，同归帝宸。是为极变，云宫太霄。郁察神丘，玉虚阳寥，须延飞霞，荧晶散飙。劫仞元台，敷灵列曹，数周纲维，大运相交。荡荡天阙，经纬华城，流烂泛境，保天蔚明。中有万垣太帝之真，中有三官广治之君，中有九宫主籍之灵，中有化周开导丈人，中有二十七府，百二十曹，阴阳水火，考校生死，灵官大神。敷弘至妙，济度天人。游观太空，护世长存。上朝大罗，下治泉扃。总领北酆，按察云营。神符告命，玄诏奉行。今日宣示，诸天临轩。
　　东方无极广生神王，长生大圣无量度人。
　　南方无极执范神王，长生大圣无量度人。
　　西方无极司伐神王，长生大圣无量度人。
　　北方无极普利神王，长生大圣无量度人。
　　东北无极镇极神王，长生大圣无量度人。
　　东南无极运化神王，长生大圣无量度人。
　　西南无极保经神王，长生大圣无量度人。
　　西北无极玉轮神王，长生大圣无量度人。
　　上方无极紫霄神王，长生大圣无量度人。
　　下方无极黄阙神王，长生大圣无量度人。
　　十方无极飞天神王，长生度世无量大神。并乘素云飞舆，浮光葆辇，羽盖飙轮，骖驾朱虎神凤金鸾，建绿霞玄节，翠耀华幢，前导九天神印，后仗伏魔信幡，素灵秉钺，青真执麾，神帅启涂，玄老主盟，亿乘万骑，浮空而来，倾光回驾，促气召仙。紫霄丞相，太极上宫，清微治录，一品天官，执简捧籍，齐会帝前。随所肇化，开示诸天。普告八冥，浩荡神阙。混合之府，七都九渊，罗酆暗域，寒刃冰山，炎城火翳，刚风九旋，考功六司，群魔同宫，激飙迅流，劫运交冲，九宫符命，伏制妖凶。威光下济，普赦罪魂。升入福堂，度品朱陵。逍遥解脱，众苦咸原。超生受化，庆会因缘，随劫运转，与天齐年。过度三灾，九厄之难，永居上境，游行九清。九清之天，天帝洞文，无色之境梵行。
　　东方八天
　　玄利族延天，帝澄源舒明。
　　厘丰隐华天，帝庆百灵。
　　昭灵碧滁天，帝略仪耀和。
　　晋师长龄天，帝玩生无遗。
　　漳亭主仙天，帝恪顺预平。
　　明极回真天，帝漠题苏英。
　　昧思纯气天，帝定玄景监。
　　静解应诚天，帝隆欹皎渊。
　　南方八天
　　皓明庆述天，帝植秀友良。
　　炎华赤芒天，帝托端承光。
　　炼真消魔天，帝一求微蓝。
　　寂度忘尘天，帝谨悟济。
　　灵鉴射玄天，帝绍仪秘常。
　　太极校仙圆明正化天，帝力强捐。
　　赤冈飞霞炼中天，帝无待资宣。
　　静常惠神天，帝笃庆生。
　　西方八天
　　锺仙校录天，帝披冲荐光。
　　扶善纪功天，帝都盈撩郸。
　　西昌奉真天，帝辨世正开。
　　鬼灵隔犀除魔天，帝炼咸俞仝。
　　逸曦助为号明天，帝勃阳持云。
　　张虚留契左神天，帝谅真召期。
　　伯化救伤拯物天，帝觉义通。
　　都司召灵天，帝弼忠希恭。
　　北方八天
　　宣阴布化天，帝询蒙若赊。
　　伏魔掌录天，帝正威奠明。
　　气轮垒业天，帝岳昌祠宗。
　　升真进澄天，帝辅东登华。
　　陶晶正思天，帝穹严犂。
　　运龙直阳天，帝烈江纯思。
　　九宫典岳天，帝优图讷庸。
　　顺灵济幽天，帝呼成自康。
　　三十二天，三十二帝。诸天隐讳，诸天隐名。天中空洞，自然灵章。诸天隐韵，天中之音，天中之尊，天中之神。主录真魔，仙籍玄灵。九运十周，变化杳冥。无量隐妙，广不可量。纪籍元真，和合天人。功书玉箓，升进飞宸。今日玄关应体，洞告无垠，削落黑籍，曲素高奔，徊风上范，超度弱渊，大魔伏谒，同挥玉轩。东斗发生，西斗执权，北斗布泽，南斗主迁，中斗广化，摄御灵官。青帝降神，白帝制气，赤帝育胎，黑帝合志，黄帝坐镇，统天大惠。青宫真王，碧罗定基。赤宫真王，丹文耀开。白宫真王，玉景蔚扉。黑宫真王，紫素员微。黄宫真王，金方化机。五宫高灵，万天之尊。飞行九垣，总领天兵。持幢秉节，游眄太冥，神威赫奕，与道交并。上天度人，太宪流行。元皇受命，扫殄不祥。石光交焕，天令恢张。玉马奔驰，巨兽衔冈。炎精遐布，封落灵乡。敢肆干犯，束缚诛摧。玄钺左戮，玉斧后夷。除荡怪魅，杀伐祆蜚。正天元极，宝运同归。魔无干试，邪无遁形。九署列曹，校录鬼营。不容怠纵，天吏飞呈。普告灵关，群真仰听。三界十极，咸使知闻。
　　灵书大策，宝箓玄篇。周化五常，三气推延。太极布形，晶耀绵绵。混洞浩劫，眇奔升迁。六气代交，无极无边。上陈五斗，下布九渊。风包太空，徊水腾天。玉京植立，太素九城。峨峨琳房，仙籍命真。翠霞蔚萧，散飙长庚。凝为山岳，流为百川。中藏上灵，统领万缘。元纲流转，三界诸天。包络碧虚，缠结生关。旋纪度经，回运极炎。三十九帝，统御四玄。八治分真，气合渊源。皇中紫宸，玉府绛霞。宴景洞英，吟啸玄华。金书蔚明，虚泛云宫。玉瑶炼质，神音散冲。琼关骞秀，开导元功。千运万周，自然成真。真中有神，天官大君。紫微玉辅，旸谷高尊。婴儿伯史，太一千精。总执玉符，保奏生根。上游太虚，出入圆罗。玉山之岫，萧仞之阿。下应人身，五府灵河。脑宫之户，方池百盈。六洞回泉，质飞青。青华九微，开度天人。上启云纲，八门玉轮。大福禁诰，善恶因缘。普获济度，死魂生身。身得受生，上闻帝庭。帝庭之上，各有玄音。中有九宫，辟阖之间，三元灵歌，辞参高真。
　　第一九宫群仙飞空之音
　　八明四虚，包含九宫。赤混高清，交罗太空。八圆之上，风泽之中。洞合杳冥，下镇北酆。三官统领，中有至神。执天大宪，与道同功。立以天帝，主以玉真。妙化生育，三十九君。上辅元始，浩劫称尊。出入有无，飞游玉京。洞章下教，万天告行。
　　第二九宫仙籍之章
　　紫琼天策，玉极真科。高真隐讳，上秘圆罗。朱璧列名。紫素三华。飞仙列圣，赤文焕霞。玄金宝简。黄玉柔编。总记群真，帝心所铨。太极玄宫，校籍命仙。悯彼世人，逐物流迁。魂升魄降，沈沦九泉。胡不登山。咏此洞篇。一悟至道，身飞帝轩。
　　第三太极九宫歌曰
　　太清九方，回秀流云。总执天机，开通青冥。碧山紫河，玄微结邻。太微上府，中有老人。腾天隐道，合景生身。扇霄蔚罗，朱光耀明。天轮回运，经变元成。九渊包络，通道河津。清微帝一，大洞灵尊。默念契大有，自然成至真。找歌九宫仙，愿同朝帝辰。
　　此三界之上，几空之中，真王歌音，音参洞章。诵之百遍，名度南宫。诵之千遍，真王保迎。万遍道备。飞升九宫，过度三界，位登仙公。有闻灵音，魔王敬形，敕制地祇，侍卫送迎，拔出地户，五苦八难，七祖升迁，永离北山，魂度朱陵，受炼更生。是谓无量，普度无穷。有秘上天文。诸天共所崇。泄慢堕地狱；祸及七祖翁。
　　道言：此二章并是诸天上帝，及九宫仙籍隐秘之音，内有九真雄一雌一真讳，仙圣内名。诵咏之者，刻书太极，证位九宫。脑中有紫房真神，列坐向外，闻此经声，上参太极，下应洞响，九宫之神，告兆仙期也。皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於高上神霄玉清玉府东台宝藏，依科三万七千年，随运下传。若有至人赍金宝质心，依旧格告盟九宫，然后而付焉。
　　道言：夫天地运度否终，日月五星亏盈，至圣神人休否，末学之夫疾伤。凡有此灾，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，以度尸形如法。则玉华帝妃执火炬以灭阴邪，云仪玉女击天磬於脑宫，於是百神混合，九光之精，入填泥丸，返其所始，魂神俓上南宫，随其学功，计日而得更生。转轮不灭，便得神仙。
　　道言：夫天地运终，星宿错度，日月翳昏，四时失度，阴阳不调，国境生灾，疫毒流行，兆民死伤，师友命过，同学罹殃，皆当修斋，行香诵经，夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王亦保举尔身，得道者乃当洞明至言也。
　　诸天中大梵隐语无量音  道君撰
　　元始灵书九宫仙籍诸真宝讳首篇
　　东方八天
　　戛图元铃，流体射回。恍濡成泰，周浆明垂。爓龙疋刍，斗江频雷。仰断鸿极，招仙纳晖。演莆寂着，空蒙华催。都瑶审徐，洽玄壁刀。察陈澡珂，秘来发深。辨荟祈蔚，壮卑茂彬。
　　南方八天
　　赫那提都，明邀诊彦。荒度觉攸，玑标暄焕。仗掌云籍，曾湍游旻。曜勤祝慈，边溏气司。骈胡耿池，晶圭薄微。摘卓鄙消，幽罗菅尸。静立冥洑，扬华激弥。浐云驿童，丰佐毕龟。
　　西方八天
　　燎梵诸照，环光秫罗。邀兵无形，堆达辏围。应道洛馘，周蒙宛毗。屹左游缚，朱并丙持。渺但洞泽，仆幽楮奚。亮愬祖穆，由汾淇真。独绵阁韩，夷虚角张。密变慈斐，琼迅时机。
　　北方八天
　　叱麓擎蔽，吟时陆。绛海碧岨，希幽炯梅。逸跃便烛，锡光瑶陀。钦载更驱，每官元师。救漯垒岳，坚风育悲。族荡萃远，淑丕在丹。阳辅葛则，厌车横鳞。处灭生久，关盘泊婴。
　　道言：此诸天中，大梵隐语，无量之音。旧文刻书太极九宫崇墉之上，以诏未度。至学之士，神栖九宫，气抱太极，参味隐韵，则录名仙籍，上游太玄，策登左元。字皆广长一丈。天真皇人昔书其文，以为正音。有知其音，能斋而诵之者，诸天皆遣太极右卿，下观其身，书其功勤，上奏诸天，万神朝礼，地祇侍门，大勋真王，保举九宫，道备克得，施行三界，升入金门，此音无所不辟，无所不禳，无所不度，无所不成，天真自然之音也。故诵之致太极下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之三十五竟
　　卷之三十六
　　八景神合品
　　道言：昔於朱阳天中，玄极灵歌太融昌土，受元始度人八景神合无量上品。元始天尊当说是经，周回十过，以召十方，始当诣座。天真大神，上圣高尊，妙行真人，三元八景大神，无鞅数众，乘空而来。灵云敷华，宝舆玉軿，紫盖扶荫，神境同光，瑞色交朗，八道焕明。七日七夜，诸天八景，合映自然，千神万灵，冥洞一气，混化同轮，一国地土山川林木，炜耀齐鲜，高下弥漫，坦平一等，土皆浮异彩缠罗之色。众真侍座，元始天尊玄坐空浮万气穹窿洞景琼台之上。说经一遍，诸天大圣，同时称善，是时 ， 一国男女，欲念永获断除。说经二遍，达悟至真。说经三遍，识用通玄。说经四遍，妙和元气，一合其形。说经五遍，神精凝粹，保镇躯灵。说经六遍，万神结华，与身齐并。说经七遍，三宫帝尊，朝集神真。说经八遍，百关固密，宫府相连，死户塞绝，断灭胞根。说经九遍，三部开朗，八景齐归。说经十遍，神明洞合，举形飞仙，是时 ， 一国是男是女，莫不倾心，皆受护度，咸得长生。
　　道言：是时 ， 元始天尊说经一遍，东方无极无量品至真青景大神，无鞅之众，浮空而至。说经二遍，南方无极无量品至真丹景大神，无鞅之众，浮空而至。说经三遍，西方无极无量品至真素景大神，无鞅之众，浮空而至。说经四遍，北方无极无量品至真玄景大神，无鞅之众，浮空而至。说经五遍，东北无极无量品至真生景大神，无鞅之众，浮空而至。说经六遍，东南无极无量品至真明景大神，无鞅之众，浮空而至。说经七遍，西南无极无量品至真华景大神，无鞅之众，浮空而至。说经八遍，西北无极无量品至真幽景大神，无鞅之众，浮空而至。说经九遍，上方无极无量品至真合景大神，无鞅之众，浮空而至。说经十遍，下方无极无量品至真化景大神，无鞅之众，浮空而至。十遍周竟，十方无极天真八景大神，一时同至，一国男女，倾心归仰，欣跃而言。我等各以善因，或从道业，证遇福缘，得居此天，获赌天尊。说此八景神合之法，上真至化之道，非我众等，素所知闻。今当闻者，必获位进上真，备契玄理。而我等昔来未闻此道，不识八景神合之妙，岂能超合混元大道之宗。於是来诣天尊，请闻至教，有如细雨密雾，无鞅之众，迮国一半土皆偏陷，非可禁止。是时 ， 元始天尊周览十方，垂颜凝顾，挥五明羽扇，徐启玉音，彰明法要，开显太极，一气分化，判为三辰，离为八景。八景者，八方光景自然之神也。天之八景，有三部以隶三元。人之八景，有三部以隶三闲。故三部八景，二十四真，为上道之高灵。修用其道，使八景之气，与己神合。则混合百神，聚为帝一，散为千真，立成高仙也。天之八景，上元八景在玉京萧台，中元八景在太微紫宫，下元八景在昆仑之室。人之八景，上合泥丸，中合绛宫，下合丹田。各有名字，大小服色，所居之处，能招天景，以合人神。八景之灵，混与神合，则为高真矣。其旨要玄妙，虚明洞彻，清静明照。专此八事而修此道，无不克臻。此八者，八景之德性也。兆知勤此阳精八景真神之道，则八景之神自降於子，授子洞玄长生之真仙矣。大众於时，闻是语已，再拜稽首，愿尽至言，以教未悟。今日庆幸，获闻妙法，波我沈，三请不止。於是元始化一元精，状如朱日，宝华熠耀，在空玄之中，去地九丈。元始登引，天真大神，上圣高尊，妙行真人，十方无极，八景大神，无鞅数众，俱入朱日之中。天人仰看，惟见勃勃从宝华中入，既入其中，不知所在。国人廓散，地还平正，无复欹恼。元始即於日华之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。是时 ， 天人遇值经法，普得济度，全其本年，无有中伤，倾土归仰，咸行妙心。合道合虚，合无合神，合明合景，合照合清，合玄合妙。情无妄伪，性备天真，齐同慈爱，异骨成亲，国安民丰，欣乐太平。经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音。亦是三部八景内讳，百灵之隐名也，非世之常辞。兆能长斋修诵，八景神合，与天为一，七世灭□，胞户闭塞，上圣已成真人，通玄究微，能悉其章。诵之十过，诸天逼唱，万帝设礼，心源澄寂，害气消沉。洞合八景，神真内盈，群魔束形，鬼精灭爽，回尸起死，白骨成人。至学之士，诵之十过，闲八景挟卫，三元稽首，魔精丧眼，鬼祆灭爽，济度垂死，绝而得生。所以尔者，学士秽气未消，体未洞真。存召八景，功未克全，天政德可伏除魔试，却灭灾患，但不死而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不千，神明护门。斯经尊妙，独步玉京，度人无量，为万道之宗。蘶蘶大范，德难可胜。道言：凡诵是经十过，八景齐降。殃注断灭。亿曾万祖，幽魂苦爽，皆即受度，上升朱宫，格皆九年，受化更生，得为贵人。而好学至经，功痛德就，皆得神仙，飞升金阙，游冥玉京也。上学之士。修诵是经，智慧开明，含光育英，八景神合，道契玄庭，皆即受度，飞升南宫。世人受诵，则身中八景，固律死门，天中八景，下合兆形，神景齐会，得道成真，延寿长年，后皆得作飞升之道，魂神变炼，不经地狱哀恼，常保孩婴，游行太空。此经微妙，普度无穷，一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役幽官。侍经五帝，玉童玉女，各二十四人，营卫神文。保护受经者身。
　　道言：正月长斋，诵咏是经，上部八景，降兆神庭，泥丸玄堂，七祖超迁，度上南宫。七月长斋，诵咏是经，中部八景，与兆合并，黄元混一，天地同灵，身得神仙，诸天书名。青箓紫简，举形飞仙。十月长斋，诵咏是经，下部八景，固兆生根，真精炼化，万炁结神，舞轮太霄，遨游上清，亿世含欢，浩劫齐龄。八节之日，诵咏是经，八景神合，超登玉京，得为上清真人。本命之日，诵咏是经，三部八景，二十四真，混变婴儿，锦衣绣裙，列坐泥丸，身宫之中，魂神澄正，万炁长存，百关受炼，身有光明，三界侍卫，五帝司迎，万神朝礼，书名上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐八色云气之中，内外蓊冥，有青龙、白虎、朱雀、玄武、狮子、白鹤，罗列左右，二十四真，来到兆前，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童、传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，八景神合上品妙首，十回度人。八景隐韵，离合自然。帝气元真，幽寥高宸。冥漠之始，空洞灵宗。分化结形，敷镇百关。三宫布列，缠络回环。混变上境，合炼精根。无神不光，无神不明，无神不立，无神不成，无神不度，无神不生。是谓妙极，天中之尊。玉阙明堂，流珠玄丹。上冲华极，巍峨昆仑。紫文缠罗，辉焕交腾。下通中黄，绛宫之门。脐元幽室，琼房之田。八景神气，周用回旋。中有三部八景二十四真之神，中有虚明通彻清静光照之君，中有南极长生大帝君，中有东极青华帝君，中有度世司马大神，中有好生韩君丈人，中有南上司命司录延寿益算度厄尊神。回骸起死，无量度人。今日校录，诸天临轩。
　　东方无极一景天虚神王，长生大圣，无量度人。
　　南方无极二景天印神王，长生大圣，无量度人。
　　西方无极三景天曜神王，长生大圣，无量度人。
　　北方无极四景天玄神王，长生大圣，无量度人。
　　东北无极五景天符神王，长生大圣，无量度人。
　　东南无极六景天光神王，长生大圣，无量度人。
　　西南无极七景天姥神王，长生大圣，无量度人。
　　西北无极八景天真神王，长生大圣，无量度人。
　　上方无极三部总真天慧神王，长生大圣，无量度人。
　　下方无极三部神合天顺神王，长生大圣，无量度人。
　　十方至真三部八景神王，长生度世无量大神。并乘华云流霄宝舆，玉骈紫盖霞轮，骖驾素灵神虎苍精妙龙，建玄元之节，洞景朱旛，前咏三辰华曲，后参五曜真歌，青鸾翠凤，鸣啸相和，高仙启涂，玉女翼辕，亿乘万骑，浮空驾虚，倾光回驾，混合人身。元皇太一，洞房玄宫。左持五籍，右秉五符。三回九转，洞化冥无。随景应召，开朗八区。凝和结气，高超太无。大魔保举，天皇授书。普告十极，洞府神君。开释祖考，亿劫沉魂，脱除罪籍，散落祸根。敢有停滞，烈火荡焚。身既升度，上及亿曾。永出夜庭，复备形魂。普受炼化，度品南宫。朱阳纪录，仙化成人。生身受度，劫劫长存。随劫流转，与天齐年。永度三涂，五苦八难，超凌三界，逍遥上清。上清之天，天帝，洞昌，无色之境梵行。
</div>
    <div class="pagination">
<a href="灵宝无量度人上品妙经_page37.html">上一页</a><span>...</span><a href="灵宝无量度人上品妙经_page33.html">33</a><a href="灵宝无量度人上品妙经_page34.html">34</a><a href="灵宝无量度人上品妙经_page35.html">35</a><a href="灵宝无量度人上品妙经_page36.html">36</a><a href="灵宝无量度人上品妙经_page37.html">37</a><span class="current-page">38</span><a href="灵宝无量度人上品妙经_page39.html">39</a><a href="灵宝无量度人上品妙经_page40.html">40</a><a href="灵宝无量度人上品妙经_page41.html">41</a><a href="灵宝无量度人上品妙经_page42.html">42</a><a href="灵宝无量度人上品妙经_page43.html">43</a><span>...</span><a href="灵宝无量度人上品妙经_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
