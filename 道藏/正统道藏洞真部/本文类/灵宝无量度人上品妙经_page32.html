<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 32 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 32 页/共 63 页</h1>
    <div class="content">　　道言：行道之日，皆当香汤沐浴，斋戒入室，东向，叩齿二十八通，上闻二十八天，心拜二十八过，闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞涣室内，项生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，降真延寿妙微灵品，十遍度人。诸天隐韵，离合自然，混洞无形，空相冥冥。元气未生，孰有其真。真者，太空之中，生化之
　　主，不变不易，无坏无成，金刚成体，空得其真。真为司命，校录万灵。真为天尊，布教留经。真为宝皇，福禄生民。真为延寿，为世种情。真为益算，布局命神。如是天真，为空中之神，冥中之精，道中之真。赴念随感，珠輗凤軿，首建九色，身御金青，驾气乘云，万千吏兵，为世延寿，注上生名。上无复祖，惟道为身。能降天真，命筹日增。过度九六，神气通灵。无真不光，无真不明，无真不立，无真不成，无真不度，无真不生，是为大梵，真中之真。碧虚圆罗，金阙玉城。上极神风，重霄紫庭。真本非形，若亡若存。太霞玉宫，中有至真。大行梵气，周回十方。中有度人不死之神，中有南极长生大君，中有度世司马大神，中有好生韩君丈人，中有南上司命司录延寿益算度厄尊神。降真延寿，无量度人。今日校录，诸天临轩。
　　东方无极降真延寿神王，长生大圣无量度人。
　　南方无极降真延寿神王，长生大圣无量度人。
　　西方无极降真延寿神王，长生大圣无量度人。
　　北方无极降真延寿神王，长生大圣无量度人。
　　东北无极降真延寿神主，长生大圣无量度人。
　　东南无极降真延寿神王，长生大圣无量度人。
　　西南无极降真延寿神王，长生大圣无量度人。
　　西北无极降真延寿神王，长生大圣无量度人。
　　上方无极降真延寿神王，长生大圣无量度人。
　　下方无极降真延寿神王，长生大圣无量度人。
　　十方降真延寿福德神王，长生度世无量大神，并乘景霄碧霞宝辇，珠盖彤轮，骖驾神虎，赤甲飞龙，建九光之节，八景灵旛，前啸天钥齐唱，后吹仙籁同鸣，辟邪斑虬，悲号嘶嘶，五帅启途，三界奉辕，亿乘万骑，浮空而来，赴诚降驾，延寿度生。诸天丞相，南昌上宫，韩司主录，监生大神，执箓把籍，齐到帝前。随所应度，严校诸天。普告三界，无极神乡，司命之府，延寿益算，降真大神，二十八宿，北斗九元。上解祖考，亿劫种亲，疾除罪殃，播植生根。高真下应，开度生门。元始符命，时刻升迁。长生大君，垂护形魂，制魔保举，延寿南宫。气骨受仙，道德化身。生身受度，劫劫长存。随劫轮转，与天齐年。永度三官五岳，八狱九幽。超凌三界，逍遥上清。上清之天，天帝玉真，无色之境梵行。
　　东方七天
　　灵书降真之气，起华盖斗枢之下，回行二十八宿之上，在房宿二十七度左回，贯四种民天，下在日月之上，散入诸天。已次束行，复位西北而止。近世执法端门左右，应数而下，与风炁相接，故通真感格，须有征应者此也。
　　太明护真天，帝圆多罗。
　　绝梵猷灵天，帝康期伯灵。
　　胡乐萃秀天，帝茂纯德盈。
　　紫丹明储天，帝丘无那。
　　洞霞育真天，帝赤仰师和。
　　空玄历数天，帝仲光享波。
　　侨通诸普天，帝翰童离。
　　南方七天
　　炎舆正始天，帝助觉正功。
　　京维霄明天，帝蒲钤宛宗。
　　庆符濮檀天，帝薄滋师蒙。
　　随文希度天，帝耀明芝修。
　　长基乐玩天，帝朝斯元堂。
　　祈华布容天，帝元定黄。
　　高凌代元天，帝通孙章。
　　西方七天
　　周俞平无天，帝澄占回。
　　景炎太真天，帝道无明维。
　　绿井数陈天，帝除彦荒施。
　　牛罗普逝天，帝时祇洞芝。
　　定梁惠宗天，帝南白温宜。
　　兆灵苏寂天，帝梵初光。
　　九微洞皇天，帝知极用藏。
　　北方七天
　　帝舒光净天，帝鬼都玉苍。
　　紫仪寂化天，帝叱罗焰千。
　　至定允理天，帝醮生玉完。
　　光梵救智天，帝图定九空。
　　虎懃正部天，帝十华竟多。
　　伯燕无原天，帝部单忧婆。
　　道冥混杳天，帝末都成卢。
　　二十八天，二十八帝。诸天隐讳，诸天隐名。天中空洞，自然灵章。诸天隐韵，天中之音。天中之尊，天中之神，天中之真，天中之灵。分神降真，和合氤氲。真神高尊，降驾上清。无量之奥，深不可详。有知降真，延寿度人。今日欣庆受度，历关诸天，注简诚通，彻感幽玄，飞降九真，泛景太玄，三真监举，升入天门。东斗主算，西斗记名，北斗落死，南斗上生，中斗大魁，度人降真。青帝奏书，白帝破券，赤帝露文，黑帝纪愿，黄帝开通，道真合变。青天命神，越玄九冥。赤天火铃，斩伐魔魂。白天操戟，严陈帝敕。黑天总灵，万万神兵。黄天布炁，列真齐至。五天上真，万神之尊。飞行三界，驱役雷霆。扬旗掷火，九丑奔惊。降真延寿，福德安荣。尽摧鬼锋，诸天齐功。上天度人，荡灭北酆。冥官鬼庭，杀气横空。仰降高真，五华蔚葱。八海练净，六天冲融。天帝按籍，上卿典封。紫皇注寿，亿劫齐终。后役电吏，前催驿龙。敢有干试，拒遏上真。骋烟绛房，舞轮北清。真降玉符，易质童婴。上偕帝友，刻位丹琼。摇光荧荧，碧杳万程。中列九宫，协宸玉京。续益生气，灵机内营。恍惚变化，躬接仙真。司命秉笔，帝君授经。寿命无穷，万神咸听。三界五帝，列言上清。
　　太光沉谧，万劫开光。眇浩非迹，混气成空。空无复色，空无复渊。空极生风，风降为泽。风泽洞虚，天中之天。天中之神，神为天真。降气运神，天地用成。三界爰立，万象容停。天上天下，无幽无冥，无形无影，无极无穷。溟涬大梵，辽廓无光。神真布化，运度自然。元始安镇，蕾买霞结篇。九天虎篆，八威龙文。植化灵人，格降上真。真道流行，万范开张。真光洞流，二十八天。转轮宸枢，周回十方。旋斗绕垣，还度天端。二十八舍，总气北元。辉映冥合，真景通玄。玄中太皇，上帝高真。泛舆景霄，时来帝庭。抚 璈激音，奏响云营。翩翩羽旗，列圣来宾。注命玉历，延寿度生。气具神备，自然成真。真中有神，长生大君。左神公子，皓华尊神。帝一辅皇，神母弼卿。俨坐三宫，保命生根。真气下接，寿命日增。上游上清，燕息金房，九曲之内，细微之中。下镇人身，泥丸绛宫，中总道空，混洞神真。九孔受灵，万气齐仙。仙道贵生，无量度人。出入天门，俯车紞胆巾。检阅人世，罪福禁戒。宿命因缘，普受开度，鬼质生身。身得受生，上闻诸天，诸天之上，降真有门，中有空洞谣歌之章，三真灵篇，辞参高真。
　　第一玉清上真金景明微大帝三华之音
　　玉京浩浩，玄漠何有。云层业峨，星隐舂臼。下上其神，冲和为春。局芽自伸，真道斯陈。
　　第二上清上真神景洞微大帝九华之章
　　我乘八风，褭褭飞龙。下观世间，光青瞳眬。彼维何人，企我神宫。骋轮夜过，宠福蒙蒙。
　　第三太清上真玉景灵微大帝十华之歌
　　寿定天箓，我执其目。降真奏烟，驻凤流轩。玉女灌香，锡命亿年。子未知真，道去子身。
　　此三界之上，飞空之中，三真歌音，音参洞章，诵之百遍，名度南宫。诵之千遍，三真保迎。万遍道备，飞升太空，过度三界，位登仙公。有闻灵音，天真记名，敕制地祇，侍卫送迎，拔出地户，五苦八难，七祖升迁，永离鬼官，真人降堂，寿穷更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此洞章并是诸天上帝，及至灵真王隐秘之音，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝倾心，依旧格告盟十天，然后而付焉。
　　道言：水火激射，二运否终，宿次星躔，亦有亏盈。至圣神人，亦有迁遁。末学之夫，亦有疾伤。凡有此灾，同气皆当以此降真延寿之法，於名山灵水之间，大林东流之侧，斋馆靖堂之所，建立坛场，香花礼念，依教行持，乞降三境高真，十方圣众，九天兵骑，捍厄除过，延寿益算大神。三日，五日，七日，夜亦如之。天真来降，必先垂应，当有异光白鹤天乐奇特之瑞。或梦游天阙，亲遇神人，殊感日臻，灾殃退弭，延寿添年，长生得道。或世缘重大，无力营崇，但皆齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其降真缘感，未应世数，终尽天赐之寿。未得延益，祈告殚竭，威神不格者，即当行香，诵经十遍，以度尸形如法，魂神径上南宫，随其学功，计日而得更生，还复故形。而所延之寿，并受於身，真气来降，滋泽颜婴，转轮不惑，便得神仙。
　　道言：寿者，天委之和，原其始生，即天官推策，以定寿算。阴福添益，阳过灭除。一算之执，准为三日。算於人寿一百二十，过者千二百。而天地日月，四时阴阳＇皆有分畔。若有灾怪勃蚀，为其降真，而寿算益延，保天无穷也。若有灾殃兵气干斗，疫毒流行，兆民夭伤，师资法侣，命过运终，皆当祈降真灵，乞延寿命，炼度尸魂，回殃转福。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜，故曰无量，普度世人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天降真，万神侍卫，延寿度人，克得为圣君金阙之臣。诸天记人功过，毫分无失。天中仙真，亦保举尔身，得道者乃当洞明至言也。
　　诸天中大梵隐语无量音　道君撰
　　元始降真延寿玉文灵篇
　　东方七天
　　角龙浮罗，晶仪辨诃。帝观下漠，渊济侔和。景梵延郁，庆烟散那。子骞影霞，锺猷梦安。揽池烟施，离箕荡戈。宛岩玉真，帝锡宏魔。娄都乾虚，正轸玄阿。赤文洞霞，绿荟无峨。
　　南方七天
　　丘峰肆机，约谨迟微。仙凑皇偃，毗蓝定基。岐原天孤，紫烟历迷。普九营室，井鬼明夷。斩戮酆酉，太空眇微。落元啸然，神父泉扉。洞爽泽涸，古钤合持。陋丙演着，钦稽缘时。
　　西方七天
　　朝谋彦期，稼娄权尼。法延鬼房，碑眉无宜。禁直南阜，晖滇牛奎。凿落蔚仰，辅规桓衣。公由囹应，威殿皓龟。红微境兑，虎标司披。党求洞基，智竭名夷。穹罗崿元，龙晃艳救。
　　北方七天
　　阁路治斗，星张入柳。马格火涵，潜灵缚丑。句魁四张，宦女元首。玉岳绕河，曲参降酉。符运赤天，雷轰九浮。荡魔钺鼎，兵图骈游。玄云日陀，月梵母缶。都天可韩，摄酆珍连。
　　道言：此诸天中，降请三真，十方仙圣，延寿益年，大梵隐语，无量之音。旧文以丹金刻书辰楼天盖之下，回旋诘流，支霞析烟。天真皇人仰而传之，以为正音。有知其音，能斋而诵之者，诸天皆遣飞天神王，下观其人，不履犯道，禁世殗即，天真立降，五帝奉笔，书其功勤，延寿续命，上奏诸天，万神朝礼，地祇侍门，大勋三官，保举上仙，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，真卫遗集，天驾停骖，风沉烟空，玉响振清，大量玄玄也。
　　灵宝无量度人上品妙经卷之二十九竟
　　卷之三十
　　断绝胎根闭塞死户品
　　道言：昔於始青天中，紫清玄洞五明华宫，受元始度人断绝胎根闭塞死户无量上品。元始天尊当说是经，周回十过，以召十方，始当诣座。天真大神，上圣高尊，神霄玉清真王，太上消魔玉清神王，扶桑青华帝君，后圣金阙帝君，万天帝主，无鞅数众，乘空而来，飞云丹霄，绿舆琼轮，羽盖垂荫，流精玉光，五色郁勃，洞焕太空。九日九夜，诸天日月星宿，璇玑玉衡，一时停轮，神风静默，山海藏云，天无浮翳，四气朗清，一国地土山川林木，缅平一等，无复高下，人皆悟道成法，土变作碧玉，无有异色。众真侍座，元始天尊玄坐翠浮玻璃灵阳宝座之上。说经一遍，万天帝君同时称善，稽首再拜， 咸得见道， 是时，一国男女，死者复生，生者悟道。说经二遍，鸟兽介虫，皆得长生。说经三遍，四时和平，无有寒暑。说经四遍，星宿日月天界停住，无复东行。说经五遍，疾病沉痾，并获痊瘥。说经六遍，地土平正，祆尘自溃。说经七遍，五行皆一，混合天成。说经八遍，娠胎皆出，芽蘗甲坼，已生未生，立获生成。说经九遍，善恶无迹，心归正化。说经十遍，华夷一等，无有邪僻， 是时，一国是男是女，莫．不倾心，皆受护度，感得长生。
　　道言：是时，元始天尊说经一遍，东方扶桑青华洞境至真大圣，无鞅之众，浮空而至。说经二遍，南方赤灵阳光洞元至真大圣，无鞅之众，浮空而至。说经三遍，西方素景皓灵洞扶至真大圣，无鞅之众，浮空而至。说经四遍，北方玄灵至妙洞化至真大圣，无鞅之众，浮空而至。说经五遍，东北上灵通理洞妙至真大圣，无鞅之众，浮空而至。说经六遍，东南镇灵体元洞神至真大圣，无鞅之众，浮空而至。说经七遍，西南耀灵莹空洞彻至真大圣，无鞅之众，浮空而至。说经八遍，西北华灵统化洞远至真大圣，无鞅之众，浮空而至。说经九遍，上方神灵普变洞观至真大圣，无鞅之众，浮空而至。说经十遍，下方静灵化生洞慧至真大圣，无鞅之众，浮空而至。十遍周竟，十方无极天真大圣，一时同至，一国男女倾心归仰。来者有如黄雾蔽密，瑞烟杂沓，无鞅之众，连国一半土皆偏陷，非可禁止。於是元始内发心光，外飞神气，上出泥丸，火光辉耀，遍於十方天界。然后收光返照，归本聚气，变成宝珠，状若露圆，去地亿数万丈。元始登引，天真大神，上圣高尊，诸天帝主，十方无极至妙神灵大圣，无鞅数众，俱入宝珠之中。天人仰看，惟见勃勃从珠口中入，既入珠口，不知所在。国人廓散，地还平正，地复元色，无复碧玉。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得长生，全其本年，无有夭伤，倾土归仰，咸行善心。不妄不贪，不满不盈，不倾不败，不去不来，不住不见。心无妄想，身无邪欹，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝，至灵神王，内境妙道，变仙化形隐秘之音，亦是上帝内讳，万神之隐名也，非世上之常辞。上圣已成真人，通玄究微，能悉其章。诵之十过，诸天遥唱，万帝设礼，河海静默，山岳藏云，日月停景，璇玑不行，群魔束形，鬼精灭爽，回尸起死，白骨成人。至学之士，诵之十过，则五帝侍卫，三界稽首，万神护法，百灵佑身，济度垂死，绝而得生。所以尔者，学士秽气未消，体未洞真，以制十方，威未制天政，德可伏御地祇，束缚魔灵，但为常文，未通微妙，即却死而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，亿曾万祖，幽魂苦爽，皆即受度，飞升朱宫，皆得炼形，受化更生，复为至人。而好学至经，功满德就，皆得神仙，飞升金阙，游宴玉京也。上学之士，修诵是经，皆即受度，飞升南宫。中学之士，修诵是经，无有生灭，去来快乐，得升仙籍。下学之士，修诵是经，即得神魂爽利，疾病消除，住世长年。此经微妙，普度无穷。一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏慢，殃及九祖，罪及尔身。长有天官，侍香五帝，玉童玉女，各二十四人，营卫神文，保护受经者身。
　　道言：正月长斋，诵咏是经，死户立闭，胎根断灭，形神微妙，飞升南宫。七月长斋，诵咏是经，身得神仙，诸天书名，金简玉符，召魂通微，得获长生。十月长斋，诵咏是经，为国王帝主，君臣父子，安镇国祚，保天长存，道玄不绝，永断劫运，安镇其方，民称太平。八节之日，诵咏是经，得为九宫真人。本命之日，诵咏是经，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十六通，上闻三十六天，心拜三十六过，闭目，静思身坐红黄紫三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月映照，光耀洞空，洞焕天地，项生圆象，遍满十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清室，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始大洞徊风混合本章，上品妙首，万变度人，千真隐韵。离合自然，太极玉文。洞神上真，元始祖劫。开化诸天，翕辟阴阳。是生万汇，自然大道。上无色界，下无色根，虚无渺漠，惟道为身。五文开廓，普植神灵。无文不显，无文不灵，无文不动，无文不明，无文不化，无文不成。是为上清，玉晨之天，九霄梵气，蕊笈灵台。金阙玉京，上极无上，大罗圣境，虚无寥廓，若隐若存。七景华房，九变龙庭，昌明玉合，紫微天霐，纯阳梵气，遍彻十方。中有南极长生大君，中有玉清消魔神王，中有扶桑青华帝君，中有好生韩君丈人，中有南宫度人解厄定命天尊，中有南极宫中慈仁通化真君，回骸起死，无量度人。今日校录，诸天临轩。
　　东方无极青华神王，长生大圣无量度人。
　　南方无极赤灵神王，长生大圣无量度人。
　　西方无极素景神王，长生大圣无量度人。
　　北方无极玄妙神王，长生大圣无量度人。
　　东北无极保命神王，长生大圣无量度人。
　　东南无极集庆神王，长生大圣无量度人。
　　西南无极宝轮神王，长生大圣无量度人。
　　西北无极梵气神王，长生大圣无量度人。
　　上方无极横天神王，长生大圣无量度人。
　　下方无极镇垒神王，长生大圣无量度人。
　　十方至真威德神王，长生度世无量大神，并乘飞天六龙云舆，九华宝辇，翠盖雕轮，毛节朱幢，骖驾鸾凤，跨驭金龙，建降魔辟非五方灵节，持除祸赐福四神灵旛，前啸灵璈泛景，后吹箫瑟齐鸣，狮子白鹤，啸唳嗈嗈，太乙侍从，真王翊轩，亿仙万众，从空而来，迎卫宝驾，恭庆灵音，统法持文。诸天灵魔，上相主宰，天真神王，南昌上宫，韩司主录，监生大神，执箓把籍，齐到帝前，随所应度，严校诸天，普告三界，无极真王，神霄玉府，扶桑华宫，三清九霄，亿兆天界，百万仙国。上解祖考，亿世万劫，恶籍罪簿，消灭恶根，不得拘留，道合仙真。元始符命，普率九涎。南灵火光，度越灵魄。北府真符，解脱幽魂。神王保举，超生南宫。死魂受炼，仙化成人。生身受度，劫劫长存。随劫轮转，与天齐年。炼尸聚气，保护胎仙。内境泛光，定息收玄。永断死户，缠炼幽关，超凌三界，逍遥上清。上清之天，天帝玉真，神霄之境梵行。
　　东方九天
</div>
    <div class="pagination">
<a href="灵宝无量度人上品妙经_page31.html">上一页</a><span>...</span><a href="灵宝无量度人上品妙经_page27.html">27</a><a href="灵宝无量度人上品妙经_page28.html">28</a><a href="灵宝无量度人上品妙经_page29.html">29</a><a href="灵宝无量度人上品妙经_page30.html">30</a><a href="灵宝无量度人上品妙经_page31.html">31</a><span class="current-page">32</span><a href="灵宝无量度人上品妙经_page33.html">33</a><a href="灵宝无量度人上品妙经_page34.html">34</a><a href="灵宝无量度人上品妙经_page35.html">35</a><a href="灵宝无量度人上品妙经_page36.html">36</a><a href="灵宝无量度人上品妙经_page37.html">37</a><span>...</span><a href="灵宝无量度人上品妙经_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
