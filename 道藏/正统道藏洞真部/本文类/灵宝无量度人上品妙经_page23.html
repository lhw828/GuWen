<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 23 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 23 页/共 63 页</h1>
    <div class="content">　　灵兰云室天，帝记行宛盈。
　　开真成化天，帝阎济庄。
　　秘景凝神天，帝逸涂独云。
　　玉阳圣境天，帝赤序毕升。
　　海国飞乡天，帝穆衍蓠。
　　岳静虚音天，帝感时庆昭。
　　智常极仁天，帝述俱辞名。
　　神岛游车天，帝益凭子柯。
　　南方八天
　　炎正司治天，帝谅宫承方。
　　百丰就和天，帝迪宗中宜。
　　朱陵典禁天，帝冲仙九纯。
　　降都昭灵天，帝兵禳仲和。
　　字庭校精素魔天，帝晖道清。
　　刚玑度光天，帝响邦署枚。
　　都神耀罗天，帝达玄宥窥。
　　威明广兵天，帝成都祈阳。
　　西方八天
　　束台羽武天，帝河稽鲁传。
　　韩官笃辜天，帝明维子康。
　　龟岩西台天，帝冒兴黎严。
　　直申迅灵天，帝悉托思。
　　幽墟潜校天，帝伯耀光。
　　挈渎垂神天，帝逐防廓明。
　　波关龙济天，帝和冲孚。
　　参首庆生天，帝勑利住宾。
　　北方八天
　　洞阴夜城天，帝定平若澄。
　　孤光王峰天，帝寂蒙变兟。
　　黑嵔雷司天，帝泽披戢光。
　　正居锡玄天，帝悲卢祈昌。
　　太一张遥天，帝尤全子营。
　　素炁徊堂天，帝慜都交华。
　　龙威舍湟天，帝逐闲辟晞。
　　至泽洪灵天，帝杜祥示恭。
　　三十二天，三十二帝，诸天隐讳，诸天隐名，天中空洞，自然灵章，诸天隐韵，天中之音，天中之尊，天中之神，天中大魔，天中之灵。九开十辟，混合上清，玄关大典，幽妙难量，造天立极，敷落十方。今日欣庆会遇，考试诸天，已灭世累，斩绝恶根，飞度五难，乘景高奔，真王监察，无制玄门。东斗注生，西斗司伐，北斗执契，南斗定格，中斗帝室，宣流圣泽。青帝布机，白帝持算，赤帝御炁，黑帝交贯，黄帝中居，大化分判。青天真王，宝庆合离。赤天真王，玄真纠非。白天真王，太素运时。黑天真王，夭化霄晖。黄天真王，灵炁所归。五天真王，万境之尊。飞行三界，总领威兵。持幢仗节，游行太清，位号显着，与天同生。上玄化民，严制幽扃，紫微受诏，扫殄祆祥。天蓬执印，神虎恢张，流火前驰，朱凤后翔。六天大丑，收付魁罡，敢有干犯，拒抗天真。神兵左戮，巨杀右刑，屠割除灭，风火无停。千千截首，万万诛形，魔无侵试，鬼无逆凌。三官北酆，明察鬼营，敢容怠纵，飞章奏呈。普告十方，无量神灵，八冥诸帝，列言紫宸。
　　混元无名，非浊非清，分为两半，素玄肇平。积微为仞，大化生方，劫号既定，冥变龙康。眇眇祖源，混合文昌，上无景色，下无化渊。风行太虚，空洞无边，自然圣境，至道之玄。碧霄降地，金水成天，天上天下，大舍沉冥。无辉无影，无象无形，溟涬元炁，双耀交并。赤明玉虚，运周自然，天一流化，金简玉篇。赤阳至精，八垣玄文，保制昆丘，永劫长存。梵炁弥罗，万法施张，元纲交贯，九地九天。轮转空无，生成亿千，旋绕萧山，回度飞躔。三十九帝，总摄上元，十方圣境，统治丹玄。玄中太真，上景高皇，泛炁玉霞，吟啸洞清。金延秀赖，流盼云营，天音朗韵，灵光散烟。太萧郁罗，明化金编，千和万合，自然成真。真中有神，长生大君，青华左踞，玉妃右蹲。太一司命，桃康合淳，执符把籍，保度灵根。上游紫清，出入玄丹，三方之内，六极之中。下镇人身，明堂绛宫，分治五神，合会百骸。十运回风，万炁俱仙，飞神召灵，变化无边。仙道贵生，无量度人，十方玄极，开通八门。飞行三界，受书玉宸，罪福禁戒，宿命因缘。咸受济度，天正生身，身得受生，上闻诸天。诸天之上，各有生门，中有天元合变之章，太上灵篇，辞参高真。
　　第一十方圣境飞空之音
　　玄光赤运，大梵无名。飞境飘飘，化阙九门。玉城盘回，碧落敷明。旋台万劫，音华耀文。中有大圣，龙衣虎裳。首建紫宸，腰带金珰。持握四境，化土中方。尔能长斋，炼度文昌，荡秽紫户，纳真绛房。二神掷火，元一扬光。见我真形，出役低昂。粲粲存工，灼灼在傍。乘神以游，绿室朱窗。我道杳密，心合灵乡。
　　第二十方圣境之章
　　一炁所变，万境澄清。玄岳郁嵯，仙都玉京。长林茂秀，大有玉庭。朱衣龙章，开化生根。圣缘天运，正道开扬。炁贯飞烟，结花无常。穹楼千尺，巨阙明堂。龙游虎驰，朱旆云纲。隐如太空，显如宿张。发现应所行，即明善恶方。玉真跨班龙，神风得高翔。
　　第三十方圣境歌曰
　　龙汉大劫，万品玄虚。元始开天，先造空无。大洞上元，清微禹余。灵文九训，玄真七舒。荡荡八垣，高升四隅。赤明启运，列圣御图。五山嵯峨，敷落赤书。荡荡天阙，巍巍帝居。灵光下济，息役三涂。颁赦河源，真风广敷。式歌此音，与圣同符。
　　此三界之上，飞空之中，真王歌音，音参洞章。诵之百徧，名度南宫。诵之千徧，真王保迎。万徧道备，飞升太空，过度三界，位登仙公。有闻灵音，魔王敬形，劫制地祇，侍卫送迎。拔出地户，五苦八难，七祖升迁，永离幽关，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵真王隐秘之音。深启至玄，发明洪化，使彼天民咸入圣境，皆是大梵之言，非世常辞。言无韵丽，曲无华宛，故谓玄奥，难可寻详。上天所宝，秘於高上神霄玉清玉府。大君行教，应炁流传，若有至人赍金宝质心，依旧格告盟十天，然后而付焉。
　　道言：夫天地运度否终，日月五星亏盈，至圣神人休否，末学之夫疾伤。凡有此灾，同炁皆当齐心修斋，六时行香，十徧转经，福德立降，消诸不祥。无量之文，并度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，以度尸形如法。则生身所行善功，所营阴德，当灭度时，十方圣境皆现，元始天尊安座说法，或援手接引，婶盖来迎，魂神径上南宫，随其学功，计日得更生。轮转不惑，便得神仙。
　　道言：夫天地运终，星宿错度，日月失光，四时失序，阴阳不调，国境生灾，疫毒流行，兆民死伤，师友命过，净友灾殃，皆当修斋，行香诵经。夫斋戒诵经，功德甚重，上消天灾，保镇帝王，下禳毒害，以度兆民。生死受头，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王，亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书十方圣境秘篇
　　东方八天
　　群陀湮索，召鉴渊沛。灵马逾纲，期韬式晦。辽阑弥琼，列都夷悌。蒙岩睠罗，逸还周器。乌阳演赤，皓凶乾锐。报美丙山，璐章莸粹。祝多时延，绿真英仙。湛那睹泊，至良微瞻。
　　南方八天
　　窦夏昆略，鲸池紫澶。跛玖但思，萧南岐颠。宝节徂徕，密盟书玄。乐藻梯莫，直几进绵。注泰乙趋，离咸资权。蓝傍依序，历高次宣。灵仅霄华，台他阅城。玑党扶驱，洞籁浔溟。
　　西方八天
　　库岍甡匀，丘慈始伤。庚井龙罗，柏房停香。酌嶰留激，屏麻辞真。云业定相，敝多沦神。彻虚琅璖，燕都景凝。感族扬鄙，智传齐谟。混觉测灵，维决粗根。亮苕已衧，部墟涂垠。
　　北方八天
　　侯汪迹元，披景夺灵。衣笃变契，郭多民逵。炼泓寒穴，招仙贲轮。荡交逸区，争光蒲形。早炁冶东，司萌决同。智骞环耀，规璘冀冲。洞育邈里，嬴魁谒丰。万仙合绝，空灵寔功。
　　道言：此诸天中十方圣境大梵隐语，无量之音。旧文题十方洞台天阙玉都之上，神化十方，灵随应出，空合道微，悟解之者，神乡圣境，无不普现。字皆广长一丈。天真皇人昔书其文，以为正音。有知其音，能斋而诵之者，诸天皆遣十方圣境化土神王，下观其身，书其功勤，上奏诸天，万神朝礼，地祇侍门，大功真王，保举上真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致十方飞天下观，上帝遥唱，万神朝礼，三界侍轩，群祆束首，鬼精自亡，琳琅震响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之十九竟
　　卷之二十
　　碧落空歌品
　　道言：昔於始青天中，碧落空歌大浮黎土，受元始度人空洞灵章自然之音。碧落缠虚，天霞流曼，神风鼓激，万音合响。浮沉清浊，抑扬宛转，错而成歌，其声洞彻，交唱诸天。当於 是时，，天地万物，无声之类，一时能言，敷道立教。启玄建宗，一切生类，通理明法。元始天尊当说是经，周回十过，以召十方碧落世界。飞霞结缕，妙於宝纲，一切天人，龙舆凤葆，倏忽往来。若经幽窦，空碧炫焕，略无限碍，光辉流他影。照一透万，中生神风，徐速得度，歌吟应节。虚琴法音，徧无有量，珠楼宝阙，咸出灵韵。赞道赞法赞仙，劝诸天人，兴祟善功，深悟上道。天真大神，上圣高尊，妙行真人，碧落至真，自然空歌，金童玉女，无鞅数众，乘空而来。绀虚凝湛，寒碧洞清，玉马飙轮，宝伞敷荫，天音妙梵，隐密互作，九光缠回，五明泛耀。七日七夜，诸天内真，各升亶楼，齐击天鼓，龙虎号啸，星机东摇，二十四天，宝宫殿中，混然碧色，岳耸波澄，七辰莹泽，云容风寂，灏景舒明，一国。地土山川林木，缅平一等，无复高下。天海涵环，土玉葱情，漻然洞歌，无有异色。众真侍座，元始天尊玄坐空浮九翠玉台神龙万珠之座。说经一徧，碧空洞歌，群响唱善， 是时，一国男女，听牖解关，无幽不闻。说经二徧，华童散辉，照鉴无极。说经三徧，碧落成音，神风缓奏，言词清越。说经四徧，大智该广，法身普同。说经五徧，闻歌悟法，还元复命。说经六徧，视身与境，洁如宝珠，随方现色，道空不迁。说经七徧，悟此空歌，元非起灭，霞张风至，音调自生，入道登真，理从斯得。说经八徧，游宫浮阙，泳荡碧虚，内音清歌，流转隐显。说经九徧，空洞生华，涌成千界，天人男女，出入黄房，沉碧还虚，呈露道体。说经十徧，霞布十方，歌成九奏，上极大明，下开幽夜，天人大庆，灵宝示祥， 是时，一国是男是女，莫不手结天维，足蹑云纲，飞形上清，皆受护度，咸得长生。
　　道言：是时，
　　元始天尊说经一徧，东方碧落空歌至真大神，无鞅之众，浮空而至。
　　说经二徧，南方碧落空歌至真大神，无鞅之众，浮空而至。
　　说经三徧，西方碧落空歌至真大神，无鞅之众，浮空而至。
　　说经四徧，北方碧落空歌至真大神，无鞅之众，浮空而至。
　　说经五徧，东北碧落空歌至真大神，无鞅之众，浮空而至。
　　说经六徧，东南碧落空歌至真大神，无鞅之众，浮空而至。
　　说经七徧，西南碧落空歌至真大神，无鞅之众，浮空而至。
　　说经八徧，西北碧落空歌至真大神，无鞅之众，浮空而至。
　　说经九徧，上方碧落空歌至真大神，无鞅之众，浮空而至。
　　说经十徧，下方碧落空歌至真大神，无鞅之众，浮空而至。十徧周竟，十方无极。碧落空歌，至真大神，一时同至，一国男女，闻悟法音，倾心归仰，来者有如无量风云之声，繁音大音，无等之声，未睹形仪，先闻如是音。景若歌谣，笑语赞叹，悲啼环佩，履屧无边，众音阓阓而来，徧满国界，非可禁止。於是元始手挽碧落长缕之霞，盘屈宝掌，圆如碧珠，光明透彻十方世界，碧落空歌，无外之事，若近眉睫，俯窥傍瞩，如净瑠璃。先示法筵，次示大众，瞻仰未久，忽然之间，掷於空中，去地九劫，大如飞星。元始登引，天真大神，上圣高尊，妙行直人，十方无极，碧落空歌，至真大神，无鞅数众，俱入飞星妙光之中，一切天人，无不登入。神光晃粲，外者见内，内者见外，上者若附，下者若仰，表裹洞鉴，不知所由，内外咸观，湛然同体，切处一光，空歌自鸣，碧霞郁密，神风锵锵，十方玉城，融丽齐等，无鞅天人，不知所在。元始即於妙宝光聚之中，说此碧落空歌，是出世道，是长生法，是大化源，是玄妙宗。十方众生，具此圣心，眼耳口鼻，悉能了知。一切道境，而未有不从碧落之中，空生洞歌，至道法音，徧一切生类，音言应答，由是道生。论法都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人值遇经法，普得开悟，究识本真。知此碧霞，本元始精，天地既开，霞精散远。经纬演布，络如弦缕，风动其间，五音共作。不从天造，不从缘生，故知道玄，自然出音。闻此灵音，开辨心目，乃有分别，得悟道真。无声之中，得闻遐唱，道无终穷，倾心归仰，咸行大心。无作无欲，无意无念，无想无爱，无执无得，无虚无实，无减无生。言无矫妄，语无恶声，齐同慈爱，异骨成亲，国安民丰，欣乐太平，经始出教，一国以道，咸露至心，吟咏钦礼，皆得度世。
　　道言：元始天尊说经中所言，并是碧落空歌，天霞四飞，神风潜唱，击搏生音。内演诸天上帝内名，隐韵之音，亦是十方神王空歌内讳，百灵之隐名也，非世之常辞。上圣已成真人，通玄究微。能悉其章，诵之十过，空洞成歌。神声远振，万帝稽首，千真竦闻，海平兵偃，天谷藏烟，三辰驻轮，权衡停运，八威鼓气，群魔丧眼，绿骨增秀，灵骸返生。至学之士，诵之十过，则三元奉驾，五帝同軿，封山召云，摄御鬼营，济病度厄，绝命更生。所以尔者，学士身洞直极，炁合青玄，碧落之文，刻记心骨。可以召制三界，政预天司，敕戒地官，速送魔丑，寿无尽年，还形度生。轻诵此章，七世传殃。顶护存礼，道业兴隆，世世昌炽，与善因缘，万试莫干，灵人降房，斯经高妙，独步玉京，度人无量，明碧落之音，皇皇道宗，妙莫与胜。
　　道言：凡诵是经十过，诸天齐到，亿曾万祖，幽魂苦爽，皆即受度，上升东华青宫。空歌召魂，魂知其音，还来附身，魂炼炁真，返生为人，能餐碧霞之玄芒，濯神风以散襟。而好学至经，功满德就，皆得神仙，飞升玉阙，游宴碧空也。上学之士，修诵是经，皆即受度，飞升青宫。世人受诵，则延寿长生，后皆得作尸解之道，魂神暂灭，耳闻空歌，心不迷妄去，如解衣神安炁定，复为圣民，不经地狱。用晦而明，心与道俱，普度天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏慢，殃及九祖。长役鬼官。侍经碧落空歌青帝，玉童玉女，各二十四人。营卫神文，保擭受经者身。
　　道言：正月长斋，诵咏是经，以开碧霞始生之炁，为上世亡魂，断寒池长夜之役，生其魂神，度上青宫。七月长斋。诵咏是经，降碧落之灵音，泽金真之刚炁。使三田洁素，身得神仙，碧落成文，记书仙名，青玉玄简，削死上生。十月长斋，诵咏是经，碧霞结篆，空洞成文，玄匠之音，奉庆帝宸，青简执符，东极授经，君臣父子，享德万年，四海太平，世世不绝，为天下君，安镇十方，劫劫长存。八节之日，诵咏是经，八风洋音，碧落垂文，服燕青芽。得为上真。本命之日，诵咏是经，魂真魄灵，骨有玉英，身得长生。与道相宜，不罹世患。胎景光明，三老锡命，五帝摄京，神司朝礼，上天书名，功满德就，飞升上清。
　　道言：行道之日，皆当香汤沐浴，齐戒入室，东向，叩齿二十四通，上闻二十四天。心拜二十四过，闭目。静思身坐青黄白三色云炁之中。良久，变为碧霞，内外蓊冥，有青龙、白虎、朱雀、玄武、师子、白鹤，罗列左右，日月照明，洞焕室内。项生圆象，光映十方。如此分明。密咒曰：
　　无上玄元，太上道君。召出臣身中三五功曹，左右官使者，侍香玉童。传言玉女，五帝直符，直日香官，各二十四人，关启所言。今日吉庆。长斋清堂。修行至经，无量度人。愿所启上彻。径御无上二十四天元始上帝至尊 几前。
　　毕，引炁二十四过。东向诵经。
　　元始无量度人上品妙经
　　元始洞玄，灵宝本章，碧落空歌，九变度人。神音隐韵，离合自然。混洞太无。无无其无，无为浩空，空与道俱，空极而明。明为阳精，阳精为火，火为元始，洞阳赤炁。赤炁之中，化生黄晕，黄晕为土，是为火子。火土之炁，九炼而坚，坚者金性，金伏为铅。铅化为水。水成木居，曰青黄白，号玄元始。三炁植根，火力炼之，九万余岁，其色凝碧，碧光熠耀。其晶霏霏，乍腾乍跃，乍伏乍飞。或出或没，或步或驰。阴火为风，阳光为火。风火合德，碧晶混离，若云若霞。如东如西。神风鼓之，碧霞析支，支势曲折，或正或欹。圆者如环。锐者如珪，屈伸匪常，凡不可窥。碧空落落，光含四维，霞张八极，变化神奇。天老上帝，按笔以施，模为天章，洞音深微，云霞之书，三元八威，六十四领，象各有宜。龙升其天，凤翥帝轩。麟卧宝衢，龟行泽边。三九五七，星带相连，奎房毕紫，镇御十天。碧霞从横。布峙机延，落犹络也。縻之无巅。中空含虚，风吟其间。神音自然，隐显回骞。洞歌玉文。灵宝秘篇。内明上真．超登之言。一闻空歌，脑宫发烟，紫气盈室，六丁来前。无歌不光，无歌不明，无歌不立，无歌不成，无歌不度，无歌不生，是为大梵，碧落空歌，上清神音。脱离死生，天中之天，郁罗萧台，玉山上京。上极无上，大罗玉清，眇眇劫仞，若亡若存。皆有碧落，自然空歌，歌咏至真，洞解天灵。天地万神，因歌得名，碧空神音，呼之即闻。是生神灵，及诸上真，秘讳所重，因歌得明。碧落之中，恍惚杳冥，中有玉真。口吐氤氲。碧霞梵炁，周回十方，中有度人不死之神。东极宫中，青华之君，中有空歌神音自然之神，中有好生青皇九灵太妙生德之神。碧空真老，天化丈人，中有上清碧霞空极玉谣至真洞文，天一之君，度生炼神。无量度人，今日校录，诸天临轩。
　　东方无极碧落空歌玉音神王，长生大圣无量度人。
　　南方无极碧落空歌玉音神王，长生大圣无量度人。
　　西方无极碧落空歌玉音神王，长生大圣无量度人。
　　北方无极碧落空歌玉音神王，长生大圣无量度人。
　　东北无极碧落空歌玉音神王，长生大圣无量度人。
　　东南无极碧落空歌玉音神王，长生大圣无量度人。
　　西南无极碧落空歌玉音神王，长生大圣无量度人。
　　西北无极碧落空歌玉音神王，长生大圣无量度人。
　　上方无极碧落空歌玉音神王，长生大圣无量度人。
　　下方无极碧落空歌玉音神王，长生大圣无量度人。
　　十方至真碧落空歌玉音神王，长生度世无量大神，并乘碧霄绿舆纹轮，骖驾青凤苍甲玄龙，建碧霞之节，十绝灵幢，前啸玉管齐唱，后吹瑶钥同鸣，神禽玄鹤，和音噰噰，宛与空歌，协音流畅，天卿秉策，元帅扶辕，亿乘万骑，泛碧而来，歌动海岳，声越金石，倾光回驾，监真度生。诸天丞相，上清公卿，霄极神宫，碧空大圣，云营四司，刚风九道，监仙大神，按箓御图，齐到帝前，推校仙名，严劾六天。能知碧落洞章空歌至音，神包太空，炁停大渊，过度世厄，宿命应仙。普告三界，无极神乡，泉曲之府，自非天维所关，碧霞郁垒九阳之界，籍在三官，列阶九府，十二河源。上解祖考，亿劫种亲，积逮复连，冥考冢讼，罪录所刊，速落恶根，不得拘留，度魂命仙。元始符命，时刻升迁，夜河积尸，漏渎寒泉，隐停罪役，检制形魂，度品青宫，碧霞络骨，神音入玄，召集百神，九宫复完。生身受度，劫劫长存，永不轮转，与道忘年。永度伤柱景休开生惊死八关，超登长生，过度留难，逍遥上清。上清之天，碧落之炁梵行。
　　东方六天
　　碧落之炁起角宿，一度一杪一虚，渐次北行。
　　碧梵玄无天，帝深觉会英。
　　碧空臻际天，帝辨极宛顷。
　　碧罗元始天，帝洞真飞生。
　　碧合澄开天，帝越常典兴。
</div>
    <div class="pagination">
<a href="灵宝无量度人上品妙经_page22.html">上一页</a><span>...</span><a href="灵宝无量度人上品妙经_page18.html">18</a><a href="灵宝无量度人上品妙经_page19.html">19</a><a href="灵宝无量度人上品妙经_page20.html">20</a><a href="灵宝无量度人上品妙经_page21.html">21</a><a href="灵宝无量度人上品妙经_page22.html">22</a><span class="current-page">23</span><a href="灵宝无量度人上品妙经_page24.html">24</a><a href="灵宝无量度人上品妙经_page25.html">25</a><a href="灵宝无量度人上品妙经_page26.html">26</a><a href="灵宝无量度人上品妙经_page27.html">27</a><a href="灵宝无量度人上品妙经_page28.html">28</a><span>...</span><a href="灵宝无量度人上品妙经_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
