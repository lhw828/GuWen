<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 56 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 56 页/共 63 页</h1>
    <div class="content">　　太虚玄妙神，空洞幽无君。生於渺沸中，造化标元根。淡漠居正性，返照灭邪氛。消魔怪害除，冲融和至真。昭昭智慧锋，威伐叱祆群。五浊安能扰，明辉华景形。佩服灵宝章，云光焕尔身。玉符镇内景，龙虎缠胎婴。水火金木交，混一宗皇灵。巍巍御绛阙，冥冥理百精。谁知年劫运。长保无穷龄。舞轮三界外，翱翔登九清。
　　此三界之上，飞空之中，真王歌音，音参洞章。诵之百遍，名度南宫。诵之千遍，魔王保迎。万遍道备，飞升太空，过度三界，位登仙公，有闻灵音，邪怪灭形，勑制地祇，护度生民，消拔祸难，超越恶津，七祖升迁，永离鬼群，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵真王隐秘之音，皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於玄都高上神霄玉清王府东馆藏室，依玄科三万七千年，应运下传。若有至人赍金宝质心，依旧格告盟玉清，然后而付焉。
　　道言：夫五行气逆，则淫僭自生。阴阳勃乱，则邪怪乃作，乘节随气，刑害乃兴。凡有此灾，至士皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫五行衰绝，则命数终尽，三元愆否，则元气凋微。末学道浅，仙品未充，运应灭度，身经太阴，临过之时，同学至人为其行香，诵经十过，以度尸形如法。魂神径上南宫，随其学功，计日而得更生。转轮不惑，便得神仙。
　　道言：五行之气，出为邪怪，则致天地运终，星宿错度，日月失明，四时失度，阴阳不调，国界不宁，兵火时起，疫毒流行，兆民死伤，师友命过。皆当修斋，行香诵经，则五行邪怪之鬼，闻经镇制，呼其姓名，称说根本因绿之状。叩首请命，永不敢干，经隐妙道，及以真符，无不禳却也。夫斋戒诵经，功德甚重。上消天灾，斩灭邪怪，保镇帝王，下禳毒害，以度兆民，生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失，天中真王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书中篇
　　东方八天
　　橙俞离琼，律角冥外。祺罗屈丹，妙颖楚仅。云霏瑶闳，利逸谨慧。参铎鹑房，偃营生记。珠焕阳甫，符梁照昧。峦格燕尽，冒德施随。青鄙洛汶，华光择匮。婴环何容，枳墩陆会。
　　南方八天
　　暧昽奎常，九暄柏枚。漾朗冀泮，琢英明住。卜虑罄曜，丘抨驿催。救溢秉琅，图倨金夷。渺历定筹，恒佑慈理。涓浦牛童，加那彦东。梵珞秘思，以龙伾辕。觌绵炳怼，金庭萧仙。
　　西方八天
　　钮陶纪延，洞留启宣。角躔东虚，疾通敬湍。招定纯微，益素庐全。腾秉绍宣，竺路亨慜。济幽忻渊，文邦师渎。寥几秦元，布庸疑拳。直野魔池，振篇琅祈。昆漠未腆，灵恍宗怖。
　　北方八天
　　列晤直定，耿澄微莱。鉴萌资条，阳琏印部。胆但琼拂，拯纪盈剔。撰慈窥冥，番波氏石。仙潭碧洙，友句肆亭。聿琳序演，粲调持屏。閟尘说沐，洋略扁飞。雷族咸厓，迹真皇微。
　　道言：此诸天中大梵隐语，无量之音。旧文字刻书太极东台乔城之上，乔城为五行出入之墟，以正分度，经变造化，顺隆时符，字皆广长一丈。天真皇人昔书其文，以为正音。有知其音，能斋而诵之者，诸天皆遣日直仙吏，飞玄大神，下观其身，书其功勤，上奏诸天，万神朝礼，地祇侍门，大功真王，保举五辰，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致仙吏下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　斩灭木宫邪怪灵符
　　斩灭火宫邪怪灵符
　　斩灭土宫邪怪灵符
　　斩灭金宫邪怪灵符
　　斩灭水宫邪怪灵符
　　灵宝无量度人上品妙经卷之五十三竟
　　卷之五十四
　　斩馘不祥品
　　道言：昔於始青天中，紫阳泛歌大福乐土，受元始度人斩馘不祥妙品。元始天尊当说是经，周回十过，以召十方，始当诣座。天真大神，上圣高尊，妙行真人，灵威神王，黑天玉京大将，斩邪馘毒威兵，巨魁伏魔诛魂都吏，无鞅数众，乘空而来。宝云接天，明霞覆海，瑶车玉轮，珠景垂荫，飞华妙光，迭彩葱荟，森映碧空，三日三夜，诸天宫殿，山川溪谷，混交九色，三辰定照，五斗停机，四极运明，神烟澄霁，一国地土都鄙人物，递相鉴烛，万身入於一身，一影普涵万影，色空同显，神气合冥，遐尔若等，无复高下，土变柔碧，洞彻九虚。众真侍座，元始天尊玄坐双景回旋神龙天宝之座。说经一遍，诸天大圣同时称善， 是时，一国男女，天身净睦，妙香飘馥。说经二遍，天境高严，九霄散缛。说经三遍，沆露凝珠，宝林缀网。说经四遍，天籁成音，琼金流响，自然法唱，赞咏冲玄。说经五遍，水光湛莹，海岳呈祥。说经六遍，飞仙扬花，弥空锦色。说经七遍，灵威降世，扫灭祆氛。说经八遍，三界蒙福，人道安宁。说经九遍，六气顺常，三灾消殄。说经十遍，天真下济，说法度人， 是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方无极无量品灵威勃法大神，无鞅之众，浮空而至。说经二遍，南方无极无量品灵威斩祆大神，无鞅之众，浮空而至。说经三遍，西方无极无量品灵威斩鬼大神，无鞅之众，浮空而至。说经四遍，北方无极无量品灵威斩精大神，无鞅之众，浮空而至。说经五遍，东北无极无量品灵威典狱大神，无鞅之众，浮空而至。说经六遍，东南无极无量品灵威斩邪大神，无鞅之众，浮空而至。说经七遍，西南无极无量品灵威飞符大神，无鞅之众，浮空而至。说经八遍，西北无极无量品灵威吐毒大神，无鞅之众，浮空而至。说经九遍，上方无极无量品灵威九首大神，无鞅之众，浮空而至。说经十遍，下方无极无量品灵威杀伐大神，无鞅之众，浮空而至。
　　十遍周竟，十方无极灵威大神，一时同至，一国男女，倾心归仰。来者有如归云敛雾，无鞅之众，遍满一国，咸觊和宁，斩馘群丑，不祥捐荡，境宇镇清，骈沯凝瞻，非可禁止。於是元始天尊於眉间，示现金色光明，色光宛转，於其光中化出十方宫殿，户牖敞对，重堂巍阁，光气同流，冉冉浮空，去地五丈也。元始登引，天真大神，上圣高尊，妙行真人，十方无极灵威大神，无鞅数众，俱入化宫之中。天人仰看，惟见勃勃从化宫金光中入，既入光中，不知所在。国人廓散，神宫流转，势如旋虹。元始即於其内，说经都竟，众真监度，以授於我，当此之时，喜庆难言，法事粗悉，诸天复位，倏欻之间，寂无遗响。 是时，天人遇值经法，普得济度，邪正道分，斩魔馘祆，荡灭不祥，倾土归仰，成行善心。正智正道，正神正念，正思正意，正力正威，正行正仪，言词朗直，口慧和声。齐同慈爱，异骨成亲。国安民丰，欣乐太平，正教开廓，魑魅馘平。道妙至真，悉广明心。宝奉宗礼，皆得度世。
　　道言：元始天尊说经中所言，并是诸天上帝正真内名，隐韵之音。亦是十方灵威神王，内讳斩馘不祥之隐名也，非世之常辞。上圣已成真人，探妙极微，能悉其章，诵之十过，诸天命灵，八威鼓气，神官执刺，魔帅禀章，纲纬合轨，元魁吐晖，邪精灭迹，鬼徒丧形，正道通心，真光卫魂，阳施至德，死而更生。至学之士，诵之十过，则九天策名，五帝给乘，三元备兵，恶注逃殒，生功充盈，邪关杜塞，赤书降庭，福源自布，灾殃不经。所以尔者，学士感彻玉清，高上遐鉴，羽葆列营，召制十方，威被六天，道为太极所仰，万灵咸尊，已试无难，固守黄宁，地祇敬伏，摄御魔灵，辟除灾病，永与生存。轻诵此章，削落胎元，神庐圯摧，七魄蹈扬。供养尊礼，门户兴隆，霄京降契，福禄共滂。大帅秉钺，斩馘不祥。世授道德，孙叶茂昌。庆善相因，万灾伏藏。斯经尊妙，独步玉京，度人无量，为大
　　法之宗。巍巍正气，天德自胜。
　　道言：凡诵是经十过，诸天齐到，神纲五斗，巨天斩馘，天驺甲士，威南巨兵，五天大帅，部率十方灵威，河魁大神，衔符操钺，即至其所，搜捕九丑，暗泽幽川，古空巫祠，一切祆魅。及以魂爽，依附木石，潜遘生人，诬讼三官，觊伺祷祭，四目大呼，神虎奋翅，毒兽举牙，掷火激电，斩首馘耳，世之不祥，应皆蠲荡也。上学之士，修诵是经，青房大神，鸣铃以却秽，紫户将军，引剑以辟魔，玉女叩琼於九室，黄老振音於三素也。世人受诵，则延寿长年，黄庭之下户，白云之穷闾，泉曲寒池，万鬼弭蛰，肾海不波，水怪窜迹，上宫唱善，三府乐玄，后皆得作尸解之道，魔鬼不得而征呼，地司不得而摄录。神气蕴形，自成法体，魔精受炼，飞行太空。此经微妙，普度无穷。一切天人，莫不受庆。天界五魔，中元五尸，地司五考，永断不祥，长保元吉。无量之福，生死蒙惠。上天所宝，不传下世。至士赍金宝效心，盟天而传。经泄漏慢，殃及九祖，长役鬼官。侍经五帝，玉童玉女，各二十四人，营卫神文，保卫受经者身。
　　道言：正月长斋，诵咏是经，召摄北清洞阴尊神，部督神兵，奏诣上宫。七月长斋，诵咏是经，召摄中天五帅，三界大魔，紫微帝君，统按百神，涤荡邪源，扫灭祆氛。十月长斋，诵咏是经，召摄六天洞台之灵，三官曹局考魂大神，执御八山勾锁勅杀大神，九首龙君，斩馘故气，不祥穷魂，五媪疫毒，土木百精，害於生类羌夷鬼神。使国界安宁，人民遂成，国王帝主，君臣父子，安镇国祚，保天长存，世世不绝。常为人君安镇其方，民称太平。八节之日，诵咏是经，召摄八天大威烟火洞熏太一八神，八杀灵君，领驾风云游盻九宫，孤虚奇门，斩馘不祥，无使乱程。本命之日，诵咏是经，召摄三真，升入泥丸，斗极紫烟，中黄上真，口吐青华，镇兆等身，三尸消落，殃疰枯焚，黑结白奸，斩伐无停，三帝纪功，七真运灵，神童导前，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，三天直事，左右兵吏，杀鬼使者，斩馘天务，森然备卫，日月照明，洞焕室内，项生图象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，斩馘不祥，十回度人，破邪隐韵，离合自然。太无无名，混洞北清。太一正真，化为老人。紫羽锦，腰带流铃，首建天英，执御洞经。口吐灵和，斩馘百精。天和至真，真气焕明。五色玄黄，八角成文。龙章虎书，符图启灵。化生六甲，役使六丁。三元定录，五帝变形。开廓阴秽，正道聿兴。无文不光，无文不明，无文不立，无文不成，无文不度，无文不生，是谓大梵，天中之天。玉符妙重，诸天所尊。变化金阙，上清之神。太霄九华，梵气洞冥。圆罗紫极，七九合玄，玄台玉京，中有上皇。斩邪讨奸，恶源消断，真道自然，自然灵威。火山炎池，冶炼至神。龙巾凤衣，主摄不祥，圣赜通开，万二千神。符图火兵，侠卫上皇，都校三元。眇眇玄道，若亡若存，双景内朝，阴阳循环。紫景白霏，严驾不停，大行梵气，周回十方。中有三天正法之神，中有北玄斩邪之君，中有司禁勃法之神，中有神符保命之君，中有六天普护丈人，中有九天司命采察之君，巡游五岳丈人，都禁真官，身化水火，立生风云。神公万亿，虎贲兆民。斩馘不祥，无量度人。今日校录，诸天临轩。
　　东方无极灵威神王，长生大圣，无量度人。
　　南方无极灵威神王，长生大圣，无量度人。
　　西方无极灵威神王，长生大圣，无量度人。
　　北方无极灵威神王，长生大圣，无量度人。
　　东北无极灵威神王，长生大圣，无量度人。
　　东南无极灵威神王，长生大圣，无量度人。
　　西南无极灵威神王，长生大圣，无量度人。
　　西北无极灵威神王，长生大圣，无量度人。
　　上方无极灵威神王，长生大圣，无量度人。
　　下方无极灵威神王，长生大圣，无量度人。
　　十方至真灵威神王，长生度世无量大神。并乘紫气丹霞，徊光赫冲，翠旌锦节，素盖琼舆，骖御龙虎，导从仙真，建五神流辉之幢，三素翔鸾之绂，前啸玉籁齐唱，后吹碧钥同鸣，绛鹊青禽，啸歌噰噰，四明治道，五仙陪车，亿乘万骑，浮空而来。倾光回驾，检录不祥。诸天上公，北酆真宰，九天都司，七政八灵。骋雾凌风，奔驰炎兽，掷旗鼓革，号呼猎响。执案考籍，齐到帝前。随所应度，严校诸天。下及人都，幽关冥界，无极神乡，泉曲之府，北都罗酆，三官九府，十二河源，烁罗鬼国，二十四境，幽狱罪徒，生魂死魄，停系岳渎。注害世间，喜为不祥，促人寿命，发灾兴毒，成厄诬冤，放施毒邪，临民命禄，使福德不备，智暗偏禀，克夭族属，阴曹肆便，充惑绵邈。严奉赤文，只行符命，神刀斩戮，万鬼縻睛，解释祖考，亿劫种亲，及大魔魂，攻蚀摄考，肆虐生民，不得拘留，逼合鬼群。元始符命，时刻升迁。赦过伐罪，一一记名。北都寒池，部卫形魂。制魔保举，度品南宫。世无灾殃，福庆自生。来斩馘者，鬼录课盟。死魂受炼，仙化成人。生身受度，亿劫无倾。阴阳九六，常与善循。随劫轮转，与天齐年。永度三途，五苦八难，超凌三界，逍遥上清。上清之天，天帝玉真，无色之境梵行。
　　东方八天
　　紫景玉华天，帝肇符喜生。
　　都极重明天，帝郁黎兼登。
　　宣真都正天，帝觉霞定符。
　　穹耀思微天，帝正辨九区。
　　苍微露帝天，帝敦和学谋。
　　至正常无天，帝孔彰仪能。
　　灵姬肇符天，帝元昌崇。
　　耀枢观化天，帝龙扶越聪。
　　南方八天
　　赤明耀明天，帝贾须骞蒲。
　　阮诸绵丙天，帝珠鋹秘图。
　　太真素霞天，帝凤趺玉孤。
　　道山空际天，帝九星演湖。
　　洞浮紫华天，帝光平敷。
　　元理妙机天，帝奥庭竟星。
　　峤屿洞洪天，帝别南彦冥。
　　烈欻高晨天，帝党辅元需。
　　西方八天
　　寥霞云素天，帝偃庭干鉏。
　　化宛丘绪天，帝援扬斗然。
　　九道化阳天，帝勃罗会明。
　　八地素历天，帝愿慈真逾。
　　太微妙观天，帝孽岭昭渊。
　　飞华浩圆天，帝翕祺夷妃。
　　金映灏都天，帝那离权机。
　　玉炼道成天，帝虞亭玞。
　　北方八天
　　冥洞斗魁天，帝术遐卷承。
　　雉室罗宏天，帝云笏潜虚。
　　玄灵修化天，帝尚贤玉明。
　　除真穹台天，帝罗都元虚。
　　太霞玄真天，帝暮缘景昌。
　　混明耀景天，帝真期阳。
　　静顺庆宗天，帝部静祉詹。
　　玄精秀光天，帝卞丁千期。
　　三十二天，三十二帝。诸天隐讳，诸天隐名。天中空洞，自然灵章，诸天隐韵，天正之音。天正之尊，天正之神，天正大魔，天正之灵。气和道合，变化北清，出教布正，万邪莫干。剑芒斩枭，鬼井逃奔，玄文紫书，云篇洞章。敷落神真，普度天人，生兆正气，奕奕法轮。长矛巨矢，沥血丧睛。今日急速关察，火令横摧，斩馘刳灭，五帝列仪，炎烟万丈，雷电交驰。车破鬼营，兵散积尸，冥官送檄，九道并追。飞行五门，顺逐三奇，神王稽颡，六天迎魔。东斗降气，西斗垂纲，北斗勃法，南斗火然，中斗紫宸，役御九天。青帝变文，白帝斩形，赤帝传符，黑帝运神，黄帝出令，万灵咸听。青天神王，瞿罗彭兴。赤天神王，鼓毕冲明。白天神王，虎目昌英。黑天神王，霹石漂凌。黄天神王，皛都呆凝。五天神王，万神之宗。斩鬼亿千，馘珍不祥。总领鬼兵，泛泳大荒。麾幢鼓节，游盻翱翱。霞结成书，龙举为章。火风赫炎，诸天齐功。上天斩邪，严摄北酆。神公受命，
　　普扫不祥。丹灵敷炽，黄越诛殃。六手操兵，铁额掷烟。食邪之兽，啖鬼之王。霜甲秋陈，杀气夜河。元帅统军，大帝命魔。玄老前戮，龙将殿围。拥骑云崿，王钺迎阿。玄兽吞枪，青斗列言，速登我前。敢有干试，抿遏上真，羽葆转碧，鸾惟翊轩。万旅震途，群真回軿，屠割摧裂，毒求激渊。邪道静默，有诛无捐。万万截首，千千劓勍。魔无干犯，鬼无祆精。三官北酆，明检鬼营。不得容隐，金马驿呈。普告无穷，灵威俯听。地司五皇，列言上清。
　　寥无恢运，幽虚含精。龙汉延康，浩浩赤明。劫成界开，阴阳体名。倏忽变化，三景玉清。上通无玄，下际无渊。风为阴火，水为阳津。风秀成爓，水凝为石。洞虚穹贯，三十二天。中有正气，为道高真。辟阴万邪，会归正明。至化通玄，鬼试莫干。道为天父，神为气根。金刚乘天，天无幽冥，天无形影，天无极穷。溟涬大梵，为道之宗。辽廓天光，万象毕容。爰有九都，为鬼之皇。与帝同生，龙穴彷徨。擅治六天，害正无光。元始开图，赤明洞张。三界化现，千神佩珰。玉文诛斩，馘灭不祥。麟迹虎符，飞云并藏。元气成符，精□灭亡。帝一捧日，玉女侍傍。梵气流行，仙圣禳禳。正意梵魔，万法克扬。络云架霞，缀珠垂芒。丹绳绛缕，屈曲低昂，上布玉清，三十二天。轮转无色，周回十方。玉宇分译，大极洞房。长楼宝山，妙台玉堂。正天运度，消灭不祥。气运五色，玉虹奠方。旋角历氐，绕心蒂奎。牛女入斗，冥祆四飞。横度中枢，回行五纬。二十八舍，总气真元。八威合气，气入太元。玄中帝皇，洞阴北真。身带琼玺，头建神光。泛景紫霞，啸咏洞章。流铃电火，响震鬼营。玉真吐气，灵官骑星。风火敕命，金石生烟。地囊泮溃，尸魅升仙。千化万移，自然知真。知真得道，道性通神。中有至真，长生大君，九气丈人，八极尊神。五天元宰，总正神灵，太一转式，司命拣卿。齐到下方，斩伐祆伦，符箓前驱，兵马纠纷。青髻蚀晕，赤灵考魂，校约宿命，俱奏
　　昆仑。上游上清，出入黄房。八冥之内，鬼道不祥。束送帝君，及於世间，生化所因，不得隐避。枉祸善人，细微之中，下镇人身，泥丸绛宫。黄池紫海，十二之泉，寒夜幽路，百鬼之群。佩服者书，八会神文，气血流转，斩馘邪神。鬼祖毕阳，听命丧精。宝符降告，变骨成真。中理五气，混合百神。十转回灵，万气齐仙。仙道自生，无量度人，神入天门，心自通真。神珠运行，如大法轮。精守禁戒，信悟因缘。心目为开，见道真形。普受开度，死魂生身。身得受生，上闻诸天。诸天之上，各有生门。变极不穷，自然常存。存者无形，空洞合明。谣歌之章，神王灵篇，辞参高真。
　　第一天界灵威正道神王飞空之音
　　玉巅碧嵯，凤轩八敞。云螭在楼，飞仙俯仰。金马奔冲，星阶重重。太极化生，真人游龙。正气盘蔚回，车梁光无穷。赤书布金斗，立召四目翁。为诛万道魔，千邪不为凶。三明炯无昏，寿以浩劫终。天老发绀城，长剑磨太嵩。精祟灭形影，哀哀畏刀风。我降九霄气，咽之洞楼中。施以救世悲，成此脱度功。
　　第二人界灵威破邪神王之章
　　绛章虎裳，浮华十天。龙刀斩邪，六道侍轩。印光凝海，剑气飞雷。戮灭不祥，正道所归。小丑其何，祸试之媒。我有洞章，奸害元施。大君惠生，庆锡难老。金华九色，与天相保。静智合神，玄元体妙。蠢兹繁生，蒙蔽真道。广度天人，万善同因。劫界共长，上帝宏恩。制魔成真，天箓纪名。邪无干犯，仙圣受盟。元始洞空，悟者几人。能悟自然，泠泠玉音。
　　第三地界灵威斩鬼神王歌曰
　　茫茫块垒，下有重山。苍崔白云，往者不还。太上哀之，请度无间。神风飘霞，碧玉弯环。出书九幽，赤文乃宣。制魄拘魂，断此幽关。生类何辜，刑祸孱颜。明明太帝，正气自然。真道正明，子得升迁。舍此尘埃途，庶兔阴邪源。我有元始章，诵咏万祖迁。结滞超然散，默契归无言。度人岂终穷，勤此真王篇。
　　此三界之上，飞空之中，真王歌音，音参洞章。诵之百遍，名度南宫。诵之千遍，真王保迎。万遍道备，飞升太空，过度三界，位登仙公。有闻灵音，神王敬形，勅制地祇，侍卫送迎，拔出地户，五苦八难，七祖升迁，永离鬼宫。魂度朱陵，受炼更生。斩馘世不祥，福庆随日增。是谓无量，普度无穷。有秘上天文，诸天共所崇。泄慢堕地狱，祸及七祖访。
　　道言：此二章并是诸天上帝，及灵威神王隐秘之音。皆是大梵之言，非世上常辞。皆斩馘不祥之要旨，六天杀鬼之司名。阴类沮丧，邪精消却，身得长生，位登仙真。故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝质心，依旧格告盟十天，然后而付焉。
　　道言：夫斩馘不祥之道，实系大法有四。谓九六运终，三景亏盈，圣神休否，末学疾伤。凡有此灾不祥之重，同气皆当齐心修斋，六时行香，十遍转经。北极中玄天帝君洞阴天尊，当勅飞雷电骑五方杀伐大神，威剑神王，符图火兵，素枭吓天元帅，下降斩馘灾咎，福德立降，消诸不祥。无量之文，普度无穷。
　　道言：末学道浅，真业未成，有冥泉之鬼，六天。之神，妄作灾凶，遘诸厄难，身年注害，福禄减削，门户不宁，家庭祟害。同学至人为其行香，诵经十过，以解禳刑祸，被除苴秽如法，中天大神，七元真气，下入身中，吉祥自生，永保利贞，长存不灭，便得神仙。
　　道言：夫欲诸天降庭，神兵卫身，斩馘不祥者，斋戒诵经。可以致仙真，除咎疠也。天地运终，星宿错度，日月失昏，四时失度，阴阳不调，兵革时动，疫毒流行，兆民夭伤，师友命过，皆当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜。故曰无量，普度天人。
</div>
    <div class="pagination">
<a href="灵宝无量度人上品妙经_page55.html">上一页</a><span>...</span><a href="灵宝无量度人上品妙经_page51.html">51</a><a href="灵宝无量度人上品妙经_page52.html">52</a><a href="灵宝无量度人上品妙经_page53.html">53</a><a href="灵宝无量度人上品妙经_page54.html">54</a><a href="灵宝无量度人上品妙经_page55.html">55</a><span class="current-page">56</span><a href="灵宝无量度人上品妙经_page57.html">57</a><a href="灵宝无量度人上品妙经_page58.html">58</a><a href="灵宝无量度人上品妙经_page59.html">59</a><a href="灵宝无量度人上品妙经_page60.html">60</a><a href="灵宝无量度人上品妙经_page61.html">61</a><span>...</span><a href="灵宝无量度人上品妙经_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
