<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 21 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 21 页/共 63 页</h1>
    <div class="content">　　西北无极飞天青帝神王，长生大圣无量度人。
　　上方无极飞天青景神王，长生大圣无量度人。
　　下方无极飞天青芽神王，长生大圣无量度人。
　　十方至真飞天神王，长生度世无量大神，并乘飞光青轺之车，苍珠碧琅之辇，绿盖玄轮，参驾丹凤，九首青龙，建流霞之节，广生灵旛，前按洞章齐奏，后唱玉谣同音，白凤麒麟，啸歌噰噰，青灵启涂。岁耀翼辕，亿乘万骑，浮空而来，倾光回驾，监真度生。东极丞相，旸谷神宫，帝司玄一，九炁大神，导降青精，光照八冥，碧霞散飞，三五顺行。骨生金辉，回耀琼英，青皇受书，列位仙真。校定群品，区别众灵，执箓把籍，齐到玄庭。随所应度，严校清都，普告十极，杳漠高虚。洞渊化府，北阆灵居，闱风昆丘，瑶台帝墟。下逮寒池，长夜幽扃，拔度祖考，削落恶根，不得拘留，克获超升。青宫符命，飞度无停，神岳郁罗，开卫形魂。大魔监察，度品朱陵，死魂炼炁，变朽成人。生身受度，劫劫长存，随劫轮转，与天齐年。永度三灾八难，九横五苦，超浚三界，逍遥九清。九清之天，天帝保安，无色之境梵行。
　　东方八天
　　修方正华天，帝天季宜庭。
　　青芒顺纲天，帝悯化神觉。
　　绎真洞映天，帝善徂越文。
　　隆绪景师天，帝遥符玉涡。
　　辨常起位天，帝关闲资仁。
　　历济桓舆天，帝护讳难。
　　木极粹生天，帝工机显房。
　　广风至化天，帝孟麟九中。
　　南方八天
　　庆炎崇古天，帝信师拜凡。
　　绿真应罗天，帝贲宁祷玄。
　　宗理高明天，帝玄攸叙嘉。
　　日旗招炁天，帝太一紫庭。
　　液华泽限天，帝云蒲绿英。
　　常经卫和天，帝耀灵洎元。
　　洞空蔚阳天，帝飞日路咸。
　　青宫启生天，帝士胜育居。
　　西方八天
　　定曦扶晨天，帝光空极真。
　　曲桑漱琼天，帝婴定泰郊。
　　群黎寂锁天，帝炁摩幽宁。
　　玄墟正魔天，帝直镮湛罘。
　　运历开灵天，帝时维康假。
　　素契治律天，帝召可司非。
　　西清玉宾天，帝茨留江。
　　道元圣山天，帝台坚庸。
　　北方八天
　　潜池演滋天，帝决隐少披。
　　虚阙对神天，帝渺秩禄宜。
　　寞罗帝陀天，帝呼画颐光。
　　酆营总监天，帝述庐犹朋。
　　智庐降真天，帝苏杜善提。
　　号都佐理保福天，帝部尤允淝。
　　海静云仪玉夷天，帝洞义明持。
　　壬领六司天，帝考按鬼神。
　　三十二天。三十二帝。诸天隐讳，诸天隐名。天中空洞，自然灵章，诸天隐韵。青阳之音。青阳之尊。青阳之神，青阳烟晶。青阳之灵。九炁十华，变化上清，无量之奥。深不可详，敷落神真，普度天人。今日欣庆受度，历关绪天，木真九皇，倚杖扶桑。妙灵摄炁，结为青阳，青阳飞精，碧光高升。大圆照空，亿炁为程。仁德逮下。福资圣君。普覆区宇，变化生灵，仙真神龙。克应至神。和炀慈恕，微妙彰明，上学感灵，仰味天精。神光下流，骨玉颜金，策登神霄，披服组纹。拔苦扶难，振佑生民。请灭三恶，斩绝地根。扶桑吐华，蟠条散英，琼绿万叶。苍云千层。上生灵宝。紫光丹丛，九芒缠虚，焕爓东晨。遐想青軿，龙仗缤纷，青炁如弦，挹彩玄曛。洗髓炼神，奔腾玉津，飞度九户，廓开八门，真下监举，列告元真。东斗降阳，西斗耀明，北斗玄沆，南斗光凌，中斗益生，总括万灵。青华启晖，皓芳开性．丹蕊扶卫，玄津保命。黄英中贯，普行教令，大帝碧罗，三界大定。苍元上真，绿炁东桑，丹元上真，炼玉朱光。素元上真。皓华流芳，玄元上真，双阙提纲。中元上真，坐镇明堂。五元至神，上景之真，含芳拱露，交干双莚。飞龙高举，落凤骞星，统部灵魔，万神之宗。飞行三道，总统仙兵，魔幢鼓节，游观九清。自号赫奕，诸天齐功，上天化民。严摄罗酆。真王受命，普扫祆凶，伯华降晶，龙耀持锋。太丹流云，威化无边，神帅掷火，万里飞烟。金铃迸击，玉戟八悬，敢有干试。拒遏高仙。玄钺前戮，神金后刑，屠割祆爽，激荡无停。千千截首，万万翦形，魔无干犯。鬼无祆精。三官九司，明按鬼营，不得容隐，玉马交呈。普告无方，万汇咸听。三界五帝，列言上清。
　　元洞玉历，东极扶桑。未开五劫，初判青阳。阳华发生，三元纪纲，生为神仙，道枢已张。震动知觉，龙汉延康。眇眇亿劫，混沌之中。青显为色，阳堕成渊。风为木神，泽为木元。风泽洞虚，金石凝天，天上天下，大化冥冥。阳光浩荡，无极无名，洪蒙大道，辽廓无光。丹晖启图，运度自然，青华安镇，绿诰琼篇。赤书玉字，九炁龙文，保制劫运，使天长存。梵炁弥罗，万范开张，木真流演，四罗诸天。轮转纲维，回度无边，旋角历笑，粲斗车厢。傍侠天经。运化五帝。玉城九门，青帝东乡。三十五分，总炁上元，八景冥合，炁入玄玄。玄中太皇，玉极仙真，乘景步虚，下照桑林。千真共会帝庭，饮食青阳，浩劫深沦，泛景萦霄，吟咏洞章。金真朗秀．流响云宫，灵音化景，混合回风。太虚郁微，辅翼玄空。青阳入肝，碧楼玉山。中有少童，锦衣美冠，手执天钥，吹嘘百关。内通境界。感御披兰，白珠累累，霐流三田。鼓橐茹和，赫然成丹，千和万合，自然成真。真为青阳，阳中有神，长生大君，曜元公子。浩晶尊神。方诸司命，旸谷合延，执符把箓，保命生根。上游九清，出入琳房，八关之内，细微之中。下镇人身。琼楼绛宫，中理五炁，混合百神。十转回灵，与炁俱仙，仙道贵生，苍垣度人。上开九门，青光大轮，司治天政，下劾鬼神，中主人民，罪福因缘。普受开度，死魂生身，身得受生，上闻诸天。诸天之上，各有生门，中有碧桑云叶自然青阳空洞之谣，真王灵篇，辞参高真。
　　第一碧海扶桑飞空之音
　　玉都翠京，下连碧渊。光霞亿万，青阳九玄。寒波泛溢，苍景扶桑。并生万寻，神风化纲。叶映碧落，中秘龙章。歌空成韵，枝舞鸾翔。元精萦罗，绿英瑶珰。林密如云，中有上真。宝弁嵯峨，交龙羽裙。厥号太帝，扶桑之尊。无英伯华，龙胎九魂。主教至学，灌炼五形。千变万化，八道扬旌。勒我上范，方诸纪名。
　　第二青阳宝耀真王之章
　　扶桑连理，并干相倚。接云龙升，逼波雷起。蟠根蜿蜓，接曲千里。青宫大神，太一元尊。碧霞郁垒，玄相老人。三界仰德，九土蒙恩。桑林之真，炁名青阳。升於神天，结秀紫房。宝耀赫奕，倾丹化乡。下照亿天，无极威光。生育列圣，飞度延康。仰引神霞，经天纬常。悟此得生道，识者通神灵。吟咏青阳章，九天俯云轮。
　　第三东极青华帝君歌曰
　　宝山峙东南，上有真王宫。盘根浚太虚，下眄九霄中。内列诸灵司，洞治亿天宗。元嗣辅上帝，统御兴真风。鉴观圆罗下，骖驾飞天龙。十极秉元化，大魔为考功。收制六天兵，使道永兴隆。飞章请玉诏，玄符赦罗酆。大慈悯长夜，五苦使咸停。与我本同气，翛然宴赤明。变化无边际，普度诸天民。胡为乐须臾，贪欲劳其神。不学上真道，历岁空悲辛。我今为此歌，清音感玄人。
　　此三界之上，飞空之中，真王歌音，音参洞章。诵之百褊，名度南宫。诵之千徧，真王保迎。万褊道备，飞升太空，过度三界，位登仙公。有闻灵音，真王召神，敕制地祇，侍卫送迎，拔出地户，五苦八难，七祖升迁，永离幽山，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵真王隐秘之音，显明扶桑之山，仙国宏远。其山面方万里，在碧海之东，去中国九十万里，上通神霄五府，亿万里中，有太真王扶桑大帝，方诸山青童道君，东极青华之别宫。山生巨桑，内黄而外红，其华食之长生，其液状如玉饴，服之寿千劫，炼之为丹，饵为高真。其根感玉京昆山之玉津，孕於桑中，下生玉璞，如世松根，而有狭苓，狭苓千年生威善。扶桑之下有玉璞，温莹殊美，并能制凤凰立於其上。下方生玉，玉结未成，凝为流液，服之变为婴童，寿等天地。扶桑之上，有灵鸡鸾凤九色之鸟，日旦升於若木，金乌飞於桑上，即日出旸谷。其扶桑之顶，有炁名青阳，上为木星，光照三十万里，径一百里，十二年一周天，三百九十九日一见伏，凡八十三年七十六见，而七周天中，有星帝后妃夫人官属，木皇为之主。尔修其道，则玄丹太一吐纳青炁，太一天尊授兆青符，无英公子饮兆青精，龙烟丈人威盟真人受兆东方真文，御青阳以东升。音旨微妙，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於玄都高上神霄玉清玉府东藏经室。依科三万七千年，应运下传。若有至人赍金宝质心，依旧格告盟十天，然后而付焉。
　　道言：夫青阳为生福之力，本有形之类，无不赖之。至若天地运度否终，日月五星亏盈，至圣神人休否，末学之夫疾伤。凡有此灾，同气皆当齐心修斋，六时行香，十徧转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，以度尸形如法，则东极青华帝君赐通光之符，召青阳之炁，於无英之宫，流太玄青精生炁，入兆之肝府，死户闭塞，木皇内游，含明丈人为兆启紫兰之室，开青珠之检，授兆隐文兆之精灵，按而诵之，魂神径上南宫，随其学功，计日而得更生。轮转不惑，便得神仙。
　　道言：夫天地运终，星宿错度，日月失明，四时失序，阴阳不调，国土灾怪，水火厄难，疫毒流行，兆民死伤，师友命过，善士横殃，皆当修斋，行香诵经。夫斋戒诵经，功德甚重。上消天灾，保镇帝王，下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。
　　诸天记人功过，毫分无失。天中真王，亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书扶桑青阳玉篇
　　东方八天
　　翟轩嵋罗，倾音谟光。历纪□响，迎赎丘玄。济淙欹累，固渊蔽芒。悯协华迹，曜度氏房。奇鱼立嫔，制仪蒙刚。海邹夜潭，舒毗琳琅。扁几合无，遘盈东祥。矧测雉兑，兟胡并唐。
　　南方八天
　　战炽兜郢，陀腾炯瞻。戚孺臧殷，命魔设官。极台勑吏，走驿告严。阳
　　居始都，究萌部端。猛聚定棘，鹿温冥牢。景补皇位，静部尤常。烈卑柄重，吉祺信谕。茂期谌于，昆熙夷光。
　　西方八天
　　瑟那志灵，褥达侯度。顶磋蔚京，陆省备助。庵乙布狞，求铢阅正。狼文薢岖，途营撰兵。厌腾释璘，葆畴尹仓。万彦师伦，池府爵尸。犇窦印里，述冥关兰。幽河斗神，金名祝伸。
　　北方八天
　　扶曦霞梁，绝革忮强。耀学素寂，抱帝泽门。符紫丁，夜舍追拟。托诧蕴朒，叵沙燕称。缚尔泉弇，交奇浮纲。净信同法，罔慈击亢。渎延龙裒，计罗卓传。业俞郑璠，石雷皓清。
　　道言：此诸天中大梵隐语，无量之音。旧文刻书青华帝君左阙玉台之上，青阳洞焕，木道其昌，仁泽纯被，寿乐灵遐，施生於地，惠德於天，中游至虚，妙归三元，福贵本始，道赏其玄，字皆广长一丈。天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大成真王，保举木真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致神王下观，上帝遥唱，万神朝礼，三界侍轩，群祆束首，鬼精自亡。琳琅振响，十方肃清，河海静默，山岳吞烟，万灵振伏，召集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之十七竟
　　卷之十八
　　素景曜灵品
　　道言：昔於元洞天中，庆霞流音太空化土，受元始度人素景耀灵无量上品。元始天尊当说是经，周回十过，以召十方，始当诣座。天真大神，上圣高尊，妙行真人，西华玉妃，四极真王，黄素元君，飞天骑吏，仙官主宰，无鞅数众，乘空而来，白云绿霞，羽驾飙舆，华盖浮晨，珠璧交光。五色郁勃，洞焕太空。九日九夜，诸天日宫月府，星阙长楼，元斗停机，三道平周，刚风镇静，昆岳收云，地浮五瑞，天开八门，境土山川城廓林木，缅平一等，无复高下，土皆变琼瑶，无有异色。众真侍座，元始天尊玄坐空浮万叶宝莲之上。说经一徧，诸天大圣同时称善， 是时，一国男女，仰听法音，神识开悟。说经二徧，灵府虚明。说经三徧，默契玄妙。说经四徧，真炁灌身，万疾皆愈。说经五徧，体合正道，众恶消摧。说经六徧，三十二天，发见真文。说经七徧，九天玉境，四极玄宫，三洞宝经，昭然彻见。说经八徧，员罗之下，太空之中，一切音声，皆参大范。说经九徧，九色妙光，下烛幽夜，普赦北酆，受苦罪魂。说经十徧，十方万类，遂性逍遥， 是时，一国是男是女，莫不倾心。皆受护度，咸得长生。
　　道言：是时，
　　元始天尊说经一徧，东方无极无量品华林大神，无鞅之众，浮空而至。
　　说经二徧，南方无极无量品赤文大神，无鞅之众，浮空而至。
　　说经三徧，西方无极无量品帝符大神，无鞅之众，浮空而至。
　　说经四徧，北方无极无量品元景大神，无鞅之众，浮空而至。
　　说经五徧，东北无极无量品青精大神，无鞅之众，浮空而至。
　　说经六徧，东南无极无量品圆珠大神，无鞅之众，浮空而至。
　　说经七徧，西南无极无量品广霞大神，无鞅之众，浮空而至。
　　说经八徧，西北无极无量品金华大神，无鞅之众，浮空而至。
　　说经九徧，上方无极无量品紫霄大神，无鞅之众，浮空而至。
　　说经十徧，下方无极无量品灵都大神，无鞅之众，浮空而至。
　　十徧周竟，十方九极天真大神，一时同至，一国男女，倾心归仰，欣闻元始宣说素景耀灵之法，外生天地，结成混沌，内生万物，变为岳渎。皆由 无形五行，真金之性，虚明同力，不可破坏。至生人神，知见悲喜，率因素景不凿之刚，耀灵明察之体，而以为之。物有坚脆，其成为一。人有圣凡，其知为一。我等虽怀此金，未经冶炼。今遇元始以此法火，莹此神金，铸为法器，成此道力， 无量变化，作是说已，欣乐再拜，旋远座侧。来者有如细雨密雾，无鞅之众，迮国一半土皆偏陷，非可禁止。於是元始悬一宝珠，大如黍米，在空玄之中，去地七丈。元始登引，天真大神，上圣高真，妙行真人，十方 无极素景耀灵至真大神，无鞅数众，俱入宝珠之中。天人仰看，惟见勃勃从珠口中入。既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰，咸知妙微。无执无滞，无想无结，无爱无憎，无苦无恼，无败无亏。心行正道，言合天机，齐同慈爱，异骨成亲。国土康安，永庆太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音，亦是真王内讳，百灵之隐名也。开示道妙，无形五行，先天地生，同寓一炁，浩劫不分，内有神金，素景耀灵，外成诸天，内为真神，刚坚无坏，万物仰成，尔能知之，可以长存，非世之常辞。上圣己成真人，能悉其章。诵之十过，诸天遥唱，万帝设礼，河海静默，山岳藏云，金轮停景，玉玑不行，浩浩太空，飞度生门，柔为至刚，虚为至藏，大不可围，广不可量。金光素景，耀灵无方，坚凝流行，得道之疆，群魔束形，鬼精灭爽，回尸起死，白骨成人。至学之士，诵之十过，则金门校仙，真箓奉玄，五帝侍卫，三界稽首，魔精丧眼，鬼祆灭爽，济度垂死，绝而得生。所以尔者，学士秽气未消，体未洞真，神金未坚，遇火则镕，素景未洁，耀灵昏蒙，召制十方，威未制天政，德可伏御地祇，束缚魔灵，但却死而已，不能更生。轻诵此章，身则被殃。供养尊礼，门户兴隆，世世昌炽。与善因缘，万灾不干，神明护门。斯经尊妙，独步玉京，度人 无量，为万道之宗。巍巍大范，德难可胜。
　　道言：凡诵是经十过，素灵神金，不散至灵，耀魄长存，阴关自开，诸天齐到，亿曾万祖，幽魂若爽，皆即受度，上升朱宫，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，素灵合性，空体至神，金身得道，栖泊上清，皆得受度，飞升南宫。世人受诵，真一守身，金德不朽，业火不焚，则延寿长年，后皆得作尸解之道，魂神暂灭，不经地狱，即得返形，游行太空。此经微妙，普度无穷，一切天人，莫不受庆。 无量之福，生死蒙惠，上天所宝，不传下世。至士赍金宝效心，盟天而传，轻泄漏慢，殃及九祖，长役冥官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，木表金胎，五藏生春，枯朽老败，得新长生，为上世亡魂，断地逮役，度上南宫。七月长斋，诵咏是经，耀景金津，神威内冥，百关坚强，渊池浚灵，身得神仙，诸天书名，黄箓白简，削死上生。十月长斋，诵咏是经，水得其金，结为圣胎，天地一尘，至妙至玄。尔能行之，变化飞仙。为国王帝主，君臣－父子，安镇国祚，保天长存，世世不绝，长为人君，安镇其方，民称太平。八节之日，诵咏是经，水火土木，并蚀於金，永固其神，得为九宫真人。本命之日，诵咏是经，太一下临，素景耀灵，呼子三魂，左三右七，役使无停，魂神澄正，万炁长存，不经苦恼，身有光明，三界侍卫，五帝司迎，万神朝礼，名书土天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云炁之中，内外蓊冥，有青龙、白虎、朱雀、玄武、狮子、白鹤，罗列左右，素景耀灵之炁，晃如皎月，辉耀顶上，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经， 无量度人，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　无始无量度人上品妙经
　　元始洞玄灵宝本章，素景耀灵上品妙首，开天度人，虚皇隐韵，混合自然，大洞元金，空玄至真。坚刚明决，神化弥纶，不坏无染，变境高清，包含太虚，内生九元，无形真妙，道性灵玄。元皇布炁，肇立诸天，刚风内鼓，素耀外旋。至阳凝质，梵炁流泉，结为大器，二象乃分。开明素景，是为灵根，上无复祖，惟道为身。耀华流结，普植神灵， 无上玉篇，安镇丹城。无文不光，无文不明，无文不立，无文不成，无文不度，无文不生。是为大梵天中之天，郁罗肃峰，金阙琼山，上极玄上，大赤清源。眇眇浩劫，若亡若存，三辉帝室，大有黄庭，瑶刃朱宫，天真玉房，太素化炁，伺徧十方。中有素景辉灵之真，中有南极九玄之君，中有度世皇老大神，中有太霄成妙真人，中有紫庭真帝元素道君，中有南昌定命司变主录运化保镇尊神。回骸起死， 无量度人，今日校录，诸天临轩。
　　东方无极华林神王，长生大圣无量度人。
　　南方无极赤文神王，长生大圣无量度人。
　　西方无极帝符神王，长生大圣无量度人。
　　北方无极元景神王，长生大圣无量度人。
　　东北无极青精神王，长生大圣无量度人。
　　东南无极圆珠神王，长生大圣无量度人。
　　西南无极广霞神王，长生大圣无量度人。
　　西北无极金华神王，长生大圣无量度人。
　　上方无极紫霄神王，长生大圣无量度人。
</div>
    <div class="pagination">
<a href="灵宝无量度人上品妙经_page20.html">上一页</a><span>...</span><a href="灵宝无量度人上品妙经_page16.html">16</a><a href="灵宝无量度人上品妙经_page17.html">17</a><a href="灵宝无量度人上品妙经_page18.html">18</a><a href="灵宝无量度人上品妙经_page19.html">19</a><a href="灵宝无量度人上品妙经_page20.html">20</a><span class="current-page">21</span><a href="灵宝无量度人上品妙经_page22.html">22</a><a href="灵宝无量度人上品妙经_page23.html">23</a><a href="灵宝无量度人上品妙经_page24.html">24</a><a href="灵宝无量度人上品妙经_page25.html">25</a><a href="灵宝无量度人上品妙经_page26.html">26</a><span>...</span><a href="灵宝无量度人上品妙经_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
