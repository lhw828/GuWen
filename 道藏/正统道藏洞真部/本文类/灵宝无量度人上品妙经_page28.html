<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 28 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 28 页/共 63 页</h1>
    <div class="content">　　正化观行天，帝时保基常。
　　帝静顺康天，帝滋殊聿光。
　　竺珞道封天，帝崇升真墟。
　　皛明虎宝天，帝象日回景。
　　思度逸冲天，帝祝郭友。
　　太瑶葆存天，帝道鉴冲升。
　　感羽浩名天，帝极那轮。
　　北方八天
　　紫度静明天，帝忱伯次恭。
　　句魂除邪天，帝尾房忌侯。
　　正察高玄仪真天，帝岛基录开。
　　玄符虚辖天，帝密观赴灵。
　　德芳曜圆露神天，帝超玄济昏。
　　锺阳溟混天，帝曾微子都。
　　治化政安天，帝寂浩素觉。
　　智冥洞空九常天，帝本光希先。
　　三十二天，二十二帝，诸天隐讳，诸天隐名。天中空洞，自然灵章，诸天隐韵，天中之音。天中之尊，天中之神，天中大魔，天中之灵。神和气合，变化上清，无量之奥，深不可详，敷落神真，普度天人。今日欣庆受度，历关诸天，神变万真，请灭三恶，气化百灵，斩绝地根，飞度五户，名列太玄，真王监举，无拘天门。东斗运机，西斗司气，北斗玄枢，南斗生神，中斗混合，总监众灵，神变五帝，下领天人。青帝施仁，白帝明义，赤帝司礼，黑帝生智，黄帝主信，万神无越。青神魔王，拘魂定华。赤神魔王，守神立慧。白神魔王，定魄荡秽。黑神魔王，溺邪安正。黄神魔王，总监万气。五神真魔，万灵之宗，飞行鼓从，气化神兵，麾幢持节，游观太空，神变赫弈，诸天齐功。上天度人，严摄北酆，神王受命，普扫不祥。收神摄气，变化飞仙，金精吐毒，天马四张。神兵前驱，流烟八冲，敢有干试，拒遏上真，金钺前戮，巨天后刑，屠割鬼爽，风火无停。千千截首，万万翦形，魔无干犯，鬼无祆精。三官北酆，明检鬼营，不得容隐，金马驿呈。普告无穷，万神咸听，三界五帝，列言上清。
　　天元洞极，生化无穷，眇眇亿劫，混沌之中。上无复神，下无复气，风泽洞虚，虚极变玄。玄生为神，神薄气真，气为神子，神为气母。神气合一，万变可取，万变万化，金刚乘天。刚风为气，风动为神，动生知识，梵气为身。神变气化，三界自成，阳神为天，阴气为泉。无极无色，泉极无渊，神气冥冥，地藏为天。天上天下，无幽无冥，无形无影，无极无穷。神降气升，流精郁寥，溟涬大梵，辽廓无光。赤明开图，运度自然，元始安镇，敷落五篇。赤书玉字，八威龙文，保制劫运，神气长存。梵气弥罗，万范开张，元纲流演，三十二天。轮转无色，周回十方，神气普运，四达皇皇。旋斗历箕，回度五常，三十五分，总气上元。八景冥合，气入玄玄，玄中太皇，上帝高真，亦从神气，变化生成。泛景太霞，啸咏洞章，金真朗郁，流响云营。玉音摄气，灵风聚烟，紫虚郁秀，神气回旋。变化阴阳，辅翼万仙，千和万合，自然成真。真中有神，神中有气，附景缠光，返复气神。南极帝宫，长生大君，无英公子，白元尊神，太一司命，桃康合延，执符把箓，保命生根。上游上清，出入华房，八景之内，细微之中。下镇人身，泥丸绛宫，中理五气，混合百神。十转回灵，万气齐仙，仙道贵生，无量度人。上开八门，飞化神气，往来无穷，转此法轮。罪福禁戒，宿命因缘，普受开度，死魂生身，身得受生，上闻诸天。诸天之上，各有生门，中有空洞谣歌之章，真王灵篇，辞参高真。
　　第一道玄神变飞空之音
　　无形无名，独立太空。合混万神，变化莫穷。万物咸赖，神运圆通。生天生地，把握洪蒙。廓散无边，视之无踪。泛然自应，名曰至神。三界仙真，诸天云宫。神变周流，皆由道身。此道幽秘，得之乃真。歌此冲妙，玄中之天。中有造化，浩劫至神。冥会枢运，斡旋皇极。万炁长存，保之勿息。
　　第二道玄气化真王之章空为真气，真气如空。我其辨之，与道皆同。物得之生，舍之则穷。能生者何，曰气与神。一切诸天，神仙圣人。乃至六道，诸凶鬼神。天地宫府，呼吸屈伸。是皆气化，无逃此轮。如神守气，千劫无倾。三界俱坏，我独长存。九天停运，神升太微。携盻玉京巅，映日金华西。愿参空洞歌，驾龙耕琼芝。
　　第三神变气化真王歌曰
　　俯轼东桑，仰观逮台。下有长楼，劫海崔鬼。亿万里兮，超遥鉴开。嗟此大道境，摄之方寸规。神变而气化，妙有相徘徊。控辔玉龙驾，奔云太清下。无鞅绣衣人，非若世幻假。神变气化成，千劫忘衰薾。笑尔谷仙辈，区区辨青黄。垂白无所成，咎道为不祥。自昧神气元，不知道有方。歌此太上篇，翛然礼真王。
　　此三界之上，飞空之中，真王歌音，音参洞章。诵之百遍，名度南宫。诵之千遍，真王保迎。万遍道备，飞升太空，过度三界，位登仙公。有闻灵音，真王敬形，敕制地祇，侍卫送迎，拔出地户，五苦八难，七祖升迁，永离地官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵真王隐秘之音，神变气化，杳然难名，皆是大梵之言，非世上常辞。言无韵丽，曲无华宛，故谓玄奥，难可寻详。上天所宝，秘於神霄玉清王府东藏经室，运应壬辰，大法当传。若有至人赍金宝质心，依旧格告盟玉府，然后而付焉。
　　道言：夫神有不变，气有不化，则为天地运度否终，日月五星亏盈，至圣神人休否，末学之夫疾伤。凡有此灾，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或仙品未充，运应灭度，身经太阴，临过之时，同学至人为其行香，诵经十过，使神变为仙，气化为真，以度尸形如法，魂神径上南宫，随其学功，计日而得更生。转轮不惑，便得神仙。
　　道言：夫神变气化，神气能变化於物，非神气自变化也。神气刚大，不可变化。变而化之，神气使之，非变化神气也。神气不和，则不能变化，与物为灾，故曰天地运终，星宿错度，日月失明，四时失度，阴阳不调，水早兵灾，疫毒流行，兆民死伤，师友命过，皆当修斋，行香诵经。夫斋戒诵经，功德甚重。上消天灾，保镇帝土，下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，神气变化，转为福祥，诸天记名，万神侍卫，右别至人，克得为真王玉府之臣。左华记人功过，毫分无失，玉清真王，亦保举尔身，得道者乃当洞明至言也。
　　八天之大梵隐语无量音　道君撰
　　元始灵书神变气化玉篇
　　东方八天
　　明粗室寅，宛奏涤浍。阿留梵萌，提觉辞外。演罗丘微，对境平施。加
　　那握温，毗德佑机。洞洛次祢，原襄资连。陈冈关夏，历数惟年。当着逸潜，蒙祺益兼。亟驰宾陀，气不汝偏。
　　南方八天
　　秀旨峙满，偏登球敦。炎井投枚，八道耿英。邈野骈路，崔慈梁宾。太极玄素，尤难检欹。莽司驰微，表师览兑。康达钤宜，碧圆漪外。趣仙恭涂，旦昌昭随。正华玉纂，道户秘持。
　　西方八天
　　参讳投绵，蔚罗大千。妙乙丙族，乾定娄弦。舒骞魔堂，逸变坤玄。文定柳齐，上刚思元。图灵秘寂，部丹凝宣。略要纪呈，令商自全。邈奎狼都，竟边普传。浪马永储，希天怙专。
　　北方八天
　　龙芤燕宫，洞庭□冲。阁静化极，列宾慈洪。乘圣逾棘，召伦恺攻。大藏敻莫，历泉已穹。道度冥瓘，力丁霞容。冀翼房穴，轸迹几雄。瑞广灵约，庄地万锋。纯泽固贤，鄙开策空。
　　道言：此诸天中大梵隐语，无量之音，旧文刻书萧台天枢玉衡之上。神变气化，以正万天无极世界，三元真皇，莫不由其道。知而炼之，神气永留，大劫成坏，小劫生死，皆为之解颜傲视之也。字皆广长一丈。天真皇人昔书其文，以为正音。有知其音，能斋而诵之者，神府皆遣飞仙天人，下观其身，书其功勤，上奏诸天，万神朝礼，地祇侍门，大勋真王，保举神霄，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞仙下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之二十四竟
　　卷之二十五
　　赤符丹光品
　　道言：昔於绛霄天中，丹景清真大玄明土，受元始度人赤符丹光无量上品。元始天尊当说是经，周回十过，以召十方，始当诣座。天真大神，赤灵丈人，三气天君，丹光九仙，上圣高尊，妙行真人，无鞅数众，乘空而来。玉纬飞轮，羽葆交荫，太霄腾晶，八素流光，璇极珠躔，焕赫元纲。五日五夜，三清四境，元无诸天，上极大罗，下通黄阙，各现赤混开劫飞霄宝符，丹霞光散，照映八门，一国地土山川林木，缅平一等，无复高下，土皆作纹玉，凝辉莹彻，无有异色。众真环侍，元始天尊停驾空浮九龙阳燧神金万变法辂之上。说经一遍，诸天大圣，同时称善， 是时，一国男女，仰听圣教，默悟重玄。说经二遍，天光内发，照朗昏冥。说经三遍，神气合混，万景生津。说经四遍，虚明旷达，观见十方。说经五遍，赤符丹光，现於身中。说经六遍，生道交会，疾疠蠲消。说经七遍，北酆暗域，报对休停。说经八遍，金简书功，玉符定籍，三官告命，形化飞仙。说经九遍，法露珠英，润泽一切。说经十遍，十方三界，无极幽关，无量群生，逍遥离苦， 是时，一国是男是女，莫不倾心，皆受护度，咸得长生。
　　道言：是时，
　　元始天尊说经一遍，东方无极无量品宝生大神，无鞅之众，浮空而至。
　　说经二遍，南方无极无量品洞浮大神，无鞅之众，浮空而至。
　　说经三遍，西方无极无量品耀明大神，无鞅之众，浮空而至。
　　说经四遍，北方无极无量品太一大神，无鞅之众，浮空而至。
　　说经五遍，东北无极无量品保安大神，无鞅之众，浮空而至。
　　说经六遍，东南无极无量品持化大神，无鞅之众，浮空而至。
　　说经七遍，西南无极无量品玉灵大神，无鞅之众，浮空而至。
　　说经八遍，西北无极无量品飞霞大神，无鞅之众，浮空而至。
　　说经九遍，上方无极无量品大变大神，无鞅之众，浮空而至。
　　说经十遍，下方无极无量品冲厚大神，无鞅之众，浮空而至。
　　十遍周竟，十方赤符丹光大神，一时同至，一国男女，倾心归仰。皆见赤文大字，遍满虚廓。丹光洞照，十方同明。内见自己身中，心通万道，外与法合，即名赤符。见察万殊，异体同照，即名丹光。内外之道，皆是元始，外生天地。内化一身，皆同此道。自非列圣开教，不能化成。譬如混沌初造，终始九劫，若非赤明，不能开图。一身始生，毛发肢节，九窍虽具。若非神光外见，心光内通，一切圣贤，不能成就。是故我等咸悟元始所说大法，役运神变，开导天人。来者有如细雨密雾，无鞅之众，迮国一半土皆偏陷，非可禁止。於是元始悬一宝珠，大如黍米，在空玄之中，去地五丈。元始登引，天真大神，上圣高尊，妙行真人，十方无极赤符丹光至真大神，无鞅数众，俱入宝珠之中。天人仰看，惟见勃勃从珠口中入，既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰，咸行道心。洞见洞识，洞妙洞知，洞悟洞彻，洞照洞微，洞明洞鉴。言符至理，默契玄机，齐同慈爱，异骨成亲，国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言、并是诸天上帝内名，隐韵之音，亦是真王内讳，百灵之隐名也。开示大法，造立天地，内生人物，外成混沌。赤符应合，丹光缠绵，元气烹煎，真火化炼，以成三界，匠立万天，尔能体之，自然得道，非世之常辞。上圣已成真人，通玄究微。能悉其章，诵之十过，诸天遥唱，万帝设礼，河海静默，山岳藏云，绛烟布逸，霄光亘玄，心符内充，丹宝外应，群魔束形，鬼精灭爽，回尸起死，白骨成人。至学之士，诵之十过，则五帝侍卫，三界稽首，紫辉遐映，神晶注盈，妙开元造，神泊其间，魔精丧眼，鬼祆灭爽，济度垂死，绝而得生。所以尔者，学士秽气未消，赤符阴隐，丹光内潜，体未洞真，以制十方，威未制天政，德可伏御地祇，束缚魔灵，但却死而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，赤符度生，丹光启幽，亿曾万祖，幽魂苦爽，皆即受度，上升朱宫，格皆九年，受化更生，得为贵人，而好学至经，功满德就，皆得神仙，飞升金阙，游宴玉京也。上学之士，修诵是经，神契赤符，道融丹光，皆即受度，飞升南宫。世人受诵，则延寿长年，丹赤之华，注泽尸腐，骨刚气真，后皆得作尸解之道，魂神暂灭，不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传，轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，赤符召和，丹光运明，三元锡契，万象蒙生，为上世亡魂，断地逮役，度上南宫。七月长斋，诵咏是经，赤符召阴，丹光育精，四明奏功，五老奉经，身得神仙，诸天书名，黄箓白简，削死上生。十月长斋，诵咏是经，赤符召阳，丹光用章，九宫合气，玉女脆浆，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，赤符周建，丹光流行，八景合体，六司命真，得为九宫真人。本命之日，诵咏是经，赤符召神，丹光绕身，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，赤符丹光上品妙首。明识度人，龙康广运，开化因缘，大洞隐章。虚含至真，太无三一，流结诸天，碧落敷明。高峙天根，大经离合，万境分神，赤符帝气。丹光上灵，恢张玄范，洪历冥冥，六风交焕。空象告成，玉文肇启，天道流行，是为元造。苍混飞烟，太霄郁单，玄丘景仙，茫茫正化。皇极推迁，琼罗骞仞，至妙灵圆，三周九复。包络绵绵，亿天群品，归真玉垣，正行游梵，过度生关。中有赤明校录之神，中有玉符摄气之真，中有大丹流焰之君，中有炎光开化丈人，中有太一，入缠黄庭。凤纽混合，大洞高尊，统御玄变，清都化身。金篇消魔，广大飞轮，三十九帝，廓开八门。今日敷教，万真临轩。
　　东方无极宝生神王，长生大圣无量度人。
　　南方无极洞浮神王，长生大圣无量度人。
　　西方无极惧明神王，长生大圣无量度人。
　　北方无极太一神王，长生大圣无量度人。
　　东北无极保安神王，长生大圣无量度人。
　　东南无极持化神王，长生大圣无量度人。
　　西南无极玉灵神王，长生大圣无量度人。
　　西北无极飞霞神王，长生大圣无量度人。
　　上方无极大变神王，长生大圣无量度人。
　　下方无极冲厚神王，长生大圣无量度人。
　　十方赤符丹光神王，至真度世飞天大神，并乘三华绛霄流云，凤舆琼辇，天盖地轮，骖驾朱光玉角神兽，苍鳞火鬣蛟龙，建招真之节，告灵大旛，前列玉虚宝仗，后从三元化兵，洞神九仙，飞空步虚，四帅启涂，三师告盟，亿乘万骑，浮空而来，倾光回驾，监真度生。赤符经天，三界同生，丹光六飞，万物洪施。心知目见，神动意随，天人仰法，至化同归。大象流布，洞虚极玄，方诸符召，超登九天。九天上宰，元黄左宫，流云司命，保世大神。执箓持符，同会帝庭，随所应度，天化浮沉。普告三界，八极云营，昆仑瑶阙，广野寒扃。五方玄岳，四极真公，九元大宪，化见玉文。疾除故气，清正生根，不得拘留，上合仙真。赤符丹光，时刻飞升，北都六洞，普赦幽魂。制魔保举，度品朱陵，死魂受炼，仙化成人。生身受度，劫劫长存，随劫轮转，与天齐年。永度风刀水火之难，超凌三界，逍遥上清。上清之天，天帝朱明，无色之境梵行。
　　东方八天
　　静都勤明天，帝妙衡具傍。
　　昌郊九华天，帝卿灵尹登。
　　符应智灵天，帝晓虚妙常。
　　灼变丹神天，帝遘气图生。
　　苍京宝风天，帝化招境形。
　　圣基密照天，帝鉴真定微。
　　运晶遂方移想天，帝缚奔囊孤。
　　高虚赤符惠生天，帝井虚历维。
　　南方八天
　　阳光化生天，帝景中惟宁。
　　九宫明耀天，帝閟渊求方。
　　丹霄注灵天，帝赫爰胥延。
　　曲晨紫真天，帝护斗召仙。
　　太微瑞灵应精天，帝直波夷伦。
　　光慧洞无天，帝刚过择躬。
　　寂意思玄天，帝保玉令修。
　　洞玄摧魔拱云天，帝飞圆曜随。
　　西方八天
　　瑶府定民天，帝按涂知元。
　　寒庭对兵天，帝戒无象虚。
　　司覆开世天，帝慈流升。
　　真功定籍天，帝问初显非。
　　太上素晨禁纲天，帝枢牢胜当。
</div>
    <div class="pagination">
<a href="灵宝无量度人上品妙经_page27.html">上一页</a><span>...</span><a href="灵宝无量度人上品妙经_page23.html">23</a><a href="灵宝无量度人上品妙经_page24.html">24</a><a href="灵宝无量度人上品妙经_page25.html">25</a><a href="灵宝无量度人上品妙经_page26.html">26</a><a href="灵宝无量度人上品妙经_page27.html">27</a><span class="current-page">28</span><a href="灵宝无量度人上品妙经_page29.html">29</a><a href="灵宝无量度人上品妙经_page30.html">30</a><a href="灵宝无量度人上品妙经_page31.html">31</a><a href="灵宝无量度人上品妙经_page32.html">32</a><a href="灵宝无量度人上品妙经_page33.html">33</a><span>...</span><a href="灵宝无量度人上品妙经_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
