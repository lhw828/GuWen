<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 48 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 48 页/共 63 页</h1>
    <div class="content">　　道言：是时，
　　元始天尊说经一徧，东方无极无量品水火司功大神，无鞅之众，浮空而至。说经二徧，南方无极无量品水火司察大神，无鞅之众，浮空而至。说经三徧，西方无极无量品水火司罚大神，无鞅之众，浮空而至。说经四徧，北方无极无量品水火司直大神，无鞅之众，浮空而至。说经五徧，东北无 极无量品水火司厄大神，无鞅之众，浮空而至。说经六徧，东南无极无量品水火司令大神，无鞅之众，浮空而至。说经七徧，西南无极无量品水火司录大神，无鞅之众，浮空而至。说经八徧，西北无极无量品水火司禁大神，无鞅之众，浮空而至。说经九徧，上方无极无量品水火司命大神，无鞅之众，浮空而至。说经十徧，下方无极无量品水火司非大神，无鞅之众，浮空而至。
　　十徧周竟，十方无极水火二司典录大神，一时同至，一国男女，倾心归仰。来者皆各顶礼，赞叹已证天尊。愿不罹水火大小劫灾，三界迁易之难。尚处世身，愿不罹水火焚漂烧溺之厄，不为三官考按罪录，刑在水火，罚於漂焚。乞使二曹顺理天政，和均人界，清裕鬼道，沈镇邪神祆吏，无妄行水发火，作非横之厄。稽首元始，欣闻至要，各以天宝妙具，神州真，势同云集，无鞅之众，迮国一半土皆偏陷，非可禁止。於是元始流眄十方，俯观众会，振衣进几，回天转地，吹为水光，呵为火耀，二景交飞，游龙宛转，翔腾虚极，良久之间，变成宝珠，大如黍米，悬处高空，去地七丈。元始登引，天真大神，上圣高尊，度厄拔难真人，水火二司曹掾将吏，漂溺焚爇执罚大神，无鞅数众，俱入宝珠之中。天人仰看，惟见勃勃从珠口中入，既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰，咸行善心。不猛不怒，不侈不迅，不察不荡，不散不时，不谄不回。言尚明析，口无恶声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中，所言并是诸天上帝内名，除禳水火漂溺焚烧隐韵之音。亦是真王内讳，禁勑水火二司，不得妄溢行发二考，虐暴生民，呼召主宰百灵之隐名也，非世之常辞。上圣已成真人，通玄究微，法宝已灵，水火之变，寻源得泾，燔燎炎暴，知究祖因，能悉其章。诵之十过，诸天遥唱，万帝设礼，水土火藏，渊静明离，河海湛默，赫烈防扃，日月停景，璇玑不行，群魔束形，鬼精灭爽，焚烁潜息，漂溺自平。至学之士，诵之十过，则黑精守位，赤怪不生，魔魅丧眼，鬼妖灭爽，济度水火，危厄不生。所以尔者，学士丹宫未成，水腾火降，体未洞真，召制二司，威未制天政，德可伏御奸祆，束缚游火大丑故气，但却邪度厄而已，不能使水火二神，绝诸考罚。轻诵此章，身则被殃。供养尊礼，门户兴隆。世世昌炽，与善因缘，水火不干，神明护门。斯经尊妙，独步玉京，制御水火，除禳漂焚，为万道之宗。巍巍大梵，德难可胜。
　　道言：水火二司，有大威神，号五岳总领真君。主放大水漂流荡溺，发暴火焚爇烧延，护善去恶，考罚罪人，下逮地狱寒池，火车漂焚，重苦烹注，亡魂谪役泉曲，火山之府，煮渍焦然，悉隶真君。天有二耀，阴阳灵根，照映下民，而惠灾福，非行祸厄之权也。此大威神，与九天司命，采访使者，五岳丈人，五岳都司，共治水火。水火之罚，有六将军，以布令行灾。主水之将，河魁将军杜元吉，天录将军张子华，执符将军沙伯晃。主火之将，捷疾将军刘天镪，定界将军周君采，发火将军石完夫。世界有水火之穴，伏藏阴阳之精，化为水火之龙。民有危厄，则飞龙降灾，水火并至。北斗中勑，北帝列司，领水火神龙之政，号玉光紫灵夫人，官吏数千，典掌其职。生人先世有罪幽魂，在水火之狱，徒水火之役，运水灌四渍之穴，伐薪煎百里之镬，洪波滔天，烈火亘地，一日一夜，受苦无量。凡诵是经十过，诸天齐到，受苦众生，出离水狱，游神紫台，出离火狱，上升朱官，格皆九年，受化更生，得为贵人，除禳漂焚，福庆自生。而好学至经，功满德就，灵宝成丹，身生水火，七返九还，皆得神仙，飞升金阙，游宴玉京也。上学之士，修诵是经，真水上浮，灵火下温，日藏於海，万窍生云，皆即受度，飞升南宫。世人受诵，则延寿长年，后得作尸解之道。魂神暂灭，不经地狱，水火漂焚，即得返形，游行太空。此经微妙，普度无穷。一切天人，莫不受庆，无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，为上世亡魂，断地逮役，水火功考，度上南宫。七月长斋，诵咏是经，除禳水火漂焚，身得神仙，诸天书名，黄箓白简。削死上生。十月长斋，诵咏是经，除禳水火，使二气和平，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，赤黑顺界，万物遂成，得为九宫真人。本命之日，诵咏是经，阴无僭阳，臣忠於君，火降水升，德下而尊，魂神澄正。万炁长存，不经苦恼，身有光明，三界待卫，五帝司迎，万神朝礼。名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二通，闭目，静思身坐青紫绛三色云炁之中，内外蓊冥，有青龙、白虎、朱雀、玄武、狮子、白鹤，罗列左右，典总水火二大灵司神官将吏，备卫前后，日月照明，洞焕室内，项生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，除禳水火漂焚，保劫度人。百魔隐韵，从济自然。二象交轮，无无上真。元始祖劫，神化无神，有一未形，气生空玄。大器内温，温则气升。升为玄露，降为天津。水为帝先，太一杳冥。温气成炎，火为神津。火明水晦，二象备成，水盈器中，火动神温。温久泫液，结凝玉京。九宫八门，安镇十方。开明赤黑，是为天根。水火无祖，一九化真。丹灵荧惑，玄老大辰，辟非朱凤，苍龙晶精。百六阳九，剪灭凶群。游火黑祆，战物灾民。道可除禳，化空成文。是名大法，玄中之玄。三元八会，凤真玉篇。高秘神文，亿千万年。真王治世，应运流传。普度生死，一切苦魂。咸悉应符，永劫长年。历水过火，三灾不登。暴气邪侈，移变世间。成灾可除，将至乃禳。焚爇漂溺，速离远方。帝君行令，敢有来当。太虚焚气，运转元纲。中有除禳水火漂焚之神，中有南极长生之君，中有度世司马大神，中有好生韩君丈人，中有南上司命司录延寿益算度厄尊神。回骸起死，无量度人。今日校录，诸天临轩。
　　东方无极风力神王，长生大圣无量度人。
　　南方无极威耀神王，长生大圣无量度人。
　　西方无极金光神王，长生大圣无量度人。
　　北方无极洞渊神王，长生大圣无量度人。
　　东北无极制奸神王，长生大圣无量度人。
　　东南无极炽爓神王，长生大圣无量度人。
　　西南无极水藏神王，长生大圣无量度人。
　　西北无极禳祸神王，长生大圣无量度人。
　　上方无极拔难神王，长生大圣无量度人。
　　下方无极度厄神王，长生大圣无量度人。
　　十方至真除禳水火漂焚神王，长生度世无量大神。并乘宸霞锦光玉舆，紫清琼辇，彩盖霓轮，骖驾五凤，十二玄龙，建招真之节，八景灵旛，前啸金箪齐唱，后吹玉钥同鸣，狮子白鹤，啸歌噰噰，列真启途，群仙翼辕，亿乘万骑，浮空而来。倾驾水火，监检生灵。神霄府相，青华上宫，韩君仙伯，消灾大神，执箓把籍，齐到帝前。随所应度，严校诸天。普告三界，无极神乡，连宛之府，灵纽之宫，六天九狱，冰池火山，救解冲荡，漂溺焚烬，过度生关，沈尸苦魂，释赦三官。上解祖考，亿劫种亲。疾除罪簿，落灭恶根，不得拘留，逼合鬼群。元始符命，时刻升迁。火翳寒庭，部卫形魂。制魔保举，度厄南昌。死魂受炼，仙化成人。生身受度，劫劫长存。随劫轮转，与天齐年。永度漂沈焚荡之苦，超凌三界，逍遥上清。上清之天，天帝洞觉，无色之境梵行。
　　东方八天
　　庆华瑶虞天，帝台昌舞霞。
　　历明资玄天，帝灵谷振光。
　　控神九真天，帝巴慈引祥。
　　日观扬灵天，帝都奇升方。
　　步奇乘角天，帝统贠罗。
　　氏舍次东天，帝真陀流渊。
　　妙律垂科天，帝阅道维美。
　　定仪师微天，帝伯初桃英。
　　南方八天
　　烁寰理赫天，帝孙愚道奕。
　　禁明威勇天，帝鄱满祁桓。
　　安乐昭仁天，帝郁祯英。
　　阳化度仙天，帝幽云静坊。
　　微境冲游天，帝子殊衡。
　　史滔逸魂天，帝符乾处宁。
　　赤洞显幽天，帝徧常泽墟。
　　利泰犹和天，帝召无仅刚。
　　西方八天
　　梵气七真灵曜天，帝继元正基。
　　白章文皇天，帝越定庄。
　　台玄极义天，帝仙闵弗冥。
　　江霞子湘天，帝韬枢盖仓。
　　中遥玄变天，帝师元同瑰。
　　静妙委神天，帝岳录华由。
　　洞光素耀天，帝落丘造章。
　　制飞镇精天，帝穴汨求辅。
　　北方八天
　　丽正真期天，帝黄武明。
　　超空升化碧炎天，帝诏智宾。
　　玉奔紫景露阳天，帝宗耀湟。
　　秘清瑶章神府天，帝仲季绵。
　　宝陈华几降龙天，帝学吉隆。
　　云泽敷成天，帝达司进行。
　　紫融通微天，帝芾仪开。
　　正真万龄天，帝建裕昆。
　　三十二天，三十二帝。诸天隐讳，诸天隐名。天中空洞自然灵章，诸天隐韵，除禳水火漂焚之音，水元太一之尊，火元赤皇之神，发水大魔，行火真灵，九阳十阴，变化上清。无量之奥，深不可详。敷落神真，济拔漂焚。今日欣庆度厄，除禳却氛，禁勃典司，历关诸天，请灭漂焚，斩绝邪冤，飞度水火，名列太玄，魔王监举，无拘天门。东斗纪善，西斗降祥，北斗水考，南斗火殃，中斗定刑，燎溺存亡，罪大殒命，责轻受厄。青帝监魂，白帝摄魄，赤帝执炬，风火焕赫。黑帝扬波，漂荡无极。黄帝中主，统行诛殛。青天魔王，监试群奸。赤天魔王，掷火腾烟。白天魔王，汹涛反山。黑天魔王，洪波汨渊。黄天魔王，焦尸泛骸。五帝大魔，万神之宗。飞行水火，总领威兵。麾幢鼓节，游观太空。炽爓赫奕，滔天缚龙。上天度人，严勑北酆。真王受命，救难迎祥。八威卫驾，猛马巡疆。飞天息火，大帅塞洋。除禳横厄，厌解击冲。敢有干试，抗拒上真，司非定罪，巨天注名。赤祆大丑，收行天丁，千千遏塞，万万灭形。敢有漂溺，烧害良民，三官北酆，明检鬼营。不得容隐，金马驿程。普告无穷，万神咸听。三界五帝，列言上清。
　　元洞同域，水炎二乡，阴含阳精，阳赖阴疆。二气成物，能柔能刚。眇眇亿劫，混沌之中，上浮为色，下沈为渊。水火遍空，合质凝天。天上天下，无幽无冥，无形无影，无极无穷。溟涬大梵，辽廓无光。水火既生，三界境完，久则气胜，进退升迁。制暴遏邪，水火立官。考校罪业，泉曲火山。丑类僭逆，伪妄行耀。漂溺天人，焚燎区寰。吴帝震怒，符召百神。玉章正气，赤文命灵。黑精启胞，龙母拖绅。镢天振威，主领万兵。郁默执旗，丑伯摄精。元老奉诏，扫荡妖氛。收捕游火，开通水精。不得犯纵，明敬教言。清肃宇宙，归奏帝前。威光下照，廓开八门。普赦北酆，受报穷魂。悉令玄悟，明道之根。因缘轮转，上生诸天。永享大福，炼胎飞仙。超出三界，高居太清。蕊台游宴，齐对功贞。玉音摄气，洪波自平。灵风聚烟，狂爓不然。停波息爓，水火二光。按科金律，神文化真。真中至神，长生大君。御火旺德，万天称尊。飞形九霄，统政万灵。无英辅相，白元泳渊。太一冥耀，司命光旋。桃康二景，字合精延。执符把箓，保命生根。上游上清，出入华房。八冥之内，细微之中。下镇人身，泥丸绛宫。中理五炁，混合百神。十转回灵，万炁齐仙。除禳漂焚，救苦度人。消灭厄会，散解危迍。帝君颁令，罪福甄分。普受开度，死魂生身。身得受生，上闻诸天。诸天之上，各有生门，中有空洞谣歌之章，真王灵篇，辞参高真。
　　第一除灭水厄漂溺飞空之音
　　水官检精，总御北元。理阴制阳，平定河源。丑类乱天道，群祆归一时。荡荡移山岳，舟楫安能施。河伯远避势，蠥蜃来助威。生民罹此灾，空阔天难知。血肉饱鱼龞，骨骸落沙泥。悲风吹九阴，呱呱终夜啼。大命即夭枉，流浪无所依。祆乘其祭祀，灵爽知何之。真王降九霄，摄凶送七非。馘耳断腰颈，山河戮其尸。玉符召灵，死魂受生。咏此洞章，丹简书名。皆受拔度，上升朱陵。
　　第二禳解火难焚爇之章
　　火官察恶，领典南司。大星荧荧，老人赤衣。臂弓鹑首，乘驾辟非。万物赖功，流火玉池。天机御省，六门景辉。下官窃政，乱行诛夷。中夜忽起，疾风交驰。碧烟如龙，烈爓横施。万丈灼灼，声侔隐雷。惊呼垣奔，迷不出帷。肉溃脂流，殇鬼急追。断髻焦发，气逐余灰。魂游冥冥，猛火离离。脱有来飨，恶鬼齅之。渴不得饮，因不获栖。仙圣在天，孰谓使知。天官按行，执凶紏非。玉符制火，鬼道莫违。帝君有命，普获纯禧。生民晏安。不涉倾危。
　　第三除禳度厄拔难歌曰
　　玉清之上，神霄郁开。帝都九门，中有大君。锦裳绛衣，碧冠珠缨。统治三界，十方万天。千二百曹，咸职列官。八百七十，按局群仙。七元罪福，水火气元。制命勑律，佐理亿千。校录生死，河海溪泉。敢有故气，变化幽关。妄行水火，毒害生灵。焚爇漂溺，猖獗不停。宝章玉符，密告帝庭。威剑巨斧，斩伐鬼精。水平火息，厄难无侵。诵咏洞文，祈天引诚。真王下观，青箓记名。除禳度死，七祖超升。气炼变仙，神飞意灵。万世蒙福，俱登玉京。
　　此三界之上，飞空之中，真王歌音，音参洞章。诵之百徧，永禳焚溺，名度南宫。诵之千徧，真王保迎。万徧道备，飞升太空，过度三界，位登仙公。有闻灵音，魔王敬形，勑制地祇，侍卫送迎，拔出地户，水火厄难，七祖升迁，永离幽冥，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及神霄真王隐秘之音。除灭漂荡之厄，禳解燔燎之灾，邪精魔类，盗行水火，毒害生灵，妄求血食锺鼓之响。真王检察，斩戮邪魔，安施玉符，辟断非横水火之厄。若有身殁水火，魂魄精识为上古伤鬼男女之□所凭，自赴水火，或世世水厄，年年火灾，皆是邪神窃权天司，擅兴焚荡。学者敬诵此经，以为救度，即能除断。皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於神霄玉清王府东华藏室，应运下传。若有至人赍金宝质心，依旧格告盟真王，然后而付焉。
　　道言：夫天地为水火之神器，天河在上，则水鼎上居，火海在下，则火鼎下储，太空在中，日月为药。日月者，水火之根本，系於南北二斗，为太微紫微两极都曹。以水亲火，则水能克火。以火隔水，则火能克水。水火均等，则既济成物。水火有太少之运，则万物为之刑灾。上天以水火为生化之枢机，枢机得则天政成。下官故气，六天鬼魔，盗水火而用之，以害生类。帝君出除禳之法，救济在危厄者。大至天地运度否终，日月五星亏盈，至圣神人休否，细至末学之夫疾伤。凡有此灾，同气皆当齐心修斋，六时行香，十徧转经，福德立降，消诸不□。无量之文，普度无穷。
　　道言：夫末学道浅，或仙品未充，运应灭度，身经太阴。此皆身中净霐之水，与明堂之火，未能升降，身中之神与司命杀鬼，战於水火之门。临过之时，同学至人为其行香，诵经十过，以度尸形如法。魂神径上南宫，随其学功，计日而得更生。转轮不惑，便得神仙。
　　道言：夫天地运终，星宿错度，日月失昏，四时失序，阴阳不调，国境焚漂，四民失业，疫毒流行，兆民死伤，师友命过，同学夭伤，皆由水火不调，胜负为灾，天官堕政，魔怪为□。虽外无焚爇漂溺之厄，气失其平，奔注腾炽，内为失度暴发之咎，皆当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过。皆诸天记名，万神侍卫。右别至人，克得为圣君金阙之臣。诸天记人功过，毫分无失。天中真王亦保举尔身，得道者乃当洞明至言也。
　　诸天中大梵隐语除禳水火无量音　道君撰
　　元始灵书中篇
　　东方八天
　　飙忽保灵，蔚元浮砂。觉济飞沂，迎机濮耶。驶江兖敷，即玄蕲。允答贶策，幽榭穆崇。献翰强惫，资氓逸聪。熛定淀化，制碑毕戎。弄斗阁越，籍司奎锺。昊叙漾建，池邹卷冲。
　　南方八天
　　濡穴探益，神命革遥。联彼洞宥，极京龙桃。错凿棤阮，蔼骞漠常。杜鬲谨载，晞蒸巴敖。碧连运变，亨极卢杨。检勑方帝，烈飙疾裒。熏露涣落，统莫虚隆。急制北律，万呼冥冥。
　　西方八天
　　梵度乾鍜，慈传龟喏。渐截鬼忧，并野部嬴。诏端鼎察，意谟虚形。昙现罔寂，玄河祭宾。演汉洞谯，月姑张兑。采迅茹华，紫令遹盛。丁治鹭石，刀丹录魔。胡赛判决，神灵浑微。
　　北方八天
　　虎臼缘璇，箕论顿恢。砖阳焊世，知阆迁火。榜缙董掖，丽珍元娑。井估候驿，延苏庆随。突稼厥展，补因夸离。锉灭越絮，腼疏祝基。浩朏遘忽，指岳池瓖。调明趋管，辽傩蕴绰。
　　道言：此诸天中大梵隐语，无量之音，旧文书北元逮台水帝七精之室，南灵骞陁未馆飞华之宫。用平制水火，举抑璇玑，进退二候，以成大化。天地交泰，日月运行，阴阳发生，仙圣变化，升降上下，比之权衡，斟酌量宜，以畜万有。其道不忒，三辰顺躔。摄受失理，则五魔盗柄。太上所秘，藏之宝缾。神通自然，一切无碍。翔为龙凤，伏为龟蛇。道妙都括，不使世知。字皆广长一丈。天真皇人昔书其文，以为正音。有知其音，能斋而诵之者，诸天皆遣神府玉郎真王上吏，下观其身，书其功勤，上奏诸天，万神朝礼，地祇侍门，大勋真王，保举上清，道备克得，游行三界，升入金门。
　　此音无所不除，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，水无漂溺，火不炎燔，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之四十六竟
　　卷之四十七
　　祈禳水旱品
　　道言：昔於妙成天中，晨霞风歌大真和土，受元始度人祈禳水旱妙品。元始天尊当说是经，周回十过，以召十方，始当诣座。天真大神，上圣高尊。妙行真人，十方龙王，水旱二司，八海水曹，三元火官，四渎主者，雷电大神，流火神将，赤帝使者，灵官骑吏，无鞅数众，乘空而来。流景之舆，洞霄之辇，曲晨垂荫，丹精吐光，丛色分华，焕朗太空。七日七夜，诸天金阙琼宫，绛房琳府，一时静肃，星躔交彩，丹桂凝芳，骞林蔚葱，虹梁控带，天光晖曜，日映重轮。一国地土山川林木，缅平一等，无复高下，土皆作翠玉，柔明莹彻，无有异色。众真侍座，元始天尊玄坐空浮九光结云圆景游龙之上。说经一偏，诸天大圣同时称善，一国境界，和气冲融，物无疵疠。说经二徧，草木敷荣，万宝成实。说经三徧，骞林集凤，叶布天章。说经四徧，莲露含华，蕊藏仙液。说经五徧，水火得宜，动植荣畅。说经六徧，云行雨施，泉定河平。说经七徧，三灵奉时，熙明合曜。说经八徧，圣运普亨，群生同泰。说经九徧，万国咸宁，阴阳时若。说经十徧，帝道永昌，业隆政备， 是时，一国是男是女，莫不倾心，皆受护度，咸得长生。
　　道言：是时，
　　元始天尊说经一徧，东方发令龙王，水旱二司，无鞅之众，浮空而至。说经二徧，南方大明龙王，水旱二司，无鞅之众，浮空而至。
　　说经三徧，西方肃政龙王，水旱二司，元鞅之众，浮空而至。
　　说经四徧，北方通生龙王，水旱二司，无鞅之众，浮空而至。
　　说经五徧，东北镇山龙王，水旱二司，无鞅之众，浮空而至。
　　说经六徧，东南风化龙王，水旱二司，无鞅之众，浮空而至。
　　说经七徧，西南执纽龙王，水旱二司，无鞅之众，浮空而至。
　　说经八徧，西北运纲龙王，水旱二司，无鞅之众，浮空而至。
　　说经九徧，上方布润龙王，水旱二司，无鞅之众，浮空而至。
　　说经十徧，下方腾变龙王，水早二司，无鞅之众，浮空而至。
　　十徧周竟，十方无极龙王，水旱主者，天真大神，一时同至，一国男女，倾心归仰。来者有如细雨密雾，各持珍宝，供养天尊，瞻仰圣颜，欣闻妙道。於是元始光散诸天，出霞万道，法身示变，恍惚存亡，水火二轮，旋晖掩日，霄音逸响，流激千寻，仙花散飞，天乐互作，灵音扇蔼，瑞气聚空。天尊口吐玉文，影罗亿界，发言微笑，再告天人曰：水旱者，天地太少之气，生民所感不同，故於方域之境，其见各异。又有天地司岁之运，与人气交争，亦使之然。水为阴溢，旱为阳淫，王者之德应於天地，政平则时和，溢则为水，亢则为旱。或帝德纯穆，恩逮八表，而有水旱者，即司岁天时之制也。岁丙辛戊癸，太羽太征之运，灾发一六二七之宫，不得不为水旱。水旱为世害之大，遇少即祈，遇太即禳。祈禳十方龙王，水早二司大神，俾调其气，正其令，谨其时。则民物无疠，阴阳政等，道不私用。 是时，水火二轮，合一成珠，大如黍米，在空玄之中，去地五丈。元始登引，天真大神，上圣高尊，十方龙王，水旱二司大神，无鞅数众，俱入宝珠之中。天人仰看，惟见拂拂从珠口中入，即入珠口，不知所在，国人廓散，遵奉教言。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，，天人值遇经法，普得济度，全其本年，无有中伤，倾土归仰，咸平过心。不悔不吝，不亢不独，不昧不冒，不滥不愆，不爽不诬。言以善化，口无嗔声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音，亦是真王内讳，祈禳水旱，召龙致神，百灵之隐名也。非世之常辞。上圣已成真人，通玄究微，能悉其章。诵之十过，诸天遥唱，二象均行，进退顺常，水旱不忒。祈禳随应，字育繁滋，群魔束形，鬼精灭爽，代无饥馑，福被兆人。至学之士，诵之十过，祈泽世澍，禳水浚源，方界安和，生物蒙佑。所以尔者，学士身中水火升济，气候履常，格应二仪，祈禳遂请，秽滓已消，体向洞真，召制十方，龙神降祥，威和德备，保见长生。轻诵此章，身则被殃。供养尊礼，时谷丰盈，世世昌炽，与善因缘，万灾不干，神明护门。斯经灵妙，通奏玉京，度人无量，为万道之先。巍巍大范，德难可胜。
</div>
    <div class="pagination">
<a href="灵宝无量度人上品妙经_page47.html">上一页</a><span>...</span><a href="灵宝无量度人上品妙经_page43.html">43</a><a href="灵宝无量度人上品妙经_page44.html">44</a><a href="灵宝无量度人上品妙经_page45.html">45</a><a href="灵宝无量度人上品妙经_page46.html">46</a><a href="灵宝无量度人上品妙经_page47.html">47</a><span class="current-page">48</span><a href="灵宝无量度人上品妙经_page49.html">49</a><a href="灵宝无量度人上品妙经_page50.html">50</a><a href="灵宝无量度人上品妙经_page51.html">51</a><a href="灵宝无量度人上品妙经_page52.html">52</a><a href="灵宝无量度人上品妙经_page53.html">53</a><span>...</span><a href="灵宝无量度人上品妙经_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
