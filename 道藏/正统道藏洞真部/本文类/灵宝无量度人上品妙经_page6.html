<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 6 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 6 页/共 63 页</h1>
    <div class="content">　　西方八天
　　纡论制魔天，帝诰屠辛良。
　　柳寓称当天，帝伯定谟。
　　徼连紫鲸天，帝奏祥敷。
　　傲灵悦空天，帝上觉真。
　　越积渚安天，帝演丘资贤。
　　宜封观虚天，帝峻渊辞朋。
　　义神飞庐天，帝判极洞霞。
　　颂玄流景天，帝泰遥康容。
　　北方八天
　　兜玄隐微天，帝气袭龙枚。
　　兆化亿光天，帝保粹冲。
　　史阿奚几天，帝凑昌轮。
　　豫常尤俞天，帝断从坚。
　　宾张守符天，帝曲回明方。
　　福王行逸天，帝寿耆晞。
　　静原华鼎天，帝度真天形。
　　道远浩流天，帝言永疆。
　　三十二天，三十二帝。诸天隐讳，诸天隐名。天中空洞，安镇国祚，自然灵章，八维隐韵。安镇之音，安镇之尊。八维之神，八维大魔，八维之灵，度符玄合。变化上清，无量之奥，深不可详。召摄神真，普度天人。今日禳除度法，历关诸天，请镇国维。斩绝祆群，飞仙八景，名列太玄，真魔监举，无拘天门。东斗定化，西斗伏祆，北斗斩奸，南斗卫生，中斗镇恶，总监八维。青帝养育，白帝辅成，赤帝安民，黑帝灭祸，黄帝卫生，保安兆时。青天魔王，安镇东维。赤天魔王，宝符南离。白天魔王，西遏刀兵。黑天魔王，北维普宁。黄天魔王，八威神兵。五帝大魔，搜捕八维。清肃天地，总领鬼兵，麾慞鼓节，游观太空。灵文伟焕，罗布威光，安镇国祚，严摄邪氛。神王受命，除世不祥，玄蛇吐毒，九都胆张。天丁缚鬼，北斗戮精，掷火万里，流铃八冲。敢有干试，拒遏八神，金刀乱施，千祆灭形。仰啸玉华，俯咀绛涬。天地八维，念道安真，屠灭祸爽，风火无停。千千截首，万万剪形，魔无干犯，鬼无祆精。三官北酆，明检鬼营，不得容隐，金马驿呈。普告无穷，万神咸听，三界五帝，列言上清。
　　元始上帝和合三炁，天地八维，安镇国祚之法，秘於东华 宝室，威禁至重。八维真符，皆自然灵章。飞玄之华，九凤之气，以成紫字。用以救护世厄，方隅邪怪，境土不顺之道。若国境疾疠，兵盗、水火之难，则行香修斋，六时行道，诵此妙经，随所灾分，丹书此符，作旺相所宜之色，设於国内。烧香，醮礼三天帝君，八维神王将吏。中庭，法师仗剑，步蹑斗罡，禁气，诵咒，随所安符。讫后三日或七日，彻去坛席，大吉。如一　家有方隅注害毒恶之气，身黄土符之杀，亦用此符禳厌，亦祭八维官君将吏等也此。
　　上清护世之文，不可轻慢。卫符皆有灵官童子，玉女直符，以申令行事焉。具符如左八符，或缯，或纸，金铸，石刻，皆可。每维直符十九人，使者三人，守符官君将吏三千人。
　　安镇东维青华丈人护世长生真符
　　青书黑缯，施震宫上。
　　安镇南维赤灵真人护世旺福真符
　　丹昼黄缯，施离宫上。
　　安镇西维章简玉女护世禳兵真符
　　白书黑缯，施兑宫上。
　　安镇北维龙玄大神护世保祚真符
　　黑书白缯，施坎宫上。
　　安镇东北维皓真灵君护世伏魔真符
　　白书绿缯，施艮官上。
　　安镇东南维碧仙神君护世通玄真符
　　碧书紫缯施巽宫上。
　　安镇西南维玄真夫人护世宝皇真符
　　黑书绛缯，施坤宫上。
　　安镇西北维天老帝君护世镇国真符
　　白书黑缯，施乾宫上。
　　如上八符，皆梵炁至精变化，自然成文。安镇天地八维，变灾为福，帝尊万年。民有信诚，取黄缯以丹书八符，佩身，辟万邪千祸，出入行来，不避太岁，方维大杀，修营居室，施符八维，元亨利贞。
　　安镇国祚万岁太平五福真君，一十二字，黄书之安，中央石台上。
　　中央玉文一十二字，保镇国祚，福寿帝尊，诸天上帝台阙之上，皆刻书之也。国界之内，四时不调，灾疠竞起，皆当醮礼。天真敷露，五方真文，安镇入符及山水简券，七日之内，必获感降，致福流祥也。
　　元始混茫，五气回光，上降下接，玉液流滂。结为玉京，环峙八方，金气生刚，神风激扬。浩浩九劫，太乙玉房，道为气母，龙汉延康。眇眇亿劫，混沌之中，上无色界，下无轮渊。金栗润泽，群龙伏潜，中有大神，身如玉蚖。莽莽万丈，喷雷吐烟，眼为日月，血液为泉。浩波杳冥，海之百川，云凝气鼓，玉景为天。、天上天下，无幽无冥，无形无影，无极无穷。溟涬大梵，辽廓无光，赤明开图，运度自然。元始安镇，敷落灵真，八维神纲，星斗交连。勑命灵官，分域龙君，天杀地杀，八维大神。十二官分，上乾下坤，道气如绳，贯珠络缨。神符赤书，辟斥祆氛，保制劫运，使天长存。梵气弥罗，万范开张，元纲流演，三十二天。轮转无色，周回八维，旋斗历箕，六气缠绵。三十五分，总御天关，胜伏凌犯，动静改迁。维内守神，卫世无愆，生善灭恶，定录三天。八景冥合，气入玄玄，玄中太皇，上帝高真。泛景八维，禳镇咸宁，金真朗郁，流响云营。玉音摄气，灵风聚烟，紫虚郁秀，辅翼万仙。露文植符，福祚帝宸，水升火降，自然成真。真中有神，长生大君，无英公子，白元尊神。太乙司命，祧康合延，八维之内，各有尊灵。共保皇图，护卫帝门，执符把箓，保国救民。上游上清，出入华房，八维之内，细微之中。下镇百灵，中华绛宫，运行五气，混合万神。十转迥灵，万气齐真，真道贵生，无量度人。上开八关，八维之方，罪福禁戒，宿命因缘。普受开度，死魂生身，九土安镇，气降诸天。诸天之上，八道灵文，中有空洞，谣歌之章。真王灵篇，辞参高真。
　　第一欲界清宁维域飞空之音
　　道化一形，阴阳两分。天上天下，琼室玉宫。十二神营，八维四门。水火金木，寒暑相因。冲气为和，刑克俱存。顺为吉德，逆为祸根。天地八维，倚伏所存。煌煌赤符，荡逐神奸。保德常自吉，泄慢常自凶。高上神霄王，绿舆来紫空。惟愿法教兴，生津远莫穷。龙章施八维，辟除祸害宗。不使断正气，保延世运亨。凌虚诵洞玄，以摄扶持功。束送幽邪灵，斩馘祆魔锋。安镇长绵绵，圣祚日兴隆。
　　第二色界八维禧佑之章
　　玉都万神，总御八方。圆罗洞无，大梵周行。变化浩渺，周布亿千。飞玄成书，佩服真灵。断绝殃注，吉庆相连。坎离激戾，邪气纷纷。神符所至，灵光燕存。福降紫清，运会自然。此时乐兮，上帝之恩。禳祆灭凶，生类和宁。我道难遇，故显洞文。飞空妙范，混合玄元。成败之用，率由尔身。普天护度，赖此歌音。
　　第三无色界安镇天福歌曰
　　碧云郁嵯，玉净圆罗。洞虚无色，耀素灵波。惟有元一，混沌之神。生育天地，布列玄真。世分八维，中含紫虚。皇极为王，统御万方。飞神万变，法道真、常。赤文焕丽，制魔召祥。施张灵化，庶物咸康。致福者心，谅不由他。心通妙意，三气凝华。国祚由是安，教化靡不同。万神享庆会，灵童伐鼓钟。
　　此三界之上，飞空之中，飞仙歌音，音参洞章。诵之百徧，名度南宫。诵之千徧，魔王保迎。万徧道备，飞升太空，过度三界，位登仙公。有闻灵音，魔王敬形，勑制地祇，侍卫圣君。八弦安泰，永绝祸难。祖弥升迁，游宴玉天。欣乐无穷。欢盼劫年。是谓无量，保度无穷。有秘上天文，诸天共所崇，泄慢堕地狱，祸及七祖翁。
　　道言：此二章并是诸天上帝，及至灵真王隐秘之音，皆是大梵之言，非世之常辞。言无韵丽，曲无华宛，故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金 宝质心，依旧格告盟十天，然后而付焉。
　　道言：夫天地运度否终，日月五星亏盈，至圣神人休否，末学之夫疾伤，上逮国境水旱，民物疾疠，八维之分，有诸灾怪。同气至士，皆当齐心修斋，六时行香，八徧转经，醮礼天真，八维施符，中安十二玉字，勤苦至祷，福德立降，消诸不祥，元量之文，普度无穷。
　　道言：夫治化未周，道德未充，事应广运，开阐玄功，当择上学至人，为其行香诵经。则天地八维，普获安镇，国祚成亨，人无邪害。真正神明，万物被德，禀生受灵，鬼尸滞爽。开度形魂，径上南宫。随其学功，计日而得更生。轮转不灭，便得神仙。
　　道言：夫天地运终，星宿错度，日月失昏，四时失度，阴阳不调，国境有灾，水火兵盗，疫毒流行，兆民死伤，师友命过，皆天地八维刑胜之气，注射使之。皆当施符，按法修斋，行香诵经。夫斋戒诵经，功德甚重，上消天灾，保镇帝王，下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋，烧香诵经，醮告八维，施符用法，诵经八过，皆诸天记名，万神侍卫。右别至人，克得为圣君金阙之臣，诸天记人功过，毫分无失。天中真王，亦保举尔身。得道者，乃当洞明至言也。
　　诸天中大梵隐语无量音道君撰
　　元始灵书安镇国祚玉篇
　　东方八天
　　窍叫鳌酰，辩龢稣零。教昂泊扑，越英孳缄。炳扁流辖，爰珑稽郴。妙落笔俞，肇荧弥摩。郁图璟祖，窦冥健
　　稠。管棐赭环，徽咸协汾。鲜铎巴漫，
　　道琼绿完。蔽膜游绵，邈峦斗笺。
　　南方八天
　　讷池建憩，炯桓疑兟。罔玄师元，霹溥优宾。宥团宥假，天晶历孙。叫崛羁罩，么锡漾敦。锼犀斡索，谭监鬼道。懋姬暄绪，屡涪娄卤。萧仙登京，篆昭孔盟。昼就豚浃，混徊洞仑。
　　西方八天
　　苏诃交彭，屈观史庚。忍利欹遁，幽茂武神。圭罗积坤，殊容被绅。滥卓广割，婴漏渊璘。顶舍乾娄，净展昏钧。命提欢茹，遘混泥沦。沦庄运秀，毗孤辽泉。逵濯衍文，史亟酉仙。
　　北方八天
　　藏坚浒锐，日晔灵颐。辐远迹徕，蕴剸犀雷。耀扬晃微，陁兰伊垂。乳咸旌派，虚劫赤璺。盘峦俯巅，缠翅驿绘。钮耿遥玄，真沆霄宣。荡逸亘廓，龙庐皎荃。酆截令牢，燔丁北然。道言：此诸天中大梵隐语，无量之音，旧文五色神金，鼓冶为符，安镇天地八维之上。调正运数，气合元和，扶卫国祚，与道常兴。字皆广长一丈，天真皇人昔书其文，以为正音。有知其音，能斋而诵之者，诸天皆遣八方神王，八维宰牧，下观其身，书其功勤，上奏诸天，万神朝礼。地祇侍门，大勋真仙。保举上真，道备克得。游行三界，升入金门。此音无所不辟，无所不禳，无所不度，无所不成，天真自然之音也。故诵之致八真下观，上帝遥唱，万神朝礼，三界侍轩，群祆束首，鬼精自亡。琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝元量度人上品妙经卷之三竟
　　卷之四
　　永延劫运保世升平品
　　道言：昔於皇灵天中，妙化飞音大黎乐土，受元始度人永延劫运保世升平无量上品。元始天尊当说是经，周回十过，以召十方，始当诣座，天真大神，上圣高尊，妙行真人。无鞅数众，乘空而来。瑞彩弥漫，灵香飞空，龙车紫盖，交映拱扶，流霞辉焕，洞朗万天。九日九夜，诸天浮盖，圆象森罗，枢斗一时停机，二景合光，八极廓清，湛然澄莹，一国山林川泽渊薮，缅平蔚荟，无不华明，土皆作柔玉，光照凝鲜，无有异色。众真侍座，元始天尊玄坐太空九色玄龙宝局之上。说经一徧，诸天大圣同时称善，万物民人，咸皆遂性。说经二徧，物无札疠，民息忧虞。说经三徧，人安其化，无所争求。说经四徧，时称丰乐，不识灾凶。说经五徧，万方率服，遐迩同风。说经六徧，禽鱼胎卵，各保生成。说经七徧，麟凤来仪，天地应祥。说经八徧，至德熙洽，民物还淳。说经九徧，国君王侯，永保世续。说经十徧，普天率土，咸证道妙， 是时，一国是男是女，莫不倾心。皆受护度，咸得长生。
　　道言：是时，
　　元始天尊说经一徧，东方无极无量品延劫保世至真大神，无鞅之众，浮空而至。
　　说经二徧，南方无极无量品延劫保世至真大神，无鞅之众，浮空而至。
　　说经三徧，西方无极无量品延劫保世至真大神，无鞅之众，浮空而至。
　　说经四徧，北方无极无量品延劫保世至真大神，无鞅之众，浮空而至。
　　说经五徧，东北无极无量品延劫保世至真大神，无鞅之众，浮空而至。
　　说经六徧，东南无极无量品延劫保世至真大神，无鞅之众，浮空而至。
　　说经七徧，西南无极无量品延劫保世至真大神，无鞅之众，浮空而至。
　　说经八徧，西北无极无量品延劫保世至真大神，无鞅之众，浮空而至。
　　说经九徧，上方无极无量品延劫保世至真大神，无鞅之众，浮空而至。
　　说经十徧，下方无极无量品延劫保世至真大神，无鞅之众，浮空而至。
　　十徧周竟，十方无极天真大神，一时同至。一国男女，倾心归仰，来者万亿，普徧方土，咸皆欣愿，来诣天尊，观听上法，洞达妙无，劫运绵长，保世升平，万国归依，天人和同。无鞅之众，迮国一半，土皆偏陷，非可禁止。於是元始凝目敛神，飞出妙气，结为圆光，大如赤日，在空玄之中，去地九丈，元始登引，天真大神，上圣高尊，妙行真人，十方无极至真大神，无鞅数众，俱入圆光之内。天人仰看，惟见拂拂，从光明中入。既入圆光，不知所在，国人廓散，地还平正，无复欹陷。元始即於圆光之内，说经都竟，众真监度，以授於我。当此之时，延度劫数，保世升平，福德无量，道法自然，万汇乐育，喜庆难言。法事粗悉，诸天复位倏欻之间，寂无遣响。 是时，天人遇值经法，普得济度，全其本年，无有中伤，倾土归仰，咸契大道。无夭无关，无患无殃，无争无扰，无恶无邪，无偏无党，意无贪欲，心无怨憎，齐同慈爱，异骨成亲。国安民丰，欣乐太平。经始出教，一国以道，预有至心，宗奉礼敬，永延劫运。
　　道言：元始天尊说经中所言，并是诸天上帝内名，隐韵之音，亦是魔王内讳，百灵之隐名也。皆至道之神机，天地之密文。可以永延大小劫运，保世升平，帝享万历，民物咸亨，非世之常辞。上圣已成，真人通玄究微，能悉其章，诵之十过，天地合泰，运度无愆，三灾消革，五气常平，善瑞咸臻，帝祚绵昌。至学之士诵之十过，则身躬永固，命运长延，保世亿龄，感真致仙，济度垂死，绝而得生。所以尔者，学士道气未纯，体未合灵。召制十方，威未制天。政德可伏御地只，延度灾衰。但却死而已，不能更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，保延无量，为万道之宗。巍巍大范，德难可胜。
　　道言：凡诵是经十过，诸天齐到，推延妙气，制水伏火，不得凌犯，劫运永长，无有时灾，永保升平。凡学至经，功满德就，皆能保卫，成其至治，欣乐年丰也。上学之士修诵是经，外保六合，内保一身，内外一理，同获永延，小大蒙福，幽显被恩。此经微妙，保卫无穷。一切天人，莫不受庆。无量之福，万劫蒙惠。上天所宝，不传下世。至士赍金宝效心，盟天而传。轻泄漏慢，殃及九祖。长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，历劫万世，数会无穷，道化长存。七月长斋，诵咏是经，消除乖沴，召至福祥。十月长斋，诵咏是经，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经，永延劫运，保世升平。身受道德，祖弥超登，得为九宫，三天真人。离合之日，诵咏是经，普济生灵，咸获福寿，扰竞永消，普世率宁，万神镇卫，五帝司存。晏盻无穷，以度亿龄。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人，愿所启上彻，俓御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章上品妙首，
　　十回度人，百神隐韵，离合自然，妙化玉真，
　　高玄上神，孕育元气，融结万天，开明华景，
　　和合阴阳。阴阳合变，五运推行，寒暑代迁，
　　万化生成。冥冥大范，妙数该通，盛衰周布，
　　各有穷极。阳九百六，水火相厄，号曰劫灾，
　　造化俱忒。大劫所交，水火荡焚，乾坤灭景，
　　惟道独存。元始安镇，琼书上篇，总真命灵，
　　检校诸天。星宿分度，轨运无愆，摄召蛟龙，
　　负塞河源。东井不倾，江海停渊，统持世界，
　　各有真神。卫世之君，太平高尊，五灵玄老，
　　三气丈人。
</div>
    <div class="pagination">
<a href="灵宝无量度人上品妙经_page5.html">上一页</a><a href="灵宝无量度人上品妙经.html">1</a><a href="灵宝无量度人上品妙经_page2.html">2</a><a href="灵宝无量度人上品妙经_page3.html">3</a><a href="灵宝无量度人上品妙经_page4.html">4</a><a href="灵宝无量度人上品妙经_page5.html">5</a><span class="current-page">6</span><a href="灵宝无量度人上品妙经_page7.html">7</a><a href="灵宝无量度人上品妙经_page8.html">8</a><a href="灵宝无量度人上品妙经_page9.html">9</a><a href="灵宝无量度人上品妙经_page10.html">10</a><a href="灵宝无量度人上品妙经_page11.html">11</a><span>...</span><a href="灵宝无量度人上品妙经_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
