<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 60 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 60 页/共 63 页</h1>
    <div class="content">　　西北无极起死神王，长生大圣无量度人。
　　上方无极超形神王，长生大圣无量度人。
　　下方无极成德神王，长生大圣无量度人。
　　十方至真飞天神王，回生起死无量大神。并乘灏彩梵气，金宸紫翠，流华景云，琼銮散花，八威羽辇，绛旗组帷，霞轮珠盖，骖驾龙凤，建执巾幢，前啸玉真齐唱，后吹箫籁同鸣，狮子白鹤，啸歌噰噰，六真启途，四将翼辕，亿乘万骑，浮空而来，倾光回驾，起死回生。天机丞相，南昌上宫，韩司主录，监生大神，执箓把籍，齐到帝前。随所应度，严校诸天。普告三界，无极神乡，泉曲之府，北都罗酆，三官九府，十二河源。速召司命，回生命还，算穷增寿，形死易签，句姓移名，黑籍灰焚。上解祖考，亿劫种亲，疾除罪簿，落灭恶根，不得拘留，逼合鬼群。元始符命，时刻升迁。北都寒池，部卫形魂。制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永度三途，五苦八难，超凌三界，逍遥上清。上清之天，天帝洞真，无色之境梵行。
　　东方八天
　　洞几寂夷天，帝重光晞明。
　　孔常茂祺天，帝瑶旁祖珰。
　　彦丽汉度天，帝翘亚宠璐。
　　昌治杭铢天，帝方说九图。
　　冲忽昼虚天，帝就佽爰表。
　　雍田禧福天，帝觉龙燕斤。
　　全遥无思天，帝斗巨莽沙。
　　侧清举艺天，帝侯符命连。
　　南方八天
　　角千火杵天，帝霞鲜明尊。
　　洞微浩阳天，帝和裔并耀。
　　起龙进成天，帝藻济仿。
　　滁极雕祥天，帝褒允嘉。
　　峻房光重天，帝定中慈升。
　　洎正由仙天，帝邈思云襄。
　　空玄怀漠天，帝辅宁氏安。
　　昆屿芳凝天，帝妙曩滋来。
　　西方八天
　　宝熙列仪天，帝邈师至京。
　　道维部需天，帝九宸微枢。
　　历陶极真天，帝回赞育敦。
　　庆绪统皇天，帝蒲延已存。
　　制魔旷猷天，帝泽焕颐洹。
　　亮恭侍祥天，帝敷远顿章。
　　溶境丽光天，帝玉攴鹿步。
　　夏琳朱府天，帝月婴无将。
　　北方八天
　　聚咸承籍天，帝演题池琥。
　　马应崇元天，帝颂颐布灵。
　　萝暠福世天，帝神洋观璞。
　　诏印八鸾天，帝都仙机。
　　逸登翠廓天，帝焰搜披堂。
　　霄庭应朝天，帝慧总龙。
　　释虚素文天，帝玄元神长。
　　梵元胜乐天，帝行维上监。
　　三十二天，三十二帝。诸天隐讳，诸天隐名。天中空洞，自然灵章，诸天隐韵，召生之音。立命之尊，感化之神。变化尸魔，出胎成灵。阳和阴合，降气上清。无量之奥，深不可详。敷落神真，普度天人。今日欣庆受度，回生起死，历关诸天，请灭三恶，斩绝地根，飞度五苦，命生太玄。魔王监举，无拘生门。东斗送魂，西斗筮魄，北斗定品，南斗课年，中斗主福，大魁保生，周护三台，总监众灵。青帝知觉，白帝兴能，赤帝动识，黑帝炼精，黄帝受形，万神居身。青天魔王，回生继绝。赤天魔王，还气苏血。白天魔王，引息如绳。黑天魔王，六用通灵。黄天魔王，制鬼育婴。五帝大魔，万神之宗。飞行鼓从，总领鬼兵。麾幢鼓节，游观太空。自号赫奕，与天齐功，上天度人，严摄北酆。都天受命，普扫不祥。八威起死，枯朽更芳。神龙列驭，真吏扬威。天丁呼魂，大帅举身。百神返归，玉辂金轩。死注断绝，锁鬼北山。掷火万里，流铃八冲。敢有干试，抱遏上真。金钺前戮，巨天后刑。屠割鬼爽，风火无停。千千截首，万万剪形。魔无干犯，鬼无祆精。三官北酆，明检鬼营。不得容隐，金马驿呈。普告无穷，万神咸听。三界五帝，列言上清。寰虚遐默，劫胞混康。眇眇亿万，生化混沌。外无定色，内无定渊。风行六虚，金液浮天。天上天下，无幽无冥，无形无影，无极无穷。溟涬大梵，辽廓无光。中有至精，自知自生。觉亦无觉，明亦无明。不以觉明，道化全神。神来即生，神去即死。生即胎谢，死乃蒂落。气接神生，气索神消。血结骨枯，挺然尸居。九虫为魅，蚀脑啖髓。藏神泥丸，生道固天。神不去身，起死成人。尔有道力，枯骨更生。死灭冥默，魂游魄息。如劫未开，昏昏寂寂。赤明开图，运度自然。元始安镇，敷落五篇。赤书玉字，八威龙文。保制劫运，使天长存。梵气弥罗，万范开张。元纲流演，三十二天。轮转三界，周回十方。旋房历心，回生起死。还返五常，三十五分。总气上元，八景冥合。气入玄玄，玄中太皇。上帝高真，泛景神霄。啸咏洞章，金真焕掷。流响云营，玉音摄气。回风聚烟，紫虚郁秀。辅翼万仙，千和万合，自然得生，生命有神，长生大君。无英左官，白元右神。太一包识，司命颁灵。桃康气元，合延母精。执符把箓，追死更生。上游上清，出入华房。八冥之内，细微之中。下镇人身，泥丸绛宫。中理五气，混合百神。十转回灵，涤炼神形。三一还真，万气齐仙。仙道贵生，无量度人。上开八门，飞天法轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门。
　　中有空洞谣歌之章，回生灵篇。辞参高真。
　　第一欲界飞空回生之音
　　太空之中，无有内外。一荧生光，变此天地。天地何生，荧光为神。神立成气，气亦无形。无形无名，化生三清。乾坤万类，以此得生。能保此生，生来无踪。天道贵生，鬼道责终。终尽其气，不终其神。神无终始，和以天均。自然回生，死坏不经。死者神逝，胡不留神。神其可留，生死俱济。尸形委委，见性忽无。见无所见，与真为徒。骨有玄空，气入如风。欻然神至，笑语形容。此道维何，以意合玄。玄通意感，自然而然。灵文回玉算，萎尸返五官。我诵上清章，制魔诣可韩。执契告司命，沈冥立生还。
　　第二色界起死长生之章
　　赤扉景霄上，环日流紫烟。中有绿衣人，吹箫乘白莲。稽首玉清王，校籍征万仙。执籍招九魂，秉策开八关。命穷呼帝皇，宝杖指神还。延生佩黄缕，赤书郁烂斑。七魄入蕊房，玉女启琼轩。羽盖罗太上，青龙远乌鸾。白云回绛宫，灵光舞胎仙。命魔塞寒池，诛奸莹奇泉。灭形无常鬼，恭诵大有篇。百神守太玄，流珠响珊珊。灵津濯枯枝，柔条翳兰鲜。真气洒八极，玉骨同蜕蝉。上道贵简妙，秘语宁轻宣。
　　第三无色界高上神霄玉清王歌曰
　　眇眇玉阙，碧顶在上。梵气如河，流演八天。鸣湍写炼，沸涛绞雷。我气炎冲，万物生回。三界有生，俱承妙气。黄给金液，山横鼎峙。赋其巨者，高真仙王。与其细者，公侯佩珰。研丹比豆，玉京俄就。日月交飞，我命长久。亹亹繁生，握珠自得。不知太空，玄道是则。化机不运，三界休息。真一未明，五行为贼。顾彼嵯峨，风谣空歌。咳笑浩劫，神都可过。我位上王，万变玄中。惠兆绝命，九窍互通。返尸主形，致天六龙，至阳若无有，感和忽玄同。
　　此三界之上，飞空之中，真王歌音，音参洞章。诵之百遍，名度南宫。诵之千遍，灵魔保迎。万遍道备，飞升太空，过度三界，位登仙公。有闻灵音，回生返形，勑制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及神霄真王隐秘之音。招致生真，还复尸魂，九宫扬灵辉，三府凝玉津，身被紫景，面泽朱光，超凌玄都。皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於神霄玉清上宫东华宝室，依玄科应运下传。若有至人赍金宝质心，依旧格告盟十天，然后而付焉。
　　道言：夫天地运度，亦有否终，日月五星，亦有亏盈，至圣神人，亦有休否，未学之夫，亦有疾伤。凡有此灾，皆可回还生气，起济穷绝，同气皆当齐心修斋，六时行香，十遍转经，福德立降，消诸不详。无量之文，普度无穷。
　　道言：夫末学道浅，或仙品未充，运应灭度，身经太阴。临过之时，同学至人为其行香，诵经十过，以度尸形如法，则生神赴身，宫室开明，死户闭塞，秽胞荡清，天机玄省，南昌上宫，返其魂神，随其学功，计日而得更生。转轮不惑，便得神仙。
　　道言：夫回生起死，灵宝所重，神霄禁书。大至天地，细逮人物，皆有生死增减益算之道。天地运终，己亥交气，星宿错度，日月失昏，躔次推移，四时失度，阴阳不调，金胜火伏，国境有灾，兵盗时作，太一行宫，疫毒流行，兆民死伤，人运临克，师友命过，真谱断宗。亦当修斋，行香诵经、回生以成吉，起死以破凶，福应不沦，生道咸赖。切於己形，施於天下，灵秘至微，下学殊昧。夫斋戒诵经，功德甚重。上消天灾。保镇帝王。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过。皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书摄气还和玉篇
　　东方八天
　　帝锡宝瑄，赉仙绩洪。元奥昊允，资升九冲。确璃峻翘，璨华炎封。邃亶瑶廊，灵池杳府。鉴池斗普，载护龙祖。尚师趫骞，愿寂宿与。丹策韩玺，玉玑远威。奏径直銮，偏呈丘陂。
　　南方八天
　　轴璆兰序，展逸冒弼。歌移追胡，回灵君汉。万龄柱天，金凿曜殿。岁萎美眸，皎庆枚施。爵关神那，强鄙攸司。鬼社兴生，独官阿泉。济龙穴大，灌渎旼玄。秀魁璘女，福和育千。
　　西方八天
　　适录伊驷，阴裳比暄。渍云吸赣，白炼虎邅。气弦浴神，庚魂绕乾。斗阁注简，命皇奏延。浑恍廓合，应殊交渊。沔漠甫察，丹露虬仙。竟祈萧琢，月荐玙偕。整审尸爽，宸令迅传。
　　北方八天
　　极道无壁，青神意哄。溢浆泝巅，默求取飨。饵敛藏鬼，凤石玉响。香英静南，俱围并党。隙窬密灵，妙好自并。忽劫亿仞，止圆洞清。教滔唱繁，真至眇绵。浩宅罔住，混古稽言。
　　道言：此诸天中大梵隐语，无量之音。旧文神霄真王纪录紫台碧阆之上，招诸天以回生，勅北都以起死。鬼神礼之以增灵，仙圣佩之以洞妙，天地因之以化育，阴阳通之以媾形。鼓橐运神，气来命会，生道之讳，不可不知，以保长存。天真皇人昔书其文，以为正音。有知其音，能斋而诵之者，诸天皆遣回生复形神王，下观其身，书其功勤，上奏诸天，万神朝礼，地祇侍门，大勋真仙，保举上清，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致神王下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，九峰静默，七泽吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之五十八竟
　　卷之五十九
　　化尸受形品
　　道言：昔於洞光天中，空化飞歌太玄育土，受元始度人化尸受形无量上品。元始天尊当说是经，周回十过，以召十方，始当诣座。天真大神，上圣高尊，化尸受形妙行真人，无鞅数众，乘空而来。浩气排还，策空扇景，紫舆黄盖，绛霄琼轮，曲晨垂荫，丹精灵光，众彩腾耀，蓊霭郁勃，洞焕太空，三日三夜。诸天星根日华，珠纲月耀，一时停轮，和风却烟，彩云布瑞，天无浮翳，四气朗清，一国地土山川林木，缅平一等，无复高下，土作柔碧交辉纹玉，无有异色。众真侍座，元始天尊玄坐空浮九气梵光琼台之上。说经一遍，诸天大圣同时称善，是时，一国男女，尸秽殄极，受形变仙。说经二遍，云华逻虚，金容烁日。说经三遍，花凝仙露，万蕊呈珠。说经四遍，生神炼骨，尸化形完。说经五遍，大结开通，神气并会。说经六遍，名录上清，灵津灌体。说经七遍，灵仪掷火，洞照泥丸。说经八遍，天马驰风，易尸革故。说经九遍，三官命诰，脱谢阴尸。说经十遍，神华定保，生气海澄，是时，一国是男是女，莫不倾心，皆受护度，咸得长生。
　　道言：是时元始天尊说经一遍，东方无极无量品道寂大神，无鞅之众，浮空而至。说经二遍，南方无极无量品神力大神，无鞅之众，浮空而至。说经三遍，西方无极无量品摄精大神，无鞅之众，浮空而至。说经四遍，北方无极无量品玄运大神，无鞅之众，浮空而至。说经五遍，东北无极无量品尸魔大神，无鞅之众，浮空而至。说经六遍，东南无极无量品灵仪大神，无鞅之众，浮空而至。说经七遍，西南无极无量品胎灵大神，无鞅之众，浮空而至。说经八遍，西北无极无量品机用大神，无鞅之众，浮空而至。 说经九遍，上方无极无量品化尸大神，无鞅之众，浮空而至。说经十遍，下方无极无量品受形大神，无鞅之众，浮空而至。十遍周竟，十方无极天真大神，一时同至。一国男女，倾心归仰，明晓大道，深契神源，咸言得生，皆有寿纪，算历千万，不免有期，玄极威神，施布大法。使令一心，开达根本，知未生时，复是何状。太空之中，以何因缘，忽生知觉，及以见闻。五行寒暑，无不备识。生道将去。气散神离，尸秽徒在。元始神智，盖养群生，一感至灵，化此尸朽，受形更生，上为真人。必有妙蕴，是当敷宣。如是天人，其众无量，扶携幼耄，若贤若愚，若凡若圣，皆愿倾闻。虽彼天中，尚击爱欲，所染轻微，然於道妙，未得虚明，皆承胜化，蓬叆云集。来者有如细雨密雾，无鞅之众，迮国一半土皆偏陷，非可禁止。於是元始普知众念，顶出祥光，其光九色，照彻十方无极国土，三十二天，三十二帝，无不明焕。於此光中，普现亿劫众生，迷妄痴习，递相为种，展转生灭，不见道真，无量业果，无量报对，无量冤债，一一瞭然，如对心目。元始俯观大众，发言告曰：玉清之道，妙出万天，神气回光，尸灭形炼，形炼为气，抱神含虚，隐显自由，出没无碍，回观世界，细於一滴。乃摄祥光，所现境界，搏为宝珠，大如黍米，在空玄之中，去地七丈。元始登引，天真大神，上圣高尊，化尸受形，妙行真人，玄默灵仙，无鞅数众，俱入宝珠之中。天人仰看，惟见勃勃从珠口中入，既入珠口，不知所在。国人廓散，地还平正，无复欹陷。元始即於宝珠之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。是时，天人遇值经法，普得济度，全其本年，无有中伤，倾土归仰，化尸受形，不晦不明，不伐不侵，不净不秽，不用不惊，不戒不分。化除尸质，受度生形，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝化尸内名，隐韵之音。亦是真王受形内讳，百灵之隐名也。非世之常辞。上圣已成真人，通玄究微，化涤尸朽，受易灵形，能悉其章，诵之十过，诸天遥感，陈故改新，万帝叹嘉，付形禀真，九海静波，五山吐云，日月双景，华芒运精，回雌转雄，凡变为仙，群魔束形，鬼魅灭爽，化尸受形，白骨成人。至学之士，诵之十过，则五脏返生，三尸逃奔，魔精丧眼，鬼祆灭爽，济度垂死，绝而得生。所以尔者，学士秽气未消，体未洞真，以生制尸，威未领天政，德可伏御地祇，束缚魔灵，但却死而已，不能降真。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量一为万道之宗。巍巍大范，德难可胜。
　　道言：凡诵是经十过，诸天齐到，亿曾万祖，幽魂苦爽，皆即化尸受形，上升朱宫，格皆九年，受化更生，得为贵人。而好学至经，功满德就，皆得神仙，飞升金阙，游冥玉京也。上学之士，修诵是经，皆即受度，形炼尸灭，飞升金阙，游冥玉京也。上学之士，修诵是经，皆即受度，形炼尸灭，飞升南宫。世人受诵，则延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，太清传灵紫皇帝君，为兆上世亡魂，断地逮役，化尸受形，度上南宫。七月长斋，诵咏是经，上清三真太微帝君，为兆化尸受形，身得神仙，书者紫箓金简，削死上生。十月长斋。诵咏是经，玉清神素飞玄帝君，为兆化尸受形，得为飞仙，国王帝主，君臣父子，安镇国祚，保天长存，世世不绝。常为人君安镇其方，民称太平。八节之日，诵咏是经，九天化尸受形帝君，为兆解度、仙真降庭，得为九宫真人。本命之日，诵咏是经，九天真王飞驾空洞，为兆化尸，澡洁魂神，受形太玄，百神饮丹，至命澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过。闭目，静思身坐碧紫白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，顶生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂。修行至经，无量度人，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，化尸受形，妙感度人。百魔隐韵，离合自然。元气赤上，火炼成真。元始祖劫，化尸受形。神去曰尸，不觉不闻。神附曰形，动起屈伸。是皆道机，太上所尊。无不化尸，无不受形。形动尸静，神运至均。化尸成形，精气自生。同本天地，开明三景。是为天根，神无相状。以道为身，五行之精，神炁氤氲，随情感色，因色赋形。五色真气，结为五文，五文开廓，普植神灵。无文不光，无文不明，无文不立，无文不成，无文不度，无文不生，招灵真符，白骨成形。人皇内书，尸形更生。炼故反新，真得其真。化尸受形，形固能存。小大无常，飞登太清。是为大梵，天中之天。郁罗萧台，玉山上京。上极无上，大罗玉清。眇眇劫仞，若亡若存。三华离便，大有妙庭。金阙玉房，森罗净霐。大行梵气，周回十方。中有化尸受形之神，中有南极虚和变生长生大君，中有易质降精受形司马大神，中有玄文化尸好生韩君丈人，中有南上司命司录、延寿益算度厄尊神。化尸受形，无量度人。今日校录，诸天临轩。
　　东方无极蕴光神王，长生大圣，无量度人。
　　南方无极开明神王，长生大圣，无量度人。
　　西方无极大气神王，长生大圣，无量度人。
　　北方无极子育神王，长生大圣，无量度人。
　　东北无极感德神王，长生大圣，无量度人。
　　东南无极庆生神王，长生大圣，无量度人。
　　西南无极母道神王，长生大圣，无量度人。
　　西北无极元父神王，长生大圣，无量度人。
　　上方无极生尸神王，长生大圣，无量度人。
　　下方无极回形神王，长生大圣，无量度人。
　　十方至真飞天化尸受形神王，长生度世无量大神。并乘三素飞云珠光洞霄灵舆，翠辇羽葆，骖驾白兽，碧凤麒麟，建太微回黄之旗，无英命灵朱旛，前啸洞章齐唱，后奏内音同和，玄鹤青鸾，啸歌噰噰，七真导前，八灵翊后，千乘万骑，浮空而来。天光朗耀，洞彻重昏，方诸仙相，南水左宫，主生真宰，太阳火官，执箓把籍，齐到帝前。随业考校，咸使升迁。符告北帝，太阴诸神，九水佐理，玄滋灵君，雷电阴景，豁落七元，九映威剑，六天大魔，司录司命，司察司功，冥关幽府，泉曲河源。真王有命，普度沈骸。太玄起尸，黄水浴魂。流火荡秽，紫融炼形。施灵合气，仙化成人。不历胎垢，澄净光明。因缘轮转，与天齐年。永离风刀涂炭魔试之难，飞行游宴，逍遥上清。上清之天，天帝洞阳，无色之境梵行。
　　东方八天
　　利庆昭华天，帝玉刚栖群。
　　浮舆秉衡天，帝绍元子宗。
　　汨沱滟流天，帝保仙宜逢。
　　少正除皇天，帝辨宛通。
　　角涤聚蚿天，帝每承符公。
　　记淀休天，帝绿方旋容。
　　道治区玄天，帝乐慈升。
　　洞幽浚微天，帝鲁希伯文。
　　南方八天
　　锡华紫真天，帝梵泽云。
</div>
    <div class="pagination">
<a href="灵宝无量度人上品妙经_page59.html">上一页</a><span>...</span><a href="灵宝无量度人上品妙经_page55.html">55</a><a href="灵宝无量度人上品妙经_page56.html">56</a><a href="灵宝无量度人上品妙经_page57.html">57</a><a href="灵宝无量度人上品妙经_page58.html">58</a><a href="灵宝无量度人上品妙经_page59.html">59</a><span class="current-page">60</span><a href="灵宝无量度人上品妙经_page61.html">61</a><a href="灵宝无量度人上品妙经_page62.html">62</a><a href="灵宝无量度人上品妙经_page63.html">63</a><a href="灵宝无量度人上品妙经_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
