<!DOCTYPE html>
<html>
 <head>
  <meta charset="utf-8"/>
  <title>
   灵宝无量度人上品妙经 - 第 35 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   灵宝无量度人上品妙经 - 第 35 页/共 63 页
  </h1>
  <div class="content">
   东方无极青帝木真神王，长生大圣，无量度人。
　　南方无极赤帝火真神王，长生大圣，无量度人。
　　西方无极白帝金真神王，长生大圣，无量度人。
　　北方无极黑帝水真神王，长生大圣，无量度人。
　　东北无极大帝玄女神王，长生大圣，无量度人。
　　东南无极大帝赤子神王，长生大圣，无量度人。
　　西南无极黄帝土真神王，长生大圣，无量度人。
　　西北无极大帝天姥神王，长生大圣，无量度人。
　　上方无极真帝玄父神王，长生大圣，无量度人。
　　下方无极无帝道母神王，长生大圣，无量度人。
　　十方至真飞天神王，长生度世无量大神。并乘紫霞流精之辇，太微金明五真混变无极之驾，素麟丹凤，青鸾黄兽，万福之骑，天仙扈从，七亿万人，执持双珠月明，白羽玄干冠带，九气三辰之华，九歌阳音，八素阴唱，啸歌噰噰，五老启途，群仙翼辕，亿乘万骑，浮空而来，倾光回驾，顺治化生。诸天丞相，南昌上宫，韩司主录，监生大神，五帝司马，感生元君，执箓把籍，齐到帝前。随所应度，循运诸天，却逆除暴，调元五精。水火不克，万物悉全，天人鬼神，顺道变仙。顺为臣子，忠孝德先，忠感玉帝，孝彻太玄。阴阳和等，三官列言，人神感悦，品汇骈繁。下极幽都，北山河源，冥类苦爽，时刻升迁。以顺得生，仙化成人。生身受度，劫劫长存。随劫轮转，与天齐年。永度三涂，五苦八难，超凌三界，逍遥上清。上清之天，天帝玉真，无色之境梵行。
　　东方八天
　　运智正除天，帝玉觉睹月。
　　洞霞寂夷天，帝丑鉴元期。
　　彰直元通天，帝馘妄理真。
　　照效清池天，帝苦勤寥。
　　昌景仁政天，帝吉义安。
　　蹈登焕夷天，帝长肱正基。
　　崇誉炎常天，帝整真微晞。
　　玉真高圣天，帝道极元凝。
　　南方八天
　　艳静渊映天，帝胡尤琛。
　　神乡总枢天，帝勾龙师存。
　　述理精玄天，帝石岳正璘。
　　火度化周天，帝选妙资忱。
　　魔治宛灵天，帝兆勤洞豪。
　　逸娄冲璩天，帝强鹿皓苏。
　　赤夺摽秀天，帝祈东偃名。
　　太极顺皇天，帝芜轩董玄。
　　西方八天
　　仇图蔚育天，帝烁陀郗明。
　　睹耀真妙天，帝祚庄堂。
　　梵度明瑶天，帝宗耀顿康。
　　抱正斗机天，帝斩伐魔凶。
　　辨伏安道天，帝嗣康监生。
　　素明洞虚天，帝惠施部慈。
　　华都耀明天，帝鸡枢娄仑。
　　要玄大皓天，帝皛绝神环。
　　北方八天
　　神府公符天，帝宿阴城。
　　梵章紫皇天，帝越平延。
　　龙猷辖洞天，帝火旦爓焮。
　　仙平清修天，帝玉素真华。
　　混合妙真天，帝抱光紫辉。
　　玄璘统仪天，帝时承道生。
　　冥度弘嘉天，帝杳曲玄屿。
　　澄汉洞浮天，帝中极幽微。
　　三十二天，三十二帝。诸天隐讳，诸天隐名。天中空洞，自然灵章。顺治五星，不有迟留。伏藏悖逆，道气左回，逆犯者追，使气循轨。由正相生，交养万汇，与帝同荣，无敢夭伤。秀实华精，一万九千四百二十一种谷果蔬畜，五行顺生，食者长年，不作疾疠，自致神仙。此文隐讳，知者不言。悟真识玄，玉书明宣。诸天隐韵，无有克胜。战争违性，干凌五星。之分协和，致福帝主。万年正气，殄灭祆怪，凶害水捐。顺治之音，顺治之尊，顺治之神，顺治之魔，顺治之灵。二景六合，顺躔上清。紫微布气，招摇列星。太和冲盈，金木同形。水火为一，土德共并。杀害怒斗，以顺得平。无量之奥，深不可详。敷落神真，普度天人。今日欣庆受度，历关诸天，请灭迟伏留逆勃蚀之气，斩绝祆根，顺度五常，真流太玄，五帝转枢，经纬天门。东斗延生，西斗合气，北斗养胎，南斗行势，中斗受形，三界福凝。青帝乐金，白帝同木，赤帝运水，黑帝助火，黄帝含虚。五行协佐，敢有恶逆，不顺道者，戮以风火。青天真王，治木之鬼。赤天真王，斩火之贼。白天真王，断金之邪。黑天真王，灭水之怪。黄天真王，伏土之殃。五帝真王，万神之宗。飞行鼓从，总领神兵。麾幢鼓节，游观太空。自号赫奕，诸天齐功。上天度人，严摄祆凶。木气逆土，土制水穷。水藏火精，火炼金镕。金还克木。相迭为凶。五帝握符，五星御龙。御绕灵纲，使气和同，五行顺治。不有克伤，天人协道，万物辉昌，自然长生。时化明雍，天地正轮。六精允隆，万气无愆。圣运无穷，万神咸听。三界五帝，列言上清。
　　龙汉延康，真道惟常，恍惚无形，初不隐彰。元晶廓如，混气华芒，赤黑潜孕，五气乃光。方域定位，东西击攘，形势相乘，或柔或刚。金木争战，龙虎腾骧，阴制於阳，阳薄於阴。凌夺无期，气与神伤。元始行道，五星尊王。善为阳顺，恶为凶戕，正真御枢，中极命神。顺以治化，化开玉京，晃灿玄台，碧落维天。天上天下，无幽无冥，无形无影，无极无穷。赤明开图，运度顺行。元始安镇，琼篆玉文。流云翥凤，元气道根。保制劫运，使天长存。梵黑弥罗，万范开张。元纲流演，三十二天。轮转无色，周回十方。旋斗历箕，回度五常。三十五分，总气上元。是谓顺行，不犯神纲。纲以制气，进退所将。好生协从，轮无蹶张。顺道偶和，和密而渊。八景冥合，气入玄玄。玄中太皇，上帝高真。泛景璇图，敷落洞章。赤书五篇，制断不祥。经纬得绪，三界福堂。
　　帝德体循，紫庭联芳。云宅玉静，日阙金珰。皇皇宝华，空洞自然。千和万合，五政成真。真中有神，长生大君。无英木帝，白元金神。太一治土，司命火尊。桃康合延，水祖大溟。执符把箓，保命生根。上游上清，出入华房。八景之内，细微之中。下镇人身，泥丸绛宫。中理五气，混合百神。十转回灵，万气齐仙。仙道贵生，无量度人。上通玄门，飞天法轮。顺治命延，罪福禁戒。宿命因缘，普受开度。飞魂生身，身得受生，上闻诸天。诸天之上，各有生门。中有空洞谣歌之章，五真灵篇，辞参高真。
　　第一五星真君紫微定位飞空之音
　　太空无边，道体自然。冥漠匪迹，混洞之先。恍惚中物，至精不迁。升阴降阳，元气绵绵。气从何生，太虚发烟。晶明在胎，神气渊泉。三五既名，七九相连。气分方畔，水火变生。强弱刚柔，道功无全。根角有来，落落在天。生化由之，悟则神仙。五行共济，五贼为缘。水火金木，中土天关。克制则郁，气变成奸。不动则平，化力无传。歌此灵音，泛驾翩翩。
　　第二五星真君顺治五气招玄之章
　　金光在东，炎炎宝龙。西灵授符，南山起雷。黄旗翻翻，环拱太微。履道无爽，真气所归。锦舆琅轩，金马玉鞭。吾何狩之，周流八骞。事君事父，顺忠孝先。道妙在兹，秘不可传。上辅帝台，出为德宣。吾道正明，光扬九天。生植和泽，造化匪艰。布于天道，灌气巡环。庶品孳育，各用其元。光亘上下，万气同仙。内福三界，外洞人玄。天顺明清，地顺咸宁。人顺胎丹，重阆胞扃。出生无死，彻视通灵。神变入空，骖驾九龙。庆耀流彩，五老命封。玉策绛章，左啸华童。右扶太真，流金火风。顺行秘道，万帝唱恭。五行返一，非有无中。
　　第三五星真君顺治运度大霞歌曰
　　天市层垣，列耀犹肆。我执玉书，赤文大字。刻宝光门，琼馆北轩。星国万里，仙民軿繁。中有帝皇，绛阙紫烟。云盈我居，光浮我庐。阴阳二景，瑶琳佩珠。亹亹其行，五色自生。迟伏留逆，顺德无争。以顺事帝，动如符契。以顺事天，得道自然。以顺生化，神功绵绵。气合太无，结录宝图。五篇玉文，回旋帝车。帝车在东，仁化普从。大标经西，搀枪协齐。顺道为治，神造希夷。我位上王，炯炯其方。善恶不遗，德之所臧。顺为圣德，万方作则。不顺天运，变为五贼。道几无形，杳杳元精。生化无穷，螭迹雕琼。云萌紫素，咽服玉精。目视三拿，倏忽变通。神母玄父，日月瞳眬。
　　此三界之上，飞空之中，五星真君顺治五行至妙之音，音参洞章。诵之百遍，名度南宫。诵之千遍，五帝保迎。万遍道备，飞升太空，过度三界，位登仙翁。有闻灵音，万神敬形，软制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，帝度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及五方真元道君至灵隐秘之音，皆是大梵之言，非世上常辞。回度顺纲，使流演得宜，远诸灾殃，降致和气，福如太仓，故谓玄奥，难可寻详。上天所宝，秘於玄都紫微上宫，依玄科四万劫一传。若有至人赍金宝质心，依旧格告盟十天，然后而付焉。
　　道言夫五行顺治，则万物有宗，阴阳至和，三界欢乐，天人长年，无夭折克伤之患。若气化失次，星度迭轨，刑杀制胜，竟不休息。则天地运度，亦有否终。日月五星，亦有亏盈。至圣神人，亦有休否。末学之夫，亦有疾伤。以其五行之气，不以顺道，则天人怒而不喜，人鬼凶而不吉。凡有此灾，同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫世人生命，限临滞厄，运即相须，水火交错，数归灭亡，气索命终，以五行刑克，并於绝地故也。不知身坏物弊，而真神本元之主，道之至精，未常灭也。五行逆次，则天地终极。或末学道浅，仙品未充，运应灭度，身经太阴。临过之时，同学至人为其行香，诵经十过，以度尸形如法。魂神径上南宫，随其学功，计日而得更生。转轮不惑，便得神仙。
　　道言：五星凌犯，不顺治其道，上为天灾，下为地祸，中为人患。天地运终，星宿错度，日月失昏，四时失度，阴阳不调，不顺於天也。山摧地震，水涌泉涸，兽食人民，蝗鼠害稼，陷没注决，风火迸出，压溺倒裂，不顺於地也。国境生灾，兵革兴作，疫毒流行，兆民死伤，师友命过，鬼出为祟，不顺於人也。五行失顺，则物莫能治。欲使顺道自然，天下安谧者，皆当修斋，敷露五方真文，立坛奉币，以告五帝，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜，故曰无量，普度天人。
　　道言：凡有是经，能为天地、帝主、兆民，行是功德，有灾之日，发心修斋，烧香诵经，十过皆诸天记名，万神侍卫，右别至人，克得为圣君金阙之臣，诸天记人功过，豪分无失，天中真王亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书五行顺治玉篇
　　东方八天
　　神屡易图，玉过山回。子王七觉，辅波仙深。旦列静卒，江梗呼迎。宝烟披泽，始栗备身。阅硕强偃，辨卑罗密。鲁辇息家，处檀移心。魔咏枝河，究屈张平。兰球珠忽，禽龙梵阴。
　　南方八天
　　太玄混微，斗着转华。移盈曲禄，报该无涯。念荡董颐，救明演徙。极深光总，九摇契远。露戟韩司，洎诜招西。飞玉投检，琼筹泛芽。丹明希沈，长几峄讹。骞传良涤，房睹迎陀。
　　西方八天
　　音混真隅，柳寂镇铺。义殿洪护，遘健锡无。仗仗亟丑，月罗云奔。部茫哆参，王中玄台。元洞恶奕，灵童爓浮。祥宁寔贾，灵提丁谋。勤玄乐明，耀雄传孤。梵明皇景，丰嬉并元。
　　北方八天
　　太玄宛室，旗正亭白。沈酬几澄，贵真奚名。廓定逸革，枢灵愬。韶庭湄濩，丑那奕升。宿岳林历，道混魔京。罔被渊密，龙固迷缘。太阴九灵，魔微朝征。神瑛沙兰，韫诰仙盟。
　　道言：此诸天中大梵隐语，无量之音，旧文紫笔题璇玑之门。以东方八天第一第二第三字，正天分度，丹书龙台玉山中阁。以南方第六天第四第七字，使五行顺治，气不害逆。三华太玄碧落之文，刻纪中斗□宫司空之庭。以西方第三天第五第七字，第四天第一第八字，以斩祆芒犯害。顺行之轨，黄道之前，为之者，使水火不克，正气和宁，帝道皇极，吉昌荟延。大素录简之笔，着文斗箕。东北龙母之山，鸣鼓之楼，真灵瑶阙，谯都之上。以北方第二天第三天第四字，第八天第一第四第七字，以断却五行不循，星车失度差躔之气，使五行顺治，降福人天，为百灵所仰，万神所遵。字皆广长一丈，八角垂芒，方广如印。天真皇人昔书其文，布於八天十方上下，以为正音。有知其音，能斋而诵之者，诸天遣飞天神王，下观其身，书其功勤，上奏诸天，万神朝礼，地祇侍门，大勋魔王，保举上真，道备克得，游行三界，升入金门。
　　此音出空洞之中，太和冲杳之气，结成正音。五行刑害不顺，行度失治，祸及民者，鼓其音而禳之，天垂甘露，地生神芝，金宝开泄，符瑞自生。无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之三十二竟
　　卷之三十三
　　五方正气品
　　道言：昔於始青天中，太明混洞上宫宝华灵阙，无为大慈广生玄妙虚清道境，上干浮光，元化混沌。九微八关，俯跨碧落，太空星轮，景耀之精，中有真王，号舍运枢。道力自然，功位高玄。中有妙宝神山，连延天内，有五方天尊紫霄光明飞霞之阙，官将百万，民众千亿，寿无穷期，气如长春，杂万花色，以为光明，瑶海朱鬐，绿斑之龙，常御九真玄玉之辂，以奉玉帝。此天五方正气，所生五行之精，顺天常道，不为囚克，是谓真一元气，万物之宗，为瑞为宝。非如阴阳交争之气，生合离杀，长育亏残，而无常也。元皇大慈，化此真境，五方天尊间居宝座，吹嘘正气，采咽华根，流波远荫，逮於天界。天得正气，圆盖不倾。地得正气，海岳平宁。帝得正气，道运太平。人得正气，为世贤良。慕道求仙，上辅正化，无所不真。元始天尊当说是经，周回十过，先向五方，召命五方天尊，东方九神太洞玉真天尊，南方三华上极丹光天尊，西方五明太真金耀天尊，北方一真洞阴宝镜天尊，中央琼华黄景微妙天尊，五方天尊敬奉玄旨，泛驾黄舆丹灵之辇，三素飞云，龙鹤羽葆，仙官执典，天驺启途，来如迅风，流铃焕落，雷火耀天，十方无极世界，悉皆震动，一切天人，咸知元始召命，五方道主，愿闻真一之气，无等上妙大法。五方天尊稽首作礼，元始垂盻俯视，以召十方，始当诣座。天真大神，上圣高尊，妙行真人，无鞅数众，乘空而来。明耀流晖，玉舆虹轮，彩雾蔽空，灵光霭华，神烟密罗，宝云迭霞，风烟澄息，和气弥罗，土化坚刚，湛如金魄。众真侍座，元始天尊，玄坐空浮，天阙云山，妙光琼台之上。说经一遍，诸天大圣，同时称善， 是时一国男女，初受真道，灵慧虚通。说经二遍，心契妙微，永无湮沉。说经三遍，五方正气，灌育华根。说经四遍，玄光流景，映耀身形。说经五遍，赤书玉纲，缠塞死关。说经六遍，福被普天，庆瑞咸臻。说经七遍，四气调和，万物丰昌。说经八遍，品汇生成，保固无殃。说经九遍，邪精灭根，魔害不行。说经十遍，老复壮盛，少者求延， 是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方无极无量品苍精正气至真大神，无鞅之众，浮空而至。说经二遍，南方无极无量品丹精正气至真大神，无鞅之众，浮空而至。说经三遍，西方无极无量品皛精正气至真大神，无鞅之众，浮空而至。说经四遍，北方无极无量品紫精正气至真大神，无鞅之众，浮空而至。说经五遍，东北无极无量品镇精正气至真大神，无鞅之众，浮空而至。说经六遍，东南无极无量品炎精正气至真大神，无鞅之众。浮空而至。说经七遍，西南无极无量品华精正气至真大神，无鞅之众，浮空而至。说经八遍，西北无极无量品玄精正气至真大神，无鞅之众，浮空而至。说经九遍，上方无极无量品虚精正气至真大神，无鞅之众，浮空而至。说经十遍，下方无极无量品幽精正气至真大神，无鞅之众，浮空而至。十遍周竟，十方无极天真大神，一时同至，一国男女，凝瞻元始与五方天尊，妙极玄微，见大神变，九色光明，遍照十方世界，一切国土。即各相谓，共目携率，赍持妙香，珍宝奇花，天衣旛盖，自十方来。举此种种珍奇妙供，陈於天尊座前，徘徊宛转，化成宝盖。百亿珠玉，百亿结绶，百亿缯彩，百亿纹绣，百亿神奇，百亿光景，遍於诸天所有世界。如是男官女众，咸皆敬礼，仰听元始天尊宣扬灵宝大法，无量度人，五方正气之道，瞻望圣颜，一心归依。尔时五方天尊，五老上帝，侍立元始天尊法座之侧，元始天尊举身正衣。良久复坐，於是紫金神光从面门出，此光晖耀，与诸光明，如相经纬，纵横微妙，万种华炫。一一天人，不由心目，外见天尊安如宝山，内见己身三一九宫，诸境玄府，光气无极，自下彻上，自上彻下，从东达西，从西达东，交射灌激，圣变神化，难可比伦。元始告大众曰：今当度人，说五方正气护生万有之法。得吾正气，皆证妙道。为诸天仙真十方之圣，利益世界，演说大法，使诸天众生，闻道蕴奥。五方天尊环绕宝座，各放大光，晖耀世界，犹如千日，照彻诸天，九万亿土，天人宫殿，帝王台观，与光所照，森然俱见，无有隔碍。 是时，诸天各於光中，显示正气大道，自然凝化相状，近可指瞩。又於光中，各有玉书，五篇真文，炳焕张布，屈曲飞动，镇召禳制，普天安宁。东方正气，晨光九罗，素景徘徊，碧垒郁霞。南方正气，紫云沓烟，朱丹三精，生化亿千。西方正气，明石太素，光芒凝化，非烟非雾。北方正气，玄阙飞精，双皇太微，包罗玉清。中央正气，上玄宝洞，妙变盘结，化成龙凤。五方正气，无量形相，悬在太虚之中，各飞瑞光，灌元始耀明火玉如意之上，迤逦盘匝，五色混成，大如朗日，通含五方，所见 物象。元始登引，五方天尊，天真大神，上圣高尊，妙行真人，十方无极至真大神，无鞅之众，俱入五色混成圆光之内。说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，各受正气，道心开悟，见生化门，知道宗祖，普得济度，全其本年。年极数穷，升入太空，脱离生死，与正气俱存。示身千亿，变化空常，静而为虚，动而为形。普应十方，道同列圣，识心如幻，无作无为。普济万生，永断轮转。有形安泰，爱利俱忘。正气入身，与化冥一。离诸疑网，习染解脱。飞形太虚。为天种民。言无华绮，口无恶声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天至尊五方正气内名，隐韵之音。亦是三宝皇君丈人内讳，百灵之隐名也，非世之常辞。上圣已成真人，通玄究微，能悉其章。诵之十过，召致五方正真之神，化炼结节，灵感胎真。东方正气为英明，文华清净，仪矩高贤，仁恕仙真，之应於物，为宝玉瑰奇，珍禽瑞兽，希世之祥。南方正气为明慧，礼制辩哲，爽越命令，布政辅弼尊神，之应於物，为丹华工丽，艳妍色臜，经画之事。西方正气为义决，刚别坚正，果敢介守，敕法大神尊官，之应於物，为介甲金石，牢革牙角，防铃兵刑之象。北方正气为敏赡，智数机谋，变通玄化，为真母后太一隐灵，之应於物，为修蛇玄黮，委曲怪异，伏藏鬼神之符。中央正气为尊德，秘道宽厚，博容广大，硕学辅化，帝王君主，崇高神圣，之应於物，为冲融柔顺，坎下盈满，远隆甘和之验。遇正气者，上为帝仙，中为宰牧，下为贤德，为长生，为吉祥，为福庆。故诵咏此经，诸天齐唱，万帝设礼，正气来集，渊澄岳静，日月合照，璇玑历天，魔爽丧坏，尸骨还生。至学之士，诵之十过，则五帝侍卫，三界稽首，正气临斗，鬼祆灭形，济度垂死，绝而得生。所以尔者，学士思神致真，坐招正气，生命遇之，则贵极仙真，召制十方，与天为一，五气齐灵，中粹发华，福德自生。轻诵此经，身则被殃。供养尊礼，门户兴隆。世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，五方真气齐到，以之治身，则仙化长生，使丹灵气备。以之生物，则坚大瑞美，焕伟灵异。以之治人，则明誉公端，凛然超举。以之通鬼神，则亿曾万祖，幽魂苦爽，皆即受度；上升朱宫。正气所挺，五方同真，格皆九年，受化更生，得为贵人。而好学至经，功满德就，皆得神仙，飞升金阙，游宴玉京也。上学之士，修诵是经，五方正气入身，愚变为智，俗化为贤，贤则得道，道成而仙。为圣为神，气之正也。为祆为孽，气之邪也。皆即受度，飞升南宫。世人受诵，五方天尊正气之光，昭其真形，则延寿长年，后皆得作尸解之道。魂神暂灭，不经地狱，即得返形，游行太空。此经微妙，普度无穷。一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文，保护受经者身。
　　道言：正月长斋，诵咏是经，五方天尊登玉宝青华之阙，布行五方正气，治化三界，为上世亡魂，断地逮役，度上南宫。七月长斋，诵咏是经，五方天尊登朱陵丹华之阙，布行五方正气，治化三界．身得神仙，诸天书名，黄箓白简，削死上生。十月长斋，诵咏是经，五方天尊登紫云琼图玄真之阙，布行五方正气，治化三界，为国土帝主，安镇国祚，保天长存，世世不绝，常为人君，安镇其方，民称太平。八节之日，诵咏是经，五方正气周回八方，还朝帝一，化生万灵，得为九宫真人。本命之日，诵咏是经，五老上帝下镇五脏，五方天尊口吐正气，入兆命宫绛府泥丸，真道自然，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东向，叩齿三十二通，上闻
　　三十二天，心拜三十二过，闭目，静思身坐青黄白三色云气之中，内外蓊冥，五方真气绕络身形，光明洞耀，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，五方正气，十回度人。诸天隐韵，离合自然。玄漠无垠，妙气生根。杳如紫烟，分为三华。玉清离便，大有缠罗。升过玄门，盘结浮沉。天元正道，化为玄京。阴抱至阳，阳合其真。阴阳会化，玄生其神。神化为气，气化为灵。化无体状，至用圆成。发生之气，高秘黄庭。神池绛渊，色凝婴丹。旋转浮游，上下无方。黄老潜养，道体居常。东青西素，南赤北玄。中有宝皇，正气自然。五方之神，神运绵绵。巡环周流，雷动云奔。五帝授符，五老合魂。天光无象，太朴混沦。英芒晃耀，灵液其滂。物得之生，鬼得之灵，神得之明，人得之仙。天得之清，地得之宁。上分三界，下列九泉。风动虚清，变化行天。希夷正气，皇道开宣。肇自天真，幽微之君，玉冠锦，碧凤飞裙。乘驾九龙，役御千官，布行正气，运植五方。冲气所锺，为仙为灵。时为尊贤，用宏纪纲。以之授形，为物之英。悉感正气，变化神真。至真无形，大象流精。眇眇劫仞，若亡若存。琨琛丽房，琪花妙庭。紫户玄关，森罗浮霐。五晕正气，周回十方。中有太上三素之君，中有上圣清母之神，中有太微玉帝之尊，中有胎元帝一之君，中有道德五方丈人，中有主录主籍主生主化主变玄道尊神。回气储正，无量度人。今日校录，诸天临轩。
　　东方无极飞天正气神王，长生大圣无量度人。
　　南方无极飞天正气神王，长生大圣无量度人。
　　西方无极飞天正气神王，长生大圣无量度人。
　　北方无极飞天正气神王，长生大圣无量度人。
　　东北无极飞天正气神王，长生大圣无量度人。
　　东南无极飞天正气神王，长生大圣无量度人。
　　西南无极飞天正气神王，长生大圣无量度人。
　　西北无极飞天正气神王，长生大圣无量度人。
　　上方无极飞天正气神王，长生大圣无量度人。
　　下方无极飞天正气神王，长生大圣无量度人。
　　十方至真飞天正气神王，长生度世无量大神。并乘化真九光丹轮之舆，炎飙紫霞神虚之辇，彤彩耀光百神之盖，五精天德大力之幢，骖驾朱纠玉龙，建万天十华之节，洞神招真之旛，神兽夔龙，悲鸣踯躅，青凤紫鸾，翔腾飞翥，前咏八素九阳之歌，后吹六钥虚生之曲，神虎镢天，奔跃辟邪，五老启涂，群仙翼辕，亿乘万骑，浮空而来，倾光回驾，正气度生。中皇内弼，元斗右宫，紫垣太极，妙通大神。摄气监真，合会高玄，徘徊升降，周历虚圆。敷告八冥，幽微之关。上极玉罗，太空灵尊。下该九垒，洞渊之源。运道正气，炼化神仙。五方大神，玉司之官。施生布养，法道而行。变凡入圣，易骨超腾。恍惚通感，大混帝门。北都寒池，部卫形魂。气聚神生，命出自然。挺植正气，度品南宫。死魂受炼，仙化成人。生身受度，劫劫长存。随劫轮转，与天齐年。永度三涂，五苦八难，超凌三界，逍遥上清。上清之天，天帝妙和，无色之境梵行。
　　此为五方正气之天，从角宿一度一杪半起，经五星之分，流演同法，正行黄道，不犯傍纲，上禀皇极，专行正气。四方各有二天，配属中央土位。土无正形，各居四方，同会於正，五方施化，为造物之主，得其正气，决为高真。
  </div>
  <div class="pagination">
   <a href="灵宝无量度人上品妙经_page34.html">
    上一页
   </a>
   <span>
    ...
   </span>
   <a href="灵宝无量度人上品妙经_page30.html">
    30
   </a>
   <a href="灵宝无量度人上品妙经_page31.html">
    31
   </a>
   <a href="灵宝无量度人上品妙经_page32.html">
    32
   </a>
   <a href="灵宝无量度人上品妙经_page33.html">
    33
   </a>
   <a href="灵宝无量度人上品妙经_page34.html">
    34
   </a>
   <span class="current-page">
    35
   </span>
   <a href="灵宝无量度人上品妙经_page36.html">
    36
   </a>
   <a href="灵宝无量度人上品妙经_page37.html">
    37
   </a>
   <a href="灵宝无量度人上品妙经_page38.html">
    38
   </a>
   <a href="灵宝无量度人上品妙经_page39.html">
    39
   </a>
   <a href="灵宝无量度人上品妙经_page40.html">
    40
   </a>
   <span>
    ...
   </span>
   <a href="灵宝无量度人上品妙经_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
