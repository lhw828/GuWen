<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 45 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 45 页/共 63 页</h1>
    <div class="content">　　真一玄一，合为天精。飞露堕珠，受胎为人。和气肇元，形模乃全。精延入胜，知而能言。识明真妙，文武经纶。为帝为王，为牧为臣。祖基为先，嗣承厥后。生道不泯，长生妙有。积德垂代，庆系无垠。念道思真，至圣无亲。爰有简箓，福慧生民。民亦何知，谓天无神。杀盗贪嗔，恣兆所行。不知绝绪，祸逮尔身。天官执笔，注其善功。百子千孙，禄食万锺。兆能所愿，醮礼仙公。监生送魂，九老降容。使兆世其家，生气永不终。故知道妙本，太阴飞千龙。
　　第三玉帝圣子歌曰
　　金阙绛霄，飞龙绕岳。碧土紫房，洞清寥廓。帝有八子，圣智神通。长生大君，赤日瞳胧。青华东桑，三天列封。蓬莱仙王，制命万灵。神玺玉策，翠袍羽巾。是皆上灵，圣冑洪勋。况尔下民，贵继其先。杞祖奠宗，庆延其门。明不仰至教，奏章敷玉文。召气得贤正，祈为圣君臣。道常爱生化，连连无断伦。阴阳合太和，刚风举其身。
　　此三界之上，飞空之中，真王歌音，音参洞章。诵之百徧，道气充盈。诵之千徧，群倦监临。万徧道备，感激神灵，生端洁士，为世贤人，进道功业，举形上升。有闻灵音，百神卫形，勑制地祇，出入送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵真王，天机上宰，垂系生民，注定嗣续，不断孳育，流通化源，使生几无尽，自外得者，后裔孙条孙枝拥茂，自内得者，雌雄神遇，下接气泉，感生玉婴，禀受真正，肖颜同体，绍立仙宗，身得神传，分形万亿，幽栖方寸，神徧十方隐秘之音。皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於神霄玉清上宫，运当下传，垂教乃宣。若有至人赍金宝质心，依旧格告盟十天，然后而付焉。
　　道言：夫善信之士，嗣子未立，先冑不继，门阀萎落，或屡生女男，夭殇不成，才及幼孺，便即沦没。凡有此灾，同气皆当奏词投款，祈恳上真，齐心修斋，六时行香，十徧转经，福德立降，嗣息生成，庆延积世，消诸不祥。无量之文，普度无穷。
　　道言：夫末学道浅，或福业未充，祈求嗣续，虽得生已未至成人，多被夭害。同学至人为其行香，诵经十过，以度夭殇如法，魂神径上南宫，随其善功，复得更生。为尔贤德之男，庆延门第，轮转不灭，便得神仙。
　　道言：夫生民不知无后为大，定信此身灭已绿尽，未明大道以生气无终，世世不绝为本。九玄七祖，近世祖考，废泯时祀，犯禁弥甚。或年齿既大，嗣续未立，既常诞育，不遂婚宦，或生辄愚鲁，慧灵不开，偶得成人，不循四业，所习凡下，远游无方，贻亲忧愤，弱稚萦疾，治疗无痊。皆是父母先世殃注讼呼所延，悉当行香诵经，祈求天司，以招福庆。夫斋戒诵经，功德甚重。上为人君，祈嗣蕃清。下为兆庶，延续家门。生死受赖，其福难胜。故曰无量，普度天人。
　　道言：凡有是经，能为帝主兆民，行是功德。祈求之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真主亦保举尔身，得道者乃当洞明至言也。
　　诸天中大梵隐语无量音　道君撰
　　元始灵书中篇
　　东方八天
　　绿应昭符，黎学道苏。熙南允封，契天合鱼。英晃爽夕，麓素凝濡。神赣诚布，聿诏大魁。鉴迹匪回，蕲永寿言。帝泽宝有，霄飞意冥。道大真龙，禳庆沛度。安祉变猷，案胜广定。
　　南方八天
　　绮仑斗包，子还戌高。天籍司枚，福溱效严。奚卢忻恚，阅空辞彬。洞咸幽计，瑰罔筵颐。酎阵崄缚，鬼首樵肥。邹灵哿颜，辨炳牛尼。岳驱机相，玄省教微。曜强注生，监玄仰渊。
　　西方八天
　　纪景灵定，坤足邀明。遥魔彦坚，武箕娄魔。洞洪寥滨，元图隐哥。泽奕肆宗，丘骑旼还。县禀列瞑，亿健由滩。支务海洛，宜勤棣般。杳浦翘梭，欹淇徧峦。士浸蔚角，秋火戈山。
　　北方八天
　　酆程窅都，支溪遄芜。历真离周，氏室传俞。勿落盘濯，神凤着骞。槎皇卷锄，谨命瓛序。依攸悯迁，觉稠仿傞。云兖披灊，孟阿邢何。龟华异边，秘邈道琪。神曹把筵，仙碧露芝。
　　道言：此诸天中大梵隐语，无量之音，旧文字皆广长一丈。司命大禁，南宫上宰，监生大神，以鸾羽紫瞳之绂，书於绛台琼房金墉之上，以为正音。大定生息，道气袭隆，秘讳之要。侍文玉童玉女，各六千人，侠以宝华，覆以龙巾。有知其音，能斋而诵之者，诸天皆遣飞天神王，下观其身，书其功勤，上奏诸天，嗣续贵寿，庆延门阀，大勋仙曹，保举上真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神惠泽，三界普闻，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙天无氛秽，地无祆尘，冥慧洞清，大量玄玄也。
　　灵宝无量度人上品妙经卷之四十二竟
　　卷之四十三
　　保胎护命品
　　道言：昔於始青天中，碧落空歌大浮黎土，受元始度人保胎护命妙品。元始天尊当说是经，周回十过，以召十方，始当诣座。天真大神，上圣高尊，妙行真人，保胎护命三元六甲大神，无鞅数众，步景而来。飞云流軿，泛霄紫舆，翠辇金车，彩盖深覆，洞清凝光，三色焕丽，映彻空玄。十日十夜。诸天宝苑，郁京墉台，庭阙浮积，魏构万垒，灵纲神芒，停玑驻耀，海云呈瑞，山岳徊烟，远逮浩杳，近连陬壁，云辉鼓华，仙泽飘曳，触衣闻香，皆获上道，一国地土山川林木，碧蒙绵密，兰风静注，委霞绕落，道声夷由，无量天仙，称叹稀有。众真侍座，元始天尊玄坐空浮一千二百天宫万龙蚪揭明蕊繁珠大宝玉座之上。说经一徧，诸天圣母同时称善，是时，，一国仙妃神女，忆悟往因，见道本元。信知天地未生，元气肇始，神精吸粹，阴阳定胎，九十亿劫，三气混沦，九十大劫，三华始分。五老保胎，三元育魂。七窍洞张，大块乃坼，二仪出胎，始建寰海。说经二徧，胎卵湿生，毛鳞介蠃，无不备成。说经三徧，喙鸣口语，呼应调顺，真协天律。说经四徧，肤革坚完，金真散灵，刚风宛转。说经五徧，道出英妙，才韵秀爽。说经六徧，至巧功成，曲遂天德。说经七徧，育婴端就，善慧滋身。说经八徧，妇人怀娠，鸟兽含胎，已生未生，皆得生成。说经九徧，胎脏发泄，内宝露形。说经十徧，道用神化，自然成人，是时，一国是男是女，莫不倾心，保胎护命，咸得长生。
　　道言：是时，元始天尊说经一徧，东方无极甲宫天冥保胎万和护命大神，无鞅之众，浮空而至。说经二徧，南方无极丙宫天真保胎玄明护命大神，无鞅之众，浮空而至。说经三徧，西方无极庚宫天历保胎肃灵护命大神，无鞅之众，浮空而至。说经四徧，北方无极壬宫天胚保胎顺生护命大神，无鞅之众，浮空而至。说经五徧，东北无极癸宫天孕保胎护正护命大神，无鞅之众，浮空而至。说经六徧，东南无极乙宫天寿保胎乐化护命大神，无鞅之众，浮空而至。说经七徧，西南无极丁宫天申保胎道寂护命大神，无鞅之众，浮空而至。说经八徧，西北无极辛宫天童保胎玄祖护命大神，无鞅之众，浮空而至。说经九徧，上方元极戊宫天明保胎法义护命大神，无鞅之众，浮空而至。说经十徧，下方无极己宫天阳保胎道康护命大神，无鞅之众，浮空而至。
　　十徧周竟，十方无极保胎护命大神，一时同至，一国男女，倾心归仰。来者有如扬埃积尘，繁星散雾，无鞅之众，徧满一国，九地俱震，非可禁止。於是元始举身放光，洞照十方上下，良久摄光，从宝光云叶中出，上现元始天尊大慈玉相，金容赫炳，於其眉间出宝珠相。此珠微妙，光出一寻，内见虚皇玉阙，天灵宝台，无鞅天人，行住栖止，乘跨鸾鹤，笑言顾瞩，一时同现，水火交发，山川宫殿，圆寸而足。元始既在，太玄真一广大静定，即此化身分形，无量登引，天真大神，上圣高尊，妙行真人，十方无极保胎护命至真大神，无鞅数众，俱入元始珠光之中。天人仰看，惟见拂拂从珠影中入，既入珠影，不知所在。国人廓散，地还虚旷，无复骈沓。元始即於神珠妙光之内，说经都竟，众真监度，以授於我。当此之时，喜庆难言。法事粗悉，诸天复位，倏欻之间，寂无遗响。是时，天人遇值经法，普得济度，保胎护命，无有殒伤，倾土归仰，咸行善心。不妄不惑，不欺不欲，不爽不违，不思不怍，不制不回。言与天通，口无二声，齐同慈爱，异骨成亲。国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天保胎护命神王内名，隐韵之音。亦是保胎三元六甲内讳，百灵之隐名也，非世之常辞。上圣已成真人，通玄究微，能悉其章，诵之十过，诸天遥唱，万帝设礼，天地万类，含胞孕胎，无不生成。秘解道先，深得元奥，大至天地，纤及昆蛸，未有不深极胎真，受道真气，布精凝血，然后化成。一切圣贤，诸天帝王高仙，未有不从胎根育养而出。故保胎护命，诵经召神，易转阴阳，降福生人。至学之士，诵之十过，则圣母降房，司马侍轩，司命定籍，五帝延生，万汇受形，保胎护命，寿德齐明。所以尔者，学士内咒隐名，外诵真经，召制十方，与道同荣，伏御地祇，束缚魔灵，不但却死，亦可仙身。谓其呼召三元六甲十方胎神，使护己命身中胎元，十真百节，赤君听命，使子神仙。不惟女子胎盈之厄，可以诵持，而学道炼真，不妨咏味。轻诵此章，身则受殃。供养尊礼，门户兴隆。世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天三元六甲九宫保胎护命福善大神，降应齐到，断绝六天恶鬼，上世亡魂。於一切众生胎元命宫，作诸诬害，使真气消落，神华倾丧，孕化不登，子嗣难成，故气流接，注连累代，速付北都，斩戮鬼形。考按录籍，善恶速分。受道顺生，得为贵人。而好学至经，功满德就，自识胎真，皆得神仙，飞升金阙，游宴玉京也。上学之士，修诵是经，皆即受度，真神自飞，出入胎宫。女人受诵，则得保胎护命，天人为子，宝精变婴，诞育之日，胎神护命，无有损伤。男子夙成，福与道隆，庆偕时兴，延寿长年，后皆得作尸解之道。魂神暂灭，不经生灭，即得返形，游行太空。此经微妙，普度无穷。一切天人，莫不受庆。无量之福，生世蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。保胎护命玉童玉女，各三十二人，营卫神文，保护受经者身。
　　道言：正月长斋，诵咏是经，速召上元六甲直符，保胎护命，断上世亡魂，追呼子孙，讼在天官，使胎不成，绝孕无子，鬼注孤。七月长斋，诵咏是经，速召中元六甲直符，保胎护命，断咒诅蛊厌，妬害男女，讼在地官，使胎不成，绝孕无子，鬼历着名。十月长斋，诵咏是经，速召下元六甲直符，保胎护命，断冢讼湿注，祖世牵连，鬼食胎精，讼在水官，使胎不成，绝孕无子，黑札定刑。八节之日，诵咏是经，护诸众生，一切命元，使命无倾，八方胎神，各领官属，入朝九宫，太一真君，延生保胎，护命生根。凡诵是经，普及生民，不独女身，而植道因，天帝下观，得为九宫真人。本命之日，诵咏是经，速召胎神，听受真经，明堂三君，保护胎精，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　道言：行道之日，皆当香汤沐浴，斋戒入室，东南，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。
　　密咒曰：
　　无上玄元，太上道君。召出臣身中三五功曹，左右官使者，侍者玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，保胎护命，十徧度人。生根隐韵，离合自然。太漠未分，大道隐存。倏忽变化，是生精神。神为物灵，混沌斯成。上下相错，二象氤氲。以白入赤，阴阳齐并。以赤入黑，胞胎乃凝。中含太虚，明耀三清。神室峨峨，无始未名。有玉婴儿，出玄入青。上无复祖，惟道为身。紫胞解蒂，莹然真形。混元脱胎，产育神灵。二仪同化，恍惚杳冥。冥中之精，至真之神。无神不光，无神不明，无神不立，无神不成，无神不度，无神不生。是为大梵，胎中之胎。亿劫玉山，七宝崚嶒。九宫十阙，亿千万门。皆自道胎，化运精神。逮於人物，三华妙庭。紫阁朱宫，胎光爽灵。细微幽精，潜伏胎根。神风转靡，周回十方。中有保胎叔火之君，中有变婴和菟之神，中有司男伯华之君，中有太玄监生之神，中有卫房在庭之真，男呼孟非，女呼子宜。玄胞未开，二神同依。胎血之鬼，闻名斩摧。不敢干试，生道永归。天寿之福，护命玄师。龙文虎裳，五斗摄衣。速召三官，太极主非。握铃啸咤，韾欬风雷。挟卫胎宫，素烟霏微。五帝大魔，金火八威。保胎成真，贵务光辉。除难度厄，无念无为。今日校录，诸天临轩。
　　东方无极保胎生道神王，长生大圣，无量度人。
　　南方无极保胎生德神王，长生大圣，无量度人。
　　西方无极保胎扶贵神王，长生大圣，无量度人。
　　北方无极保胎卫真神王，长生大圣，无量度人。
　　东北无极保胎福善神王，长生大圣，无量度人。
　　东南无极护命昭化神王，长生大圣，无量度人。
　　西南无极护命精神神王，长生大圣，无量度人。
　　西北无极护命食厄神王，长生大圣，无量度人。
　　上方无极护命断死神王，长生大圣，无量度人。
　　下方无极护命广慧神王，长生大圣，无量度人。
　　十方至真保胎护命神王，长生度世无量大神。并乘紫霞吉光越苍之兽，神禽丹凤之舆，琼宫瑶辇，左骖七灵，右服九绝，巨鸟戢羽，夔龙负辕，建保胎之节，护命神旛，前啸八停齐唱，后吹九律同鸣，仙舞秦侯，啸歌噰噰，五老启涂，三元列言，亿乘万骑，浮空而来。天贵生道，胎命为先。上帝躬简，大极候烟。总真命神，监房度生。九天圣
　　母，浮驾绿軿。天后王妃，玄虎拥筵。保胎护命，齐到帝前。随所应度，严校诸天。普告三界，无极神乡，延生之府，太一三垣。十二胎神，布气锡年。使召天真，绛膜紫渊。交气黄庭，扫荡河源。若有故气，祖考逮传，闭塞生道，破胎败伤，不继种嗣，克害殃延，疾除宿注，落灭祸根，不得拘留，逼合鬼群。元始符命，时刻升迁。断绝恶试，五道不祥。保胎育婴，部卫形魂。制魔保举，护命朱宫。灵降出贵，仙化成人。生身受度，劫劫长存。随劫轮转，与天齐年。太度生灾，胎中八难，超度三元。道备飞升，逍遥上清。上清之天，北华台元。主世生道，各有种天。天帝玉真，无色之境梵行。
　　东方八天
　　此三十二天，专生保胎护命，及天下胎生种类，莫不隶之。其胎气所行之天，起於辰极之下，自北斗玄冥星支入三台。三台六星，主生养万物，胎护群生。下左回缠房宿十三度，女宿十七度，至宝鉼宫子位而止。凡遇气到本命及本生胎宿，则女人有胎，胎脱生子，故谓之子。宝鉼者，取其受而出之，亦胎之象也。惟天人化生，住无形胎，自天人至於人鬼龙魔，皆不化生，住有形胎也。此天傍连欲一十八天，亦有帝君官属治之，世人诸乞，则降贵气，生男安胎室也。
　　灵梵居罗天，帝恭慈真。
　　秀明华耀天，帝辨元胥。
　　极真洞生天，帝刘行真提。
　　蒲离正化天，帝羌度霞迷。
　　上治宏默天，帝延神关熙。
　　六凝真度天，帝抑真虚夷。
　　英延飞度天，帝汨焰娄呬。
　　觉储应始天，帝正察真微。
　　南方八天
　　焰魔静空天，帝崔临支题。
　　旋枢亦界天，帝理常都。
　　氏正护雏天，帝辩迟楼蓝。
　　越理至玄天，帝荟端思蒙。
　　梵符昭济天，帝约尚良。
　　虚球彦渚天，帝渊忧毗栖。
　　禁非司政天，帝眇图卑罗。
　　玉庭明度天，帝郁童傒人。
　　西方八天
　　风举大刚天，帝匪常仪生。
　　金嵬贤善天，帝火玄行。
　　琼岳修盛天，帝力摧大魔。
　　陶化扬仪天，帝都演奢多。
　　曲鱼斗刺天，帝求婆贪贡。
　　判灵宣平天，帝智辟郎据。
　　皓华成备天，帝倪仙连。
　　高玄智豫天，帝九都赫卢。
　　北方八天
　　太始拘墟天，帝弗欲单齐。
　　广曜黎明天，帝阿留真明。
　　鹤台统全天，帝开躬朗充。
　　应利回冥天，帝惠屈眉龙。
　　善几率陀天，帝偃几西康。
　　玄胎修妙天，帝定梵光。
　　稽元历除天，帝着克颐阳。
　　不骄道循天，帝鬼府洞侯。
　　三十二天，三十二帝，诸天隐讳，诸天隐名。胎神空洞，自然灵章。保胎隐韵，变胎灵音。天中之尊，天中之神，天中太玄，天中之灵。保胎化成，气连玉清。皆自元始，播精移神。无量之奥，深不可详，敷落胎真，普度天人。今日欣庆受度，历关诸天，请灭胎种，传注不祥，食秽恶鬼，黑齿夫人，黄女春姑，白殃日巡，啖胎杀子，西宫鬼神，青蛇天狗，白虎花源，老翁幼妇，诬害胎元，生民嗷嗷，但抱深冤，不知胎害，故气相连。神王监举，无拘生民。东斗布算，西斗定名，北斗结胎，南斗送魂，中斗大魁，土为胎真。青帝护魂，白帝侍魄，赤帝养气，黑帝通血，黄帝中主，万神无越。青天降胎，木真碧罗。赤天降胎，紫盖婆娑。白天降胎，金真九回。黑天降胎，水帝灌池。黄天降胎，福禧登期。五天胎神，万生之宗。飞行三台，涉过氏房。攀女揖虚，游观太空。光霞赫奕，诸天齐功。保胎护命，严摄北酆。八方害气，敢为灾凶。监生大神，校课不容。风驰云奔，击劈前冲。火师迅烟，玄虎检踪。燔裂洞浩，神兵四攻。敢有干试，拒遏上真。金马传驿，玉真卫营。屠割鬼爽，风火无停。千千截首，万万剪形。魔无千犯，鬼无祆精。保生琼胎，天寿和宁。普告无穷，万神咸听。三界五帝，列言上清。
　　玉泉无波，龙泽灵阿。眇眇梵气，道胎骈罗。孕化混沌，摄制大魔。混沌之中，上无复色，下无复渊。风水舍虚，紫胞洞然。神来感格，气本先天。天上天下，无幽无冥，无形无影，无极无穷。溟涬大梵，辽廓无光。生道开明，度人亿千。元始安镇，建植诸天。人气升玄，胎神内连。妙气成文，云章玉篇。三元宝书，凤迹龙文。保胎护命，运历长存。大梵泛维，万胎启张。星光流演，三十二天。轮转无色，周回十方。旋女历房，回度三台。三十五分，总气上元。八景冥合，气入生元。元中太皇，上帝高真。乘景太和，唱咏洞章。司录定生，圣母履纲。断除胎注，生厄除殃。时贵月吉，三元惟良。既诞胜庆，载龄协昌。千和万合，道化成身。身从胎生，胎中有真。帝一至尊，司命保胎。宫室布分，天一左真。保胎神君，天一右真。保胎神君，泥丸大神。保护胎门，玉女出入。抱火握铃，玉帝在头。赤子住心，黄庭老师。守护帝阙，与天为一。百子千孙，斩逐腐败。狼藉血痕，不得忤胎。使婴晏存，上通玉清。呼吸华房，绿室神窗。细微之中，护命安魂。玉宫明堂，金阙昆仑。生气保胎，道德委纯。十月九周，万气齐仙。仙道贵生，无量度人。开通人门，飞天元君。恍惚常经，变化无垠。保护胎命，三景同明。罪福禁戒，宿命因缘。普受开度，降魂生身。身得受生，上闻诸天。诸天之上，各有生门。中有空洞谣歌之章，保胎灵篇，辞参高真。
　　第一天元保胎大神护命真君甲子甲戌监一生之音
　　大道有神，地魄天魂。日月同并，结胎变灵。玉佩左飞，金珰右回。流精九转，光被八垂。赤子妙微，房参尾箕。神女锦，华缨宝衣。入宴胎宫，三元共禧。扶携真童，自然合离。辟却万凶，不蹈倾危。祈男公侯，祷女嫱妃。保固利亨，天真永绥。
　　第二地元保胎大神护命真君甲申甲午监生之章
　　黄旗舞空，紫白当宫。胎全子生，天福蒙蒙。我来自东，泛青云兮。御彼长虹，扪星斗兮。玉马金风，下真庭兮。素女么童，倾光降车兮。翠倨六龙，彼天人兮。揖我上公，保胎神於三元，固灵根於九重。紫皇太一，万天齐功，坐啸千神，斩馘殃穷。掷火亿程，化明饮风，保。定生胎，道德无终。晨霞吐光，照彻玄穹。
　　第三水元保胎大神护命真君甲辰甲寅监生之歌
　　阴胞阳胎，万生同赖。一气共旋，三界斯在。我执玉彝，来奠洪仪。圣妃琼颜，光华夷蕤。紫气在户，胎室宁固。即召九天，华盖翩翻。六丁鼓瑟，三元掬烟。卫此生房，日月齐年。神公诛斩，北帝列言。天兵合围，仙真按轩。烧香稽颡，注记无偏。善功自生，翊侍玄元。
　　此三元之上六甲之宫，保胎护命自然歌音，音参洞章。诵之百徧，静卫胎宫。诵之千徧，百神保迎。万徧道备，胎化仙容，过度三元，护命王公，有闻灵音，六甲扶承，勑制地祇，寝息无惊，拔出地宫，夭堕横伤，五苦八难，生孳繁荣，永离祸奸，魂魄和明，合道长生。是谓无量，普度无穷。有秘上天文，诸天共所崇，泄慢堕地狱，祸及七祖翁。
　　道言：此洞章并是三元上帝，六甲神王隐秘之音，皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於玄都三台上宫，依玄科六万劫一传。若有至人赍金质心，依旧格告盟十天，然后而付焉。
　　道言：下元女人身抱胎脤，或犯五伤，日月刑冲，返害母命，分降之时，为上世亡魂，无道鬼爽，阻碍移殃，不得生就，天魁大杀，作诸妖贼。凡有此灾，此时皆当净心修斋，六时行香，十徧转经，福德立降，消诸不祥。无量之文，普度无穷。
　　道言：夫胎宫气衰，生福不行，多致堕落，羸涸不荣，祖考讼呼，嗣种断绪，母子不良，三孤九病，乳育乘邪，灾咎随妨，奉真至人，为其行香，诵经十徧，保胎护命监生，奏上南宫，为添算纪，全佑生身。随其道功，计其隆杀，富寿神仙。
　　道言：有伤胎之鬼，致讼三官，贼其年命，灭折禄员，使胎婴病注，子养不荣，皆鬼神之所为也。亦有善人横被陵害，使失嗣续世微，门户凋谢。可以急诵此经，祈告胎星，以保命生基。或上世乏德，鬼责人怒，天刑其胎，不得安完。速宜改慎，洗心自悔，以免此灾。害胎之鬼，其名有九。食二月胎鬼名黄球，食三月胎鬼名厉生，食四月胎鬼名兆非，食五月胎鬼名陆蜞，食六月胎鬼名血尸，食七月胎鬼名穷奇，食八月胎鬼名火期，食九月胎鬼名龙眉，食十月胎鬼名赤奚。知其鬼名，焚香诵咏，永保安宁。生死受赖，其福难胜。故曰无量，普度世人。
　　道言：凡有是经，能为下世男女保胎护命。有灾之日，发心修斋烧香，诵经十过，皆诸天记名，万神侍卫。学道之士，修诵是经，则胎神明正，三宫焕腾，长生致真，圣胎内结，不但女子可以奉行也，右别至人，克得为圣君金阙之臣。诸天记人功过，毫分无失。三元胎仙，六甲神王，亦保举尔身，得道者乃当洞明至言也。
　　诸天中大梵隐语无量音　道君撰
　　元始保胎护命灵篇
</div>
    <div class="pagination">
<a href="灵宝无量度人上品妙经_page44.html">上一页</a><span>...</span><a href="灵宝无量度人上品妙经_page40.html">40</a><a href="灵宝无量度人上品妙经_page41.html">41</a><a href="灵宝无量度人上品妙经_page42.html">42</a><a href="灵宝无量度人上品妙经_page43.html">43</a><a href="灵宝无量度人上品妙经_page44.html">44</a><span class="current-page">45</span><a href="灵宝无量度人上品妙经_page46.html">46</a><a href="灵宝无量度人上品妙经_page47.html">47</a><a href="灵宝无量度人上品妙经_page48.html">48</a><a href="灵宝无量度人上品妙经_page49.html">49</a><a href="灵宝无量度人上品妙经_page50.html">50</a><span>...</span><a href="灵宝无量度人上品妙经_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
