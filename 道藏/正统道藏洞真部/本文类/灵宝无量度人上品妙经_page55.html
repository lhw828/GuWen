<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 55 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 55 页/共 63 页</h1>
    <div class="content">　　有闻灵音，魔王敬形，勅制地祇，侍卫送迎。
　　拔出地户，五苦八难，七祖升迁，永离冥官，
　　魂度朱陵，受炼更生。是谓无量，普度无穷。
　　有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵真王隐秘之音，妙寂无形真水，化成天地，出生神龙。兆能体之，神仙无终。皆是大梵之言，非世上常辞。言无韵丽，曲无华宛。故谓玄奥，难可寻详。上天所宝，秘於玄都神霄玉清王府东华之室，依科三万七千年随运下传。若有至人赍金宝质心，依旧格告盟十天，然后而付焉。
　　道言：夫天地运度否终，日月五星亏盈，至圣神人休否，末学之夫疾伤。凡有此灾，同气皆当齐心修斋，六时行香，十遍转经，福德立降，消诸不详。无量之文，普度无穷。
　　道言：夫末学道浅，或仙品未充，运应灭度，身经太阴。临过之时，同学至人为其行香，诵经十过，以度尸形如法。则玄明自生，玄冥自还，肾中玉女，手把阳关，死户闭塞，三官舞轮，返命复形，录名帝轩，魂神径上南宫，随其学功，计日而得更生。轮转不惑，便得神仙。
　　道言：夫天地运终，星宿错度，日月失昏，四时失度，阴阳不调，国境不和，人民灾馑，疫毒流行，兆庶死伤，师友命过，同志殒亡。皆当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民，生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中真王亦保举尔身，得道者乃当洞明至言也。
　　诸天中大梵隐语无量音　道君撰
　　元始玄明洞渊灵书紫篇
　　东方八天
　　迮芹洒定，渊娄池溟。既霸沔洟，留青济真。
　　唐屏卞师，邀除止明。郁落月肌，胡定杳征。
　　命泽玄岳，列渊自升。云荼帝，利宾延承。
　　洞假幽狄，越英仰灵。铸晶漾口，道寂元经。
　　南方八天
　　猛洪滋盈，力羌华营。建浦时会，洙玄伺膺。
　　绿养渐宛，被卢次丁。荡蒙愈谨，玉毫途平。
　　赤宫赤苏，元首气灵。告命酆台，帝师虎臣。
　　秘魔截龙，扑雷收星。研期胡由，并愆思称。
　　西方八天
　　真庚六池，神虎四飞。栗洛衎睹，优正兵施。
　　部亶吉会，耶帑露源。媾嫣和庐，七元九司。
　　考谢已扁，傲琅袁棐。主典罪魂，幽扃圆登。
　　顶角珍上，护真载延。窈断皇极，玺山封城。
　　北方八天
　　蓬内伐北，旗翟遄车。翠仪交蔚，九化方诸。
　　英丹心溉，滂潢玉罗。根纳赤尾，火龙游波。
　　胜室耀荡，兵府纪铜。黑辽追宁，建余百聪。
　　后爓水洞，沈桓箕台。勅催聻尚，变仙神回。
　　道言：此诸天中大梵隐语，无量之音。旧文刻书玄明北山龙阿穴室之门，为万物生根，九天灵章。其道禁讳，隐奥无闻。字皆广长一丈。天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大功真王，保举上真，道备克得，游行三界，升入金门。此音无所不辟，无所不禳。无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅震响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之五十二竟
　　卷之五十三
　　斩灭五行邪怪品
　　道言：昔於玉灵天中，明景谣歌大威神土，受元始度人斩灭五行邪怪无量上品。元始天尊当说是经，周回十过，以召十方，始当诣座。天真大神，上圣高尊，妙行真人，五帝真官，明威大将，斩邪骑吏，阴阳三五，总统官曹，紫微神兵，无鞅数众，乘空而来。金晖映虚，宝舆仙飙，华光羽盖，缠郁晨霞，万景交朗，焕耀八圆，七日七夜。十方仙真，层楼宝阙，洞化相通，天纲停徊，星络正度，神风微扇，妙霭凝香，气象融和，海岳澄清，一国地土山川林木，缅平一等，无复高下，土皆作华玉，莹鲜五明之色。众真侍座，元始天尊玄坐空浮景耀神龙御化天元之座。说经一遍，诸天大圣同时称善， 是时，一国男女，断灭五欲之情。说经二遍，五化隆昌。说经三遍，五纬顺躔。说经四遍，五气常平，万物咸亨。说经五遍，五常不扰，道治日新。说经六遍，五运推协，无有乖愆。说经七遍，五文显布，玄教开明。说经八遍，五神守正，威用宣张，真气充溢，蠲荡不祥。说经九遍，五精固养，保育灵光。说经十遍，五行之内，邪怪俱亡， 是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方无极无量品斩灭青精邪怪至真大神，无鞅之众，浮空而至。说经二遍，南方无极无量品斩灭赤精邪怪至真大神，无鞅之众，浮空而至。说经三遍，西方无极无量品斩灭皓精邪怪至真大神，无鞅之众，浮空而至。说经四遍，北方无极无量品斩灭黑精邪怪至真大神，无鞅之众，浮空而至。说经五遍，东北无极无量品斩灭火行游精邪怪至真大神，无鞅之众，浮空而至。说经六遍，东南无极无量品斩灭金行游精邪怪至真大神，无鞅之众，浮空而至。说经七遍，西南无极无量品斩灭水行游精中央黄精邪怪至真大神，无鞅之众，浮空而至。说经八遍，西北无极无量品斩灭木行游精邪怪至真大神，无鞅之众，浮空而至。说经九遍，上方无极无量品斩灭天元五行邪怪至真大神，无鞅之众，浮空而至。说经十遍，下方无极无量品斩灭地元五行邪怪至真大神，无鞅之众，浮空而至。
　　十遍周竟，十方无极斩灭五行邪怪天真大神，一时同至，一国男女，倾心归仰。来者有如密云细雾，无鞅之众，迮国一半土皆倾陷，非可禁止。於是元始化一圆象，大小无常，炜耀五色，在空玄之中，去地九丈。元始登引，天真大神，上圣高尊，妙行真人，五帝真官，明威大将，斩邪骑吏，阴阳三五总统官曹，十方斩灭五行邪怪至真神王，紫微神兵，三天给事，无鞅数众，俱入圆象之中。天人仰看，惟见拂拂从圆象中入，既入圆象，不知所在。国人廓散，地还平正，无复欹陷。元始即於圆象之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，全其本年，无有中伤，倾土归仰，咸行正心。不欹不陷，不诳不佞，不狠不愎，不戾不乖，不嫉不恶。言行平直，智识刚明，齐同慧悟，异骨和同，国安民康，欣乐冲融。经始出教，一国以道，预有至心，宗奉礼敬，皆得度世。
　　道言：元始天尊说经中所言，并是诸天上帝内名，隐韵之音。亦是真魔内讳，斩灭五行邪怪百灵之隐名也，非世上之常辞。上圣已成真人，通玄究微，能悉其章。诵之十过，诸天赞咏，五灵敬侍，金木水火，元土合并，神粹凝和，毒害不生，混养内化，洞冥至真，邪怪鬼祆，无缘而兴。至学之士，诵之十过，则五帝鉴观，九真举仙，邪试灭迹，怪祸永蠲，道业保固，善行克全。所以尔者，通感五行之神，荡伏邪怪，召制威灵，克成至道，和合真气，保育人命，得跻玄境。降会高真，不死而已，岂复更生。轻诵此章，身则被殃。共养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，十方斩灭五行邪怪之神，剿绝魔精，五行之内，不为殃祸，灾咎永消，用保福祥，而运化常宁，安镇率土，普承玄恩，仁寿富乐，清静自然也。上学之士，修诵是经，消涤邪害，道气清真。世人受诵，则元真受妙，惑念永忘，全其寿年，后皆得受炼度之道。魂神暂灭，不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠。上天所宝，不传下世。至士赍金宝效心，盟天而传，轻泄漏慢，殃及九祖。长役考官，侍经五帝，玉童玉女，各三十六人，营卫神文，保护受经者身。
　　道言：正月长斋，诵咏是经，召上元将军，斩灭五行邪怪，不正之祆，即使天界澄廓，七耀常明。七月长斋，诵咏是经，召中元官将，斩灭五行邪怪，不正之精，保卫兆民，使安其生。十月长斋，诵咏是经，召下元官君将吏，五岳兵马，斩灭五行邪怪，不正之灵，安镇天下，庆佑君亲，历世绵长，后天而存。八节之日，诵咏是经，召天地四方八极兵马，却绝魔灵，顺布五气，长养生成。本命之日，诵咏是经，召天元九宫，星宿真官，威杀之神，检校命箓五行邪怪，祛斩灭踪，五神守正，万气资形，生道灵坚，超迁上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄赤三色云气之中，内外苍冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君，召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂。修行至经，无量度人，愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，上品妙首，斩邪灭怪，十回度人。百魔隐韵，离合自然。五气真文，玄虚上神。大混灵源，天地幽根。统运五气，五行之元。大化总御，历劫绵绵。五行布育，相保生成。非道不显，非道不明，非道不立，非道不真。错沴结霭，邪怪流形。自然神德，祛伐无停。是为妙范，玄上之宗，太极玉关，金关灵都。阴阳元会，三气之枢。浩浩元气，乍合乍殊。青琳玉宫，始晖妙庭。墉台积霄，交和耀晶。大周十境，罗络弥纶。中有调运五行顺化之神，中有宰御玄极生育之君，中有馘祆破害大神，中有仙灵宝箓官君丈人，中有阴阳三五七九明威正一定命尊神。断灭邪怪，无量度人。今日校录，诸天临轩。
　　东方无极飞天斩邪灭怪神王，长生大圣，无量度人。
　　南方无极飞天斩邪灭怪神王，长生大圣，无量度人。
　　西方无极飞天斩邪灭怪神王，长生大圣，无量度人。
　　北方无极飞天斩邪灭怪神王，长生大圣，无量度人。
　　东北无极飞天斩邪灭怪神王，长生大圣，无量度人。
　　东南无极飞天斩邪灭怪神王，长生大圣，无量度人。
　　西南无极飞天斩邪灭怪神王，长生大圣，无量度人。
　　西北无极飞天斩邪灭怪神王，长生大圣，无量度人。
　　上方无极飞天斩邪灭怪神王，长生大圣，无量度人。
　　下方无极飞天斩邪灭怪神王，长生大圣，无量度人。
　　十方至真飞天斩邪灭怪神王，长生度世无量大神，并乘晨霞宝舆，仙飙华光，羽盖骖卫，三元官将，十极仙灵，建斩邪之节，灭怪神旛，前啸洞真之曲，后咏灵虚妙歌，紫鸾玄鹄，吟啸相和，天蓬启途，龙虎翼辕，亿乘万骑，浮空而来，倾光回驾，监真度生。天关内宰，火铃上曹，监察大魔，威禁玄灵，紫清主录，监度大神，执麾仗钺，大布威灵，齐奉帝符，检录五行，察制万类，造化灵司。山河海岳，经纬星躔。八溟九垒，十二宫辰。桔荡祆忒，乖沴之愆。束缚恶精，邪怪之形。不得怠纵，逸肆魔群。元始告命，勑使神兵。斩邪无蠲，开化生津。保安正道，回度劫轮。真机变炼，妙气敷荣。人无疾横，神德合明。永度世厄，与天齐龄。超出三涂，绝离苦难。越升魔界，遨游上玄。上玄之天，天帝郁延，无色之境梵行。
　　东方八方
　　玉仪明度天，帝忽回题苏。
　　寂玄通正天，帝寥遥初。
　　辅觉镇阳天，帝秀丹琡观。
　　始明运修天，帝辩盈子通。
　　灵泽随化天，帝海光洞珠。
　　方洞历皇天，帝去害无尽。
　　京基耀光天，帝波斯普台。
　　紫麟召仙天，帝福长生。
　　南方八天
　　太妙郁晨天，帝宝策紫微。
　　顶光履真天，帝道极秘呈。
　　存玄庆智天，帝顿希谷仁。
　　传灵灭魔天，帝骈邾荡魔。
　　显生变身天，帝阴穴露堪。
　　赤宝垂安天，帝益鹿杳机。
　　锡熺佑明天，帝冤娄莎庸。
　　洞光敬玄天，帝何童历聪。
　　西方八天
　　神文示宗天，帝玉棋上元。
　　虎裳世标天，帝梵无延康。
　　游真虚用天，帝谒昌华龙。
　　正气符刚天，帝邈育规。
　　测神问封天，帝宣幽述真。
　　奏功证道天，帝运常明。
　　烈地荟冥天，帝号希渊途。
　　诛怪通政天，帝处彦那灵。
　　北方八天
　　禁镇百无利元天，帝琼敷仙。
　　高宸泰微抃宗夫，帝凤华飞纲。
　　洞志幽虚礼刚天，帝文何德扬。
　　九回转德思本天，帝陁邈清。
　　晦俱息康存一天，帝阳文子持。
　　北清总司天，帝判皇极峒。
　　玄微察命天，帝寿蒙资成。
　　鉴神按狱讯灵天，帝望赜夷卿。
　　三十二天，三十二帝。诸天隐讳，诸天隐名。天中空洞，自然灵章。诸天隐韵，五行之音，五行之尊，五行之神，五行大魔，五行之灵。九和十合，变化上清。无量玄奥，深不可详。敷落神真，普度天人。今日欣庆受度，历关诸天。请灭怪恶，斩绝邪源，调运五行，功参大元。真王镇御，道气开宣。东极化木，西极生金，北极凝液，南极激炎，中极上宫，合会四玄。青帝卫生，白帝敛德，赤帝荡祆，黑帝收毒，黄帝中王，万祸俱息。木行大魔，飞光宝龙。火行大魔，耀天紫童。金行大魔，返神会容。水行大魔，驾气乘风。土行大魔，劫霞洞穹。五行大魔，万神之宗。部率神官，出入幽冥。横戈拥甲，万骑云奔。统摄威伐，与道同伦。玉天开化，察录神奸。灵明通泰，蠲却无前。玉枢流掷，烈锐八延。三将驰驱，四帅扬旛。攫天触爓，击雷散烟。敢有干试，据遏上真。金钺前戮，巨天后刑。扫除邪怪，风火无停。千千截首，万万剪形。魔无干犯，鬼无祆精，三官北酆，明检鬼营。不得容隐，金马驿呈。普告无穷，万神咸听，三界五帝，列言上清。
　　玄元妙纪，五气开皇。眇眇大混，混化微茫。上施神华，下布灵光。缠绵元梵，罗络乾坤。刚柔相感，序列五行。五行相运，造育生成。推荡无滞，和合归真。妙道弥轮，运度自然。五真流演，升降回旋。施养生化，媾气如泉。五用顺常，万类滋繁。胜气傍凌，兼位而迁。淫则为疠，邪怪起源。出为崇祆，民物衔冤。上帝勑斩，敷落五篇。赤书玉字，八威龙文。保制劫运，使天长存。梵气弥罗，万范开张。元纲流演，三十二天。轮转无色，周回十方，旋斗历箕，回度五行。三十五分，总气上元。八景冥合，气入玄玄。玄中太皇，上帝高真。泛景太霞，啸咏洞章。金真朗郁，流响云营。玉音摄气，灵风聚烟。紫虚郁秀，辅翼万仙。五气混合，自然成真。真中有神，太极元君。三天真老，大混尊神。太一司化，三五神官，执符把箓，保度灵真。上游上清，出入华房，八冥之内，细微之中。下镇五岳，上安九天。中理五气，混合百神。十转回灵，万气齐仙，五行邪怪，斩灭无干。高明紫微，流转诸天。掌世罪福，与道同玄。仙道贵生，无量度人。炎炎五星，飞天如轮。下维九宫，上开八门。罪福禁戒，宿命因缘，普受开度，五行生身。身得受生，上闻诸天。诸天之上，各有生门。中有五行，空洞之章，真王灵篇，辞参高真。
　　第一化生五行飞空之音
　　大梵未开，无形无名，二仪分兮，位列五行。东青西素，南丹北玄。元一中黄，五气相循。各有主性，与道变迁。此为道根，色质相连。宝台玉宫，碧山金门。上真仙圣，无量帝君。冥冥之中，运合真神。锦旛黄绶，紫盖朱轮。皆真五色，随化成形。息意冥一，分化亿千。超度三界，飞空结仙。此道世莫知，真王当普宣。神霄数万里，金阙相辉鲜。飞神恍惚间，万圣驰云軿。世途念流转，使我常哀怜。何如向玄道，妙本晤所归。邪怪尽沦息，长居玉帝前。
　　第二斩灭五行邪怪之章
　　天元太乙，帝司主兵。护卫世上，保合生精。华衣绣裙，玉冠青巾。青龙左列，白虎右宾。佩服龙剑，五福之章。统部神官，三五将军。检校阴阳，运合元机。五行邪怪，莫不倾摧。有邪必斩，有怪必摧。敷佑福祥，启悟希夷。邪怪已消灭，五帝降灵威。护世过万年，帝德日熙熙。黄龙下中天，帝寿天所期。神霄空洞章，奏香绿烟飞。
　　第三和合五行归身契道歌曰
</div>
    <div class="pagination">
<a href="灵宝无量度人上品妙经_page54.html">上一页</a><span>...</span><a href="灵宝无量度人上品妙经_page50.html">50</a><a href="灵宝无量度人上品妙经_page51.html">51</a><a href="灵宝无量度人上品妙经_page52.html">52</a><a href="灵宝无量度人上品妙经_page53.html">53</a><a href="灵宝无量度人上品妙经_page54.html">54</a><span class="current-page">55</span><a href="灵宝无量度人上品妙经_page56.html">56</a><a href="灵宝无量度人上品妙经_page57.html">57</a><a href="灵宝无量度人上品妙经_page58.html">58</a><a href="灵宝无量度人上品妙经_page59.html">59</a><a href="灵宝无量度人上品妙经_page60.html">60</a><span>...</span><a href="灵宝无量度人上品妙经_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
