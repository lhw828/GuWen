<!DOCTYPE html>
<html>
 <head>
  <meta charset="utf-8"/>
  <title>
   灵宝无量度人上品妙经 - 第 31 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   灵宝无量度人上品妙经 - 第 31 页/共 63 页
  </h1>
  <div class="content">
   南方八天
　　品慈盈菌，戛和凌京。燕翳洛巅，祝勿幻平。离皇远寅，歌轮夷恒。旦奏屏约，车涂石扃。道辩驿别，熙都索明。庆备河湄，奚梅赵真。记益瞢弼，乌灵交兵。赤旃胡陀，摩求默淳。
　　西方八天
　　教飞琼格，历本日箕。论伫明席，延闽次钧。长仪并敷，阎披江熏。秘露忽漠，余棠已门。察落正梵，依毕嵯纯。勤裒曜比，杓范交并。阐第委媚，斗纽升行。君支阳微，陨作常呈。
　　北方八天
　　关师时昌，联将易萧。碧断幽根，霞激边毫。原趋迟炳，季学明刀。政霜坚涛，杞南惟商。渐胙华敌，晶焰求兴。丁羌把房，族英猷卿。缘冥使裔，焦昂步汀。兑临其雩，爵述撩灵。
　　道言：此诸天中大梵隐语，无量之音，旧文书高上神霄玉清王府紫光丹灵之合金门左扉之上，以盟诸真。亦传东极宫中已成真人者，使知妙道。字皆广长一丈。天真皇人上真道君昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大勋真王，保举上升，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致大魔下观。上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之二十七竟
　　卷之二十八
　　三辰光辉保命延生品
　　道言：昔於始青天中碧落空歌大浮黎土，受元始度人无量上品。元始天尊当说是经，周回十过，应现诸天。说此度人，六周十遍，无量神灵，尽来集会，听法大众，咸皆济度。其经藏於高上神霄玉府，宣说玉音，演畅大法。元始天尊自上皇开基，散布真气，造立道境。复於太皇之末，中皇之始，下於东方，建通灵禁上太霞洞元之天，开上皇梵飞世界，运仙化飞升之风，舒飞仙洞罗之气。南方洞阳太光之天，开阳明洞耀世界，运赫炎朱火之风，舒三天火炼丹池之气。西方九仙梵行之天，开渺行阴云世界，运高皇大霏之风，舒少阴开明运仙之气。北方阴生广灵之天，开玄滋驾光回飞世界，运上极罗天之风，舒真洞飞光之气。至於东北始青木皇之天，开碧落空歌世界，运融和九气之风，舒始阳震生之气。垂珠摄烟，建法略竟，元始法身示现三百六十变化，大放九色神光，洞照空有。元始一气，敷落万真，青阳宫中，宝胤圣胎。三气周流，木母生火，出於东乡玉云万华温明世界，紫金巍阙，状如婴童，黄朱锦衣，巾金带琼，坐镇三垣，为万象之主，膺我玉宸元皇之号，现圆象於太空，日月列宿，俨侍左右。赤景至阳为日，黄华纯阴为月，八素流精为星辰，九元五章为神灵，镇天刚之枢，居三辰之上，即於太素天中，景霄虚阴长乐化境，受元始度人三辰光辉，保命延生之法，始当诣座。天真大神，上圣高尊，妙行真人，无鞅数众，乘空而来。三素飞云，八景琅舆，华旛翠节，流彩扬光，五色郁勃，洞焕高虚，灵霞散空，三辰交映，华芒四射，妙气结形，自成龙凤，甘露飘珠，神烟卷缕，缠绵缜静，纲纽旋回，圣真心目，照达明彻，山川林木，互入无碍，天盖圆浮，土如碧玉，无有异色。列仙环侍，元始天尊玄坐虚浮火玉交光神虎之座。说经一遍，诸天大圣同时称善， 是时，太极元纲，星罗双耀，宫阙通明。说经二遍，景星腾光，照朗太微。说经三遍，黄气阳精，徊天舞空。说经四遍，五纬列真，同会玉阙。说经五遍，日阙月宫，发现嘉祥。说经六遍，灵气感降，民获延年。说经七遍，得见赤文，齐修上范。说经八遍，执咏洞章，挹景奔辰。说经九遍，功圆果满，下拔幽冥。说经十遍，万品化成，永开生道， 是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方无极无量品明真大神，无鞅之众，浮空而至。说经二遍，南方无极无量品真阳大神，无鞅之众，浮空而至。说经三遍，西方无极无量品太素大神，无鞅之众，浮空而至。说经四遍，北方无极无量品羽明大神，无鞅之众，浮空而到。说经五遍，东北无极无量品碧落大神，无鞅之众，浮空而至。说经六遍，东南无极无量品洞户大神，无鞅之众，浮空而至。说经七遍，西南无极无量品飞符大神，无鞅之众，浮空而至。说经八遍，西北无极无量品辟非大神，无鞅之众，浮空而至。说经九遍，上方无极无量品清都大神，无鞅之众，浮空而至。说经十遍，下方无极无量品远昌大神，无鞅之众，浮空而至。十遍周竟，十方无极天真大神，一时同至。一国男女，倾心归仰。来者各乘七耀明霞，三辰宝辇，无边翾积，非可禁止。各见日帝月皇，列星宫殿，各处世界，一一宫中，皆有帝尊群臣，吏民佐史，国土境域，不可臆度，遍计天仙高真，羽盖丹舆，斑龙狮子，骖驾往来，采炼奔挹，明诸上道。於是元始化现妙光，大若圆象，乃登引。天真大神，上圣高尊，妙行真人，十方无极至真大神，无鞅数众，俱入妙光。论说三辰光辉保命延生大法，示教至妙之先。道非形相，混成有物，金水凝魂，魂养胎宫，光由神发，乃立妙无上帝，妙有大帝，混元大帝。三帝万变，经九七六亿万之数。句陈上宫命天皇大帝，左宫命太阳尊帝，右宫命太阴元君，中宫命紫微北极大帝。总统二象，运行五气，共领三辰，斡以元 斗。三百六十五度四分度之一，周流六十甲子。运九阳之精为日，十阴之精为月，和合日月之精为星辰。日有九色，月有十华。日号九色圆象，月为十华圆光。统大道之神灵，故号太一。天灵之光，太玄无夜之光，太苍洞清之光，绿璃赤景之光，五色濯罗耀明之光，白素黄华神耀之光，丹霞朱火之光，太素玉华之光，绛炎九微之光，光中焕然，自然梵气，结成紫书琼简，真文龙章，凤玺云霞，五篇之篆，八方之气，支势曲折，隐韵垂芒，作八卦之状，普济天人，救脱众苦。日之周径一千里，日行一度。月之周径一千里，昼夜平行一十三度。迟行十二度，速行十四度，日月合则万物生成。星大九百里，小及百里，行各有次。水火之度，不可为准。三辰光辉，文理垂形，灵书八会，妙章玄图，曲素大洞。知光辉之道，参於风云气雨，玄津玉液，则形神洞妙。奔光咽霞，引景步星，则为太上之真人。元始即於妙光之内。说经都竟，众真监度，以授於我，当此之时，喜庆难言。法事粗悉。诸天复位，倏欻之间，寂无遗响。 是时，天人遇值经法。普得济度，全其本年，无有中伤，倾土归仰，咸悟光明。神合於光，气合於明，保命不终，延生无穷。三辰在天，真道冥冲，三辰入心，飞举成真，三辰照地。七宝镇世。织其道则骨成龙文，饮其光则肉化金色。出入有无，永断生减，齐同慈爱，异骨成亲，国安民丰。欣乐太平。经始出教，一国以道。预有至心，宗奉礼敬，皆得度世。
　　道言：元始天尊说经中所言，并是诸天上帝内名，隐讳之音，亦是日月内讳，星宿之隐名也，非世之常辞。三辰光辉，所以能保命延生者。三光之精，天真之神，下接人气，神气混沦。光性为照，於人为识。识在气存，神不离根，是之谓命。命洞斯旨，可保而有。命为生主，主在生延。延生得道，道妙自然。上圣以成真人，通玄究微。能悉其章，诵之十过。诸天遥唱，万帝设礼，河海静默，山岳藏云，日月停景，璇玑不行，群魔束首，鬼精灭爽，回尸起死。白骨成人。至学之士。诵之十过，则真神上奔，三辰接景，乘驾龙车，与帝扶携，游宴华庭，尸蠹荡灭，胎秽净明，伏御地祇，束缚魔灵，返老却死，还年更生。轻诵此章，身则被殃。供养尊礼，门户兴隆，世世昌炽，与善因缘，万灾不干，神明护门。斯经尊妙，独步玉京，度人无量，为万道之宗。巍巍大范，德离可胜。
　　道言：凡诵是经十过，则三辰之精。下覆尔身。心光上腾，景气冥一。始辉之童，采华之女。执空青之绂，以招三灵之神。炼神泥丸。恍惚奔登，燕观太元，诸天齐到。亿曾万祖，幽魂苦爽，皆即受度，上升朱宫，格皆九年。受化更生，得为贵人。而好学至经，功满德就，皆得神仙。飞升金阙，游宴玉京也。上学之士，修诵是经。自然奔辰，皆即受度。飞升南宫。世人受诵，则三辰光辉，降流身中，注炼形魂，五脏金色，面有玉光，延寿长年，后皆得作尸解之道，魂神暂灭。不经地狱，即得返形，游行太空。此经微妙，普度无穷，一切天人，莫不受庆。无量之福，生死蒙惠，上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，玉童玉女，各二十四人，营卫神文。保护受经者身。
　　道言：正月长斋，诵咏是经，日帝下观，天光接身。九霞炼骨，紫气合神，为上世亡魂，断地逮役，度上南宫。七月长斋，诵咏是经，星帝下观。天光接身，宝霞炼质，金色化精，身得神仙，诸天书名，黄箓白简，削死上生。十月长斋，诵咏是经，月帝下观，天光接身。宝霞炼气，三光合身，神奔意感，万变更生，为国王帝主，君臣父子，安镇国祚，保天长存，世世不绝，常为人君，安镇其方，民称太平。八节之日，诵咏是经。双景朝元，闭目内冥，光洞天谷，赤景炼神，五星降真，三辰绕身。八威吐火，元气自生。得为九宫真人。本命之日，诵咏是经，日月焕照，九元络形，朱烟飘溶，使尔玄通，乘龙紫霄，据 斗攀魁，徘徊三阳，游行三玄，辟试除殃，八灵七政，坐卧斗中，辟却万凶，三辰光辉，为我还容，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右，日月照明，五星交荫，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十六人，关启所言。今日吉庆，长斋清堂，修行至经，无量度人。显所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，三辰光辉保命延生妙品，十回度人，三垣隐韵，变化自然，大范腾辉。灵光散凝，真气鸿蒙，混合杳冥，外黄内赤。二象交并，阴阳吸和，天宝成文，玉字五篇。八方威神，造化之祖，二仪之源，大化玄同，溟涬无垠，开明三景，是为天根。日月含胞，九道乃分，元晶玄晶，万天化生，上无复祖，惟道为身。五文开廓，普植神灵，光气结缕，宛转亿寻。龙章虎书，寊玉布金，华芒蔚构，离合真精。劫仞圆罗，玉山萧京，上极太无，混洞三清，渺渺郁微，紫盖黄庭。左日右月，中有赤荧，六气交缠，三光结形。五帝告符，七曜玄经，云纲结带，神池育婴。中有奔景赤黑之神，中有梵气周回之君，中有日童月女星妃之真，中有郁仪结璘垒珠飞青耀紫之英，中有挹辉采华八素之文，中有赤帝黄老。天魂高奔，上灵圆景，方象九色，霞津灌炼。五脏澡，治百关。迅驾龙车，上造帝轩。三辰光辉，保命延生，回骸起死，无量度人。今日校录，诸天临轩。
　　东方无极明真神王，长生大圣无量度人。
　　南方无极真阳神王，长生大圣无量度人。
　　西方无极太素神王，长生大圣无量度人。
　　北方无极羽明神王，长生大圣无量度人。
　　东北无极碧落神王，长生大圣无量度人。
　　东南无极洞户神王，长生大圣无量度人。
　　西南无极飞符神王，长生大圣无量度人。
　　西北无极辟非神王，长生大圣无量度人。
　　上方无极清都神王，长生大圣无量度人。
　　下方无极远昌神王，长生大圣无量度人。
　　十方至真三辰光辉飞天神王，长生度世无量大神，并乘八素之云，紫霞之辈，洞光之舆，飞龙游凤，杳霭万香之车，金碧琼文之盖，神明之节，郁绝之旛，前击鸣璈节奏，后吹曲素生音，玄鹤青鸾，啸歌嗈嗈，九真启涂，十华翼辕，亿乘万骑，浮空而来，倾光回驾，保命延生。天魁内相，玉辅帝灵，太微司命，玄合大神。执箓把籍，齐到帝前。随所应度，严校诸天。高奔赤帝，吸御九元。五辰协气，感接太玄。光辉俯流，保命亿千。朱景绿英，飙象韬骞。炎照虹离，结璘黄华。刻名绛台，炼脑飞霞。坐镇明空，佩服灵篇。普告三界，无极神乡。日宫月府，左纪右纲。九天五 斗，东井河源。降气玄丹，同会昆仑。疾除罪簿，落灭恶根。不得拘留，逼合鬼群。元始符命，时刻升迁。三辰流火，变化寒泉。制魔保举，奔景成仙。阴质受炼，神光绵绵。三宫极真，道化玄精。生身受度，劫劫长存。随劫轮转，与天齐年。永度三途五苦八难，超凌辰极，上登三垣。三垣之天，天帝紫微，无色之境梵行。
　　东方八天
　　三辰光辉应化之天，如三奔之道，上造日月宫，有楼阙仙民世界，皆晶光所生。
　　光洞极瑶天，帝越静灵公。
　　明梵耀白天，帝道谨观元。
　　玄德悦生天，帝伯兹命栖。
　　恭纪彦张天，帝角牢同氏。
　　妙玄九真天，帝兆育勤精。
　　洞关深庄天，帝永幽九英。
　　太飞玄颇天，帝定正常无。
　　冥窈漏度天，帝棘兹庄攸。
　　南方八天
　　九道渊鱼天，帝日观浮都。
　　林元允风天，帝侨平子虚。
　　化净寂夷天，帝还窦阿娄。
　　梵云深玄天，帝悯江幽升。
　　成德宝气天，帝顺护彦丘。
　　静正霄敷天，帝洞真端尧。
　　升降治臻天，帝卿度司兵。
　　清真紫虚天，帝奉贯治王。
　　西方八天
　　混合宝真天，帝太素京。
　　保印又玄天，帝剎陀奚。
　　洪拱祖秀天，帝度仙元尊。
　　列辰九师天，帝皇因太微。
　　虚明光元天，帝敞冥气玄。
　　韩司明禁天，帝华屡真机。
　　流精琼球天，帝博洞备符。
　　神龙变至天，帝玉清监真。
　　北方八天
　　变度化真天，帝求何普林。
　　空梵影藏天，帝觉仙荡如。
　　风元易气天，帝鄙迟忽俞。
　　临山降仙天，帝斗魁玉宸。
　　集庆苍室天，帝睹多沙留。
　　朝燕猛部天，帝泰师宣遐。
　　劫仞吉明天，帝洞演务陂。
　　相夔岛正天，帝郝陂山尊。
　　三十二天，三十二帝，诸天隐讳，诸天隐名。天中空洞，自然灵章，诸天隐韵，天中之音。天中之尊，天中之神，天中大魔，天中之灵。九芒十华，变化上清，无量之奥，深不可详。敷落神真，普度天人。今日欣庆受度，历关诸天，朝引辰光，顾仪眄璘，台元写纲。绛弦采玉，月液裁防，五星转珠，落落明堂。飞神九宫，存咽太阳，光辉炫晃，无拘天门。东斗青房，西 斗玉阙，北斗紫户，南斗玄丹，中斗黄庭，合会飞仙，口吐青气，锡祚万年。青帝拘魂，白帝制魄，赤帝火垢，黑帝荡，黄帝召魔，万祆伏灭。青华神王，木景含元。赤华神王，执宪句天。白华神王，徊风绛烟。黑华神王，飞童饮玄。黄华神王，光耀三垣。五华奔龙，万神之宗。飞行鼓从，总领天兵。麾幢鼓节，游观太空。流精赫弈，与道俱隆。上天度人，金虎玉龙。浩风摄气，辰极炼容。英秀凤罗，保命无终。五老持符，太一鸣钟。速召万神，降光阙宫。洗涤阴愆，书纪玄功。扫除不祥，斩灭奸凶。猛马吐火，金钺前冲。风雷巨霹，电激四飞。疾行帝命，引挹光辉。劫往方婴，生无凋摧。三奔咽华，碧落同归。单青羽裙，封山校精。三官北酆，明检鬼营。不得容隐，金马驿呈。普告无穷，万神咸听。三界五帝，列言上清。混洞九光，玉轮十芒。流珠曲直，落落四张。化行祖气，道之至精。精斯泮霞，宝斡旋回。符图龙书，势合交开。凤气蟠丹，仙云偃芝。岳跖卷玉，赤曜吐奇。太上灵篇，保命正文。三辰光辉，凝化自然。上极圆盖，帝变亿千。周流化气，肇生三垣。幽冥虚旷，无极无穷。溟涬大梵，辽廓冲融。神景炯烁，梵气渊旋。妙液滋感，恍惚变仙。升降黄赤，游宴上清。元纲流演，五十二天。轮转星罗，周回十方。旋角度娄，开生五常。三十五分，总气上玄。八景冥合，气入玄玄。玄曜发光，光神自生。神曰赤皇，五帝夫人。洞辟九门，白华隐存。执把洞章，召降天元。紫虚郁秀，辅翼万仙。千和万合，自然成真。真中有神，天皇帝君。太微北极，天市玄宫。日皇月耀，总主星辰。金霞朱芒，保命延生。上极上清，出入黄房。八冥之内，细微之中。下镇人身，泥丸绛宫。四目密招，炎光宝龙。中理五气，混合百神。甲为阳日之始，壬为阳日之终，庚为阴月之始，申为阴月之终。角为星舍之始，璧为星舍之终。黄赤黑白，三辰之迹，独立周行，亥没子生，十转回灵。万气齐仙。仙道贵生，光辉度人。经历八门，飞天法轮，奔引感接，赤镜左旋，普受开度，死魂生身。身得受生，上闻诸天。诸天之上，各有生门。中有三辰空洞之章，上帝灵篇，辞参高真。
　　第一赤景奔日之音
　　旸谷金城。升彼扶桑。亘光万里，洞照十方。珠景外圆。中藏蕊渊。五帝绛阙，琼池碧莲。青紫白黄，丹气绵绵。下流尔身，锡以长年。骞林八罗，云膺玉芝。散布百神，精合二仪。阳燧九龙驾，天马奔高风。光老降华芒，飞升日帝宫。锡尔洞元章，上清为真公。
　　第二黄华奔月之章
　　月精绿罗，结璘化光。中有大神，号曰素皇。浩荡流軿，杳不可量。珠宫玉府，宝阁琳房。摄御神气，总统元纲。羽仪腾飞，车驾十龙。潢波昆仑，高峙玄峰。交会祥源。降我皓童。泛霞注碧虚，逍遥步灵风。采精挹华芒，下眄太无中。注尔长生箓，大惠永冲融。
　　第三八素奔辰之歌
　　万象布洪纲，三垣主神灵。严严天中尊，斗极运飞轮。紫微上帝君，元皇之化身。二景辅玄造，五曜施天经。大化积所变，黄气腾阳精。九天降冲妙，太霄罗七真。旸谷沧郁微，群圣度西昆。大慈虚皇帝，化此开生门。黄旛召天魔，列真趣大明。六气相缠结，万汇保生成。皇极既以立，三道当顺行。八素下禹余，天民奔五辰。齐修正元道，飞神登玉京。
　　此三辰之上，飞空之中，天真歌音，音参洞章。诵之百遍，名度南宫。诵之千遍，天真下迎。万遍道备，飞升太空，过度三界，位登仙公。有闻灵音，魔王敬形，勑制地祇，侍承送迎。拔出地户五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝三辰天真隐秘之音，皆是大梵之言，非世上常辞。挹辉引景，降致天光，通玄变仙，故谓玄奥，难可寻详。上天所宝，秘於神霄玉府东藏，依科格三万七千年，应连下传。若有至人赍金宝质心，依旧格告盟十天，然后而付焉。
　　道言：夫三辰光辉，寂无亏蚀。天运周行，岂有否终。月与日同道，则阴侵阳以掩其光。日与月同道，则阳蔽阴而掩其华。气望而掩之，三辰未尝损也，为天地之至精。尔能采其光华，则为上清之真，秉策於玄台。故运度亏盈，人有休否，至於疾伤，存真吸光，按摩疾所，或思握日月，手把星纲，坐致神仙，保命无老。齐心修斋，六时行香，十遍转经，福德立降，消诸不祥。无量之文，普度无穷。
　　道言：夫三辰光辉，保命延生。九色神光，炼骨灌心。阳精合气，仙化通神。或存三景於泥丸，洞焕於六合之府，并照洞房，含芒咽液，上为高真。而末学道浅，或仙品未充，运谢太阳，身经太阴，卧形五 斗，道应灭度，临过之时，同学至人为其行香，诵经十过，以度尸形如法，魂神径上南宫，随其学功，计日而得更生。轮转不惑，便得神仙。
　　道言：三辰为上道之宗，万象赖之以生，仙圣因之而成。仰其威神，可以制伏六天，魔鬼灭形。引其光则遍彻幽关，涤荡胞胎尸血，消散七世解仇。吸其华则体有金色，面流玉光，位登太微，神升景霄。光辉吐秀，则万蕊凝丹，方寸萃宝，飞晶接魂，控辰紫庭，浮驾上清，游宴玉京也。天地运终，星宿错度，日月失昏，四时失度，境土有灾，兵气时见，疫毒流行，兆民死伤，师友命过，皆当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜，故曰无量，普度天人。
　　道言：凡有是经，恭信之者，三辰光辉，下映尔身。外辟不祥，内拘神魂，迁度幽爽，使睹天英，魄炼尸灭，保命延生。上为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王，亦保举尔身，得道者乃当洞明至言也。
　　诸天中三辰光辉大梵隐语无量音　道君撰
　　太上三垣保命延生玉篇
　　东方八天
　　祝卢球图，布远孕诸。影罗龙浦，光神司璘。旼彻昭麓，青珰暨蠙。整震辂微，玄高堪池。道极霜褒，珏井仇联。大宛阿柏，珍天玄仙。须华飞何，楚眇那輹。元碧洞空，瑛瑶昙多。
　　南方八天
　　魄耀昙明，岳泥通灵。玉嵎丑火，迷师鲜仑。南泽云霐，亶稼答无。恶陀珉竺，廓弈婴犊。圈天山机，琚镇浮罗。馘魔权漠，意迅心和。罔坠俟昔，纷统烟远。梵由明缘，法易玻邹。
　　西方八天
　　阎浮玉岩，颖吕总监。无玄镜即，锄暮忱炎。廓霐台北，防斗德衔。华旧由黎，辨部平漂。紫峦俨论，谨邈馥芬。巴静户央，池演将奔。於阒薮藏，帝伯几魂。冶睹骞都，陈漠卑孙。
　　北方八天
　　玄宥猷度，澄璠廉关。郑纥巫萍，兹槎云庭。金太越还，罗泽祺诗。薄好率藉，汶定渊恢。周盟革镠，岵栗题营。转化誉窈，变冥祠丁。资灵摄京，和时莽桃。宝宛辨育，邈颇何枚。
　　道言：此诸天中大梵隐语，无量之音，招三辰之光辉，引九天之真气，清咏佩阅，天真下迎。旧文自然梵气，生於三辰之宫，以制三界大小之殃，水火之变。天真皇人刻题日月中及大宿星。次以禳厄会，断绝否塞，增驻运度。有识其文，勑制鬼神，役使六丁，保命延生，与空传灵。字方广一丈，八角。书形佩服，朱纲玉策纪名。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大勋魔王，保举上真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之三辰降光，九霞摄气，化炼凡骼，祖考同仙，顶生金华，相具琼颜，寿等圆辉，得道自然，飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙。天无氛秽，地无祆尘，冥慧洞清，大量玄玄也。
　　灵宝无量度人上品妙经卷之二十八竟
　　卷之二十九
　　降真延寿品
　　道言：昔於始青天中，碧落空歌大浮黎土，受元始度人降真延寿至极道品。元始天尊当说是经，周回十过，以召十方，始当诣座。天真大神，上圣高尊，妙行真人，降真延寿，福德神王，开化司命，定生道君，护人灵宰，十方真神，无鞅数众，乘空而来。控辰紫清，凌飙碧落，丹霞荐轮，绿景绕辕，天盖结瑞，仙葆奏香，神光绛彩，六气和积，虚梵空无。七日七夜，诸天大圣高真，境界凝现，宫殿谯阙，光毫四飞。法鼓仙音，自然鸣响。韵律清应，万穴千喁容。神风飘摇，日月腾照，合辰双景，洞映九天。星妃攀纲肆容，玉帝建常摄气，万方昭彻，三界澡莹，一国土山川林木，溪涧洞海，混离金色，各有真仙，正容拱立，冕服其下，遥瞻遐盻，若有待期。神阙穹楼，巍碧耸黛，天花雨飞，锦绣敷围，众真侍座，元始天尊玄坐万宝天宫结珠翔龙之上。说经一遍，十方天真庆声降驾，同时称善，为世学真，长延寿命， 是时，一国男女，皆具六通，变化自然。说经二遍，真念通格，天皇俯降。说经三遍，湛海不波，龙宫明现。说经四遍，天陨绀霜，地生紫柰，供养降真。说经五遍，业病性魔，道中法结，皆得玄通，神智开爽。说经六遍，永住道梵，不缘报尽，而有退堕。说经七遍，能运心香，遍诸仙国，迎降十方三境天尊，延寿度人。说经八遍，静观三界，万类众生，皆是天仙高真，应化法身，立功护国，降请真灵，延寿度人。说经九遍，见诸云林奇妙坛靖，悉有上真，降身说法，延寿度人。说经十遍，欣乐赞礼，实未曾有，元始上帝，躬宣法要，为此群生，延寿降真， 是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方降真延寿至真大神，无鞅之众，浮空而至。说经二遍，南方降真延寿至真大神，无鞅之众，浮空而至。说经三遍，西方降真延寿至真大神，无鞅之众，浮空而至。说经四遍，北方降真延寿至真大神，无鞅之众，浮空而至。说经五遍，东北降真延寿至真大神，无鞅之众，浮空而至。说经六遍，东南降真延寿至真大神，无鞅之众，浮空而至。说经七遍，西南降真延寿至真大神，无鞅之众，浮空而至。说经八遍，西北降真延寿至真大神，无鞅之众，浮空而至。说经九遍，上方降真延寿至真大神，无鞅之众，浮空而至。说经十遍，下方降真延寿至真大神，无鞅之众，浮空而至。十遍周竟，十方降真延寿至真大神，一时同至，一国男女倾心归仰。来者各执花旛宝衣，珍果香林妙供，赞咏而来，奉礼元始天尊，愿听降真，延寿度人。上清十方天人，至真大神，一国男女，各自思惟天尊大慈，开我冥暗，显示法要，为下方众生宣说道要，请降上真，增延寿命。我等天人，虽以道业进登天位，而南昌上宫亦系限数，寿年虽永，不过百千万岁，而未能出离三界，保天长存，身入无形，不历生死。我今欣闻天尊，首为太上道君，出度人上法，降感真灵，真灵下济，延人寿命。我等位登诸天，益当乐信是法，依教修行，跻於圣道，永不轮转。如是赞叹议说，一切音声，遍十方界。犹如隐雷风雨飘骤，金石交音，震动天地五岳，八海十二神山，烟凝波涌，狮子踯躅，鸾凤吟啸，龙泽雾池，云涛宛转，碧落荐瑞，翠京发光。於是元始即於座起，命侍真灵妃，太极玉郎，燔郁单无量寿天，兰薇千和之香，鼓动法音，箫吸张，匏箎递举，顾盻十方。告太上道君十方天人，言降真延寿之法，已居圣位，竟亦为之，真中有真。此真主摄万真，为三界化主。我今燔香顶礼，以蕲感降真。既降，接神气合真，真神归体，寿命永延，寿者，天德之和。道寿无数，天寿有穷，人寿无定，地寿有终，若能降真，真与道通，寿则无数，所谓长生久视，寿历无极万岁唉。笑亿龄合欢，作是语己，顶礼十方，心拜道元。忽睹空玄之中，光辉遍溢，碧玉游宫，郁蔼台殿，万圣千真，栖息其间，往来云霞，骖驾龙虎，遥瞩须眉，仰观如画，明逾日轮，熠耀上下，金刚之气，园绕维正，作二十四种殊绝异色，出没显晦，金青焕丽，莹等月珠。元始登引天真大神，上圣高尊，妙行真人，十方无极降真延寿至真大神，俱入游宫之中。上下天人俯仰瞻望，惟见拂拂从宝楼瑶闼中八道而入，既入游宫，不知所在。国人廓散，地云柔软，若蹈绵扩，天雨众花，杂色盈尺，壅轮没履，香风洗空，绛光流动。元始即於神宫之内，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。 是时，天人遇值经法，普得济度，延其寿年，无有中伤。倾土归依，咸识道真，延寿延神，延气延灵，延法延形，延息延化，延福延祥。言无二情，口无伪声，齐同慈爱，异骨成亲。国安民丰，劫劫太平，经始出教，一国以道。预有至心，降真延寿，皆得度世。
　　道言：元始天尊说经中所言，并是诸天降真内名，隐韵之音，亦皆延寿内讳，百灵之隐名也，非世之常辞。上圣已成真人，通玄究微，能悉其章。诵之十过，则玉清降真，神霄命灵。天帝诵之以延劫，真人诵之以延神，上圣诵之以延道，仙人诵之以延历。诸天遥降，十华俯庭，河海澄湛，山岳探凝，日月合景，太仪眇清，群魔束形，鬼精灭爽，回尸起死，白骨成人。至学之士，诵之十过，则五帝驻辇，三官在宾，上真接礼，灵人造扃，魔精窜伏，鬼祆伏形，济病度死，绝而得生。所以尔者，学士故气已消，神渐降真，召制十方，延寿千龄，摄御地司，泉曲令丞，削落玄简，过度之名，延期却死，道备长生。轻诵此章，身则被殃。供养尊礼，门户兴隆，世世昌炽，与善因绿，万灾不干，神明护门。斯经尊妙，独步玉京，度人无量，为降真延寿之宗。巍巍大范，德难可胜。
　　道言：凡诵是经十过，诸天齐到，司命司录，延寿益算，南昌大神，为其降真，扬轩紫云，偃盖下迈，录其姓名，注上生籍，延寿无垠。五鬼大殃，注讼元辰，不得干犯，降真之人。而好学至经，功满德就，皆得神仙，飞升金阙，游宴玉京也。上学之士，修诵是经，能降天真，皆即受度，飞升九宫。世人受诵，则感降神灵，延寿长年，后皆得作尸解之道，神气易形，出幽入冥，返闭天藏，洞入无形。此经微妙，普度无穷，一切天人，莫不受庆。无量之福，延生保惠，上天所宝，不传下世。至士赍金宝效心，盟天而传。轻泄漏慢，殃及九祖，长役鬼官，降真延寿玉童玉女，各二十八人，营卫神文，保护受经者身。
　　道言：正月长斋，诵咏是经，感降东方九炁青皇帝君，断绝连注鬼役呼征，身得延寿，度名青皇宫。七月长斋，诵咏是经，感降西方七炁太素帝君，断绝殃考伤害，沉痾无留，身得神仙，刻书黄箓白简，削死上生。十月长斋，诵咏是经，感降北方五炁玄老帝君，断绝水禁冢墓讼刑，风湿邪源，追考生魂，为国王帝主，君臣父子，延寿长年，保天长存，世世不绝，常为人君，安镇其方，国祚太平。八节之日，诵咏是经，感降八景高圣，太上丈人，断绝鬼厉殟毒，三十六瘵，野道不行，五酉逃形，得延寿命，为九宫真人。本命之日，诵咏是经，感降六甲灵妃，三皇道君，断绝行年太岁大煞，凶害诸神，不得干犯，受道者身，魂神澄正，万气长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
  </div>
  <div class="pagination">
   <a href="灵宝无量度人上品妙经_page30.html">
    上一页
   </a>
   <span>
    ...
   </span>
   <a href="灵宝无量度人上品妙经_page26.html">
    26
   </a>
   <a href="灵宝无量度人上品妙经_page27.html">
    27
   </a>
   <a href="灵宝无量度人上品妙经_page28.html">
    28
   </a>
   <a href="灵宝无量度人上品妙经_page29.html">
    29
   </a>
   <a href="灵宝无量度人上品妙经_page30.html">
    30
   </a>
   <span class="current-page">
    31
   </span>
   <a href="灵宝无量度人上品妙经_page32.html">
    32
   </a>
   <a href="灵宝无量度人上品妙经_page33.html">
    33
   </a>
   <a href="灵宝无量度人上品妙经_page34.html">
    34
   </a>
   <a href="灵宝无量度人上品妙经_page35.html">
    35
   </a>
   <a href="灵宝无量度人上品妙经_page36.html">
    36
   </a>
   <span>
    ...
   </span>
   <a href="灵宝无量度人上品妙经_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
