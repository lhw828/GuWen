<!DOCTYPE html>
<html>
<head>
    <meta charset="UTF-8">
    <title>太上三洞神咒 - 第 13 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上三洞神咒 - 第 13 页/共 19 页</h1>
    <div class="content">　　朱雀凶星，代物诛精。腾天倒地，驱动雷霆。急急如律令。
　　金虎阴日咒
　　玉帝敕命，太乙雷轰。响振三界，万里能烟。怒气爆烈，霹雳冲天。妖邪粉碎，元亨利贞。
　　欻火咒
　　欻火大神，五岳齐倾。吏兵神将，速赴吾身。霹雳神君，速振乾坤。急急如律令。
　　邵阳雷罡咒
　　天皇天皇，雷应八方。响彻高穹，洞及渺茫。天雷地雷，猛彻天仓。雷公催辅，玉女持罡。谢仙一指，飞涌神光。其炁如丝，魑魅消亡。坤舆摄佐，激指天罡。唦吽咭咤，四目老丑，急起急起。急急如律令。
　　化财咒
　　天有钱星，地有钱灵。阴阳造化，陶铸均平。天上地下，异相同形。吾今煅炼，贯伯分明。火龙火马，遇火成精。内含四象，外应五行。旋风使者，烈焰将军。风传火化，元亨利贞。急急如律令。
　　敕雷公咒
　　仰启雷公，呼起黑风。四面铁鼓，东冲北冲。天脉气运，捍起苍龙。随吾下界，立便周通。星辰沉溺，瑞炁浓浓。速传五海，应对北翁。震雷大响，游逵乾坤。飞砂走石，火龙降空。邪精魍魉，尽与绝踪。急急如律令。
　　神霄玉府咒
　　神霄玉府，十方天丁。青玉介冑，龙绦虎巾。擒制万魔，搜捉鬼神。随符所到，道炁潜营。摄魄追魂，寿命无倾。急急如律令。
　　天元咒
　　天元海神，苍伯虎母。流阳降灾，土木金火。风伯雨师，电驰雷火。咒动玉清，龙飞九五。急急如律令。
　　阿香公阿香公，凿开泉眼，推转雷车。轰雷掣电，普施甘雨，以济焦枯。急急如律令。
　　降雨咒
　　玉清有敕，威震龙庭。五雷电雹，袪役天丁。风雨混混，雷曜奔星。天符告下，雨降如倾。急急如律令。
　　行雨咒
　　雷本运水，造化万灵。四溟奉命，八海翻腾。雨令急至，恶者殄灭。善者咸生，济人利物，润泽生灵。急急如律令。
　　安土地咒
　　元始安镇，普告万灵。岳渎真官，土地祇灵。左社右稷，不得妄惊。回向正道，内外肃清。各安方位，备守宅庭。太上有敕，搜捕邪精。护法神王，保卫诵经。归依大道，元亨利贞。
　　天雷咒
　　天雷隐隐，龙虎同行。太华太妙，雷电飞奔。飞砂走石，倒海收云。能晴能雨，收魄收魂。蓬莱之部，风雨上卿。霹雳铁斧，皓翁灵尊。驱邪伐恶，木郎驱云。电母啖吼，雷公前奔。风轮火车，震灵将军。霹雳万里，破伏鬼神。急急如律令。
　　东方蛮雷咒
　　东方玉宝，云雷大神。身披金甲，手执神枪。摄魔逐鬼，扫荡诸凶。神符到处，邪妖灭踪。急急如律令。
　　南方蛮雷咒
　　南方玄真，闪电大神。千变万化，出入如云。身披金甲，手执火轮。神符到处，百妖藏形。急急如律令。
　　西方蛮雷咒
　　西方太妙，追风大神。虚无至极，渺渺玄冥。能驱魑魅，斩绝妖精。神符到处，邪鬼断形。急急如律令。
　　北方蛮雷咒
　　北方玄上，集雨大神。通天入地，遍满乾坤。斩除凶恶，断绝鬼门。神符到处，速捉妖精。急急如律令。
　　东北方蛮雷咒
　　东北度仙，元天大将。出入莫测，道炁合真。疾速驱妖，斩断精魂。神符到处，不得留停。急急如律令。
　　东南方蛮雷咒
　　东南好生，烧火大将。赫赫通天，南极玄冥。摄伏魔鬼，妖精灭形。吾今所使，朗灵奕神。急急如律令。
　　西南方蛮雷咒
　　西南太灵，吞魔大将。九天灵君，光透表裹。动扰天真，擒邪捉鬼。安护生灵，速去速去。急急如律令。
　　西北方蛮雷咒
　　西北无量，驱魂大将。通天变化，豁落吏兵。逐邪斩怪，助国安民。见吾即化，无降一生。急急如律令。
　　追魂咒
　　阴灵来我旛，阳灵返汝残。北斗天蓬敕，玄武开阴关。魂魄乘吾召，急急附吾旛。急急如律令。
　　附旛咒
　　阳神返汝魂，阴灵返汝残。魂魄随吾召，急急附灵旛。元亨利贞，魂魄归形。五脏万神，不受死惊。回尸返神，永保黄宁。急急如律令。
　　还魂咒
　　三部生神，八景已明。吾今召汝，返神还灵。一如律令。
　　天蓬符命，追摄魂仪。阳不拘魂，阴不制魄。三魂速至，七魄急临。从元入有，分明还形。急急如律令。
　　追魂符咒
　　天蓬元帅降真灵，履罡挂甲护身形。三十六将施威武，升天入地馘魔精。破窠捣穴诛妖孽，泰山五岳不留停。十殿罗酆皆历徧，摄上魂魄不得停。三魂摄来归本体，七魄追聚复神庭。咒诅冤家母得拒，玉皇敕命不容情。急急如律令。
　　追魂将咒
　　神威五岳，炁贯乾坤。万丈火焰，电掣雷奔。帝锺震撼，击碎昆仑。持吾八臂，变现身形。四头赤发，神鬼吊惊。破窠捣穴，摄魄皈宁。追魂复体，起死回生。上扶天德，下济苍民。急急如律令。
　　追魂水火索咒
　　谨请水索神，火索将，九天巡察，追魂使者徐守中、翟世宁、赵子玉，天蓬黑煞，洞渊三十万兵，依准北帝律令，敕缚邪精。南斗神，北斗将，受法敕，与吾急降灵。速往患人行坐处，四维远近诸邪门。妖社淫祠精怪洞，土司水府及阴庭。追夺患人魂与魄，回生起死复康宁。帝敕不容情，毫发莫稽停。急急疾。
　　社令咒
　　社令之雷，英雄之炁。藉天之威，托天之庇。吾令召汝，斩无道祟。欻火元帅，为吾押起。天限已至，六合震雨。急急如律令。
　　四箭咒
　　雷霆大神，白虎将军。威猛勒力，摧碎山林。使剑火轮，驱用雷兵。专烧鬼屋，扫灭妖精。朱雀凶星，伐物追精。腾腾倒地，驱使雷霆。官符将军，兴动雷丁。催行雷令，阴报雷霆。急急如律令。
　　黑雷咒
　　天皇号令，飞剑斩起，黑雷翻天。大煞天煞将军，伽叱地煞将军，那耶年煞将军，摩罗月煞将军，天伽日煞将军，摩诃时煞将军，咤咖水煞将军，勒叉火煞将军，摩呵三十六雷煞等，众只今撼动天地，冲破雷城。飞天霹雳，杀伐邪精。大施甘雨，普济群生。违令煞神，随符斩落。急急如律令。
　　雷器霆煞咒
　　唵啼轰雷霹雳，摄流金白虎速起。摄救天之威，雷怒风驰，雷怒大威，击破天地。违令雷神，飞剑斩尸。汝若不到，化为黄石。真王号令，追龙负云。唵吽吽众神稽首，邪魔归正。敢有不伏，化作微尘。
　　东方魔明咒
　　天道合真，日月合明。天清地宁，五岳摧倾。明神辅我，天威辟兵。威震驱风，速降如云。急急如律令。
　　南方烈煞咒
　　天火彻光，地火煞光。神朋一召，普遍万方。光明朗照，追送五方。身佩列宿，上接天罡。急急如律令。
　　中央焜电咒
　　太乙元皇，令摄天罡。中皇统御，玉帝所藏。成汝之妙，立示五方。吾剑一指，云雾高张。急急如律令。
　　西方赫猛咒
　　天雷地雷，声震八方。摧山倒岳，上彻天苍。吾今召汝，齐到帝乡。急急如律令。
　　北方恶轰咒
　　八方洞潭，普及万物。通天应地，灵迹见罡。火仙一吸，齐到天罡。急急如律令。
　　遣奏咒
　　唵吽吽呕唌，婆尼咎渊。驱雷役电，震响三天。疾疾速速，立便随前。混混元元，结成宝篇。凶秽荡尽，真炁周旋。上天混合，五岳山川。立居左右，听吾令宣。吾符一起，冲透云烟。奏文直上，径达道前疾。
　　北帝威神咒
　　我弼元皇，普济万方。仰瞻金阙，上朝玉皇。众真之表，万道之元。无远不烛，无幽不光。洞达三境，照耀八荒。群魔屏斥，万鬼灭亡。吾有宝剑，七星耀芒。上冲斗牛，下伏魔王。青龙在左，白虎右傍。玄武后护，朱雀前当。我为殿帅，总领群章。五府之长，百神之尊。神威广运，圣德恢弘。山川我掌，江河我通。身翼两曜，威伏群龙。头戴华盖，手执金锺。撼山山裂，撼海海通。皇天我主，皇地我通。一挥自我，万化之宗。金童侍卫，玉女常从。手挟泰华，足蹑崆峒。赫赫万象，巍巍九重。传之永久，与天齐同。急急如律令。
　　灭冢讼雷火咒
　　太上玄元，九都紫天。理魂护命，高素真人。我佩道法，受教太玄。长生久视，身飞体仙。冢衰永安，鬼讼息奸。魂魄和悦，恶炁不烟。游魅魍魉，敢干我神。北帝呵制，收炁入渊。得录上皇，谨奏玉宸。顺道者举，逆道者焚。北帝所视，万魔收魂。三十二帝，驱荡邪瘟。神祇屏迹，体升昆仑。食啖精祟，身为帝君。闭塞鬼户，开我生门。召请使者，去如奔云。雷公收煞，绝灭妖氛。存念上皇，众魔消瘟。都司判录，呈启帝君。急急如律令。
　　祝笔咒
　　神笔最灵，二炁合并。天蓬与我，大仙卫形。辟除万病，使我长生。符笔一扫，民得安宁。急急如律令。
　　请将法咒
　　正炁入天，地元精焕。八威分明，一十字料，得少人知。笔行神行，魁罡散灵。辟除万病，保合利亨。
　　下盖咒
　　天为我盖，地为我载。北斗玄星，为我衣裳。吾藏弟子，某人在七元星宫之内，流火之乡。干不能侵，支不能伤。为我者太阳，不为我者灭亡。急急如律令。
　　三光咒
　　二仪交驾，一玄之精。七灵护命，上诣三清。两黄玄降，侍卫符文。黑魂罗剎，三十万兵。巨兽百丈，吐炁摄精。挥剑逐邪，袪落魔灵。神符流转，千妖灭形。北帝有敕，不得久停。急急如律令。
　　起风咒二
　　四时得信，利力和真。火飞一诀，天地俱昏。四天闭黑，其色如云。秀质炼形，明辅天真。急急如律令。
　　立风大将，诸部吏兵。回逆作顺，罗列风云。明天明地，山岳震惊。四维上下，随印指陈。吾印一下，风火万程。雷光烈称，南方火君。飞毒万象，震烈八方。灵符化形，速现神光。冯夷、关伯，立吾坛侧。穿林断踪，飞砂走石。唵吽吽，唵敕敕，唵灵灵。神虎虎神，急急疾。震天烈火，雷摄万邪。今日召汝，速现真形。风出艮角，地户排兵。巽方前路，呼煞猛风。万物成信，坎震之宫。上帝有敕，永镇雷霆。急急如律令。
　　起云咒
　　四海混元，五岳驱奔。石裂拒逆，敢有张鳞。行云布炁，聚质炼真。六丁六甲。急急如律令。
　　驱雷咒
　　天雷地雷，鸣震八方。摧山倒岳，猛彻天仓。雷公催部，玉女持罡。今日召汝，齐赴帝乡。天皇天皇，上应天仓。应物合机，信及八芒。响彻高穹，动入渺茫。坤子摄左，激罡雷公，发万里昌。主雷大将，直雷将军，雷光万道，煞炁纷纷。雷声大动，雷光奔腾。灭邪斩鬼，剪绝妖精。吾令到处，天地肃清。阿香阿香，趯通泉路。推转雷车，大发雷声。广施甘雨，速济焦枯。神出坎户，雷震四方。木郎太乙，速起轰轰。雷火速发，火急击山。威声赫赫，震动乾坤。急急如律令。
　　驱雨咒
　　太清合诀，玉律万章。明神协辅，大道永昌。雪过北海，雨及四方。五雷速降，不得住渊。急急如律令。
　　五雷相生咒
　　都天雷公，飞云震风。青雷赤炁，上游上穹。赤雷黄炁，运雷归中。黄雷白炁，洞按九宫。白雷黑炁，下游元酆。黑雷青炁，运雷归东。
　　五雷化身咒
　　五雷使者化千真，吾今与汝合其形。太上金口传授记，教吾身外更生身。
　　召使者咒
　　五雷使者，摧魔伐非。神光所照，万鬼俱摧。流铃急召，雷火奔飞。吽咭咤哩，四目老丑。击雷冲霆，鼓雷震响。速降坛庭，不得违令。
</div>
    <div class="pagination">
<a href="太上三洞神咒_page12.html">上一页</a><span>...</span><a href="太上三洞神咒_page8.html">8</a><a href="太上三洞神咒_page9.html">9</a><a href="太上三洞神咒_page10.html">10</a><a href="太上三洞神咒_page11.html">11</a><a href="太上三洞神咒_page12.html">12</a><span class="current-page">13</span><a href="太上三洞神咒_page14.html">14</a><a href="太上三洞神咒_page15.html">15</a><a href="太上三洞神咒_page16.html">16</a><a href="太上三洞神咒_page17.html">17</a><a href="太上三洞神咒_page18.html">18</a><span>...</span><a href="太上三洞神咒_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
