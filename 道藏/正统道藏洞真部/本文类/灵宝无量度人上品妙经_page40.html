<!DOCTYPE html>
<html>
<head>
    <meta charset="UTF-8">
    <title>灵宝无量度人上品妙经 - 第 40 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝无量度人上品妙经 - 第 40 页/共 63 页</h1>
    <div class="content">　　着师滋妙天，帝瑶宗重光。
　　章岐善化天，帝乾河预沙。
　　帝图上炎天，帝定观生。
　　铢览台贤天。帝确震曲东。
　　辽方顿微天，帝扉期元垠。
　　善谯镇星天，帝皇玄越南。
　　变岳呼云天，帝娄景瑞长。
　　七星护生神符　　房堂中安
　　南方直符吏八人
　　西方八天
　　巢平演炎天，帝伏屹偃山。
　　常炼栢空天，帝兽路主基。
　　录齐镜张天，帝璖梁核羲。
　　灼华奏素天，帝漠羽擎谛。
　　琏祭鼎元天，帝赫由忌孙。
　　大始顺阳天，帝云延庆标。
　　正远感化天，帝仇兰已蓬。
　　素明耀姿天，帝耿演符欢。
　　七星斩鬼神符置庙社中
　　西方直符吏八人
　　北方八天
　　皇渊静极天，帝元晶持关。
　　顺明宗化天，帝昊禹神。
　　历鲜玄都天，帝边兹倚聪。
　　寥府佑祠天，帝龙辅玉。
　　灵化梵光天，帝仑统郁秀。
　　玄天玉明天，帝混育九真。
　　六成耀灵天，帝宝真魔。
　　斗芒振感天，帝总丘光。
　　七星除病神符　　治一切病
　　北方直符吏八人
　　已上七星除祆四符，吞带贴，烧灰，丹书，香水调，男女通用。
　　三十二天，三十二帝。诸天隐讳，诸天隐名。天中空洞，自然灵章。七星之音，七星之尊。七星之神，七星大魔，七星之灵，九和十合，变化上清。无量之奥，深不可详。八万四千，大小之星，天河九都，子真天狼。玄身兽状，威禁尊神，北极七星，至真之形。尔能知之，祆气无干，鬼户荡灭，元斗飞精，神变气化，无量通灵。青身三髻，黄目乌形，一十八角，十二飞轮。或变女子，绣衣丹裙。或为老人，紫绶玄巾。或变赤蛇，巨蟒龟身。吐火放烟，掷铃兴云。天地未生，七星混冥，吴皇圣母，生成昆仑。七星之精，变为七真，首戴玉积，披青佩金，梵炁成符，上帝玄文。东斗开生，碧落乘烟。西斗皓华，景耀飞天。北斗玄辉，变化真仙，目夺日光，手握天关。南斗赤精，乘龙仗旛，司执典录，统御无边。中斗帝气，宝冠垂莲，身御龙衮，佩带五篇，前引天刚，万神莫干。青天魔王，斌齿元成。赤天魔王，林志方生。白天魔王，文朱育英。黑天魔王，黄道玄明。黄天魔王，合混元精。五帝大魔，万神之宗。飞行鼓从，总领鬼兵。麾幢鼓节，游观太空。自号赫奕，诸天齐功。上天度人，严摄北酆。七星七杀，普扫不祥。玄龟召气，丹蛇敷张，巨灵击锺，神妃奏香。苍舌大帅，绿齿神王，是禀七星，变化威光。黑气翳空，海风激扬，流火炽然，电女回珰。龙旗横天，摧震辉煌，魔鬼刳脑，祆党伏藏。三官北酆，明检鬼营，不得容隐，金马驿呈。普告无穷，万神咸听。三界五帝，列言上清。穹硕玉京，眇浩无垠。元气成云，紫明宝轮。熠耀太空，牢植天根。根连风泽，洞虚生龙，阴阳交进，动化飞腾。太光玄甲，一十二元。身蟠碧霞，背负神洲。日月傍流，宝仞三玄。万化合景，照灼浮明。三十五分，二十八辰。为天形容，斡运图罗。氐房参尾，回旋皓华。角亢昴胃，飞腾绛霞。中有云纲，光环帝宫。□□□□ □□□童，七大神王，变化天蓬。亿万火兵，十八目翁，啸鼓黑气，巨电苍龙。刚风神虎，南丹玉童，斩除群祆，馘灭鬼锋。天上天下，无幽无冥，无形无影，无极无穷。溟涬大梵，辽廓无光。七元威光，照灭不祥。三辰合明，太一奉章。玉帝下观，黄旗召灵。空梵成结，玉符宝文。刻书金简，混九元阳。灵瑞自生，玄台紫堂。梵气弥罗，万范开张。分度流演，三十二天。旋轸历房，回度北玄。七星炯灼，总气上元。八景冥合，气入玄玄。玄中斗星，北极高尊。泛景太微，同会句陈。金真执书，简奏天皇。玉音召气，灵化舒光。清虚郁耀，轮转万方。千和万合，自然成真。真中有神，元斗大君，元罗帝一，黄素飞仙，太一司命，桃康合延，此诸大神，即为七星，分化之神。七神在身，除祆炼真。天有三台，人有三魂。天有七星，人有七魄。三魂主阳，七魄主阴。三台六星，虚精六淳，合会曲生，天尸地尸，及与人尸，共为六神。招真降灵，除灭祆氛，执符把箓，保命生根。上游上清，出入华房，八冥之内，细微之中。下镇人身，大洞泥丸，绛宫玄气，混合百神。十转回灵，万气齐仙。仙道贵生，无量度人。上运七星，飞天法轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门。中有空洞谣歌之章，七星灵篇，辞参高真。
　　第一七星童子飞空之音
　　元斗飞杓，广大真星。日耀电火，诛伏魔兵。司执元化，镇守天门。首建紫微，掷火流金。回布九道，北极之真。斡旋二仪，总统百灵。三十六童，玉冠珠缨。主校图籍，持握生成。威光无量，魔怪潜形。斩邪捕鬼，正道流行。消灭九丑，天清地宁。
　　第二七星玉妃之章
　　碧云层层，锦华明辉。中有帝灵，内号玉妃。推筹布策，行天四时。电光豁落，星纲陆离。御兵九重，为世除祆。致福却祸，正道昭昭。玉符四飞，万恶蠲消。元化荡荡，贯气紫霄。一受真妙，形神不凋。戴九履玄宫，周流四象中。太微回灵耀，神府自幽通。
　　第三七星神王歌日
　　黑甲横天，三官列言。真魔神帅，备兵亿千。天蓬履元一，坤母敞金扉。离英肇帝真，回光冲大微。巍巍神霄尊，驾龙耕琼芝。香气郁元纲，灵照洞神池，旋步云罗上，流爓散天溪。二五混玄景，三元陈玉机。综错理皇运，御气合仙飞。丹灵曜幽阙，青童启霄扉。除祆辅正道，我道日昌辉。
　　此三界之上，飞空之中，星真歌音，音参洞章。诵之百遍，名度南宫。诵之千遍，魔王保迎。万遍道备，飞升太空，过度三界，位登仙公。有闻灵音，七星卫形，敕制地祇，侍卫送迎，拔出地户，五苦八难，七祖升迁，永离鬼官，魂度朱陵，受炼更生。是谓无量，普度无穷。有秘上天文，诸天共所崇。泄慢堕地狱，祸及七祖翁。
　　道言：此二章并是诸天上帝，及至灵魔王七星神王仙真隐秘之音。皆是大梵之言，非世上常辞。言无韵丽，曲无华宛，皆七星除祆上真重讳密妙之诀。是谓玄奥，难可寻详。上天所宝，秘於玄都神霄玉阙东藏，依玄科四万劫一传。若有至人赍金宝质心，依旧格告盟十天，然后而付焉。
　　道言：夫天地运度，日月五星亏盈，至圣神人休否，未学疾伤。凡有此灾，皆六天大魔，五方大力恶鬼，为世祆蠥，因生人之命，天地厄会，作为祸殃。同气皆当齐心修斋，六时行香，十遍转经，福德立降，消诸不祥。无量之文，普度无穷。
　　道言：夫末学道浅，或自营生业，不识道真，致土石之精，草木之怪，山□山魈木客，人都鸟都泉□魍魉，或称古今庙社血食，一切依附，为民祆害。祈告北极大帝，七元尊星，以丹砂书七星真符，烧灰，以香水调服，或佩带自身，安贴堂房之上，七星真君立降，天兵剪除大害，变灾为吉。七星降庭，授尔真要，身得神仙。
　　道言：夫天地运终，星宿错度，日月失错，四时失度，阴阳不调，国境有灾，水火漂焚，疫毒流行，兆民死伤，师友命过，同契殒伤，或是大力魔神，六洞鬼帅，妄兴祆变，亦当修斋，行香诵经。夫斋戒诵经，功德甚重。上消天灾，保镇帝王。下禳毒害，以度兆民。生死受赖，其福难胜。故曰无量，普度天人。
　　道言：凡有是经，能为天地帝主兆民，行是功德。有灾之日，发心修斋烧香，诵经十过，皆诸天记名，万神侍卫，右别至人，克得为圣君金阙之臣。诸天记人功过，毫分无失。天中魔王亦保举尔身，得道者乃当洞明至言也。
　　诸天中大梵隐语无量音　明威真人撰
　　七星除妖玉篇
　　东方八天
　　涣都琼楼，魂綦猷浮。洞镜宛贰，岳鄙颜仇。吕正燕驿，傥札递侯。懃
　　寂恕愿，京仅萧侔。轮豫关璞，晋昼辩周。固遁灵嶷，互琤淙留。卦评杜盘，华逗燕彪。元直和敕，禧鲁真收。
　　南方八天
　　程计邹强，挹需閟牙。纣合师祥，渊仍邈霞。冀类屏场，密图景罗。湫减殊亡，力扁盟柄。朱环柳樯，玄炼可韩。魁漠救堂，幼谛炎堕。良便婴乡，美林斗枢。回混岩康，俦奕绵罗。
　　西方八天
　　神途霄仪，着冥兖丽。碧高庆和，鸡堵日逵。庄池翊浆，戛智完休。邝定符司，馘酆秤微。仙辇光谷，囹穴锋锥。席衍黄琥，缘索凝颐。吴罔太焕，天庚聿拯。采镪伏祆，晶荧裒辽。
　　北方八天
　　童总灵邃，刃截冥爽。衄清茶九，道注生鞅。璨华曜党，颇淙慈精。良纳胃藏，通羽联鸿。刚妇瑶琩，治巫允塞。魂箕井昂，泉独兴利。宝迪泽昉，玉诞赤瑛。梵辏沪几，意透飞驿。
　　□□□□□□□摄。
　　唐夏辖囚，珠络入度。月妃东暄，七杀黑聻。
　　内一十六字七星隐文符书如左
　　道言：此北极紫微七星大梵隐语，诸天大将五斗大魔无量音。旧文始生於北斗玉阙，及三台垣门之上。推正七星轨度，统制鬼神，斩邪除祆，北君之秘文。天真皇人昔书其文，以为正音。有知其音，能斋而诵之者，诸天皆遣飞天神王，下观其身，书其功勤，上奏诸天，万神朝礼，地祇侍门，大勋魔王，保举上真，道备克得，游行三界，升入金门。此音无所不辟，无所不禳，无所不度，无所不成，天真自然之音也。故诵之致飞天下观，上帝遥唱，万神朝礼，三界侍轩，群祆束首，鬼精自亡，琳琅振响，十方肃清，河海静默，山岳吞烟，万灵振伏，招集群仙，天无氛秽，地无祆尘，冥慧洞清，大量玄玄也。
　　灵宝无量度人上品妙经卷之三十七竟
　　卷之三十八
　　神符除难品
　　道言：昔於赤灵丹天耀华明辉八威神阙，受元始度人神符除难秘奥妙品。元始天尊当说是经，周回十过，以召十方，始当诣座。天真大神，上圣高尊，妙行真人，无鞅数众，乘空而来。宸霞映虚，翠毂琼轩，华芝宝盖，明彩缠辉，万光蒨灿，圆景合鲜。五日五夜，诸天妙气，交文焕落，龙光凤徊，郁蔼自然，一时成章，灵风爽彻，星宿停轮，万景廓奕，氛秽消澄，一国地土山川林木，七宝凝华，缅平均等，无复高下，土皆作瑞云浮郁离罗之色。众真侍座，元始天尊玄坐空浮八灵九变神图玉局之上。说经一遍，诸天大圣同时称善，是时，万界廓清，灵风散烟，天发玄瑞，地发祥应，庆会咸臻，普及含生。说经二遍，魔疠灭形，丹刻丽空。说经三遍，灾疾消除。说经四遍，自然灵章，映现八虚。说经五遍，人民达悟，符章之因。说经六遍，敬奉灵文，皆获道真。说经七遍，宝章玉书，开度无穷。说经八遍，三光妙气，灌络形神。说经九遍，苦魂受化，炼度朱陵。说经十遍。国祚安镇，永保升平，是时，一国是男是女，莫不倾心，皆受护度，咸得长生。
　　道言：是时，元始天尊说经一遍，东方无极度符神王，至真大神，无鞅之众，浮空而至。说经二遍，南方无极度符神王，至真大神。无鞅之众，浮空而至。说经三遍，西方无极度符神王，至真大神，无鞅之众，浮空而至。说经四遍，北方无极度符神王，至真大神，无鞅之众，浮空而至。说经五遍，东北无极度符神王，至真大神，无鞅之众，浮空而至。说经六遍，东南无极度符神王，至真大神，无鞅之众，浮空而至。说经七遍，西南无极度符神王，至真大神，无鞅之众，浮空而至。说经八遍，西北无极度符神王，至真大神，无鞅之众，浮空而至。说经九遍，上方无极度符神王，至真大神，无鞅之众，浮空而至。说经十遍，下方无极度符神王，至真大神，无鞅之众，浮空而至。十遍周竟，十方无极主领神符度符神王，天真大神，一时同至，一国男女，倾心归仰。来者有如雨雾交集，无鞅之众，繁积一国，地土皆震，非可禁止。於是元始於其座中，凝顾玄空，运大神力，口吐灵文云篆龙章，流金散耀，八角垂芒，遍於空际，离合变化，现一宝坛，去地九丈，下捧华云。元始登引，天真大神，上圣高尊，妙行真人，十方无极天宫度符神王，至真大神，直符将吏，无鞅数众，俱登所现宝坛之上。天人仰看，惟见冉冉从坛四面而升，既登宝坛，无不容载。国人廓散，地还平正，复得安静。元始即於宝坛之上，说经都竟，众真监度，以授於我，当此之时，喜庆难言。法事粗悉，诸天复位，倏欻之间，寂无遗响。是时，天人遇值经法，皆得济度，全其本年，除难兔伤，倾土归仰，普证善缘。无忧无恼，无疾无殃，无惊无恐，无厄无患，无试无魔，言惟道旨，心惟道真，齐同和乐，异骨成亲，国安民丰，欣乐太平，经始出教，一国以道。预有至心，宗奉礼敬，皆得度世。
　　道言：元始天尊说经中所言，并是五老上帝火炼光精豁落空玄变化之根，三元妙气神秘内名，隐韵之音。亦是三天内讳，百灵之隐名也，非世之常辞。上圣己成真人，通妙达玄，能悉其章，诵之十过，魔王敬仰，邪怪灭精，氛秽荡净，道气合神，二耀流景，五华受明，灾疠消散，却死回生。至学之士，诵之十过，则帝真鉴佑，高宸降轩，密授玄言，宝箓玉文，总治鬼魔，却伏祸奸。所以然者，灵音会於眇清，至理合於元根，妙精感激，召气致真，洞化莫穷，无所不神。轻诵此章，身则被殃。供养尊礼，门户兴隆。世世昌炽，神符除难，万灾不干，神明护门。斯经尊妙，独步玉京，度人无量，为万道之宗。巍巍大范，德难可胜。
　　道言：凡诵是经十过，诸天齐到，三万六千神符妙气，八万四千赤文之精，灌注其身。身受炼养，结化仙真，格皆九年，玉箓定生，削除死名，亿曾滞魄，冤系幽沈，皆受济度，各获逍遥，迁变生形，性识洞悟，敬奉微言，玄功备着，升於九宫，超凌太霞，逸辔紫清也。上学之士，修诵是经，九天真文，皆集其真，结络灵纲，入其身中，缠罗五脏，养育华精，延度寿考，长生飞仙。世人受诵，则招集神吏，符章从官，三光真宰，五气天君，威灵卫护，万祸不干，身锺道气，死不灭真，径上南宫，返化常存。此经微妙，普度无穷，一切天人，莫不受庆，生死蒙惠。上天所宝，不传下世。至士赍金宝效心，盟天而传。轻泄漏慢，殃及九祖，长役鬼官。侍经五帝，直符玉童玉女，各二十四人，营卫神文。保护受经者身。
　　道言：正月长斋，诵咏是经，感致上元东极宫中长生玉真高上帝皇，敷降九气玄生之符，保度一身，九祖沈魂，皆获超脱，与道合并。七月长斋，诵咏是经，感致中元西灵太皓宫中宝华上妙至极高尊，宣通七气金光玉符，断除业累，却伏魔精，罪结散释，永保清贞，金真炼华，琼英内生，玉体坚强，长生万年。十月长斋，诵咏是经，感致下元北真紫皇玄上宫中玉宸大道无上元皇，垂华散灵，惠布五气天玄太符，荡除奸秽，扫灭祆凶，固卫家国，敷佑庶民，帝主寿康，福禄绵绵，德被万方，常保太平。八节之日，诵咏是经，感致八景赤精丹华玉文八威神策灵光妙气，下降身中，灌泽九宫，三田受真，百痾蠲除，万害塞源，群魔惮伏，脱离祸难，青书奏功，紫箓纪仙，玄功伟着升景上清。
　　道言：行道之日，皆当香汤沐浴，斋戒入室，东向，叩齿三十二通，上闻三十二天，心拜三十二过，闭目，静思身坐青黄白三色云气之中，内外蓊冥，有六甲直符，九宫掾史，度符神王，直符将吏，罗列左右，日月照明，洞焕室内，项生圆象，光映十方，如此分明。密咒曰：
　　无上玄元，太上道君。召出臣身中三五功曹，左右官使者，侍香玉童，传言玉女，五帝直符，直日香官，各三十二人，关启所言。今日吉庆，长斋清堂，修行至经，无量度人。愿所启上彻，径御无上三十二天元始上帝至尊几前。
　　毕，引炁三十二过，东向诵经。
　　元始无量度人上品妙经
　　元始洞玄灵宝本章，神符除难妙首玉文，变化无量，十回度人。天真隐韵，离合自然。妙虚八霭，大混之初。灵光结体，朗焕玉都。分化三景，禀粹七元。缠绵至用，总括真神。摽着符章，统御群灵。因符而立，因符而行，因符而度，因符而生。符命所告，莫敢不从。祸离所临，消却无前，是为神宝。元始玉文，赤书内箓。八会垂芒，威章豁落。北帝隐铭，天皇凤玺。玄律女青，摄邪大檄，都匠合明，非尸断灭。山怪摧奸，紫庭秘奥。罗布魁刚，屠割鬼爽。伏魔洞渊，黄箓白简，超炼苦魂，范围太妙。宰制玄虚，存亡受度，普被无穷。中有明光合变之神，中有除灾散祸之君，中有消魔破害大神，中有九光三气丈人，中有掌符定箓三光五帝，威伐尊神，回生起死，无量度人。今日校录，诸天临轩。
　　东方无极飞天神符除难神王，长生大圣，无量度人。
　　南方无极飞天神符除难神王，长生大圣，无量度人。
　　西方无极飞天神符除难神王，长生大圣，无量度人。
　　北方无极飞天神符除难神王，长生大圣，无量度人。
　　东北无极飞天神符除难神王，长生大圣，无量度人。
　　东南无极飞天神符除难神王，长生大圣，无量度人。
　　西南无极飞天神符除难神王，长生大圣，无量度人。
　　西北无极飞天神符除难神王，长生大圣，无量度人。
　　上方无极飞天神符除难神王，长生大圣，无量度人。
　　下方无极飞天神符除难神王，长生大圣，无量度人。
　　十方至真飞天神符除难神王，长生度世无量大神。并乘景霞绿舆，羽明流軿，宸耀飞盖，玉精宝轮，骖驾鳞凤，丹欻灵飙，建九光琼节，五气华旛，前啸
　　箫歌逸响，后吹鸾凤同鸣，狮子白鹤，音韵噰噰，四将启途，玉帝翼辕，亿千万乘，泛皓凌烟，腾辉骛电，御化开玄，明宸帝气，太微玉宫，神纲主宰，天灵上卿，秉符执箓，总会高清。考校天地万类之情，随品救护，三洞敷阵。告下十方五岳神君，南丹北幽，河海冥原，帝命所至，风火驿传。禁察祆凶，削除罪奸，至於长夜，罪系沈魂，并令解释，氛秽咸蠲，恶魔毒害，孰敢当前。生根宁极，寿保长延，神霄纪善，青华宥愆。宝章流演，应会百灵，皆受道德，阳光炼真。永度三涂，五苦八难，超升三界，游观上清。上清之天，天帝耀灵，冥无之境梵行。
　　东方八天
　　清秘元漠天，帝竺罗启英。
　　辽正愬明天，帝元邵齐灵。
　　定凝至悰天，帝府蔚徐名。
　　精务索高天，帝明余梵平。
　　九墟梵度天，帝觉犹光庭。
　　朱期符旨天，帝秘宛须。
　　敕校峰阙天，帝咒威越渊。
　　鬼符昭印天，帝董道仲兵。
　　南方八天
　　岩驱杳魂天，帝尘沙王。
　　宿耶庆句天，帝蒲妙光。
　　图都叟裕天，帝子侯真生。
　　玄利虎延天，帝魔定张。
　　明斗玉符天，帝除海勃陁。
</div>
    <div class="pagination">
<a href="灵宝无量度人上品妙经_page39.html">上一页</a><span>...</span><a href="灵宝无量度人上品妙经_page35.html">35</a><a href="灵宝无量度人上品妙经_page36.html">36</a><a href="灵宝无量度人上品妙经_page37.html">37</a><a href="灵宝无量度人上品妙经_page38.html">38</a><a href="灵宝无量度人上品妙经_page39.html">39</a><span class="current-page">40</span><a href="灵宝无量度人上品妙经_page41.html">41</a><a href="灵宝无量度人上品妙经_page42.html">42</a><a href="灵宝无量度人上品妙经_page43.html">43</a><a href="灵宝无量度人上品妙经_page44.html">44</a><a href="灵宝无量度人上品妙经_page45.html">45</a><span>...</span><a href="灵宝无量度人上品妙经_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
