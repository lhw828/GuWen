<!DOCTYPE html>
<html>
<head>
    <meta charset="UTF-8">
    <title>玉清无极总真文昌大洞仙经 - 第 19 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉清无极总真文昌大洞仙经 - 第 19 页/共 19 页</h1>
    <div class="content">　　上元泥丸宫，修行至此，金丹已成，当脱胎换鼎，神化自然，稽首而朝谒王清● 元始於洞房之中，请受仙职充仙官等。
　　上证圣中尊，
　　证品大洞天一帝尊，圣中最贵极品地位，永无沦坠矣，此三境至尊之前金阙侍臣之位，难同三界有漏之因所可拟。
　　符化玄炁王。
　　艮，止也，止於至善极尽之地。传曰：上天之载，无声无臭。人能修习至此，抖擞迨尽，归之○无极。符者，阴符也，以阳火铢化阴符为玄炁，位证玉清，初以精炁毓神，遂成婴儿，又以婴儿炼成阳符，又以符化为玄炁，此所谓升入无形，与道合真也。释氏云：凡所有相皆是虚妄。又云：不可以具足色身见如来。又云：若以色见我，以音声求我，是人行邪道，不能见如来。如来，我也，若以声色隐障，则不能自见本来真佛，大率此经以知命见性为了当，在人坚守。
　　右件玉章天篆六十字，出於弥罗天，下统第九垒昌德君。
　　《玄契》曰：至此道备，位登圣尊，形化为云符，符散为玄炁，炁聚为真形，炁藏为真炁，观之则为玉符，听之则为玉音，不可思议，功德洪深，视之不可见，听之不可闻，搏之不可得，玄玄至道宗，《大洞仙经》，至此大通。
　　结经
　　玉宸道君言：我师元始天王授我此《大洞仙经》，其旨玄奥。
　　灵宝天尊说，我师元始天王授我此《大洞仙经》，其旨玄奥，灵宝尤言玄奥，人岂易知，若非内外双修，凝静自然，洞观无碍，则何以探赜索隐，钩深致远，此经乃天真隐讳，与人神同。
　　修真妙门： 
　　修道之妙行观门，先自持戒而后习定，戒定既立，则习炁以收神明，息炁凝聚则神明自来，神明来，则慧光发生，以为了当。
　　初定通息，
　　《圆觉经》云：无碍清净慧，皆以禅定生，人若不静定，安能慧光发照。又《法华经》云；在於闲处收摄其心，安住不动如须弥山，又曰：定水澄清，心珠自现。古人云：探珠宜静浪，动水取应难，故曰禅定。儒曰静而后能定，盖心静方定而后能虑。此三氏理归一，胎息法，少饮食，不言语，心中默数，注在鼻观。
　　太和一千，
　　心若一念才动，则不谓之太和，不和反生他证，直要一念不动，方谓之和，仍数其炁，至一千数足为一通，一千通为圆满大和。
　　中观变真，
　　自己於内观中能变化我真升天入地，往来无穷也，观中观者内观也，功行既满，乃能内顾五脏，外集万神，可以变化。
　　离相消尘。
　　与此身别无关涉，他自他，我自我，所谓离种种边也。释氏云：若人以七宝满三千大千世界以用布施，不如持此经，乃至四句偈，而此福德胜前福德，按《金刚经》四句偈有二，前云：若以色身见我云云后云：一切有为法，如梦幻泡影，如露亦如电，应作如是观。《老子》云：大象无形。又曰：大道无形。孔子曰：神无方易无体，寂然不动，感而遂通。精详三教圣人垂世立教，至于穷极，其实一也。此经者此心也，若以此心穷究四句偈，则此身皆属幻妄假合，有为之法，皆是虚设耳，若能於此趁逐，得见本源，须要两头放下，与之刚崖血战一场，一日命根瞥然断了，方是到家的汉，所谓离相消尘。古人云：森罗万象体，不挂一丝头，诚哉是言也。
　　元合五千，
　　收拾太和，圆满五千，其数虽多，从一而起，所谓磨砖作镜，利杵成针，至此方见工夫，圆满具足，不缺丝毫，曰工夫不到不成丹。
　　坐在立亡。
　　坐则有，立则无，复归乎杳冥恍惚之间，无声无臭，无思无为，何有声音笑貌为哉！道经云：坐脱立亡，同如普化和尚摇铃上天。
　　大定全真，
　　若自心炁大定，永不出入，则无饥渴寒暑之所挠，兵甲不能伤，毒虫不能螫，水不能溺，火不能烧，视不见，听不闻，近不见前，随不见后，方谓坐在立亡大定全真也，虽天地鬼神莫能窥测，至今世间多有古德坐禅不欲出定者，如蜀中缙云滴水、江南普庵四祖，皆在世目击道存，此乃大定全真也。
　　妙行通灵。
　　妙行者，上卷十仙十门，中卷十洞十根，下卷十华观门，八卦六位妙果，皆曰大洞妙行。通灵者，妙行纯熟不已，自然通达灵妙。
　　初曰通炁，
　　始学胎息，令息炁出入各知其数目，若数炁闭至一千二百息，亦谓之大胎息也，古葛稚川之大胎息法，即《圆觉经》分别念数。
　　次曰通神。
　　二则我元神舆万神交会，真炁相合，则神变莫测矣，非所以通外神，乃邪鬼变化为妖为魔，必败道德，不可交通，切忌，随他去。
　　终曰通灵，
　　程子伊川释《中庸》前知曰：如蜀山人董五经之徒，亦能前知。此特小事尔，至极处，则一点灵明湛若水鉴，天地造化，吉凶悔吝，无不见其中，善与不善必先知之，皆《中庸》至
　　诚之道，佛书所谓解脱知见，儒书云：物格知至是也。美在其中，而畅於四肢，发於事业，皆是自己神炁通灵，非自外至者。
　　十通成真。
　　予前梦牛触，盖亦自己本命元辰也，沩山云：安在沩山二十年，只看得一个水牯牛，若落路入草去便牵出，若犯人苗稼便鞭挞，如今看得露炯炯地，赶亦不去。予亦守栏三十余年，方始见牛，其劳不易，自初定通息至十通成真，岂容少间，一处通，逐处皆通，神鬼有五通，佛具六通，天仙具十通。
　　道备登宸，超脱飞升。
　　功满道备，证登紫宸，脱去凡骨，真神飞升。古人虽云拔宅飞升，骨肉同飞，然此凡浊胎质，非可入见帝前，须是藏之名山，或投海外，惟此一真，飞神御炁，方得过度三界，上朝玉京。释云：不可具足色身见如来者，亦此义尔，如玄帝藏金骨於武当山之类。
　　过度三界，
　　往来三清。三清在三界之上，渺渺大罗之天，虽高在上，可以往来，修大洞者，浑不经由三界也。
　　证品大洞，天一帝尊。
　　大洞帝尊在诸天之上，当兆所证所登之位。天一，即太玄，此乃上真上仙之可证。
　　六度十通，万行圆成。
　　六度万行，六位十通，圆满告成，无亏无欠，须是一关一津，逐一打破，透过方见真如。
　　千和万合，自然成真。
　　《度人经》：九和十合而回风混合之道，专以和为贵，若能千和万合，自然成真仙之道。但前三品，凡云真者，诚实无妄之谓也，人能反身而诚，乐莫大焉，盖人之所赋，皆全德之天真，而至年长，为物欲之障，所以琢丧本源，逝水滔滔而不知返，故元始天王，玉宸道君，太玄道父，三师父子，启迪良因，设为答问以救度之。而此经乃三宝玄奥，义理幽隐，难可寻详，琪因就章句之次，辄以肤见略簉笔舌，诚不自揣，以平生所学，得之於心传口受之间者，尽以附之於此，其文虽曲直不一，性命互显，然其大纲不过安天理，守本分六字而已。或曰：泄漏秘语，其罪莫大，琪曰：宁甘伏受，欲使圆盖之下，方舆之内，凡见闻者咸依《文昌大洞仙经》修证，上以赞圣人之万寿，继天推尧舜轩黄，下以福黎庶於八荒，易地皆禹稷颜子，人人共德，物物同仁，琪之愿也，又奚畏焉，臣琪顿首再拜谨书。
　　《玄契》曰：大洞仙经，元始天王为玉宸道君演，玄披元极始通梵自天及人俾获成仙，真要文也，学士诵之，悟入登仙，鬼神诵之，悟入登真，凡夫诵之，悟入长生，幽魂闻之，魂魄更生，永度死厄，上生天堂，枯朽老病闻之延津，婴孺神童闻之聪明，上士得之飞腾玉清，位为圣尊，与道合真。
　　玉清无极总真文昌大洞仙经卷之十
　　● 『秀』，疑当作『流』。
　　● 『玉清』，当为『玉清』之误。
　　
</div>
    <div class="pagination">
<a href="玉清无极总真文昌大洞仙经_page18.html">上一页</a><span>...</span><a href="玉清无极总真文昌大洞仙经_page14.html">14</a><a href="玉清无极总真文昌大洞仙经_page15.html">15</a><a href="玉清无极总真文昌大洞仙经_page16.html">16</a><a href="玉清无极总真文昌大洞仙经_page17.html">17</a><a href="玉清无极总真文昌大洞仙经_page18.html">18</a><span class="current-page">19</span>
    </div>
    <div class="pagination"><a href="index.html">返回目录</a></div>
</body>
</html>
