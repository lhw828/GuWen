<!DOCTYPE html>
<html>
<head>
    <meta charset="UTF-8">
    <title>九天应元雷声普化天尊玉枢宝经集注 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>九天应元雷声普化天尊玉枢宝经集注 - 第 1 页/共 2 页</h1>
    <div class="content">九天应元雷声普化天尊玉枢宝经集注
　　经名：九天应元雷声普化天尊玉枢宝经集注。海琼白真人注、祖天师张真君解义、五雷使者张天君释、纯阳子孚佑帝君赞。二卷。底本出处：《正统道藏》洞真部玉诀类。
　　九天应元雷声普化天尊玉枢宝经集注上
　　注曰：九者，阳数也，乃天道也。主於震宫，故东南有九无之说也，即雷师出入之地也。天者，至大至圣无极无为之炁也。应者，无物不承天命而生也。元者，至大也。又曰万善之长也，乃四时之首也，五行之先也。雷者，乃天令也。掌生生杀杀之权，动静人莫可测万神之奉行也。声者，生也，万物得雷震声而萌也。又曰天不言以雷代言也。普者，上天下地四维八荒无形有形也。化者，天道阴阳运行则为化。又自无而有自有而无则为化万物生息则为化。老子云：我无为而民自化。又云以德化是也。天尊者，至大至贵之称也。说者，赞扬也，阐教也，解隐释奥也。玉者，天地日月之精华，阴阳水火之结秀也。润而温，宝而贵，万载之不可朽灭也。枢者，机也，轴也，乃生杀之始由也。宝者，珍重也。经者，径也，乃修真入道之要路也。
　　义曰：斯经以玉枢而名者，乃天地之消息，阴阳之动静也。元数乃乾元用九之说，而普化天尊居其上，为三界之尊十方之灵明矣。释曰：天尊发愿广大，化及群生，其德不可量而机不可测也。故以雷声代化，玉枢为衡，则善善恶恶杀杀生生皆听於九炁之真王。所以，三界万灵，十方诸天，莫不皆赞我天尊之元化也。
　　赞曰：祖炁氤氲满太虚，九天元是九天居。驱雷役雨飞金篆，活物生人备玉枢。三界有情同得道，十方无路不通车。大哉普化明元始，日月齐光信不诬。
　　尔时九天应元雷声普化天尊，
　　注曰：九天者，乃统三十六天总司也。始因东南九炁而生，正出雷门，所以掌三十六雷之令，受诸司府院之印，生善杀恶，不顺人情。盖以九天之名者，取其阳刚而不泯者之谓也。应元者，仰惟元始祖劫一炁分真，玉清真王应元之体。雷者，阴阳二炁结而成雷，既有雷霆，遂分部隶九天雷祖。因之以剖析为五属，神霄真王用之，以宰御三界。真王所居神霄玉府，其道在乎巽。巽者，天　　中之地也，东南乃九阳之炁。结清朗光，元始父祖，化神霄玉清真王。玉府在碧霄梵炁之中，去雷城二千三百里。雷城高八十一丈，左有玉枢五雷使院，右有玉府五雷使院。天有四方四隅，分为九霄，惟此一霄居於梵炁之中。在心曰神，故曰神霄，乃真王按治之所。天尊临莅之都。卿师使相，列职分司，主天之灾福，持物之权衡，掌物掌人，司生司杀，检押启闭，管钥生成。上自天皇，下自地帝，非雷霆无以行其令。大而生死，小而枯荣，非雷霆无以主其政。雷霆政令，其所隶焉，三清上圣雷霆祖也，十极至尊雷霆本也，昊天玉皇上帝号令雷霆也，后土皇地祇节制雷霆也，北极紫微大帝掌握五雷也。五雷者，天雷，地雷，水雷，龙雷，社令雷。又有十雷：一曰玉枢雷，二曰神霄雷，三曰大洞雷，四曰仙都雷，五日北极雷，六曰太乙雷，七曰紫府雷，八曰玉晨雷j 九曰太霄雷，十曰太极雷。又有三十六雷：一曰玉枢雷，二曰玉府雷，三曰玉柱雷，四曰上清大洞雷，五曰火轮雷，六曰灌斗雷，七曰风火雷，八曰飞捷雷，九曰北极雷，十曰紫微璇枢雷，十一曰神霄雷，十二曰仙都雷，十三曰太乙轰天雷，十四曰紫府雷，十五曰铁甲雷，十六曰邵阳雷，十七曰欻火雷，十八社令蛮雷，十九曰地祇呜雷，二十曰三界雷，二十一曰斩圹雷，二十二曰大威雷，二十三曰六波雷，二十四曰青草雷，二十五曰八卦雷，二十六曰混元鹰犬雷，二十七日啸命风雷，二十八曰火云雷，二十九日禹步大统摄雷，三十曰太极雷，三十一曰剑火雷。三十二曰内鉴雷，三十三曰外镒雷，三十四曰神府天枢雷，三十五曰大梵斗枢雷，三十六曰玉晨雷。有三十六神曩，尝陈之於太上之前。雷法有七十二阶，天地赏善罚恶发生万物皆雷也。虽阴阳之激剥，亦由神人之兴动，雷呜则雨降矣。声者，天地之仁声也。春分五日，雷乃发声，可闻百里，震九天而动九地，惊四海而翻四溟，太上曰：吾不发阴阳之声，吾之大音无以召，故鼓之以雷霆，以声召气也。雷帝之前，有雷鼓三十六面。凡行雷之时，雷帝亲击本部雷鼓一下，即时雷公雷神兴发雷声也。普化天尊者，自浮黎元始天尊生九子，玉清真王化生雷声普化天尊。天尊以历劫应化，随时示号。本元始祖劫一炁分真，乃玉清真王，九霄主宰。一月四辰监观万天，浮游三界九州万国，赏善录愆，是为普化至大至贵也。
　　义曰：九天虽曰乾数，阳刚而不柔实乃九炁之生处也。於是结英聚灵，成我玉清真王之化形也。应元者，天地一炁，阴阳五行，上布下流，无一物不承天命，而得阴阳之炁以所生也。故曰应元，又何疑矣。雷之为雷大矣哉，故三界十方天圣地真各有司焉，惟九天玉清真王总治其令也。声乃炁之用，炁乃声之令，明是辩非，震萌起垫，非雷之令，何
　　能生也。普化天尊者，天即我，我即天，发愿广大，化形十方凡诸众生能皈心向道，我当以身身之，非天尊普化而何？
　　释曰：是时九炁成形，结为九天，在三十六天之上，十方三界之祖炁也。所以用九之故，其炁元本乎三清之体，而用乎九天之名宜矣。应元者，天阳地阴理之然也。盖我天尊，生乎阳而居於天，其健而刚也。所以万物生乎地，莫不皆听命於天尊，使物物各得其宜。世人不知其故，而本元皆出乎天尊之余炁也。天尊欲人人皆为天尊者，何故惜其炁而应其本元之妙道也。雷者，类也，是以出万类而起群品也。孰不知，雷乃阴阳二炁之激剥，却有所司。馘恶诛邪驱风役雨者何耶？凡俗无知，岂识元始生杀之机玉清真王之妙用也。声者，令也，听也。天无声则雷霆不行，地无声则草木不萌，人无声则清浊难明。所以声为一身之本，乃阴阳之元黑也。天无私，日月垂明。天有德，人物俱生。是故我天尊代天行道，德施三界，使清者为圣，浊者为贤。凡诸有情有形者，俾跻仙阼，共成一炁。
　　赞曰：九天九天，玄之又玄。忽尔我后，焂焉我前。右九天。二炁虽分阴与阳，玉清高处化真王。上天下地能相合，阐教分形遍十方。右应元。二炁之正，五行之令。斩鬼诛邪，天人响应。右雷。广宣帝德起群生，三界英灵侧耳听。莫道老天无一语，须知司令有雷呜。右声。好生之德不能量，阐教诸天及十方。高处玉清治雷府，万神朝服礼真王。右普化。
　　在玉清天中，与十方诸天帝君，会於玉虚九光之殿，郁萧弥罗之馆，紫极曲密之房。阅太幽碧瑶之笈，考洞微明晨之书，交头接耳，细议重玄，诸多陪臣左右踧踖。天尊宴坐，朗诵洞章。诸天帝君，长吟步虚。彩女仙妹，散花旋绕，复相引领，游戏翠宫。群仙导前，先节后铁，龙旅鸾辖，飘讽太空，并集於玉梵七宝层台。
　　注曰：在者其时也，天尊游於玉清天中，与十方诸天帝君，宴会於玉虚殿馆紫极之房。是时，天尊检观太幽碧瑶之箱，稽考洞微明晨之纪。交头接耳者，盖诸天帝君列坐有次，圣圣相传，共听微密玄玄之言。彼时诸天帝君，亦各有众多家臣，左右踧踖，恭馑侍焉。天尊安然高座，朗诵洞章。诸天帝君深有所悟，各各起座长吟，步虚赞咏天尊之教。彩女仙妹，散花盘绕於天尊之座，复请天尊往诣翠宫之七宝层台，欲望天尊大演妙法也。层台即龙凤之座，有七级，皆珍宝饰之，故名七宝层台。天尊驾兴，白鹤师子，威仪节仗，引导其前。青龙白虎，六甲六丁，侍卫左右。九天仙女，十二溪真，陈奏仙乐。诸天大帝，神君神王，太极真人，副从凤笔龙舆，经游翠宫。仙仗节钺，龙旗鸾辂，飘飘太空，集聚宝台。
　　义曰：是时，游玉清，驻宝台，大阐玄文，广宣要语。天人左右，皆得开心受化，而功行又崇也。
　　释曰：是时，我天尊在自居之阙，阙中有九光之殿馆阁房位，阅法考书，欲化十方天真帝君，明其大道。於是天真帝君被德服膺，不知舞蹈。天尊大悦，欲游外官，诸天韦仙，左右前后，仗钺排旗，引我天尊驻鸾辂於翠宫。翠宫者，玉清之行宫也。雷师心怀奏，疑无由以陈。幸值我天尊登宝台，手举金光明之如意，俯察万类。
　　赞曰：故把玄，玄一窍开，十方三界应时来。琼书细阅存元炁，宝笈重宣养本胎。侍女交头心自会，陪臣踧踖意能裁。须突演教天花舞，鸾凤飘飘七宝台。
　　时有雷师皓翁，於仙众中越班而出，面天尊前，俯颤作礼，勃变长跪，上白天尊言：天尊大慈，天尊大圣，为群生父，为万灵师。今者诸天，咸此良觌，适见天尊阅宝笈，考琼书，於中秘颐，不可缕计。唯有玉霄一府所统三十六天内院中司、东西华台、玄绾妙阁、四府六院，及诸有司，各分曹局，所以总司五雷天临三界者也。天尊至皇，心亲庶政，此等小兆，以何因绿得以趋服，愿告欲闻。
　　注曰：雷师皓黄，乃帝臣元老，卿师重臣也。玉霄府，即高上神霄天中玉清真王府，居三十六天之上天中。有五殿，东曰药珠，西曰碧玉，北曰青华，南曰凝神，中曰长生。又有太一内院，可韩中司，东西二台，四曹四局，外有大梵紫微之阁，仙都火雷之馆。皆有玉府，左玄右玄，金阙侍中，仆射上相，真仙真伯，卿监侍宸，仙郎玉郎，玉童玉女，左右司麾，诸部雷神，官君将吏，上统三十六天。东方八天谓高上道寂天，高上阳岐天，高上洞光天，高上紫冲天，高上玉灵天，高上清虚天，高上微果天，高上正心天。南方八天；高上道元天，高上太皇天，高上玄冲天，高上极真天，高上梵炁天，高上辅帝天，高上玄宗天，高上历变天。西方八天：高上左罡天，高上主化天，高上符临天，高上保华天，高上定精天，高上青华天，高上景琅天，高上丹精天。北方八天：高上安珲天，高上广宗天，高上浩帝天，高上希玄天，高上庆舍天，高上天娄天，高上变仙天，高上升玄天。东北方高上敬皇天，东南方高上移神天，西南方高上琼灵天，西北方高上升极天。下镇三十六垒，每方有九阳梵炁，以应一年三十六炁，每十日一炁上应。天有一帝，统治一炁，天仙神鬼功过，付与本天校勘。功者列名本天，过者囚於本天天狱。凡善恶事，三十六垒皇君，奏上神霄玉府而纠察也。每天各有龙神兴雷，生杀伐暴诛邪，罔不由之。四府者，九霄玉清府，东极青玄府，九天应元府，洞渊玉府。六院者，太一内院，玉枢院，五雷院，斗枢院，氏阳院？仙都火雷院。诸有司者，天部霆司，蓬莱都水司，太一雷霆司，北帝雷霆司，北斗征伐司，北斗防卫司，玉府雷霆九司，及诸曹院子司。凡世间亢阳为雪，风雨不时，干戈妄动，饥馑荐臻，皆请命玉府，经由玉枢，大布分野。兼判三司将兵三界鬼神功过，匡济黎民，应雷霆诸司院府并佐玉枢之令，禀听施行。至於雷霆斧钺，庆赏刑威，有条不紊，悉有分司。或曰兼司、行司、巡察官司，皆设曹局官僚任职。是以玉霄一府，总司五雷天临三界者也。
　　义曰：天尊以琼书瑶笈，故化天真。雷师默会天尊之旨，上请方便之门。一时君臣体异心同无非，活群生之径路也。诵经君子至此，当以雷师之心为心，其功有自归矣。
　　释曰：时我天尊登宝台察群品，似言不语。适雷师皓翁，职专雷府，班越天真，以己心而识上心，故白之於天尊之前。我天尊德化无边，真元有自，其玄书秘箓，不可条请。故启三十六天束西二台府院诸司之政，莫不皆总之於玉霄一府。其雷师皓翁以此举，而发我天尊之未宣者。雷师启天尊至大至圣心及万品，臣以微陋之材，以何缘由得待玉宸，愿告天尊，明我前劫，以赞元化并玉霄一府之事，当屏气而恭听之。
　　赞曰：勃然长跪，上启真宗。诸司院府台阁，尊崇。三十六所。云雷雨风。何神不备何圣不从。职专生杀，事在吉凶。欲闻至说，必启丹衷。仁哉仁哉，雷师皓翁。
　　天尊言：雷师皓翁，尔等仙卿，储勋夙世，累行昨生，故得玉府登庸，琼宫简录。今兹勋行，视夙昨多。尔其悉力雷司，委心火部。日复日
　　岁复岁，勋崇行着，性霁神融，克证高真，即阶妙道。惟是雷部鬼神，昼劳夕役，动有捶楚。大则考戮。屑云雕雪，无有已时，檄龙命鸦，此息彼作，彼所因故，尔其耳焉。雷师皓翁，及诸天诸仙，耸耳而默。天尊所坐九凤丹霞之扆，手举金光明之如意，琅风清微，绮云郁丽。天尊寂然良久。
　　注曰：雷司布令行事，疾如风火，不可留停。降泽之处有方，震雷之声有数，可旱即旱，可雨即雨，必奉帝勑。其雷司所行，鬼神何以致也？盖此等之人，居尘世之上，不忠不孝，不仁不义，不礼三宝，不修五常，不惜五谷。所以身没之后，听我雷司之驱役，实此等罪报也。闻天尊所说善恶因绿，雷师皓翁及诸天诸仙启耳悚惧。天尊所坐之时，其神风琅琅然而清微，彩云郁郁然而华丽，沉静良久，欲对仙众再演玄文也。
　　义曰：善根宜种，恶业莫生，天真尚然，累功积行，何况后学君子可不尽心乎。
　　释曰：雷师皓翁，与天地同体，日月齐明。是以天尊言储勋夙世有大功，於初始之先行，既累着而得精炁，遂化成形，故得玉府进用琼宫有名矣。今又掌善司恶，分化济人，其功不少。所以尽心於火部者，乃雷师皓翁之本情也。加之日积月增，名高行显，以全元炁，则性霁神融之不虚言也。以是能与高上真王为明证之臣，遂列大道之阶。天尊以善
　　恶两途论诸天真，复引雷部鬼神昼劳夕役周而复始无有休息。所言屑云；谓其奔走四方搏云作阵之劳。雕雪者，其冒冻乘风凝雨作花之苦也。至於入海檄其龙，走林命其鸦，东作西止，东伏西兴，无有息时，此善恶之因故明矣。天尊是时语雷师曰：吾得权大化位上真，盖心先缝此道，故得如是也。尔等欲升仙阼，赞化玄文，以吾之功为功，则道自成矣，尔今听焉。诸天帝君闻如是说，皆耸耳而敬听也。天尊之威仪，不可宣说，即有神风绮云清朗郁丽，天尊与九炁复合为一，寂然而不动也。赞曰：善恶两途，特如影响。善为天真，恶为魍魉。
　　天尊言：吾昔於千五百劫，以先心缝此道，遂位上真，意酿此功，遂权大化。尝於大罗元始天尊前，以清浄心，发广大愿，愿於未来世，一切众生，天龙鬼神，一称吾名，悉使超涣。如所否者，吾当以身身之。尔等洗心，为尔宣说。
　　注曰：心缝，此道者谓如裁段布帛，若不缝就，焉能为衣。且天地一点元炁，散遍太虚六合，人禀父母一点元炁在身，即是祖宗之遗体也。若修之智慧，定观清浄之心，收聚七宝，结成还丹，是谓以心缝合成其大道而位证上真。又以天地化醇之炁，大道混合冲和之妙，酿成巨功，遂权大化，提挈天地，隐显莫测。天尊於大罗元始天尊前，发广大愿，愿一切众生，天龙鬼神，一称名者，悉使超涣。如所否者，天尊当以身身之。此足见天尊普护人天，发弘誓愿也。
　　义曰：幸得人身，不可蹉过，当守是道，而诵是经，日就月将，与道合体，非小补哉。
　　释曰：得道之难，合道之不易也。我天尊昔於五百劫之初，心先合此道，即九炁之生形也。故称曰真王，遂掌大化。我天尊曾向大罗元始天尊前，以九天不维之真，发三界无边之愿，期在未来之世，但受九炁之物，有能归吾化称吾名者，皆能起死
　　回生。或不信从者，我当以元始一炁化成九炁，以复其初也。天尊谓诸天帝君曰：尔等当浄其心，吾今为汝等开大道之密绪也。
　　赞曰：道乃天地心，愚痴不解寻。破衣要缝补，须用水磨针。
　　天尊言：尔诸天人，欲闻至道。至道深窈，不在其他。尔既欲闻，无闻者是无闻，有见即是真道，闻见亦泯，惟尔而已。尔尚非有，何况於道？不闻而闻，何道可谈？
　　注曰：至道者不在其他，在自己也。尔既欲闻，若明自己之道，即是不必闻也。是云无闻者是无闻，有见即是真道。若闻他人之说自己，有见即是真道，闻见亦泯皆不铃闻见矣。若谓非有，既不闻道而欲闻，不可与谈道矣。
　　义曰：大道无形，无我无彼，有无无有，即是真道也。有为有形，道在何处？入道之士，当於无无处着脚。
　　赞曰：道道道道，说着可笑。天地我人，一家一窍。
　　天尊言：道者，以诚而入，以默而守，以柔而用。用诚似愚，用默似讷，用柔似拙。夫如是则可与忘形，可与忘我，可与忘忘。入道者知止，守道者知谨，用道者知微。能知微则慧光生，能知谨则圣智全，能知止则泰定安。泰定安则圣智全，圣智全则慧光生，慧光生则与道为一，是名真忘。惟其忘而不忘，忘无可忘，无可忘者即是至道。道在天地，天地不知，有情无情，惟一无二。
　　注曰：道者，乃三界所由之路也。然入则有由，守必有方，其用固有理也。盖道乃天地无为之称，即人之真常也。诚者，端恪不移，无妄之理也。故惟以无妄之诚，而入於真常之道。然真常之道，悟者自得，故默识心融而后能守，雍容不迫而后能用。夫入不能守则非所谓入，守不能用则非所谓守。故用真实者，如愚而默，雍和而不刚暴，是亦如拙者何异焉。然其为愚讷拙也，特如之而已亦，岂真愚讷拙哉。人能入之守之用之，如是者则不特可与忘物，而亦可以忘我，至於物我俱忘，亦忘其所谓忘矣。何言乎忘形，我者心不之动，湛然常寂，无彼此之间也。知者识之，明者见之，真之谓也。入道而知止，守道而知谨，则固循於道而不离。用道而知微，则能反约，而不惑於远大。此其道体之本原，在是而一心之妙用所由生也。则凡所谓无所不通，无所不知，乃本性之所具者，至此亦复全於我矣。原其所自，则又皆本诸知止。知止而后有定，定而后能静。静定日久，听明日全。天光内烛心纯乎道，与道合真。抑不知孰为道，孰为我，但觉其道即我，我即道，彼此相忘於无忘可忘之中，此所谓至道也。至道在乎天地之间，而反不知其道之所在。要知道者，则凡有情之物我蠢动，无情之山河草木，岂出於至纯而不杂之外耶？其惟抱一为天下式者知此。凡人修真炼道，惟守一而不杂，则进德无魔，升举有日也。
　　义曰：此章乃玉清真王入道守道体道之端绪也。奉玉枢大教之志士，於此再三研穷，自有所得，则玉清真王之语不虚设矣。
　　释曰：大道无言，有言非道，是故我天尊言前章至道深窈不可得闻也。若此之论，后人皆不被天尊之化，其道有起有止，无见无闻，起止见闻皆由心造。昔我天尊九炁生而九炁成，有何见耶？有何闻耶？此章乃天尊教学道修真之士用功守成之路，必以己诚而合天地之诚也。盖诚者，一也。夫道一而生二，二生三，三生万物，莫不自诚一而来者。人能用诚而入，用默而守，用柔而用。然后得诚者似愚，得默者似讷，得柔者似拙。诚默柔为体为用，愚讷拙为道为玄，如是方可与道混然，忘形忘我忘忘，此乃道之实而真之妙也。入必要知止，守必要知谨，用铃要知微，知微者则九炁之光足矣。能知馑者，则万灵之圣全矣。能知止者，则．三元之神安矣。神安则智必备，智备则灵光生，灵光生则本元之炁合矣。故名之曰真忘，惟其忘而不忘，忘无可忘者，即是真一之大道也。
　　赞曰：守一守一，当用馑默。无我无人，却有一贼。若还捉住，湛然凝碧。
　　天尊言：吾今於世，何以利生？为诸天人演此妙宝。得悟之者，俾跻仙阼。学道之士，信有气数。夫风土不同，则禀受自异，故谓之气。智愚不同，财清浊自异，故谓之数。数系乎命，气系乎天，气数所囿，天命所梏，不得真道。愚可以智，浊可以清，惟命俾之。愚昏昏，独冥冥，亦风土禀受之移之。天地神其机，使人不知，则日自然。使知其不知，则亦日自然。自然之妙，虽妙於知，而所以妙，则自乎不知。然於道射未始，有以愚之浊之。诸天闻已，四众咸悦。
　　注曰：凡人生处，若土厚水深，地气多寒，万物晚成，造化之功厚，故多寿也。若土薄水浅，地气多热，万物速成，造化之功薄，故多夭也。此风土不同，禀受之异也。若人禀胎气清者，为人慈善，端正忠孝，智慧聪明，乐仙慕道之人也。禀气浊者，为人凶恶，邪佞狠毒，愚痴悖逆无道，不仁不义之人也。智愚不同，清浊之异也。气数所囿，如花木之开发，亦各有时，皆禀示地之气。天命所梏，乃天令施於桎梏。不善之人，长沦恶趣，不得真道也。愚者，可以智慧门化之。浊者，可以清浄门化之。愚者常自昏昏，浊者常自冥冥，此乃自然而然也，皆风土禀受之分配定矣。盖天地之生杀万物，亦随其四时之气侯也。若智人，得五行之气，阴阳之精，修之炼之，以保固其身命，便与天地同久日月齐明。愚人只知声色滋味，而不知反以害其命也。是以学道之人，当默而思之。
　　义曰：天之生物，皆得二气之威形，清气多而赞淑，浊气重而奸恶。岂非风土之不齐，禀受之自异者也。
　　释曰：夫风土之不齐，实气数之所系也。是故，我天尊举此一章。列大道之后者，何也？盖世人失於调养，肆意轻生。孰不知轻清之气为天，重浊之气为地。凡为人身，得天气成精成津成液，得地气成骨成肉成筋者也。既禀二气而生，何故有修短赞愚之分耶？岂非风土之厚薄阴阳之偏塞耶？盖天之命如梏，气之数如囿，言人人不可逃天命而越气数。惟我学道之士，能崇此经，则出於天命而拔气数之外也。我天尊说是言毕，两班卿师使相诸天帝君雷师皓翁，踊跃赞欺，至於天龙鬼神，亦皆不知手舞足蹈之悦也。
　　赞曰：风土所宜，亦由气血。水各有源，人皆有劫。轻清还玄，重浊不白。道本无二，此心似月。
　　天尊言：吾今所说，即是玉枢宝经。若未来世，有诸众生，得闻吾名，但冥心默想，作是念，言九天应元雷声普化天尊，或一声，或五七声，或千百声，吾即化形十方，运心三界，使称名者咸得如意。十方三界，诸天诸地，日月星辰，山河草木，飞走蠢动，若有知若无知，天龙鬼神，闻诸众生一称吾名，如有不顺者，馘首剖心，化为微尘。
　　注曰：夫玉枢者，即玉清之气也。玉为至尊至贵，故元始天尊称玉清，昊天上帝称玉皇，太上道君称玉晨，太上老君称高上玉帝也，三清之都号玉京神霄真王称玉清。玉者，宝中之尊贵也。枢者，天之枢纽也。雷霆者，天地之枢机。天枢地机，枢阴机阳。天本阳，曰枢者，乃颠倒之理也。虽日天阳地阴，盖天一生水也。北斗贪狼星，号枢星，贫狼配天元乃七政之首也。如枢密院，亦朝纲之枢机也。总国之机密政务，掌杀伐之目也。玉枢之经，乃天府之雷文也。如有不顺之人，当制心斩首，皆在雷司之主令也。
　　义曰：天尊以好生之心为心，化形十方，不使一物不被其泽也。如有毁谤之者，雷司试首刳心宜矣。
　　释曰：此章，天尊发广大之愿明矣。天尊念念生生，无文可明，故垂玉枢之灵文，以化众生。其或众生得化成真之后，一称我天尊之号，篆天尊之符，至於世间山河草木飞走蠢动，但禀二气之物，即当悚尔而听，毋敢少逆。如不顺者，雷司不容，则碎为微尘也。
　　赞曰：天尊天尊，发愿广大。毁谤玄文，雷司有害。
　　天尊言：吾是九天贞明大圣，每月初六及旬中辛日，监观万天，浮游三界。若或有人欲学道，欲希仙，欲这九玄，欲释三灾，当命正一道士，或自同亲友於楼观，於家庭，於里社，釂水馈花，课诵此经。或一过，三五过，乃至数十百过，即得神清气爽，心广体胖。凡所希求，悉应其感。　　
　　注曰：天尊号贞明大圣。夫贞者，贞观其天地，贞胜其吉凶。而乃天地变化，圣人效之。吉凶垂象，圣人则之。夫易乾元亨利贞。贞者，四时为冬，四方为北，令亦属北。天一生水，玉清之祖气也。天尊每月初六及辛日下降。初六者，六阳降而生乾，六阴胜而生坤，消息升降，周流六虚，以为道极。圣功生焉，神明出焉。盖天地生数一，成数六。天地得之，润泽济世。六辛者天之水数天数，当先号六辛。辛数，乾天也。天一生水，皆先天一气之义。万天者，自大罗清微禹余大赤王境之天。周遍诸天，无不监观其天人功过。至于三界，无不浮游察录其万灵功过也。若人诵此经者，凡所希求，悉应其感。
　　义曰：天尊言：有情无情，有知无知，咸得成真，以宣大化。自见其功德不可称量也人，叩之必应。奉道之人，可不勉哉。
　　释曰：天尊降监之日，恐世人不知，误犯天律，夫尊惜群生之念至於如此。如或学道希仙之士，酌水献花，或亲友，或道士，一诵此经，其得仙班有位，天府标名。或有一等下愚，忽起诚心，课诵此经，使之心广体胖。或有孝子顺孙，斋心涤虑，建置坛场，请诵此经，即得超升。所以释三灾追九玄，皆得如愿，无不感应。
　　赞曰；诚不用物，以气相臻。一称尊号，天地回春。
　　天尊言：身中九灵，何不召之？一曰天生，二曰无英，三曰玄珠，四曰正中，五曰子丹，六曰回回，七曰丹元，八曰太渊，九曰灵童，召之则吉。身中三精，何不呼之？一曰台光，二曰爽灵，三日幽精，呼之则庆。五心烦懑，六脉抢攘，四肢失宁，百节告急，宜诵此经。
　　注曰：九灵者，人身中之本神也。天生者，玄牝也。无英者，婴兄也。玄珠者，谷神也，正中者，泥丸。夫人子丹者，灵台神也。回回者，贵券神也。丹元者，心神也。太渊者，肾宫列女，水府神也。灵童者，主制五脏神也。台光者，男女构精，胞胎始荣。爽灵者，魂也。幽精者，魄也。凡为人，既知身中有此神灵，何不时时呼召，炼成一家，则学道希仙无诸阵碍也。若五心烦懑，六豚抢攘，诵此经则身中诸神咸得以宁，则使人安逸也。
　　义曰：三精九灵，非外物也。住我本家，慎勿放出。当令常侍左右，朝真礼圣，则易见而易得也。乃天尊恐人不知大道所在，故以此指之也。
　　释曰：天有九曜，人有九灵。天有三台，人有三魂。天之九曜失度，三台迁位，则水旱阴晦。人之九灵失守，三魂妄行，则灾害生矣。如有此三者，至心诵经焚符，则三魂安九灵息、五心静六豚和、四肢泰百节无恙也。
　　赞曰：九灵九灵，是我之精。时时呼召，永保长生。
　　天尊言：若或有人五行奇蹇，九曜嵚，年逢刑冲，运值克战，孤辰寡宿，羊刃剑锋，劫煞亡神，鬼门钩绞，禄遭破败，马落空亡，动用凶危，行藏坎，即诵此经。上请天官解天厄，地官解地厄，水官解水厄，五帝解五方厄，四圣解四时厄，南辰解本命厄，北斗解一切厄。
　　注曰：凡人五行不通，九曜失度，又值刑冲及诸神煞，动用行藏皆不顺利，大则天谴地责丧身陨命，皆由三官五帝四圣二斗以主之。归命此经，诵咒焚香告符，则一切厄难，皆能解释。
　　义曰：三界之中，为人最灵，不知向上一步，政使星辰战克，行止轗轲，急宜归奉真文，则三元五帝以消其罪也。此章，天尊令人知忌避而欲禳之。
　　释曰：此言人之五行不利，九曜作挠是也。所以诸多神杀，皆听我天尊之勑。如或有人遭此祸患，诵此经，则天尊命本人之家司命六神，上请天官解天厄，地官解地厄，水官解水厄，五帝解五方厄，四圣解四时厄，南辰解本命厄，北斗解一切厄。盖绿此三官五帝四圣南辰北斗，亦乃天尊之有司也。故云上请者，欲人知天尊之所司之广设也。
　　赞曰：地网天罗不可逃，凶星临并若为消。诚心诵取天尊号，玉篆金符急急烧。
　　天尊言：沉痾伏枕，症疾压身，积时弗廖，求医罔效，五神无主四大不收。或是五帝三官之前，日月星辰之前，山林草木之前，灵坛古迹之前，城隍社庙之前，里巷井灶之前，寺观塔楼之前，或地府三十六狱，冥官七十二司，有诸冤枉，至此牵缠。或盟诅咒誓之所招，或债垛负偿之所致。三世结衅，异劫兴仇，埒其咎尤，库其执对，皆当首谢，即诵此经。
　　注曰：沉痾痼疾，伏枕床蓐，医祷无效，盖三官五帝，泰山岱岳，日月星辰，城隍社庙，里巷井灶，灵坛古迹，寺观塔楼，五道诸司，地府冥官，至於山川草木皆有神祇，故误冒犯。或夙有冤牵，负财致命，或被人咒诅，或自设誓违盟，累劫以来兴仇结衅，皆当悔过，发露罪尤，请诵经咒焚此篆符，而悉得消愈也。
　　义曰：此章专言人之积病及禁忌相刑，当称天尊之号，则祸去而福来，何必疑也。
　　释曰：凡人病染沉痾，痼疾弗瘳，世药无功，阴神作挠，或自咒，或他诅，或积垛，或私愆，则冥府欲问究由，欲追执对，何以赦免？即诵宝经焚灵符，即时安逸也。
　　赞曰：阴谴阳罪，况疠是报。禁忌犯之，经符是祷。
　　天尊言：天官符，地官符，年月日时，各有官符。方隅向背，各有官符。大则官符，小则口舌，是有赤口白舌之神以主之。凡诸动作兴举，出入起居，不知避忌。如遇官符口舌，则使人击聒。晓夜煎媰，多招唇吻。面是背非，动致口牙。盟神诅佛，始於讟议，终於诟诋。由是狱讼生焉，刑宪存焉。若欲脱之，即诵此经，遂得口舌潜消，官符永息。
　　注曰：此章，天尊言诸官符赤口白舌之神者，乃天省下之恶曜也。盖因世人，不修正道，不畏公法，渎雷亵雨，故遣此神以挠之。若人犯者，急诵此经，焚诸符篆，即得应时消灭矣。
　　义曰：人之行藏，各有可否，但自不能识其机而造其理也。如或犯之，此经能免也。
　　释曰：天尊发愿广大，施化无方。此章专言诸官符者，盖此神易犯难释，以致庶人一或干之，则赤口白舌乘势而生也。而世人何不预诵宝经焚玉篆，则此祸自灭矣。
　　赞曰：天符地符，人不可触。欲释讼凶，经篆三告。
　　九天应元雷声普化天专玉枢宝经集注上竟
　　九天应元雷声普化天尊玉枢宝经集注下
　　天尊言：土皇九垒，其司千二百神，土侯土伯，土公土母，土子土孙，土家眷属。若太岁，若将军，若鹤神，若太白，若九良，若剑锋，若雌雄，若金神，若火血，若身黄，若撞命，若三煞，若七煞，若黄旛豹尾，若飞廉刀砧，如是等土家神煞。若人兴修卜筑，一或犯之，即致病患，以迄丧亡。才诵此经，则万神皆起，天无忌，地无忌，阴阳无忌，百无禁忌。
　　注曰：凡人动作兴工，不无有犯神煞，其祸立至。大则丧命，小则官非，可不慎欤。依仪书篆行持，诵经祈祷，则百无所忌也。
　　义曰：天尊惜群生，至於如斯也。亦云生亦土，而死亦土。殊不知土之为害，大尤甚也。盖土宜静，不宜动之谓也。
　　释曰：天覆其地，人孰不知。盖我天尊，为九天之尊，统制三界。而九垒皇君春属家臣诸多恶煞，害人不轻，天尊用玉文宝篆以、镇禳之，使世间上士下愚凡动作之时，百无禁忌也。
　　赞曰：万物皆从戊己来，偶然相犯即为灾。若非普化真文力，处处皆为白骨堆。
　　天尊言：世人夫妇，其於婚合，或犯咸池，或犯天狗，三刑六害，隔角交加，孤阴寡阳，天罗地网，艰於嗣息，多是孤独。若欲求男，即诵此经，当有九天监生大神，招神摄风，遂生贤子。於其生产之时，太一在门，司命在庭。或有冤愆，或有鬼魅，或有禁忌，或有凶厄，致令难产。请诵此经，即得九天卫房，圣母默与抱送，故能临盆有庆，坐草无虞。凡有婴孩，在於襁褓，为栴檀神王座下一十五种鬼，加诸恼害，因多惊痫，宜诵此经。
　　注曰：世人婚合产育，皆有神煞。不知方向，不避太岁，偶尔犯之，其祸不浅。急宜诵经焚符以禳之，则自安荣也。
　　义曰：凶吉两途，互相齿之。如或不谐不育，天尊之号宜一诵之，必自然而释矣。
　　释曰：此章为人间婚姻子嗣，系於天尊所属。凡嗣息聘嫁养育，非小事也。世俗罔知，而窒於勘合之私，其误多矣。如或犯之，夫北妻南，子息艰得。宜诵宝经焚灵符以释之，则自然夫妻和睦，子孙昌泰也。
　　赞曰：夫妇人伦事，儿男骨肉恩。要令家道睦，归敬玉枢文。
　　天尊言：若人居止，乌鼠送妖，蛇虫嫁孽，抛砖掷瓦，惊鸡弄狗，邀求祭杞，以至影胁梦逼，及於奸盗。而敢据其所居，以为巢穴，遂使生人被惑。庭户不清，夜啸於梁，昼瞰其室，牛马犬豕，亦遭瘟疫。祸连骨肉，灾及孳生，淫祠祆社，党庇神奸，吊客频仍，丧车迭出。
　　若诵此经，即使鬼精灭爽，人物咸宁。
　　注曰：盖此等之家，不崇纲常理道，不畏天地神明。口味厌秽荤膻，身履邪淫杀道。不遵公法，惟务私荣。肆毒逞凶，恣行不善。是致鬼妬神憎，妖邪竞起。若能悔过首谢，诵经焚符，即得祸乱不生，人物安宁也。
　　义曰：壁坏盗入，业重鬼来，致使六畜兴灾，家神不利。天尊不以小故，亦垂大恩，多诵经文，其祸止矣。
　　释曰：正气如天，邪魔敢犯。盖因世人治家不理，干渎神聪，以致六神不居，则邪气乘间而入。或鼠精蛇魈，抛掷惊弄，血阴无时，甚至染昧家人，其祸不测。或盗人家财物，移东易西，皆此类也。致使吊客丧门，挟灵肆志。即诵宝经焚玉符，则人物俱得以安宁也。
　　赞曰：自作恶时邪亦作，我行善处即天行。世人忽有如斯难，宜篆灵符诵宝经。
　　天尊曰：九天雷公将军，五方雷公将军，八方云雷将军，五方蛮雷使者，雷部总兵使者，莫赚判官，发号施令，疾如风火。有庙可伐，有坛可击，有妖可除，有祟可遣。季世末法，多诸巫觋，邪法流行，阴肆魇祷。是故上清，乃有天延禁鬼录奸之庭，帝由束妖考邪之房。能诵此经，其应如响。
　　注曰：经中凡二十一段，皆天尊言，惟此章云天尊曰。盖称扬雷公将军使者判官，发号施令，应响威德，故不直言也。巫觋之徒，务行邪术，妄构妖言，魇祷夫妇分离，蛊媚女流苟合。值此妖巫，诵宝经焚符篆，则雷司剿除，应报如响，人得安宁。
　　义曰：天地无私，惟德是辅，善恶之报，动如景响。学道之士，体天心而明己心，则祸患蠲消而福禄臻矣。
　　释曰：此章，乃天尊自赞雷司之圣也。如此所以，诛鬼斩邪，兴云降雨，皆我天尊劲下方行，今世道俗难分。或以不正之术，坏人伦而犯律。诵此宝经焚符，则立应如响，岂不敬乎畏乎。
</div>
    <div class="pagination">
<span class="current-page">1</span><a href="九天应元雷声普化天尊玉枢宝经集注_page2.html">2</a><a href="九天应元雷声普化天尊玉枢宝经集注_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
