<!DOCTYPE html>
<html>
<head>
    <meta charset="UTF-8">
    <title>玉清无极总真文昌大洞仙经 - 第 3 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉清无极总真文昌大洞仙经 - 第 3 页/共 19 页</h1>
    <div class="content">　　经筵诸孝友，金石矢初心，一礼一称名，皈依七曲主，注想始青天，先天长寿母，注想紫云岩，文昌真国土，后天慈父母，化现桂香宫，孝子及慈孙，列见侍慈容，愿受真信礼，放大如意光，随心随梦应，嗣禄互储祥。愿我侍慈亲，生生荣鹤发，愿我逢圣时，步步荣宠渥，愿我处生方，厚生富财宝，随念如意光，随方．跻寿域，愿我因缘熟，学道得神仙，愿我业垢空，惟心即净土，普与人天众，出离诸苦门，渐进渐修持，量缘证诸果，金石一真心，真心归七曲，诸佛诸天尊，心香同赞祝，愿与诸经生，一心归命礼。
　　至心皈命礼
　　玉清圣境，清微天宫。郁罗萧台之中，森罗净泓之上。现有为之梵相，具无极之神通。敷演真玄，破无有色空之碍；拯提趣类，绝智愚高下之分。妙用难窥，灵机罔测。大悲大愿大圣大慈无量度人元始天尊。
　　至心皈命礼
　　北方境内玄武位中。始从金阙以化身，终辅玉皇而断恶，修真学道，功成於四十二年，拯世度人，泽被於千万亿劫，有祈皆应，无愿不从，威德称遂於乾坤，愿力洪探於海岳，功过必察，赏罚无私。大悲大愿大圣大慈玄武助顺灵应真君、玉虚师相玄天元圣仁威上帝、终劫济苦天尊。
　　至心皈命礼
　　始青天上元命化初。一炁未漓，含七曲真元之粹，九天肇始，包三光精体之全，鸾机无眹，兆之可名，鹤质仰清，高而莫议，先天先地之慈母，不古不今之婉容，阳回十月五日之春，教演三纲五常之祖，寿绵长寿，形赋无形，载观本行集之跋经，莫测始青天之证道。大悲大愿大圣大慈七曲初劫赋形先天长生寿母太极元君十月初五日诞。
　　至心皈命礼
　　桂香内殿文昌上宫。道体混成，含九十五回之化，真元未露，储三万六千之精，开后天不老之鸾书，本青霄莫测之熊梦，神父之大慈父，至人之上善人，脉寿三纲五常之根，心包百行万善之体，皈依莫尽，称赞何忘。大悲大愿大圣大慈七曲圣父、显应慈佑仁裕令德王、证果长寿王菩萨储真衍庆天尊讳隆祖，二月十一日诞。
　　至心皈命礼
　　桂香内殿文昌上宫。淑质春和，含太真之淑气，清光秋湛，蕴七夕之清辉，包龙象於未漓，隐鸾机於不露，剑泉之大慈母，蓬莱之上善人，产万世之纲常，生九天之名教，皈依莫尽，称赞何忘。大悲大愿大圣大慈七曲圣母、昭德积庆慈懿恭惠妃、证果保光菩萨嗣庆储祥元君戚氏，七月七日诞。
　　至心皈命礼
　　桂香内殿文昌上宫。九十五回，种善果於诗书之圃，百千万化，培桂根於阴骘之田，自雷杼炳灵於凤山，至如意储祥於鳌岫，开人心，必本於笃亲之孝，寿国脉，必先於致主之忠，应梦保生，垂慈悯苦。大仁大孝大圣大慈神文圣武孝德忠仁王、新册辅元开化文昌司禄宏仁帝君、澄真正观宝光慈济天尊讳亚，二月初三日诞。
　　至心皈命礼
　　桂香内殿文昌内宫。懿范冰清，掬九天之霁月，仁心春粹，扇七曲之家风，婉仪入侍於亲闱，慈淑天全於母道，上下一堂之和气，古今万世之春台，应梦储祥，因心演化。大仁大孝大圣大慈恭顺淑应德惠昭懿皇后、证果定应菩萨冲和洞妙元君先仲氏讳质正，五月初三日诞，后兴唐公主李氏。
　　至心皈命礼
　　桂香内殿文昌辅宫。圣德慈祥，一念嗣家声之脉，神功显着，九天宽帝父之心，戏彩云岩，详无体无声之礼乐，问安月窟，传有典有则之箕裘，锡五福於生生仁孝之家，榜三元於奕奕诗书之裔，因心立教，应梦储祥。至仁至孝至圣至慈圣长子嗣德履孝王、文昌衍庆真君讳然明，□● 石三月初二日诞。
　　至心皈命礼
　　桂香内殿文昌辅宫。淑质春柔，粹婉容於侍问，贞心玉洁，俨懿范之清高，相成震长之家声，默识兑和之阃则，教流恺悌，化洽冲和，应梦储祥，因心锡庆。至仁至孝至圣至慈圣长妇、善助显懿循孝夫人、文昌静应天君韦氏，八月初一日诞。
　　至心皈命礼
　　桂香内殿文昌辅宫。父子一家，全克孝克慈之道，君臣千载，尽止仁止敬之心，模范人文，本纲常而立教，准绳世道，根诗礼之趋庭，干蛊於阴骘之天，福谦於行艺之圃，因心演化，应梦储祥。至仁至孝至圣至慈圣次子、昌德立孝王、文昌司禄真君讳懋阳，正月初一日诞。
　　至心皈命礼
　　桂香内殿文昌辅宫。孝德谦柔，禀一元之淑质，贞心坤顺，婉七曲之闺仪，五妇岭前揭问安之华典，三潮水上流积庆之清源，应梦储祥，因心演化。至仁至孝至圣至慈圣次妇、助顺惠懿克孝夫人、文昌嗣庆天君韦氏二月十八日诞。
　　至心皈命礼
　　桂香内殿文昌内宫。蟾魄凝祥，根父天之慈爱，鸾心敛福，陶母德之雍和，霜姿雪质之清，不物於物，春风秋月之抱，自天其天，内观万境之空幻，得九天之道，心清莫议，德婉难名。至仁至孝至圣至慈淑真妙靖懿孝公主、文昌万寿天君四月十六日诞。
　　至心皈命礼
　　桂香内殿文昌内宫。凛凛天姿，道矩肃家声之粹，挺挺风烈，仁声流化冶之新，雷霆问发於春和，人人开悟，雨露旁周於天表，物物生成，应念储祥，炳灵应梦。至仁至孝至圣至慈圣长孙绍应昭灵至孝侯、文昌积庆真人讳河，七月初三日诞。
　　至心皈命礼
　　桂香内殿文昌内宫。圣质天姿，粹出春风之抱，仙标道矩，割开秋月之
　　清，四世一堂，印印闺仪之雍肃，百行万善，天天家庆之精详，应梦炳灵，随机演化。至仁至孝至圣至慈圣长孙妇、淑应绍孝夫人、文昌积庆天君李氏，五月一十八日诞。
　　至心皈命礼
　　桂香内殿文昌内宫。谈笑春风，字字仁心之发育，动容和气，言言家法之流传，子承圣子之心，根培阴骘，孙继神孙之体，果证真仙，应梦储祥，因心立教。至仁至孝至圣至慈圣次孙、承应宣灵顺孝侯、文昌袭庆真人讳淮，十月十三日诞。
　　至心皈命礼
　　桂香内殿文昌内官。玉质金姿，父母熟栽培之地，恩光化日，子孙绵嗣续之天，生根荣阴骘之根，内资相警，休命续衣冠之命，婉出相成，应梦储祥，随机演化。至仁至孝至圣至慈圣次孙妇、慧应体孝夫人、文昌袭庆天君郭氏，七月二十三日诞。
　　礼请已周，依光忏悔
　　七曲慈尊真教主，慈父慈母同我生。
　　子生圣子皆孝慈，孙继神孙尽慈孝。
　　一家和气春无尽，万世春台月有光。
　　慈光普照诸天人，细入微尘满天地。
　　我生同得乾坤体，一似文昌始劫时。
　　圣非自圣凡自凡，流浪至今方觉悟。
　　愿逢七曲慈尊教，惟忠惟孝惟慈心。
　　不以口业傲神人，不以身业累父母。
　　不以意业欺天地，不以心业祸子孙。
　　愿从孝行与阴功，种种力行诸方便。
　　忏赎多生诸罪垢，皈依元皇大慈光。
　　求嗣求禄求生方，不求诸人求诸己。
　　惟我文昌七曲师，历劫待人存恕法。
　　愿放一种如意光，悯念众生真忏悔。
　　忏悔已周，次当发愿
　　父母愿同长寿果，龟龄鹤发映慈光。
　　己身愿拜大吉祥，仰事俯育无苦恼。
　　子孙愿嗅云岩桂，嘉与己身同发荣。
　　父慈子孝一家春，光明无负慈尊教。
　　愿蒙七曲亲提接，指引登真选佛门。
　　舍生受生正徧知，尽未来世俱圆满。
　　发愿已周，次当赞颂
　　桂香殿上仁孝主，教雨周流洗业根。
　　业根化作桂花香，善本种成长寿果。
　　一家骨肉无烦恼，七曲子孙同护持。
　　普愿今世与来生，紫云岩前长得道。
　　步步心心帝左右，生生世世天主张。
　　骨凡可换心可灰，一点真心自金石。
　　信礼澄真正观宝光天尊
　　文昌大洞经筵
　　平座赞   梵音唱
　　稽首虚皇天尊前   请诵洞经
　　凡欲诵经先净三业
　　净身业神咒
　　净水洒顶，盥手，左手玉诀，右手剑诀。
　　身中之内境，三万六千神，动作履行藏，前劫并后劫，愿身常清净，常住三宝中，当於劫坏时，愿身常不灭。急急如律令！
　　净心业神咒
　　传手炉，咽香烟一口，左手离诀。
　　大道降真炁，吐纳炼五神，愿使摄诸魔，心业常清净，断除万种障，驱荡一切殃，降伏诸有情，动念归正道。急急如律令！
　　净口业神咒
　　仍各饮水一口，左手坎诀。
　　口为太和宫，吐纳降真炁，时时诵宝经，日日餐法味，勿发诸恶言，莫起邪淫意，愿灭罪苦根，常论正真义。急急如律令！
　　净天地神咒
　　以水洒经筵内外，左手四正诀。
　　太一之精，东井之华，流灌一体，荡秽除邪，净如明珠，洁如莲华，化金光身，步云锦霞，登七宝殿，为真仙家。急急如律令！
　　安土地神咒
　　左手寅诀。
　　元始安镇，普告万灵，岳渎真官，土地祇灵，左社右稷，不得妄惊，回向正道，内外澄清，各安方位，备守帝庭，太上有命，搜捕邪精，护法神王，保卫诵经，皈依大道，元亨利贞。急急如律令！ 
　　开经玄蕴咒
　　玄元始炁分，玄元始三炁初分。
　　清华开洞神。清明文华开启大洞尊神。
　　灵风回太和，神风鼓动太和之气。
　　玉音摄流精。琳琅之韵，玉振金声。
　　至哉本自然，至哉之道，非勉强为之。
　　谁识此幽文。谁能识认幽隐之文。
　　坚刚明一悟，人能勇猛不涉中小二乘。
　　倏忽超三乘。倾刻之间顿超最妙上乘。
　　寂寂无色根，寂然虚静，不滞空色。
　　永劫奚漂沉。历劫不昧，安能流浪。
　　胡能精修持，何不精进以成此道。
　　究竟登玉清。终登玉清圣境，一云尔身得长存
　　玉清无极总真文昌大洞仙经卷之二
　　● 『□』，此字原书模糊不清。
　　玉清无极总真文昌大洞仙经注卷之三
　　东蜀蓬莱山中阳子卫琪注
</div>
    <div class="pagination">
<a href="玉清无极总真文昌大洞仙经_page2.html">上一页</a><a href="玉清无极总真文昌大洞仙经.html">1</a><a href="玉清无极总真文昌大洞仙经_page2.html">2</a><span class="current-page">3</span><a href="玉清无极总真文昌大洞仙经_page4.html">4</a><a href="玉清无极总真文昌大洞仙经_page5.html">5</a><a href="玉清无极总真文昌大洞仙经_page6.html">6</a><a href="玉清无极总真文昌大洞仙经_page7.html">7</a><a href="玉清无极总真文昌大洞仙经_page8.html">8</a><span>...</span><a href="玉清无极总真文昌大洞仙经_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
