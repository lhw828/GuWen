<!DOCTYPE html>
<html>
<head>
    <meta charset="UTF-8">
    <title>玉清无极总真文昌大洞仙经 - 第 8 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉清无极总真文昌大洞仙经 - 第 8 页/共 19 页</h1>
    <div class="content">　　如玉之光辉，金之霞彩，纡绚晃曜，烁射天人之眼目，如十七帝光是也，皆自身中出。
　　玉宸道君，太玄道父，稽首颙伫，愿听洞章。
　　洞经题下有太玄道父牛孳先生集，至此方见玉宸道君太玄道父，玉宸乃灵宝太玄，人或以为太上，余亦疑之。正释此，向梦故家厅事前群牛，又一牯见触余，以杖御之，中其左目，牛足着吾脸，予咬得一趾，惊寤。一日，偶见《实录》云：太上八十二化身为玄武，号太玄，又《仙降》曰，牛者玄武之精，方忆《礼记》，牛曰一元太武，因知太玄牛孳乃玄帝也，前梦无虚。玄帝生於黄帝时上天开皇初劫，紫云元年岁甲午三月三日，《真武经》云：甲辰，误。至十五岁，童子学道修行，四十二年飞升於紫云，五十七岁庚寅九月九日也，拜太玄元帅，永镇北方。至上天龙汉二劫，殷纣无道，魔鬼流行，伤害生灵，毒炁上冲，元始命之收捕，有功，令复坎位，拜镇天玄武大将军。后於上天真化三年即嘉佑二年也，三清委玉帝考功，三官四圣位当亚於天帝，下翰林修撰玉册，拜太玄为玄天上帝，因知此经在拜太玄时重出，本一百二十巷，太玄集此三十六章，亦三十六部尊经之祖，以便修习，亦犹《大度人经》上品妙首无异。颙伫者，仰望也，诚敬而已矣，愿听者，俯听也，整齐严肃，主一无适，惟恐礼貌之不恭，俯仰之失节，所谓齐庄中正足以有临也，道父之心，推己及人，所谓夫子之道，忠恕而已矣，岂不忻忻然有喜色而啸咏哉。此下以六根并六洞宫顺取，庶不紊乱大旨。
　　元始天王怡然啸咏曰：文昌大洞玉章第十一，眼根洞观，道眼始通。乙未、丙申、明夷、家人。
　　叙经，乃玉宸道君所叙经之因由缘起，谓之叙分；正经，元始天王所宣珠光之音，谓之正宗分；结经，亦道君结括一经之旨，谓之流通分。
　　皇上超无景，
　　眼之於色，为业甚大，眼见心欲，心动神疲，是以五脏之神，皆从眼漏，为第一根，眼窍通心，心乃神宅，眼既见，心必动也。皇者，大也，上者，高也，言道之大而高超，出乎无色之界，无色无光，谓之无景，经中景字三卷，共二十八字，八景运常宁，八景齐洞阳，八景照泥丸，太清八景观，四句同义。洞明光景中，太一景中王，携此景中人，炁出华景中，常保景化内，一义。太极元景王，太素拂眇景，赤景翳逸寥，洞景寄神通，太极玄景童，羽景太无庭，金阙上景炁，混一玉景炁，晨中黄景炁，同类。皇上超无景，太虚空无景，一类。乘景晨中晖，驾景登绝霄，一类。帝一上景朗，朗生帝景● 二元上景衢，一类。八真合景君，千景并生矜，一类。三天焕九景，义别，字虽同而义各异。有以车舆冠服讲者，有以旌佩节幢论者，有以光景炁色辫者，有以神真名字说者，诸经传中，有景晨明霞之冠、之服、之节、之舆，不知其为物何如也，而以琪意度之，便如今时官，贵有七宝冠帽束带鞍辔之类是也，《玉皇经》九霞流景，飞云玉舆，同，今无景者，无色也，人能收视内观，自到虚无自然境界。
　　轮转九曜停。
　　一云九曜生，必误，如日月停景、璇玑不行之谓也。人之一炁，在乎鸿蒙混沌之始，而不能存育，以眼根所漏，今则既知而修，即超出无色之界，故漩玑玉衡一时停轮，以俟兆之所证也。在天则运转机轴，以九炁化育天地万物，惟北斗七元日夜循环，所谓漩玑玉衡以齐七政，在心则有七元运用，与天之九元同此不息之机也。是故为人终日乾乾，自强其志，以应天机也，曜者眼神明曜，眼光一定，则九窍俱息矣，诗云：子怀明德，不大声以色，同义。
　　回风混帝心，
　　帝心，即道心也，人心惟危，道心惟微，惟精惟一，允执厥中，盖心之为物，湛净虚明，如鉴之空，衡之平，所以为一身之主，包万理，应万事，虽鬼神有不能窥其际者，一动一息，莫不系於其间，所以《大学》之道在正其心也。《老子》曰：五色令人目盲。人以物欲障其心目，不能见天地之化，故圣人立教，收视反听，黜 聪明、离圣智为急务，若能存其心，养其性，则天地万物森然见前。《孟子》曰：养心莫善於寡欲，人能寡欲，则得颜子坐忘之心斋，故圣人洗心退藏於密，欲道成也。此章以眼根修证，盖眼有数说，佛经载，肉眼、天眼、慧眼、法眼、佛眼，盖肉眼者，凡夫也，世人云俗眼是也。佛眼即道眼也，以常人之情，以俗眼观天地，真人以道眼观天地，道眼何在？必曰一心也，内而有五脏六腑，以肤体隔绝，外而有五运六炁，以天地隔绝，若俗眼观之，皆不得见也，若以道眼观之，则彻视表里，九天之外，尘芥之微，无不洞烛也。回风混合者，天地之炁相交，以成帝一真道三昧帝心也，人亦如之，以津为龙，以无为虎，运转之道，在此二物。《易》曰：云从龙，风从虎，圣人作而万物睹，理相近也。后九章云：帝心大玄通。昔俞灵瑰，河间人，受习大洞回风混合之道，一行二十年，坐见天下事，然自晦不为异，貌常若三十许，衣弊自若，人或问远年近日事，对如目击，人敬之，且曰偶然耳，非所知也，口不绝诵《大洞经》，或绝粒而饮酒，后忽登仙，是得回风帝心焉，人以双目回光返照，则真炁.随而聚於元宫，谓之回风混合。
　　八景运常宁。
　　一云八炁，非也。以心为天，以肾为地，心肾相去八寸四分，天地相去八万四千里，神风橐钥，故天地安镇，人以真炁运动，故身体长宁。人之三部八景，自尾闾至百会，三节为一关，三八二十四节，以应二十四炁。上部八景：脑神觉元子，字道都；发神玄文华，字道衡；皮肤神通众仲，字道连；目神虚监生，字道重；项髓神灵模盖，字道周；膂神益历辅，字道柱；鼻神冲龙玉，字道微；舌神始梁峙，字道岐。中部八景：喉神百流放，字道通；肺神素灵生，字道平；心神焕阳昌，字道明；肝神开君童，字道青；胆神龙德拘，字道放；左肾神春元真，字道卿；右肾神象地无，字道生；脾神宝元全，字道骞。下部八景：胃神同朱育，字道辰；穷肠中神兆腾康，字道还；大小肠神蓬送留，字道厨；胴中神受亨勃，字道灵；胸膈中神广瑛宅，字道仲；两胁神辟假马，字道成；左阴右阳中神扶留起，字道圭；右阴左阳中神苞表明，字道生。在人常以紫河车搬运真精之炁，上升泥九也，常，久也，宁，安也，使身体常安也。或曰八景八门，即遁甲所运也，昔施存事黄卢子，得《三皇内文》，乃八门遁甲，能行遁变化景之法，役御虎豹，晋永康元年四月七日乘豹登天，号冲和见素真人，乃八景明验。
　　广霞参神天，
　　天神一万八千，人神一万八千，共三万六千，同理阴阳造化者也。《诗》云：神之格思。按青城丈人说，发为青城君，头为三台君，两眉为紫极君，两目为玄爽君，左耳为聪明君，右耳为决明君，鼻为天妙户君，口为牙门君，唇为玉户君，齿为二十八极元士君，咽为校尉君，喉为九卿君，肝为绛宫君，肺为华盖君，胆长命君，心为丹田君，脉为紫帛君，胃为太仓君，脾为黄庭君，左肾为玄妙君，右肾为玄元君，大肠为食母君，小肠为导引君，腹为太道君，三焦为玄老君，左足为雷电君，右足为云炁君，凡三十六生炁君，皆应於一身，通身相体，同滋识用。《易》云：阴阳不测之谓神，知变化之道者，其知神之所为乎，又曰：神无方，《阴符》云：人知其神而神，不知不神而所以神也。盖神之为物，惟意所主，故广大之云霞参谒神天，亦名谷神不死，盖泥九为百神聚会之所，人身之神相聚会合於此，其聚也不疾而速，不行而至也，然神用藏於视听，若不从眼耳之漏，则方可凝集也，故《度人经》云：下镇人身泥丸绛宫，中理五炁混合百神是也，人身与天地无异，同此神炁。
　　五帝散日精。
　　今夫天斯昭昭之多，日月星辰系焉，盖神天之上有日月，如人之头有眼目。五帝，见上卷长保五帝城注，并同，此卷第三章云：日中开五晖，正与此句同义，盖五帝者、青帝护魂，白帝侍魄，赤帝养炁，黑帝通血，黄帝中主，乃五行之炁。天有五星，地有五岳，人有五脏，上下相应，但人恣一情之欲，如喜怒哀乐动之於中，发之於外，则本方之鬼神，十目十手之指视，是其所以，灾祥祸福，莫不相应而至，所谓祸福无门，惟人自召，日精月华，若人服之，能令面色光泽，身体强壮，所以上卷云：庆炁育五云，五炁结十方，五灵度符籍，盈满五脏充，五老辅玉根。此卷云：血凝五华平，日中开五晖，五脏植玉根，俯仰邀五灵，五神回孩婴，舐炼五芽珠，拔出五苦毒，兆有五符籍，魄伏五道密，五符闭地结，五符编紫房，五籍标圆庭，逡巡五老翁。下卷云：五辰号发纽，咽沬生五芽，敛神保五籍，混合五日房，五道秀金华，五老变孩蒙，太张上五符，五脏映清夷，五魔伐六阴，五炁理中颌，五道焕三天，五老飞玉耕，五岳应命到，五岳启灵户，五岳一来庭，五云郁绝空，五老挥绛华，左把五符籍。如此等类，皆五行之炁，流通於三才中，为克化生育之本，散日精者布阳和之炁，参赞造化发育万物也，人常以日精之炁条理五脏，保合太和，所谓乾道变化各正性命也，五脏和则五典备，不为五神所劾，五岳所按，五星所照，五帝所奏，则五籍改注，岂有五运五道五苦之拘束哉！君子所不可及者，惟人之所不见乎！
　　液逸玄中膜，
　　逸字七处，逸宅，寿逸，逸紫，空逸，绿逸，上清逸。寥，安也，乐也，天地以水运转，循环无穷，故不朽坏，人以津液流灌五脏，是以不死，若津液一乾，神无所滋，形必坏灭。玄中膜，是北方之水幽在一层之内，人身中肾水亦在脂膜之内，津液血炁常使充满，灌溉滋润，则身体强壮，颜貌光泽。
　　血凝五华平。
　　紫绿绯华，非正色，皆为外物，虽目击华严富贵，天堂快乐，亦不足恋於心，五华者，青华、丹华、素华、玄华、黄华，言内自有华色，人以血炁滋养五脏，则玄珠自生，《黄庭》云：灌溉五华植灵根。五华既凝，化为四灵，备守中央。豫章道士萧惟亿字勉之，云游至江州庐山祥符观，喜幽胜而楼焉，日诵《大洞经》，忽暝目见四灵备卫，遂大惊悟，由是神采顿异，出言非常，忽自能诗，年九十余，而白发反黑，步履如飞，淳炁中辞众坐化，有徐钦邻师事惟亿，后亦坐逝去。
　　体宝圆珠映。
　　《大洞仙经》之号曰苍胡颉宝，而上中二卷不见，至下卷方显言之。宝与珠一也，即身中一粒金丹是也，谓之摩尼宝珠，又曰黍米珠，玄珠，明窗尘还丹，神丹，玉壶丹，紫金丹，金液还丹，刀圭大药，圣胎婴儿，千名万号，不一而足，大非外料金石草木之比。盖以自己神水华池、金晶玉液、朱砂水银、真铅真汞、龙肝凤髓、姹女婴儿，修合煅炼之所成也。故上卷云：秀朗太宝辉，上馆云珠内，中卷云：舐炼五芽珠，寄颇携运珠，下卷云：领玄苍胡珠，友宝赤炁王，苍胡颌光华，日中一运珠，洞焕圆珠蔼，皆此义也。儒书所谓天地未判，形如鸡子，宝之一字岂苟得，贵能应用无穷，随心所欲，无往不备。至如世间亦有如意宝，人之所求，悉如其心，魏王有珠，前后照十二乘，随侯之珠，卞和之璞，为世所珍，况天上人间，天堂佛国，龙宫海藏，岂无至真至贵之宝。今元始宝珠有二，《度人经》云：元始於大浮黎土虚空之中，悬一宝珠，大如黍米，元始先登，真仙后从，皆入珠口，不知所在。由此言之，珠虽小而容众甚多，何哉？释氏所谓芥子纳须弥，微尘之中亦有剎土，蜗角之上能战蛮触，朱子所谓其大无外，其小无内，善财楼阁，皆见弥勒，无量珍宝，以为庄严，及其一悟正觉，向来富贵皆在普贤身上毫窍之中，维摩丈室能容三万二千狮子座，《玉皇经》云：十方天宫皆有上帝应化法身，说法既毕，俱复一体，何小大之不一，分合之有异耶！所谓散之弥满六虚，敛之则不盈一掬，前辈谓看一部《华严经》，不如看《周易》一个艮卦，诚如是也，盖人收敛真元，寂然不动，则天地万物森罗在前。《老子》云：致虚极，守静惊，万物并作。微尘可以包乾象，一真可以应万方，六合之大不足以容其身，一芥之微尤可以骋其游耳。此宝珠，一曰苍胡颉，一曰圆觉，一曰如意轮，又曰圆如金弹，色同朱橘，皆诸圣强名托象，无非化导未悟，鱼兔既获，当舍筌蹄而不用。
　　流耀莹兆形。
　　道不远人，常引伐柯之诮，人能弘道，当存责己之规，有诸己而后求诸人，有诸内则必形诸外，所以发辉流彩，莹彻一身，所谓见於面盎於背，潜虽伏矣，亦孔之昭也。夫微之显，诚之不可掩，如此，人能以道自重，洁己避地，晦迹韬光，不求人知而人自知，不欲人见而人自见，可谓盛德。
　　号为寿逸阜，
　　寿逸阜，日精之名。人身中，精神光彩，自然享寿，释云：若有人我众生寿者，即非菩萨，大率寿非人间之寿也。人生百岁，七十者稀，何名为寿？若以此等见识，安知本来亘古历劫不坏之寿相哉，此寿相充塞天地，量等乾坤，与万物均齐，与众生同体，露堂堂，赤洒洒，岂有限数拘束哉！ 
　　亦曰澄源亭。
　　欲升高必自下，欲登阜必自原，亦左右二眼之分，澄源亭，月帝之名，源澄而流清也，亭，古文如楼台，诸仙所安集也。
　　俱灭三恶机，
　　三恶者，贪嗔痴是也，人能断此，则不堕三恶道，得见三宝天君。机者，动之微，吉凶悔吝系乎此也，所以君子见机而作，不俟终日也。三恶道，地狱、饿鬼、畜生，此三者，极阴之地，难复人身也，故修炼纯阳以灭其机轴，经云：请灭三恶，斩绝地根，同。君子戒慎乎其所不睹，自然灭恶机也。
　　启籍登大明。
　　大明者，明四目也，一云太明，非也。坎水永隔於离明正照之境，故圣人南面而正天下，玉帝所居通明大殿，故人登仙，开示仙籍注名，然后朝谒玉帝也。后云：捧籍登大明，此则喻人以明明德为上，自己德性明白，不为色欲所蔽，即为大明之人，为贤圣，为真仙，皆欲不昧灵性为自任。
　　令我保仙真，
　　有天地，然后有万物，盈天地之间者惟万物，万物之中，最灵者莫若人，而不能修省其身，以致堕三恶道。以《大洞仙经》修炼，至此方且灭其机，而登大明保仙真矣。一云使子保仙真，上之谕下云使子，下之告上云令我，两皆不妨大义。保我自己之真炁，为仙须要自保，人不能保我也。
　　仙绶披绿青。
　　玉帝赐青紫之绶，使兆披服以朝谒，谓之选仙举进士，亦如人间登第，先授青衫，下章云：披朱中绿霞同，皆仙衣也。
　　解祸冥途中，
　　既已登仙籍，则祸沈九地之下冥冥之途矣，人间得官，则封妻荫子，荣庇族属，为一时之荣，人能冲虚，岂不贵重哉！
　　超福晨上灵。
　　诸法官能断决疑异，虽无所养，死为阴鬼，取为阴官，四十九年一转，人皆如之，若能内外交养，福慧双修，即证仙道，以自己之真灵，受福於景晨之上，快乐逍遥矣。凡晨一十一字，天晨金霄游，太阳化三晨，晨中黄景炁，高晨映上清，乘景晨中晖，七晨回帝席，玉户映晨霞，超福晨上灵，并羽月中晨，晨登广灵堂，晨登天老室，不可以一槩论，当随经义解释。人不能阅藏教，而据他人所传之本，而擅自更改经典者，愚惧其冥责莫逃，岂可不戒之慎之焉。
　　度世登玉乡，
　　过度劫尘，登入玉乡，玉比温和也，太阳道境无炎寒之苦，四时如春炁之和，故曰玉乡大罗，无日月故无昼夜寒暑。
　　累祖返胎婴。
　　累世之祖祢玄曾，反胎更生，皆变婴兄之形，谓之大洞帝尊示现人，或以为不载祸福，既无罪，何用救拔，为此经拔度者一十六处，可见念念在乎玄曾祖祢升度，方许己度，天王之用心至矣哉！今钻类于此：南拔七祖根，七祖积尸结，七祖绝滞塞，七祖返胎仙，七祖断玄滞，七祖散积滞，七祖生福堂，解结生七祖，七玄登朱官，七玄离幽肩，散祸宁九玄，九玄解重结，西解累劫凶，累祖返胎婴，累祖落克名，此等即《度人经》五苦八难、七祖升迁、魂度朱陵也。又曰：为上世亡魂断地逮役，人欲求仙道，当令身心清净，清净者，无染无着，不增不减，自己清净，可作功德，感动天地，超拔祖先，广度群有，然后自度己身，则无愧矣。
　　洞观无碍空，
　　洞者，通也，即十通妙行也，以俗眼为观，平声，以心目内观，去声，上视九天，下视九地。中卷十章谓之十洞，此大洞之标题也，洞观无碍空，洞微无障玄，洞空清净玄，洞虚清净和，洞灵清净行，洞真清净身，洞玄清净光，洞源清净光，洞明清净光，洞清冥智慧，谓之十大洞，妙行妙果圆满。
　　始通生因明。
　　《易》曰：悬象着明，莫大乎日月，日往月来则寒暑生，人无日月则道理不见，天无日月则冥冥长夜，故明字以日月二字合成，道眼始通，无所不见，虽纤尘如秋毫之末，无所逃遁。经云：圣日圣月照耀金庭，又曰：圣人以日月合其明，大人者内明而外暗，常人内暗而外明，故随事物转移。
　　骊珠湛方瞳，
　　圣人方瞳，舜有重瞳，言人道眼始通，如骊龙颔下之珠，明莹透彻，若了达之士，通身手眼，触着磕着何啻千手大悲。
　　内外洞照清。
　　表里洞烛，清净无障，是天与其鉴也，人能修大洞之道，仰观九天之上，俯察九地之下，万事万物之理，秋毫无所隐漏，大洞金丹，须采铅汞，古云：潭底日红阴怪灭，铅为阳炁山头月，白药苗新，汞为阳精，以阳归阳，则双目如金星，能通乎昼夜之道，日用左目，夜用右目，以代日月之明也。
　　右件玉章天篆一百二十字，上镇曜明宗飘天，下统第三垒帝德君。
　　《玄契》曰：真人得洞观清净，道眼始通，无障无碍，内外洞明，照见一切，能斩酆都山纣绝阴天宫恶根，地根魔籍鬼帐，常以天花飞香供养元始天王，元始天王，即我历劫不坏元神，非由外有。散花飞香，进登人仙。中卷十仙，即胞胎魂魄灵元华岳藏府元命是也，自一月生胞次第生长，已至转入十仙门，已於中卷意根妙行全十真下注，法人必难省，今於修真书中取十仙以益之，人仙者，寿至百岁已上者，历见人之世数，如老子九百岁、彭祖八百岁之类是也。
　　元始天王曰：文昌大洞玉章第十二，耳根洞彻，圣耳梵通。丁酉、戊戌、睽、塞。
　　玉晨九天司，
　　耳根者，但闻音声，感动灵明，随声旋转，为善为恶，顷刻有异，毫厘之差，千里之谬，所以舜好问好察，禹闻善言，盗跖喜闻为恶，纣乐闻音声，皆耳之听。昔有僧坐禅，有鸦噪其上，或问曰：闻乎？僧曰不闻，曰：何故不闻？曰：闻中不闻。以此观之，闻亦未尝不闻，但不留之於心。玉宸灵宝在九天之上，九天有三，自一炁生三炁，是为三宝，三炁生九炁，是为九天，乃生神之天，谓郁单无量天之类是，又有八梵九天，始青天，太青天，始丹天，大丹天，始素天，太素天，始玄天，太玄天，大梵天，亦谓之九天。又曰：高上神霄。南极长生大帝，东极青华大帝，九天应元雷声普化天尊，九天雷祖大帝，上清紫微碧玉宫太一大天帝，六天洞渊大帝，六波天主帝君，可韩君丈人九天采访真君● ，是为神霄九宸，掌生杀之权，发号施令，雷动风驰，故万物莫不由此而成始而成终也，所以玉宸道君主之，在人中院。
　　太上大道君。
　　道君者，有道之君也，昔灵宝降生为西那国王，天下太平，百姓称之曰有道，道者蹈也，谁能出不由户，何莫由斯道也，皆明德新民之事，自家及国，以至天下，皆能上行下效。《老子》曰：修之身，其德乃真，至天下之普。《中庸》曰：道不远人。人之。为道，而远人不可以为道，修齐治平。天下之大事，岂不由修身正心诚意，然后可以平治天下乎！然有道之士，务在济世利人，桀纣无道，百姓罹祸，周文商汤拯民於水火之中，为解倒悬之苦，后世歌之为有道之君。
　　常保景化内
　　《玉经》：天子王侯得奉之者，致国太平，故富国安民，强兵战胜，外无寇盗之挠，永保社稷。持诵是经，专为国王帝主君臣父子安镇国土，保天长存，喻人精炁充满，身体强壮，无有邪炁所侵，自保寿康，故保持光景造化之内，毋使失坠，毋令外邪乱其至道，败其灵根，盗其至宝。可保景化。
　　九回镜中清。
　　九和十合如镜之清明，洞见事物，《玉皇经》云：败其灵根，盗其至宝，盖不能得保守景化也，以致鉴不空而衡不平矣。昔陈与明得明镜之道，修炼十八年，以晋太康元年三月初一日飞升。又太康中，新野先生乡人张如珍，遇神人降於室，传明镜洞鉴之道，曰夫烛物理者天也，鉴物形者道也，天之道以清，镜之道以明，审而无差，形定於此，物应于彼，故川岳之状，鬼神之情，无所逃而隐也。天以清而容万有，水以澄而鉴众形，若夫天清镜明，澄心静神，而得内外洞彻，则至道成矣。倘外役於物，而内劳於神，心神昏浊，不能澄清，则去道远矣。此法吾受之於长桑公子，长桑公子受之於太清天帝，子若修之，能洞达玄通，遐照八极。夫洞真法中有四规之道，依四时而行，亦与此同。体古人所谓虚其室，白自生，定其心，道自成，信矣哉！如珍修之九年，彻见千里，无一物可隐，以梁天镒十三年十一月十八日飞升，号全真达道真人，此乃九回镜中清之旨趣焉。此经一句主一事，若人行得一句，即与道合真而为至人也。又有李士宁轩辕镜之说，具在别传。
　　解带玉映室，
　　玉映室，乃上清玉宸宫，在人中脘，神室既解结滞，则如玉之辉映，《诗》云：相在尔室，尚不愧乎屋漏，恐惧乎其所不闻。
　　乘素入四明。
　　素，空也，耳之於声也，乘空素而达四聪，肺都童子素明字无英，明者日月交合而成字，始制文字者，其知造化乎。
　　携提日中王，
　　日中司命接生君，字道灵，携提者，不暂舍也。凡言日者十句：混合五日房，三日映玄敷，日中一运珠，日为三矜交，五帝散日精，日中司命童，日中开五晖，混化启明日，飞霞散天日，海日自东生之类，日中真灵乃太阳之精，在人则坎中之阳，两肾问一点明莹者，日中王也，以子时建生。
　　并羽月中晨。
　　两耳分阴阳，故有日中王月中晨，如祖天师郁仪结璘之真诀，皆主宰日月之神也，携提并羽者，欲常提省接连不昏聩也，昔陈先生与杨太初遇真人聂绍元传二景高奔之法，后得道飞升。《古诗》曰；圣人夺得造化意，手搏日月安炉里，微微腾倒天地精，攒簇阴阳走神鬼。又曰：若人间我修行法，遥指天边日月轮。又曰：日月交合时，便是生身处，本来面目真，劝君勤照顾。经云：圣日圣月照耀金庭，日月合璧，乃月晦夜交合也，内丹於此下乎修合。
　　太一召天魔，
　　上卷略释之，太一乃水精元之炁所化，天地之先，一数生水以成象，人生之前，一炁之精感化而成形，非水无以立天地，非精炁无以立人身。《老子》曰：天得一以清，地得一以宁，神得一以灵，万物得一以生。所以太一为万神之宗主，故能执符以召制六天大魔。《大洞经》中，凡言太一者有十，如上卷太一务命根，太一居紫房，中卷太一召天魔，携提太一真，下卷太一上元炁，太一俦丘兰，太一杨威明，上携女太一，羽节命太一，太一景中王等。是太一之神，於五神中并而为一，是故五脏皆有太一，亦犹天地之间无处无水也，在大道中，谓之太一天尊，诸天谓之太一帝君，九天之中谓之碧玉宫太一大天帝，专主水事，斗中谓之太一，五福诸地谓之太一尊神，雌一女真谓之太一元君，在人谓之太一之神，随处莫不皆有。太一居人脑中，人有罪福，小则太一简阅奏帝，大则三尸奏事，重则三官鼓笔，所以太一乃人神之领袖也，得一则万事毕。孔子曰：吾道一以贯之。人得一而生，既已生矣，复能守一，则此道大明，及至成全，一亦何在，识者宜尽．心焉。僧问万法归一，一归何处？《丹经》云：既至成时一也无，盖欲人无所执着，欲求鱼兔，须藉筌蹄，鱼兔既获，筌蹄可舍。又云：过河须用筏，到岸不须船，释应无所住而生其心。
　　帝君较万精。
　　帝君，一名七灵，一名逢凌梵，常守人两眉之上，执符把箓，摄召六天大魔。《金书》云：太一执符，帝君品命，即此二真也。
　　拔遏死积炁，
　　《小救苦经》云：祥烟塞死户，盖魔王检较鬼精，遏塞死户，保举仙人也。《生神章》云：元君遏死户是也。以此为生生之命根。
　　越度仙黄庭。
　　黄庭，中央仙庭，四方八面朝此，在人脾胃，主管谷府，有神曰黄宁童，消散克化以滋养四灵，故越此庭则立三关已。
　　帝立三关上，
　　三关，天地水，亦天地人，上关泥九，中关绛宫，下关炁海。亦曰三要，在易为三极之道，《黄庭》云：三关之中精炁神是也。
　　八风舞神兵。
　　《庄子》曰：汝闻天籁，而未闻地籁，汝闻地籁，而未闻入则；八风，八方神炁也，四正四维皆起思风和畅，则千真万圣欢庆鼓舞，人身之炁畅快，则万神怡然；炁一不和，脉一不调，则人神悲泣，人神悲泣，则将离去身体，神离炁绝，人将死灭，可不慎欤。即上开八门飞天法轮运转精炁也。
　　左抱福醴液，
　　福醴，香美之酒，亦曰琼浆玉液，盖一身之炁液，灌溉本源本根者肾也，肾炁上通於耳，两肾居下，而肾之门户在上，所以下实则上听聪。福醴亦谓之水银，神水、木液、黑龟精、赤凤髓、金液、金华、玉池、金精、铅汞，皆丹料之异名也，惜精以养炁，惜炁以养神，惜神以养虚，大洞之道备矣。
　　右提庆元瓶。
　　庆元瓶者，谓之玉池，华池、偃月炉，悬胎鼎，玄门、牝户、黄庭、真土、金鼎，皆丹房之器皿也，二者缺一不可，故丹道成矣。
　　洞微无障玄，
　　洞听隐微无有障碍，盖洞微者，乃圣耳通之妙果妙行，此即六通之一也，人能修习，可洞闻九天之外，九地之下。
　　梵通生虚明。
　　虚明者，心也，自诚明谓之性，心者性之宅，得诚明之性，自然视思明、听思聪，梵通是圣耳，无所不闻，无音声可逃也。
　　贯颡闻十方，
　　颡，额也，上穷圆顶，下尽方舆，无不洞达也，十方，四正四维上下共十方，盖自己梵通虚明，普彻上下四方，无不洞闻。
　　豁落一切声。
　　一切大小音声，豁落响彻，不逃聪听，盖同声相应，无往而不闻也，如聋聩者，疾雷震山而弗知，岂可容易回其本性哉！人能六根六尘悉皆清静，即能运六神通，得大自在，耳根在肾，多以色欲撼摇，精炁耗散，早致聋聩，须仗大洞招真致灵，返回神明，宣通开导，复全本体，方证洞微妙行。
　　右件玉章天篆一百字，上镇竺落皇笳天，下统第三垒帝德君。
　　《玄契》曰：真人得洞微清净，圣耳梵通，无碍无障，内外虚明，闻一切音声，能斩酆都山泰杀谅事宗天宫恶根地根魔籍鬼帐，常以丹果供养元始天王，结带生核，进登鬼仙。鬼仙者，人死而英灵不昧，焄蒿凄怆昭明，能祸福於人，如今天下州县城隍土地、关羽、张飞之类是。
　　玉清无极总真文昌大洞仙经卷之五
　　● 疑此处脱一字。
</div>
    <div class="pagination">
<a href="玉清无极总真文昌大洞仙经_page7.html">上一页</a><span>...</span><a href="玉清无极总真文昌大洞仙经_page3.html">3</a><a href="玉清无极总真文昌大洞仙经_page4.html">4</a><a href="玉清无极总真文昌大洞仙经_page5.html">5</a><a href="玉清无极总真文昌大洞仙经_page6.html">6</a><a href="玉清无极总真文昌大洞仙经_page7.html">7</a><span class="current-page">8</span><a href="玉清无极总真文昌大洞仙经_page9.html">9</a><a href="玉清无极总真文昌大洞仙经_page10.html">10</a><a href="玉清无极总真文昌大洞仙经_page11.html">11</a><a href="玉清无极总真文昌大洞仙经_page12.html">12</a><a href="玉清无极总真文昌大洞仙经_page13.html">13</a><span>...</span><a href="玉清无极总真文昌大洞仙经_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
