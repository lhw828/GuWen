<!DOCTYPE html>
<html>
<head>
    <meta charset="UTF-8">
    <title>太上洞玄灵宝无量度人上品妙经法 - 第 3 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上洞玄灵宝无量度人上品妙经法 - 第 3 页/共 12 页</h1>
    <div class="content">　　七月长斋，诵咏是经，身得神仙，诸天书名，黄箓白简，削死上生。
　　七月者，中元地官会天、水二官於中元阳台宫，校勘功过，名庆生中会之月，宜度己身，诸天书名，而得神仙也。黄箓者，天之金箓也。白简者，死籍也。所谓金箓上生名，白简削死字也。
　　十月长斋，诵咏是经，为国王帝主、君臣父子安镇国祚，保天长存，世世不绝，常为人君安镇其方，民称太平。
　　十月者，下元水官会天地二官、诸天诸地诸水真圣仙灵、星宿宫曹鬼神主宰，普校一切功过善恶，於东极天之尾闾，泄水之源清泠府中。名普校建生大会之月，宜为国祝安、帝王圣祚，及依法安镇有灾之方，则民称太平矣。又法曰：正月属寅，寅为鬼道，是以拔济先亡。
　　按《存思口诀》：水始生，火长生寅，水火既济，炼度死魂，玉眸炼质，黄华荡形。七月属申，申为人门，是以自度己身。
　　按《存思口诀》：火之成数，水土长生申。此乃成数，所以得度。十月属亥，亥为天门，是以上为帝王安镇国祚，下为臣庶保护太平。
　　按《存思口诀》：土之成数，木之长生亥，木乃祖炁，所以为父子也。土之成数，所以为帝王国主也。
　　八节之日，诵咏是经，得为九宫真人。
　　一坎文，二坤文，三震文，四巽文，五中文，六乾文，七兑文；八艮文，九离文，复掐中文。
　　八节者，四立、二至、二分日也。八方天真朝集，校量罪福功过於上元八景宫中。至日斋戒本方，消禳九州地分，四十五日，水火、兵旱、灾疠；诵咏向其方，顺宫以建指。冬至坎用事，立春艮用事，春分震用事，立夏巽用事，夏至离用事，立秋坤用事，秋分兑用事，立冬乾用事。周回八宫，以应八节，惟中宫者，已也。身在中宫，得守於五也。故为九宫真人也。正是戴九履一，左三右七，二四为肩，六八为足，五为吾腹，乃上清九元豁落之道也。
　　八节九宫图
　　本命之日，诵咏是经，魂神澄正　玉清文，万炁长存。不经苦恼，身有光明。三界侍卫，五帝司迎。万神朝礼，名书上天。功满德就，飞升上清。　玉清文至上清文挑。
　　本命之日，百神朝身，诸天所重。此日修诵，拘魂制魄，保命宁神，澄正五脏，万炁集身。
　　行道章
　　此章当默念内思，依法修存。
　　道言行道之日，
　　诵经之日也。
　　皆当香汤沐浴，
　　五香之汤也。白芷、青木香、白檀香、沈香、甘松，取东流水煎汤。
　　存思口诀，香沐上，汤浴下。谓焚香沐上，以手拂香入鼻，想入顶门泥丸；次饮水浴下，若大沐浴，日沐月浴，即运日从左目出左太阳，上有赤光，下注成火，合我心火烧身毕。次存光芒复日太阳上左停，次运月从右目出右太阴，上有玉光，下注成雨，合我肾水，如大海中洗浴我身，涤去五脏秽浊。存玉光复月太阴上右停，日月洞照我身，如在虚空云座， 无有隔碍，定念斋心。
　　斋戒，
　　斋者，内斋其心，外斋其形。戒者，内持其志，外持其行。
　　玄师曰：斋者有四，一曰心斋，二曰常斋，三曰清净斋，四曰长斋。戒者，十二大戒，在经。无上十戒，九真妙戒。详载大法。
　　入室东向，
　　东为长生之方，诸天所尊，入室诵经，迎而向之。
　　存思。诀，一谓召十方元鞅之神，入於己身，曰入室。背死向生，曰东向。一谓入静室而东向。两说并用，内外相应也。
　　叩齿三十二通，上闻三十二天，
　　叩齿以集神。叩齿之法，左为天钟，伐鬼灵也。右为天磬，集百灵也，中为天鼓，朝圣真也。叩齿，击天鼓也。想其声如鼓，上震顶门，响彻三十二天。
　　心拜三十二过，
　　心拜，不倾侧泥丸九宫也。心拜过於形拜，形虽不动，存心屈伏，如身礼也。
　　闭目存三十二天，自北维起太皇黄曾天，由东入南至西，每方各有八天，在青霄五色云内、金楼玉殿，各见一帝君，俨然分明。次存自身左耳脑缝出东八天，额前出南八天，右耳脑缝出西八天，脑后出北八天。却自皇曾天为始，每念一天名，叩齿一通，心拜一拜。次第二玉完天，周回四方，至贾奕天，总三十二拜。
　　按大法，皇曾天治在北方亥之西，乘西北方奎、壁二宿梵炁。东向诵经，东八天出於左耳脑缝者，此皇曾天起自北维也。
　　三十二天位次之图
　　凡诵念，当依此图，存习精熟，知天所在，举念运心，了然分明，免致临时疑回不决。
　　闭目静思。
　　存神定志，入於玄微妙化之境。闭目者，收视也。收视则神还内观；静思者，心不外驰，专思其神也。
　　身坐青、黄、白三色云炁之中，内外蓊冥。
　　以舌抵上腭，先闭炁十二息。存三元正宫中有三炁，内彻五脏之间。存下元丹田宫白炁，升中元绛宫黄炁，混合为一。存中元黄、白炁上升上元泥丸宫青炁，混合为一。三炁从顶门出，外盈一室，交络身形，缠映所坐，自然蓊冥也。
　　玄师日：玄炁青、元炁黄、始界白，即是三炁也。皆从一炁而生。今居三炁之中，以学人存三守一之道。一者，炁之母也，真常之道也。
　　《存思口诀》：青、黄、白三色之炁，乃太上始生之炁，玄元始三炁也。天地始生，三炁凝结，所以诵经之士，身坐三炁之中。青乃东方之炁也，故在兆之前；黄乃中央之炁也，故在兆所坐处。白乃西方之炁也，故在兆之后。何不说红、黑二炁？乃水火也。天地未生，已具此炁，天地始生，未形此炁，四象既有，二炁始明，为日月也。蓊冥者，为已处黄炁之中，二炁在外掩映，自然苍冥也。
　　有青龙、
　　存肝中青炁从眼出，嘘化为青龙，侍于左。目是肝候。
　　白虎、
　　肺中白炁从鼻出，咽化为白虎，侍于右。鼻为肺应。
　　朱雀、
　　心中赤炁从口出，呵化为朱雀，导于前。舌是心宫。
　　玄武、
　　肾中黑炁从耳出，吹化为玄武，立于后。耳为肾司，左出龟，右出蛇。
　　狮子、
　　脾下出五色狮子，呼在坐下。
　　一法胆出狮子六只。
　　一云十二只，列于左右。
　　白鹤，
　　白鹤自胃从顶出嘻九只在上。
　　罗列
　　罗列于左右、前后、上下。
　　诀曰：四方上下之神备至，名曰六仪。
　　左右，
　　法曰：左日右月出眉后两太阳、六一合之府。
　　日月照明，
　　存日自左太阳出于左目，日紫赤炁九芒。存月自右太阴出于右目，月黄白炁十芒。此自己日月也。
　　洞焕室内，项生圆象，光映十方，
　　存日月各去面九寸，辉耀室内，光芒灌入鼻口，入脑后玉枕宫，发九色圆象，出项后，如虹霓之状，光彻十方。
　　如此分明。
　　存前三炁四灵，狮子白鹤，日月圆象，一一分明。一法日在前，月在后；东向诵经，大明生於东，月生於西，此天上日月也。
　　存思之图
　　《存思口诀》：青龙、白虎、朱雀、玄武，四神也。狮子，地兽，在我下者，乘我者也。比地马同类之神者也。白鹤飞禽，在我上者，覆我者也。龙共类而仙者也。四方上下之神备至，名曰六仪。方见日月之形，洞焕室内，则水火二象见矣，五炁备矣，乃通前三炁也。
　　此灵宝始生天地之象也。
　　密咒章
　　玄师曰：有心咒，心中神存意祝也。有微咒，自己可闻其声也。有密咒，心言而已，口动无声也。
　　密咒曰：
　　所谓密者，口诵心觉，神意洞冥，外人不可晓其声也。
　　召仙曹总章咒
　　左手玉清文，右手上清文。
　　高天之上，玉清为主，玄罡大魁，太玄生府，中有帝君，灵虚王母。法曰：凡灵宝洞玄仙官，皆属西元王母内禁灵虚宫。玉文金符，司治仙禁，金童玉女，校精辩魔，统制伯史。法日：伯史乃人身命门中一神名，此神专升降三宫，互传人身功过等事。上达三天，形成司举，传奏教令，蠲灾救苦。备卫护道，囚缚鬼侮，流浪诸天，济生度死，解厄摧怪，通达紫府，十天告命，召其所主，急急如上清灵宝命，元始上帝敕。密诵一过，布十方炁，叩齿九通，次存玄元太上道君在虚空中，侍卫真灵俨然。
　　发炉咒
　　无上玄元太上道君，　太清文。
　　太清金阙后圣玄元上道君。
　　玄师曰：凡启奏太清，即告五灵玄老君，召出身神。若关启上清，即告真元教主太上老君。若启奏元始天尊，即告太上道君。
　　召出　臣某　身中三五功曹、　玉清文。
　　三天功曹、三天自然更生功曹、传言功曹、飞香功曹、奏事功曹、玄妙功曹、五帝功曹、五帝自然更生功曹、传言功曹、飞香功曹、奏事功曹、玄妙功曹。
　　玄师曰：三五功曹有二端神化，各司灵局，有三元五德之神，乃太清洞神之所隶也。此三天五帝功曹，亦非胎化有形之类，皆三五自然真炁之所化也。此天真道炁，召录身中三田五脏正炁而成灵神，用功曹有所执之曹局，故日功曹。功曹弁冠之帻皂纨单，衣绛衣、佩剑执簿。
　　左右官使者、　卯文、酉文、玉清文。
　　阴阳通达之神，五官举意之先也。使者弁冠之情，绛章单衣，皂衣色服，佩符执仗。
　　侍香金童、　玉清文。
　　阳初清洁之炁。
　　传言玉女、　玉清文。
　　阴本净谨之灵。传言侍香，奏意达诚，皆四品之元真也。金童玉女，玉貌琼颜，宝钗云髻，青服大袖，仙带裙履。
　　五帝直符、　玉清文。
　　东方青帝直符、南方赤帝直符、西方白帝直符、北方黑帝直符、中央黄帝直符，各三十二人。亦是五方真炁符，合道德之炁所化也。五帝直符，善恶二容，曲脚幞头，锦袍束衣，束带绿靴，悬剑执垛，各随方服色。
　　直日香官，　玉清文。
　　是直六十甲子之日三皇子孙也。日有三十二人，以直芳香之炁，散秽召真，是效职男女本生六甲之炁所化也。直日香官，如左右官使者状。
　　各三十二人，　自玉清文移至丑寅卯辰巳文，剔出再归玉文，至几前放。
　　玄师日：凡诸百灵，非止三十二人，但召奏止以四方天数。三十二人，是一天有三五功曹各一人，左右官使者各一人，侍香金童传言玉女各一人，五帝直符各一人，直日香官一人。每一天计一十二人，三十二天统有三百八十四人。其诸一人，惟功曹是二人，乃三天五帝各一人。功曹上应一千二百官君，下合三万六千神炁。
　　一云：皆身中之神，唯直日香官乃三十二天各一官，下来监察而复上奏。
　　关启所言，
　　启白所祈之事，心中欲言也。贵在简当，至诚默奏。
　　今日吉庆，
　　三元八节、五腊十直三会之日，名曰良日。若天赦甲子、庚申，与节会元腊同日，名日吉日。
　　长斋清堂，
</div>
    <div class="pagination">
<a href="太上洞玄灵宝无量度人上品妙经法_page2.html">上一页</a><a href="太上洞玄灵宝无量度人上品妙经法.html">1</a><a href="太上洞玄灵宝无量度人上品妙经法_page2.html">2</a><span class="current-page">3</span><a href="太上洞玄灵宝无量度人上品妙经法_page4.html">4</a><a href="太上洞玄灵宝无量度人上品妙经法_page5.html">5</a><a href="太上洞玄灵宝无量度人上品妙经法_page6.html">6</a><a href="太上洞玄灵宝无量度人上品妙经法_page7.html">7</a><a href="太上洞玄灵宝无量度人上品妙经法_page8.html">8</a><span>...</span><a href="太上洞玄灵宝无量度人上品妙经法_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
