<!DOCTYPE html>
<html>
<head>
    <meta charset="UTF-8">
    <title>玉清无极总真文昌大洞仙经 - 第 14 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉清无极总真文昌大洞仙经 - 第 14 页/共 19 页</h1>
    <div class="content">　　精血三真元王君，字黄宁子玄，住黄房中，主管克化水谷之府，披锦衣黄裳，坐金台之上，周围城郭，亦谓之太仓。
　　左有坚玉君，
　　胃脘二真坚玉君，字凝羽珠，守胃脘之左，主管胃炁水谷，滋养四体，令如金玉之坚，真炁如碧云之色，下布太仓之府。
　　右有帝昌皇。
　　泥丸九真帝昌上皇，字先灵元，守脾胃之右，分散水谷，灌溉五脏肌肤，俾之昌盛。一云帝昌童，必误，不应重作童。
　　浮黄翳神炁，
　　脾炁属土，土色黄，真炁蒸翳，荫下田之神明真炁，丹经云：名为神炁穴，内有坎离精。所以精炁神三者皆聚於此矣。
　　郁郁虚灵谷。
　　葱葱郁郁，覆盖虚灵之神，保护容颜，此乃坚玉君帝昌皇之真炁，下注於脾胃之府，如块葱郁之盛，所以润泽颜色。
　　青肝明轮子，
　　肝中四真青明君，字明轮子，受胃炁而双目明朗，肝属木，木色青，故曰青肝，明轮者，日月也，诸天日月为飞精，诸洞日月为伏根，人间日月为明轮。若吞明轮者为仙，服日月光华各有法，能泽五脏润颜容，木属东方甲乙之地，乃日月所出之门户，地只於此、旦望迎送郁仪结璘之神。
　　开朗彻八窗。
　　日月所出，容光必照，况八窗玲珑，岂不明朗。一本作八聪，必误，盖八景照泥九之类，言其光彩熙媚，照耀三部黄道。
　　太一俦丘兰，
　　俦丘兰，斗中大女名，又曰下脘神名，皆比喻也，如僧问西来意，曰庭前栢树子，又曰濂溪窗前草，与自家意思一般。
　　奉符入玉宫。
　　奉太一之命，捧符执节，升入脑后玉帝宫中，呈世人罪福，凡初一、十五、庚申、甲子、本命之日，上奏人魂神问之所作。
　　拔赦七世罪，
　　超拔七祖之魂，赦宥愆咎，盖魂神聚於泥丸，呈人所行善恶，首先超度七世祖欐，若人无善因，则累及祖祢受罪。
　　回元期十通。
　　《度人经》所谓十回度人，十通亦土之成数，回元即返本还元之说，期以十遍周过，可以度脱七祖九玄之幽魂滞魄。
　　混合帝一室，
　　回风混合於帝一之房，帝一室在玄关之中，或谓《大洞经》无伦序，互相参维，难可寻详，盖此经以回风混合为目，故前后上下左右互换，实由珠光交映绚耀丛杂所以成文，不可以一槩论。昔邓欲之字彦达，隐於洞灵台，修混合帝一之道，每夜诵《大洞经》，或感魏夫人下降，告之曰：君有仙分，且诵经不倦，故来相访，一日忽见三青鸟至，如鹤鼓舞飞鸣，移时方去，欲之谓门人曰，青鸟既来，朝会至矣，遂玄化成仙，岂非帝一之征焉。
　　五老变孩蒙。
　　五老见前注，今以修大洞回风混合之道，皆变为蒙昧，为无知识孩提之童，五老者，五行是也，故曰老● 即五脏神也。
　　太素梵行初，
　　炁形质具，未始相离，谓之太素，修进梵行，未满之初，火候未足，金丹未圆，梵行妙果方至第四，更宜馑恪，精进毋怠。
　　一善四金通。
　　一者水也，善利万物也，所谓五行不顺行，虎向水中生，丹之道，天地生成之数，地四生金，名太素，水生金，子隐母胎，金为神性，居上丹田，是谓顶门，人呼为性门，性最灵，故性门未合，尚知前世事，及其合则不知也，寄体於心，以应万事，人能知性门，可以修太素妙行观门，化为金仙。
　　右件玉章天篆八十字，上镇无极昙誓天，下统第六垒地德君。
　　《玄契》曰：太素四梵妙行观门，通生初弘一善，精水沾濡，枯朽发黄，是曰精和，精和则神和，神和则炁清，炁清而和，故曰清和。四度克成四金，地数五百功分，由是太一以具神身白帝，以侍魄元，西斗记名玉灵瑶篇。
　　元始天王曰：文昌大洞玉章第二十五，天五生土，五灵妙行。癸亥、未济、乾。
　　太极主四真，
　　四真，乃太易太初太始太素也，太极为之主者，以其五太至此方始得离，而各具其体，所谓物各有一太极，是生两仪，两仪生四象，四象即四真也，又有皇极为君臣民物，炁运为年月日时，数为元会运世，人为形体性情，天地人物莫不由此而生，在天则有太极真人、太极仙翁、太极仙官，掌管仙籍，徐来勒、霍山王元辅、西粱子王总真、安度明、镐京社冲等，皆号太极真人，《玉皇经》中四真人与释教《楞严经》之四真，其实一也，在人为心肝肺肾，为四真。
　　凌羽逸上清。
　　凌羽，奋迅其羽衣，以逸游上清之天，古诗：刀圭入腹生羽翰。人服黄精，不食五谷，即生毛羽，可以飞空步虚而行。
　　七转召司命，
　　七转，七返九还也，丹道至是，火候足矣，可以召心中司命之神，与之同游上清也。上清，即心府绛宫，万神所朝之处。
　　太一扬威明。
　　太一在头，明扬其威武，在人硬打尘劳，勿令睡魔阴邪之所侵挠。昏睡则精神散失，魔鬼欺凌，故为武备以钤饰之。
　　司录保储命，
　　《度人经》有司命、司禄、延寿、益算、度厄尊神，同此义也，司禄神君主生生不穷之理，所以保举储二之命，为大根大本。
　　三举登震灵。
　　太极既判，天地定位，乃立东王西母为万物之父母，今来司录神君，常三举其长子以主震器，俾不坠其绪，故知立天地之道，与皇极之道无异，诵之者，以此祝颂东皇千秋者。
　　魔王来受事，
　　得道之人，非魔王保举不得过三界，既得过度三界，承奉玉音，令掌管机务，则向来遏截吾之大魔，必来拱听受事。
　　仙官束鬼精。
　　《易》曰：精炁为物。言精炁聚则为生，游魂为变，魂升魄降为死，既死则为鬼。孔子曰：昭明焄蒿凄怆，此百物之精也。酆都有六洞宫仙官，虽管魔鬼，亦系仙职，隶天官所治之府，故仙官将为修行人束缚其鬼精，不令返道败德，此举阳抑阴，则性圆而情灭，可以升进三境，果证真仙。
　　月中青帝母，
　　一云日中，非也，青帝亦阳也，母者阳中阴也，亦离宫腹裹阴，后云月母宁素兰，同义，日阳月阴，一合而生成万汇。
　　号曰芬艳婴。
　　此乃月魂名，号雌一之神，道经：月中桃康君，灿烂黄房内，月宫仙方盈等语，皆同，天地以阴阳交，而生化之理具。
　　太张上五符，
　　黄素中元君圆华黄仞，字太张上，进五灵之符，安镇天地，如人亦以五炁安镇五脏也，此章应土，总统四象，故言五符。
　　安来上玉名。
　　紫素左元君翳郁仞字安来上，玉名，玉字也，一本作安来生，太误，盖三素君玉讳白素，右元君启明萧仞字金门上。
　　混化六合室，
　　混化归乃九魂名也，当混合变化於六合者，方舆所载，皆谓之六合八纮，在人则脑宫泥丸，万神所聚处。
　　洞房列火兵。
　　洞房即绛宫也，《玉经》：朱陵大帝赤骑神仙、兵马赤童斩邪箓，役使火兵咒曰：开明灵童总御火兵，南方赤帝玉司君，治朱阳之台，使火精赤丙之兵，总统上真之权，役丙丁之神，以行天德，使巳午之神，以正地炁 ，其实即心火也，用之正，则练成金鼎大药，用之邪，则起无明火坑黑暗地狱。
　　太极五灵冲，
　　五行全备则冲和，不全则战克，太极未判之前，五行混然其间，太极既判之后，四象各尊其位，而太极居中属土，所以寄形四象，托旺四时，今则太极五灵既以冲合，则无战克也。五灵者，水火木金土五行，五老五帝五岳，在人为五脏，和合，五炁冲粹，五华自生，五体康健，至为真仙人。
　　横文帝子宾。
　　帝宾，上卷见之，曰帝宾奉五符，又真阳帝宾老，盖此神在人五脏之上，能入脑后玉帝宫奏人罪福。横文者，五文也，即太极五行是也，河洛纵横十五数也，此乃皇一之魂上归字帝子，万神之一也，在天则为帝子宾客，在人则为心之宾客，能纠正邪炁，降流真炁，以滋育万神，纵横有理。
　　右件玉章天篆八十字，上镇皓庭霄度天，下统第七垒水制泽地土皇君。
　　《玄契》曰：太极五灵妙行观门思神，次兴四善，五数居中，属脾土，主意根，故曰思神，心之宫则思，思索盖出於意根，即洞清冥慧妙行，故天五五度五横文即）文也，总五方，共为十佺闻善，则玄上贯颡，六丁洞光，即中卷贯颡间十方，乃耳根洞微妙行。视善，则丹元方瞳，八史洞明，即中卷骊珠湛，方瞳乃眼根洞观妙行。语善，则通命含漱，五文玉华，即中卷舐练五芽珠，乃舌根洞微妙行。履善，则扶就力通，地关生命，挥执天地关精神生命根手足力通洞灵妙行。一性初合五度，克成五横文，就天五太中五百功，成总炁中灵帝君，由是结元命形，黄帝中主，万神卫屯，中斗大魁总监众灵。
　　玉清无极总真文昌大洞仙经卷之八竟
　　● 『王文』，疑当作『玉文』。
　　● 『 王』，疑当作『玉』。
　　● 『故曰老』，疑当作『或曰五老」。
　　玉清无极总真文昌大洞仙经卷九
　　东蜀蓬莱山中阳子卫琪注
　　元始天王曰：文昌大洞玉章第二十六，地六成水，六合妙行。甲子、坤、屯。乾坤无支干。斗中四真人，散花玉清台。
　　北斗位处坎宫，坎为水，四真，即前所谓四象，前曰上清，今曰玉清，又一层之高，在人为脑宫。四真，在太极主四真注。烧香散花，旋绕步虚，此真仙之乐，身中香花真气所发，不可泥象执着以为有物。玉清台，即人之上丹泥丸宫是也。
　　帝卿中玄生，
　　泥丸上元帝卿讳中玄生，领括众仙也。一云帝乡仲玄立，皆误矣，一云三一帝卿肇勒精，字中玄生，二号即一神真。
　　一回众真来。
　　中玄生起初一来时，众真毕集也，意之所之，炁为之奔走，非敢后也，盖志者，炁之帅也，听其役使，一真聚则万真聚。
　　香风扇三宝，
　　香风拂拂飘扇三宝之上，以为供养也。三宝，即兆身中之三宝，若能精修存炼，五炁熏蒸，则有香风外泄，亦由此《玄契》中云，常以天香天花供养元始之类同也。《天童经》云：金饭玉浆向求皆至，皆自己身中所有，切勿外求。三宝即三田中神，香风即真炁熏蒸，扇乃勤摇之物，皆法於自然。
　　五脏映清夷。
　　上文皆说天上事，此一句却说身中事，盖近取诸身，远取诸物，此言天上有清夷宫，人当以五脏之炁映之。释氏书云：五分名香以为供养，又誓坚此念以报佛恩。《书》云：黍稷非馨，明德惟馨，皆同此义。常见人以烧香插花，造作百味珍羞，以为供养，己谓作福德尔，殊不知一诚未尽，天地不享，及获暴殄之过，冒渎之愆，何如精炼自己五分真香，供养身中三宝，则自然五脏晖映，清爽平夷，岂有鬼神之害，又且福德最多，人何苦而孜孜向外驰求。
　　苍胡颉光华，
　　有是炁而然后有声，声有上下之相应和，故为音律，灵风鼓动运转遂成乐，只这一点灵光洞然无碍，晖映八表，在人乃一粒金丹积成於内，言语音声发之於外，故六炁分明，六阴魔伏，《度人经》黍米珠，释迦摩尼宝，其实一也，大丹曰龙虎大药，须以真铅真汞和合而成，方有光华涣灿。
　　檀炽钧吉祥。
　　和炁致祥，元始所出之音声，谓之檀炽钧，《玉皇经》云：钧天妙乐，秦穆公到天门，闻钧天广乐，唐明皇到月宫，闻霓裳羽衣曲，皆天乐也，如世间轩辕之咸池，尧之大章，舜之九韶，禹之大夏，汤之大濩，皆治世之音也。乐声所至，吉祥所集，和之至也，妻子好合，如鼓瑟琴，兄弟既翕，和乐且耽，况天上之乐，岂不致瑞。所谓乐和则神和，神和则天地和，天地和则五谷丰熟，国民安泰，岂郑卫之徒可得致之哉！人之五脏安和，则语音清响，闻者皆是清净法音。
　　太中六炁清，
　　太中，五太之外又有五大，以足十数，即河图之数，是一本六炁分，盖太中则五运六熙清而不驳，此接前乐和之意。六炁者，亦应地六成水之义，六炁在天地间生杀万物，医书甚详，亦由人之所感召，寒暑风雨晦冥谓之六諿，或逆其炁则致疾疫，甚至死亡，修此大洞太中之妙行却之。
　　曲水襄天河。
　　前云：一曲水天闻，盖天河注於东井，而循环於天地之间，古人云：水出昆仑，之下注出尾闲、复上，谓之天河，此天地之河也。人之河，自尾闾泝流而上昆仑，与天地同焉，黄河九曲，人肠九盘象之，吕仙云：曲江上月华莹净，有个鸟飞，此与一曲水天闻，同在前太初章下，可以互看其旨。
　　六度功圆成，
　　六度万行之功已圆全成就，以六应水也，六度六阴六合，皆成数也，人之进修圆满，三千功八百行，亦可以为上仙。
　　五魔伐六阴。
　　五魔者，青天魔王巴元丑伯，赤天魔王负天担石，白天魔王反山六目，黑天魔王监丑朗郁，黄天魔王横天担力是。
　　中结元始王，
　　四正四维，皆为太阳道境，方显有元始，如人却尽阴炁，炼成纯阳，方见大洞帝尊示现，《生神章》：高结元始王，同一义。
　　高观六合庭。
　　既结元始在中，仰可以观见六合之内，亦犹人神可以内顾脏腑。张天师修行千日，能内顾五脏，外集万神等类是。太中妙行以炁为主，有天地之气与父母之炁混而生人，在胎中脐带与母相连，母呼亦呼，母吸亦吸，既生，剪去脐带，各自呼吸。炁藏于炁海，谓之命元，修命者修此也。
　　右件玉章天篆七十字，上镇渊通元洞天，下统第七垒里德君。
　　《玄契》曰：太中六合妙行观门，念善行善，无碍无障，至善不踰，住善保安，定善崇基，全成十善，十华通荣，命同智合，曲水襄流，六度功圆，一千功成，自初至六，三千六百，满证太勋，由是九天为子生真人，五帝为子伐六阴，旋斗历箕而度天关，八景冥合而肇玄玄。
</div>
    <div class="pagination">
<a href="玉清无极总真文昌大洞仙经_page13.html">上一页</a><span>...</span><a href="玉清无极总真文昌大洞仙经_page9.html">9</a><a href="玉清无极总真文昌大洞仙经_page10.html">10</a><a href="玉清无极总真文昌大洞仙经_page11.html">11</a><a href="玉清无极总真文昌大洞仙经_page12.html">12</a><a href="玉清无极总真文昌大洞仙经_page13.html">13</a><span class="current-page">14</span><a href="玉清无极总真文昌大洞仙经_page15.html">15</a><a href="玉清无极总真文昌大洞仙经_page16.html">16</a><a href="玉清无极总真文昌大洞仙经_page17.html">17</a><a href="玉清无极总真文昌大洞仙经_page18.html">18</a><a href="玉清无极总真文昌大洞仙经_page19.html">19</a><a href="玉清无极总真文昌大洞仙经_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
