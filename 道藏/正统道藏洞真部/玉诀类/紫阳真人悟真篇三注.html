<!DOCTYPE html>
<html>
 <head>
  <meta charset="utf-8"/>
  <title>
   紫阳真人悟真篇三注 - 第 1 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   紫阳真人悟真篇三注 - 第 1 页/共 6 页
  </h1>
  <div class="content">
   紫阳真人悟真篇三注
　　经名：紫阳真人悟真篇三注。五卷，北宋张伯端原着，南宋薛道光、陆墅，元陈致虚注。底本出处：《正统道藏》洞真部玉诀类。
　　目　录
　　悟真篇记
　　陆子野注悟真篇序
　　上阳子注悟真篇序
　　紫阳真人悟真篇筌蹄
　　悟真篇序
　　卷一
　　七言律诗八首
　　卷二
　　七言律诗八首
　　卷三
　　七言绝句三十二首
　　卷四
　　七言绝句三十二首
　　卷五
　　五言一首
　　西江月十二首
　　又西江月一首
　　续绝句五首
　　紫阳真人后序
　　悟真篇记
　　张平叔先生者，天台人。，少业进士，坐累谪岭南兵籍。治平中，先大父龙图公诜帅桂林，取置帐下典机事。公移他镇，皆以自随。最后公薨於成都，平叔转徙秦陇，久之，事扶风马默处厚於河东。处厚被召，临行平叔以此书授之，曰：平生所学，尽在是矣。愿公流布，当有因书而会意者。默为司农少卿，南阳张公履坦夫为寺主簿，坦夫曰：吾龙图公之子壻也。默意坦夫能知其术，遂以书传之坦夫。坦夫复以传先考宝文公。余时童丱，在傍窃取而读之不能通也。先公帅秦，阳平王箴衮臣在幕府，因言其兄冲熙先生学道，遇刘海蟾，得金丹之术。冲熙谓举世道人无能达此者，独张平叔知之。成道之难，非巨有力者不能也。冲熙入洛，谒富韩公，赖其力而后就。余时年少气锐，虽闻其说，不甚介意，亦不省所谓平叔者为何人。迩来年运日往，志气日衰，稍以黄老方士之术自治。有以金丹之术见授者，曰：神者，生之体。形者，神之舍。道以全神，术以固形。神全而形固，则其去留得以自如矣。因卜吉戒誓，传法既竟，再谓余曰：九转金液大还丹，上圣秘重，不可轻易泄漏也。异日各见所授，先依盟誓，又须自修，功成方可审择而付之。盖欲亲历其事，然后开谕后学。俾抽添运用之时，得免危殆，则形神俱妙之道，由是着矣。古今相传，皆有斯约，违者必有天谴。岂不知平叔传非其人，三遭祸患者乎。子当勉之，宜无忽焉。复序其所从来，得之成都异人者，岂非海蟾耶。且冲熙成丹之难，及於世之所谓道人者，无所许可，唯平叔一人而已。其言与予昔者所闻於衮臣者皆合，因取此书读之，始悟其说。又考世之所传吕公《沁园春》及海蟾诗词，无一语不相契者。是以知渊源所来，盖有自矣。今好事者多收此篇，而文理颇有不同。疑其初成，未经裁益，时已有传之者尔。亦尝参较其舛误二十余处，而尤甚者，如诗所谓：才见芽生须急采，若逢望远不堪尝。此本乃改云：铅见癸生须急采，金逢望后不堪尝。盖补完丹诀於其间，显见世之所传辞旨有所未善也。其别本复有了悟真如一绝，此乃以欧冶铸剑之事，易去之。绿平叔自为《悟真篇后序》曰：此《悟真篇》中所歌咏大丹、药物、火候、细微之诀，无不备悉，观之可以寻文解义。苟无是诗，则变炼金木之妙，何从而得之。其文简而理隐，故出此篇，以继成其事。然后金木还返之旨，焕然可推。大丹既成，而圣胎可结也。学者当知此书传之寝广，独吾家之本为真。盖平叔之所亲授者也。余虽得之，愿力不足，当求同志者共成之。因此托其自。阴道厌九一，浊乱弄元胞，诸术甚众多，千条有万余。彭真人云：世人不达大道之宗元，而无非傍门曲径。此属多般，皆为左道。乖讹天理，悖乱至真。明违黄帝之言，全失老君之旨。本期永寿，反尔伤生。锺离翁云：生我之门死我户之意大哉。上贤说到，下稍＃１无人承当，何哉，只为世人执己而修，则千条百径，无非傍门者矣。仙翁垂悯，直言穷取生身处，岂不忒露天机。绿为世人因业识中来，却又因业识中而去。一阳奔失，形虽男子，而身中皆阴。若执一已而修，岂能还其元而返其本哉。既不能还元返本，又将何以回阳换骨也。是以大修行人，求先天真铅，必从一初受气生身之处求之，方可得先天真一之气，以还其元而返其本也。此谓男女修行如此。女人修仙，则以乳房为生气之所，其法尤简。是以男子修仙曰炼气，女人修仙曰炼形。女人修炼先积气於乳房，然后安鼎立炉，行太阴炼形之法，其道最易成道也，良有妙旨。昔宣和中，洞宾游昊兴，见一娼妓张珍奴，色华容美，性好淡素，虽落风尘，每夕沐浴更衣，灶香告天，求解脱去甚切。洞宾作一士访之，珍奴见之，风神异殊，心甚敬之。尽欢，士飘然而去。明日又至，亦如之。往往月余，终不及乱。张珍奴曰：荷君眷顾甚久，独不留一宿罄枕席之娱，岂妾猥漏不足奉君子耶。士曰：不然。人贵心相知，何必如此哉。且汝每夜告天，实何所求。珍奴曰：失身於此，又将何为。但自念奴入是门中，妄施粉黛，以假为真，歌讴艳曲，以悲为乐。本是一团臭脓皮袋，借伪饰以惑人。每每悔叹世之愚夫不自尊贵，过我门者，睹我如花，情牵意惹，迷恋不舍。非但丧财，多致身殒。妾虽假容交欢，觉罪甚重。惟朝夕告天，早脱此门。士曰：汝志如何，何不学道。珍奴曰：陷于此地，何从得师。士曰：吾为汝师乎。珍奴即拜扣，士曰：再来乃可。遂去。珍奴日夜望不至，深自懊恨，因书曰：逢师许多时，不说些儿个。安得仍前相对坐，懊恨韶光空自过，直到如今闷损我。笔未竟，士忽来，见所书续其韵：道无巧妙，与你方儿一个。子后午前定息坐，夹脊双关昆仑过。想时得气力，思量我。珍奴大喜，士乃以太阴炼形太丹法与之。珍奴自是神气裕然，若大开悟，不知密有，所传尤多，珍奴亦不告人。临别作《步蟾官》云：坎离坤兑分子午，须认自家宗祖。地雷震动山头雨，要洗濯黄芽出土。捉得金精牢闭固，辩甲庚，要生龙虎。待他问汝甚人传，但说先生姓吕。珍奴方悟是吕先审是修行，然后付焉。金玉堆裹不可与焉，父子至亲亦勿与焉。盖轻泄妄漏，身则受殃，祸连九祖，门户有灾，子孙不祥。岂止如是，又将受种种恶报，或沉九地，永不受生。切戒毋忽。乾道五年乙丑岁中秋日孙薛式谨书。
　　＃１此处有误文。
　　陆子野注悟真篇序
　　正人行邪法，邪法悉归正。邪人行正法，正法悉归邪。噫，金丹之道大槩如此，苟差之毫厘，则失之千里。是道者，一阴一阳之道也。得其道则我命在我，身外有身，与天齐年，享其永寿。百姓日用而不知之，皆流於情伪爱口之归矣。夫物不得阴阳则不生，何哉，毕竟阴阳合而然也，但有生人生仙之间尔。仙师所谓逆为丹母，顺为人者此也。其法至简至易，凡夫俗子信而行之，神仙可致，况上士乎。丹经垂救后世，多以譬喻为辞，不截然而直指者，非秘吝也，盖患世人信不能及，反为毁谤故尔。此道凿凿，可以出生死。且如《龙虎上经》云：磁石吸铁，隔碍潜通，何况万物配合而生。《参同契》云：物无阴阳，违天背元。牝鸡自卵，其雏不全。学者须要察认仙师此意，还且说个甚么。仆自幼潜心此道，亦有年矣。道不负人，天其怜我，获遇圣师，一语方知，妙在目前。参诸丹经，洞然明白。审一身之中所产者，无非汞尔。盖於六欲七情之场，醉生梦死之境，易於走失，犹汞之性难制伏也。若非得真铅以制之，使其交媾，结成圣胎，将见春而秋，朝而暮，日复一日，斫丧殆尽，至於四大不起，可不痛欤。是篇诗云：休施巧伪为功力，认取他家不死方。壶内旋添延命酒，鼎中收取返魂浆。又曰：须知死户为生户，莫执生门号死门。若会杀机明反覆，始知害裹却生恩。作丹之要，於此二诗可见其底蕴八九矣。贤哉，紫阳真人之用心也。惜乎世人宜假而不宜真，当面蹉过而谁肯认，悲夫。仆既得师一诀而粗知绪余，更无别道以加此矣。而所难者，力薄志劣则不能行。尝观古人抱朴子得此道二十年，家无儋石之蓄，不得为之，徒有长叹三复，此语实可悲哉。此道正是知行两途，不可同日而语。昔杳林真人授道光禅师，且嘱之曰：可疾往通邑大都，依有力者，方可图之。后道光禅师领旨如教，弃僧伽黎幅巾缝掖，复俗以了其事。详而质之，可无疑矣。仆不自愧，僭以愚得於此书，下一注脚，语虽草率，而旨意甚亲。万一贤明同志者，见而豁然默悟了此妙道，何异如仆之得也。苟有识见卑污，根器凉薄，素溺於名相之人，妄意窃谤，为三峰采战之术者，是所谓孔子不得不哭麟，卞和不得不泣玉。呜呼，惟祖师神明鉴之。
　　上阳子注悟真篇序
　　形以道全，命以术延。此语尽备金丹之说。南华老仙云：鱼相忘於江湖，人相忘於道术。老子曰：上德无为而无以为，下德为之而有以为。上德者，内丹之不亏，故以道全其形。下德者，外丹之作用，故以术延其命。若求天仙，须兼内外而修。何谓道，亦如治国也，天下太平，国家无事，此圣人上德之道，行无为之化，虽有智士良将、无所用之。何谓术，若天下扰攘，兵役迭起，苟无智士良将，岂庸人所能制治哉。即如人身，初生神气浑全，复以道而养之，则籛铿之寿，信未为多此人之上德也。倘年壮气盛，与嗜欲俱，若非外丹之卫，曷延其命。深斯道者，则道为体，术为用。假术以成其道者，犹借良智以安其国。然吾所谓术者，则非小技也，乃天地阴阳造化生生之道也。如顺则生物、生人者，是后天地之道也。逆则成仙、成佛者，是先天地金丹之道也。此所谓术者也。故列圣相传，必师其术，以裨其道。伏羲、周、孔之《易》术也。故曰：一阴一阳之谓道。孔子曰：慎斯术也，以往其无所失矣。释云：佛法者，法即术也。是以《华严合论》云：一切巧术智增悲，妙道曰黄老之术。盖言黄帝、老子皆以此而成道也。三教一家，实无二道。天台紫阳真人《悟真篇》诗词歌章，明示金丹之术，以全久视之道。故真人自序云：黄老悲其贪着，乃以修生之术顺其所欲，渐次导之。子野《序》亦云：正人行邪法，邪法悉归正者。此皆深得其旨。其用则精、气、神，其名则云金丹。吐露泄尽，世无知音者。况道光禅师及陆真人解注，极为明白，而一切人不参其阴阳造化，有必不可也。外道乃指为傍门，甚而云三峰采战之说者，岂不惜哉。道之不行也有三焉，上根法器者，不遇真师，遂入空寂狂荡，一也。中庸之士，愚执无师，谬妄猜臆，二也。下士愚人，逐波随流，不信有道，三也。如叶文叔、袁公辅辈，臆度妄注，却引仙经古语证之，竟至玉石不分，果有何益。致虚首闻赵老师之旨，未敢自足，后遇青城老仙之秘方，知阴阳造化顺则人，逆则仙之理，无复更议。至如象月出庚阳生、火候之奥、青城之训，为最的而易行。今不敢秘，乃《悟真篇》每章之下出数语者，则薛陆所藏余蕴，更为申之，使后来人不迷於疑网。噫，世之信道而行者，鲜而复鲜。金丹之道，未有若此《悟真篇》之亲且切矣。上有纯阳、海蟾之面授也，我重阳、丹阳诸老仙之语，亦与是合。况杏林、道光、泥丸、紫清代相授受，皆以是而证仙道。世因稔闻而厌听，此虽三尺童孩，亦知世有神仙之术。时人乃多讪谤者，抑不思之甚也。且青城翁授仆真诀，既而嘱曰：后必有王侯大人求师于子，夫道不可禁秘，又不可妄泄。孰能审之，吾有一验法，颇得其情实，今以授子，可沙裹淘金去也。仆承师授，寝食若惊，首授田侯。至阳子遍游夜郎、叩水、沅芷、辰阳、荆南、二鄂、长沙、卢阜、江之东西，凡授百余人，皆只以道全形之旨。至於以术延命之秘，可语者百无二三。非仆所敢斩也，彼器有利钝尔。因书于此，使闻道者各宜勉旃。妙矣哉，虽有拱壁，以先驷马，不如坐进此道也。
　　紫阳真人悟真篇筌蹄
　　学仙之至要，虽世之愚人，得其妙诀，亦跻圣位。何也，为坚信不疑，而勇於行耳。学者未得真师口诀，望洋而退。否则，猜量臆说，说性说命，说禅说宗，以逞乾慧。孰知是书故一绝云：饶君了悟真如性，未免抛身却入身。何似更兼修大药，顿超无漏作真人。是以三教殊途同归，皆先了性，然后修命，未有知修命而不知了性者。盖大药从性而入，方是金丹也。独知性者，又乌知玄牝生丹之妙。世多有悟性而不知修命者，故诗谓名为四果徒之句，此乃明空性而不得达磨上乘之教。后之愚人，反谓修命之后，方求了性。、诳惑至此，复奈之何。兼以近世有辈妄人，伪作歌颂，记于此书之后，以瞽性命之学如《读祖英集》、《读参同契》等禅宗歌颂四十余篇，措辞殊甚鄙陋，似此何能明性。此乃初学无知，连床上习为，此等不可捉摸底话，以愚惑世人。今皆削去，毋玷玄文。此辈不究紫阳真人之书，言参妙道，语漏化工，其意甚殊，其言大切。如：先把乾坤为鼎器，次搏乌兔药来烹。又如铅遇癸生二物会时之句，其高制妙语，岂识见卑污所能思议。故真人自序云：教虽分三，道乃归一。奈何后世黄缁之流，各自专门，互相非是，致使三家宗要迷没邪歧不能混一而同归矣。予项在中书有志于此，每疑仙与佛为各道性与命为两途。后蒙师授，方得指归，始知天下无二道之理。倘非师旨，皆是诳谈。历阅群书，遍加询究，此《悟真篇》前后注释，可见三十余家。於中有力行而深知，有洞达而未行，有及门而无火候，有略晓而无下手，有不得明师妄自笺注，大失其旨。真人所谓学者随量会解，自然成三乘之差。今集薛、陆、陈三家所注，寿梓以行，其意合而旨同，实后学之梯级。书之来历，且有数说，是亦后人各述。得书之由所不足信，或云垣中三星潜耀降世，又云烧其蜕得舍利子千百，此皆杜撰，有所不取。明达之士，或是斯言，遵而行之，仙佛可证。工部尚书张士弘书。
　　悟真篇序
　　嗟夫，人身难得，光阴易迁。罔测短修，安逃业报。不自及早省悟，惟只甘分待终，若临期一念有差，堕三涂恶趣，则动经尘劫，无有出期。当此之时，虽悔何及。故老释以性命学开方便门，教人修种以逃生死。释氏以空寂为宗，若顿悟圆通，则直超彼岸。如有习漏未尽，则尚徇於有生。老氏以炼养为真，若得其要枢，则立跻圣位。如其未明本性，期犹滞於幻形。其次《周易》有穷理尽性至命之辞，《鲁语》有毋意必固我之说，此仲尼极臻乎性命之奥也。然其言之常略而不至於详者何也，盖欲序正人伦，施仁义礼乐之教，故於无为之道未尝显言，但以命术寓诸易象，以性法混诸微言耳。至於庄子推穷物累逍遥之性，孟子善养浩然之气，皆切几之。迨夫，汉魏伯阳引易道阴阳交姤之体，作《参同契》，以明大丹之作用。唐忠国师於语录首序老庄言，以显至道之本末。如此，岂非教虽分三，道乃归一。奈何后世黄缁之流，各自专门，互相非是，致使三家宗要迷没邪歧，不能混一而同归矣。且今人以道门尚於修命，而不知修命之法理出两端：有易遇而难成者，有难遇而易成者。如炼五芽之气，服七耀之光，注想按摩，纳清吐浊，念经持咒，噀水叱符，叩齿集神，休妻绝粒，存神闭息运眉间之思，补脑还精习房中之术，以至服炼金石草木之类，皆易遇而难成者。已上诸法，於修身之道率皆灭裂，故施功虽多而求效莫验。若勤心苦志，日夕修持，止可以辟病，免其非横。一旦不行，则前功渐弃。此乃迁延岁月，必难成功。欲望一得永得，还婴返老，变化飞升，不亦难乎。深可痛伤。盖近世修行之徒，妄有执着，不悟妙法之真，却怨神仙谩语。殊不知成道者皆因炼金丹而得，恐泄天机，遂托数事为名。其中间惟闭息一法，如能忘机绝虑，即与二乘坐禅颇同。若勤而行之，可以入定出神。奈何精神属阴，宅舍难固，不免长用迁徙之法，既未得金汞还返之道，又岂能回阳换骨，白日而升天哉。夫炼金液还丹者，则难遇而易成。要须洞晓阴阳，深达造化，方能追二气於黄道，会三性於元宫，攒簇五行，合和四象，龙吟虎啸，夫唱妇随，玉鼎汤煎，金炉火炽，始得玄珠成象，太一归真，都来片饷工夫，永保无穷逸乐。至若防危虑险，慎於运用抽添，养正持盈，要在守雌抱一。自然复阳生之气，剥阴杀之形，节气既周，脱胎神化，名题仙籍，位号真人，此乃大丈夫功成名遂之时也。今之学者有取铅汞为二气，指脏腑为五行，分心肾为坎离，以肝肺为龙虎，用神气为子母，执津液为铅汞，不识浮沉，宁分主客。何异认他财为己物，呼别姓於亲儿。又岂知金木相克之幽微，阴阳互用之要妙。是皆日月失道，铅汞异炉，欲望结成还丹，不亦远乎。仆幼亲善道，涉猎三教经书，以致刑法、书算、医卜、战阵、天文、地理、吉凶死生之术，靡不留心详究。惟金丹一法，阅尽群经及诸家歌诗契论，皆云日魂月魄，庚虎甲龙，水银朱砂，白金黑锡，坎男离女，能成金液还丹，终不言真铅真汞是何物也，不说火候法度、温养指归。加以后世迷徒恣其臆说，将先圣典教妄行笺注，乖讹万状，不唯素乱仙经，抑亦惑误后学。仆以至人未遇，口诀难逢，遂至寝食不安，精神疲顿，虽询求遍於海岳，请益尽於贤愚，皆莫能通晓真宗，开照心腑。后至熙宁己酉岁，因随龙图陆公入成都，以夙志不回，初诚愈恪，遂感真人授金丹药物、火候之诀，其言甚简，其要不繁，可谓指流知源，语一悟百，雾开日莹，尘尽鉴明，校之仙经，若合符契。因念世之学仙者十有八九，而达真要者未闻一二。仆既遇真筌，安敢隐默，罄所得成律诗九九八十一首，号曰《悟真篇》。内七言四韵一十六首，以表二八之数。绝句六十四首，按《周易》诸卦。五言一首，以象太一。续添《西江月》一十二首，以周岁律。其如鼎器尊卑、药物斤两、火候进退、主客后先、存亡有无、吉凶晦吝，悉备其中矣。及乎篇集既成之后，又觉其中惟谈养命固形之术，而於本源真觉之性有所未究，遂玩佛书及《传灯录》，至於祖师有击竹而悟者，乃形於歌颂诗曲杂言三十二首，今附之卷末，庶几达本明性之道尽於此矣。所期同志览之，则见末而悟本，舍妄以从真。时皇宋熙宁乙卯岁旦天台张伯端平叔序。
　　紫阳真人悟真篇三注卷之一
　　紫贤薛道光、子野陆墅、上阳子陈致虚注
　　七言律诗八首
　　不求大道出迷途，纵负贤材岂丈夫。
　　百岁光阴石火烁，一生身世水泡浮。
　　只贪利禄求荣显，不顾形容暗悴枯。
　　试问堆金等山岳，无常买得不来无。
　　道光曰：摊莫难於遇人，易莫易於成道。今也现宰官长者之身，结大道修丹之友，炼一黍米於霎时之中，立地成道，此易莫易於成道也。然纡紫怀金，门深似海，有道之士，望望然而去之，此难莫难於遇人也。易莫易於遇人，难莫难於成道。今也百钱挂杖，四海一身，夙植灵根，亲传大道，然龙虎之缰易解，刀圭之锁难开，得药忘年，炼铅无计，此又遇人之易而成道之难也。安有二事俱全哉。正好密扣玄关，千载一时，十洲三岛者耶。仙翁游成都，遇青
　　城丈人，得金液还丹之妙道，惊叹成药之不难，故作是诗，结绿丹友。其末章曰：试问堆金等山岳，无常买得不来无。辞意迫切，虽有拱壁以先驷马，不如坐进此道。仙翁远矣，高山流水，落落知音。
　　子野曰：道不负人，人乃负道。
　　上阳子曰：从古圣贤尊道贵德。何谓道，先天一炁之造化也。何谓德，积功累气以成圣也。古之上士，叉先积德，古之圣贤，必先闻道。未有不闻道而称圣，未有不积德而曰贤。既曰贤矣，却不精修妙道者，则与凡流同归，泯灭而已矣，是不得名为大丈夫。百年荣显，光阴如电，金玉堆裹，难免无常。且功如韩信，富遇石崇，愈危身以弃生，但殉名而殉货以自灭其躯。故经云：道之真，可以治身，其绪余以为国家，其王且以治天下。是以积德曰贤，积财曰愚。愚而且富，故业重。贤而且贫，必罪轻。信夫，天道好还者也。仙翁悯世愚人贪财积业，故作是书，首以此诗讽劝世人，崇修至道也。
　　人生虽有百年期，寿夭穷通莫预知。
　　昨日街头方走马，今朝棺内已眠尸。
　　妻财抛下非君有，罪业将行难自欺。
　　大药不求争得遇，遇之不炼是愚痴。
　　道光曰：麟凤不世出，神仙不常见。有能空梦幻泡影之身，可脱生老病死之苦，为人间希有之事。道上逢师，师边得旨，下手速修，犹大迟也。仙翁作是诗，末章且曰：大药不求争得遇，遇之不炼是愚痴。其叮咛恳切如此，吾侪未闻道者，可即求师。已遇人者，岂容痴坐。宜结一时之黍米，守抱九载之空仙，心藏太虚，神游八极，露紫云之半面，应仙试於玄都，毋使许君专美晋代。
　　子野曰：知之非难，行之惟难，妙矣哉。
　　上阳子曰：经云：夫人上寿百岁，中寿八十，下寿六十。除忧患死丧，一月之间，不过四五日而已。一世之人，尽贪名利，为可长享，岂顾死期至哉。仆每问叹世之愚人，一身之外，急於妻子，百计富贵。一旦身没，妻适他人，并以富贵为后夫所有，谁肯思前夫方在地狱中受业报也。故仙翁云：妻财抛下非君有，罪业将行难自欺。恻隐之至矣。但欲世人修道，以脱轮回。多少负志自高之士，已遇真师直指大道，乃欲待其功名志满愿足，方炼金丹。忽忽天不与年，悔何能及，岂非愚痴乎。噫，未闻者，急求师。已闻者，即求药矣。人之寿夭不可预知也，顿除执着，更不愚痴，信受奉行，此可谓贤智者。
　　学仙虽是学天仙，惟有金丹最的端。
　　二物会时情性合，五行全处虎龙蟠。
　　本因戊己为媒娉，遂使夫妻镇合欢。
　　只候功成朝北阙，九霞光裹驾翔鸾。
　　道光曰：仙有数等。阴神至灵而无形者，鬼仙也。处世无疾而寿永者，人仙也。飞空走雾、不饥不渴、寒暑不侵、遨游海岛、长生不死者，地仙也。形神俱妙、与道合真、步日月无影、入金石无碍、变化无穷、隐显莫测、或老或少、至圣至神、鬼神莫能知、着龟不能测者，天仙也。阴真君曰：若能绝嗜欲，修胎息，颐神入定，脱壳投胎，托阴化生而不坏者，可为下品鬼仙也。若受三甲符箓、正一盟威、上清三洞妙法及剑术尸解之法而得道者，皆为南官列仙。在诸洞府修真得道，乃中品仙也。若修金丹大药成道，或脱壳，或冲举，乃无上九极上品仙也。丹法七十二品，欲学天仙，惟金丹至道而已。此盖无中生有，天地未判之前，炼混元真一之气，非后天地生五金、八石、朱砂、水银、黑铅、白锡、黄丹、雄黄、雌黄、硫黄、砒粉、秋石、草木灰、霜雪冰滓质煮伏之类，及自身津、精、气、血、液有中生有等物也。惟真一之气，圣人以法追摄於一时辰内，结成一粒，如黍米，号曰金丹，又曰真铅，又曰阳丹，又曰真一之精，又曰真一之水，又曰水虎，又曰太乙含真气。人得饵之，立跻圣位，此乃无上九极上品天仙之妙道，世人罕得而遇也。五侪今得大道，断念浮华，凝神碧落，毋为中下之图，当证无上九极上品天仙之位。且真一之气生於天地之先，混於虚无之中，恍惚杳冥，视之不见，听之不闻，搏之不得，如之何而凝结以成黍米之珠哉，圣人以实而形虚，以有而形无。实而有者，真阴真阳也，同类有情之物也。虚而无者，二八初弦之炁也，有气而无质。两者相形，一物生焉。所谓一者，真一之气而凝为一黍米之珠也。经曰元始悬一宝珠，大如黍米，在空玄之中者，此其证也。圣人恐泄天机，以真阴真阳取喻青龙白虎，以两弦之气取喻真铅真汞也。今仙翁诗曲中，复以龙之一物名曰赤龙，曰震龙，曰天魂，曰乾家，曰乾炉，曰玉鼎，曰玉炉，曰扶桑，曰下弦，曰东阳，曰长男，曰赤汞，曰水银，曰朱砂，曰离日，曰赤凤，皆比喻青龙之一物也。又以虎之一物名曰黑虎，曰兑虎，曰地魄，曰坤位，曰坤鼎，曰金炉，曰金鼎，曰华岳，曰前弦，曰西川，曰少女，曰黑铅，曰偃月炉，曰坎月，曰黑龟，皆比喻白虎之一物也。又以龙之弦气曰真汞，曰姹女，曰木液，曰青娥，曰朱裹汞，曰性，曰白雪，曰流珠，曰青衣女子，曰金乌，曰离女，曰乾龙，曰真火，曰二八姹女，曰玉芝之类，一也。又以虎之弦气曰真铅，曰金翁，曰金精，曰水中金，曰水中银，曰情，曰黄芽，曰金华，曰素练郎君，曰玉兔，曰坎男，曰雄虎，曰真水，曰九三郎君，曰刀圭之类，一也。二物会时情性合者，二物即龙虎也。青龙在东属木，木能生火。龙之弦气为火，曰性属南，谓之朱雀也。白虎在西属金，金能生水。虎之弦气为水，曰情属北，谓之玄武也。木、火、金、水合，龙虎情性通，四象会中央，功归戊己土。土者，丹也。此之谓真五行全。戊己为媒娉者，木在东，金在西，两情相隔，谁为媒娉，惟有黄婆能打合，牵龙就虎作夫妻。戊己属土，谓之黄婆。龙虎虽处束西，黄婆能使之欢会。金木虽然间隔，黄婆能使之交并。两者，盖真一之气潜，两者同，真一之气变，真人自出现，此外药法象也。丹熟人间，功成天上，九霞光裹，两腋风生。非风植灵根，广施阴笃，其孰能语与於此哉。
　　子野曰：天仙非金丹不能成道，且道金丹是何物。咦，分明元是我家物，寄在坤官，坤是人。所言二物者，何物也，我与彼也。彼我会，则情性和，而五行备。龙虎即情性而已。且道这个会字如何会，有用用中无功，用功功裹施功。咦，竹密不妨流水过，山高岂碍白云飞。戊已，乃中也。中者，得其正位。戊己者，意土也。彼我之意相合，则夫妻之情欢悦而得矣。苟阴之意虽欲求阳，而阳之意未欲求阴，则阴阳抗冲，不相涉入，则物不生矣。所以戊己为生物之乡，生物系乎意也。真土无位，其意无形，神哉神哉。
　　上阳子曰：道光谓仙有数等，有鬼仙、人仙、地仙、神仙、天仙，而阴真君又分上中下三品仙者，皆欲明天仙为高上。盖天仙之道，除金丹之道，则余无他术矣。金丹乃阴阳之祖气，即太极之先，天地之根也。所谓二物者，一乾一坤也，一有一无也，一情一性也，一离一坎也，一水一火也，一日一月也，一男一女也，一龙一虎也，一铅一汞也，一窍一妙也，一玄一牝也，一戊一己也，一乌一兔也、一精一气也，一龟一蛇也，一彼一我也，一己一身也，一金一木也，一主一宾也，一浮一沉也，一刚一柔也，一琴一剑也，一阴一阳也。皆云乾坤为二物之体，阴阳为二物之根，龙虎为二物之象，男女为二物之名，铅汞为二物之真，彼我为二物之分，精气为二物之用，玄牝为二物之门。惟先天混元真一之气，乃产於二物之内。故夫一阳者，本乾也，因贪痴之后，乾之一阳乃寄於坤之中爻，而成坎。故一阴者，乃坤也，因错乱之后，坤乃破乾之全体，指而成离。则离中之物，唯汞而已。坎中之物，却名曰铅。铅从白虎而生，故曰虎之弦气。汞从青龙而生，故曰龙之弦气。龙乃属木，木能生火，故曰龙从火裹出。虎乃属金，金能生水，故曰虎向水中生。名之者，物之体也。用之者，物中所产之物也。故云二物会者，一情一性之交会也，一乾一坤之欢会也，一阴一阳之还会也，因会方能有合，戊己为媒娉者，媒者，所以通两家之消息。娉者，所以传一时之过送。然有内亦有外，在外者，即泥九翁云：言语不通非春属之谓也。在内者，戊己为乾坤之门户，为阴阳之去来，为龙虎之起伏，为男女之媒娉。以其铅西汞束，间隔千里，若非戊子两相媒娉而会合之，则何由得产真一之气哉。夫妻者，却非世间之所谓夫妻也。世之夫妻，以生男生女为喜，以损精神为乐。因之而有恩爱，因之而有生老病死，苦以缠绊。所以经云：父母取其恩，妻妾取其爱，儿女取其形者，皆因牵制於爱欲之场，不能割断於富贵之域。惟圣人则能相时而用，不将不迎。年壮而育子者，续纲常也，及乎四十而不惑不动心者，不为爱育之所制也。金丹之言夫妻者，独妙矣哉。又有内外，亦有数说，以虎而嫁龙，外也。以坎而适离，外也。以震男而求兑女，外也。至於以铅合汞，内也。以气合神，内也。以有入无，内也。皆为男女等相，又能以苦为乐，亦无恩爱留恋，且以割拾为先。交媾只半个时辰，即得黍米之珠，是以不为万物不为人，乃逆修而成仙作佛者，此为金丹之夫妻也。虽然家家有之、而非自家所有者，盖其见之不可用也。欲若求之，大要法财，必於神州赤县者，为其用之不可见也。夫欲修此金丹，必先炼己以待阳生之时。若无炼己之功，则二物虽会，媒娉虽合，夫妻虽真，将见铅至而汞失应。矣，盖古仙圣师，必练此金液大还丹，而后白日腾空。如黄帝之鼎湖，张、葛、许之飞升。此但世所知者岂胜言哉，而其不知者亦岂胜言哉。故传曰：略记飞升者三万饰人，拔宅者八百余家。此皆金丹之道得仙，而又能积功累行，岂有不翔鸾而朝北阙也。
　　此法真中妙更真，都绿我独异於人。
　　自知颠倒由离坎，谁识浮沉定主宾。
　　金鼎若留朱裹汞，玉池先下水中银。
　　神功运火非终旦，现出深潭月一输。
　　道光曰：此道至灵至圣，至尊至贵，至简至易，玄之又玄，妙中之妙，举世罕闻。仙翁出乎其类，独传深旨。冲照王真人曰：金丹之道，举世道人无所许者，惟平叔吋久而他。泰山丘垤，河海行潦，何敢望焉。离 为阳而居南，所以返为女者，外阳而内阴，是谓之真汞。坎 为阴而居北，所以返为男者，外阴而内阳也，是谓之真铅。后诗云：日居离位翻为女，坎配蟾官却是男。此言坎是男，离是女，犹言父之精、母之血，日之乌、月之兔，砂之汞、铅之银，天之玄、地之黄也。此类者，皆指龙虎初弦之气也。颠倒主宾者，阳尊高而居左，日主。阴卑低而居右，日宾。离为火，火炎上，火与木之性俱浮，为场，故云主也。坎为水，水流下，水与金之性俱沉，为阴，故云宾也。此常道也。今也，离反为女，坎反为男，是主反为宾，而宾反为主。又道中取二弦颠倒之意为主宾，非取常道之主宾也。金鼎者，金为阴物也，鼎中有至阳之气，是阴中有阳之象，白虎是也。玉池者，玉为阳物也，池中有至阴之气，是阳中有阴之象，青龙是。砂中之汞，龙之弦气也。水中银，虎之弦气也。修丹之士，若欲以虎留龙，必先驱虎就龙，然后二气氤氲，两情交合，施功煅炼，自然凝结真一之精气也。运火者，火乃二弦之气。旦是一昼之首，为六阳之元，故曰旦。圣人运动丹火，有神妙之功，不半时之中，立得真一之精一粒，大如黍米，现在北海之中，光透帘帏．一若深潭现出一轮之赫日也。非终旦者，明一时之中，金丹立成。此外药法象也。
　　子野曰：我本离而反阴，彼本坎而反阳，上下反常，故称颠倒。彼铅而沉，沉乃降。我汞而浮，浮乃升。以汞制铅，彼为主，我为宾。《入药镜》云：铅龙升，汞虎降，微哉微哉。经云：口为玉池太和官。金鼎喻我，玉池喻彼。留我身中之汞，住得复玉池之银，制之则不致飞走。银即铅也。火者，阴阳之气合而内行，内行则温而和，所以能融物之真，使其交媾。阴阳之气不合，即非火矣。今之学者，以一息不间为行火，抑何谬哉。殊不知一息不间者，阴符也。何哉，二数属火，一数属水，合则为二，不合则一。其妙在乎积阴之下，一阳来复之时也。所以火必以候继之，其理明矣。学者知其奥而运用之，则阳气回於丹田之中，发生光华，如深潭之有日也，其功岂不神哉。
　　上阳子曰：妙之一字，夫谁肯信。异於人者，世人迷於爱欲，我却於爱欲之中而有分别。何谓分别，圣人以离坎颠倒而用之，谓之水上火下。以乾坤颠倒用之，谓之地上於天。以夫妇颠倒而用之，谓之男下女上。浮沉者，火炎木浮而在上，为主。水降金沉而在下，为宾。此乃人之道也，此谓世间法也，此谓顺五行也。今焉火木虽浮，使之就下而反为宾。金水虽沉，使之逆上而反为主。此谓之仙道也，是出世间法也，是谓水火既济也，是谓颠倒五行也。金鼎玉池，道光所注，不出颠倒之机，而又失欲留先下之义。子野以金鼎喻我，玉池喻彼，此却合紫阳翁之意。何哉，绿自己之精、气、血、液者，朱裹汞也，不可令其走逸，故云欲留。如彼之华池灵液、丹井甘泉者，水中银也，即先天一点真气，故云先下。又欲留者，但令其住而不令其去，要取於人而不失於己。又先下者，彼到而我待之，铅至以汞迎之，坎动而离受之。金丹之道，先要明此欲留先下四字之旨。运火非终旦者，火必得其温和而运之。故《参同契》云：发火初温微，亦如爻动时。纯阳翁云：中宵漏永温温，铅鼎光透帘帏。盖万物化生之初，其受阴阳之气只霎时中。况此上仙之道，其炼先天之气，又为迅速。故佛云如露亦如电者，谓其至精至微而功甚速，为不可久也，久则有损而有亏。若得此先天真铅，归於悬胎室内，岂非深潭之现红日也。
　　虎跃龙腾风浪粗，中央正位产玄珠。
　　果生枝上终期熟，子在胞中岂有殊。
　　南北宗源翻卦象，晨昏火候合天枢。
　　须知大隐居尘市，何不深山守静孤。
　　道光曰：此言内药法象也。夫真一之精，造化在外，曰金丹，又曰真土。吞入腹中，即名真铅，又名阳丹。此言虎，即金丹也。龙者，我之真气也。风浪者，我之真气自气海而出，其涌如浪，其动如风。中央正位者，即丹田中金胎神室也，乃结丹凝气之所。玄珠者，婴儿也，又曰金液还丹。夫金丹者，先天之一气交结而成，为母、．为君、为铅，故谓之虎也。己之真气，乃后天而生，为子、为臣、为汞，故谓之龙也。金丹自外来，吞入腹中，则己之真气自下元气海中涌起，似风浪吸然，奏之如臣之於君，如子之於母，其相与之意可知矣。龙虎交合神室之中，结成圣胎，若果之在枝叉熟，若儿之在腹必生。十月功圆，自然脱胎神化无方矣。南北者，子午也。宗源者，起苗之初也。晨昏者，昼夜之首也。子时乃为六阳之首，故为晨。午时乃为六阴之首，故为昏。晨则屯卦直事，宜进火之侯。昏则蒙卦直事，宜进水之候。一日两卦，始於屯卦、蒙卦，终於既济、未济。周而复始，循环不已，故曰翻卦象。《参同》云：朔旦屯直事，至暮蒙当受。昼夜各一卦，用之依次序。既未至晦爽，终则复更始是也。一日两卦直事，一月计六十卦。一卦六爻，并牝牡四卦，计三百八十四爻，以计一年闰余之数。乾之初九，起於坤之初六。乾之策三十有六，爻计二百一十有六。坤之初六，起於乾之初九。坤之策二十有四，六爻计一百四十有四。总三百六十，应周天之数。日月行度，交合升降，不出卦爻之外。月行速，一月一周天。日行迟，一年一周天。天枢者，斗极也，一昼夜一周天，而一月一移也。如正月建寅，二月建卯，是也。故曰月月常加戌，时时见破军。上士至人知日月之盈亏，明阴阳之上下，行子午之符火。日为昼，月为夜，应时加减，然后暗合天度，故曰合天枢也。至道至妙，妙在於斯。坎离升降，生产灵药，始结黄芽也。金丹大药，家家自有，不拘市朝。奈何见龙不识龙，见虎不识虎，逆而修之，几何人哉。片饷之间，结成一珠，大如黍米，将来掌上看不得，吞入腹中莫语人。
　　子野曰：风浪粗者，二气交感之景象也。交感后，风恬浪静，采得药归中官，如黍米一粒，从微至着，即以成胎。温之养之，终虽成熟。如果生枝上，子在胞中而无别也。中央正位，乃黄庭也，黄庭即下丹田。南北宗源者，南为离，是我。北为坎，是彼。取坎中之爻，复我离中，而成乾，故曰翻卦象。火见前注。候者，朝屯暮蒙之序。朝而屯，暮而蒙，则晨昏动静，自然符合天机。
　　上阳子曰：龙者，离中之阴。虎者，坎中之阳。降我家之龙，则汞不至於逃逸。伏彼中之虎，则能得彼中之铅华。风浪粗者，是内外火候之法象，切须慎之。在外则×临炉之时，不惩不失。在内则丹之后，保养无亏。仙翁以一点真阳而比虎者，言虎之为物最为难制。故《易》之《履》辞曰：履虎尾，咥人凶。言履之不曰其道，则及咥人。亦如狂风巨浪之中，唯恐倾丧。则於采药之时，牢把一念，犹内观其心，心无其心，外观其形，形无其形，远观其物，物无其物之义。却能迎之以意，则玄珠产於丹田中矣。翻卦象者，坎居上而离居下，是为水火既济。乾在下而坤在上，是为地天泰。兑处上而震处下，是为泽雷随。艮居下兑居上，是为泽山咸也。天枢者，斗罡也。金丹之道，妙在天应。斗之枢在身立人之极，寂然不动，感而遂通者，此也。释氏乃号金刚，至人体此而早求丹，此丹在人类中而有，在市廛中而求。所谓神州赤县者，乃大药所产之处，固非深山大泽所出，亦非名山洞府所有。何哉，山高则阳寡，泽穷则阴孤。有辈愚人，言及修行，便谓深山兀坐，穷谷独居可也。噫，岂知达磨、马祖之所谓哉。马祖未修大药而枯坐求佛，是有磨砖之讥。达磨已向长卢而入室下功，是向少林冷坐。修之与行，各有时耳。故我师云：静坐一件，是得丹之后事也。未能大隐市崖，何必深山守静孤乎。仆每兴言及此，未尝不为之长叹。大槩此章道光为已得外丹，而但能内药法象，故云：金丹自身外来，吞入腹中，则已知真气自下元气海中涌起，似风浪翕然而奏之等语。而子野则云风恬浪静，又似相戾。仙师之意，各出其说者，皆欲学人慎思而明辨之，精修而熟行之。.临炉之际，景象自现。既得真一之铅，归入神室，惟当守讷。犹果在枝待时而熟，子孕胞中待气而全。时熟气全，自然神化。
　　人人自有长生药，自是愚迷枉摆抛。
　　甘露降时天地合，黄芽生处坎离交。
　　井蛙应谓无龙窟，篱鴳争知有凤巢。
　　丹熟自然金满屋，何谓寻草学烧茅。
　　道光曰：甘露黄芽，皆金丹之异名。天地坎离，乃龙虎法象。天地之气氤氲，甘露自降。坎离之气交会，黄芽自生。龙虎二弦之气交媾，金丹自结矣。此般至宝，家家自有，以其太近，故轻弃之，殊不知此乃升天之云梯也。近世学者，多执傍门非类，孤阴寡阳，有中生有，易遇难成等法而治诸身。不知斯道简而易成，有如井裹之蛙、篱间之鴳，莫知有凤巢龙窟也。黍米之珠既悬，天地之念可掬，经曰：地藏发泄，金玉露形。此其证也。何寻草烧茅，终年毕岁。呜呼老矣，是谁之愆。
　　子野曰：且道长生是何物，咦，子子孙孙，因顺去逆来，永寿叹谁知，黄芽甘露，俱是药名，天地坎离，其实人也。天地合，坎离交，则药生矣。凡夫愚子不知此道，甘分待终，蛙鴳不知有凤巢龙窟也。
　　上阳子曰：只前三诗已尽还丹之妙，此章又出甘露降之旨太切也。金丹之道，人人有之，家家有之，愚者迷而不觉，中常之人偶或闻之而不信受，反为毁谤。《易》之《泰》卦曰：天地交，泰。又曰：天地交而万物通，上下交其志同也。且一阳之气上升，而一阴之气下降，则降甘露。若真水润上，而真火炎下，则结黄芽。要知甘露黄芽，即先天一炁。此气才至，即结成丹。然上下不交，则其志不同。天地不合，则此气不降。阴阳非类，则黄芽不产。仙翁显言甘露降者，使人知乎天地交泰之理。而坎离交合，则使知水火既济之道。嗟夫，世人见闻不广，若井蛙篱鴳，安有远大之见也。乌足得知玄牝之门，以降甘露，而生黄芽。又乌得龙窟凤巢为呈瑞矣。但以眼前非类，如寻草烧茅等事，大可笑也。岂不闻纯阳翁云：九江张尚书，服药失明神气枯，不知还丹本无质翻饵金石何太愚哉。谛听此语，可不慎欤。世人禀天地至清之气而生，故皆可以明圣贤之道，奈何贤愚贫贱之分，又况逢盲师引入傍门乎。
　　要知产药川源处，只在西南是本乡。
　　铅遇癸生须急采，金逢望远不堪尝。
　　送归土釜牢封闭，次入流珠厮配当。
　　药重一斤须二八，调停火候托阴阳。
　　道光曰：药在西南，收居戊己。采取有时，下功有日。夫西南是坤方，白虎之地也。又坤方是一月所生之处，故曰本乡。月是金水之精，上下两弦金水合气而生。是以金丹药物生产川源之处，实出坤地。铅见癸生者，时将丑也。金逢望远者，月将亏也。月之圆缺，存乎口诀。时之子午，妙在心传。周天息数微微数，玉漏寒声刻刻符。此真人口口相传之密旨也。柰何傍门纷纷以圭丹为铅金，用天癸时探取，有同儿戏。叶文叔又有坤纳癸之语，又可笑也。陆思成作序云：此诗传多谬以铅为若字，以金。为如字，甚失仙翁旨意。岂知铅与金，即金丹也。此皆未遇真师，妄自穿凿。陆公发其端，救鱼鲁之失。秘其源，恐竹帛之传。吾侪亲授玄旨，当自知之。如或未然，空玄之中，去地五丈，黍米之珠，殊不易得也。饵丹归黄庭土釜之中，宜固济，则胎不泄。运火飞流珠汞以配之，灵胎乃结也。乌肝八两，兔髓半斤，两个八两、合成一斤，故曰药重一斤须二八也。火实无火，托阴阳之气以调运之尔。
　　子野曰：药出西南是坤位，欲寻坤位岂离人。分明说破君须记，只恐相逢认不真。癸者，药也。迎其药之将生，则急取之，方可用。苟迟则药已生质，若质一生，则为后天之物，所谓见之不可用也。此时水源至清，有气无质，一日仅有一时。《入药镜》云：一日十二时，意所到，皆可为正此时也。金逢望远者，喻采药失时，药气过矣，如望后之月，日亏一日，谓之不堪尝。镒本自明，因尘蒙而遂晦。铅珠独露，缘癸积而渐藏。尘去则鉴体依然，癸尽则铅华仍见。铅当急采，恐癸水渐渐而后生。金亦如之，借鉴尘昏而为喻。采得癸生之药，入於丹田，则当牢固封闭，毋令渗漏，以走灵药。次运自己之阴汞，配合为一，结成圣胎。封闭之法，《参同契》云；离气纳荣卫，坎乃不甩聪。兑合不以谈，希言顺洪蒙之谓也。又云：汞自为流珠，而阴阳相停则圣胎结。若失於偏枯，所谓毫发差殊不作丹也。圣胎既结，非得火候调停，岂能冀甚成也。
　　上阳子曰：《易》云：西南得朋，乃与类行。西南为坤同类之地，铅所由产，药在彼生。兑乃代坤抱阳成坎，兑之初癸是为真阴真阳，初动乃曰癸生天地。以七日而来复，复，子也。太阴以三日而出庚，庚，金也。人身以三日而看经，经，铅也。癸动后而生铅，铅之初生名曰先天真一之气。此气号曰金华。言铅言癸而不言水者，取其气也。铅生于癸后，阳产於铅中。采取真铅，借云炼丹，其功只半个时，此合大造化也。故一月止有一日，一日止有一时。夫此一时，最不易得，以其天地合德，日月合明，生生化化之真机。逆而修之，超凡入圣，故仙翁以癸生急采为最切。送归土釜，配以流珠，调其火侯，以成圣胎。仆今泄天地之机者，欲明仙翁切切之意。上士於此有悟，则宜勤行而勿疑。其中调停细密之旨，在人尽心而力行，深究其妙化。老子曰：微妙玄通，为上士也。
　　休炼三黄及四神，若寻众药便非真。
　　阴阳得类俱交感，二八相当自合亲。
　　潭底日红阴怪尽，山头月白药苗新。
　　时人要识真铅汞，不是凡砂及水银。
　　道光曰：三黄四神、金石草木，皆后天地生滓质之物，安能化有形而入於无形哉。经曰：外物不可成胎，缀花安能结子。真一之气，生於天地之先，杳杳冥冥，不可测度。因二八相当之物，合而成亲，氤氲交感之中，激而有象。同类者，无情之情，不色之色，乌肝八两、兔髓半斤是也。
　　子野曰：金丹乃真阴真阳交姤而成，非外药之可为也。惟类字至紧要，阴阳之合在於得类，非其类物徒尔为也。所以《参同契》云：类同者相从，事乖不成宝，燕雀不生凤，狐兔不乳马。二八相当者，在於得人，得人则药物无亏耗，鼎器无渗漏之患也。药在下丹田，为火煅炼，如日在潭，一身之中，阴气尽为销铄也。月白药苗新者，水中金初生之时。山头月，乃喻其坎当居上之意，所以成既济之道。《参同》云：关键有低昂兮，害气遂奔走。江淮之枯竭兮，水流注於海。《鼎器歌》云：阴在上，阳下奔。神哉神哉，非真师的传者，何敢以私意猜度而至此耶。汞是我家元有物，铅是他家不死方。若以凡砂水银，是猜量到底枉猜量。上阳子曰：三黄四神，如雄黄、硫黄、雌黄、黄丹、黑铅、水银、凡砂、凡丹、金石、草木等，皆非真，直须要真阴真阳。故仙翁以得类指示后人，亦以深切。类者，如天又以地为类，如日必以月为类，如女必以男为类，如汞必以铅为类也。二八为一斤之数，以十五者，月之圆也。《契》则云：两七聚辅翼人。皆直指同类之数相当者，不先不后，不多不少，不大不小，不争不怒，不隐不瞒，不惊不疑，皆要相当，方得交合。结丹潭底者，即伯阳翁云：真人潜深渊之意。一念坚凝，祛除万虑，则阴怪自灭。山头者，仙翁每喻玄门为昆仑山顶也。若水清月白，即时采得新生之灵药，非凡砂、水银，是真铅真汞，即是灵父圣母之气。彼凡父凡母之气，顺故成人成物也。此圣父圣母之气，逆故生仙生佛也。
　　紫阳真人悟真篇三注卷之一竟
　　紫阳真人悟真篇三注卷二
　　紫贤薛道光、子野陆墅、上阳子陈致虚注
　　七言律诗八首
　　阳裹阴精质不刚，独修此物转羸。
　　劳形按引皆非道，服气餐霞总是狂。
　　举世谩求铅汞伏，何时得见虎龙降。
　　劝君穷取生身处，返本还元是药王。
  </div>
  <div class="pagination">
   <span class="current-page">
    1
   </span>
   <a href="紫阳真人悟真篇三注_page2.html">
    2
   </a>
   <a href="紫阳真人悟真篇三注_page3.html">
    3
   </a>
   <a href="紫阳真人悟真篇三注_page4.html">
    4
   </a>
   <a href="紫阳真人悟真篇三注_page5.html">
    5
   </a>
   <a href="紫阳真人悟真篇三注_page6.html">
    6
   </a>
   <a href="紫阳真人悟真篇三注_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
