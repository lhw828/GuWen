<!DOCTYPE html>
<html>
<head>
    <meta charset="UTF-8">
    <title>玉清无极总真文昌大洞仙经 - 第 12 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉清无极总真文昌大洞仙经 - 第 12 页/共 19 页</h1>
    <div class="content">　　紫轩彻玄路。
　　紫轩，日轮也，乃紫河车搬运阳炁已升入脑，玄路，乃双关夹脊上入玉城关，至泥丸宫凝集，若出阳神，自此出入。
　　元君保谷童，
　　结中元真精魂名，元君即太一元君也，在头，常遏死户、开生门，令人长生。谷童，即黄宁童也，居胃脘，主消谷散炁，克化饮食，所以太一元君保此以为一身根本，俗谚：人无根本，饮食为先，既有饮食，无神主之，不得消化，元君谓之雌一，盖女人为之女仙，得道皆号元君，最为极贵之称。
　　守胃塞死户。
　　死户者，人所惧入也，精炁为物，游魂为变，变则化矣，安能复生，离者不可复合，可不慎欤。谷童守胃脘，遏塞死户，饮食既消，则人道生矣，《得道经》云：仍节饮食，祛遣尸鬼云云，或曰精血三真元，王君字黄宁，即结中元真精魂，保谷童子是也，故此章专以精血为主，修证妙行妙果是也。
　　金符焕北华，
　　金符玉契，皆真阳炼成，至真所宝，焕北华光华，焕烂烁瑛，北方十方皆有华，故经有十华妙行，即肺金生肾水之征。
　　玉契拔七祖。
　　一云披七祖，非也，盖得真阳所凝之金符玉契，七世祖弥皆出类拔萃，飞升朱陵火府，陶魂铸魄，然后方可仙化。
　　帝真灌上生，
　　节中帝真精魂名灌上生，一名婴儿，欲人生天界，丹在念头一动为帝真，故《生神章》云：结胎守黄房是也，亦名幽台生。
　　断息三涂苦。
　　已於舌章五苦界下注讫，但三涂五苦之中，酆都太山泉曲十二河源地水界中，多少冥官狱吏，盖由在世有英雄豪杰，刚毅勇猛，能决判疑异，伸曲就直，有大饶益於世务者，死则为善爽鬼，为地官选举充地下主者，於三涂五苦、九幽地狱、酆都太山之中，取为幽冥官吏，冥冥累暗，处长夜之境，不睹三光，决异事断疑讼，三百年一迁转，此乃生不知道、不作善，因以政如此受任幽禄，开绝生根，修文昌大洞上乘帝一真道者，远离此等幽官冥职。
　　洞明清净光，
　　洞达明了本来清净之灵光，辅以津液，皆水炁也，故曰洞玄洞源洞明，盖洞源比津字，洞明比精字，洞玄比炁字。
　　帝心太玄通。
　　得帝心通彻照见无碍，与释氏菩提心同，儒曰人之良知良能是也，人能反求诸身，收敛心神，凝集虚静，自有通悟，释云应如是住，如是降伏其心同义。大丹为汞，水银也，下入铅鼎，以文武火烹之，结成金液，或者以帝心为章题，奈七曲祖师《玄契》以精血为章题，故从之，盖心乃血府。
　　宿命过去智，
　　宿命因缘，劫前劫后，过去未来，智之所知，无不了然，盖得宿命通，故佛之六通，宿命通为最，其他神仙未能臻此。
　　根本元由中。
　　原其自根自本，皆莫由中道，正心诚意，格物致知，无外是也，中也者，天下之大本，由中及外，粹然纯全，内本外末。
　　未来及他心，
　　《中庸》谓至诚之道可以前知，故释云众生若干种心如来悉知，又云过去心不可得，见在心不可得，未来心不可得，不可得者，不可住此境界也，具六神通者，方知此。所谓六通者，天眼通，天耳通，他心通，宿命通，神境通，如意通，具此六通，可以知先劫后劫三世所得因缘业力果报之自。
　　一切无碍融。
　　三界十方，无碍无障，混融一身，所谓万化生乎身，《庄子》宇泰定者，发乎天光，故有知见生，又谓得解脱，然后有知见。
　　洞源与洞明，
　　已前篇洞源言液，此篇洞明言精血，皆水之属，人能以此修证妙行，乃得六通具足证果，不退转地永无失脱之忧。
　　万道由通生。
　　万道万法，皆从水生，通则无所不知，过去未来之事如指诸掌，故经多以十通由斯生，十通成真通，则变化自然。或者谓语意繁剧，琪曰：且天王说经，始因灵风振响，宝光成音，集光中之音，反复敷演，方成洞章，玉宸序次其始末、太玄编集，经三圣人，然后成书，一经圣人手，议论安敢当，所以圣诰谆复，帷恐人天一语不能反正，故至再至三也，释之者，不得不随句命辞，虽前后委曲重重，亦欲人於一句下信解不及，则再於一句下得悟，又何难焉。
　　右件玉章天篆，八十字，上镇始皇孝芒天，下统第五垒人德君。
　　《玄契》曰：真人得洞明清净精血神通，则生洞明帝心太玄真道，先劫后劫，三界十方，他我根源，过去未来，七通八达，备悉知见，能断江海水帝祁波、水虒泉曲河源、地根恶根魔籍鬼帐，常以洞源金酒洞明法灯供养元始天王，生炁润根，通明朗慧，妙觉大度，进登玉清上品上仙之贵。上仙者，昔在人间修炼至真，已后白日冲举，为玉帝保明，进大罗天，位三清侍臣，如张天师等是也。《玉清文昌大洞经》，乃元始天王所宣，而人或问曰：天尊天王有异乎？琪曰：元始之号不一而足，有称元始天尊，或云混沌自然元始天尊，浮黎元始天尊，元始上帝，元始天帝，元始一炁天君，或元阳上帝，盖诸天说法时，天人各以己见称尊之而已。道本元名，非实有相也，志道据德之士，着名相，殢言语，是非道也，然未喻者不容隐，不得已着为书。昔天地未判，元炁始凝，形如鸡子，中有混沌氏生焉，盘踞中央，自分清浊阴阳二炁于上下，头乘乾天，腹盘坤地，混沌氏日长一丈，天地亦长一丈，如此九万九千九百九十亿万劫，两仪方定，以身中九宫之炁，上结九天，下凝九地，炁中之神王● 九天，炁中之灵主九地，以心肾为坎离日月，五脏真炁为五星，九窍之精为北斗，以呼吸为巽风，以声音为震雷，以津液炁血为兑泽，以身体为艮山，堪舆河岳，似混沌氏形质，故崇卑不等，故有山崖峰岭凸凹之不齐。混沌氏飞神升化于九天之上，是为混沌自然元始天尊。身中虫虱化为甲子十二相二十八禽，如子为鼠丑为牛，如角木皎亢金龙之类是也，形居坤腹而光射乾首，是为星辰，须发毫毛为草木，形化为土，骨化为石，涕唾津液血尿化为江海河渎，唯中和之炁集而为人，身长数百由旬，然人身尚未完，或为人首蛇身，或牛首人身，各以炁类相感，或飞行，或履地，上天下地，任有攸往，或相吞啖，无有钤制，於是三皇氏迭生而治之，遂尊混沌氏为盘古先生，天皇地皇人皇即洞真洞玄洞神是也，是知天地人及万物，皆是元始一无化生，而物物具有元始，皆因元炁始生，故曰元始。唯人得其炁之最灵者也，岂不大哉！今人所生之质，皆肖混沌氏，故伏义氏画卦，体混沌氏之形，曰乾为首，坤为腹，巽为股，震为足，坎为耳，离为目，艮为手，兑为口，不以象之而直以为字，当知是体混沌氏明矣，皆一炁流传并隶其子孙冑胤，岂不贵哉！世人多以酒色财气戕贼元始，凿破混沌，故天神演此洞章，令人吟咏，情性感召，元炁圆融，始相以合夫混沌自然元始之天，则欲寿得寿，求仙得仙，坐致自然，永为真人矣。中阳子卫琪稽首。
　　玉清无极总真文昌大洞仙经卷之七
　　● 此句，疑当作『则炁无所归而炁散』。
　　● 『坤』，疑此字为衍文。
　　● 『王』，疑为『主」之误。
　　玉清无极总真文昌大洞仙经卷之八
　　东蜀蓬莱山中阳子卫琪注
　　道言：尔时
　　道者，真净明妙，虚彻灵通，天地未判，父母未生，卓然而独存，天地万化，万事万物，无不混然其问，万殊一本者也。《老子》曰：有物混成，先天地生，寂兮寥兮，独立而不改，周行而不殆是也。在人为心，变化莫测，随事随应，静而为性，动而为情，情逐境移，移而不止，化而为欲，心性情欲四者，同出而异名也。人能静而守心，则本性自见，若逐情欲境界流而忘返，则汨於生死苦海，何由出离，故天人说经以道言者此也，玉宸道君演元始之妙音，故曰道言，守性为玉宸。
　　元始天王以大洞高上混洞太无元天宝玉皇之炁，注见上卷高上洞元句下，结一宝珠，
　　名曰黍米珠，又曰摩尼珠，注见中卷体宝圆珠映下，此第二节既知道之所在，即壁立万仞，两手放下，闭眼一跳，坐虚空中，上不顶天，下不履地，浩浩荡荡，浑无际涯，於混沌洪蒙中自有所得，所得之妙，如病得药，如梦初觉，如获尺璧，如得宝珠，此乃玉皇之炁聚而成珠之时也，岂不乐哉！第三节既知乐处，逐处圆通，通身手眼，无有隔碍，才到此地，不可执着以为自足，须是把他撇下。
　　命之曰苍胡颉。
　　苍者，青阳正色，胡者，大也，元炁光明正大，颉者，直上而劲，故下品十一章云：五炁理中颉，言元始以其至大至刚之炁，结成宝珠，而命称之曰苍胡颉。命者，天命之也，盖天理流行，赋与万物谓之命，人禀受以生谓之性。苍胡颉者，性之德也，以其刚健中正纯粹精神所发。
　　曰：吾以此宝珠，从道妙一，善贷生根。
　　宝珠非有象，乃人之性命也，《鲁语》曰：性与天道，不可得而闻也。岂下格小仙之所可与闻焉，盖元始自称曰，我以此宝珠，从天一生水籍以为根，以立天地。善者，水善利万物，故几於道，或曰：从道妙善一贷生根，必误，一者道之子，道炁一动而生水，故一为天地之根，万善之长。《老子》曰：夫唯道，善贷且成。善贷者，假借之而已，天地万物，无非假此以为生成之根。
　　孕玄分元，诞始传真。
　　孕玄者，包含太玄也，分元者，开明太元也，诞始者，发生太始也，玄元始三炁化生三宝君，父子相承，师资授受，故曰传真。三炁，太玄之炁所生融炎演三炁，太元之炁所生旻景逐三炁，太始之炁所生混洞浩三炁，总谓之九炁，所谓三炁合德，九炁齐并。
　　化生诸天，
　　九炁各生万炁，以生成四梵种民四天、无色界四天、色界一十八天、欲界六天，谓之三十二天。此下又生八梵九天，与日月星辰罗列空界，《度人经》五文开廓，普植神灵。《易》乾道成男，坤道成女。二炁交感，化生万物，自此已往，人物芸芸，蕃衍盛大，唯人最灵至贵，位乎其中，当体道法天以神明之。
　　凝成万炁。
　　此句当在化生诸天上，元始凝聚本身之炁，开演以成万炁，方可化生诸天，《大有金书》：玉皇之炁九万九千九百九十亿万炁。
　　大哉至宝，惟我独存。
　　元始自称，如《易》大哉乾元，万物资始，至哉坤元，万物资生。至大二字，惟乾坤当之，独存，独有也。今《大洞经》又在乾坤二卦之上，故谓之无极，无极而太极，《易》曰：太极生两仪。两仪奠位，混沌氏立，顶天踏地，混沌日长一丈，天高一丈，地下一丈，即元始是也。
　　今为玉宸道君重出斯宝，
　　《易》曰：苟非其人，道不虚行。元始久蕴此宝，待其人而后传，玉宸道君即灵宝天尊也，元始以此大道传之与灵宝也。重出斯宝者，盖元始於龙汉元年化生，当年出书者，出此书也，今为玉宸重出者，此经当在开皇以后一再敷演之耳，诸天诸地各有定位，孔子所谓天尊地卑，乾坤定矣，卑高以陈，贵贱位矣，《书》所谓五典有序。道经曰吾乃汝之根，亦此意也，亦犹乾坤坎离，始有四象，便有八卦，亘古布列，不知其几劫尘后，至伏羲氏出，仰观俯察而画八卦，方且显露，文王重爻，孔子系辞，经三圣人手，始得广大悉备，将以顺性命之理，兼三才而两之，此《大洞仙经》先天先地已有之矣，至是元始重出之，道有所待，岂可轻易，道君升付太玄道父，亦经三圣授受，然后三界鬼神及诸人天，方知所生之自，盖自乾知太始一元之炁也。
　　诸天帝王、天真大圣、瞻望宝光。其光分敷百千万亿，结成《大洞仙经》。
　　真仙翘首仰望景光，分辉散彩，光华文缕，有百千万亿，无量无边，不可思议之光，结成《大洞仙经》。又《玉经》云：蕴发光芒，又载十七帝光之类，皆自己身之中灵光，所以能结成文章也，又如五方真文玉章，皆系天光神炁凝结成文也。
　　王文● 凝而成云，绚而成章。
　　王● 者宝之至也，言其宝文凝结成云篆，绚彩成文章，云汉昭回。
　　诸天帝王、天真大圣以清明识，以始通观，以华舌通，齐声宣咏大洞云章。
　　诸天帝王，如三十二天帝，释氏以天王称，道以帝者称，诸天各有天真大圣，既见空中云文玉章，各以清净明了知见识认，以始通道眼观睹，以玄明华舌通议，诸天帝王真仙万口一辞，同声唱和吟咏洞章。
　　音彻万天，流响九地。
　　《玉经》云：流响云营，又曰：六合至迩，三景非辽，同其音声，响彻九天九地。前三品并不言地，惟一向说天道，至此方见有九地，盖先阳而后阴也。九地者，九垒土皇也。一曰元德，二曰皇德，三曰帝德，四曰王德，五曰人德，六曰地德，七曰里德，八曰福德，九曰昌德，此九垒也。每垒一重土、一重水、一重风。各有四土皇，分掌四方之域，号三十六土皇，各有土父母宗正令卿、丞长将佐二千石等官僚曹局，各以万众分掌机务，上有五岳名山，总制纲权，每垒动计万里，而天真在诸天高高之上吟咏洞章，其音声下达地水二司，如此周徧可谓大矣，盖以元始一炁周流通天地之外，无远弗届。
　　天界地界、水界神乡，一切神灵，不离本座，俱睹云章绚目，仙梵历耳。
　　天界，上元天官所统，地界，中元地官所辖，水界，下元水官所管，三元各有攸司，主管鬼神及人天罪福，每年正七十三会，考较实非细务，故下云：三元乘晨回，太一上元炁，因知首章系上元九府四司也，诸天大圣为能宣咏洞章，其余三界鬼神不动其所，惟能得见云章绚耀其目，喜闻仙梵一历耳根，顿悟大乘，盖诸天人民虽受快乐，终不悟道，今见洞章，心所渴仰。
　　皆悉百生障灭，万劫尘消。
　　清炁为天，浊炁为地，冲和之炁为人，而人自旷古以来沦洄其间，不知其几万劫尘，或为天人，或为鬼神，或为世人，或分男女，或入异类，千生万生，出彼没此，升沉潜跃，不知几何，不可以算数譬喻，经云：百生万劫。诚如是也。幸而今日得复神灵见闻妙理，敢不兢兢战战进修，以灭往者不知不悟之因，於是此心一悟，则前生今世一切过恶普皆消灭，鬼尚如是，人胡不然。释云：众罪如霜露，慧日能消除，慧日者一心也。
　　三涂九幽，十方恶趣，
　　三涂注在中卷拔出五苦界下。九幽者，东方风雷，南方火翳，西方金刚，北方溟泠，中央普掠，东北镬汤，东南铜柱，西南屠割，西北火车，总谓之九幽地狱。诸天诸地真仙鬼神，既以各分尊卑职分，定位不紊，则又有刑宪赏善罚恶之司纠正，真仙则有流金火铃及雷神，谓之杖直绳法，鬼神则有天一北狱女青条律，地下考人之功过，则有三涂五苦九幽酆都诸大地狱，故十方三界罗列凶恶鬼趣，以治其事，考验功过。
　　咸承光音，所及十缠九结六染七尘，於时顷间，一时解脱。
　　十缠者，十恶大罪，不孝父母，不忠君王，不敬三宝，杀生、偷盗、邪淫、贪嗔怒愚痴、绮语妄言、恶口两舌等是也。九结者，负命、负财、负呵骂、负心、负人、负国、负鞭挞、负力、负恩义等类是也。六染者，即释氏所谓眼耳鼻舌身意也，声香味触法是也。七尘者，喜怒哀乐爱恶欲是也。三界鬼神皆承仗大洞宝珠之光，檀炽钧之乐音，所有风世缠结染尘，咸於此时，顷刻之间并得解脱，所谓七年之病求三年之艾也。兹以人身言之，苍胡颉者，即《度人经》之黍米也，人之一点灵光便是，化生诸天者，即人之五体百骸血荣炁卫也，诸天帝王齐声宣咏者，即心念一动，一身之炁血运转流通也，万天九地者，即人上至顶下至踵也，天地水三界者，即人三田也，障灭尘消者，乃炁体和畅也，三涂九幽者，即肾部情欲也，咸承光音者，心个所极也，一时解脱者，诸尘漏尽也，中田之上诸天真仙，即清明神识上部人神也，中田之下地狱鬼神，即下部人神也，若修清明，则此神化为真仙，若染情欲，则尸秽皆化地狱，一善一恶，不出乎一身，为鬼为仙，在反掌间尔。
　　於是太玄道父前诣萧台，再拜稽首，求受宝珠所结《大洞仙经》玉文云章。
　　於是太玄道父殷恋前进，请受大洞云章，须知此文章乃自己真炁所化，能养浩然者。充塞天地，周流六虚，化生万物，上通泥丸，下达涌泉，需蒸关节，炼成阳符玉文，及至成全，复化玄炁，归于虚无自然矣。
　　庶以导化人天众生，俱兔万灾，咸消众罪，不沉苦趣，俱等一乘。
　　忠恕为道不远，夫子之道忠恕而已矣，道父之心，欲推己以及天下，故令众生皆与我一体，可谓用心普矣。导，一云道，非也。道父请曰：而今而后，庶可以导引开化尘世人天及诸众生也，三界鬼神已得闻见，惟人天众生尚未及此，故专为请受以化之，使之但得闻是经，免释万灾千障、诸业众罪，自今已往，更不沉沦恶趣，皆得升入一乘果位，三界鬼神元有仙职者，俱升一等，亦如人间恩例，普覃一体，故幽明普利，人能扫除一切根尘，万事万物一无所染着，是名一身清净，一身清净则多身清净，多身清净则一世界清净，一世界清净则无量世界悉皆清净，岂有众生灾罪之说。
　　弘是愿言，殷懃启请。
　　道父发弘大愿元始前，勤劳前进启问请受宝章，三宝贵重，正法难遭，当尽礼。
　　元始天王命元神大圣、玉宸道君具俯仰威仪，手付太玄道父苍胡颉宝。
　　元神大圣，或云八圣，讹谬太甚，殊不知三宝尊重，况授受之际，以心印心，口传心应，威禁至重，其孰能与之哉，以八圣而篷三宝之席，其不为火铃之掷几希矣。元神大圣玉宸道君当作一句念，盖道君乃元始之元神也，如华严善财即释迦之精神变化也，若以为八圣人在玉宸之上，则三宝何以为贵，道君老君在八圣之下，理叉无此。具俯仰威仪，元始本为道君重出，而道父请受之勤，於是元始就席命玉宸传与道父，遂具俯视仰望之礼貌，威者可畏，仪者可象，言其进退俯仰之节威严如此，则玉宸亲手将《大洞仙经》苍胡颉宝付与太玄道父，由此观之，三圣递相授受灼然可见，何从别有八圣焉。以人言之，太玄者，即两肾间一点真阳元命也，前诣萧台者，乃升中央黄庭也，求受宝珠者，真阳合於祖炁也，元始命玉宸者，乃意以历劫不坏元神会於元官也，手付宝者，丹已成也。由此观之，则修习是经，即是修炼金丹大药，一体当反求诸其身，不可向外驰求以招谴。
　　元始告曰：此苍胡颉宝与檀炽钧音，若非太玄，何能求请，唯子慈深愿重，可界宝章。
　　元始重告道父曰：此经聚则为苍胡颉宝，散则为檀炽钧音，深为贵重，若非道父，谁敢求请，惟道父慈爱众生之心甚深，救度众生之愿颇重，故可以升付宝章，三宝师资授受之间，尤且谆切至再，保护至重，况下格小仙岂容易闻，切见世人轻传窃漏，或生谤讪，岂无冥责者在焉，此以内言，若非太玄者，一点真阳可以成丹，故曰可畀宝章。
　　元始天王曰：文昌大洞玉章第二十一，天一生水，一玄妙行。乙卯、丙辰、旅、巽。
　　九皇上真炁，
　　九皇，天上有九皇，地下亦有九皇，星中亦有九皇，真仙亦有九皇，如近世张平叔等皆九皇真人，因较劫运之谬，谪降人问，《度人经》：本命曰诵之，得九官真人。皆是玄元始上真之一炁化生，即上卷所谓九月所受之九炁是也。又喻人头有九宫以应九天，身有九窍以应九地、九州。或以为九真炁，心中一真，胃脘二真，精血三真，肝中四真，脾中五真，肺中六真，肾中七真，胆中八真，泥丸九真，即生神九帝真炁，同出而异名，乃三十六宫之总会所在。
　　四司天仙王。
　　四司，即四天王也，常以八节日，命三界四帝炼化学仙之人，东华宫青童主之，朱陵宫上元君主之，西华宫王母主之，北上宫玉宸君主之。亦喻人四灵也，故四灵金木水火也，土无正形，寄旺四季，辰戌丑未是，戊己乃中央真土，谓之天地土皇。又曰四司者，司命司禄司非司危，乃天上四司，司命司禄司功司杀为地下四司，经曰：天仙土者，叉天上四司也，人之四司，眼司视，耳司听，鼻司臭，舌司味，儒书谓之五官，视听臭味皆欲得其正，不为邪炁所乘。
　　飞霞散天日，
　　天玄而地黄，散天日者，各现其正色也，盖诸天各有日月星辰天真，飞霞散彩，光夺天日，喻人四炁朗清，照烁元阳。凝焕六合房。凝，结也，焕，明也，言天真飞霞散彩，凝结焕耀於天地之间，喻人大丹成就，光明烜赫於上田，谓之六合房，即脑宫是。
　　上真朝玉清，
　　诸天真仙亦当整肃威仪，以朝玉清上帝，喻人修行以中为主，凝集四灵之炁，上升泥九，谓之朝元，久之可政神仙。
　　乘景晨中晖。
　　景晨，日月之域也，於人乃两眼是，此言乘日月之车舆也，言诸真上朝皆乘车舆，光晖炜烁。大丹之道，牛车鹿车羊车三车搬运，上通昆仑之顶，天真有景晨明霞之舆，后云驾景登绝霄，故知景乃车与左右之日月也，晖者，光彩焕烂，言丹自黄道上升之候，经云温温铅鼎，光透帘帷。
　　五辰号发纽，
　　辰非北辰也，乃司命精魂君，名曰发纽，即五炁五辰，壬子戊子甲子丙子庚子是也，谓之五子归庚，亦谓之五老启途，纽，关键也，五脏氤氲之炁发其关节，方得凝集於四灵，辰者，亦皇极之辰之元会运世也，循环天地之间源源不已，《度人经》云：旋斗历箕，回度五常。五常，五辰五行。
　　捧籍启虚皇。
　　诸真各执版籍，言世人罪福，虚皇，即玉帝也，专一主管上方上界之事，以喻人真炁，自九关百节之中聚於泥丸。
　　逸绿登紫清，
　　紫清天，即玉清圣境元始所居也，逸绿，舆也，一云逸绿与回禄同，九关精魂名回绿，道字绝冥，此绿字作颜色字看。
　　金符刻羽宫。
</div>
    <div class="pagination">
<a href="玉清无极总真文昌大洞仙经_page11.html">上一页</a><span>...</span><a href="玉清无极总真文昌大洞仙经_page7.html">7</a><a href="玉清无极总真文昌大洞仙经_page8.html">8</a><a href="玉清无极总真文昌大洞仙经_page9.html">9</a><a href="玉清无极总真文昌大洞仙经_page10.html">10</a><a href="玉清无极总真文昌大洞仙经_page11.html">11</a><span class="current-page">12</span><a href="玉清无极总真文昌大洞仙经_page13.html">13</a><a href="玉清无极总真文昌大洞仙经_page14.html">14</a><a href="玉清无极总真文昌大洞仙经_page15.html">15</a><a href="玉清无极总真文昌大洞仙经_page16.html">16</a><a href="玉清无极总真文昌大洞仙经_page17.html">17</a><span>...</span><a href="玉清无极总真文昌大洞仙经_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
