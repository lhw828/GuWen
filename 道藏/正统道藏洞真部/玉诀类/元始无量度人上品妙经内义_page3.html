<!DOCTYPE html>
<html>
<head>
    <meta charset="UTF-8">
    <title>元始无量度人上品妙经内义 - 第 3 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元始无量度人上品妙经内义 - 第 3 页/共 8 页</h1>
    <div class="content">　　《内义》曰：探药足备，铸鼎圆成。预先十月入室，调和神炁，去冬至十五日为始，谨存神肾间，谓之筑固灵根，使根元本始神炁俱生。国者，身也。神为身之主，炁为神之臣。神满炁盈，百骸俱理，丹成质蜕，久视长生，骨肉同飞，形神俱妙，一如经之谓矣。
　　八节之日，诵咏是经，得为九宫真人。
　　八节日，元始分遣天尊天君天帝神仙兵马教化人间，开度群品。北斗南辰四司五帝亦复下降，条录罪福；含炁之流，每至是日，各有变化，翾飞蠕动，草木飞沉，随缘感应，改故易新。轻或更重，重或更轻。善恶回换，炁象之运，自然而然。上学之士，每於此日，自当存想祈谢，因变行化，习吉除凶，进善黜恶，升明弃暗，入正去邪，炼伪成真，励思登真，开度群品，生成万汇。夫八节与八卦九宫相表里，故八节诵经，得为九官真人矣。
　　《内义》曰：八节八卦入室运符进火，以冬至之日、子时为首，起火神，存在肾。阳火运行，其神随逐而进。肾中，根也。神室，蒂也。自根至蒂，根带相连，结胎成果矣。一举三时，自子至寅末住，金火逼，逐至神室。其丹渐结，应冬至立春节，坎艮卦。卯时沐浴，辰时进火，至巳末住。金火逼逐至髓海，应春分立夏节，震巽卦。阳火至极，午时运符，至申末住。金水推运，从双关鹊桥入室，玄珠渐兆，应夏至、立秋节，离坤卦。酉时沐浴，戌时运符，至亥末住。真炁归元，一阳来复，应秋分、立冬节，兑乾卦。周而复始，循环不已，盖促一年之功於一日之内，以应八节，用符八卦，凡此运用阳火阴符，皆归中宫。长养圣胎，十月炁足，宝鼎功成，脱胎神化，是为真人。夫八卦环列，外实中虚。《易》曰：八卦成列，象在其中矣。此其所以为九宫真人。
　　本命之日，诵咏是经，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天，功满德就，飞升上清。
　　人身有三魂：一魂居直，本属宿官；一魂居地府，一魂居形内，七魄常住而不散也。遇本命日，魂神降体就尸，合同循环，归降不绝，则生人安稳，灾病不生。若其日清净身心，不酒不色，着新衣服，焚香习善，更於其日眠睡少时，即魂与魄合，阴与阳并，道炁内隆，命根坚固。若嗜酒色，昏乱形体，则魂当归时，去身三步之远，取合不能，秽恶冲射，魂复而往。若三度昏乱，魂不合魄者，则阳衰阴旺，魄灵与阴鬼交通，致使游梦众恶，耽睡迷乱，灾病俱生，将至於死。人能於本命斋诵，则有如上感应，功满德就，则飞升也。既以我本命之日修诵，故能存我神炁，圣人作则，皆有由然。以此推之，则修真之理自明矣。
　　《内义》曰：火候毕，行脱胎神化之道，圣胎存於髓海之中。以周星六十日为期，本命一周以合周星之数。忽然如霹雳之声，天门裂开，圣胎脱出，凡蜕为仙，长生不死，魔王保举，诸天奉迎，功备德隆，飞腾可待。李昌龄曰：功者，日用之谓；德者，日新之谓。苟能闵闵然如农夫之望岁，汲汲然如商贾之营财，今日积德，明日又积德，今日累功，明日又累功，所谓天仙一千三百善，行之只在四年；地仙三百善，行之只在一年。第人不能，多至中废，不闻穿石礼树之说乎？紫虚元君曰：昔有傅先生者，自少好道，入焦山石室中。积七年，忽遇太极真人，授以木钻，使之穿一磬石。戒曰：石透，吾当度汝。石厚五尺余，傅穿之不息，积四十七年。石忽穿透，太极真人果来度之。又南岳夫人曰：昔有人励志於道，然不知求道之方，唯日夕礼一枯树，求丐长生，如是不已。积二十八年，树忽生花，有汁如蜜，其人取花并汁吞之，遂获度世。呜呼！钻石、礼树，尚得度世，况持经行妙道，宁有不得者乎？
　　道言：行道之日，皆当香汤沐浴，斋戒入室，东向叩齿三十二通，上闻三十二天，心拜三十二过。
　　诵经之日，先被服盥漱，置经於案。然后焚香礼请，跪启修诵之意。即东向正坐，焚香披读，注心历目，微声诵咏，若或错误，则却上三十字读，忽使匆速，苟贪徧数，翻为失功，误人不少。调声诵咏，令神魂和畅，常令香炁不绝於室。叩齿者，当以中齿上下两两相叩，令响，内以集神，外以彻天。《真诰》云：叩齿以集神，咽津以和真。次则存拜三十二天，每想天帝，存一拜之。从东北方首始，东行左旋，止於西北。
　　闭目静思，身坐青黄白三色云炁之中。
　　玄炁青，元炁黄，始炁白。
　　内外蓊冥，有青龙、白虎、朱雀、玄武、狮子、白鹤，罗列左右，日月照明，洞焕室内，项生圆象，光映十方，如此分明。
　　青龙左，白虎右，朱雀前，玄武后；狮子左右各两行，行有其八，对坐相望；白鹤亦然。日在额左，月在额右。光明一室，项生圆象；九色相间，青、赤、黄、白、黑、绿、红、紫、绀，照彻十方，存令分明如睹。
　　密咒曰：密者，口动而无声也。
　　贪罗郁罗，符无苏陀。太冲太极，阴阳包和。出有入无，出生入死。鬼神莫测，变化自如。元始混炁，玄中又玄。上干有顶，下洞太渊。诵之一徧，沉痾自痊。炼魂浴魄，真阳自全。斋戒礼诵，万过飞仙。无上秘咒，万神绵绵。心中心咒，重复宣传。贪罗洞明，与道合真。玉清上极，梵炁氤氲。分灵布炁，降注臣身。形神俱妙，变化飞升。一如令格，统摄万灵。急急如律令。元上三天玄元始三炁太上道君。
　　玄元始三炁化生三宝君，各居一天。三天在人额上发际。中为清微天，天宝君治之；左为禹余天，灵宝君治之；右为太赤天，神宝君治之。凡诵经，当存思三帝君。
　　召出臣身中三五功曹、左右官使者、侍香金童、传言玉女、五帝直符、直日香官，各三十六人出。
　　上、中、下三境，每境八人，三八二十四人，并三魂七魄、阴阳二君，共三十六人。
　　关启所言， 
　　受法箓者，即具位。如未受法箓，即称奉道弟子，当尽心中所欲言词。然亦贵在简当，至诚默奏。 
　　今日吉庆，长斋 
　　今某日吉庆，随其日言之。如长斋即言长斋，如不长斋即不言也。
　　清堂，修行至经， 
　　若知三洞中盟之道，见行事即言修行至经，自非此人即不言修行至经。但言清堂诵经。 
　　无量度人。 
　　或为一事而诵，即言为某事诵经。若为十方普度，乃可言无量度人。 
　　臣及甲乙，转经受生， 
　　若常时自诵，即言臣及祖考。若为他人，即言臣为某人。但以意而陈述。甲乙者，某人某人之理也。 
　　愿所启上彻，径御无上三十二天元始上帝至尊几前。 
　　元始上帝者，即非元始天尊，乃上帝高尊，位齐元始者。或云元始上帝即天尊也。 毕，引炁三十二过， 引者，以鼻引而咽之。三十二过者，东南西北方，每方八天，各一引。东方青炁，纳於肝；南方赤炁纳於心，西方白炁，纳於肺；北方玄炁，纳於肾。洞彻五内，然后诵经。
　　东向诵经。
　　东方乃长生之方，诸天所尊重。诵经之格，初一徧从序诵起，至此存思毕，即诵后经。第二徧，则宜从元始无量度人上品妙经起诵。每十徧为一过，若欲禳襘济拔，须得十徧为佳，以遵十回度人之义。或有事务暂起，亦得若经时稍久，即须依前法。
　　《内义》曰：如上发炉，密咒乃诵经，行持启出官将通奏斋意，以祈感格。若夫三炁蓊冥，六神侍卫，日月洞焕，圆象照明，皆备内象之中矣。万法皆有内外，事仍两存，有内无外，皆非大道，乃属旁门，内修秘密，外用显明。是故太上微示内修，彰显外用，令人泝流寻源，穷末知本，使其自悟自得，兼而行之，以取仙道也。
　　元始无量度人上品妙经内义卷之二竟
　　元始无量度人上品妙经内义卷之三
　　观复子萧应叟学
　　元始无量度人上品妙经
　　皇人曰：此乃道君标目也。
　　《内义》曰：玉笈琼章，分为三洞，日洞真、洞玄、洞神。总而言之，是为一乘也。此经属洞玄，为众经之冠，故太上道君叙经於前，题曰太上洞玄灵宝也。此则直标元始无量度人上品妙经者，以明虚皇天尊所说。在经，故以此名篇；在丹，则金液还丹也。
　　元始洞玄，灵宝本章。
　　此是皇人所题内号。元，先也，先天而生。始，结也，元炁始结。洞，通也，通达无穷。玄，空也，杳然空洞。谓元炁始结而成玉字，在空玄之中，通照乎四方，空玄为灵，入藏为宝也。又曰：始生一，一，天也。天从始而元，明始亦元也。会合於元，元生之时，无天无地，无神无鬼，溟涬鸿蒙，无所分别，元始结而成玉字。玉者，自然之精，精出而发光，以成天地，日月星辰所以化成。元始尊神者，明其有灵也。化生天地日月星辰者，欲以生养万物也。天地万物生后而有号者，明元始造化也。号元始者，示人知终始归趣也。
　　《内义》曰：元始者，虚无自然先天祖炁洞通也，玄妙也。通则通贯一切，妙则妙用无穷。灵宝者，金丹异名。本者，根也。章者，文也。谓虚无自然先天祖炁，通贯一切，妙用无穷，而为金液还丹之根，宗演而为文，以显其迹也。
　　上品妙首，十回度人。
　　龙汉之年，玉字始出，日月始明，天地亦分。众圣列位，元始出法度人，说经十徧，周回十方，度人无量。元始因撰作十部妙经，以紫笔书着空青之林，众圣所崇，为经之祖宗，故曰上品妙首者也。
　　百魔隐韵，离合自然。
　　此四句乃皇人总明一经之宗旨。
　　《内义》曰：上品妙首者，金液还丹为无上妙道之冠。十回度人者，十月之功，度世为仙。 此乃入室＋月工夫。 百魔隐韵，如丹药异名；离合自然，犹金木间隔，复能互并，水火相克，复成既济，自然而成造化。
　　混洞赤文，无无上真。
　　混者，混沌之名；洞者，洞阳之炁；赤文者，赤书真文也。齐混沌之初，在天地之先，凝化空洞之上，郁结太无之中。太无之无，亦无其无；既无其无，是谓无无，故日无无上真。
　　《内义》曰：混洞赤文，万化之本源，众生之真性。在道，则为一炁之祖；在人，则为万神之宗。先天地万物，莫知其首初，故曰元始；成天地万物，莫知其神妙，故曰灵宝；统天地万物，莫知其广大，故曰道德；示人达本而行，故曰妙经；摄人返本而修，故曰还丹。演为三乘，立为三教，无穷法门，皆此化也。唐明皇制《混元赞》曰：大哉至道！元为自然，劫终劫始，先地先天，含光默默，永劫绵绵。东训尼父，西化金仙，百王取法，万圣攸传。大教之祖，玄之又玄。故《道德经》云：有物混成，先天地生，不知其名，字之曰道。《西升经》曰：虚无生自然，自然生道。夫道者，无形无体，则先天一炁是也。而化生万物，实天地造化之本。修金丹者，体循造化，以虚无自然、先天纯精真一之炁，名曰空炁金胎，生金母而作丹基。夫纯精真一之炁，父母未交之前，与混沌同体。《道德经》曰：无名，天地之始者是也。在经故曰混洞。因父母媾精之始，此炁欻然感附，强名曰神，谓之阳精，喻为银矿。是元神也，藏在坤宫。两肾间。故谓之性，乃我本来面目。未生之前谓之阴金，已生之后谓之阳铅，是为五金之母。天地万汇未有不因此炁而能成立者也。《道德经》曰：有名，万物之母。是矣。真一子彭真人叙《参同契》曰：径指天地之灵根，将为药祖，明示阴阳之圣母，用作丹基者，此也。因日用妙化发生之炁运归中宫，而为丹母，故曰道生一，象乎祖炁，结而成玉字也。在经则曰赤文，是为金火， 金者，先天自然之炁，金胎也。火者，日用发生之阳炁也。同出一源而为体用者矣。 此乃无上可上，至真妙道，故曰无无上真也。
　　元始祖劫，化生诸天。
　　祖，始也。玄元始炁於祖劫之初，欻然而造化五亿诸天。按天地一成一败，谓之一劫。言始劫者，谓世界初生，未经成败也。
　　573/3
　　《内义》曰：周濂汉曰：大哉乾元！万物资始，诚之源也。乾道变化，各正性命，诚斯立焉。故元始祖劫者，乃大哉乾元，万物资始者也。是真之源也。化生诸天者，乃乾道变化，各正性命者也。则真斯立焉。原夫化生诸天之祖，自一炁而立三境，由三境而生九天；三境九天各又下生三天，合三十六天；次下四种民天，次分三界二十八天，次八梵天，以至化生五亿诸天、八圆世界，而人之生亦类是也。父母精血相包自己本有，而成性命。人初结胎在母腹中，精血未凝，飞潜不定，如珠似露。凝结之后，生形三瓣，头与四肢。男子先生左肾，次生右命门。女则反是。本性继种於两肾之间， 名曰坤宫，日用妙化之炁自此发生。 次则上生两瞳神水，以至化生五脏六腑。凭母呼吸，炁足而生。故老君曰：天地媾精，阴阳布化。一月为胞，精血凝也；二月为胎，形兆胚也；三月阳神为三魂，动以生也；四月阴灵为七魄，静镇形也；五月五行分五脏，以安神也；六月六律定六腑，用资灵也；七月七精开七窍，通光明也；八月八景神具，降真灵也；九月宫室罗布，以定精也；十月炁足，万象成也。夫人虽与天地同造化，而不得并其长久者，何耶？盖由不能复其本也。本者，祖炁也。本於一心，专一炁而致柔，修一心而成道。若能通而会之，则闭户造车，出门合辙，返本还元，形神俱妙。故傅大士颂释迦曰：六年雪岭为何因，只为调和炁与神。一百刻中为一息，方知大道是全身。通而会之，此颂是也。所以道冠、儒履、释袈裟，非徒为者也。
　　开明三景，是为天根。
　　二仪分形，三光垂曜，皆禀始炁，故为天根矣。
　　《内义》曰：经曰，道生一、一生二、二生三、三生万物。故《虚无自然本起经》曰，夫道得三乃成。故曰三合成德，道不满三，诸事不成。《系辞》曰：易有太极，是生两仪。由一炁而分清浊，是为三也。《九天生神章经》云：三炁合生九炁，三炁为天地之宗，九炁为万物之根，因三成九，为物之根，谓之三生万物。三合成德，在道，为三炁；在物，为三才；在天，为三光；在人，为三元。皆元始之祖炁，作万物之本根。故曰开明三景，是为天根。以内而言，假设法象，则曰铅、汞、砂也。直指其物，则是本有之性，与夫日用妙化阴阳之二炁也。人虽知本有之性，而莫知二界之用者，亦不免其衰谢也。锺离真人曰：有无交入名丹本，隐显相符是水金；莫谓此身缘是道，独修一物是孤阴。夫天地间之万物，先有本而后有根，若果之有核是其本也，种之於土，阴阳激薄，则甲坼勾萌，而生根，故能长茂华实，生生不穷。若无根株，而欲其本之久存者，未之有也。是故天尊先指祖炁而为道之本，次明三境而为道之根，由是降本流末而生万物。人能常无欲以观其妙，反身而诚，则范围天地，造化自我。经曰：宇宙在乎手，万化生乎身。非孟浪之说也。
　　上无复祖，唯道为身。
　　妙本自成，无复先祖，括囊无外，尽是道身。道以虚无为宗，自然为本，以道为身也。然此三者，悉无形相，寻考其理，乃是真空。真中有精，本无名称，圣人将立教迹，不可无宗，故举虚无为道之祖。其实三体俱会一真，形相都无，能通众妙也。
　　《内义》曰：天地人物品类虽殊，无别根宗，独道所化。故《老子西升经》曰：道者，元炁虚无，混沌自然，无表无里，无有高下。天地从之而生，万物资之而形。又曰：有形之类，皆自道生。《西升经》曰：天地与人物本皆道之源，俱出於太素虚无之始端。故金液还丹亦同是而为体也。
　　五文开廓，普植神灵。无文不光，无文不明，无文不立，无文不成，无文不度，无文不生。
　　五篇真文开廓形状，普生天地，安置神灵。若无真文开廓，则日月不得光，星辰不得明，乾坤不得立，世界不得宁，幽魂不得度，枯骨不得生。
　　《内义》曰：五文在丹为五物，先天一炁之所化，依时存於室中为铅水，妙用发生之炁感而为砂木。阳极生阴名日汞，火。阴归阳室而为银，金。中宫生成而为丹。土。分布五行，散化万神，皆一炁之妙用，为万道之根宗。故曰五文开廓，普植神灵。目非此而不光，心非此而不明，身非此而不立，丹非此而不成，生非此而不度，死非此而不生。
　　是为大梵，天中之天，
　　《内义》曰：此两句总结前文，是谓大道玄中之玄，以丹而言，金丹之道，散在诸经，或以清静为宗，或以虚无为宗，或言阴阳，或言造化，或言龙虎铅汞，或言神炁水火。此经总众体而大备，析至理而无遗，故曰是为大梵天中之天也。得之者，可以探本求源，穷神知化，宴息玄虚之境，逍遥灵宝之场，四威仪中，无非行道也。
　　郁罗萧台，玉山上京。
　　郁者，盛也。罗者，大罗也。大罗天上有玉京山，山上有七宝玄台，在七宝城中。中有玉清之殿，高上玉皇治其中。○玉清之上有九层之台，穷於高际，参於太无，故映郁大罗之上，萧然九层之台。大无即大罗，以玉为山，故云玉山。山上有京，故曰上京，亦名玉京，亦名玉清，皆因玉而得名。此即通谓之玄都玉京也。
　　上极无上，大罗玉清。
　　大罗玉清之境，穷高极远，更无一物在其上，能包罗众天，故曰大罗。其上无尘，豁然太空，无为之道场也。
　　眇眇劫仞，若亡若存。
　　眇眇者，高远也。劫者，譬如巨石，方圆四百里。又如空城，方圆四百里。上下齐等，满中芥子，天人百年一度，取一芥子。又罗衣拂巨石，石消芥子尽，名为一劫。故《步虚经》曰：仰观劫仞台，此之谓也。七宝之台，非地仙所见，况凡人乎。睹之则言有，不见则言无，故曰若亡若存。若亡若存者，非定相也。亦虽有形而无其体，真精造化，自然而然也。
　　《内义》曰：郁罗萧台者，脑际也。玉山上京者，泥丸也。上极无上大罗玉清者，泥丸之上太玄也。内秘一机，谓之日月高奔，神化脱胎之要。《黄庭经》曰：高奔日月吾上道，乃见玉清虚无老者也。眇眇劫仞，若亡若存者，性也，非象数、方色可以窥测，又非芒昧全然无物，有同太虚，恍惚窈冥，故眇眇劫仞，不可窥测也。若亡若存，恍惚窈冥也。经曰；视之不足见，听之不足闻，用之不可既。张真人曰：视之不可见其形，及至呼时又却应，莫道此声如谷响，若还无谷有何声。
　　三华离便，大有妙庭。
　　三华者，金华、玉华、九华三宫。离便者，三宫乃玉清境离宫便殿。大有，即高上大有。玉清宫，天尊所御，故曰妙庭。《内义》曰：泥丸脑际，谓之离宫，亦谓之午位，亦谓之乾宫。三者，南方之数。华者，华盖，亦名圆盖，乃百关总会之穴，万神朝宗之所，即泥丸脑际是矣。离者，南方午位也。便者，变也，阳炁至巳而极，变而生阴，阴始於午。《龙虎经》曰：阳爻毕於巳，正阴，发离午者也。大有者，《易》曰：火在天上大有。 离午，火也。乾宫，天也。妙，玄也，庭，中也。玄则玄炁也。玄元始之玄炁。中则脑中也。中者，四方之中，以指内事，则脑中、心中、脾中是也。玄炁居於脑中，即是真阴生於离午。以爻而言，柔居尊位，诸阳应之，象虚皇天尊凝寂玉清之上，而天地万物自然造化，生成於下者也。
　　金阙玉房，森罗净霐。
　　黄金之阙，森然焕邈，以周罗白玉之房，则精洁严凝而光莹。
　　《内义》曰：太玄金华玉女曰：土之精生石，石之阴精为玉，石之阳精为金。故《金经》曰：一石之中分阴阳，为金玉，一阴一阳之谓道矣。金阙，日也；玉房，月也。森罗，星宿也；净霐，日月星宿，莹净霐澄也。夫日月者，阴阳之精，坎离之体，乾坤之用。日中有乌象，离中有阴月，中有兔象。坎中有阳，阳无阴不能自耀，其魂阴无阳不能自莹。其魄列宿环布周天为经，日月五星躔度为纬，推移寒暑，造化万物。在丹道则为化机至药、符火妙用，故《参同契》引《易》而言天地设位，而易行其中矣。天地者，乾坤也。设位者，列阴阳配合之谓也。易谓坎离。坎离者，乾坤二用。二用无爻位，周流行六虚，往来既不定，上下亦无常。又曰：坎戊月精，离己日光，日月为易，刚柔相当。易者，象也。悬象着明，莫大乎日月。穷神以知化，阳往则阴来。又曰：混沌既交，接权舆、树根基，经营养鄞鄂，凝神以成躯。真一子注曰：天地设位者，以其既济鼎器象乾坤也。易行乎其中，阴阳离坎运於其中也。中安金母，外施水火，运转动静，周流六虚，更为变化之宗，互作生成之本。坎戊月精。月，阴也；戊，阳也。乃阴中之阳，象水中有金虎。离己日光。日，阳也；己，阴也。乃阳中之阴，象火中有汞龙也。故易者，象药也。日月相合而成也。金液大丹，合日月阴阳之精炁而成，故阴阳之炁，出入卷舒，昼夜循环，周而复始。符火进退，阴来阳往，阳伏阴施。混沌者，神室也。阴阳龙虎在混沌之中，承交感之化炁，树立根基，长养鄞鄂，以至凝神成躯，终为精物。故鼎室之中，别一天地日月之用妙矣。
　　大行梵炁，周回十方。
　　玉清真道梵炁大行於十方之域，周流诸天之境。
　　中有度人不死之神，
　　诸天十方有此神主，司度世不死之事，非言神不死也。
　　中有南极长生之君，
　　即南极长生大君，主治生录者。
　　中有度世司马大神，
　　南官有度世司马，有度世大神，并治宫中，主司度世。
　　中有好生韩君丈人。
　　好生君讳猷，治南昌上宫。韩君乃神中之尊，谓之丈人，监长生籍者。
　　中有南上司命司录、延寿益算、度厄尊神，
　　南上，洞阳宫之别名。尊神，即南斗六司真君也。
　　回骸起死，无量度人。
　　此二句通结上文，从中有度人至此诸司真官，皆能回骸起死，劫劫度人成道。
　　《内义》曰：大行梵炁者，即先天纯精真一之炁藏於坤宫者也。妙化发生，上至乾宫，阳极阴生，下降还元；升降循环，流行不息；故曰周回十方也。张真人曰：只是水银，一味周流，经历诸辰。道光曰：循行十二位，赤脚猛将军者矣。由是阳炁日盛，长养圣胎以至度世长生，脱胎神化，修之则得，无有限量，岂非中有度人不死之神、长生之君、度世大神、好生韩君、司命司录、延寿益算度厄尊神、回骸起死、无量度人者乎！玄师曰：金母居西龟之山、言金之体也；亦曰龙山，言木之道也。乃元炁之根纽，真土之渊府。西北之角，亥子之间，中有梵炁之主，雌一真母居焉。万炁日夜上朝，若稍有尘心，则失大行，梵炁不能弥罗一身，修真之士可不谨哉。已上正经，乃元始所说正文。
　　今日校录，诸天临轩。
　　今日乃赤明劫初，在浮黎国中开图校录之日。校是比量罪福录，是记录功过。
　　《内义》曰：此时行功，万神聚室者也。
　　东方无极飞天神王长生大圣无量度人，
　　玄都玉京山八方诸天，皆有三千大千世界。东方无极诸天安大堂乡大千纳贤世界。
　　南方无极飞天神王长生大圣无量度人，
　　南方诸天宛黎城大千弃贤世界。
　　西方无极飞天神王长生大圣无量度人，
</div>
    <div class="pagination">
<a href="元始无量度人上品妙经内义_page2.html">上一页</a><a href="元始无量度人上品妙经内义.html">1</a><a href="元始无量度人上品妙经内义_page2.html">2</a><span class="current-page">3</span><a href="元始无量度人上品妙经内义_page4.html">4</a><a href="元始无量度人上品妙经内义_page5.html">5</a><a href="元始无量度人上品妙经内义_page6.html">6</a><a href="元始无量度人上品妙经内义_page7.html">7</a><a href="元始无量度人上品妙经内义_page8.html">8</a><a href="元始无量度人上品妙经内义_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
