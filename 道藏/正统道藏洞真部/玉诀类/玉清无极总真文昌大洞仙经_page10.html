<!DOCTYPE html>
<html>
<head>
    <meta charset="UTF-8">
    <title>玉清无极总真文昌大洞仙经 - 第 10 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉清无极总真文昌大洞仙经 - 第 10 页/共 19 页</h1>
    <div class="content">　　五符闭地结。
　　五符，五老所受之符，天有五符，则长运生化，地有五符，则安静和平，人有五符，则身体康泰，所以遏塞地户之结滞。
　　长为神真仙，
　　仙为真仙神仙，仙有五种，曰天仙，曰地仙，曰水仙，曰鬼仙，曰神仙，此章以身根修证，盖就此养彼，依幻修真故也。
　　应化续万亿。
　　既为仙道，当应化人间，接引群类，老君至尊至贵，犹且有八十二度降生，以其应接受度，千变万化，何止续万亿也。
　　洞真清浄身，
　　天下之本，系一人之身，五体百骸，系一念之主，傥失存摄，必作祸乱，欲修其身，先正其心，一念既正，荣卫自然调和，所谓志一则动炁，丹经云：磁石吸铁，隔碍潜通，一念之间，万炁万神一时同会，此身地水火风结成，於此修持，则身外有身，前辈云：两□● 一般无异样，始知功满出尘埃。
　　道通自然质。
　　《易》曰：苟非其人，道不虚行，道之在身，不可须臾离也。大道所通，自然体质，却非地水火风秽浊所结之身也。佛书云：惟有法身常住不灭，又曰金刚不坏身。皆天然之质也，号曰妙体，迎不见前，随不见后者也。盖湛寂真空，弥纶天地，而不知其终，范围乾坤，而不见其始，乃吾自然之质。
　　真应化现相，
　　真常之性，静而能应，故曰真阳，变化示现之相也，如老子所谓三十二相好，千变万化，散赴人间之请祷，所求如愿。
　　不动住黄室。
　　其真身一定不移，所化之身，以应人心而已，如月之在水，千江同一，释云不取於相，如如不动。黄室即黄庭也，中宫也。
　　应化无方在，
　　应化之身，无一方不在，千江万水无所不见月，且千器万器之水，亦皆有焉，唯随其器量大小，其真应化现之相，亦随人根器浅深耳。蜀梓郡人王昌遇，世为史，后於江安遇落魄醉仙，自号玄黄真人，授以赤龙大丹，大唐太中十三年重阳日，登梧桐树而仙去，赐号保和真人，帝命登三天左相，后政和间，化为铁罐道人，货药梓市，与其孙王道渊言曰：吾尔祖也，帝命我校《大洞经》三十九章，今当付汝，又授以《回风合景混一成真飞仙上阳内禁秘箓》三卷，以此可知人既登仙，亦必化身下降，广度人天，其真身依然复在天位，亦如玉皇分身变化，未尝不在金阙之类是也，即人身中万炁万神，聚则一，散则至十方。
　　骨肉金玉实。
　　骨肉与金玉同固，盖文昌大洞回风混合之道，修炼极至，则骨肉同飞，盖以南方真火暖炼白虎金精，以成金丹至道，譬如金之坚、玉之润。传云：德润身，心广体胖。丹以身为铅，心为汞，二物交媾，可如金玉之坚矣。释氏以为舍利子，火烧不坏，铁击不碎，盖人身中精炁不散而成者。
　　静真明至道，
　　诚身有道，不明乎善不诚乎身矣，至道者至善之道也，以寂静真一，昭明此至善尽美之道，人能坚持，可以为上仙。
　　至老长不易。
　　虽至老朽不易此志，此为世人言，非上仙之道也，上仙则长生久视，死而不忘，盖老者历劫不坏，亘古亘今之身也，此身先天地而不为始，后天地而不为终，卓然独存，所谓本体也。释唯有法身常住不灭，人多错认四大假合为实相，一旦神炁离散，等於臭腐，委而弃之，畜兽不若也。
　　右件玉章天篆，一百三十字，上镇玄明恭庆天，下统第四垒王德君。
　　《玄契》曰：真人得洞真清静真应身相道通，长存化无量身，无方不在，法身常住玉山上京，应变自然，十方皆现自身，他身皆得自在，能断酆都山敢司连宛天宫恶根地根魔籍鬼帐，常以天衣地裳供养元始天王，上下垂覆，进登神仙。神仙者，出入洞府，变化不常，忽住人间，改头换面，人所不识，此乃四果罗汉、五通神仙之类是也。
　　元始天王曰：文昌大洞玉章第十六，意根洞清，大意元通。乙巳、丙午、升、困。
　　太初九素炁，
　　意属中央土，脾胃为之宅，太初炁之始也，九素者九阳也，喻人之肇受父母之炁也。素字凡一十有三，上卷云：三素生泥九，盖指三素老君，讳罕张，伯史启三素，太素三华炁，太素拂眇景，此数句同义。中卷乘素入四明，义理不同，素启萧仞为白元君名，玄中元素炁，盖指无英也。中央黄素炁，云黄老．君太初九素炁九阳之炁始萌也。下卷太素梵行初，此指五太炁形质未离也，左携元素君左无英，与此中巷玄中元素炁同义，太素洞元灵，与太素三华炁同义，三老素罕张，与三素生泥丸同义，素空也，洁也，皆三田之真炁也，九素与三素不同，紫素、白素、黄素，乃三仞君之炁，即人之肝肺脾青黄白之三炁凝结是也。
　　炁出华景中。
　　此九素出於光华景界之中，以喻人之始传於父母精血之炁，景者，色象也，胞胎始形，精神备体，灿烂闪烁迸射也。
　　法垣舞仙旗，
　　法垣一云法坦，误也，乃紫微太微天市三垣也，又云垣墙也，城也，脑后为玉城，但修行人以之为默朝之路，亦乃斗中太一之名字。舞仙旗，以旗旛摄召魂灵也，此章以意根修证，故生智慧，诚意而后致知也，下卷法垣兴朱霄同，盖斗中太一，乃招真致灵之神，人得之，真灵降神布炁。
　　悛巡五老翁。
　　悛巡，疾速之义，言疾催五老各布真炁，接引魂魄也。五老者，玉清昊极元老，虚皇灵光始老，玄华宝天真老，露渺太灵祖老，婆郁洪京仙老，即先次五老之异客耳，盖太极中五行之祖炁也。人得五炁，方能成形，丹得此五炁，方能成金液大还，即经云：天地得之以分判，日月得之以运行。
　　夫人名启珠，
　　回风混合上真圣母中候元君王夫人名启珠，又曰：夫人即泥丸神也，《黄庭经》云：泥丸夫人当中立，盖雌一之神也，人或疑天上安得有夫人之名，殊不知天上人间，其实一也。昔晋武帝左仆射魏舒女名华存，字贤安，幼读书，喜《庄》、《老》、《春秋》三传、五经百子，年二十四，父母迫令嫁礼，适太保公掾刘乂，字幼彦。女礼有行，时不获己，遂为刘妇。逮子息已长，刘氏有继，求为别居，时乂为修武令，夫人遂修大洞帝一之道，忽夜空中八音嘈献，望之，旌旆自天而下，至室坐四真人，乃曰太极真人安度明，东华大神方诸青童君，扶桑旸谷神王清虚真人，小有天王王子登，夫人再拜求教与，夫人受道毕，托疾尸解，或见太一元君乘飙轮来迎之，即东晋咸和四年也。位为紫虚元君，领南上司命，又加南岳夫人，秩比仙公，即今上清大洞祖师也。是知天上亦有夫人之号，职等三品，乃女仙为之也。
　　执籍归紫房。
　　夫人把籍入紫房，在脑后，亦名紫户，面奏玉帝，言已召魂魄遂得生化也，经中多紫房，或曰黄房者，乃中央黄庭。
　　元父左回明，
　　上玄元父，即意神也，总统四象，见上卷第四章注，行法经心想如猿猴，无有暂停时，若欲折伏者，当须诵大乘。古人云：摄心一处，即是善提道场，散意片时，便落众生境界，盖意乃五脏之中四神之首，上下中停为得中之地，人能昼夜照顾，省察提撕，毋令昏积，常惺惺地，百日自通灵。
　　混合太微童。
　　意神混合水火，则太微小童布炁降神，以生我身，此胞胎始凝之神也，丹则铅生初始，当采之得法以炼玉液还丹。
　　洞清冥智慧，
　　《度人经》：冥慧洞清，《生神经》云：耽咀洞慧，盖我之智慧七觉，洞彻清明，所谓物格然后知至，知至便有智慧般若是也。
　　大意朗元通。
　　一本无智朗二字，又一本安得获二字？意，志也，脾所主，心所发，故心正而后意诚，所谓诚真意者，毋自欺也。《华严经》云：若有欲知佛境界，当净其意如虚空，《孟子》曰：志，炁.之师也。故在丹道为黄婆，以其能媒合五脏之炁，集而为一，金木间隔，非媒无以成就，青衣女子素练郎君，须使猿马调伏，则龟蛇交合矣。大意一得通彻，朗明莹净，先劫后劫，无障无碍，悉知悉见，在道为十通，在释为六通，在中界鬼神为五通，皆不离於中道，凡事得中，自能七通八达。
　　根尘悉消灭，
　　六根者，眼、耳、鼻、舌、身、意，六尘者，色、声、香、味、触、法，一切幻妄随即消散，盖诚意则无妄动之理。人无十全，但一根颖悟，相缘修证，则能灭六洞魔王之劫贼，即得六根清净，六腑调和，不为六炁所拘，故六欲俱全为凡夫，六欲俱无为真仙，《度人经》有粗尘初净，细尘未净，故不能出於三界。
　　有无皆虚空。
　　有无二见皆归空寂，盖得中庸之道而行之，如恶恶臭，如好美色也，此之谓自慊，古德云，虚空粉碎，方露全真。
　　妙行全十真，
　　大洞妙行三千圆满，以全十真之道，不息则久，久则惩，以至成物成己，皆出此道。《大洞经》以修习妙行为上，结经云：六度十通，万行圆成，然则六度者何也？合於下卷六章解释，以字数多於中卷，故於此下注。上卷之九《玄契》曰：六位已升者，是所谓初心十信，次兴十善，次发十华，次成十德，渐证十仙，遂成十真。一、初心十信者，起信心动，同信之机，念信不忘，为信而行，五信在中，记信金石，至信大成，善信能终，坚信进趣，方名正信。二、次兴十善者，上卷之二云：十善生玄中。闻善则玄上贯颡，六丁洞光，视善则丹元方瞳，八史洞明，语善则通命含漱，五文王华，履善则挟就力通，地关生命，念善行善，至善不踰，住善保安，定善崇基，全成十善，但得十个善字为是。三、发十华者，出下卷之七，玄契十华观门，谨按上卷经云：十华妙行仙，十通由斯生，乃河图数也。五行成生，八卦成列，言天地人物皆察此以生，既生已，复知之而修炼，贵使脱五行之壳，离八卦之机，即证登妙行，已见题下。四、次成十德者，卷下之八玄契、上卷之六经云：十德初成机，下卷之八经云：十德真文宣，用德合体，进德坦平，成德广大，智德内清，惠德发光，明德圆华，灵德普应，玄德太方，太德自然，普德济摄。五、渐证十仙者，出下卷之九玄契，胞仙、胎仙、魂仙、魄仙、灵仙、元仙、华仙、岳仙、藏府中仙、元命神仙。六、遂成十真者，下巷之十玄契，上卷之九云：十真登紫房，中卷之十云：妙行全十真，下卷之十云：妙行登十真，下巷十一云：十真妙行全。精真玄珠，炁真玄力，神真玄通，性真玄一，元真玄妙，命真玄光，形真玄全，德真玄洞，道真玄应，令真太玄，此六谓之六度十通，六位已升，妙行大全。
　　名大心神通。
　　心中之神感而遂通，通则变，变则久，神能久驻，则天地造化豁然见前矣。世间一切事，皆从心起，心神既通，不随物转，意诚而后心正，至於天下太平，国安民富也，夫名岂不大乎，未有身不修而蚤有誉於天下者，诗云：在彼无恶，在此无射，庶几夙夜以永，终誉神仙。传载云：昔武昌人刘元靖，师王宗道，传三洞经箓，常修回风混合之道，绝粒炼炁，而饮酒斗余，宝历初，敬宗求方士，监军吕令琮起之。元靖曰：某有山妻穉池西妾，以牛肉为命，若以为术士，恐将军有罔上之名，因请彘肩自剌，以蒜菹而食之，吕疑而起之，辞不获已，登道至京，召於司政殿，问以神仙之事，语不契放还，会昌三年，再召入对，称旨，敬宗拜授法箓，除银青光禄大夫崇玄馆大学士，赐号广成先生，大中五年十月，云鹤天乐罗浮空际，遂尸解，余杖履而已。岂非名大心神通之验乎，人不肯为，有为之者亦若是矣。
　　道备登玉清，
　　智仁勇三者，天下之达德，知斯三者，则知所以修身，生知安行成功一也。洞经至此，可谓优入圣贤之域，道德圆满克备，登上玉清圣境，修习至此，可出阳神於泥丸也。或云：宅舍坏，子曰：朝闻道，夕死可矣。玉清上境，乃人之泥丸宫众妙门，投胎夺合皆自此出入，人之死亦由是出去。
　　位为圣仙公。
　　仙阶圣位，当作仙公，前有五老翁，不应重当作公字，中卷十章，以眼耳鼻舌身意、津液手足、精血性命为主，因此地水火风四大假合，而有此幻妄之体，当依此幻妄修证真乘，毋使六根诱引於人欲之私，则不堕六洞魔宫，身飞六合之外，位证玉清仙公之果。释云：如来说诸相，具足即非具足，是名诸相具足，如来说有我者，即非有我，而凡夫之人以为有我，大率不欲人之执着虚假以为实际，自然超脱凡质，得证真如矣。昔日聂师道字宗微，世颖悟，事亲以孝闻，受大洞经录，深诣其精要，遇彭蔡二真人，又遇谢修通真人谓之曰：吾与彭蔡隐此二百年，适被东华君命主玉笋山地仙，兼清虚馆，尔与我素有道缘，故来相报，汝宜善修，当有仙公之位，忽然不见，师道旋亦羽化，岂非仙公之征验乎。大元蓬州卫桂之，平昔修混合之道，常诵《大洞》、《灵宝》二经，《周易》手不释卷，往来蓬山，居玉笋山，或日坐盘石上，俄有虎绕其傍，公略不顾，虎亦自若。又一日，忽如梦，入一巨穴，深邃数里，或明，有宫室，遇人谓曰：非君所宜来，可速出，遂登山，松竹潇洒，鹿鸣鹤唳，人又语曰：时未至，姑暂还，后召复到，自后举止不凡，至元甲午五月二十八日晡，闻人呼曰：帝命召，宜疾来，公矍然起行，至中道冉冉而逝，岂非登玉清证仙公乎。
　　右件玉章天篆八十字，上镇太涣极瑶天，下统第四垒王德君。
　　《玄契》曰：真人洞清冥慧大意元通，根尘断尽，世法除灭，有无二累，皆悉空寂，全真妙行，得大心神通，能斩酆都山明晨耐犯、武城天宫恶根地根魔籍鬼帐，常以法财供养元始天王，施及一切，普令具足，成大富王圆满十方进登飞仙。飞仙者，飞行虚空，乘云驾鹤，形栖华表柱，朝起扶桑，暮宿咸池，如丁令威、徐子真等是也。
　　玉清无极总真文昌大洞仙经卷之六
　　● 『首』，疑当作『青』。
　　● 『□』，此字原书模糊不清。
　　玉清无极总真文昌大洞仙经卷之七
　　东蜀蓬莱山中阳子卫琪注
　　元始天王曰：文昌大洞玉章第十七，手足洞灵，手足力通。丁未、戊申、井、革。
　　皇初紫炁中，
　　或曰：人有六根，胡为又有手足等类，殊不知情欲一起，皆是根尘，即释氏所谓五阴、六入、十二根尘便是，盖手足之力，在乎养炁，神炁全和，耽乐五道，不知手之舞之足之蹈之也。皇初紫虚元君在紫炁之中，亦云紫户，在玉京山后户，或以紫炁为紫元，以其字相类，故传染误，人间十二菩萨曰：担屎汉在乎负荷有力耳，手力者勇猛精进不退初心，遇大难不屈缩，即传谓择善而固执，二教谓坚持固守，非谓以手执持之也，足力者，真履实践於步趋。
　　晖光郁霄明。
　　其光晖映郁明於重霄之上，人之手执足行，无非正理，故有紫炁生脑而焕明，霄字有九：天神金霄游，琳和九霄外，明真焕九霄，玉帝乘朱霄，法垣兴朱霄，驾景登绝霄，三秀登霄庭，晖光郁霄明，回霄飞垂漠。共九霄，而义不同，非特为霄，而盖有冠佩车盖之称也，随人所见而得名耳。
　　三天焕九景，
　　三炁生九炁，是为三宝九天，皆清净太阳道境，景光焕灿长春不夜之天，手足头名三关，以护九窍，务欲聪明光景。
　　离合亿万生。
　　乾坤其易之门耶，离合即辟阖也，《易》曰辟户谓之乾，阖户谓之坤，乾坤变通，则有生生不穷之理，其道炁离而复合。
　　披朱巾绿霞，
　　言皇初紫虚元君，头包赤朱之巾，身披绿霞之被，上卷第三章绿霞焕金墉，一云六霞，错误，以音类而误书字。
　　上回寒童灵。
　　寒童，乃青童君东方苍龙之地，皇初紫虚元君恐其尸位而苟安，不能生育万物，故回其灵於万物上，使各得其所。
　　拔出五苦毒，
　　拔出三涂五苦之荼毒，前篇拔出五苦界，今曰毒，盖五苦界中，尤有五苦之毒在，谓火车寒冰严寒酷热辛酸之炁.。
　　超形过始青。
　　八梵九天，东方曰始青天太青天，此言人超度形神，使其越过始青之天，方至欲界色界无色界，方至四梵种民天，方至神霄九天，无上三天，子细历数各天，动计数万里，信知其不可阶而升也，然而有道之士，通达明了，不涉关津，不劳登陆，动一念之顷，可以直造圆顶之外矣。
　　白素启萧仞，
　　白素右元君名启明，萧仞即白元尊神开启萧台之仞，前云紫素无英也，此名三素三仞，乃三神名，一云黄素，太谬。
　　金门卫朱兵。
　　西方七宝金门，其门森卫，皆朱兵也，此其以喻真火炼真金，而丹道成矣，此言白素右元君字金门上，兵卫森严。
　　七祖积尸结，
　　西方七炁之天，尸结阴凝也，所以七祖神灵结媾，其尸血之根凝积秽浊之炁，不得解散，以俟运通数合道炁流行。
　　一化百恶倾。
　　以真火一化金无重矿，以阳消阴也，以道炁解释七祖之尸结，使千邪百恶，一时消散矣，累劫祖祢，一时更生矣。
　　受福东霞室，
　　东霞室，一名青华长乐官，太阳所出，仁化大行，万物各得其所，故曰受福，前曰超福，如善财受记於福城，东是表命。
　　反胎朱火庭。
　　虽云受福东霞，先当赴南丹朱陵火府金液炼形，方可居之，藏教载，神仙并人道不度南宫，不得升化在南岳衡山。
　　洞灵清净行，
　　人能证得洞灵清净之道，功行方为圆满矣，盖洞灵清净妙行，务欲精进，不染一切执着之想，若执着，则力不通矣。
　　力通自冲明。
　　得炁力通，故冲哲明达，刚勇强壮，此非常之力也，乃宇宙在乎手，万化生乎身之力也，智仁勇之力，在人力行之耳。
　　净真手握斗，
　　清净至真，能以两手握挽斗枢，非挟山超海、举钧扛鼎之谓，乃人为天地之道盗，窃炁其以自奉，故得大壮大神通。
　　足蹑九元星。
</div>
    <div class="pagination">
<a href="玉清无极总真文昌大洞仙经_page9.html">上一页</a><span>...</span><a href="玉清无极总真文昌大洞仙经_page5.html">5</a><a href="玉清无极总真文昌大洞仙经_page6.html">6</a><a href="玉清无极总真文昌大洞仙经_page7.html">7</a><a href="玉清无极总真文昌大洞仙经_page8.html">8</a><a href="玉清无极总真文昌大洞仙经_page9.html">9</a><span class="current-page">10</span><a href="玉清无极总真文昌大洞仙经_page11.html">11</a><a href="玉清无极总真文昌大洞仙经_page12.html">12</a><a href="玉清无极总真文昌大洞仙经_page13.html">13</a><a href="玉清无极总真文昌大洞仙经_page14.html">14</a><a href="玉清无极总真文昌大洞仙经_page15.html">15</a><span>...</span><a href="玉清无极总真文昌大洞仙经_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
