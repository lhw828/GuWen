<!DOCTYPE html>
<html>
<head>
    <meta charset="UTF-8">
    <title>元始无量度人上品妙经内义 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元始无量度人上品妙经内义 - 第 4 页/共 8 页</h1>
    <div class="content">　　西方诸天福堂洲大千咸行世界。
　　北方无极飞天神王长生大圣无量度人，
　　北方诸天郁单野大千清净世界。
　　东北无极飞天神王长生大圣无量度人，
　　东北诸天福集都大千长安世界。
　　东南无极飞天神王长生大圣无量度人，
　　东南诸天元福田大千用贤世界。
　　西南无极飞天神王长生大圣无量度人，
　　西南诸天延福乡大千仁静世界。
　　西北无极飞天神王长生大圣无量度人，
　　西北诸天福德野大千延贤世界。
　　上方无极飞天神王长生大圣无量度人，
　　无极无上玄都玉京紫微之中，无鞅之众飞天神王。
　　下方无极飞天神王长生大圣无量度人，
　　下方五岳五帝洞阴清灵北都诸宫府之众也。
　　《内义》曰：以身而言，上自泥丸，下至涌泉，五脏三田，百千关节之神炁也。万神聚为一神，万炁混为一炁，挈提天地，把握阴阳之理也。
　　十方至真飞天神王长生度世，无量大神。
　　此乃总结前文，此十方真圣并主监得道成真长生度世之事。故云：大圣无量度人。
　　并乘飞云，丹舆绿辇，羽盖琼轮，骖驾一朱凤，五色玄龙，建九色之节，十绝灵旛。
　　飞云者，三素云。神王各乘丹霞之舆，碧霞之辇，朱雀凤凰以为盖，七宝琼玉为轮毂。玉女建九色之节，真人持十绝之旛。
　　前啸九凤齐唱，后吹八鸾同鸣。
　　前有啸歌，则九凤齐唱；后吹管钥，则八鸾同鸣也。
　　师子白鹤，啸歌邕邕。
　　此钧天乐也。天一左宫有乐器，子日玉女能吹笙竽，丑日玉女能啸歌，寅日玉女能鼓瑟，卯日玉女能击筑，辰日玉女能鼓琴，巳日玉女能撞钟击磬，午日玉女能吹箫，未日玉女能吹笳，申日玉女能为九音之歌，酉日玉女能为六变之歌，戌日玉女能作百兽鸣，亥日玉女能为天下新声之曲。名与世同，音与俗异，而俗音凄思以促命，天音和畅以延生。
　　五老启途，群仙翼辕。
　　十方大圣、道位高尊乃感五帝前引，群仙骖乘。五老者，东方青灵始老，姓关，讳开，字灵威仰，和春炁生万物。南方丹灵真老，姓洞浮，讳极炎，字赤熛弩，和夏炁长万物。中央元灵元老，姓通班，讳元氏，字含枢纽，和土炁上载九天。西方皓灵皇老，姓上金，讳昌开，字耀魄宝，和秋炁成万物。北方五灵玄老，姓黑节，讳灵会，字[隐侯局，和冬炁藏万物，皆天真自然之神，故曰元始五老。非后学而成真者，自受符命，各治一方，大劫交周，其位乃易。
　　亿乘万骑，浮空而来。
　　《内义》曰：十方大神者，法身之神炁，神之御炁，阴阳杂还，万亿法象，俱备其中，故曰并乘飞云，丹舆绿辇，羽盖琼轮，骖驾朱凤，五色玄龙也。乃若九色之节，阳精也；十绝灵旛，阴华也；前凤阳，先唱也；后鸾阴，后随也。师乃兽王，象心；鹤乃灵禽，类性。啸歌邕邕，神思熙熙也。五老，启途者，祖炁妙化而为五行发畅上腾也。群仙翼辕者，万神攒簇於元宫也。亿乘万骑，浮空而来者，三部八景阳魂阴魄、千二百形影、万二千精光，一时混化，归於元一者也。
　　倾光回驾，
　　倾光者，流精玉光，互相辉焕。回驾者，飞云轮毂，回旋法座。
　　监真度生。
　　十方上圣朝集帝所，监领众真而拔度群生也。
　　《内义》曰：倾光回驾者，坎离既济，阴阳交泰之象。夫阳升阴随，会归鼎室，造化收摄，二炁混合，即前所谓神之御炁，阴阳杂还，法象俱备者也。二炁，坎离阴阳也。 坎中阳爻下交离中阴爻，阳光之下倾也，故日倾光。 阴随阳升，象车驾物，内阴求摄外阳，外阳慕恋内阴，阴阳交互，故曰回驾。由是至精感激，众阳通畅，正炁滋荣，真神化生，故曰监真度生。
　　诸天丞相、南昌上宫，
　　丞炁、相炁，能立造化。丞相乃大罗天之神公。南昌上宫，即朱陵宫，在于赤明和阳天中者也。
　　韩司主录、监生大神，
　　韩司，司命也，主得受炼度之录。监生大神，主度九幽之魂者。
　　《内义》曰：以内而言，象法身大梵、妙化发生之炁，虽真神居於室内，若无此炁，亦莫得而生也。
　　执录把籍，齐到帝前。
　　《内义》曰：录籍者，记功罪也。诸天司职主宰大神、斋执同会虚皇天尊之前者，乃校功量福，普度人天也。象乎妙化之炁，归乎神室，资育生化之理，太虚之先，寂寥何有！祖炁既判，而阴阳分焉。混沌之初，杳冥无朕，三才既立，而文籍生焉。显诸仁，则为录籍；藏诸用，则为阴阳。若幽明无录籍，功罪何所记？天地无阴阳，造化何由成？夫阴阳者，丹道之用，离析异名，莫能尽录。
　　略而言之，象交驰曰龙虎，类药物曰汞砂，为化机曰坎离，在升降曰水火。诸家殊号，以类求焉。前者即中宫神室之所，阴阳乃金丹之妙用。神室则金丹之枢纽，帝之所御，四海朝贡，莫不辐凑。神之所舍，万炁感附，莫不混凝。神为君炁，为臣神，居室内，万炁俱聚，故曰执录把籍，齐到帝前也。张真人曰：夫炼丹者，须洞晓阴阳，深明造化，方能追二炁於黄道，会三性於元宫。攒簇五行，合和四象，龙吟虎啸，夫唱妇随，玉鼎汤煎，金炉火炽，玄珠有象，太一归真。由是观之，还丹之要，无出乎阴阳，本生於道。道生一、一生二、二生三、三生万物。《悟真篇》云：道自虚无生一炁，便从一炁产阴阳。阴阳再合生三体，三体重生万物昌。夫丹者，体循造化而修之也。其余百千异名，无穷妙义，皆从阴阳而出，如丸走盘，纵横曲直，莫得而测其实，不出其盘矣。若夫不体造化，不循阴阳，虽有要妙之言，玄微之论，只是旁门小法，岂得与金丹同日而语哉。然修丹之士，且当迁善改过，守戒防非，又其要在於去诈息机，清心寡欲。机诈运变於中，则神乱气昏；身中炁候，与天地不相符合，药无由采。声色爱慕於外，则神驰炁散，内外造化，不相交涉，鼎无由成。有志之士，不能去此，是却行而求前矣。嗟夫世人逐末忘本，贱命轻身。英雄豪杰者，为功名事业所役；聪明特达者，为进取富贵所诱；衣食丰足者，为营求计算所惑；贫穷不给者，为口体交累所苦。其有出尘之士，秪乐逸豫之康，以此谓清静无为，误矣。是皆当面蹉过，殊不念张平叔有志士，若能修炼，何妨在市居朝之语。使世人能以此道自任，日日拨置，少顷为之，勤行不退，必有成效，应机接物之间，毋忘回光返照，则金丹光明、常现烁烁，纵未打成一片，亦是安乐法门，益寿延年，不被业转。如能确志，道不负人，故锺离真人有曰：皇天若负道心人，令我三徒为下鬼。真人者，岂诳言乎？经曰：从事於道者，道者同於道，德者同於德，失者同於失。同於道者，道亦乐得之；同於德者，德亦乐得之；同於失者，失亦乐得之。信不足焉，有不信焉。若夫机缄，不敢轻泄，略开线路，用启后人。葛仙公歌曰：流珠流珠，役我区区。奔驰四海，历徧万书。焚尽金石，烧竭汞珠。彼寻不见，情思若愚。赖师传授，元炁虚无。杳冥中起，恍惚中居。真阴真阳，一吸一呼。先存金鼎，次办玉炉。离火激发，坎水规模。玉液灌溉，洞房流酥。真人度人，要大丈夫。念兹在兹，语吾记吾。彭真人曰：至道希夷微且深，烧丹先认大还心。日爻阴偶生真汞，月卦阳奇产正金。女妊朱砂男育雪，癸藏荧丙含壬。两端的指铅金祖，莫向诸般取次寻。天师虚静先生曰：神若出便收来，神返身中炁自回。如此朝朝还暮暮，自然赤子产真胎。
　　浮丘伯原道歌云：虎伏龙亦藏，龙藏先伏虎。但毕河车功，不用堤防拒。诸子学飞仙，狂迷不得住。左右得君臣，四物相念护。乾坤法象成，自有真人顾。虽曰不漏机缄，歌诗之中，要领已备。倘有志者，研必得之。此乃天之所授也。
　　580/3
　　随所应度，严校诸天。
　　随功轻重，应事开度，严校诸天，罔有遗失。《内义》曰：金丹之道，与他术不同。一得永得，随功受报。十分工夫，有十分受用；其或灭裂，则报亦灭裂。然所修至密，无声无臭，而眇眇大罗之境，寥寥虚廓之乡，无所不关，无所不达。谨严校录，毫发不遗。倘勤笃无倦，必臻度世矣。已上正文玉晨道君序述。
　　普告三界，无极神乡。
　　三界者，欲界、色界、无色界也。无极者，十方无极世界也。
　　泉曲之府，北都罗酆。
　　下方正北有一大海，秽恶腥黑，莫测边际。中有一山，高十万六千里，上参碧落，下入风泉，名日北都罗酆山。近水面有一大洞，名曰阴景天宫，周回三万六千里，中有三十七狱。主此洞者，名曰太阴天君。山上又别有六洞六天，大魔各主其一，即太阴天君外六曹，曹吏合有三十六万人。第一洞名纣绝阴天宫，第二洞名泰杀谅事宗天宫，第三洞名明晨耐犯武城天宫，第四洞名恬照罪气天宫，第五洞名宗灵七非天宫，第六洞名敢司连宛天宫。若能持此六宫名，常生敬畏者，魔王保举，削落罪名，生死受赖，获福无穷。此罗酆在天地之北外癸地。
　　三官九署、
　　三官者，天、地、水三官。三官有九官，故曰九署。上元天官，隶玉清境，置三官九府、三十六曹。官僚皆结自然之炁，而为人总主。上真自然玉虚高皇上帝、诸天帝主、上圣大神、千真已得道，及男女生命录籍，及已得道未得道百姓男女仙录罪福。中元地官，隶上清境，置三宫九府四十二曹，官僚皆死者，有功德之魂，受度得任，各有年限，功满德就，升为天府仙官。功未满者，还生人中也。中宫总主五帝五岳、诸真人、诸地神、仙已得道者。左宫主地上九土、土皇八极诸灵官、及生命录籍。右宫主地上诸灵官，下元水官，隶泰清境。置三宫九府四十二曹，官僚与中元同。是有功德之魂，补充中宫，总主水帝，旸谷神王九江水府河伯神仙、水中大神，及仙录簿籍。左宫主水中万精蛟龙鲸鲵，又会水母龙门度数之期，及人命录籍生死功过。右宫主水中精魂百鬼万灵。其详载《三元品戒经》。
　　十二河源。
　　十二河源者，月为太阴之精，诸水之母，井是天河之源，众水之泉。每一月一周天，一年十二月皆过东井，沃黄华，濯天人之容。
　　上解祖考，亿劫种亲。
　　每三官校录，子孙有大功，玉帝即超
　　度其玄祖也。
　　疾除罪簿，落灭恶根。
　　一身受度，则九祖蒙恩，故令疾除於罪簿。恶根者，恶念根性，虽死犹存，当以炼度为之涤荡也。
　　不得拘留，逼合鬼群。
　　《内义》曰：以身而言，三田为三界，上自泥丸，下至涌泉，为无极神乡。大肠小肠为泉曲之府，肾之下为北都罗酆。三尸九虫，乃三官九署，十二经络为十二河源，如上诸处，各皆有神。《黄庭》、《大洞》二经，备着详悉，然此诸神皆后天之物，华竞所挠，嗜欲所汨，昏浊沉滞，不得清明。有如人之先亡祖祢，拘系幽阴，不得超度之比。若修炼之士，则万炁朝生门，百神守死户，顿超尘境，了悟无为，不致沉迷，沦坠苦趣矣。
　　元始符命，时刻升迁。北都寒池，部卫形魂。制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永度三徒五苦八难，超凌三界，逍遥上清。
　　此元始降勃，北帝卫送，幽魂制告，魔王保度，南宫受炼注生。若死魂在世有功德，形神暂灭，鬼质受炼仙化。或无功德，遇会受炼，即生人界。修行至经，生身受度，劫劫长存。或生死之根未断，但劫劫不失人身，了悟此因，善根习熟，则永度三徒五苦八难，超凌三界，逍遥上清矣。三徒者：第一色欲门，上尸道天徒界。第二爱欲门，中尸道人徒界。第三贪欲门，下尸道地徒界。此名三恶，遏人学仙之路。五苦者：第一色累苦心门，曰泰山地狱苦道；第二爱累苦神门，日风刀苦道；第三贪累苦形门，曰提石负山苦道；第四华竞苦精门，曰填海作河苦道；第五身累苦魂门，曰吞火食炭镬汤苦道。三徒五苦，故曰八难，总八般难也。
　　《内义》曰：元始符命，即元始祖炁也。是炁出阴入阳，随刻随时，升腾生化。子时一阳於坤官发生，是为复卦，一阳祖炁所化。乾始於坤六阴柔爻之下，变一刚爻，阳炁用事，渐渐上腾，故曰元始符命，时刻升迁。北都寒池，五阴之下也。部卫形魂。一阳之升也。阳炁上腾，巳时至离官，六阴化为纯乾，故曰制魔保举，度品南宫。死魂受炼，纯阴。仙化成人。纯阳。生身受度者，先天一炁感附於父母构精之初，而有此身。故曰生身。有知之后，情窦一开，元炁日丧，以至老死。达人志士则不然，复我之性，返我之宗，斡造化之玄微，运阴阳之妙理，有如阳极於巳而阴生於午。六阳刚爻之下变一柔爻，阴炁用事，渐渐下降，则收敛於中宫，使圣女灵男交阴阳於神室。飞龙伏虎，构魂魄於母胎，故曰受度。劫劫者，日日之谓。阳升阴降，复命归根，妙化无穷，周而复始，故曰劫劫长存。夫阳剥於上，而复生於下，循环不息，与身终始，故曰随劫轮转，与天齐年。功用不辍，火侯无差，则形神俱妙，与道合真，故曰永度三徒五苦八难，超凌三界，逍遥上清。
　　582/3
　　上清之天，天帝玉真，元色之景梵行。
　　《内义》曰：薛幽栖曰：上清之天天帝者，即三十六天帝。最尊极者，道齐元始，位列玉清，故曰玉真。此即上清以下三十六天，不同三十二天也。有景无色，故云梵行。梵行者，道中之道，天中之天，出入无间，真空无碍也。以内而言，丹成纯阳乾金之象，乾用九金，数四九四三十六矣。道齐元始，均一炁也。位列玉清，妙一贯也。金归性初，故得有景无色，还丹之功到此则群阴剥尽，阳体纯全，心识莹然，升玄入妙，如秋空之澄碧，若寒潭之静渊。稍异毫芒，则眯人目。安能造於无色之景梵行者乎？
　　太黄皇曾天帝郁褴玉明，正音云：开玄摄明天炁黄，系梵炁。
　　太明玉完天帝须阿那田，正音云：保玄道灵天炁绿，系璧宿。
　　清明何童天帝元育齐京，正音云：明生九真天炁青，系室宿。
　　玄胎平育天帝刘度内鲜，正音云：飘翰默然天炁赤，系危宿。
　　元明文举天帝丑法轮，正音云：开生舒天炁苍，系虚宿。
　　上明七曜摩夷天帝恬懀延，正音云：延虚明天炁黑，系女宿。
　　虚无越衡天帝正定光，正音云：镜无翘天炁碧，系牛宿。
　　太极蒙翳天帝曲育九昌，正音云：阿难洋明天炁紫，系斗宿。
　　赤明和阳天帝理禁上真，正音云：治安保仙天炁白，系梵炁。
　　玄明恭华天帝空谣丑音，正音云：飞音洞灵天炁黄，系箕宿。
　　曜明宗飘天帝重光明，正音云：翘贞英天炁绿，系尾宿。
　　竺落皇笳天帝摩夷妙辩，正音云：难玄明天炁青，系心宿。
　　虚明堂曜天帝阿娄生，正音云：弥纶玄明天炁赤，系房宿。
　　观明端靖天帝郁密罗千，正音云：朗观曜明天炁苍，系氏宿。
　　玄明恭庆天帝龙罗菩题，正音云：威清道玄天炁黑，系亢宿。
　　太焕极瑶天帝宛黎无延，正音云：洞真永观天炁碧，系角宿。
　　元载孔升天帝开真定光，正音云：开光竟真天炁紫，系梵炁。
　　太安皇崖天帝婆娄阿贪，正音云：晖莫阿魂天炁白，系诊宿。
　　显定极风天帝招真童，正音云：回翘威天炁黄，系翼宿。
　　始皇孝芒天帝萨罗娄王，正音云：君华大权天炁绿，系张宿。
　　太皇翁重浮容天帝闵巴狂，正音云：惠威光天炁青，系星宿。
　　无思江由天帝明梵光，正音云：朗法元天炁赤，系柳宿。
　　上揲阮乐天帝勃勃监，正音云：郁元真星天炁苍，系鬼宿。
　　无极昙誓天帝飘弩穹隆，正音云：飞天虚英天炁黑，系井宿。
　　皓庭霄度天帝慧觉昏，正音云：无清明天炁碧，系梵炁。
　　渊通元洞天帝梵行观生，正音云：法权道先天炁紫，系参宿。
　　太文翰宠妙成天帝那育丑瑛，正音云：虚熏慧光天炁白，系赀宿。
　　太素秀乐禁上天帝龙罗觉长，正音云：阳威耀靖天炁黄，系毕宿。
　　太虚无上常融天帝总监鬼神，正音云：摄灵真天炁绿，系昴宿。
　　太释玉隆腾胜天帝眇眇行元，正音云：空微道明天炁青，系胃宿。
　　龙变梵度天帝运上玄玄，正音云：相灵妙光天炁赤；系娄宿。
　　太极平育贾奕天帝大择法门。正音云：永玄九生天炁苍，系奎宿。
　　《内义》曰：此诸天玉讳玉音，皆以赤晶之玉，碧字刻之，秘於上清宫中。持经之士，不请读诵。三十二天之中，天中之人寿命有数，且如皇曾天人寿九百万岁，从此向上，每天皆一倍因之，则太明玉完天人寿一千八百万岁。又倍因之，何童天人寿三千六百万岁。倍而因之，至秀乐禁上天，人寿一千二百七万七千九百五十七万一千二百万岁。此二十八天，是为三界，即欲界、色界、无色界也。欲界者，下界也。欲界有六天，自黄曾至七曜天是。此天之人，有形有欲，触物染着。初上二天以身交为欲，次二天以执手为欲，第五天以口说为欲，第六天以眼视为欲。谓有色欲，交接阴阳，人民胎生，故云欲界。一歌根净，上进一天，六欲根净，即登色界。色界者，中界也。色界有十八天，自越衡天至昙誓天是。此天之人有形无欲，而有六色十八尘，曰六粗尘、六细尘、六轻尘。一粗尘净，上进一天，六粗尘净，则进六天。又六细尘，一细尘净上进一天，六细尘净复进六天。又六轻尘，一轻尘净，上进一天，六轻尘净，升入无色之界。无色界者，上界也。无色界四天，自皓庭至秀乐天是。《太真科》曰：无色界之中，至真无情，不交阴阳，人民化生，但啖香炁，无复形质之患。故色欲俱空，修至第一天，唯存心识以入炁，观炁观道，成即升一天。尚有心识，若能舍除心识，以至无为，复升一天。前因都忘，心识即居此天。此天不使都忘，故应用即有不为，即无若空，有都无即，失真中之应。以其空中有真，真中有应，生成万象，皆出於空；万法在心，亦无形相；将令学者观心，若有若无，又升一天。炁观转妙，结习都忘，洞入自然，即升种民之天。《太真科》曰：无色界中，人身微妙，无复形色；或形长数百丈，而人不见，唯真人能见之。以其无形可见，故云无色。但三界之人，生死之根未断，阴阳之炁犹存，尚隶乎数。寿岁有尽，或升入上境，或下生人中，随功高下，轮转无穷。唯得道乃己自常融，至平育天，曰四种民天，寿数亦因倍而见。一云：此四天人出二炁之外，无年寿之限，喜乐清静。故《本际经》云：结习已尽，超种民位。谓烦恼为结，学业为习。《太真科》曰：上升四天，洞入道境，随炁升降，灾所不及。以上三十二天炁及所系星宿，见《洞神经》。人寿岁数、根尘染净，见《龙蹻经》。其余见李少微、成玄英之注释矣。数者，始於一炁，道生一、太极生两仪是也。既隶乎数，必有其终，此其所以难逃生死也。天人寿数可得而推者是隶数也o 故不免有轮回坠堕所以傅大士曰：饶经百万劫，终是落空亡。释氏谓十种仙是矣。此乃有为小乘，即缘觉、声闻之俦，以其未造清静无为之故。若金丹者，契虚合无，形神俱妙，出於炁数之表，岂生死、寿岁、形相可得而拘乎！薛幽栖曰：四方之天三十二者，谓四梵天也。天帝高尊，形相宛然，虽有真相，犹如虚空；出入无间，不阂於物。馑按经云：元始祖劫，化生诸天。则三十二天皆一炁之所化。还丹之修，本於一炁，功成道备，空洞无迹，亦若诸天帝尊虽有真相，犹如虚空者也。然诸天之宝讳为券，可以济拔苦爽；而一炁之还元成丹，是能度脱凡躯。事异道同，功殊理一。已上正文，元始天尊所说。
　　三十二天，三十二帝，诸天隐讳，诸天隐名，天中空洞，自然灵章。诸天隐韵，天中之音，天中之尊，天中之神，天中大魔，天中之灵，九和十合，变化上清。无量之奥，深不可详。敷落神真，普度天人。
</div>
    <div class="pagination">
<a href="元始无量度人上品妙经内义_page3.html">上一页</a><a href="元始无量度人上品妙经内义.html">1</a><a href="元始无量度人上品妙经内义_page2.html">2</a><a href="元始无量度人上品妙经内义_page3.html">3</a><span class="current-page">4</span><a href="元始无量度人上品妙经内义_page5.html">5</a><a href="元始无量度人上品妙经内义_page6.html">6</a><a href="元始无量度人上品妙经内义_page7.html">7</a><a href="元始无量度人上品妙经内义_page8.html">8</a><a href="元始无量度人上品妙经内义_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
