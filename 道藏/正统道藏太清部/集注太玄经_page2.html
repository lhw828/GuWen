<!DOCTYPE html>
<html>
 <head>
  <meta charset="utf-8"/>
  <title>
   集注太玄经 - 第 2 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   集注太玄经 - 第 2 页/共 10 页
  </h1>
  <div class="content">
   玄测都序
　　玄测
　　玄冲
　　玄错
　　玄摛
　　玄莹
　　太玄数卷第八
　　玄数
　　太玄文掜卷第九
　　玄文
　　玄掜
　　太玄图告卷第十
　　玄图
　　玄告
　　太玄历附
　　读玄
　　余少之时，闻《玄》之名而不获见，独观扬子之《自序》称《玄》盛矣。及班固为《传》，则曰：刘歆尝观《玄》谓雄曰：空自苦。今学者有禄利，然尚不能明《易》，又如《玄》何？吾恐后人用覆酱瓿也。雄笑而不应。诸儒或讥，以为雄非圣人而作经，犹春秋吴楚之君僭号称王，盖诛绝之罪也。固存此言，则固之意虽愈於歆，亦未谓《玄》之善如扬子所云也。余亦私怪扬子不赞《易》而别为《玄》。《易》之道，其於天人之缊备矣。扬子岂有以加之，乃更为一书？且不知其焉所用之，故亦不谓扬子宜为《玄》也。及长学《易》，苦其幽奥难知，以为《玄》者贤人之书，校於《易》，其义必浅，其文必易。夫登乔山者，必践於坱埤#1；适辽海者，必沿於江汉。故愿先从事於《玄》，以渐而进於《易》，庶几乎其可跂而望也。於是求之积年，乃得观之。初则溟涬漫漶，略不可入。乃研精易虑，屏人事，而读之数十过，参以首尾#2，稍得窥其梗概。然后喟然置书叹曰：呜呼！扬子直大儒者邪#3。孔子既没，知圣人之道者，非扬子而谁？孟与荀殆不足拟#4，况其余乎？观《玄》之书，昭则极於人，幽则尽於神；大则包宇宙，细则入毛发。合天地人之道以为一#5，刮其根本#6，示人所出#7，胎育万物而兼为之母#8。若地履之而不陷也，若海挹之而不可竭也。天下之道，虽有善者，其蔑以易此矣。考之於浑元之初，而玄已生。察之於当今，而玄非不行。穷之於天地之末，而玄不可亡。叩之以万物之情而不漏，测之以鬼神之状而不违，概之以六经之言而不悖。藉使圣人复生，视《玄》必怿然而笑，以为得己之心矣。乃知《玄》者所以赞《易》也，非别为书以与《易》竞也。何歆、固知之之浅而过之之深也？或曰：《易》之法与《玄》异，扬子不遵《易》而自为之制，安在其赞《易》乎？且如与《易》同道，则既有《易》矣，何以《玄》为？曰：夫畋者所以为禽也，网而得之与弋而得之，何以异哉？书者所以为道也，《易》，网也，《玄》，弋也，何害？不既网而使弋者为之助乎，子之求道亦胶矣。且扬子作《法言》，所以准《论语》；作《玄》，所以准《易》。子不废《法言》而欲废《玄》，不亦惑乎？夫《法言》与《论语》之道，庸有异乎？《玄》之於《易》，亦然。大厦将倾，一木扶之，不若众木扶之之为固也。大道将晦，一书辨之，不若众书辨之之为明也。学者能专精於《易》，诚足矣。然《易》，天也，《玄》者所以为之阶也。子将升天，而废其阶乎？先儒为《玄》，解者多矣。然扬子为文既多训诂，指趣幽邃，而《玄》又其难知者也。故余疑先儒之解未能尽契扬子之志，世必有能通之者，比老终且学焉。
　　#1『埤』原作『理』，据四部备要本（以下简称备要）、百子全书本（以下简称全书）改。
　　#2『参以』原作『盖以』，据备要、全书本改。
　　#3『扬子」原作『扬人』，『直』原作『善』，据备要、全书本改。
　　#4『孟』原脱，据备要、全书本补。
　　#5『为一』原作『为之』，据备要、全书本改。
　　#6『刮其』原作『 刮兵』，据备要、全书本改。
　　#7『 所出』 原作『下出』，据备要、全书本改。
　　#8『母』原作『毋』，据备要、全书本改。
　　说玄
　　《易》与《太玄》，大抵道同而法异。《易》画有二：曰阳，曰阴。《玄》画有三：曰一，曰二，曰三。《易》有六位，《玄》有四重。
　　最上曰方，次曰州，次曰部，次曰家。《本传》所谓叁摹而四分之，极於八十一者也。
　　《易》以八卦相重，为六十四卦。《玄》以一、二、三错於方、州、部、家，为八十一首。
　　凡家，每首辄变，三首而复初，如中、周、礥之类是也、部，三首一变，九首而复初，如中、闲、上之类是也。州，九首一变，二十七首而复初，如中、羡、从之类是也。方，二十七首一变，八十一首而复初，如中、更、减之类是也。八十一首以上，不可复加，故曰自然之道也。
　　《易》每卦六爻，合为三百八十四爻。《玄》每首九赞，合为七百二十九赞。
　　《图》曰：《玄》有二道，一以三起，一以三生。以三起者，方、州、部、家也。以三生者，叁分阳气，以为三重，极为九营。是为同本离生，天地之经也。《本传》曰雄潭思浑天，叁摹而四分之，极於八十一者，谓《玄》首也。又曰旁则三摹九据，极於七百二十九赞者，谓《玄》赞也。首犹卦也，赞犹爻也。又曰：观《易》者，见其卦而名之；观《玄》者，数其画而定之。《玄》首四重者，非卦也，数也。故《易》卦六爻，爻皆有辞；《玄》首四重，而别为九赞，以系其下。然则首与赞分道而行，不相因者也。皆当期以日。
　　《易》卦气起中孚，除震、离、兑、坎四正卦二十四支爻主二十四气外#9，其余六十卦，每卦六日七分，凡得三百六十五日四分日之一。中孚初九，冬至之初也。颐上九，大雪之末也。周而也届复始。《玄》八十一首，每首九赞，凡七百二十九赞。每二赞合为一日，一赞为昼，一赞为夜，凡得三百六十四日半。益以踦羸二赞，成三百六十五日四分日之一。中初一，冬至之初也。踦羸二赞，大雪之末也。亦周而复始。凡《玄》首皆以《易》卦气为次序，而变其名称。始者，中孚也；周者，复也；礥、闲者，屯也；少者，谦也；戾者，睽也。余皆仿此。故《玄》首曰：八十一首，岁事咸贞。测曰巡乘六甲，与斗相逢。历以纪岁，而百谷时雍。皆谓是也。
　　《易》有元、亨、利、贞，《玄》有罔、直、蒙、酋、冥。
　　五者，《太玄》之德。罔，北方也，於《易》为贞。直，东方也，於《易》为元。蒙，南方也，於《易》为亨。酋，西方也，於《易》为利#10。冥者，未有形也。故《玄》文曰：罔蒙相极，直酋相敕，出冥入冥，新故更代。《玄》首起冬至，故分贞以为罔冥。罔者，冬至以后；冥者，大雪以前也。
　　《易》大衍之数五十，其用四十有九。《玄》天地之策，各十有八，合为三十六策。地则虚三，用三十三策。《易》揲之以四，《玄》揲之以三。
　　《太玄》揲法：卦一而中分其余，以三揲一作搜，一作换。之，并余於苕，一苕之后，而数其余，七为一，八为二，九为三。
　　《易》有七、九、八、六，谓之四象。《玄》有一、二、三，谓之三摹。皆画卦首之数也。
　　《易》有彖，《玄》有首。彖者，卦辞也。首者，亦统论一首之义也。
　　《易》有爻，《玄》有赞。《易》有象，《玄》有测。测所以解赞也。
　　《易》有文言，《玄》有文。文解五德，并中首九赞，文言之类也。
　　《易》有系辞，《玄》有摛、莹、掜、图、告。五者皆推赞《太玄》，系辞之类也。
　　《易》有说卦，《玄》有数。数者论九赞所象，说卦之类也。
　　《易》有序卦，《玄》有冲。
　　冲者序八十一首，阴阳相对而解之，序卦之类也。
　　《易》有杂卦，《玄》有错。错者，杂八十一首而说之。
　　殊涂而同归，百虑而一致，皆本於太极、两仪、三才、四时、五行，而归於道德仁义礼也。
　　#9『坎』原作『招』，『爻』原作『支』，『主』原作『於』，据备要、全书本改。
　　#10『利』原作『和』，据备要、全书本和『《易》 有元、亨、利、贞』改。
　　集注扬子太玄经序
　　汉五业主事宋衷始为《玄》作《解诂》，吴郁林太守陆绩作《释正》#11晋尚书郎范望作《解赞》，唐门下侍郎平章事王涯注《经》及首、测，宋兴都官郎中直昭文馆宋惟干通为之注，秦州天水尉陈渐作《演玄》，司封员外郎吴秘作《音义》。庆历中，光始得《太玄》而读之，作《读玄》。自是求访此数书，皆得之，又作《说玄》。疲精劳神，三十余年，讫不能造其藩篱。以其用心之久，弃之似可惜，乃依《法言》，为之《集注》。诚不知量，庶几来者或有取焉。其直云宋者，仲子也；云小宋者，昭文郎中也。元丰五年六月丁丑序。
　　#11『释正』原作『释失』，据备要、全书本改和晋范望注《太玄经》（明万玉堂翻宋本，以下简称范本），陆续述玄：『其失者，因释而正之』改。
　　集注太玄经卷一？？
　　集注太玄经卷之二
　　一方二州一部三家童
　　阴家木，准蒙。阳气始窥，物僮然成未有知。范曰：立春之节，万物孚甲始出，枝叶未舒，故谓之童。光谓：阳气微见地上，故曰始窥。初一，颛童不寤，会我蒙昏。测曰：颛童不寤，恐终晦也。一为思始，而当夜，颛童之人，不寤於学，终亦归於蒙昏而已。次二，错于灵蓍，焯于龟资，出泥入脂。测曰：错蓍焯龟，比光道也。王本龟资作元龟，而注云：灼于元龟，资取吉凶之兆。盖经误也。焯，与灼同。比，频寐切。泥，滞泥之象。脂，所以为明也。二为思中，而当昼，能以暗求明，如错蓍焯龟以决其疑，出於滞泥而入於光明，故曰比光道也。比，近也。错者，错综蓍数以筮也。次三，东辰以明，不能以行。测曰：东辰以明，奚不逝也？小宋本奚不逝作奚不可逝，今从诸家。三为成意，如东方已明，可以行矣，而不能以行，失时不学者也。次四，或后前夫，先锡之光#1。测曰：或后前夫，先光大也#2。次五，蒙柴求兕，其得不美。测曰：蒙柴求兕，得不庆也。次六，大开帷幕，以引方客。测曰：大开帷幕，览众明也。帷幕，蔽明之物也。六为上福，又为盛多#3，如人君延纳四方之士，无有雍蔽也。舜宾于四门，明四目，达四聪。次七，修侏侏，比于朱儒#4。测曰：侏侏之修，无可为也。侏，音株。修，长也。侏侏，长大貌。七为七十，年已长矣，而当曰之夜，虽侏侏然长大，於其智识乃比侏儒，不免童蒙也。以象居君子之位，行小人之道也。次八，或击之，或刺之，修其玄鉴，渝。测曰：击之刺之，过以衰也。刺，七亦切。不学而愚，以至衰老，陷於祸中，故曰或击之，或刺之。然当曰之昼，若尚能从学，修其玄鉴，犹足以变祸为福也。晋平公问於师旷曰：吾年七十，欲学恐已暮矣。师旷曰：少而好学，如日出之阳；壮而好学，如曰中之光；老而好学，如炳烛之明。炳烛之明，孰与昧行？上九，童麋触犀，灰其首。测曰：童麋触犀，还自累也。诸家累作景，今从小宋本，力遂切。王曰：处童之极，当夜之位，昏昧之甚，不能自反者也。童麋，无角之麋。光谓：犹糜碎也#5。九居童之极，逢祸之穷。如童麋触，縻碎其首#6，不量其力，愚之甚也。
　　一方二州二部一家增
　　阳家金，准益。阳气蕃息，物则增益，日宣而殖。宋、陆本阳气蕃息作阳气兹蕃息，王、小宋本作阳兹蕃息，今从范本。陆、范、王本增被作益增，今从二宋本。二宋、陆、王本而作如#7，今从范本。初一，闻贞增默，外人不得。测：曰闻贞增墨，识内也。王本闻作间，今从诸家。墨，当作默。一为思始，而当画，君子多闻正道，以益其德，默而识之，不见於外也。次二，不增其方，而增其光，冥。测曰：不增其方，徒饰外也。范曰：方，道也。冥，晦也。王曰：不增益其道，而外自夸耀，欲增其光，反自冥也。光谓：君子增修其道，而荣名从之。小人舍内而饰外，求光而愈晦也。次三，木以止，渐增。测曰：木止渐增，不可盖也。范本盖作益，今从宋、陆、王本。王曰：盖，掩也。光谓：君子之学，如木根止於所生之土，而枝叶浸长。君子止於所守之道，而德行曰新。《法言》：请问：木渐。曰：止於下而渐於上者，其木也哉！亦犹水而已矣。次四，要不克，或增之戴。测曰：要不克，可败也。四为下禄，而当夜，无德而享其禄，如要弱而增戴，必不胜任矣。次五，泽庳其容，众润攸同。测曰：泽庳其容，谦虚大也。王曰：如泽之庳下，众润所归。光谓：五，增之盛也。众共益之，非谦虚何以摊哉？次六，朱车烛分，一曰增我三千。君子庆，小人伤。测曰：朱车之增，小人不当也。次七，增其高，刃其峭，丘贞。测曰：增高刃峭，与损皆行也。七居上体，而为祸基，可惧之地也。家性为增，增而不已，必受其殃。七，当曰之画，君子之道也，故能每自栽损，以保其安。夫丘之所以倾者，峭也。若能每增其高，辄刃其峭，使之陂陀，则终无倾矣。此丘之正道也。正考父三命，兹益恭。一命而偻，再命而伛，三命而俯。次八，兼贝以役，往益来 。测曰：兼贝以役，前庆后亡也。 ，他历切，削也。贝，富资也。役，贱事也。以富资而为贱事，贪求不已。往虽得益，来必被削，故曰前庆后亡也。,上九，崔嵬不崩，赖彼坱埤。测曰：崔嵬不崩，群士 也。宋、陆本坱埤作岟崥，今从范、王、小宋本。崔，徂回切。坱，於两切。埤，必弭切。 ，渠良切。范曰：坱埤，山足也。王曰： 者，扶助之貌。光谓：九处增之极，逢祸之穷，然而免咎者，以群士为之助。如高山之不崩，以坱埤为之足也。
　　一方二州二部二家锐
　　阴家土，准渐。入锐次五，三十一分一十三秒；雨水气应。阳气岑以锐，物之生也，咸专一而不二。岑，鉏簪切。岑然，锐貌。锐道尚专。初一，蟹之郭索，后蚓黄泉。测曰：蟹之郭索，心不一也。范曰：郭索，多足貌。王曰：郭索，匡穰也。吴曰：匡穰，躁动貌。光谓：《荀子》曰：蚓无爪牙之利，筋骨之强，上食埃土，下饮黄泉，用心一也。蟹六跪而二敖，非蛇蟺之穴无所寄托者，用心躁也。一为思始，而当夜，家性为锐，故有是象。跪，去委切，足也。次二，锐一，无不达。测曰：锐一之达，执道必也。二为思中，而当昼，故曰锐一，无不达。咸有一德，曰德惟一，动罔不吉；德二三，动罔不凶。《荀子》曰：行衢道者不至，事两君者不容。目不两视而明，耳不两听而聪。螣蛇无足而飞，梧鼠五技而穷。《诗》曰：鸤鸠在桑，其子七兮。淑人君子，其仪一兮。其仪一兮，心如结兮。故君子结於一也。次三，狂锐，荡。测曰：狂锐之荡，不能处一也。三为思终，而当夜。狂者，进不一之谓也。荡然无所守，则不见成功也。《易》曰：晋如鼫鼠，贞厉。次四，锐于时，无不利。测曰：锐于时，得其适也。四为福始，而当画，锐得其时者也，故无不利。次五，锐其东，忘其西；见其背，不见其心。测曰：锐东忘西，不能回避也。背，外也。心，内也。五为盛福，而当夜，小人知得而不知丧，见利不顾其害，贪前忘后，弃内逐外者也。次六，锐于丑，含于五轨万锺，贞。测曰：锐于丑，福禄不量也。丑，众也。六为上福，又为盛多，当曰之画，锐之盛美者也。君子之进取，务合众心而已矣，故能含容五轨万锺，而不失其正也。古者度徐以轨。轨者，两辙之间，其广八尺。釜十曰锺。锺，六斛四斗也。五轨，谕广；万锺，论多。次七，锐于利，忝恶至。测曰：锐于利，辱在一方也。范曰：忝，辱也。光谓：七为祸始，而当夜，小人锐於利而蒙辱恶者也。方，向也。辱在一方者，言其所以取辱者，在於一向见利，而不思义也。次八，锐其锐，救其败。测曰：锐其锐，恐转作殃也。八为祸中，而当昼，君子见得而思义，瞻前而顾后，虽锐其锐，而常救其败失，故免於殃咎也。上九，陵峥岸峭，陁。测曰：陵峥岸峭，锐极必崩也。陁，直尔切。范曰：陁，堕也。峥，谓峥嵘也。峭，峻也。峥嵘高峻，将堕於下，故言陁也。
　　一方二州二部三家达
　　阳家水#8，准泰。入达初一，曰舍东壁。阳气枝枚条出，物莫不达。宋曰：自枝别者为枚，自枚别者为条。谓阳气动出，万物皆得其理，无有钩缠而不达。陆曰：枝枚条出#9；此言阳布施，无不浃也。初一，中冥独达，迥迥不屈。测曰：中冥独达，内晓无方也。迥徒弄切。范曰：迥，通也。屈，尽也。光谓：一，思之微者也，故曰中冥。当曰之昼，君子内明默识，通达无方者也。次二，迷腹达目。测曰：迷腹达目，以道不明也。宋、陆本以不道明，今从范本。光谓：二为思中，而当夜，内心不明，则视外物亦不审矣。故不明於道，而恃外察，无益也。以，用也。所以迷腹达目，由其用道不明故也。次三，苍木维流，厥美可以达于瓜苞。测曰：苍木维流，内恕以量也。量，力张切。范曰：维流，枝枚垂下也。瓜苞牵蔓於地，木不下其枝枚；则不得虆而蔓之，而达於上。光谓：苞，与匏同。三为进人，近於禄而当昼。仁者己欲立而立人，己欲达而达人，不专其美。如木垂其枝以逮於下，故瓜匏得而虆之。《诗》云：南有樛木，甘瓠累之。次四，小利小达，大迷扁扁，不救。测曰小达大迷，独晓隅方也。扁，必沔切。陆曰：独晓一隅与一方，言不知四达也。光谓：扁扁，狭小貌。四为下禄，而当夜，故为小利。小人独晓隅方，不达大道，所得狭小，不能救其所失也。盆成括仕·於齐，孟子知其必死。曰：其为人也，小有才，未闻君子之大道也，则足以杀其躯而已矣。次五，达于中衢，大小无迷。测曰：达于中衢，道四通也。五为中和，又为着明，当曰之昼，达之盛者也。次六，大达无畛，不要止洫作，否。测曰：大达无畛，不可偏从也。畛，之人切。六为极大，过中而当夜，故曰大达无畛。畛，田界也。洫，所以明田界也。作，治也。君子之道，当有坛宇宫廷。譬如大田无界，若不要而止之，正其沟洫，而作治於其内，则荒秽而不修矣。不可偏从者，田既广大，从此则失彼也。次七，达于砭割，前亡后赖。测曰：达于砭割，终以不废也。砭，彼验切。王曰：虽有砭割之损，终获愈疾之利#10。赖，利也。光谓：砭，石之刺病也。七为刀，又为祸始，而当昼。君子达於事变，知祸之至，割爱去恶，如砭割之去病。虽有亡，后得其利，不为废疾也。次八，迷目达腹。测曰：迷目达腹，外惑其内也。二在内体，故曰达腹#11。八在外体，故曰迷目。惑於外物，以 内明，虽心知其非而不能自克，所以终败也。上九，达于咎，贞，终誉。测曰：达咎终誉，善以道退也。九为祸终，而当昼。君子知祸之穷，守正而退，不失令名也。
　　一方二州三部一家交
　　阴家火，亦准泰。阳交於阴，阴交於阳。物登明堂，矞矞皇皇。小宋本作阴阳交泰，雍容无疆，今从诸家。矞，音聿。宋曰：於七分息，卦为泰。升阳在三，已出地上也。陆曰：地下称黄宫，故地上称明堂。矞矞皇皇，休美貌。王曰：矞矞皇皇，明盛之貌。初一，冥交于神，齐不以其贞。测曰：冥交不贞。怀非含惭也。齐，与斋同。范曰：冥，暗昧也。交於鬼神，必以肃敬。齐#12斋也。贞，精诚也。交於鬼神，虽在冥暗，不以精诚，神弗福也。光谓：一为思始#13，而当夜，故有是象。次二，冥交有孚，明如。谢曰：冥交之孚，信接神明也。二为思中#14而当昼，君子能以明信交於鬼神者也。次三，交于木石。测曰：交于木石，不能向人也。三为成意#15，始交於外，而当日之夜。交於愚人，如交木石，不能相益也。孔子曰：无友不如己者。次四，难来熏熏，得亡之门。测曰：往来熏熏，与神交行也。王本神作福#16，今从诸家。王曰：熏熏，众多之貌。次五，交于莺猩，不获其荣。测曰：交于莺猩，鸟兽同方也。鹦鹉能言#17，不离飞鸟，猩猩能言，不离禽兽。五居盛位，而当夜#18，交物不以礼者也。交不以礼，而求荣耀，安可得哉#19？《诗》云#20：兕觥其觓，旨酒思柔。彼交匪敖，万福来求。次六，大圈闳闳，小圈交之。我有灵肴，与尔般之。测曰：大小之交，待贤焕光也。二宋、陆、王本闳闳作阁阁，今从范本。范、王本肴作殽，今从二宋、陆本。范本殽之或作散之。圈，求晚切。王曰：圈者，殽羞之器。待贤之道，焕然有光，交道之盛也。光谓：圈，养畜闲也。闳闳，大貌。灵，善也。肴，骨体也。殽之字当作肴。肴，啖也。大圈以谕富有之君子，小圈以谕无禄之士。六为盛多，而当画。君子有禄，乐与贤者共之。《易）曰：我有好爵，吾与尔靡之。次七，交于鸟鼠，费其资黍。测曰：交于鸟鼠，徒骗费也。七为败损，而当夜。交非其人，徒费而已。《法言》曰：频频之党，甚於 ，斯亦贼夫誉食而已矣。次八，戈矛往来，以其贞，不悔。测曰：戈矛往来，征不可废也。八为祸中，交不以好，而以兵者也，故曰戈矛往来。然当曰之画，君子交兵，所以祖乱禁暴，不得已而用之。不违於正，故无悔也。夫鞭朴不可弛於家，刑罚不可废於国，征伐不可偃於天下，用之有本末，行之有逆顺耳。上九，交于战伐#21，不贞。覆于城，猛则啖。测曰：交于战伐#22，奚可遂也？九为祸穷，而当夜。小人交战争胜#23，不以其正，覆国丧家者也。以桀攻桀，德不相殊，则以猛啖弱而已，无有优劣也。
　　一方二州三部二家耎
　　耎，与软同。阳家木，准需。入耎初一，曰舍奎。入次九，八分二十秒，曰次降娄。惊蛰气应，斗建卯位，律中夹钟。阳气能刚能柔，能作能休，见难而缩。难，乃旦切。初一，赤卉方锐，利进以退。测曰：赤卉方锐，退以动也。范曰：赤卉，草木萌牙也。光谓：萌牙之生，必先勾屈#24，如君子退让，而身益进也。次二，耎其心，作疾。测曰：耎其心，中无勇也。二为思中，而当夜。家性为耎，以无勇为病者也。《春秋传》曰：仁而不武，无能达也。次三，奥其膝，守其节。虽勿肆，终无拂。测曰：耎其膝，体不可肆也。膝，与膝同。拂，扶勿切。王曰：拂，戾也。光谓：三在下体，故曰耎其膝。虽不得自肆，终未违於常道也。次四，耎其哇，三岁不噣。测曰：耎哇不噣，时数失也。哇，於佳切。噣；竹角切，又音画。王曰：哇，喉也。光谓：四为下禄，又为条畅，而当夜，可语而默者也。孔子曰：言及之而不言，谓之隐。次五，黄菌不诞，俟于庆云。测曰：黄菌不诞，俟逑耦也。二宋、陆本作救祸也，王本作俟 偶也。吴曰： ，古仇字。今从范本。逑，音仇。王曰：居中体正，为耎之主，而又得位当昼。黄菌，谓灵芝也。诞，生也。灵芝未生，将待庆云；同表嘉瑞，须待之义也。光谓：逑，匹也。芝不生者俟庆云，士不进者俟明君。君明臣贤，相匹偶也。次六，缩失时，或承之菑。测曰：缩失时，坐通后也。菑，与灾同。王曰：地居过满；而又失位遇夜，乖於处耎之宜，是缩而失时者也。光谓：君子进退消息，与时皆行。六过中而当夜，退缩后时，则菑承之矣。次七，诎#25其节，执其术，共所歾。测曰：诎节共歾，内有主也。诎，与屈同。歾，与没同。王曰：能执其心，则为有主。光谓：七为祸始，而当画。君子屈身而伸道者也，故曰诎其节，执其术。君子外虽逊顺，而内主正直，执是道也。与之共，没其身，而不变者也。次八，家枯木丁冲#26，振其枝。小人有耎，三却钩罗。侧曰：窾木之振，小人见侮也。王、小宋本振作扼，小宋本枝作柯，今从宋、陆、范本。范本却作郄，今从诸家。窾，音款。上九，悔缩，往去来复。测曰：悔缩之复，得在后也。居物之上，陷於祸极，苟能悔而自缩，犹不失道也。故往则遂去不返，来则复得其所也。
　　一方二州三部三家徯
　　阴家金，亦准需。陆曰：徯，待也。阳气有徯，可以进而进，物咸得其愿。初一，冥贼，俱天凶。测曰：冥贼之徯，时无吉也。一为思始，而当夜，小人包藏祸贼之心，必受其殃。次二，冥德，徯天昌。测曰：冥德之徯，昌将日也。小宋本昌将日作昌将有日，今从诸家。王曰：以德徯时，昌时不日而至。光谓：二为思中，而当昼。谷，君子积德於隐，而蒙福於显，昌美之至，将无日也。次三，徯后时。测曰：徯而后之，解也。王本作徯而后时，今从诸家。解，与懈同。三为思终，不得其中，而当夜，懈慢后时者也。次四，诎其角，直其足，维以徯谷。测曰：诎角直足，不伎刺也。伎，立曰置。刺，郎达切。四为角为下禄，而当昼。禄也。伎，与忮同，很也。刺，戾也。屈其角，不与物校也。直其足，行不失正也。不为很戾，可以待福禄也。次五，大爵集于宫庸，小人庳，徯空。测曰：宫庸之爵，不可空得也。五，为宫为宅。小人而逢盛福，如大爵集于宫庸。爵集于仓，可以得食；集于宫庸，何所待也。小德庳而位高之象也。次六，俱福贞贞，食于金。测曰：徯福贞贞，正可服也。金者，坚刚之物。六为上福，而当昼，徯之盛者也。正以待福，虽金可食，死其余乎？正可服者，可以服行，以待福也。次七，徯祸介介，凶人之邮。测曰：徯祸介介，与祸期也。介介，僻邪之貌。邮，过也。七为祸始，而当夜，故有是象。次八，不祸祸，徯天活我。测曰：祸不祸，非厥尤也。王本活作治，今从诸家。尤，音尤，罪也。八为祸中，而当昼，君子非罪而逢祸者也。傥审己之道，不以祸为祸，天道福善，必将生我也。《易》曰：困而不失其所，亨。上九，徯尪尪，天扑之颡。测曰：徯尪之扑，终不可治也。扑，普卜切。王曰：尪者，疾病仰向天。光谓：扑，击也。颡，额也。小人不慎其初，隐於祸极，乃始尪尪然，俟天之救己。天且益降之祸矣，故曰天扑之颡。
　　一方三州一部一家从
　　阳家水，准随。阳跃，于渊于泽，于田于岳，物企其足。宋曰：阳气踊跃，在渊、泽、田、岳者，谓其高下备矣，万物亦企其足而随之。初一，日幽嫔之，月冥随之，基。测曰：日嫔月随，臣应基也。嫔，妇也。基，始也。一为思始，故曰幽冥。月始过朔，潜随日行，若妇之从夫。人君有为，始发虑於心，而同德之臣，已从而应之，不谋而吁也。次二，方出旭旭，朋从尔丑。测曰：方出朋从，不知所之也。旭旭，日初出之貌。丑，类也。二为思中而当夜。小人之心杂，将形于外，如日之方出，旭旭然。反复思虑，未知所之。之善则善朋从之，之恶则恶朋从之，故曰朋从尔丑。次三，人不攻之，自牵从之。测曰：人不攻之，自然证也。三为思终，又为进人而当昼。君子率性，自从於善，不待攻治也。证，当作正。次四，鸣从不臧，有女承其血，匡亡。测曰：呜从之亡，奚足朋也。王本朋作明，今从诸家。匡，与筐同。君子修德，而人自从之。呜而求从，不足善也。施之夫妇，则丧配偶，而不获所求矣。《易》曰：女承筐无实，士刲羊无血，无攸利。次五，从水之科，满。测曰：从水满科，不自越也。王曰：水之从下，自然之理。五既得位当昼，为从之主。物之从者，如水之从科。科者，坎也。满科而已，不复过越，得中之道。次六，从其目，失其腹。测曰：从目失腹，欲丕从也。王曰：从其耳目之好，而失其心腹之安。大从其欲，亡之道也。光谓：六过中，而当夜，徇外欲而亡内德者也。次七，拂其恶，从其淑，雄黄食肉。测曰：拂恶从淑，救凶也。小宋本雄作赨，音雄，，今从诸家。七为祸始，而当昼。君子去恶从善，如雄黄能去恶肉生善肉也。次八，从不淑，祸飞不逐。测曰：从不淑、祸不可讼也。小宋本作讼不淑，今从诸家。宋曰：不可辨讼而解。光谓：小人从於不善，祸发如飞；不可追治也。上九，从徽徽，后，乃升于阶，终。测曰：从徽徽，后得功也。范本升作登，今从诸家。
　　一方三州一部二家进#27
　　阴家火，准晋。入进次六，日舍娄。阳引而进，物出溱溱，开明而前。王本引作承，今从诸家。宋曰：万物随之而出，溱溱然盛也。初一，冥进否，作退母。测曰：冥进否，邪作退也王曰：失进之道，退之本也，故曰作退母。光谓：一为思始，而当夜，潜进而不以其正者也。次二，进以中刑，大人独见。测曰：进以中刑，刑不可外也。王本无可字，今从诸家。次三，狂章章，不得中行。测曰：狂章章，进不中也。王本狂作往，今从诸家。三为思外，过中而当夜，妄进者也，故曰狂章章。章章，失据貌。次四，日飞悬阴，万物融融。测曰：日飞悬阴，君道隆也#28。四为福始，而当昼。君德进盛，明无不烛，如日飞登天#29，离阴绝远，万物融融然，莫不昭明也。次五，进以欋疏，或杖之扶。测曰：进以欋疏，制于宗也。王本权作擢，制作掣，范本宗作尊，今从二宋、陆本。宋、陆、王本杖作枝，今从范本。次六，进以高明，受祉无疆。测曰：进以高明，其道迂也。范曰：迂，远也。光谓：六为隆福，而当画。君子进德高明，受福无疆也。次七，进非其以，听咎窒耳。测曰：进非其以，毁滋章也。七为祸始，而当夜。小人不以其道进升高位，众毁滋章；塞耳而满也。次八，进于渊，君子用船。测曰：进渊用船，以道行也。范本测作进渊且船，今从诸家。渊者，险难之象。八为祸中，故曰进于渊。用船，则渊可济；凭道，则难可涉也。上九，逆冯山川，三岁不还。测曰：逆冯山川，终不可长也。冯，古凭字。九为穷祸而当夜。小人进不以道，至於上极，而陷於祸，不能自返者也。
　　一方三州一部三家释
　　阳家木，准解。入释次三，二十六分一十一秒，春分气应。阳气和震圜煦，释物咸税其枯，而解其甲。税，与脱同。宋曰：震，动也。圜，阳形也。范曰：煦，暖也。初一，动而无名，酋。测曰：动而无名，不可得名也。王本作动能无名，今从诸家。酋，就也，谓成功也。一为思始，而当画。君子动於微眇，化育万物，百姓见其成功而无名焉，故曰：动而无名，酋。次二，动于响景。测曰：动于响景，不足观听也。响应声，景随形，皆动不由己者也。二为思中，而当夜。小人随人而动，如响景然，故不足观听也。次三#30 ，风动雷兴，从其高崇。测曰：风动雷兴，动有为也。二宋、陆本从其高崇作从其高宗，王本作从其道，直高崇，今从范本。三为成意，而当昼。君子动作之迹，始见於外，如风雷之益万物，故其功业日就高崇也。次四，动之丘陵，失泽朋。测曰：动之丘陵，失下危也。丘陵以谕高，泽以谕下。四为福始，而当夜。小人之动，务在升高，而不顾其下，则不免孤危也。次五，和释之脂，四国之夷。测曰：和释之脂，民说无疆也。宋、陆本和释之脂作和释脂民，王、小宋本作和释脂，今从范本。说，与悦同。范曰：和脂，喻濡协也。夷，平也。光谓：五为中和居盛位，当日之昼。圣人得位，布其德以和协四国，莫不夷怿也。次六，震于廷，丧其和贞。测曰：震于廷、和正俱亡也。丧，息浪切。六居二体之内，而近於五，廷之象也。夫德以柔中国，刑以威四夷。以德怀近，则近和；以威慑远，则远正。今用震於廷，失其所宜，故和正俱亡也。次七，震震不侮，濯漱其诟。测曰：震震不侮，解耻无方也。漱，素侯切。诟，呼漏切。漱，浣也。诟，耻也。震震，有威严之貌。七为祸始，而当昼。君子有威严之德，人不敢侮，故可以浣濯其耻也。次八，震于利，颠仆死。测曰：震于利，与死偕行也。小人见利而动，以陷祸中，利与死偕，而不自知也。上九，今狱后谷，终说桎梏。测曰：今狱后谷，于彼释殃也。宋、陆本彼作皮，今从范本。说，与脱同。谷，生也。九为祸穷，故今狱也。在释而当昼，故后谷也。
　　一方三州二部一家格
　　阴家金，准大壮。格，拒也。阳气内壮，能格乎群阴，攘而却之。攘，汝阳切。却，去略切。初一，格内善，失贞类。测曰：格内善，中不宵也。范本宵作省，今从诸家。吴曰：宵，与肖同，引《汉书》人宵天地之貌。宋曰：宵，类也；类，法也。光谓：善恶之原，皆由乎思。一为思始，而当夜，拒善而纳恶，故失正类。二为思中、而当昼，拒恶而纳善，故幽正。次二，格内恶，幽贞。测曰：格内恶，幽贞妙也。范本作幽贞类，今从诸家。幽者，内潜於心之谓也。次三，裳格鞶钩，渝。测曰：裳格鞶钩，无以制也。二宋、陆本制作制，王作掣，今从范本。范曰：革带曰鞶。钩，所以属笔也。王曰：鞶钩，所以束其衣裳而反格拒之，故当渝变而失宜也。光谓：三居下体，故曰裳。三为下上而当夜，臣拒君命，不受约束，必有变也。次四，毕格，禽鸟之贞。测曰：毕格禽，正法位也。范曰：毕，罔也。光谓：四为下禄，而当昼，君子之始得位者也。得位则可以甩法，正邪而禁暴矣。次五，胶漆释，弓不射，角木离。测曰：胶漆释，信不结也。射，食亦切。王曰：物相合者，莫若胶漆。角木之为弓，格而离之，其可射乎？光谓：五性信，又为胶，为漆，为弓矢。格者，物相拒不合之象也。弓以胶漆附合角木，故可射。君以信固结臣民，故可使。五以小人而居盛位，不能以信结物，上下离心，故曰胶漆释，弓不射，角木离。次六，息金消石，往小来奕。测曰：息金消石，美曰大也。范曰：奕，大也。王曰：所息者金，所消者石，所失者至小，所得者光大。光谓：息，生也。生金而消石，以美拒恶之象也。六为上禄而当昼，君子道长，而消小人者也，故曰往小来奕。次七，格其珍类，龟緺厉。测曰：格其珍类，无以自匡也。緺，古蛙切。范曰：龟为印，緺为绶。光谓：君子以善类自正，故能保其福禄。七为绶，又为祸始，而当夜，小人拒善类而不受者也。拒其善类，则拒其福禄也。弃善失禄，危孰甚焉。次八，格彼鞶坚，君子得时，小人 ，忧否。测曰：格彼鞶坚，义不得行也。王本鞶作盘，今从诸家。 、音惕。上九，郭其目，□其角，不庳其体，扑。测曰：郭目□角，还自伤也。□，音矫。扑，蒲角切。范曰；扑，击也。王曰：郭目，张目也。□角，高其角也。光谓：格者，用壮拒物者也。九居其上，用壮之极，逢祸之穷，当曰之夜。小人张目高角，以拒於人，不卑其体，故为物所击，还自伤也。
　　一方三州二部二家夷
　　阳家土，准豫。入夷次三，日舍胃。夷，伤也，平也。不伤於物#31则不能平矣。旧准大壮，非。阳气伤 ，阴无救瘣，物则平易。 ，音惕。瘣，户悔切。宋曰： ，去也。陆曰：阳气壮，故夷伤阴，而 除之。瘣，病也。为阳所伤，故病也。万物无阴害，故平易也。光谓： ，剃发也，大人曰髡，小儿曰剃。阳气刬剃群阴，阴不能自救其病，然后物得生殖而平易矣。初一，载幽贰，执夷内。测曰：载幽执夷，易其内也。范曰：载，始也。光谓：一为思始，而当昼。发虑之始，幽而未显。贰，谓义、利也。二者交争，君子能取义而舍利。执坦夷之心，养浩然之气，自得於内，无求於外者也。子夏曰：吾战胜，故肥。《法言》曰：纡朱怀金之乐也，外；颜氏子之乐也，内。次二，阴夷，冒于天罔。测曰：阴夷冒罔，疏不失也。陆曰：天罔虽疏，不失恶也。光谓：二为罔，又二为思中，而当夜。小人为隐慝，阴伤於物，自以为人莫能知也。然冒于天罔，天必诛之。老子曰：天罔恢恢，疏而不失。次三，柔，婴儿于号，三日不嘎。测曰：婴儿于号，中心和也。二宋、陆、王本嘎作优，今从范本。号，胡刀切。叹，所嫁切#32。嗳，於求切。王曰：优，气逆也。光.谓：嘎，声变也。三为成意，而当昼。君子含德之厚，至平以易。如婴儿虽三日蹄号，而声不变者，和柔故也。《老子》曰：赤子终日号而不嗄，和之至也。次四；夷其牙，或饫之徒。测曰：夷其牙，食不足嘉也。饫，依倨切。王曰：牙既平，无可以食。徒，犹空也。或妖以食，徒空尔也。光谓：四为骨为齿，又为福始，而当夜。小人贪禄，以自伤者也，故曰夷其牙。牙伤，则虽有美食，不能食，适足饫其徒属而已。次五，中夷，无不利。测曰：中夷之利，其道多也。宋、陆本其道多作利其多，今从范、王本。王曰：平以御於物。物所归往，何不利之有乎？五既居中，体正得位当昼，是其中坦然平易也#33。光请：五居盛位而当昼，能平易其心，以待物者也，则物无远近皆归之矣。《易》曰：易简，而天下之理得矣。次六，夷于庐，其宅丘虚。测曰：夷于庐，厥德亡也。德者，君子之常居也。六过中而当夜，小人始毁伤其德，丧其安居者也。次七，干柔干弱，离木艾金，夷。测曰：干柔，柔胜强也。宋、陆本测柔干，柔胜强也。范本干柔艾金，弱胜强也#34。王本干柔#35，弱胜强也。小宋本柔干之离#36，柔胜强也。今干柔从王，柔胜强从宋、陆本。艾，鱼废切。王曰：虽居过满，而得位当画，得夷之道，是能以柔弱之物，夷平於坚刚也。光谓：离木，如汲绠之斯井干；艾金，如越砥之厉刀剑。以弱胜强，终就平夷也。次八，夷其角，厉。测曰：夷其角，以威伤也。小人用威而伤，自危之道也。八为祸中，而当夜。上九，夷于 利，敬病年贞。测曰：夷 之贞，悬车乡也。陆曰：致仕而归於乡党也。王曰：敬其衰病与高年，贞之道也。光谓：九为九十又为极，君子老而辞位，自处平易者也。贤者以老病而归，人君所当钦奉也。
　　一方三州二部三家乐
　　音洛。阴家水，亦准豫。入乐次七。三分一十八秒，日次大梁，清明气应。斗建辰位，律中姑洗。阳始出奥舒，迭得以和淖，物咸喜乐。淖，奴教切，和也。清明之初，阳始发，出幽奥舒展。迭积之物，皆得和淖，而喜乐也。初一，独乐款款，及不远。测曰：独乐款款，淫其内也。范曰：款款，独乐貌。光谓：一为思始，而当夜、小人独乐其身，而不能与众共乐者也。次二，乐不可知#37，辰于天。测曰：乐不·可知，以时岁也。陆曰#38：谓行德政，使民欢乐。若天时然，使民不知政之所为也#39。次三，不宴不雅， 呱哑咋，号咷倚户。测曰：不宴不雅，礼乐废也。王本 作嗥，今从诸家。 ，古吊五吊二切。哑，音厄。咋，音责。王曰： 呱哑咋，皆欢笑之声也。光谓：宴，安也。雅，正也。三为成意而当夜，弃废礼乐，沈湎淫佚。废礼则不得其安，废乐则不得其正。虽 呱哑砟，苟穷目前之乐，其忧患何远哉？近倚户外而已。《诗·鱼藻》刺幽王言：万物失其性，王居镐京，将不能以自乐。次四，拂其系，绝其纗，佚厥心。测曰：拂系绝纗，心诚快也。系，与系同。纗，户圭切。拂；去也。纗，维网中绳也。四为条畅，而当昼。君子志道，乐以忘忧，外物不能累，佚莫先焉#40。故曰：拂其击，绝其纗，佚厥心。次五，锺鼓喈喈，管弦哜哜，或承之衰。测曰：锺鼓喈喈，乐后悲也。哜，侧皆切。哜哜，衰思之声。五以小人而享盛福，恣其淫乐。乐极必悲，盛极必衰也。次六，大乐无间，民神禽鸟之般。测曰：大乐无间，无不怀也。般，蒲干切。王曰：六居盛位，当昼之时，为首之主。无间者，天地之间，万物咸乐，人神鸟兽各遂其性而般游。光谓：般，乐也。六为隆福，为盛多，为极大。太平之君子，兼利万物，无有间异，民神禽鸟靡不得所，乐孰大焉？四为下禄，独善其身；六为上禄，兼利天下者也。次七，人嘻鬼嘻，天要之期。测曰：人嘻鬼嘻，称乐毕也。宋、陆本毕作卑，今从范本。要，於宵切。王曰：要，约也。光谓：嘻，叹声也。七为祸始，而当夜。小人乐极祸来，人鬼共叹，大命近止而不自知也。次八，嘻嘻自惧，亡彼愆虞。测曰：嘻嘻自惧，终自保也。王曰：乐道将极，又居祸中，危之道也。然而得位当昼，善於补过，是於嘻嘻笑乐之中，而能自惧，则无愆过与忧虞矣。上九，极乐之几，不移日而悲，则哭泣之 资。测曰：极乐之几，信可悔也。几，音机。蹉资，与嗟咨同。陆曰：几，危也。王曰：居乐之极，而又当夜，故不待移日而悲至矣，则哭泣嗟咨也。光谓：三者，戒之於思；五者，戒之於福；九者，戒之於祸。大指皆言乐不可极，使人始终反复常念之也。
　　一方三州三部一家争
　　阳家火，准讼。阳气汜施，不偏不颇；物与争讼，各遵其仪。汜，敷梵切。施，式豉切。颇，普何切。仪，宜也。阳气汜施平均，物皆争进，求遂其宜也。《诗》：由仪，万物之生，各得其宜也#41 。初一，争不争，隐冥。测曰：争不争，道之素也。陆曰：素，质也。王曰：争不争，谓争於未形之时，不见其迹也。光谓：一为思始，而当昼。君子执道之素，争於不争之地，外无其迹，而物莫能胜也。次二，吓河，臞。测曰：吓河之臞，何可 也。吓，呼嫁切。臞，其俱切，瘠也。 ，与怙同。口拒人，谓之吓。河之溃溢，谁能拒之？而臞瘠之人，不量其力，乃欲以口吓之，何足侍也？《诗》云：反予来赫。次三，争射龈龈。测曰：争射龈龈，君子让邻也。范本龈作誾，今从宋、陆、王本。射，神夜切。龈，音银。王曰：君子之争，惟射而已。龈龈，勤至之貌。让邻，与让相近也，其意读龈为恳也。光谓：龈，与誾同。誾誾，恭让貌。孔子曰：君子无所争。必也，射乎？揖让而升，下而饮，其争也君子。次四，争小利，不酋贞。测曰：小利不绝，正道乃昏也。王曰#42：争不以道，而争於小利焉，宜其不就成贞正之道矣#43。次五，争于逵，利以无方。测曰：争于逵，争处中也。范曰：五处中位，故称逵。逵，九达道也。光谓：五为中和，而当昼。君子执道之要，统理之会，应变无方，物莫能争。次六，臂膊胫如，股脚如，维身之疾。测曰：臂膊之胫，臣大隆也。王、小宋本胫作胵，其意音迭，肿也。今从宋、陆、范本。范本测曰：臂胫如股，今从宋、陆、王本。范曰：枝大於干，臣大於君，皆为疾也。光谓：臂膊胫如，言臂大如胫，不可使也。，音嗔，肉胀起也。六以阴质，过中极大，如臣之强盛，君不能制者也。贾谊曰：天下方病大肿，一胫之大几如要，一指之大几如股。次七，争干及矛 ，用亨于王前行。测曰：干矛之争，卫君躬也。王本争干及矛作争于及方，测曰于方之争，今从诸家。宋、陆本用亨于王前行作用享王于前行，今从范、王本。 ，与冑同。行，户郎切。七为祸始，用兵以争者也，故曰争干及矛冑。用兵以争，不以其私而从事，吉孰大焉。《诗》云：元戎十乘，以先启行。次八，狼盈口，矢在其后。测曰：狼盈口，不顾害也。王曰：狼之噬物，盈口是争，不知后有害之者矣。光谓：狼性贪，务盈其口，而不知矢在其后，如小人争利而不顾其害也。天文弧矢星在狼后。上九，两虎相牙，知掣者全。测曰：两虎相牙，知所掣也。宋、陆本测知所掣作制，范本作制，今从王本。掣，尺制切。王曰：争之极者，莫如虎斗而相牙，必有死伤之患。若能惧於患害，自掣而退，乃可以全物。不可以终争，故於争极而见自退之象。所以能知自退之道者#44，以阳当昼故也。光谓：掣，引也。
　　一方三州三部二家务
　　阴家木，准蛊。入务次四，日舍昴。阳气勉务，物咸若其心而总其事。阳气勉务而生物，物咸顺其心而自喜，总其事而不二也。初一，始务无方，小人亦用，罔。测曰：始务无方，非小人所理也。范本作初一，始用无方，今从宋、陆、王本。宋、陆、王本无人字#45 ，今从范本。一为思始，可以应变无方#46，然当日之夜，非小人之所能为也，故曰小人亦用，罔。罔，无也。次二，新鲜自求珍，洁精其芳，君子攸行。测曰：新鲜自求，光于己也。王本芳作方，行作臧，今从诸家。二为思中，而当昼。君子精洁其心，将以有为者也。次三，不拘不掣，其心腐且败。测曰：不拘不掣，其体不全也。宋、陆、王本其体不全作其体全，今从范、小宋本。掣，尺制切。三为思终，而当夜，小人触情而动，丧心亏体者也。次四，见矢自升，利羽之朋，盖戴车载。测曰：矢及盖车，厥道然也。二宋、陆测矢及盖车作见矢及盖，范作矢及盖，今从王本。范曰：矢而自升，羽之力也。羽金朋合，而后乃飞。犹君臣同心，乃驰风化也。车之载物，犹君子之济世也。次五，蜘蛛之务，不如蚕之緰。测曰：蜘蛛之务，无益人也。緰，音须，衫帛也。王改作褕，音遥。范曰：蜘蛛有丝，虽其勉务，非人所用，则不如蚕一緰之利也。光谓：五为织，为衣，为茧，小人事非其事，劳而无功，故有是象。旅獒曰：不作无益害有益，功乃成。次六，华实芳若，用则臧若。测曰：华芳用臧，利当年也。范本无实字，今从宋、陆、王本。六为极大，务之大成者也。务之大成，莫若全德。华实兼茂，年时方盛，则何用不臧也#47。次七，丧其芳，无攸往。测曰：丧其芳，德以衰也。丧，息浪切。范曰：七为失志，故德衰也。次八，黄中，免于祸，贞。测曰：黄中免祸，和以正也。王曰：八居过满，几於祸者也。而得位当画，以居上体之中#48，是得黄中之道，以免咎悔者也。光谓：八为祸中而当画，君子以中正为务，虽祸不害也。上九，务成自败，雨成自队。测曰：务成自败，非厥命也。队，与坠同。王曰：处务之极，而失位当夜，则其所务之业#49，虽成必败。如阴成雨坠，必至之理，其可救乎？光谓：万物营为，务成终败，所以然者。小人功成骄惰，不能尽其天命也。
　　一方三州三部三家事
　　阳家金，亦准蛊。阳气大勖昭职#50，物则信信，各致其力。范本勖作冒，今从二宋、陆、王本。信，与伸同。言阳气劝勖万物，皂膏核荚#51，各明其职。物则伸伸，自竭其力，各从其事也。务者，有所营为；事者，各职其事也。初一，事无事，至无不事。测曰：事无事，以道行也。王曰：万事皆理，岂有为也哉？正其本而已。然则处阳当昼，居事之始，能正其本者也。光谓：一为思始，心精之源，万事之本也。君子澄其源，正其本，则事无不事矣#52。老子曰：无为，而无不为。次二，事在枢，不咨不 ，丧其哲符。测曰：不咨不 ，其知亡也#53。 ，与诹同，子侯切，又子于切。知，与智同。符者，所守之瑞也#54。二为思中#55，故曰事在枢。枢者，荣辱安危所系之地也。事方在枢，思而未行，宜访问於善，以求至当。而当日之夜，愚而自用，不咨不诹，以丧其智符也。尧稽于众，舜乐取於人以为善，孔子每事问。次三，时往时来，间不容耗。测曰：时往时来，不失趣也。王本无容字，今从二宋、陆、范本。三为成意。思虑既成，当央志而行。一失其时，悔无所及，故曰时往时来，间不容牦，言得失之间，相去微也。次四，男女事，不代之字。测曰：男女事，非厥务也。王曰：事非其事，必之於凶。男而女事，事失之甚，何不代之字育乎？四失位当夜，乖於其宜，故云然也。光谓：男代女事则家凶，君夺臣职则国乱，明事各有常也。次五，事其事，王假之食。测曰：事其事，职所任也。王曰：假，锡与也。光谓：事其事者，事其所当事也。各居其职，故王予之食，受福禄也。次六，任大自事，方来不救。测曰：任大自事，奚可堪也。六过中而极大，力小而任重者也，故曰任大自事。事方大来，故颠覆不救也。次七，丈人扶孤，竖子提壶。测曰：丈人扶孤，小子知方也。王曰#56：七虽过满，而得位当昼，不失事事之宜。是丈人有扶持孤弱之事#57，小子亦知提壶以致养也。次八，女男事，十年不诲。测曰：女男事，终家不亨也。范本作男女事，今从宋、陆、王本。王曰：居位过满#58，而失位当夜。乖事之宜，是女代男事。十年者，数之极也。不诲者，不可教也。光谓：女任男事，则家不亨；臣侵君权，则国不昌。十年以往，力势已成，不可复制。故女不承男之教，臣不受君之命也。上九，到耳顺止，事贞。测曰：到耳顺止，逆闻顺行也。到，与倒同。止，与趾同。九为祸终而当昼，能纳忠补过#59，不失正顺者也。忠言逆耳利於行，良药苦口利於病。
　　集注太玄经卷之二竟
　　#1『先锡』原作『光锡』，据范本和备要、全书本改。
　　#2『先光大』原作『元光大』，据范本和备要、全书本改。
　　#3『又为』原作『久为』，据备要、全书本改。
　　#4『朱儒』原作『宋儒』，据范本和备要、全书本改。
　　#5#6『縻碎』原作『麋碎』，据备要、全书本改。
　　#7『本』原脱，据备要、全书本补。
　　#8『水』原作『火』，据范本和备要、全书本改。
　　#9『枚』、『出』原脱，据正文和备要、全书本补。
　　#10『愈疾』原作『念疾』，据备要、全书本改。
　　#11『达腹』原作『迷腹』，据备要、全书本改。
　　#12『齐』原脱，据备要、全书本补。
　　#13『光谓』：『为』原残，据备要、全书本补。
　　#14『二为思』原残，，据备要、全书本补。
  </div>
  <div class="pagination">
   <a href="集注太玄经.html">
    上一页
   </a>
   <a href="集注太玄经.html">
    1
   </a>
   <span class="current-page">
    2
   </span>
   <a href="集注太玄经_page3.html">
    3
   </a>
   <a href="集注太玄经_page4.html">
    4
   </a>
   <a href="集注太玄经_page5.html">
    5
   </a>
   <a href="集注太玄经_page6.html">
    6
   </a>
   <a href="集注太玄经_page7.html">
    7
   </a>
   <a href="集注太玄经_page8.html">
    8
   </a>
   <a href="集注太玄经_page9.html">
    9
   </a>
   <a href="集注太玄经_page10.html">
    10
   </a>
   <a href="集注太玄经_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
