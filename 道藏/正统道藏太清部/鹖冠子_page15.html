<!DOCTYPE html>
<html>
<head>
    <meta charset="UTF-8">
    <title>鹖冠子 - 第 15 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹖冠子 - 第 15 页/共 21 页</h1>
    <div class="content">　　#18《四库》本案：『一本无掩字』。
　　#19『往』，《四库》本作『狂』。
　　#20『远臼』，《四库》本作『远白』。
　　#21『族』，《四库》本作『疾』。
　　#22『提』，《四库》本作『□』。注文同此。
　　#23『申正』，《四库》本作『中正』。
　　#24『各』，《四库》本作『名』。
　　#25『草』《四库》本作『莫』。
　　#26《四库》本无『此』字。
　　#27《四库》本案：『一本「且」作「旦」』。
　　#28『孰』，《四库》本作『谁』。
　　#29《四库》本案：『一本「也」下有「焉」字，误』。
　　#30『陈』，《四库》本作『谓』。
　　#31《道藏》本原缺『至』字。今据《四库》本补。
　　#32『帝』，《四库》本作『指』。
　　#33《道藏》本原缺『时各』二字。今据《四库》本补。
　　#34《道藏》本原缺『东方』二字。今据《四库》本补。
　　#35『温』，《四库》本作『蕴』。
　　#36『向』，《四库》本作『白』。
　　#37『箦』，《四库》本作『贵』。
　　#38《道藏》本原缺『神』字。今据《四库》本补。
　　#39《道藏》本原缺『狎沤』二字。今据《四库》本补。
　　#40『理』，《四库》本作『圣』。
　　#41《道藏》本原脱『舜』字。今据文义及《四库》本补。
　　#42《道藏》本原缺『天地』二字。今据《四库》本补。
　　#43『三』，《四库》本作『二』。
　　鹖冠子卷下
　　陆佃解
　　世兵第十二
　　道有度数，故神明可交或作效也。
　　《易》曰：始作八卦，以通神明之德。
　　物有相胜，故水火可用也。东西南北，故形名可信也。
　　有方矣，然后形名着焉。
　　五帝在前，三王在后，上德已衰矣，兵知俱起。黄帝百战，
　　百战之数未尽闻也。盖与炎帝战於阪泉之野三，与蚩尤战於涿鹿之野七十二，此其大略也。
　　蚩尤七十二，或云无二字。尧伐有唐，
　　《传》云：尧佐帝挚，受封於唐，二十而登帝位。今此云尧伐有唐，未详闻也。伐或作代。
　　禹服或作伐有苗，天不变其常，地不易其则，阴阳不乱其气，生死不俛其位，三光不改其用，神明不徙其法，
　　善用兵者，其道如此。
　　得失不两张，成败不两立。所谓贤不肖者，古今一也。君子不惰，真人不怠#1，
　　怠然后解，解然后堕，故君子言堕，真人言怠。《礼》云：三日不怠，三月不解#2。
　　无见久贫贱。则据简之伊尹酒保、
　　保，佣保也。
　　太公屠牛、
　　《传》曰：太公少贫，卖浆，值天凉；屠牛卖肉，值天热而肉败。
　　管子作革或作草，百里奚官奴，
　　百里奚，虞人也。虞亡，晋主辱之，以胜穆姬，而饭牛於秦，岂此所谓官奴者乎？
　　海内荒乱，立为世师，莫不天地善谋。日月不息，乃成四时，精习象神，
　　《南华》曰：铁成见者惊犹鬼神。岂谓是乎？
　　孰谓能之？
　　言非不学而能也。
　　素成其用，先知其故。
　　所谓始乎故，长乎性，成乎命。
　　汤能以七十里放桀，武王以百里伐纣，知一不烦，
　　知一则简。
　　千方万曲，所杂齐同，
　　会之有元，故不能异也。
　　胜道不一，
　　制胜之道，夫岂一端而已。
　　知者计全，
　　战必胜，攻必取。
　　明将不倍时而弃利，勇士不怯死而灭名#3。欲踰至德之美者，其虑不与俗同。
　　徇俗则病佣，欲踰至德之美难矣。
　　欲验九天之高者，行不径或作经请。
　　安可以问涂而至也。九天具见《鸿烈真经》。盖若南方曰朱天，北方曰玄天，中央曰钧天之类。
　　是以忠臣不先其身而后其君，寒心孤立，悬命将军，野战则国弊民罢，城守则食人灼骸，或作火体。
　　易子而食，析骸而炊。
　　计失，其国削主困，为天下笑。持国计者，可以无详乎？固有过计，有尝或作赏试。
　　尝试失之疏#4，遇计失之细，事贵取中而已，明此所当审也。
　　是以曹沬为鲁将，与齐三战而亡地千里。使曹子计不顾后，刎颈而死，则不免为败军擒将。曹子以为，败军擒将非勇也，国削名灭非智也，身死君危非忠也。夫死人之事者，不能续人之寿，故退与鲁君计。桓#5公合诸侯，曹子以一剑之任劫桓#6公墠位之上，颜色不变，辞气不悖，三战之所亡一旦而反，天下震动，四邻惊骇，名传后世。扶杖於小愧者，大功不成，故曹子去忿悁之心，立终身之功，弃细忿之愧，立累世之名。故曹子为知时，鲁君为知人。剧辛为燕将，与赵战，军败；剧辛自刭，燕以失五城。自贼以为祸门，身死以危其君，名实俱灭，是谓失，此不还人之计也，
　　言其计画无后之尔。
　　非过材之莿也。
　　此言贤者城#7重其死。虽然，曹沬之事适遭管仲，不欲愈一小快而以齐信於诸侯，枚能成其名也。若夫李陵之降，欲以报汉而卒族妻母，陇西之士用为耻焉。则沬之劫政岂可以为常哉？矧又霸者之事也。至於王德之人#8，诚信素明，则将无与鲁地而诛沬矣，何足贵乎？
　　夫得道者务无大失，凡人者务有小善，小善积则#9多恶、欲多恶则不积德#10，不积则多难#11，或云多恶则多难，无则不下五字。多难则浊，浊则无知；多欲则不博，不博则多忧，多忧则浊，浊则无知。欲恶者，知之所昏也。夫强不能者僇，
　　僇之言辱#12。
　　是剧辛能绝而燕王不知人也。昔善战者，举兵相从，陈以五行，战以五音，指天之极，与神同方，类类生成，用一不穷，明者为法，微道是行，齐过进退，
　　齐，不过也。
　　参之天地，出实触虚，
　　吴奔东南，亚夫使备西北，盖知此矣。
　　禽将破军，发如镞或作鍭矢，动如雷霆，暴疾梼虚，殷若坏墙，
　　殷，坏声也。
　　执急节短，
　　《孙子兵法》曰：其执险，其节短。
　　用不缦缦，避我所死，就吾所生，趋吾所时，援或作授吾所胜，故士不折北，兵不困穷。得此道者，驱用市人，乘流以逝，或作游。与道翱翔。翱翔授取，锢据或作豫坚守；呼吸镇一作推，或作损移，
　　镇，不移也。
　　与时更为。一先一后，音律相奏；或作奉。一右一左，道无不可。受数於天，定位於地，成名於人。彼时之至，安可复还？或作复还至。
　　复，反复也。还，回还也。
　　安可控搏#13？
　　控，引也。搏，持也。复还言不可御，控搏言不可止。
　　天地不倚，错以待能。度数相使，阴阳相攻，死生相摄，气威相灭，虚实相因，得失浮或作得失相浮县。
　　浮县，言无定也。
　　兵以势胜，
　　兵法曰：如转圆石於千仞之山者，势也。
　　时不常使，蚤晚绌赢，反相殖生。变化无穷，何可胜言？水激则旱，矢激则远，精神回薄，振荡相转，迟速有命，
　　有命，一作言息，又作止息。
　　必中三伍#14。合散消息，孰识其时？至人遗物，遗物，或作不遗。独或作动与道俱，纵驱委命，与时往来。盛衰死生，孰识其期？俨然至湛，孰知其尤？祸乎福之所倚，福乎祸之所伏，祸与福如纠纆。
　　此言祸福相为表裹，执如索绹纆索也。三合曰纠。
　　浑沌错纷，其状若一，交解形状，孰知其则？芴芒无貌，
　　貌，或为根。
　　唯圣人而后决其意，或作能决其意。斡流迁徙，固无休息。
</div>
    <div class="pagination">
<a href="鹖冠子_page14.html">上一页</a><span>...</span><a href="鹖冠子_page10.html">10</a><a href="鹖冠子_page11.html">11</a><a href="鹖冠子_page12.html">12</a><a href="鹖冠子_page13.html">13</a><a href="鹖冠子_page14.html">14</a><span class="current-page">15</span><a href="鹖冠子_page16.html">16</a><a href="鹖冠子_page17.html">17</a><a href="鹖冠子_page18.html">18</a><a href="鹖冠子_page19.html">19</a><a href="鹖冠子_page20.html">20</a><span>...</span><a href="鹖冠子_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
