<!DOCTYPE html>
<html>
<head>
    <meta charset="UTF-8">
    <title>集注太玄经 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集注太玄经 - 第 7 页/共 10 页</h1>
    <div class="content">　　乐佚逿者#6；无为之适：勤蹶蹶者，有为之艰。《诗》所谓蹶厥生者，文王之勤止也。武王之诗所谓王在在镐，岂乐饮酒，此佚逖之时也#7。思利变通，思索而未如之何，则有穷而已。朝气锐尚干，夕气归好内。诸家作席，林作夕。
　　差，自憎；饰，自好。
　　差，内讼恶。饰，外见美。
　　格不容，而昆宽裕。增日益，而减日损。驯奉令，而戾相反。释也柔，而坚也 。
　　坚如履革，失柔和矣。 音昂，革履属。黄作。
　　夷平易，而难颉顽。断多决，而疑犹与。逃，有避；争，有趣。进，欲 ；诸本作进欲行，盖当作迂。止，欲鸷。
　　进非 则伤，止非鸷则达。是以君子其进也安，道悠远也；其止也厉，德正胜也。
　　廓，无方；务，无二。应也今，而度也古。
　　应与时行，唯今之宜；度由数起，因古而已矣。
　　迎，知前；永，见后。从也牵，守也固。礥，拔难；剧，无赦。
　　微阳方动，则虽在盛阴，能拔於难。独阴绝阳，则其穷无赦矣。
　　唐荡荡，而闲 塞。更，造新；常，因故。失，大亡；敛，小得。灶，好利；法，恶刻。礼也都，而居也室。
　　都非鄙之野，室无都之容。
　　聚，事虚；众，事实。
　　聚以阴收，故其事虚；众以阳宣，故其事实。虚则易消，实则难克也。武王之颂曰：实维尔公允师。此实众也。受有牧野之旅，鹿台之财，巨桥之粟，此虚聚也。
　　也皆合二，而密也成用一。
　　二，人属也；一，则天精天粹。万物作类，其密无间，咸见已焉。
　　上，志高；沈，志下。交，多友；唫，少与。锐，鏩鏩；瞢，剪跙。
　　鏩，宋音谗。剪，徂感切；《释文》： ，割，剪出也。一作 ，一作剪，宋作剿，音锁。跙，才与切。先儒以为，剪跙，行不进也。以瞢先见，故其行如此。
　　亲，附疏；割，犯血。遇，逢难；装，候时。事，自竭；养，自兹。
　　亲至於附疏，割至於犯血，此仁不仁之反也，治乱之极也。遇逢难，务早辨也；装侯时，谨先几也。事自竭者，施诸外也；养自兹者，蕃诸中也。
　　成者功就，不可易也。
　　范望《玄·错》末有#8：格也乖，而昆也同。增有益，而减有损。成者，功就不可易也。云宋衷补此。而或谓陆绩自有成首，今以秘馆所藏陆本考之，无有。近世宋惟干别得古本，亦缺此五首。而今本又有格不容，而昆宽裕。增日益，而减日损，莫知何从得之。故独删宋衷所补四首，余皆疑，弗敢去，以俟讨论者考焉。
　　玄摛音 ，张也
　　玄者，幽摛万类而不见形者也。资陶虚无而生乎规， 音关。神明而定摹。通同古今以开类，摛措阴阳而发气。一判一合，天地备矣。天日回行，刚柔接矣。还复其所，终始定矣。一生一死，性命莹矣。
　　天分刚上，则日月五星丽之者，皆其柔也。
　　仰以观乎象，俯以视乎情。察性知命，原始见终。三仪同科，厚薄相劘。圜则杌棿，杌，音兀。棿，吾结切。方则啬吝。嘘则流体，唫则疑形。是故阖天谓之宇，辟宇谓之宙。
　　阖天，宇也；辟宇，宙也。一阳一阴，乾坤之变也。
　　日月往来，一寒一暑。律则成物，历则编时。律历交道，圣人以谋。昼以好之，夜以丑之。一昼一夜，阴阳分索。夜道极阴，昼道极阳。牝牡群贞，以摛吉凶。则君臣父子夫妇之道辨矣。故日动而东，天动而西。天日错行，阴阳更巡。死生相樛，音交。万物乃缠。故玄聘取天下之合而连之者也。连，章、林作运。缀之以其类，占之以其觚。晓天下之瞶瞶，莹天下之晦晦者，其唯玄乎？晦字《释文》作膴，音武；一作晦，云当作膴。膴；微视也。今唯下别本作膴膴，诸家作晦晦。夫玄，晦其位而冥其畛，深其阜而眇其根，攘其功而幽其所以然也。故玄卓然示人远矣。旷然廓人大矣。渊然引人深矣，渺然绝人眇矣。渺，宋作 ，黄作渺。嘿而该之者，玄也； 而散之者，人也。稽其门，辟其户，叩其键，然后乃应，况其否者乎？
　　夫为玄者，外稽其门弗应，内辟其户弗应，密叩其键然后乃应，而况不为者乎？入之深深，索之益薄，於是玄感应焉。非玄应之也，至精之通也。
　　人之所好而不足者，善也；人之所丑而有余者，恶也。君子日强其所不足，而拂其所有余，则玄之道几矣。仰而视之在乎上，俯而窥之在乎下，企而望之在乎前，弃而忘之在乎后，欲违则不能，默而得其所者，玄也。
　　日强其善而拂其恶，以成德器而已。若玄，则俟嘿契焉。善几於道，不足者充而发祥，有余者去而弗翳，是以入于玄之平也。
　　故玄者，用之至也。见而知之者，智也；视而爱之者，仁也；断而决之者，勇也；兼制而博用者，公也；能以偶物者，通也；无所系輆者，圣也；时与不时者，命也。虚形，万物所道之谓道也。虚形，章、丁作虚无形，宋、林、许、黄作虚无形。所道，宋作通。之谓道也，宋、许、黄本至阴阳皆有也字，章、丁无有。因循无革，天下之理得之谓德也。因循，林作因缘。理生昆群，兼爱之谓仁也。昆、丁、宋作混。列敌度宜之谓义也。秉道德仁义而施之之谓业也。莹天功，明万物之谓阳也。幽无形，深不测之谓阴也。阳知阳而不知阴，阴知阴而不知阳。知阴知阳，知止知行，知晦知明者，其唯玄乎？
　　自幽摛万类，至於晓莹天下者，玄之术也；自晦冥深眇，到於知阴知阳者，玄之道也。其於玄也，见而知．之，视而爱之，断而决之，兼制而博用，能以偶物，无所系輆，则当时命州而行乎天下，能秉道德仁义而施之业，格于皇天矣。
　　县之者权也，平之者衡也。浊者使清，险者使平。离乎情者，必着乎伪；离乎伪者，必着乎情。情伪相荡，而君子小人之道较然见矣。玄者，以衡量者也。高者下之，卑者举之，饶者取之，罄者与之。明者定之，疑者提之。规之者思也，立之者事也，说之者辩也，成之者信也。
　　言玄之正，胜人事如此。
　　夫天，宙然示人神矣；夫地，佗然示人明矣。天地奠位，神明通气，有一有二有三。位各殊辈，回行九区，终始连属，上下无隅。察龙虎之文，观鸟龟之理；运诸桼政，击之泰始极焉，以通璇玑之统，正玉衡之平。园方之相研，刚柔之相干。盛则入衰，穷则更生。有实有虚，流止无常。
　　言玄之齐七政，以象天地如此。
　　夫天地设，故贵贱序。四时行，故父子继。律历陈，故君臣理。常变错，故百事析。质文形，故有无明。吉凶见，故善否着。虚实荡，故万物缠。阳不极则阴不萌，阴不极则阳不牙。极寒生热，极热生寒。信道致诎，诎道致信。其动也，日造其所无，而好其所新。其静也，日减其所为，而损其所成。故推之以刻，参之以晷，反覆其序，轸转其道也。以见不见之形，抽不抽之绪，与万类相连也。其上也县天，下也沦渊，纤也入芦音秽。广也包轸。其道斿冥而挹盈，丁、宋作押盈。存存而亡亡，微微而章章，始始而终终。近玄者，玄亦近之；远玄者，玄亦远之。譬若天苍苍然，在於东面南面西面北面，仰而无不在焉，及其俛则不见也。天岂去人哉？人自去也。冬至及夜半以后者，近玄之象也。进而未极，往而未至，虚而未满，故谓之近玄。夏至及日中以后者，远玄之象也。进极而退，往穷而还，已满而损，故谓之远玄。日一南而万物死，日一北而万物生。斗一北而万物虚，斗一南而万物盈。日之南也，右行而左还；斗之南也，左行而右还。或左或右，或死或生，神灵合谋，天地乃并，天神而地灵。
　　玄术如此，是以人伦物化，参诸天地，和同无间，而玄为之宗。夏至致日南在东井，冬至致日北在牵牛。而斗正四时，各建其方。日历西陆而东，斗轧东陆而西。万物系焉，盈则兆死，虚则更生。夫玄散为一阴一阳，维其运也，左右相逢。如此，故能神灵合并，而反浑乎玄。曰天神而地灵，言合并而不相乱也。
　　玄莹
　　天地开辟，宇宙拓坦。拓，本多作祏，章、林、黄作拓。天元咫步，日月纪数。周运历统，群伦品庶。或合或离，或嬴或踦。故曰假哉天地，啖徒滥切。函启化，罔衮於玄。章及丁别本罔作内。终始幽明，表赞神灵，大阳乘阴，万物该兼，周流九虚，而祸福絓罗。凡十有二始，群伦抽绪，故有一二三，以絓以罗，玄术莹之。鸿本五行，九位重施，诸本作施重，宋作重施。上下相因，丑在其中，玄术莹之。天园地方，极植中央，动以历静，时乘十二，以建七政，玄术莹之。斗振天而进，日违天而退，或振或违，以立五纪，玄术莹之。植表施景，榆与株切。漏率刻，昏明考中，作者以戒，玄术莹之。冷竹为管，室灰为候，以揆百度；百度既设，济民不误，玄术莹之。东西为纬，南北为经，经纬交错，邪正以分，吉凶以形，玄术莹之。凿井澹水，钻火难木，流金陶土，以和五美；五美之资，以资百体，玄术莹之。奇以数阳，耦以数阴，奇耦推演，以计天下，玄术莹之。六始为律，六间为吕，律吕既协，十二以调，日辰以数，玄术莹之。方州部家，八十一所，画下中上，以表四海，玄术莹之。一辟，三公，九卿，二十七大夫，八十一元士，少则制众，无则治有，玄术莹之。古者不霆不虞，霆，许、宋作 ，音雩，诸家作霆。慢其思虑，匪筮匪卜，吉凶交渎，於是圣人，乃作蓍龟，钻精倚神，箝知休咎，玄术莹之。是故欲知不可知，则拟之以乎卦兆，测深摹远，则索之以乎思虑。二者其以精立乎？夫精以卜筮，神动其变；精以思虑，谋合其适；精以立正，莫之能仆；精以有守，莫之能夺。故夫抽天下之蔓蔓，散天下之混混者，非精其孰能之？
　　莹自度数，晖於诸法，而要以至精者，反乎一也。
　　夫作者，贵其有循而体自然也。其所循也大，则其体也壮；其所循也小，则其体也瘠。其所循也直，则其体也浑；其所循也曲，则其体也散。故不惧所有，不强所无。譬诸身，增则赘而割则亏。故质斡在乎自然，华藻在乎人事也，其可损益与？诸本皆作华藻在乎人事，人事也，其可损益与？人事二字盖衍。许、黄其作其字。夫一一所以摹始而测深也，三三所以尽终而极崇也，二二所以参事而要中也。人道象焉，务其事而不务其辞，多其变而不多其文也。不约则其指不详，不要则其应不博，不浑则其事不散，不沈则其意不见。是故文以见乎质，辞以睹乎情；观其施辞，则其心之所欲者见矣。
　　言玄之事辞如此。表赞九度，一一、一二、一一二、二一、二二、二三、三一、三二、三三。一一、初也；三三，上也；二二，中也。此自然不可损益之约也，象策数焉。
　　夫道有因有循，有革有化。因而循之，与道神之；革而化之，与时宜之。故因而能革，天道乃得；革而能因，天道乃驯。夫物不因不生，不革不成。故知因而不知革，物失其则；知革而不知因，物失其均。革之匪时，物失其基；因之匪理，物丧其纪。因革乎因革，国家之矩范也。矩范之动，成败之效也。
　　变通者，玄之事也。因象水木，革象金火。
　　立天之经，曰阴与阳；形地之纬，曰从与横；表人之行，曰晦与明。阴阳曰合其判#9，阴阳、从横、晦明，丁、宋皆无曰字。从横曰纬其经#10，晦明曰别其材。阴阳，该极也；经纬，所遇也；晦明，质性也。阳不阴，无与合其施；经不纬，无以成其谊；明不晦，无以别其德。阴阳，所以抽啧也；宋作极赜，啧与颐同。诸本作抽。从横，所以莹理也；明晦，所以昭事也。啧情也抽，理也许作抽情也。莹，事也昭，君子之道也。
　　开而当名者，玄之辞也。自中为阳，周为阴，以极八十一首。九位在中，经纬相错，时物唯其所遇而见谊焉。晦明之才，昼夜之事也。
　　往来熏熏，得亡之门。夫何得何亡，得福而亡祸也。天地福顺而祸逆，山川福庳而祸高，人道福正而祸邪。故君子内正而外驯，每以下人，是以动得福而亡祸也。福不丑不能生祸，祸不好不能成福。丑好乎丑好，君子所以亶表也。宋作君子之亶表。夫福乐终而祸忧始。天地所贵曰福，鬼神所佑曰福，人道所喜曰福；其所贱恶皆日祸。章、许作其所贱在恶，丁作其所在贱恶，宋作其所贱恶。故恶福甚者其祸亢。昼人之祸少，夜人之祸多。昼夜散者，其祸福杂。
　　莹以昭事，使人知祸福之归者也。昼人之祸少，纯於明也；夜人之祸多，纯於晦也。、昼夜散者，其祸福杂，则或晦或明，不纯故也。
　　太玄首测冲错摛茔注卷第七竟
　　#1道藏本《集注太玄经》仅一至六卷，为司马光集注。本书七至十卷，据百子全书本《太玄经》补，为许翰注。
　　#2『公』原脱，据《十三经注疏》补。
　　#3『 』原作『阙』，据正文改。
　　#4『盛』原脱，据范本补。
　　#5#6#7『逿』原作『逖』，误也。
　　#8『有』原作『有有』，衍一字。
　　#9『曰』原作『日』，据范本改。
　　#10『纬其经』原作〔经其经』，据范本改。
　　太玄数卷第八
　　玄数
　　昆仑天地而产蓍，参珍睟精以 数。 ，《释文》音索，宋苏各切。宋作二以 数，许、黄作三以 数，章、丁无二、三字。散幽於三重而立家，旁拟两仪则睹事。逢遭并合， 系其名，而极命焉。 ，《释文》音戛，陆作 ，宋作挥，今诸家皆作 。精则经，疑之事其质乎？令曰假太玄。假太玄孚贞，章及丁别本作假假太玄，丁、宋、许、黄作假太玄、假太玄。爰质所疑，于神于灵。休则逢阳，星时数辞从；咎则逢阴，星时数辞违。凡筮有道，不精不筮，不疑不筮，不轨不筮，不以其占若不筮。神灵之曜曾越卓，章、许、黄神灵之三字复出。三十有六而策视焉。天以三分，终於六成，故十有八策。天不施，地不成，因而倍之，地则虚三以扮天之十八也。扮，房吻切。诸本作扮天十八，宋有之字。别一挂于左手之小指，中分其余。以三搜之，并余於艻。艻，与扐同。一艻之后，再数其余，七为一，八为二，九为三，六算而策道穷也。逢有下、中、上：下，思也；中，福也；上，祸也。思、福、祸各有下、中、上，以昼夜别其休咎焉。
　　天以三分，则一二三综而为六。以六因三，为十有八。天施而地成之，是以倍为三十有六。此神灵曜曾越卓之数也。地则虚三以受天，故策用三十有三。玄筮挂一者，至精也；中分而三搜之者，至变也；余一二三则并於艻者，归奇也。一艻而复数其余，卒观或．七或八或九，则昼一二三焉。天以六成，故六算而策道穷，则数极而象足也。得方求州，得州求部，得部求家，是谓散幽於三重而立家，凡四 。
　　极一为二，极二为三，极三为推，推三为嬴赞。章、许及丁别本作推三为赢赞。嬴或作赢，盖通。赞嬴入表，表嬴入家，家嬴入部，部嬴入州，州嬴入方，范注：玄，或作去。陆云；当作玄。今诸家作玄，唯宋作去，章作入玄。
　　数自玄生，衍极而复归於玄。此圣人同民吉凶，所以洗心于密者也，故间於筮法之中。昔者禹别九州，任土作贡，而锡尧玄圭，告厥成功，盖以象此。
　　一从、二从、三从，是谓大休；一从、二从、三违，始、中休，终咎；一从、二违、三违，始休，中、终咎；一违、二从、三从，始咎，中、终休；一违、二违、三从，始、中咎，终休；一违、二违、三违，是谓大咎。占有四，或星，或时，或数，或辞。旦则用经，夕则用纬。观始、中，决从终。
　　昼为休，夜为咎。而又以星时数辞，和乖盛衰，义类相取而占其事。旦用经，一五七；夕用纬，三四八；旦夕之中，二经一纬，用二六九。是谓三表。旦象天，夕象地，中象人也。一五六也进乎七，三四七也进乎八，二六八也进乎九。观始中，决从终者，考积之极，而要其变也。是故余艻之数，一兆七，三兆八，二兆九也。占有终休而反咎，有终咎而反休者，要在审观所质之事，以星时数参之而已矣。非忠信之事，吉而更以凶，此占法也。
　　三八为木，为东方，为春。日甲乙，辰寅卯。声角，色青，味酸，臭膻，形诎信。生火，胜土。时生，藏脾。
　　肺极上以覆肾，极下以潜心，居中央以象君德，而左脾右肝，承之以位五行。《月令》春祭先脾，夏祭先肺，中央祭先心，秋祭先肝，冬祭先肾，此玄符也。是故肺藏气者，火也；肾藏精者，水也；心藏神者，土也；脾藏思者，木也；肝藏血者，金也。其为体也，则脾土、肺金、心火、肝木、肾水；其为位也，则丫养育而臣制畜。不与物合者，一而已矣，玄德之象也。
　　存志音存，或作存。
　　木存志者，立也；金存魄者，营也；火存魂者，变也；水存精者，潜也；土存神者，化也。志，水也，而存於木；魄，土也，而存於金；魂，木也，而存於火；神，火也，而存於土。皆托乎其所生。《老子》所谓弱其志，强其骨，虚其心，实其腹者是已。唯精一之至也，是以其为物不贰也。
　　性仁，情喜。事貌，用恭，撝肃，征旱。
　　《洪范》庶征，雨旸取纬，燠寒风取经。玄数分类，则以其正言而已矣，弗以冲气相通也。
　　帝太吴，神勾芒，星从其位。氏、房、心、尾、箕，位寅卯。类为鳞，为雷，为鼓，为恢声，为新，为躁，为户，为牖。
　　甲象为鳞，秩秩次比众盛。盖极则震而变为雷，为鼓，为恢声。发生为新，决塞为躁。大者为户而出，小者为牖而通也。凡物，出必由户，入必由门。户，奇也；门，偶也。灶惕以养，而行流通。中溜土，以冲虚函天明，受众流。此福所集，故家主之。门户阖辟有变，纬也；灶行中溜有常，经也。是故《月令》：春祀户，夏祀灶，中央祀中溜，秋祀门，冬祀行。类求五物，与玄合符。
　　为嗣，为承。为叶，为绪。
　　震为长子之变也。为户、牖，则家立矣。
　　为赦，为解。为多子。
　　税枯释甲，震之功也，国事象焉。萌生孕字，时物方昌。
　　为出，为予。
　　帝出乎震，布德施惠，而物象之。为赦为解，出而予也。
　　为竹为草，为果为实。
　　秀拔而为竹，滋蔓而为草，首敛而为果，皆木气也。果为实，象果则将复生焉。
　　为鱼。
　　水生鳞属，蕃息之象。竹草至鱼，皆多子类也。
　　为疏器。
　　《月令》：春则其器疏以达。刻而镂之，象土之发生无所塞也。疏器，致人力焉，以相天时。
　　为田，为规。
　　许、黄作为规为田，宋、郭作为田为规。木治土。为田，木用事而稷官展采焉。为规，象元之运木。土稽之木上，象致力于春，以相天物者也。
　　为矛。
　　句兵曲直不杀。戈氏罇，矛氏镦。矛敦，仁也。
　　为青怪。
　　以正治国，以奇用兵。五行反常，则各以其物见异焉。
　　为鼽。音求。
　　春行秋令，则人多鼽，金沴木也。
　　为狂。
　　弗恭弗肃，动荡之过。
　　四九为金，为西方，为秋。日庚辛，辰申酉。声商，色白，味辛，臭腥，形革。生水，胜木。时杀，藏肝，存魄。性谊，情怒。事言，用从，撝乂。征雨。帝少吴，神蓐收，星从其位。
　　胃、昴、毕、氏、参，位申酉。
</div>
    <div class="pagination">
<a href="集注太玄经_page6.html">上一页</a><a href="集注太玄经.html">1</a><a href="集注太玄经_page2.html">2</a><a href="集注太玄经_page3.html">3</a><a href="集注太玄经_page4.html">4</a><a href="集注太玄经_page5.html">5</a><a href="集注太玄经_page6.html">6</a><span class="current-page">7</span><a href="集注太玄经_page8.html">8</a><a href="集注太玄经_page9.html">9</a><a href="集注太玄经_page10.html">10</a><a href="集注太玄经_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
