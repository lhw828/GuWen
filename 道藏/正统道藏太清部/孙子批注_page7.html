<!DOCTYPE html>
<html>
<head>
    <meta charset="UTF-8">
    <title>孙子批注 - 第 7 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孙子批注 - 第 7 页/共 14 页</h1>
    <div class="content">　　先知迂直之计者胜，此军争之法也。
　　李筌曰：迂直道路。劳佚馁寒，生於道路。杜牧曰：言军争者，先须计远近迂直，然后可以为胜。其计量之审，如悬权於衡，不失锱铢，然后可以动而取胜。此乃军争胜之法也。梅尧臣曰：称量利害而动，在预知远近之方则胜。王晳曰：量敌审轻重而动，又知迂直必胜之道也。张预曰：凡与人争利，必先量道路之迂直；审察而后动，则无劳顿寒馁之患，而且进退迟速，不失其机，故胜也。
　　军政曰：
　　梅尧臣曰：军之旧典。王晳曰：古军书。
　　言不相闻，故为金鼓；
　　杜佑曰：金，钲铎也。听其音声，以为耳候。梅尧臣曰：以威耳也。耳威於声，不可不清。王晳曰：鼓鼙钲铎之属，坐作进退，疾徐疏数，皆有其节。
　　视不相见，故为旌旗。
　　杜佑曰：瞻其指麾，以为目候。梅尧臣曰：以威目也。目威於色，不得不明。王晳曰：表部曲行列齐整也。
　　夫金鼓旌旗者，所以一人之耳目也；
　　李筌曰：鼓进铎退旌赏而旗罚，耳听金鼓目视旌旗，故不乱也。勇怯不能进退者，由旗鼓正也。张预曰：夫用兵既众占地必广，首尾相辽耳目不接，故设金鼓之声使之相闻，立旌旗之形使之相见，视听均齐则虽百万之众，进退如一矣，故曰斗众如斗寡，形名是也。
　　人既专一，则勇者不得独进，怯者不得独退，此用众之法也。
　　杜牧曰：旌以出令，旗以应号。盖旗者，即今之信旗也。军法曰：当进不进，当退不退者，斩之。吴起与秦人战，战未合，有一夫不胜其勇，前获双首而返，吴起斩之。军吏进练曰：此材士也，不可斩。吴起曰：信材士，非令也。乃斩之。梅尧臣曰：一人之耳目者，谓使人之视听齐一而不乱也。鼓之则进，金之则止，麾右则右，麾左则左，不可以勇怯而独先也。王晳曰：使三军之众，勇怯进退齐一者，鼓铎旌旗之为也。张预曰：士卒专心一意，惟在於金鼓旌旗之号令。当进则进，当退则退，一有违者必戮。故曰：令不进而进，与令不退而退，厥罪惟均。尉缭子曰：鼓呜旗麾，先登者未尝非多力国士也，将者之过也。言不可赏先登获隽者，恐进退不一耳。
　　故夜战多火鼓，昼战多旌旗，所以变人之耳目也。
　　李筌曰：火鼓，夜之所视听；旌旗，昼之所指挥。杜牧曰：令军士耳目，皆随旌旗火鼓而变也。或曰：夜战多火鼓，其旨如何？夜黑之后，必无原野列陈，与敌刻期而战也。军袭敌营，鸣鼓然火，适足以警敌人之耳，明敌人之目，於我返害，其义安在？答曰：富哉问乎。此乃孙武之微旨也。凡夜战者，盖敌人来袭我垒，不得已而与之战；其法在於立营之法，与陈小同。故志曰：止则为营，行则为陈。盖大陈之中，必包小陈；大营之内，亦包小营。盖前后左右之军，各自有营环绕，大将之营，居於中央，诸营环之，偶落钩联，曲折相对，象天之壁垒星。其营相去上不过百步，下不过五十步，道径通达，足以出队列部，壁垒相望，足以弓弩相救。每於十字路，必立小堡，上致柴薪，穴为暗道，胡梯上之，令人看守。夜黑之后，声鼓四起，即以燔燎。是以贼夜袭我，虽入营门，四顾屹然，复有小营，各自坚守，东西南北，未知所攻。大将营或诸小营中，先知有贼至者，放令尽入，然后击鼓，诸营齐应，众堡燎火，明如昼日；诸营兵士於是闭门登垒，下瞰敌人，劲弩强弓，四向俱发，敌人虽有韩、白之将；鬼神之兵，亦无能计也。唯恐夜不袭我，来则必败。若敌人或能潜入一营，即诸营举火出兵，四面绕之，号令营中，不得辄动，须臾之际，善恶自分。贼若出走，皆在罗纲矣。故司马宣王入诸葛亮营垒，见其曲折，曰：此兵下之奇才也。今之立营，通洞豁达，维以居之，若有贼夜来斫营，万人一时惊扰。虽多致斥侯，严为备守，晦黑之后，彼我不分，虽有众力，亦不能用。陈皞曰：杜言夜黑之后，必无原野列陈，与敌人刻期而战，非也。天宝末，李光弼以五百骑趋河阳，多列火炬，首尾不息。史思明数万之众，不敢逼之，岂止待贼斫营而已？贾林曰：火鼓旌旗，可以听望，故昼夜异用之。梅尧臣曰：多者，欲以变惑敌人耳目。王晳曰：多者所以震骇视听，使慹我之威武声气也。传曰：多鼓钧声，以夜军之。张预曰：凡与敌战，夜则火鼓不息，昼则旌旗相续，所以变乱敌人之耳目，使不知其所以备我之计。越伐吴，夹水而陈。越为左右句卒，使夜或左或右，鼓课而进。吴师分以御之，遂为越所败。是惑以火鼓也。晋伐齐，使司马斥山泽之险，虽所不至，必旆而疏陈之。齐侯畏而脱归。是惑以旌旗也。
　　故#3三军可夺气，
　　曹操曰：左氏言一鼓作气，再而衰，三而竭。李筌曰：夺气，夺其锐勇。齐伐鲁，战於长勺。齐人一鼓，公将战。曹刿曰：未可。齐人三鼓，刿曰：可矣。乃战，齐师败续。公问其故。刿曰：夫战，勇气也。一鼓作气，再而衰，三而竭。彼竭我盈，故克之。夺三军之气也。杜牧曰：司马法战以力久，以气胜。齐伐鲁，庄公将战於长勺。公将鼓之。曹刿曰：未可。齐人三鼓，刿曰：可矣。齐师败绩。公问其故，对曰：夫战，勇气也。一鼓作气，再而衰，三而竭。彼竭我盈，故克之。晋将毋丘、俭文钦反，诸军屯乐嘉，司马景王御枚径造之。钦子鸯，年十八，勇冠三军。曰：及其未定，请登城鼓噪击之，可破。既而三噪之，钦不能应，鸯退，相与引而东。景王谓诸将曰：钦走矣。发锐军以追之。诸将曰：钦旧将斋小而锐，引军内入，未有失利，必不走也。王曰：一鼓作气，再而衰，三而竭。鸯鼓而钦不应，其势已屈，不走何待。钦果引去。王晳曰：震慹衰惰，则军气夺矣。何氏曰：淮南子曰：将充勇而轻敌，卒果敢而乐战，三军之众，百万之师，志厉青云，气如飘风，声如雷霆，诚积踰而威加敌人，此谓气势。吴子曰：三军之众，百万之师，张设轻重，在於一人，是谓气机。故夺气者有所待，有所乘，则可矣。张预曰：气者，战之所恃也。夫舍生禀血，鼓作斗争，虽死不省者，气使然也。故用兵之法，若激其士卒，令上下同怒，则其锋不可当。故敌人新来而气锐，则且以不战挫之，伺其衰倦而后击；故彼之锐气，可以夺也。尉缭子谓气实则斗，气夺则走者，此之谓也。曹刿言一鼓作气者，谓初来之气盛也；再而衰、三而竭者，谓陈久而人倦也。又李靖曰：守者不止完其壁坚其陈而已，必也守吾气，而有待焉。所谓守其气者，常养吾之气，使锐盛而不衰，然后彼之气可得而夺也。
　　将军可夺心。
　　李筌曰：心之令愤，挠之令乱，间之令疏，卑之令骄，则彼之心可夺也。杜牧曰：心者，将军心中所倚赖以为军者也。后汉寇恂征隗嚣，嚣将高峻守高平第一，峻遣军将皇甫文出谒恂，辞礼不屈；恂怒斩之，遣其副。峻惶恐，即日开城门降。诸将曰：敢问杀其使而降其城，何也？恂曰：皇甫文，峻之腹心，其所取计者。今来辞气不屈，必无降心。全之则文得其计，杀之则峻亡其胆，是以降耳。后燕慕容垂遣子宝率众伐后魏。始宝之来，垂已有疾。自到五原，道武帝断其来路，父子问绝。道武乃诡其行人之辞，令临河告之曰：父已死，何不遽还宝兄弟闻之，忧惧以为信然，因夜遁去。道武袭之，大破於参合陂。梅尧臣曰：以鼓旗之变惑夺其气；军既夺气，将亦夺心。王晳曰：纷乱喧哗，则将心夺矣。何氏曰：先须己心能固，然后可以夺敌将之心。故传曰先人有夺人之心，司马法曰本心固新气胜者是也，张预曰：心者将之所主也。夫治乱勇怯，皆主於心，故善制敌者，挠之而使乱，激之而使惑，迫之而使惧，故彼之心谋可以夺也。传曰：先人有夺人之心。谓夺其本心之计也。又李靖曰：攻者不止攻其城、击其陈而已，必有攻其心之术焉。所谓攻其心者，常养吾之心，使安闲而不乱，然后彼之心可得而夺也。
　　是故朝气锐，
　　陈皞曰：初来之气，气方盛锐，勿与之争也。孟氏曰：司马法曰：新气胜旧气。新气即朝气也。王晳曰：士众凡初举气说也。
　　昼气惰，
　　王晳曰：渐久少怠。
　　暮气归。
　　孟氏曰：朝气，初气也；昼气，再作之气也；暮气，衰竭之气也。梅尧臣曰：朝，言其始也；昼，言其中也；暮，言其终也。谓兵始而锐，久则惰而思归，故可击。王晳曰：怠久意归，无复战理。
　　故善用兵者，避其锐气，击其惰归，此治气者也。
　　李筌曰：气者，军之气勇。杜牧曰：阳气生於子，成於寅，衰於午，伏於申。凡晨朝阳气初盛，其来必锐，故须避之；侯其衰，伏击之，必胜。武德中，太宗与窦建德战於汜水东，建德列陈，弥亘数里。太宗将数骑登高观之，谓诸将曰：贼度险而嚣，是军无政令；逼城而陈，有轻我心。按兵不出，待敌气衰，陈久卒饥，必将自退，退而击之，何往不克。建德列陈自卯至午，兵士饥倦，悉列坐石，又争饮水。太宗曰：可击矣。遂战，生擒建德。陈皞曰：有辰巳列陈，至午未未胜者，午未列陈至申酉未胜者，不必事须晨旦而为阳气，申午而为衰气也。太宗之攻建德也，登高而望之，谓诸将曰：贼尽锐来攻，我当少避之，退则可以骑留之。以明不须晨旦也。凡彼有锐，则如此避之；不然则否。杜佑曰：避其精锐之气，击其懈惰欲归，此理气者也。曹刿之说是也。梅尧臣曰：气盛勿击，衰懈易败。何氏曰：夫人情莫不乐安而恶危，好生而惧死，无故驱之就外尸之地，乐趋於兵战之场，其心之所畜，非有忿怒欲斗之气，一旦乘而激之，冒难而不顾，犯危而不畏，则未尝不悔而怯矣。今夫天下懦夫，心有所激，则率尔争斗，不啻诸、刿。至于操刃而求斗者，气之所乘也；气衰则息，恻然而悔矣。故三军之视强寇如视处女者，乘其忿怒而有所激也。是以即墨之围，五千人击却燕师者，乘燕劓降掘冢之怒也。秦之斗士倍我者，因三施无报之怒，所以我怠而秦奋也。二者，治气有道，而所用乘其机也。张预曰：朝喻始，昼喻中，暮喻末，非以早晚为辞也。凡人之气，初来新至则勇锐，陈久人倦则衰。故善用兵者，当其锐盛，则坚守以避之，待其惰归，则出兵以击之。此所谓善治己之气，以夺人之气者也。前赵将游子远之败伊余羌，唐武德中太宗之破窦建德，皆用此术。
　　以治待乱，以静待哗，此治心者也；
　　李筌曰：伺敌之变，因而乘之。杜牧曰：司马法曰：本心固。言料敌制胜，本心已定，但当调治之，使安静坚固，不为事挠，不为利惑，候敌之乱，伺敌之哗，则出兵攻之矣。陈皞曰：政令不一，赏罚不明，谓之乱。旌旗错杂，行伍轻嚣，谓之哗，审敌如是，则出攻之。贾林曰：以我之整治，待敌之挠乱；以我之清冷，待敌之谊哗，此治心者也。故太公曰，事莫大於必克，用莫大於玄默也。梅尧臣曰：镇静待敌，众心则宁。王皙同陈皞注。何氏曰：夫将以一身之寡，一心之微，连百万之众，对虎狼之敌，利害之相杂，胜负之纷揉，权智万变，而措置於胸臆之中，非其中廓然，方寸不乱，岂能应变而不穷，处事而不迷，卒然遇大难而不惊，案然接万物而不惑？吾之治足以待乱，吾之静足以待哗，前有百万之敌，而吾视之，则如遇小寇。亚夫之御寇也，坚卧而不起；栾箴之临敌也，好以整，又好以暇。夫审此二人者，蕴以何术哉？盖其心治之有定，养之有余也。张预曰：治以待乱，静以待哗，安以待躁，忍以特忿，严以待懈，此所谓善治己之心，以夺人之心者也。
　　以近待远，以佚待劳，以饱待饥，此治力者也。
　　李筌曰：客主之势。杜牧曰：上文云致人而不致於人是也。杜佑曰：以我之近，待彼之远；以我之闲佚，待彼之疲劳；以我之充饱，待彼之饥虚。此理人力者也。梅尧臣曰：无困竭人力以自弊。王晳曰：以余制不足，善治力也。张预曰：近以待远，佚以待劳，饱以待饥，诱以待来，重以待轻，此所谓善治己之力，以困人之力者也。
　　无邀正正之旗，勿击堂堂之陈，此治变者也。
　　曹操曰：正正，齐也；堂堂，大也。李筌曰：正正者，齐整也；堂堂者，部分也。杜牧曰：堂堂者，无惧也。兵者，随敌而变；敌有如此，则勿击之，是能治变也。后汉曹公围邺，袁尚来救。公曰：尚若从大道来，当避之；若循西山来，此成擒耳。尚果循西山来，逆击大破之也。梅尧臣曰：正正而来，堂堂而陈，示无惧也，必有奇变。王皙曰：本可要击，以视整齐盛大，故变。何氏曰：所谓强则避之。张预曰：正正，谓形名齐整也；堂堂，谓行陈广大也。敌人如此，岂可轻战？军政曰：见可而进，知难而退。又曰：强而避之。言须识变通。此所谓善治变化之道，以应敌人者也。
　　故用兵之法，高陵勿向，背丘勿逆，
　　李筌曰：地势也。杜牧曰：向者，仰也。背者，倚也。逆者，迎也。言敌在高处，不可仰攻；敌倚丘山下来求战，不可逆之。此言自下趋高者力乏，自高趋下者势顺也，故不可向迎。孟氏曰：敌背丘陵为陈，无有后患，则当引军平地，勿迎击之。杜佑曰：敌若依据丘陵险阻，陈兵待敌，勿轻攻趋也。既地势不便，及有殒石之冲也。梅尧臣曰：高陵勿向者，敌处其高，不可仰击。背丘勿逆者，敌自高而来，不可逆战。势不便也。王晳曰：如此不便，则当严陈以待变也。何氏曰：秦伐韩，赵王令赵奢救之。秦人闻之，悉甲而至。军士许历请以军事谏，曰：秦人不意赵师至此，其来气盛，将军必厚集其陈以待之，不然必败。今先据北山上者胜，后至者败。奢从之，即发万人趋之。秦兵后至，争山不得上；奢纵兵击之，大破秦军。后周遣将伐高齐，围洛阳。齐将段韶御之，登邙坂聊欲观周军形势。至太和谷，便值周军，即遣驰告诸营，与诸将结陈以待之。周军以步人在前，上山逆战。韶以彼步我骑，且却且引，得其力弊，乃遣下马击之。短兵始交，周人大溃，并即奔遁。张预曰：敌处高为陈，不可仰攻，人马之驰逐，弧矢之施发，皆不便也。故诸葛亮曰：山陵之战，不仰其高；敌从高而来，不可迎之。势不顺也。引至平地，然后合战。
　　佯北勿从，
　　李筌、杜牧曰：恐有伏兵也。贾林曰：敌未衰忽然奔北，必有奇伏，要击我兵，谨勒将士，勿令逐追。杜佑曰：北，奔走也。敌方战，气势未衰，便奔走而陈兵者，必有奇伏，勿深入从之。故太公曰：夫出甲陈兵，纵卒乱行者，欲以为变也。梅尧臣同杜牧注。
　　王晳曰：势不至北，必有诈也，则勿逐。何氏曰：如战国秦师伐赵，赵奢之子括代康颇将，拒秦於长平。秦阴使白起为上将军。赵出兵击秦，秦军佯败而走，张二奇兵以劫之。赵军逐胜，追造秦壁，壁坚不得入。而秦奇兵二万五千人，绝赵军后，又一军五千骑，绝赵壁间。赵军分而为二，粮道绝。而秦出轻兵击之，赵战不利，因筑壁坚守，以待救至。秦闻赵食道绝，王自之河内，发卒遮绝赵救及粮食。赵卒不得食四十六日，阴相杀食。括中射而死。蜀刘表遣刘备北侵至邺，曹公遣夏侯惇、李典拒之。一朝备烧屯去，惇遣诸将追击之。典曰：贼无故退，疑必有伏。南道窄狭，草木深，不可追也。不听。惇等果入贼伏裹。典往救，备见救至，乃退。西魏末，遣将史宁与突厥同伐吐谷浑，遂至树敦，即吐谷浑之旧都，多诸珍藏。而其主先已奔贺真城，留其征南王及数千人固守。宁攻之，伪退。吐谷浑人果关门逐之。因回兵夺门，门未及阖，宁兵遂得入，生获其征南王，俘获男女财宝，尽归诸突厥。北齐高澄立，侯景叛归梁，而围衫城。澄遣慕容绍宗讨之。将战，绍宗以梁人剽悍，恐其众之挠也，召将帅而语之曰：我当佯退，诱梁人使前，汝可击其背。申明诫之。景又命梁人曰：逐北勿过二里。会战，绍宗走，梁人不用景言，乘败深入。魏人以绍宗之言为信，争掩击，遂大败之。唐安禄山反，郭子仪围卫州，伪郑王庆绪率兵来援，分为三军。子仪陈以待之，预选射者三千人，伏於壁内，诫之曰：俟吾小却，贼必争进，则登城鼓噪，弓弩齐发以逼之。既战，子仪伪退，而贼果乘之。乃开垒门，遽闻鼓噪，矢注如雨，贼徒震骇。整众追之，遂虏庆绪。张预曰：敌人奔北，必审真伪。若旗鼓齐应，号令如一，纷纷纭纭，虽退走，非败也，必有奇也。不可从之。若旗靡辄乱，人嚣马骇，此真败却也。
　　锐卒勿攻，
　　李筌曰：避强气也。杜牧曰：避实也。楚子伐隋，隋臣季良曰：楚人尚左，君必左，无与王遇。且攻其右，右无良焉，必败。偏败，众乃携矣。隋少师曰：不当王，非敌也。不从，隋师败绩。陈皞曰：此说是避敌所长，非锐卒勿攻之旨也。盖言士卒轻锐，且勿攻之；待其懈惰，然后击之。所谓千里远斗，其锋莫当，盖近之尔。梅尧臣曰：伺其气挫。何氏曰：如蜀先主率大众东伐吴，吴将陆逊拒之。蜀主从建平连围至夷陵界，立数十屯，以金帛爵赏诱动诸夷。先遣将吴班以数千人，於平地立营，欲以挑战。诸将皆欲击之。逊曰：备举军东至，锐气始盛，且乘高守险，难可卒攻；攻之纵下，犹难尽克；若有不利，损我必大。今但且奖励将士，广施方略，以观其变。备知其计不行，乃引伏兵八千人从谷中出。逊曰：所以不听诸军击班者，揣之必有巧故也。诸将并曰：攻备当在初，今乃令人五六百里相御持，经七八月，其诸要害，贼已固守，击之必无利矣。逊曰：备是猾虏，其军始集，思虑精专，未可干也。今住已久，不得我便，兵疲意沮，计不复生。椅角此寇，正在今日。乃先攻一营，不利。逊曰：吾已晓破之之术。乃令各持一把茅，以火攻，拔之。备因夜遁。魏末，吴将诸葛恪围新城，司马景王使毋丘俭、文钦等拒之。俭、钦请战，景王曰：恪巷甲深入，投兵死地，其锋未易当。且新城小而固，攻之未可拔。遂令诸将高垒以弊之。相持数日，恪攻城力屈，死伤太半。景王乃令钦督锐卒趣合榆，断其归路，恪惧而遁。前赵刘曜遣将讨羌，大首权渠率众保险阻，曜将游子远频败之，权渠欲降，其子伊余大言於众中曰：往年刘曜自来，犹无若我何。晨，压子远垒门。左右劝出战，子远曰：吾闻伊余有专诸之勇，庆忌之捷，其父新败，怒气甚盛，且西戎劲悍，其锋不可拟也，不如缓之，使气竭而击之。乃坚壁不战。伊余有骄色。子远侯其无备，夜分誓众，秣马蓐食，先晨具甲扫垒而出，迟明设覆而战，生擒伊余于陈。唐武德中，太宗率师往河东讨刘武周，江夏王道宗从军。太宗登玉壁城睹贼，顾谓道宗曰：贼恃其众，来邀我战，汝谓如何？对曰：群贼锋不可当，易以计屈，难与力争，令众深壁高垒，以挫其锋。乌合之徒，莫能持久，粮运致竭，自当离散，可不战而擒。太宗曰；汝意见暗与我合。后贼食尽夜遁，一战败之。又太宗征薛仁杲於折墌城，贼十有余万，兵锋甚锐，数来挑战。诸将请战，太宗曰：我卒新经挫衄，锐气犹少，贼骤胜，必轻进好国。我且闭壁以折之，待其气衰而后击，可一战而破。此万全计也。因令军中曰：敢言战者斩。相持久之，贼粮尽，军中颇携贰，其将相继来降。太宗知仁杲必腹内离，谓诸将曰：可以战矣。令总管梁实营於浅水原以诱之。贼大将宗罗睺自恃骄悍，求战不得，气愤者久之，及是尽锐攻粱实，冀逞其志，梁实固险不出，以挫其锋。罗睺攻之愈急。太宗度贼已疲，复谓诸将曰：彼气将衰，吾当取之必矣。申令诸将迟明合战。令将军庞玉陈於浅水原南，出贼之右，先饵之。罗睺并军共战，玉军几败。太宗亲御大军，奄自原北，出其不意。罗睺回师相拒，我师表裹齐奋，呼声动天。罗睺气夺，於是大溃。又李靖从河间王孝恭讨萧铣，兵至夷陵，铣将文士弘率精卒数万屯清江。孝恭欲击之，靖曰：士弘，铣之健将，士卒骁勇。今新出荆门，尽兵出战，此是救败之师，恐不可当也。宜且泊南岸，勿与争锋，待其气衰，然后奋击，破之必矣。孝恭不从，留靖守营，与贼战。孝恭果败，奔于南岸。张预曰：敌若乘说而来，其锋不可当，宜少避之，以伺疲挫。晋楚相持，楚晨压晋军而陈，军史患之。乐书曰：楚师轻窕，固垒以待之，三日必退。退而击之，必获胜焉。又唐太宗征薛七杲，贼兵锋甚说，数来挑战。诸将咸请战，太宗曰；当且闭垒以折之，待其气衰，可一战而破也。果然。
　　饵兵勿食，
　　李筌曰：秦人毒泾上流。杜牧曰：敌忽弃饮食而去，先须尝试，不可便食，虑毒也。后魏文帝时，库莫奚侵扰，诏济阴王新成率众讨之。王乃多为毒酒；贼既渐逼，使弃营而去。贼至，喜，竞饮。酒酣毒作。王简轻骑纵击，俘获万计。陈皞曰：此之获胜，盖非偶然，固非为将之道，垂后世法也。孙子岂以他人不能致毒於人腹中哉？此言喻鱼若见饵，不可食也；敌若悬利，不可贪也。曹公与袁绍将文丑等战，诸将以为敌骑多，不如还营。荀攸曰：此所以饵敌也，安可去之？即知饵兵非止谓真毒也。食字疑或为贪字也。梅尧臣曰：鱼贪饵而亡，兵贪饵而败。敌以兵来钓我，我不可从。王晳曰：饵我以利，必有奇伏。何氏曰：如春秋时，楚伐绞，军其南门。莫敖屈瑕曰：绞小而轻，轻则寡谋。请无扞采樵者以诱之。从之。绞人获三十人。明日，绞人争出，驱楚役徒於山中。楚人坐其北门，而覆诸山下，大败之，为城下之盟而还。又如赤眉佯败，弃辎重走，车载土，以豆覆其上。邓弘取之，为赤眉所败。曹公未得济而放牛马，马超取之，而公得渡。又如曹公弃辎重，文丑、刘备分取之，而为公所破。又如后魏广阳王元深以乜列河诱拔陵，竟来抄掠，拔陵为于谨伏兵所破。此皆饵之之术也。张预曰：三略曰：香饵之下，必有悬鱼。言鱼贪饵则为钓者所得，兵贪利则为敌人所败。夫饵兵非止谓置毒於饮食，但以利留敌，皆为饵也。若曹公以畜产饵马超，以辎重饵袁绍，李矩以牛马饵石勒之类，皆是也。
　　归师勿遏，
　　李筌曰：士卒思归，志不可遏也。杜牧曰：曹公自征张绣於穰，刘表遣兵救绣，以绝军后。公将引还，绣兵来追，公军不得进。表与绣复合兵守险，公军前后受敌。公乃夜凿险为地道，悉过辎重，设奇兵，步骑来攻，大破之。公谓荀文若曰：虏遏吾归师，而与吾死地，吾是以知胜矣。孟氏曰：人怀归心，必能死战，则不可止而击也。杜佑曰：人人有室家乡国之往，不可遏截之，徐观其变而制之。梅尧臣曰：敌必死战。王晳曰：人自为战也，勿遏塞之。若犹有他虑，则可要而击。曹公攻邺，袁尚来救，诸将以为归师，不如避之。公曰：尚从大道来，则避之；若循西山来者，此成擒耳。盖大道来则归意全，循山来则顾负险，且有惧心也。何氏曰：如魏初曹操围张绣於穰，刘表遣兵救绣，以绝军后。公将引还，绣兵来追，公军不得进，连营稍前到安众。绣与表合兵守险，公军前后受敌。公乃夜凿险为地道，悉过辎重，设奇兵。会明，贼谓公为遁也，悉军来追。乃纵奇兵，步骑夹攻，大破之。公谓荀彧曰：虏遏吾归师，与吾死地，是以知胜。齐建武二年，魏围锺离，张欣泰为军主，随崔慧景救援。及魏军退，而邵阳洲上余兵万人，求输马五百匹假道。慧景欲断路攻之，欣泰说慧景曰：归师勿遏，古人畏之。兵在死地，不可轻也。慧景乃听过也。前秦符坚征晋，至寿春，兵败还。长安慕容泓起兵于华泽，坚将符睿、窦冲、姚苌讨之。符睿勇果轻敌，不恤士众。泓闻其至也，惧，率众将奔关东。睿驰兵邀之。姚苌谏曰：鲜卑有思归之心，宜驱令出关，不可遏也。睿弗从。战于华泽，睿败绩被杀。后凉吕弘攻段业於张掖，不胜，将东走。业议欲击之。其将沮渠蒙逊谏曰：归师勿遏，穷寇勿追，此兵家之戒。不如纵之以为后图。业曰:一日纵敌，悔将无及。遂率众追之，为弘所败。张预曰：兵之在外，人人思归，当路邀之，必致死战。韩信曰：从思东归之士，何所不克？曹公既破刘表，谓荀彧曰：虏遏吾归师，吾是以知胜。又吕弘攻段业，不胜，将东走，业欲击之，或练曰：归师勿遏，兵家之戒。不如纵之以为后图。业不从，率众追之，为弘所败。古人似此者多，不可悉陈。
　　围师必阙，
　　曹操曰：司马法曰：围其三面，阙其一面，所以示生路也。李筌曰：夫围敌必空其一面，示不固也。若四面围之，敌必坚守不拔也。项羽坑外黄，魏武围壶关，即其义也。杜牧曰：示以生路，令无必死之心，因而击之。后汉妖巫维汜弟子单臣、傅镇等，相聚入原武城，劫掠吏人，自称将军。光武遣臧宫将北军数千人围之。贼食多，数攻不下，士卒死伤。帝召公卿诸侯王问方略。明帝时为东海王，对曰：妖巫相劫，势无久立，其中必有悔者；但外围急，不得走耳。小挺缓令得逃亡，则一亭长足以擒矣。帝即敕令开围缓守，贼众分散，遂斩臣、镇等。大唐天宝末，李光弼领朔方军，与史思明战于土门，贼众退散，四面围合。光弼令开东南角以纵之。贼见开围，弃甲急走，因追击之，尽歼其众。是开一面也。杜佑曰：若围敌平陆之地，必空一面以示其虚，欲使战守不固，而有去留之心。若敌临危据险，强救在表，当坚固守之，未必阙也。此用兵之法。梅尧臣同曹操注。何氏曰：如后汉初，张步据齐地，汉将耿弇总兵讨之。步使其大将费邑军历下，又分守祝阿、锺城。弇先击祝阿，自晨攻城，未日中而拔。故开围一角，令其众得奔归锺城。锺城人闻祝何已溃，大恐惧，遂空壁亡去。又朱与徐璆共讨黄巾余贼，韩忠据宛乞降，不许。因急攻之，连城不克。登山睹之，顾谓张超曰：吾知之矣。贼今外围周固，内营急逼，乞降不受，欲出不得，所以死战也。万人一心，犹不可当，况十万乎？其害甚矣。今不如彻围，并兵入城。忠见围解，则势必自出；出则意散，易破之道也。既而解围，忠果出战，因破之。又魏太祖围壶关，下令曰：城拔，皆坑之。连月不下。曹仁曰：围城必示之活门，所以开其生路也。今公告之必死，将人自为守。且城固而粮多，攻之则士卒伤，守之则日久。今顿兵坚城之下，攻必死之虏，非良计也。太祖从之，开城遂降。又后魏末，齐神武起义兵於河北。尔朱兆、天光、度律、仲远等四将同会邺南，士马精强，号二十万，围神武於南陵山。是时神武马二千，步卒不满三万人。兆等设围不合，神武连系牛驴，自塞归道，於是将士死战，四面奋击，大破兆等。张预曰：围其三面，开其一角，示以生路，使不坚战。后汉朱隽讨贼师韩忠於宛，急攻不克。因谓军史曰：贼今外围周固，所以死战。若我解围，势必自出。出则意散，易破之道也。果如其言。又曹公围壶关，谓之曰：城破，皆坑之。连攻不下。曹仁谓公曰：夫围城必示之活门，所以开其生路也。今公许之必死，令人自守，非计也。公从之，遂拔其城是也。
　　穷寇勿迫。
　　杜牧曰：春秋时，吴伐楚，楚师败走，及清发，阖问复将击之。夫槩王曰：困兽犹斗，况人乎？若知不免而致死，必败我。若使半济，而后可击也。从之，又败之。汉宣帝时，赵充国讨先零羌。羌睹大军，弃辎重，欲渡湟水；道阨狭，充国徐行驱之。或曰：逐利行迟。充国曰：穷寇也，不可迫。缓之则走不顾，急之则还致死。诸将曰：善。虏果赴水，溺死者数万，於是大破之也。陈皞曰：乌穷则搏，兽穷则噬也。梅尧臣曰：困兽犹斗，物理然也。何氏曰：前燕吕护据野王，阴通晋。事觉，燕将慕容恪等率众讨之。将军傅颜言之恪曰：护穷寇假合，王师既临，则上下丧气。殿下前以广固天险，守易攻难，故为长久之策；今贼形不与往同，宜急攻之，以省千金之费。恪曰：护老贼，经变多矣；观其为备之道，则未易卒图也。今围之於穷城，樵采路绝，内无蓄积，外无强援，不过於十旬，弊之必矣。何必残士卒之命，而趋一时之利哉？此谓兵不血刃，而坐以制胜也。遂列长围守之。凡经六月，而野王溃，护南奔于晋，悉降其众。五代晋将符彦卿、杜重威经恪北鄙，遇虏於阳城。戎人十万，围晋师於中野，乏水，军人凿井，取泥衣绞而吮之，人马渴死甚众。彦卿曰：与其束手就擒，曷若以身徇国？我今穷蹙。乃率劲骑出击之。会大风扬尘，乘势决战，戎人大溃。此彦卿为虏十万所围，乃穷蹙之寇，遂致死力以求生，戎人不悟之，致败也。张预曰：敌若焚舟破釜，来决一战，则不可逼迫，盖默穷则搏也。晋师败齐于鞍，齐侯请盟，晋人不许。齐侯曰；请收合余烬，背城借一。晋人惧而与之盟。吴夫槩王谓困兽犹斗，汉赵充国言缓之则走不顾，急之则还致死，盖亦近之。
　　此用兵之法也。
　　孙子注解卷之七竟
　　#1『画』原作『醉』，据宋本改。
　　#2『权』原作『相』，据宋本改。
　　#3『故』原脱，据宋本补。
　　孙子注解卷之八
　　九变篇
　　曹操曰：变其正，得其所用九也。王皙曰：皙谓九者数之极；用兵之法，当极其变耳。逸诗云：九变复贯。不知曹公谓何为九。或曰：九地之变也。张预曰：变者，不拘常法，临事适变，从宜而行之之谓也。凡与人争利必知九地之变，故次军争。
　　孙子曰：凡用兵之法，将受命於君，合军聚众。
　　张预曰：已解上文。
　　圮地无舍，
　　曹操曰：无所依也。水毁曰圮。李筌曰：地下曰圮，行必水淹也。陈皞曰：圮，低下也。孔明谓之地狱。狱者，中下四面高也。孟氏曰：太下则为敌所囚。杜佑曰：择地顿兵，当趋利而避害也。梅尧臣曰：山林、险阻、沮泽之地，不可舍止，无所依也。何氏曰：下篇言圮地则吾将进其涂，谓必固之地，宜速去之也。张预曰：山林、险阻、沮泽，凡难行之道为圮地。以其无所依，故不可舍止。
　　衢地交合，
　　曹操曰：结诸侯也。李筌曰：四通曰衢，结诸侯之交地也。贾林曰：结诸侯以为援。梅尧臣曰：夫四通之地，与旁国相通，当结其交也。何氏曰：下篇云衢地吾将固其结，言交结诸侯，使牢固也。张预曰：四通之地，旁有邻国，先往结之，以为交援。
　　绝地无留，
　　曹操曰：无久止也。李筌曰：地无泉井畜牧采樵之处为绝地，不可留也。贾林曰：溪谷坎险，前无通路曰绝，当速去无留。梅尧臣曰：始去国，始出境，犹不居轻地，是不可久留也。张预曰：去国越境而师者，绝地也。危绝之地，过於重地，故不可淹留久止也。
　　围地则谋，
　　曹操曰：发奇谋也。李筌曰：因地能通。贾林曰：居四险之中曰围地。敌可往来，我难出入，居此地者，可预设奇谋，使敌不为我患，乃可济也。梅尧臣曰：往返险迂，当出奇谋。何氏曰：下篇亦云围地则谋，言在艰险之地，与敌相持，须用奇险诡谲之谋，不至於害也。张预曰：居前隘后固之地，当发奇谋。若汉高为匈奴所围，用陈平奇计得出，兹近之。
　　死地则战。
　　曹操曰：殊死战也。李筌曰：置兵於必死之地，人自为私斗，韩信破赵，此是也。梅尧臣曰：前后有碍，决在死战。此而上举九地之大约也。王晳注上之五地并同曹公。何氏曰：下篇亦云死地则战者，此地速为死战则生；若缓而不战，气衰粮绝，不死何待也。张预曰：走无所往，当殊死战，淮阴背水陈是也。从圮地无舍至此为九变，止陈五事者，举其大略也。九地篇中说九地之变，唯育六事，亦陈其大略也。凡地有势有变，九地篇上所陈者是其势也，下所叙者是其变也。何以知九变为九地之变？下文云：将不通九变，虽知地形，不能得地利。又九地篇云：九地之变，屈伸之利，不可不察。以此观之，义可见也。下既说九地，此复言九变者，孙子欲叙五利，故先陈九变。盖九变五利，相须而用，故兼言之。
　　涂有所不由，
　　曹操曰：隘难之地，所不当从；不得已从之，故为变。李筌曰：道有险狭，惧其邀伏，不可由也。杜牧曰：后汉光武遣将军马援、耿舒讨武陵五溪蛮，军次下隽，今辰州也。有两道可入，从壶头则路近而水险，从充道则路夷而运远。帝初以为疑。及军至，耿舒欲从充道，援以为弃曰费粮，不如进壶头，搤其咽喉，则贼自破。以事上之帝，从援策，乃进营壶头。贼乘高守隘，水疾，船不得上。会暑湿，士卒多疫死，援亦中病卒。耿舒与兄好时侯书曰：舒前上言，当先击充粮，虽难运而兵马得用；军人数万，争欲先奋。今壶头竟不得进，大众怫郁行死，诚可痛惜。贾林曰：由，从也。途且不利，虽近不从。杜佑曰：阨难之地，所不当从也。不得已从之，故为变也。梅尧臣曰；避其险阨也。王晳曰：途虽可从，而有所不从，虑奇伏也。若赵涉说周亚夫，避殽甩阨狭之间，虑置伏兵；请走蓝田，出武关，抵洛阳，间不过差一二日是也。张预曰：险阨之地，车不得方轨，骑不得成列，故不可由也。不得已而行之，必为权变。韩信知陈余不用李左车计，乃敢入井陉口是也。
　　军有所不击，
　　曹操曰：军虽可击，以地险难久，留之失前利，若得之则利薄，困穷之兵，必死战也。杜牧曰：盖以锐卒勿攻，归师勿遏，穷寇勿迫，死地不可攻。或我强敌弱，敌前军先至，亦不可击，恐惊之退走也。言有如此之军，皆不可击。斯统言为将须知有此不可击之军，即须不击，益为知变也。故列於九变篇中。陈皞曰：见小利不能倾敌，则勿击之，恐重劳人也。贾林曰：军可威怀，势将降伏，则不击，寇穷据险，击则死战，可自固守，待其心惰取之。杜佑曰：军虽可击，以地险难久，留之失前利，若得之利薄也。穷困之卒，隘陷之军，不可攻，为死战也；当固守之，以待隙也。梅尧臣曰：往无利也。王晳曰：曹公曰：军虽可击，以地险难久，留之失前利，若得之则利薄。晳谓饵兵锐卒，正正之旗，堂堂之陈，亦是也。张预曰：纵之而无所损，克之而无所利，则不须击也。又若我弱彼强，我曲彼直，亦不可击。如晋楚相持，士会曰：楚人德刑政事典礼不易，不可敌也。不为是征，义相近也。
　　城有所不攻，
　　曹操曰：城小而固，粮饶，不可攻也。操所以置华费而深入徐州，得十四县也。杜牧曰：操舍华费不攻，故能兵力完全，深入徐州，得十四县也。盖言敌於要害之地，深峻城隍，多积粮食，欲留我师；若攻拔之，未足为利，不拔则挫我兵势，故不可攻也。宋顺帝时，荆州守沈攸之反，素蓄士马，资用丰积，战士十万，甲马二千。军至郢城，功曹臧寅以为：攻守异势，非旬日所拔；若不时举，挫锐损威。今顺流长驱，计日可捷；既倾根本，则郢城岂能自固？故兵法曰：城有所不攻是也。攸之不从。郢郡守柳世隆拒仗之。攸之尽锐攻之，不克。众溃走。入林自缢。后周武帝欲出兵於河阳以伐齐，吏部宇文弼进曰：今用兵须择地。河阳要冲，精兵所聚，尽力攻之，恐难得志。如臣所见，彼汾之曲，戌小山平，攻之易拔；用武之地，莫过於此。帝不纳。师竟无功。复大举伐齐，卒用弼计以灭齐。国家自元和三年至于今三十年间，凡四攻寇。魏薄攻寇之南宫县，上党攻寇之临城县，太原攻寇之河星镇。是寇三城池浚壁坚，刍粟米石金炭麻膏，凡城守之资，常为不可胜之计以备。官军击肤，攻既不拔，兵顿力疲寇以劲兵来救，故百战百败。故三十年间，困天下之功力，攻数万之寇，四围其境，通计十岁，竟无尺寸之功者，盖常堕寇计中，不能知变也。贾林曰：臣忠义重禀命坚守者，亦不可攻也。梅尧臣曰：有所害也。王晳曰：城非控要，虽可攻，然惧於钝兵挫锐；或非坚实，而得士死力；又克虽有期，而救兵至，吾虽得之，利不胜其所害也。张预曰：拔之而不能守，委之而不为患，则不须攻也。又若深沟高垒，卒不能下，亦不可攻。如士丐请伐偪阳，荀营曰：城小而固，胜之不武，弗服为笑，是也。
　　地有所不争，
　　曹操曰：小利之地，方争得而失之，则不争也。杜牧曰：言得之难守，失之无害。伍子胥谏夫差曰：今我伐齐，获其地，犹石田也。东晋陶侃镇武昌，议者以武昌北岸有邾城，宜分兵镇之，侃每不答，而言者不已。侃乃渡水猎，引诸将佐语之曰：我所以设险而御寇，正以长江耳。邾城隔在江北，内无所倚，外接群夷；夷中利深，晋人责利，夷不堪命。必引寇肤。乃政祸之由，非御寇也。且今纵有兵守之，亦无益於江南；若羯虏有可乘之会，此又非所资也。后庾亮戍之，果大败也。梅尧臣曰：得之无益者。王晳曰：谓地虽要害，敌已据之；或得之无所用，若难守者。张预曰：得之不便於战，失之无害於己，则不须争也。又若辽远之地，虽得之，终非己有，亦不可争。如吴子伐齐，伍员谏曰：得地於齐，犹获石田也；不如早从事於越。不听，为越所灭是也。
　　君命有所不受。
　　曹操曰：苟便於事，不拘於君命也。李筌曰：苟便於事，不拘君命。穰苴斩庄贾，魏绛戮扬干是也。杜牧曰：尉缭子曰：兵者，凶器也。争者，逆德也。将者，死官也。无天於上，无地於下，无敌於前，无主於后。贾林曰：决必胜之机，不可推於君命；苟利社稷，专之可也。孟氏曰：无敌於前，无君於后，阃外之事，将军制之。梅尧臣曰：从宜而行也。此而上五利也。张预曰：苟便於事，不从君命。夫槩王曰：见
　　义而行不待命，是也。自涂有所不由至此为五利。或曰：自圮地无舍至地有所不争为九变。谓此九事，皆不从中覆，但临时制宜，故统之以君命有所不受。
　　故将通於九变之地利者，知用兵矣； 
　　李筌曰：谓上之九事也。杜佑曰：九事之变，皆临时制宜，不由常道，故言变也。贾林曰：九变，上九事将帅之任机权，遇势则变，因利则制，不拘常道，然后得其通变之利。变之则九，数之则十，故君命不在常变例也。梅尧臣曰：达九地之势，变而为利也。王晳曰：非贤智不能尽事理之变也。何氏曰：孙子以九变名篇，解者十有余家，皆不条其九变之目者，何也？盖自圯地无舍而下，至君命有所不受，其数十矣，使人不得不惑。愚熟观文意上下，止述其地之利害尔；且十事之中，君命有所不受，且非地事，昭然不类矣。盖孙子之意，言凡受命之将，合聚军众，如经此九地，有害而无利，则当变之，虽君命使之舍留攻争，亦不受也。况下文言将不通於九变之利者，虽知地形，不能得地之利矣。其君命岂得与地形而同算也？况下之地形篇云：战道必胜，主曰无战，必战可也。战道不胜，主曰必战，无战可也。厥旨尽在此矣。张预曰：更变常，道而得其利者，知用兵之道矣。
　　将不通於九变之利者，虽知地形，不能得地之利矣。
　　贾林曰：虽知地形，心无通变，岂惟不得其利，亦恐反受害也。将贵适变也。梅尧臣曰：知地不知变，安得地之利？张预曰：凡地有形有变，知形而不晓变，岂能得地之利？
　　治兵不知九变之术，虽知五利，不能得人之用矣。
　　曹操曰：谓下五事也。九变，一云五变。贾林曰：五利五变，亦在九变之中。遇势能变，则利不变，则害在人，故无常体，能尽此理，乃得人之用也。五变谓：途虽近，知有险阻、奇伏之变而不由；军虽可击，知有穷蹙、死斗之变而不击；城虽势孤可攻，知有粮充、兵锐、将智、臣忠不测之变而不攻；地虽可争，知得之难守、得之无利、有反夺伤人之变而不争；君命虽宜从之，知有内御不利之害而不受。此五变者，临时制宜，不可预定。贪五利者：途近则由，军势孤则击，城势危则攻，地可取则争，军可用则受命。贪此五利，不知其变，岂惟不得人用，抑亦败军伤士也。梅尧臣曰：知利不知变，安得人而用？王晳曰：虽知五地之利，不通其变，如胶柱鼓瑟耳。张预曰：凡兵有利有变，知利而不识变，岂能得人之用？曹公言下五事为五利者，谓九变之下五事也，非谓杂於利害已下五事也。
　　是故智者之虑，必杂於利害。
　　曹操曰：在利思害，在害思利，当难行权也。李筌曰：害彼利此之虑。贾林曰：杂一为亲，一为难。言利害相参杂，智者能虑之慎之，乃得其利也。梅尧臣同曹操注。王晳曰：将通九变，则利害尽矣。张预曰：智者虑事，虽处利地，必思所以害；虽处害地，必思所以利。此亦通变之谓也。
　　杂於利，而务可信也；
　　曹操曰：计敌不能依五地为我害，所务可信也。杜牧曰：信，申也。言我欲取利於敌人，不可但见取敌人之利，先须以敌人害我之事，参杂而计量之，然后我所务之利，乃可申行也。贾林曰：在利之时，则思害以自慎，一云：以害杂利行之，威令以临之，刑法以戮之，己不二三，则众务皆信，人不敢欺也。梅尧臣曰：以害参利，则事可行。王晳曰：曲尽其利，则可胜矣。张预曰：以所害而参所利，可以伸己之事。郑师克蔡，国人皆喜。惟子产惧曰：小国无文德而有武功，视莫大焉。后楚果伐郑。此是在利思害也。
　　杂於害，而患可解也。
　　曹操曰：既参於利，则亦计於害，虽有患可解也。李筌曰：智者为利害之事，必合於道，不至於极。杜牧曰：我欲解敌人之患，不可但见敌能害我之事，亦须先以我能取敌人之利，参杂而计量之，然后有患乃可解释也。故上文云，智者之虑必维於利害也。譬如敌人围我，我若但知突围而去，志必懈怠，即必为追击；未若励士奋击，因战胜之利，以解围也。举一可知也。贾林曰：在害之时，则思利而免害，故措之死地则生，投之亡地则存，是其患解也。梅尧臣曰：以利参害，则祸可脱。王晳曰：周知其害，则不败矣。何氏曰：利害相生，明者常虑。张预曰：以所利而参所害，可以解己之难。张方入洛阳，连战皆败，或劝方宵遁，方曰：兵之利钝，是常贵因败以为成耳。夜潜进逼敌，遂政克捷，此是在害思利也。
　　是故屈诸侯者以害，
　　曹操曰：害其所恶也。李筌曰：害其政也。杜牧曰：恶音一路反。言敌人苟有其所恶之事，我能乘而害之，不失#1其机，则能屈敌也。贾林曰：为害之计，理非一途。或语其贤智，令彼无臣；或遗以奸人，破其政令；或为巧诈，间其君臣，或遗工巧，使其人疲财耗；或溃淫乐，变其风俗；或与美人，惑乱其心，此数事若能潜运阴谋，密行不泄，皆能害人使之屈折也。梅尧臣曰：制之以害则屈也。王晳曰：穷屈於必害之地，勿使可解也。张预曰：致之於受害之地，则自屈服。或曰：间之使君臣相疑，劳之使民失业，所以害之也。若韦孝宽间斛律光，高类平陈之策是也。
　　役诸侯者以业，
　　曹操曰：业，事也，使其烦劳，若彼入我出，彼出我入也。李筌曰：烦其农也。杜牧曰：言劳役敌人，使不得休，我须先有事业，乃可为也。事业者，兵众、国富、人和、令行也。杜佑曰：能以事劳役诸侯之人，令不得安佚。韩人令秦凿渠之类是也。或以奇技艺业，淫巧功能，令其耽之，心目内役，诸侯若此而劳。梅尧臣曰：挠之以事则劳。王晳曰：常若为攻袭之业，以弊敌也。田常曰：吾兵业已加鲁矣。张预曰：以事劳之，使不得休。或曰：压之以富强之业，则可役使。若晋楚国强，郑人以牺牲玉帛奔走以事之是也。
　　趋诸侯者以利。
　　曹操曰：令自来也。李筌曰：诱之以利。杜牧曰：言以利诱之，使自来至我也，堕吾画中。孟氏曰：趋，速也。善示以利，令忘变而速至，我作变以制之，亦谓得人之用也。梅尧臣同杜牧注。王晳曰：趋敌之间，当周旋我利也。张预曰：动之以小利，使之必趋。
　　故用兵之法，无恃其不来，恃吾有以待也；
　　梅尧臣曰：所恃者，不懈也。
　　无恃其不攻，恃吾有所不可攻也。
　　曹操曰：安不忘危，常设备也。李筌曰：预备不可阙也。杜佑曰：安则思危，存则思亡，常有备。梅尧臣曰：所赖者有备也。王晳曰：备者实也。何氏曰：吴略曰：君子当安平之世，刀剑不离身。古诸侯相见，兵卫不彻警，盖虽有文事，必有武备；况守边固圉，交刃之际欤？凡兵所以胜者，谓击其空虚，袭其懈怠，苟严整终事，则敌人不至。传曰：不备不虞，不可以师。昔晋人御秦，深垒固军以待之，秦师不能久。楚为陈，而吴人至，见有备而返。程不识将，屯正部曲行伍，营陈击刁斗，吏治军簿，虏不得犯。朱然为军师，虽世无事，每朝夕严鼓兵，在营者咸行装就队，使敌不知所备，故出辄有功。是谓能外御其侮者乎。常能居安思危，在治思乱，戒之於无形，防之於未然，斯善之善者也。其决莫如险其走集，明其伍侯，慎固其封守，缮完其沟隍，或多调军食，或益修战械。故曰：物不素具，不可以应卒。又曰：惟事事乃其有备，有备无患。常使彼劳我佚，彼老我壮，亦可谓先人有夺人之心，不战而屈人之师也。若夫莒以恃陋而溃，齐以狎敌而歼，虢以易晋而亡，鲁以果邾而败，莫敖小罗而无次，吴子入巢而自轻，斯皆可以作鉴也。故吾有以待、吾有所不可攻者，能豫备之之谓也。张预曰：言须思患而预防之。传曰：不备不虞，不可以师。
</div>
    <div class="pagination">
<a href="孙子批注_page6.html">上一页</a><span>...</span><a href="孙子批注_page2.html">2</a><a href="孙子批注_page3.html">3</a><a href="孙子批注_page4.html">4</a><a href="孙子批注_page5.html">5</a><a href="孙子批注_page6.html">6</a><span class="current-page">7</span><a href="孙子批注_page8.html">8</a><a href="孙子批注_page9.html">9</a><a href="孙子批注_page10.html">10</a><a href="孙子批注_page11.html">11</a><a href="孙子批注_page12.html">12</a><span>...</span><a href="孙子批注_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
