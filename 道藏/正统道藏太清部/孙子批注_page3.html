<!DOCTYPE html>
<html>
 <head>
  <meta charset="utf-8"/>
  <title>
   孙子批注 - 第 3 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   孙子批注 - 第 3 页/共 14 页
  </h1>
  <div class="content">
   是故百战百胜，非善之善者也；
　　曹操曰：未战而战自屈，胜善也。李筌曰：以计胜敌也。陈皞曰：战必杀人故也。贾林曰：兵威远振，全来降伏，斯为上也；诡诈为谋，摧破敌众，残人伤物，然后得之，又其次之。杜佑曰：未战而敌自屈服。梅尧臣曰：恶乎杀伤残害也。张预曰：战而后#1能胜，必多杀伤，故云非善。
　　不战而屈人之兵，善之善者也。
　　曹操曰：未战而敌自屈服。杜牧曰：以计胜敌。陈皞曰：韩信用李左车之计，驰咫尺之书，不战而下燕城也。孟氏曰：重庙胜也。王晳曰：兵贵伐谋，不务战也。何氏曰：后汉王霸讨周建、苏茂，既战归营，贼复聚挑战，霸坚卧不出。方飨士作倡乐，茂雨射营中，中霸前酒樽，霸安坐不动。军吏曰：茂已破，今易击。霸曰：不然。茂客兵远来，粮食不足，故挑战以徼一时之胜。今闭营休士，所谓不战而屈人兵，善之善也。茂乃引退。张预曰：明赏罚，信号令，完器械，练士卒，暴其所长，使敌从风而靡，则为大善。若吴王黄池#2之会，晋人畏其有法而服之者是也。
　　故上兵伐谋，
　　曹操曰：敌始有谋，伐之易也。李筌曰：伐其始谋也。后汉寇恂围高峻，峻遣谋臣皇甫文谒恂，词礼不屈。恂斩之，报峻曰：军师无礼，已斩之。欲降，急降；不欲，固守。峻即日开壁而降。诸将曰：敢问杀其使而降其城，何也？恂曰：皇甫文，峻之心腹，其取谋者。留之则文得其计，杀之则峻亡其胆，所谓上兵伐谋。诸将曰：非所知也。杜牧曰：晋平公欲攻齐，使范昭往观之，景公觞之。酒酣，范昭请君之樽酌。公曰：寡人之樽进客。范昭已饮，晏子彻樽更为酌。范昭佯醉，不悦而起舞，谓太师曰：能为我奏成周之乐乎？吾为舞之。太师曰：瞑臣不习。范昭趋#3出。景公曰：晋，大国也，来观吾政。今子怒大国之使者，将奈何？晏子曰：观范昭非陋於礼者；且欲惭於国，臣故不从也。太师曰：夫成周之乐，天子之乐也，惟人主舞之；今范昭人臣，而欲舞天子乐，臣故不为也。范昭归报晋平公曰：齐未可伐。臣欲辱其君，晏子知之；臣欲犯其礼，太师识之。仲尼曰：不越樽俎之间，而折冲千里之外，晏子之谓也。春秋时，秦伐晋，晋将赵盾御之。上军佐臾骈曰：秦不能久，请深垒固军以待之。秦人欲战，秦伯谓士会曰：若何而战？对曰：赵氏新出其属曰臾骈，必实为此谋，将以老我师也。赵有侧室日穿，晋君之壻也，有宠而弱，不在军事，好勇而狂，且恶臾骈之佐上军。若使轻者肆焉其可。秦军掩晋上军，赵穿追之不及，返，怒曰：裹粮坐甲，固敌是求，敌至不击，将何俟焉。军史曰：将有待也。穿曰：我不知谋，将独出。乃以其属出。赵盾曰：秦获穿也，获一卿矣；秦以胜归，我何以报？乃皆出战，交绥而退。夫晏子之对，是敌人将谋伐我，我先伐其谋，故敌人不得而伐我。士会之对，是我将谋伐敌，敌人有谋拒我，乃伐其谋，敌人不得与我战。斯二者，皆伐谋也。故敌欲谋我，伐其未形之谋；我若伐敌，败其已成之计，固非止於一也。孟氏曰：九攻九拒，是其谋也。杜佑曰：敌方设谋，欲举众师，伐而抑之，是其上。故太公云，善除患者，理於未生；善胜敌者，胜於无形也。梅尧臣曰：以智胜。王晳曰：以智谋屈人最为上。何氏曰：敌始谋攻我，我先攻之，易也。揣知敌人谋之趣向，因而加兵，攻其彼心之发也。张预曰：敌始发谋，我从而攻之，彼必丧计而屈服，若晏子之沮范昭是也。或曰：伐谋者，用谋以伐人也，言以奇策秘算，取胜於不战，兵之上也。
　　其次伐交，
　　曹操曰：交，将合也。李筌曰：伐其始交也。苏秦约六国不事秦，而秦闭关十五年，不敢窥山东也。杜牧曰：非止将合而巳，合之者皆可伐也。张仪愿献秦地六百里於楚怀王，请绝齐交，随何於鲸布坐上杀楚使者，以绝项羽。曹公与韩遂交马语，以疑马超。高洋以萧深明请和於梁，以疑侯景，终陷台城。此皆伐交。权道变化，非一途也。陈皞曰：或云敌已兴师交合，伐而胜之，是其次也。若晋文公敌宋，携离曹、卫也。孟氏曰：交合强国，敌不敢谋。梅尧臣曰：以威胜。王晳曰：谓未能全屈敌谋，当且间其交，使之解散。彼交则事巨敌坚，彼不交则事小敌脆也。何氏曰：杜称已上四事，乃亲而离之之义也。伐交者，兵欲交合，设疑兵以惧之，使进退不得，因来屈服。旁邻既为我援，敌不得不孤弱也。张预曰：兵将交战，将合则伐之。传曰：先人有夺人之心。谓两军将合，则先薄之，孙叔敖之败晋师，厨人濮之破华氏是也。或曰：伐交者，用交以伐人也。言欲举兵伐敌，先结邻国为掎角之势，则我强而敌弱。
　　其次伐兵，
　　曹操曰：兵形已成也。李筌曰：临敌对陈，兵之下也。贾林曰：善於攻取，举无遗策，又其次也。故太公曰：争胜於白刃之前者，非良将也。梅尧臣曰：以战胜。王晳曰：战者危事。张预曰：不能败其始谋，破其将合，则犀利兵器以胜之。兵者，器械之总名也。太公曰：必胜之道，器械为宝。
　　其下攻城；
　　曹操曰：敌国已收其外粮城守，攻之为下攻也。李筌曰：夫王师出境，敌则开壁送款，举榇辕门，百姓怡悦，攻之上也。若顿兵坚城之下，师老卒惰，攻守势殊，客主力倍，以此攻之为下也。杜佑曰：言攻城屠邑，攻之下者，所害者多。梅尧臣曰：费财役为最下。王晳曰：士卒杀伤，城或未克。张预曰：夫攻城屠邑，不惟老师费财，兼亦所害者多，是为攻之下也。
　　攻城之法，为不得已。
　　张预曰：攻城则力屈；所以必攻者，盖不获已耳。
　　修橹轒辒，具器械，三月而后成，距闉又三月而后已；
　　曹操曰：修，治也。橹，大楯也。轒辒者，轒状也；轒状其下四轮，从中推之至城下也。具，备也。器械者，机关攻守之总名，飞楼、云梯之属。距闉者，踊土积高而前，以附其城也。李筌曰：橹，楯也，以蒙首而趋城下。轒辒者，四轮车也，其下藏兵数十人，填隍推之，直就其城，木石所不能坏也。器械，飞楼、云梯、板屋、木幔之类也。距闉者，土木山乘城也。东魏高欢之围晋州，侯景之攻台城，则其器也。役约三月，恐兵久而人疲也。杜牧曰：橹，即今之所谓彭排。轒辒，四轮车，排大木为之，上蒙以生牛皮，下可容十人，往来运土填堑，木石所不能伤，今俗所谓木驴是也。距闉者，积土为之，即今之所谓垒道也。三月者，一时也。言修治器械，更其距闉，皆须经时精好成就，恐伤人之甚也。管子曰：不能政器者困。言无以应敌也。太公曰：必胜之道，器械为宝。汉书志曰：兵之伎巧，一十有三家，习手足，便器械机关，以立攻守之胜者。夫攻城者有撞车、刻钩车、飞梯、虾蟇木、解合车、狐鹿车、影车、高障车、马头车、独行车、运土豚鱼车。陈皞曰：杜称橹为彭排，非也。若是彭排，即当用此橹字；曹云大楯，庶或近之。盖言候器械全具须三月，距闉又三月，已计六－月；将若不待此而生忿速，必多杀士卒。故下云，将不胜其忿，而蚁附之，灾也。杜佑曰：轒辒，上汾下温。距闉者，踊土积高而前，以附於城也。积土为山曰堙，以距敌城，观其虚实。春秋传曰：楚司马子反乘堙而窥宋城也。梅尧臣曰:威智不足以屈人，不获已而攻城也，治攻具须经时也。曹公曰：橹大楯也。轒辒者，轒床也，其下四轮，从中推至城下也。器械，机关攻守之总名，蜚梯之属也。谓橹为大楯，非也。兵之具甚众，何独言修大楯耶？今城上守御楼曰橹；橹是轒状上革屋，以蔽矢石者欤？张预曰：修橹，大楯也。传曰：晋侯登巢车以望楚军。注云：巢车，车上为橹。又晋师围偪阳，鲁人建大车之轮，蒙之以甲以为橹，左执之，右拔戟，以成一队。注云：橹，大楯也。以此观之，修橹为大楯明矣。轒辒，四轮车，其下可覆数十人，运土以实隍者。器械，攻城总名也。三月者，约经时成也。或曰：孙子戒心忿而亟攻之，故权言以三月成器械，三月起距堙，其实不必三月也。城尚不能下，则又积土与城齐，使士卒上之，或观其虚实，或毁其楼橹，欲必取也。土山曰堙，楚子反乘堙而窥宋城是也。器械言成者，取其久而成就也。距堙言已者，以其经时而毕上也。皆不得已之谓。
　　将不胜其忿，而蚁附之，杀士三分之一，而城不拔者，此攻之灾也。
　　曹操曰：将忿不待攻城器，而使士卒缘城而上，如蚁之缘墙，杀伤士卒也。李筌曰：将怒而不待攻城，而使士卒肉薄登城，如蚁之所附墙，为木石所杀之者，三有一焉，而城不拔者，此攻城灾也。杜牧曰：此言为敌所辱，不胜忿怒也。后魏太武帝率十万众，寇宋臧质于盱眙。太武帝始就质求酒，质封波便与之；太武大怒，遂攻城。乃命肉薄登城，分番相代，坠而复升，莫有退者，尸与城平。复杀其高梁王。如此三旬，死者过半。太武闻彭城断其归路，见疾病甚众，乃解退。传曰：一女乘城，可敌十夫。以此校之，尚恐不啻。贾林曰：但使人心外附，士卒内离，城乃自拔。杜佑曰：守过二时，敌人不服，将不胜心之忿，多使士卒蚁附其城，杀伤我士民三分之一也。言攻趣不拔，还为己害。故韩非曰：夫一战不胜，则过暨矣。何氏曰：将心忿急，使士卒如蚁缘而登，死者过半，城且不下，斯害也已。张预曰：攻逾二时，敌犹不服，将心忿躁，不能持久，使战士蚁缘而登城，则其士卒为敌人所杀三中之一，而坚城终不可拔，兹攻城之害也已。或曰：将心忿速，不俟六月之久，而亟攻之，则其害如此。
　　故善用兵者，屈人之兵，而非战也；
　　李筌曰：以计屈敌，非战之屈者。晋将郭淮围麴城，蜀将姜维来救。淮趋牛头山，断维粮道及归路，维大震，不战而遁，够城遂降。则不战而屈之义也。杜牧曰：周亚夫敌七国，引兵东北壁昌邑，以梁委吴，使轻兵绝吴饷道。吴梁相弊而食竭，吴遁去，因追击，大破之。蜀将姜维使将勾安李韶守麴城，魏将陈泰围之；姜维来救，出自牛头山，与泰相对。泰曰：兵法贵在不战而屈人，今绝牛头，维无返道，则我之擒也。诸军各守勿战，绝其还路。维惧，遁走，安等遂降。梅尧臣曰：战则伤人。王晳曰：若李左车说成安君，请以奇兵三万人，扼韩信於井陉之策是也。何氏曰：言伐谋伐交，不至於战。故司马法曰：上谋不斗。其旨见矣。张预曰：前所陈者，庸将之为耳。善用兵者则不然；或破其计，或败其交，或绝其粮，或断其路，则不可战而服之。若田穰直明法令，拊士卒，燕晋闻之，不战而遁亦是也。
　　拔人之城，而非攻也；
　　李筌曰：以计取之。后汉酇侯臧宫围妖贼於原武，连月不拔，士卒疾疠。东海王谓宫曰：今拥兵围必死之虏，非计也。宜撒围开其生路而示之，彼必逃散，一亭长足擒也。从之而拔原武。魏攻壶关，亦其义也。杜牧曰：司马文王围诸葛诞於寿春，议者多欲急攻之。文王以诞城固众多，攻之力屈，若有外救，表裹受敌，此至危之道也；吾当以全策縻之，可坐制也。诞二年五月反，三年二月破灭，六军按甲，深沟高垒，而诞自困。十六国前燕将慕容恪率兵讨段龛於广固，恪围之，诸将劝恪急攻之。恪曰：军势有缓而克敌，有急而取之。若彼我势既均，外有强援，力足制之，当羁縻守之，以待其毙。乃筑室反耕，严固围垒，终克广固，曾不血刃也。孟氏曰：言以威刑服敌，不攻而取，若郑伯肉袒以迎楚庄王之类。梅尧臣曰：攻则伤财。王晳曰：若唐太宗降薛仁杲是也。张预曰：或攻其所必救，使敌弃城而来援，则设伏取之。若耿弇攻临淄而克西安，胁巨里而斩费邑是也。或外绝其强援以久持之，坐俟其毙，若楚师筑室反耕以服宋是也。兹皆不攻而拔城之义也。
　　毁人之国，而非久也。
　　曹操曰：毁灭人国，不久露师也。李筌曰：以术毁人国，不久而毙。隋文问仆射高颎伐陈之策，颎曰：江外田收，与中国不同。伺彼农时，我正暇豫，征兵掩袭，彼释农守御，候其聚兵，我便解退。再三若此，彼农事痕矣。又南方地卑，舍悉茅竹，仓库储积，悉依其间，密使行人因风纵火，侯其营立更为之。行其谋，陈始病也。杜牧曰：因敌有可乘之势，不失其机，如摧枯朽。沛公入关，晋降孙皓，隋取陈氏，皆不久之。贾林曰：兵不可久，久则生变。但毁灭其国，不伤残於人；若武王伐殷，殷人称为父母。杜佑曰：若诛理暴逆，毁灭敌国，不暴师众也。梅尧臣曰：久则生变。王晳同梅尧臣注。何氏曰：善攻者不以兵攻，以计困之，令其自拔，令其自毁，非劳久守而取之也。张预曰：以顺讨逆，以智伐愚，师不久暴，而敌国灭，何假六月之稽乎。
　　必以全争於天下，故兵不顿，而利可全，此谋攻之法也。
　　曹操曰：不与敌战，而必完全得之，立胜於天下，不顿兵血刃也。李筌曰：以全胜之计争天下，是以不顿收利也。梅尧臣曰：全争者，兵不战，城不攻，毁不久，皆以谋而屈敌，是曰谋攻。故不钝兵利自完。张预曰：不战则士不伤，不攻则力不屈，不久则财不费。以完全立胜於天下，故无顿兵血刃之害，而有国富兵强之利，斯良将计攻之术也。
　　故用兵之法，十则围之，
　　曹操曰：以十敌一，则围之，是将智勇等而兵利钝均也。若主弱客强，操所以倍兵围下邳生擒吕布也。杜牧曰：围者，谓四面垒合，使敌不得逃逸。凡围四合，必须去敌城稍远，占地既广，守备须严，若非兵多，则有阙漏，故用兵有十倍也。吕布败是上下相疑，侯成执陈宫委布降，所以能擒，非曹公兵力而能取之。若上下相疑，政令不一，设使不围。自当溃叛，何况围之，固须破灭。孙子所言十则围之，是将勇智等而兵利钝均，不言敌人自有离叛。曹公称倍兵降布，盖非围之力穷也，此不可以训也。李筌曰：愚智勇怯等，十倍於敌则围之，攻守殊势也。杜佑曰：以十敌一则围之，是为将智勇等而兵利钝均也。若主弱客劲，不用十也；曹公操所以倍兵围下邳，生擒吕布。若敌垒固守，依附险阻，彼一我十，乃可围也。敌虽盛，所据不便，未必十倍，然后围之。梅尧臣曰：彼一我十，可以围。何氏曰：围者，四面合兵以围城。而校量彼我兵势，将才愚智勇怯等，而我十倍胜於敌人，是以十对一，可以围之，无令越逸也。张预曰：吾之众十倍於敌，则四面围合以取之，是为将智勇等而兵利钝均也。若主弱客强，不必十倍，然后围之。尉缭子曰：守法：一而当十，十而当百，百而当千，千而当万，言守者十人，而当围者百人，与此法同。
　　五则攻之，
　　曹操曰：以五敌一，则三术为正，一术为奇。李筌曰：五则攻之，攻守势殊也。杜牧曰：术犹道也。言以五敌一，则当取己三分为三道，以攻敌之一面；留己之二，侯其无备之处，出奇而乘之。西魏末，梁州刺史宇文仲和据州不受伐，魏将独孤信率兵讨之，仲和婴城固守。信夜令诸将以冲梯攻其东北，信亲帅将士袭其西南，遂克之也。陈皞曰：兵说五倍於敌，自是我有余力，彼之势分也，岂止分为三道以攻敌？此独说攻城。故下文云：小敌之坚，大敌之擒也。杜佑曰：若敌并兵自守，不与我战，彼一我五，乃可攻战也。或无敌人内外之应，未必五倍然后攻。梅尧臣同杜佑注。王晳曰：谓十围而取五，则攻者皆势力有余，不待其虚懈也。此以下亦谓智勇利钝均耳。何氏曰：愚智勇恃等，量我五倍多於敌人，可以三分攻城，二分出奇以取胜。张预曰：吾之众五倍於敌，则当惊前掩后，声东击西；无五倍之众，则不能为此计。首公谓三术为正，二术为奇，不其然乎？若敌无外援，我有内应，则不须五倍，然后攻之。
　　倍则分之，
　　曹操曰：以二敌一，则一术为正，一术为奇；李筌曰：夫兵者倍於敌，则分半为奇；我众彼寡，动而难制。符坚至淝水，不分而败；王僧辫至张公洲，分而胜也。杜牧曰：此言非也。此言以二敌一，则当取己之一，或趣敌之要害，或攻敌之必救，使敌一分之中，复须分减相救，因以一分而击之。夫战法非论众寡，每陈皆有奇正，非待人众，然后能设奇。项羽於乌江二十八骑，尚不聚之，犹设奇正，循环相救，况於其他哉？陈皞曰：直言我倍於敌，分兵趋其所必救，即我倍中更倍，以击敌之中分也。杜虽得之，未尽其说也。杜佑曰：己二敌一，则一术为正，一术为奇。彼一我二，不足为变，故疑兵分离其军也。故太公曰：不能分移，不可以语奇。梅，尧臣曰：彼一我二，可分其势。王晳曰：谓分者，分为二军，使其腹背受敌，则我得一倍之利也。何氏曰：兵倍於敌，则分半为奇；我众彼寡，足可分兵。主客力均，善战者胜也。张预曰：吾之众一倍於敌，则当分为二部：一以当其前，一以冲其后；彼应前则后击之，应后则前击之，兹所谓一术为正，一术为奇也。杜氏不晓兵分则为奇，聚则为正，而遽非曹公，何误也。
　　敌则能战之，
　　曹操曰：己与敌人众等，善者犹当设伏奇以胜之。李筌曰：主客力敌，惟善者战。杜牧曰：此说非也。凡己与敌人兵众多少、智勇利钝一旦相敌，则可以战。夫伏兵之设，或在敌前，或在敌后，或因深林丛薄，或因暮夜昏晦，或因隘阨山阪，击敌不备，自名伏兵，非奇兵也。陈皞曰：料己与敌人众寡相等，先为奇兵可胜之计，则战之。故下文云：禺不若则能避之。杜说奇伏，得之也。梅尧臣曰：势力均则战。王晳曰：谓能者能感士卒心，得其死战耳。若设奇伏以取胜，是谓智优，不在兵敌也。何氏曰：敌，言等敌也。唯能者可以战胜耳。张预曰：彼我相敌，则以正为奇，以奇为正，变化纷纭，使敌莫测；以与之战，兹所谓设奇伏以胜之也。杜氏不晓凡置陈皆有扬奇备伏，而云伏兵当在山林，非也。
　　少则能逃之，
　　曹操曰：高壁坚垒，勿与战也。李筌曰：量力不如，则坚壁不出挫其锋，待其气懈，而出奇击之。齐将田单守即墨，烧牛尾即杀骑劫，则其义也。杜牧曰：兵不敌，且避其锋，尚俟隙，便奋决求胜。言能者，谓能忍忿受耻，敌人求挑不出也，不似曹咎汜水之战也。陈皞曰：此说非也。但敌人兵倍於我，则宜避之，以骄其志，用为后图，非谓忍忿受耻。太宗辱宋老生以虏其众，岂是兵力不等也？贾林曰：彼众我寡，逃匿兵形，不令敌知，当设奇伏以待之，设诈以疑之，亦取胜之道。又一云：逃匿兵形，敌不知所备，惧其变诈，全军亦逃。杜佑曰：高壁坚垒#4，勿与战也。彼之众，我之寡，不可敌，则当自逃守匿其形。梅尧臣曰：彼众我寡，去#5而勿战。王晳曰：逃，伏也。谓能倚固逃伏以自守也。传曰：师逃于夫人之宫。或兵少而有以胜者，盖将优卒强耳。何氏曰：兵少固壁，观变潜形，见可则进。张预曰：彼众我寡，宜逃去之勿与战，是亦为将智勇等而兵利钝均也。若我治彼乱，我奋彼怠，则敌虽众，亦可以合战。若吴起以五百乘破秦五十万众；谢玄以八千卒败符坚一百万，岂须逃之乎？
　　不若则能避之。
　　曹操曰：引兵避之也。杜牧曰：言不若者，势力交援俱不如也；则项速去之，不可迁延也。如敌人守我要害，发我津梁，合围於我，则欲去不复得也。杜佑曰：引兵备之，强弱不敌，势不相若，则引军避，待利而动。梅尧臣曰：势力不如，则引而避。王晳曰：将与兵俱不若，遇敌攻必败也。张预曰：兵力谋勇皆劣於敌，则当引而避之，以伺其隙。
　　故小敌之坚，大敌之擒也。
　　曹操曰：小不能当大也。李筌曰：小敌不量力而坚战者，必为大敌所擒也。汉都尉李陵以步卒五千之众，对十万之军，而见殁匈奴也。杜牧曰：言坚者，将性坚忍，不能逃，不能避，故为大者之所擒也。孟氏曰：小不能当大也。言小国不量其力，敢与大邦为雠，虽权时坚城固守，然后必见擒获。春秋传曰：既不能强，又不能弱，所以败也。梅尧臣曰：不逃不避，虽坚亦擒。王晳注同梅尧臣。何氏曰：如右将军苏建、前将军赵信将兵三千余人，与大将军卫青分行，独逢单于兵数万。力战一日，汉兵且尽。前将军信胡人，降为翕侯，匈奴诱之，遂将其余骑可八百，余奔降单于。右将军苏建遂尽亡其军，独以身得亡自归。大将军问其正闳、长史安、议郎周霸等，建为云何？霸曰：自大将军出，未尝斩一裨将。今建弃军，可斩以明威重。闳、安曰：不然。兵法：小敌之坚，大敌之擒也。今建独以数千当单于数万，力战一日，余士尽不敢有二心，自归而斩之，是示后人无归意也。张预曰：小敌不度强弱而坚战，必为大敌之所擒，息侯屈於郑伯，李陵降於匈奴是也。孟子曰：小固不可以敌大，弱固不可以敌强，寡固不可以敌众。
　　夫将者，国之辅也，辅周则国必强，
　　曹操曰：将周密，谋不泄也。李筌曰：辅，犹助也。将才足，则兵必强。杜牧曰：才周也。贾林曰：国之强弱，必在於将。将辅於君而才周，其国则强；不辅於君，内怀其贰，则弱。择人授任，不可不慎。何氏曰：周，谓才智具也。得才智周备之将，国乃安强也。
　　辅隙则国必弱。
　　曹操曰：形见於外也。李筌曰：隙，缺也。将才不备，兵必弱。杜牧曰：才不周也。梅尧臣曰：得贤则周备，失士则隙缺。王晳曰：周，谓将贤则忠才兼备；隙，谓有所缺也。何氏曰：言其才不可不周，用事不可不周知也。故将在军，必先知五事、六行、五权之用，与夫九变、四机之说，然后可以内御士众，外料战形；苟昧於兹，虽一日不可居三军之上矣。张预曰：将谋周密，则敌不能窥，故其国强；微缺，则乘衅而入，故其国弱。太公曰：得士者昌，失士者亡。
　　故君之所以患於军者三：
　　梅尧臣曰：患君之所不知。孟氏曰：已下语是。张预曰：下三事也。
　　不知军之不可以进，而谓之进；不知军之不可以退，而谓之退；是谓縻军。
　　曹操曰：縻御也。李筌曰；縻，绊也。不知进退者，军必败；如绊骥无驰骋也。楚将龙且逐韩信而败，是不知其进；秦将符融挥军少却而败，是不知其退。杜牧曰：犹驾御縻绊，使不自由也。君，国君也。患於军者，为军之患害也。夫授钺凶门推毂，阃外之事，将军裁之。如赵充国欲为屯田，汉宣必令次战，孙皓临灭，贾充尚请班师。此不知进退之谓也。贾林曰：军之进退，将可临时制变；君命内御，患莫大焉。故太公曰：国不可以从外治，军不可以从中御。杜佑曰：縻，御也，靡为反。君不知军之形势，而欲从中御也。梅尧臣曰：君不知进退之宜，而专进退，是縻系其军，六韬所谓军不可以从中御。王晳曰：縻，系也。去此患则当托以不御之故必忠才兼备之臣为之将也。张预曰：军未可以进而必使之进军未可以退而又使之退，是谓縻绊其军也。故曰：进退由内御，则功难成。
　　不知三军之事，而同三军之政者，则军士惑矣。
　　曹操曰：军容不入国，国容不入军，礼不可以治兵也。李筌曰：任将不以其人也。燕将慕容评出军，所在因山泉卖樵水，贪鄙积货，为三军帅，不知其政也。杜牧曰：盖谓礼度法令，自有军法从事，若使同於寻常治国之道，则军士生惑矣。至如周亚夫见天子不拜，汉文知其勇不可犯；魏尚守云中，上首级，为有司所劾，冯唐所以发愤也。杜佑曰：夫治国尚礼义，兵贵於权诈，形势各异，教化不同；而君不知其变，军国一政，以用治民，则军士疑惑，不知所措。故兵经曰：在国以信，在军以诈也。陈皞曰：言不知三军之事，违众沮议。左传称晋彘季不从军师之谋，而以偏师先进，终为楚之所败也。梅尧臣曰：不知治军之务，而参其政，则众惑乱也。曹公引司马法曰：军容不入国，国容不入军是也。何氏曰：军国异容，所治各殊；欲以治国之法以治军旅，则车旅惑乱。张预曰：仁义可以治国，而不可以治军，权变可以治军，而不可以治国，理然也。虢公不修慈爱，而为晋所灭；晋侯不守四德，而为秦所克。是不峡仁义治国也。齐侯不射君子，而败於晋，宋公不擒二毛，而衄於楚。是不以权变治军也。故当仁义而用权谲，则国必危，晋虢是也。当变诈而尚礼义，则兵必败，齐宋是也。然则治国之道，固不可以治军也。
　　不知三军之权，而同三军之任，则军士疑矣。
　　曹操曰：不得其人意也。杜牧曰：谓将无权智，不能铨度军士，各任所长，而雷同使之，不尽其材，则三军生疑矣。黄石公曰：善任人者，使智、使勇、使贪、使愚；智者乐立其功，勇者好行其志，贪者邀趋其利，愚者不顾其死。陈皞曰：将在军，权不专制，任不自由，三军之士自然疑也。杜佑曰：不得其人也。君之任将，当精择焉；将若不知权变，不可付以势位。苟授非其人，则举措失所，军覆败也。若赵不用广武君而用成安君。梅尧臣曰：不知权谋之道，而参其任甩，其众疑贰也。王晳曰：政也，权也，使不知者同之，则动有违异，必相牵制也；是则军众疑惑矣。裴度所以奏去监军平蔡州也。此皆由君上不能专任贤将，则使同之，故通谓之三患。何氏曰：不知用兵权谋之人，用之为将，则军不治而士疑。张预曰：军史中有不知兵家权谋之人，而使同居将帅之任，则政令不一，而军疑矣。若邲之战，中军帅荀林父欲还，裨将先谷不从，为楚所败是也。近世以中官监军，其患正如此。高崇文伐蜀，因罢之，遂能成功。
　　三军既惑且疑，则诸侯之难至矣，是谓乱军引胜。
　　曹操曰：引，夺也。李筌曰：引，夺也。兵，权道也，不可谬而使处。赵上卿蔺相如言：赵括徒能读其父书，然未知合变；王今以名使括，如胶柱鼓瑟。此则不知三军之权，而同三军之任。赵王不从，果有长平之败，诸侯之难至也。杜牧曰：言我军疑惑，自致扰乱，如引敌人使胜我也。孟氏曰：三军之众，疑其所任，惑其所为，则邻国诸侯，因其乖错，作难而至也。太公曰：疑志不可以应敌。梅尧臣曰：君徒知制其将，不能用其人，而乃同其政任，俾众疑惑，故诸侯之难作。是自乱其军，自去其胜。王晳曰：引诸候胜己也。何氏曰：士疑惑而无畏则乱，故敌国得以乘我隙衅而至矣。张预曰：军士疑惑，未肯用命，则诸侯之兵乘隙而至。是自溃其军，自夺其胜也。
　　故知胜有五：
　　李筌曰：谓下五事也。张预曰：下五事也。
　　知可以战与不可以战者胜；
　　李筌曰：料人事逆顺，然后以太一遁甲算三门遇奇五将无关格，迫愶主客之计者，必胜也。杜牧曰：下文所谓知彼知己是也。孟氏曰：能料知敌情，审其虚实者胜也。梅尧臣曰：知可不可之宜。王晳曰：可则进，否则止，保胜之道也。何氏曰：审己与敌。张预曰：可战则进攻，不可战，则退守；能审攻守之宜，则无不胜。
　　识众寡之用者胜；
　　李筌曰：量力也。杜牧曰：先知敌之众寡，然后起兵以应之。如王翦伐荆，曰非六十万不可是也。杜佑曰：言兵之形，有众而不可击寡，或可以弱制强，而能变之者胜也。故春秋传曰：师克在和不在众是也。梅尧臣曰：量力而动。王晳曰：谓我对敌兵之众寡，围攻分战是也。张预曰：用兵之法，有以少而胜众者，有以多而胜寡者，在乎度其所用，而不失其宜则善。如吴子所谓用众者务易，用少者务隘是也。
　　上下同欲者胜；
　　曹操曰：君臣同欲。李筌曰：观士卒心，上下同欲，如报私仇者胜。陈皞曰：言上下共同其利欲，则三军无怨，敌可胜也。传曰：以欲从人，则可以人从欲，鲜济也。杜佑曰：言君臣和同，勇而战者胜。故孟子曰：天时不如地利，地利不如人和。梅尧臣曰：心齐一也。王晳曰：上下一心。若先谷刚复以取败，吕布违异以致亡，皆上下不同欲之所致。何氏曰：书云：受有亿兆夷人，离心离德；予有乱臣十人，同心同德。商灭而周兴。张预曰：百将一心，三军同力，人人欲战，则所向无前矣。
　　以虞待不虞者胜；
　　李筌杜牧曰：有备预也。孟氏曰：虞，度也。左传曰:不备不虞，不可以师。待敌之可胜也。陈皞曰：谓先为不可胜之师，待敌之可胜也。杜佑曰：虞，度也。以我有法度之师，击彼无法度之兵。梅尧臣曰：慎备非常。王晳曰：以我之虞，待敌之不虞也。何氏曰：春秋时，城濮之役，晋无楚备，以败於邲。邲之役，楚无晋备，以败於鄢。自郡已来，晋不失备，而加之以礼，重之以睦，是以楚弗能加晋。又周末，荆人伐陈，吴救之。军行三十里，雨十日夜，不见星。左史倚相谓大将子期曰：雨十日夜，甲辑兵聚，吴人必至，不如备之。乃为陈，而吴人至，见荆有备而反。左史曰：其反覆六十里，其君子外，小人为食；我行三十里，击之必克。从之，遂破吴军。魏大将军南征吴，到积湖。魏将满宠帅诸军在前，与敌隔水相对。宠令诸将曰：今夕风甚猛，贼必来烧营，宜豫为之备。诸军皆警。夜半，贼果遣十部来烧营；宠掩击破之。又春秋卫人以燕师伐郑，郑祭足、原繁、泄驾以三军军其前，使曼伯与子元潜军军其后。燕人畏郑三军，而不虞制人；六月，郑二公子以制人败燕师于北制。君子曰：不备不虞，不可以师。又楚子重自陈伐莒，围渠丘。渠丘城恶，众渍奔莒，楚入渠丘。莒人囚楚公子平。楚人曰：勿杀，吾归而俘。莒人杀之。楚师围莒，莒城亦恶。庚申，莒溃，楚遂入郓。莒无备故也。君子曰：恃陋而不备，罪之大者也；备豫不虞，善之大者也。莒恃其陋而不修城郭，浃辰之间，而楚克其三都，无备也夫。张预曰：常为不可胜以待敌。故吴起曰：出门如见敌。士季曰：有备不败。
　　将能而君不御者胜。
　　曹操曰：司马法曰，进退惟时，无曰寡人也。李筌曰：将在外，君命有所不受者胜，真将军也。吴伐楚，吴公子光弟夫槩王至，请击楚子常，不许。夫槩曰：所谓见义而行，不待命也。今日我死，楚可入也。以其属五千，先击子常，败之。审此，则将能而君不能御也。晋宣帝拒诸葛於五丈原，天子使辛毗仗节军门曰：敢问战者斩。亮闻笑曰：苟能制吾，岂千里请战。假言天子不许，示武於众，此是不能之将。杜牧曰：尉缭子曰：夫将者，上不制乎, 天，下不制乎地，中不制乎人。故兵者，凶器也；将者，死官也。杜佑曰：将既精能，晓练兵势，君能专任，事不从中御。故王子曰，指授在君，决战在将也。梅尧臣曰：自阃以外，将军制之。王晳曰：君御能将者，不能绝疑忌耳。若贤明之主，必能知人，固当委任以责成效，推毂授钺，是其义也。攻战之事，一以专之，不从中御，所以一威，且尽其才也。况临敌乘机，间不容发，安可遥制之乎？何氏曰：古者遣将於太庙，亲操钺，持其首，授其柄，曰：从是以上至天者，将军制之。乃复操柄，授与刃，曰：从是以下至渊者，将军制之。故李牧之为赵将，居边，军市之租，皆自用飨士，赏赐决於外，不从中御也。周亚夫之军细柳，军中唯闻将军之命，不闻天子之诏也。盖用兵之法，一步百变，见可则进，知难而退。而曰：有王命焉，是白大人以救火也，未及反命，而煨烬久矣。曰：有监军焉，是作舍道边也，谋无适从，而终不可成矣。故御能将而责平猾虏者，如绊韩卢而求获校兔者，又何异焉。张预曰：将有智勇之能，则当任以责成功，不可从中御也。故曰：阃外之事，将军裁之。
　　此五者，知胜之道也。
　　曹操曰：此上五事也。
　　故曰：知彼知己者，百战不殆；
　　李筌曰：量力而拒敌，有何危殆乎？杜牧曰：以我之政，料敌之政；以我之将，料敌之将；以我之众，料敌之众；以我之食，料敌之食；以我之地，料敌之地。校量已定，优劣短长，皆先见之，然后兵起，故有百战百胜也。孟氏曰：审知彼己强弱利害之势，虽百战，实无危殆乎。梅尧臣曰：彼己五者尽知之，故无败。王晳曰：殆，危也。谓校尽彼我之情，知胜而后战，则百战不危。张预曰：知彼知己者，攻守之谓也。知彼则可以攻，知己则可以守；攻是守之机，守是攻之策。苟能知之，虽百战不危也。或曰：士会察楚师之不可敌，陈平料刘项之长短，是知彼知己也。
　　不知彼而知己，一胜一负；
　　李筌曰：自以己强，而不料敌，则胜负未定。秦主符坚以百万之众南伐，或谓曰：彼有人焉，谢安、桓冲，江表伟才，不可轻之。坚曰：我以八州之众，士马百万，投鞭可断江水，何难之有。后果败续，则其义也。杜牧曰：恃我之强，不知敌不可伐者，一胜一负。王猛将终，谏符坚曰：晋氏虽在江表，而正朔所禀，谢安、桓冲，江表伟人，不可伐也。及坚南伐，曰：吾士马百万，投鞭可济。遂有淝水之败也。陈皞曰：杜说恃强之兵无名，而伐无罪，所以败也。非一胜一负之义。杜佑曰：虽不知敌之形势；恃己能克之者，胜负各半。梅尧臣曰：自知己者，胜负半也。王晳曰：但能计己，不知敌之强弱，则或胜或负。张预曰：唐太宗曰：今之将臣虽未能知彼，苟能知己，则安有不利乎？所谓知己者，守吾气而有待焉者也。故知守而不知攻，则胜负之半。
　　不知彼，不知己，每战必殆。
　　李筌曰：是谓狂寇，不败何待也。杜佑曰：外不料敌，内不知己，用战必殆。梅尧臣曰:一不知，何以胜？王晳曰：全昧於计也。张预曰：攻守之术皆不知，以战则败。
　　孙子注解卷之三竟
　　#1『后』原作『不』，据宋本改。
　　#2『地』原作『池』，据宋本改。
　　#3『趋』原作『起』，据宋本改。
　　#4『高壁坚垒』原作『高壁圣』，据郭化若译《十一家注孙子》改。
　　#5『去』原作『女』，据宋本改。
　　孙子注解卷之四
　　形篇
　　曹操曰：军之形也。我动彼应，两敌相察，情也。李荃曰：形谓主客、攻守、八陈、五营、阴阳、向背之形。杜牧曰：因形见情。无形者情密，有形者情疏；密则胜，疏则败也。王哲曰：形者，定形也，谓两敌强弱有定形也。善用兵者，能变化其形，因敌以制胜。张预曰：
　　两军攻守之形也。隐於中，则人不可得而知；见於外，则敌乘隙而至。形因攻守而显，故次谋攻。 
　　孙子曰：昔之善战者，先为不可胜，
　　张预曰：所谓知己者也。
　　以待敌之可胜；
　　梅尧臣曰：藏形内治，伺其虚懈。张预曰：所谓知彼者也。
　　不可胜在己，可胜在敌。
　　曹操曰：自修理，以待敌之虚懈也。李荃曰：夫善用兵者：守则深壁，多具军食，善其教练；攻其城，则尚撞棚、云梯、土山、地道；陈则在山川、丘陵，背孤向虚，从疑击问，善战者椅角势连，首尾相应者，为不可胜也。夫善战者，能为不可胜，不能使敌之铃可胜。故曰：胜可知而不可为；不可胜者守也，可胜者攻也。此数者以为可胜也。杜牧曰：自整军事，长有待敌之备；闭迹藏形，使敌人不能测度。因伺敌人有可乘之便，然后出而攻之。杜佑曰：先咨之庙堂，虑其危难，然后高垒深沟，使兵练习，以此守备之，故待敌之阙，则可胜之。言制敌在外，故自修理，以候敌之虚懈；已见敌有阙漏之形，然后可胜。王誓曰：不可胜者，修道保法也；可胜者，有所隙耳。张预曰：守之故在己，攻之故在彼。
　　故善战者，能为不可胜，
　　杜牧曰：不可胜者，上文注解所谓修整军事、闭形藏迹是也。此事在己，故曰能为。张预曰：藏形晦迹，居常严备，则己能焉。
　　不能使敌之可胜。
　　杜牧曰：敌若无形可窥，无虚懈可乘，则我虽操可胜之具，亦安能取胜敌乎？贾林曰：敌有智谋，深为己备，不能强令不己备。杜佑曰：在己，故练兵士，策与道合；深为备者，亦不可强胜之。梅尧臣曰：在1 己故能为，在敌故无叉。王誓曰：在敌不在我也。张预曰：若敌强弱之形，不显於外，则我岂能爻胜於彼。
　　故曰：胜可知，
　　曹操曰：见成形也。杜牧曰：知者，但能知己之力，可以胜敌也。陈嗥曰：取胜於形，胜可知也。
　　而不可为。
　　曹操曰：敌有备故也。杜牧曰：言我不能使敌人虚懈，为我可胜之资。贾林曰：敌若隐而无形，不可强为胜败。杜佑曰：敌有备也。已料敌见敌形者，则胜负可知，若敌密而无形，亦不可强使为败。故范蠡曰：时不至不可强生，事不究不可强成。梅尧臣曰：敌有阙则可知，敌无阙则不可为。何氏曰：可知之胜在我，我有备也；不可为之胜在敌，敌无形也。张预曰：己有备则胜可知，敌有备则不可为。
　　不可胜者，守也，
　　曹操曰：藏形也。杜牧曰：言未见敌人有可胜之形，己则藏形，为不可胜之备，以自守也。杜佑曰：藏形也。若未见其形，彼众我寡，则自守也。梅尧臣曰：且有待也。何氏曰：未见敌人形势虚实，有可胜之理，则宜固守。张预曰：知己未可以胜，则守其气而待之。
  </div>
  <div class="pagination">
   <a href="孙子批注_page2.html">
    上一页
   </a>
   <a href="孙子批注.html">
    1
   </a>
   <a href="孙子批注_page2.html">
    2
   </a>
   <span class="current-page">
    3
   </span>
   <a href="孙子批注_page4.html">
    4
   </a>
   <a href="孙子批注_page5.html">
    5
   </a>
   <a href="孙子批注_page6.html">
    6
   </a>
   <a href="孙子批注_page7.html">
    7
   </a>
   <a href="孙子批注_page8.html">
    8
   </a>
   <span>
    ...
   </span>
   <a href="孙子批注_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
