<!DOCTYPE html>
<html>
 <head>
  <meta charset="utf-8"/>
  <title>
   集注太玄经 - 第 8 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   集注太玄经 - 第 8 页/共 10 页
  </h1>
  <div class="content">
   类为毛。
　　金革火而收之，其气发散。为毛，庚辛象也。
　　为医，为巫祝，为猛。唐人避讳，书多改虎为猛。此字疑当作虎，而未有本证定。为旧，为鸣。
　　医攻疾，巫祝被不详，皆善革者也。为猛，盖虎，甲毛类也。虎变异龙，因旧而炳。凡物坚成则鸣，如虎啸风，鸣之盛也。医之革物，使复旧常，而巫祝善鸣矣。物正为新，物老为旧。凡动，木也。凡声，金也。动夬为躁，声扬为鸣。鸣尚节焉。
　　为门，为山，为限，为边，为城，为骨，为石。
　　以坚立节，故为门，为山，为限，为边，为城。金以方止。边，四方也。城，四营之，以为险。故外象为限，为边，为城。内象为骨。骨自坚生，此木气也。而凡物之坚，皆金为之，故木质皆白。金类为骨，其极为石。
　　为环佩，为首饰，为重宝，为大哆，丁、宋无此一句。为扣器。扣，音口，金饰器口也。
　　疑极而说见，质定而文生之。环佩，身之节也。加尊而为首饰，又加贵而为重宝。环佩象四，首饰象九。重宝体觉德焉。《说文》侈，大。哆，口之兑也。扣器以金饰口，致说焉，亦以立坚。
　　为舂，为椎。为力，为县。与悬同。为燧，为兵，为械。为齿，为角，为螫，为毒。
　　政饰以说，而小过治之。扣器以受生。为舂，为椎，为力，以坚胜也。力胜，而后能胜物。县之，县以权，制其变。故以金变火为燧，又火变金为兵。其变如此，七九错也。人有兵械，物有齿、角、螫、毒，皆以胜物而立我焉。立我已甚，则可入可取，寇贼生之。
　　为狗，为入，为取，为 。呼早切，章作猎。
　　为寇，为贼，为理，为矩，为金工，为钺。
　　狗守其方，必或入之。为入，纳日也。为取，收岁也。为 ，猎时也。猎取之极，为寇，为贼。则理官治之而立方焉，是以为理，为矩。革而从范，故为金工；弗革而断以义方，则有杀而已，故为钺。兵械以钺，正为金类，专杀焉。武成左杖黄钺者，示无事於杀故也。
　　为白怪，为喑，为僭。诸家作赞，丁作僭。
　　金反常，则在物为白怪，在人为喑，在国为僭。
　　二七为火，为南方，为夏。日丙丁，辰巳午。声征，色赤，味苦，臭焦，形上。生土，胜金。时养，藏肺，传魂。性礼，情乐。事视，用明，撝哲。征热，帝炎帝，神祝融，星从其位。柳、星、张、翼、轸，位巳午。类为羽，为灶，为丝，为网，为索，为珠。为文，为驳。为印，为绶，为书。
　　北方之奇为羽，南方之类为羽。吴天之气，以火蒸水，自北冲南，而羽象生焉。其养为灶，其杨为丝，其交为网，其纠为索，其凝清明为珠。其变参错为文，驳者物相杂也。皆象灶气上蒸。为印、绶、书，为文象定焉，凡此为羽之变也。
　　为轻，为高，为台。为酒，为吐，为射，为戈，为甲，为丛。
　　上炎之气，弗缊而发，则为轻，为高，为台。其缊而发，则为酒，为吐，为射，为戈，为甲，为丛。凡草木皆以火拔水，触土而生者也。
　　为司马，为礼，为绳，为火工，为刀。
　　为射，为戈，为甲，为丛，此司马之所乘，以务烈也下。武成履乱者，理焉，故为礼。礼以约物，使从正直，故为绳。绳以人辅天而治之，故为火工。戈，支兵也，象物萌芽。而刀正火类，刀制义也。
　　为赤怪，为盲，为舒。赤怪，灾也。盲，丧其明。舒，豫咎也。
　　一六为水，为北方，为冬。日壬癸，辰子亥。诸家作子亥，宋作亥子。声羽，色黑，味咸，臭朽，形下。生木，胜火。时藏，藏肾，存精。性智，情悲。事听，用聪。撝谋，征寒。帝颛顼，神玄冥，星从其位。女、虚、危、室、壁，位亥子。类为介，为鬼，为祠，为庙。为井，为穴，为窦。为镜，为玉。
　　陷乎险中，其象为介。为鬼，为祠，为庙，以潜灵也。为井，为穴，为窦，以深通也。为镜，以静明也。为玉，以洁清也。皆水之在原者也。
　　为履，为远行，为劳，为血，为膏。
　　其流为履，为远行，为劳，为血。血凝其滋，而膏生焉，则物着而贪起矣。
　　为贪，为含，为蛰。为火猎，宋作人猎。为闭，为盗。
　　翕取为贪，怀藏为含。翕取生寒，怀藏至伏，是以为蛰。於物为蛰。为火猎，救人。为闭，为盗，在险象也。含有畏而图，有贪无度，而力取也。贪以寒极，反为火猎。金为寇贼，善残杀也。水为盗者，没非其有而已矣。
　　为司空，为法，为准，为水工，为盾。
　　司空居民，取诸闭蛰法，以险持平焉，所以禁犯猎而谨攘盗也。水工治水，使不失其平者也。为盾，贞坊而已矣。周宣南征之诗曰：师干之试，方叔率止。
　　为黑怪。为聋，为急。
　　自信弗稽，其咎为急，则莫能听德，是聋类也。
　　五五为土，为中央，为四维。日戊己，辰辰未戌丑。多作辰戌丑未，今从丁、宋本。声宫，色黄，味甘，臭芳，形植。生金，胜水。时该，藏心，存神。性信，情恐惧。
　　仁柔而好生，故其情喜义。刚而时杀，故其情怒。礼与物嘉会相见，故其情乐。智独不与物合，而善救不已，故其情悲。《书》曰：人心惟危，道心惟微，惟精惟一，允执厥中。中不失，则所以定危也。中动则为恐惧之情，如震二五是已。心震于物，而无守则者，非情之正也。
　　事思，用睿，撝圣，征风。帝黄帝，神后土，星从其位。角、亢位辰，奎、娄位戌，斗牛位丑，井、鬼位未。类为裸，为封，宋作为封，为垄。为瓶。为宫，为宅，为中溜。为内事，为织，为衣，为裘。为茧，为絮。为床，为荐。
　　裸无介鳞羽毛，体中而已。夫神无方而道未始有封，封已而此疆尔界生焉，封已则如瓶焉而已矣。瓶凝土，以为器；宫凿土，以为室。宅，居之也。宫宅中溜之间，有内事焉。土积阴也，而功作成物，识法经纬，为衣为裘，皆内事也。裸，思所以自燠，是以为茧自封，此人衣裘之心也。藏诸衣裘，而不足於是，因茧又索絮焉。自为中溜，以虚变通，利用生之。至於为床为荐，以宁厥正，安厚之极也
　　为驯，为怀，为腹器。为脂，为漆，为胶。为囊，为包。
　　驯，妇道也。怀，母道也。以怀，故为腹器。中和之凝，为脂，为漆，为胶。其保合之，为囊，为包。此母道之所以成物也。
　　为舆，为毂。为稼，为啬。为食，为。为棺，为椟宋作椁。为衢，为会，为都。为度，为量。为土工，为弓矢。
　　舆以方载，毂以中运。为稼，为啬。为食，为与。为棺，为槟，象地载之运也。《书》曰：土爰稼穑。食以自实，而腴其生，是以有死也。棺，人之所以及於土也。夫百昌皆生於土，反於土，而后生之生於本者，是椟类也。死生往复，如衢。衢，会通也。四达而中为之都，度量之法谨焉，土工资之。治国至於弓矢，极矣。故曰：五兵之运，德之末也。物之萌生，离潜发伏，如弓之矢，弓之彀，率游於中央者也。
　　为黄怪，为愚，为牟。宋云牟当作瞀。
　　妖不自兴，由人反德。为愚也者，心之疾也。牟与蒙通，零浊之咎也。玄数之推五行，昭事类焉，故以《洪范》五行为序。深知五行之为，而可与论道，可与制礼，非特尚其占而已也。
　　五行用事者王，王所生相。故王废，胜王囚，王所胜死。其在声也，宫为君，征为事，商为相，角为民，羽为物。其以为律吕也，黄钟生林钟，林钟生太簇，太簇生南吕，南吕生姑洗，姑洗生应钟，应钟生蕤宾，蕤宾生大吕，大吕生夷则，夷则生夹钟，夹钟生无射，无射生仲吕。
　　事变通相宰制，民生而和，物藏而化。君中心无为也，以守至正，故凡声，重不逾宫，轻不过羽。九九八十一以为宫，三分去一，五十四以为征；三分益一，七十二以为商；三分去一，四十八以为羽；三分益一，六十四以为角。此黄钟之均五声法也。十二律各以其数为宫，而损益以生征、商、羽、角，而为六十声。黄钟之管九寸，三分去一，下生林钟；林钟之管六寸，三分益一，上生太簇；太簇之管八寸，三分去一，下生南吕，五寸三分寸之一；南吕上生姑洗，七寸九分寸之一；姑洗下生应钟，四寸二十七分寸之二十；应钟上生蕤宾，六寸八十一分寸之二十六；蕤宾又上生大吕，八寸二百四十三分寸之百四；大吕下生夷则，五寸七百二十九分寸之四百五十一；夷则上生夹钟，七寸二千一百八十七分寸之千七十五；夹钟下生无射，四寸六千五百六十一分寸之六千五百二十四；无射上生中吕，六寸万九千六百八十三分寸之万二千九百七十四。盖皆损益之数不过三，生取之数不过八。是以统和二极，而述行八风也。自子至巳者，皆阳纪也；大吕、夹钟、中吕，阳中之阴声也。自午至亥者，皆阴纪也；蕤宾、南吕、应钟，阴中之阳声也。是以自子至巳，皆下生；自午至亥，皆上生也。凡乐，黄钟为宫，则林钟为征，太簇为商，南吕为羽，姑洗为角；林钟为宫，则太簇为征，南吕为商，姑洗为羽，应钟为角；太簇为宫，则南吕为征，姑洗为商，应钟为羽，蕤宾为角。凡五声，六律十二管之旋相为宫也。以三变通。此记所谓播五行於四时，和而后月生者也。五行更王用事，一正胜焉，而参以生和，此《易》所谓利贞之性情者哉。
　　子午之数九，丑未八，寅申七，卯酉六，辰戌五，巳亥四。故律四十二，吕三十六。并律吕之数，或还或否，凡七十有八，黄钟之数立焉。其以为度也，皆生黄钟。
　　子午，天地之所以经皇极也，九数缊焉。而其杀至于巳亥，律综子午寅申辰戌之数，为四十二，吕综丑未卯酉巳亥之数，为三十六。并之，凡七十有八。而律吕之数，黄钟独还得九，诸律否焉。是以黄钟为律吕之宗也。黄钟之数八十有一，而立於七十有八。则虚其三，以为众妙之玄。所以用九者也，参三焉，十有二辰之数，至四而止，则以立方而已矣。其以为度也，皆由黄钟者。由九十黍之广而生度，由九寸之管而生量。由其实一千二百黍之重为十二铢，而生权衡也。
　　甲巳之数九#1，乙庚八，丙辛七，丁壬六，戊癸五。声生於日，律生於辰。声以情质，律以和声。声律相协，而八音生。
　　天数五，地数五，五位相得，而各有合，是以十日如之。天地中孚，象见甲子。甲，一元也。一为三，三为九，而数究焉。故甲数九，己数亦九#2，从其合也。甲数九，降而为乙，为丙，为丁，为戊；己数九#3，降而为庚，为辛，为壬，为癸。数极於五，是故日以冲运也。甲乙为角，丙丁为征，庚辛为商，壬癸为羽，戊己为宫#4。故声生於日，天之气也；律生於辰，地之法也。声直之以情质，律述之以和声。而金石丝竹匏土革木之音生，声可和而成文。如此，凡以日各有合故也。
　　九天：一为中天，二为羡天，三为从天，四为更天，五为睟天，六为廓天，七为减天，八为沈天，九为成天。
　　九地：一为沙泥，二为泽池，三为沚崖，四为下田，五为中田，六为上田，七为下山，八为中山，九为上山。
　　九人：一为下人，二为平人，三为进人，四为下禄，五为中禄，六为上禄，七为失志，八为疾淤，宋作淤疾。九为极。
　　九天以行言，据始、中、终；九地以势名，据下、中、上；九人以动观，据思、福、祸。
　　九体：一为手足，二为臂胫，三为股肱，四为要，五为腹，六为肩，七为 ， ， ，音呀； ，《释文》音枯，宋音胡。八为面，九为颡。
　　九属：一为玄孙，二为曾孙，三为仍孙，四为子，五为身，六为父，七为祖父，八为曾祖父，九为高祖父。
　　九窍：一六为前，为耳，二七为目，三八为鼻，四九为口，五五为后。
　　观九体、九属之象，则知日辰之数。数自九差等而降者，盖自然也。
　　九序：一为孟孟，二为孟仲，三为孟季，四为仲孟，五为仲仲，六为仲季，七为季孟，八为季仲，九为季季。
　　九事：一为规模，二为方沮，三为自如，四为外它，五为中和，六为盛多，七为消，八为耗，九为尽弊。
　　九年：一为一十，二为二十，三为三十，四为四十，五为五十，六为六十，七为七十，八为八十，九为九十。
　　以九属要九体、九窍者，体窍所以立人属也；以九事要九序、九年者，序年所以作人事也。序推三年周十。
　　推玄算：家，一置一，二置二，三置三；部，一勿增，二增三，三增六；州，一勿增，二增九，三增十八；方，一勿增，二增二十七，三增五十四。
　　《法言》曰：《易》，数也，可数焉者也。《书》之不备过半，而习者不知者，无数以为之品式也。玄算使筮者知首赞日星之次，所以经天彝伦而使勿乱也。如得一方、一州、一部、三家礥，则家三置三，方州部皆勿增，有三而已。是为玄首之次，三也；凡增者，皆其所因家数也。
　　求表之赞，置玄姓，去太始策数，减一而九之，增赞。去玄数半之，则得赞去冬至日数矣。偶为所得日之夜，奇为所得日之昼也。许、黄作明，宋、郭作得。
　　置玄姓，去太始策数而减一者，去其所置玄姓之首。九之者，首各九赞也。去玄姓之首，则将计其赞而增之。赞一增一，二增二，三增三也。求日去玄数，半之者合二赞为一日，故赞偶为夜，赞奇为昼也。如筮得应，自中至应，凡四十一。则置四十一，减一而九之，为三百六十；而增所得赞焉，去三百六十半之，而得百八十，此去冬至日数也。增一则为三百六十一，赞奇也，为百八十一日之昼。增二则为三百六十二，赞偶也，为百八十一日之夜也。
　　求星，从牵牛始，除算尽，则是其日也。
　　冬至日起牵牛一度，日运一度，而成一日。故除星度尽，则得其日之所在何度也。
　　太玄数卷第八竟
　　#1『己』原作『乙』，据范本改。
　　#2#3#4『己』原作『巳』，据正文天干改。
　　太玄文掜卷第九
　　玄文
　　罔、直、蒙、酋、冥。罔、北方也，冬也，未有形也。直，东方也，春也，质而未有文也。蒙，南方也，夏也，物之修长也，皆可得而戴也。许、黄作载，章、丁、郭作戴。酋，西方也，秋也，物皆成象而就也。有形则复於无形，故曰冥。故万物罔乎北，直乎东，蒙乎南，酋乎西，冥乎北。故罔者，有之舍也；直者，文之素也；蒙者，亡之主也；酋者，生之府也；冥者，明之藏也。罔舍其气，直触其类。蒙极其修，酋考其就，范注：考物使成成就。而正文作亲，盖写者误。宋、郭作就。冥反其奥。罔蒙相极，直酋相敕。出冥入冥，新故更代。章作贷。阴阳迭循，清浊相废。将来者进，成功者退。已用则贱，当时则贵。天文地质，不易厥位。罔、直、蒙、酋、冥。言出乎罔，行出乎罔，祸福出乎罔。罔之时，玄矣哉。行则有踪，言则有声，福则有膊，音剸，切肉也；又音竖衮切。祸则有形，之谓直。有直则可蒙也，有蒙则可酋也，可酋则反乎冥矣。是故罔之时则可制也，八十一家由罔者也。天炫炫出於无畛，炫，胡绚切。熿熿出於无垠。熿，户光切，与煌同。故罔之时，玄矣哉。是故天道虚以藏之，动以发之，崇以临之，刻以制之，终以幽之。渊乎其不可测也，耀乎其不可高也。故君子藏渊足以礼神，发动足以振众，高明足以覆照，制刻足以竦懝牛力切，一作拟，幽冥足以隐塞。君子能此五者，故曰罔、直、蒙、酋、冥。或曰：昆仑旁薄，幽何为也？曰：贤人天地，思而包群类也。昆诸中，未形乎外，独居而乐，独思而忧，乐不可堪，忧不可胜，故曰：幽。神战于玄，何为也？曰：小人之心杂，将形乎外，陈阴阳以战其吉凶者也。阳以战乎吉，阴以战乎凶。风而识虎，云而知龙，贤人作而万类同。龙出于中，何为也，曰：龙，德始着者也。阴不极则阳不生，乱不极则德不形。君子修德以俟时，不先时而起，不后时而缩。动止微章，不失其法者，其唯君子乎？故首尾可以为庸也。库虚无因，大受性命，否，何也？曰：小人不能怀虚处乎下，庳而不可临，虚而不可满，无而能有，因而能作。故大受性命而无辟也，故否。诸本作无辞辟也，丁、章无辞字。日正于天；何为也？曰：君子乘位，为车为马，车軨《释文》：力丁切，车阑也。马 ，《释文》音介，马尾髻结也。可以周天下，故利其为主也。月阙其搏，不如开明于西，何为也？曰：小人盛满也。自虚毁者，水息渊，木消枝，山杀瘦，泽增肥，贤人睹而众莫知。酋酋之包，何为也？曰：仁疾乎不仁，谊疾乎不谊。君子宽裕足以长众，和柔足以安物。天地无不容也；不容乎天地者，其唯不仁不谊乎？故水包贞。黄不黄，何为也？曰：小人失刑中也。诸一则始，诸一，章诸作谓。诸三则终，二者得其中乎？君子在玄则正，在福则冲，在祸则反；小人在玄则邪，在福则骄，在祸则穷。故君子得位则昌，失位则良；小人得位则横，失位则丧。八虽得位，然犹覆秋常乎？颠灵，气形反，何为也？曰：绝而极乎上也。极上则运，绝下财颠。灵已颠矣，气形恶得在而不反乎？君子年高而极时者也欤。阳极上，阴极下；气形乖，鬼神阻；贤者惧，小人怙。昆仑旁薄，太容也。神战于玄，相攻也。龙出于中，事从也。庳虚之否，不公也。日正于天，光通也。月阙其搏，损嬴也。酋酋之包，法乎贞也。黄不黄，失中经也。颠灵之反，穷天情也。冈直蒙酋，赞群冥也。昆仑旁薄，资怀无方。神战于玄，邪正两行。龙出于中，法度文明。庳虚之否，臣道不当。日正于天，乘乾之刚。月阙其搏，以观消息。酋酋之包，能任乎刑德。能任，监本能作揩，黄无能字，诸本否。黄不黄，不可与即。颠灵之反，时则有极。冈直蒙酋，乃穷乎神域。天地之所贵曰生，物之所尊曰人，人之大伦曰治，治之所因曰辟。崇天普地，分群偶物，使不失其统者，莫若乎辟。夫天辟乎上，地辟乎下，君辟乎中。仰天而天不惓与惓同，俯地而地不怠。惓不天，怠不地，惓怠而能乎其事者，古今未诸#2。是以圣人昂天则常，穷神掘变，极物穷情；与天地配其体，与鬼神即其灵，与阴阳埏其化，与四时合其诚；视天而天，视地而地，视神而神，视时而时。天地神时皆驯，而恶入乎逆？
　　《诗》曰：皇王维辟，法胜也。中为君德，而辟统正，此是谓泰始，天地之运启焉。
　　玄掜研启切
　　玄之赞辞，或以气，或以类，或以事之骫卒。骫，音委。谨问其姓，而审其家，观其所遭遇，劘音靡。之於事，详之於数，逢神而天之，触地而田之，则玄之情也得矣。故首者，天性也；冲，对其正也；错，絣也。絣，普耕切；又音并。元文绮也，杂也。测，所以知其情。摛，张之。莹，明之。数为品式，文为藻饰。掜，拟也。图，象也。告，其所由往也。维天肇降生民，使其貌动、口言、目视、耳听、心思。有法则成，无法则不成。诚有不诚，范、宋作诚有不威，丁 作不畏，黄作不诚。掜拟之经。垂 为衣， ，所交切，衣衽。襞幅为裳，襞，音壁。衣裳之制，诸本制作示，宋但云衣裳示天下，近监本作制。以示天下，掜拟之三八。比札为甲，冠矜为戟，被甲何戟，矜；《释文》巨巾切，矛柄也。以威不恪，掜拟之四九。尊尊为君，卑卑为臣，君臣之制，上下以际，掜拟之二七。鬼神耗荒，想之无方，无冬无夏，祭之无度，故圣人着之以祀典，掜拟之一六。时天时，力地力，维酒维食，爰作稼穑，掜拟之五五。古者宝龟而货贝，后世君子易之以金币，国家以通，万民以赖，掜拟之思。诸本皆作思虑，虑字盖衍。建侯开国，涣爵般秩，以引百禄，掜拟之福。越陨不令，维用五刑，掜拟之祸。秉圭戴璧，胪凑群辟，胪，力居切，陈序也。掜拟之八十一首。棘木为杼，削木为轴，杼轴既施，民得以燠，掜拟之经纬。雕割匏、竹、革、木、土、金，击石弹丝，以和天下，掜拟之八风。丁无雕字，别本唯割字，章作刻。《释文》作则，音喧。云一作割，宋、许、黄作雕割。雕，音雕，盖古字同。阴阳相错，男女不相射，人人物物，各由厥汇，掜拟之虚嬴。日月相斛，星辰不相触；音律差列，奇耦异气；父子殊面，兄弟不孪，《释文》生患、所眷二切，双生子也。宋作孳。帝王莫同，掜拟之岁。啧以牙者童其角， 以翼者两其足，无角无翼，材以道德，掜拟之九日平分。存见知隐，由迩拟远，推阴阳之荒，考神明之隐，掜拟之晷刻。一明一幽，跌刚跌柔，知阴者逆，知阳者流，掜拟之昼夜。上索下索，遵天之度；往述来述，遵天之术；无或改造，遵天之丑，掜拟之天元。天地神胞法易，久而不已，当往者终，当来者始，掜拟之罔、直、蒙、酋、冥。故拟水於川，水得其驯；拟行於德，行得其中；拟言於法，言得其正。言正则无择，行中则无爽，水顺则无败。无败，故可久也；无爽，故可观也；无择，故可听也。可听者，圣人之极也；可观者，圣人之德也；可久者，天地之道也。章作业。是以昔者群圣人之作事也，止拟诸天，下拟诸地，中拟诸人。天地作函，日月固明，五行该丑，五岳宗山，四渎长川，五经括矩。天违、地违、人违，而天下之大事悖矣。
　　玄之赞辞，皆拟也。气生类，类生事之骫卒，盖法三摹。观凡掜之所拟，则有以见赞之情，不尽其汇者，得比义焉。思以虚，权祸福而变通之，如金币之於天下。胪凑群辟，掜拟八十一首，则唯体。玄极为能，莅此虚嬴，在一昼一夜之间，而岁统期，道皆相异而不相悖也。而体有小大，则拟有玄章。玄以二首平分九日，利不可专，天之道也。玄经象辞，盖拟晷刻昼夜，而数拟天元。天元则历章会统之所综也。《易》：穷则变，变则通，通则久。罔冥，盖神胞也。始终不已，法《易》如此。
　　太玄文掜卷第九竟
　　#1『日』原作『曰』，据范本改。
　　#2『未』原作『末』，据范本改。
　　太玄图告卷第十
　　玄图
　　一玄都覆三方，方同九州，枝载庶部，分正群家，事事其中。阴质北斗，章、许及丁别本阴质上有则字，丁、宋皆无。日月畛营。阴阳沈交，四时潜处。五行伏行，六合既混，七宿轸转。驯幽历微，六甲内驯，九九实有。律吕孔幽，历数匿纪。范作驯幽推历，六甲内驯，九九实有。律吕孔幽，历数匿纪。宋作驯幽历微，九九实有，律吕采幽，历数匿纪，六甲内驯。郭、林同宋本。林唯推历、孔幽二字，郭孔幽字同范、许、黄本。图象玄形，赞载成功。始哉中羡从，百卉权舆，乃讯感天。讯，与迅同。雷推 ，舆物旁震。寅赞柔微，拔根于元。东动青龙，光离于渊。摧上万物，天地舆新。 ，徒感切。震，音珍。舆物，丁舆作与。拔根，丁别本作拔艰。摧上，许、黄作罗上，宋、丁作摧土田告，云摧当作催，土当作咄，盖古摧与催同。中哉更睟廓：象天重明，雷风炫焕，与物时行。阴酋西北，阳尚东南。内虽有应，外抵亢贞。龙干于天，长类无疆。南征不利，遇崩光。章作遇乎崩光，宋作遇於崩光。终哉减沈成：天根还向，成气收精。阅入庶物，咸首艰呜。深合黄纯，广含群生。泰柄云行，时监地营。邪谟高吸，乃驯神灵。旁该终始，天地人功咸酋贞。
　　玄图三之变也。方、州、部、家，一、二、一二、四，而玄在其中，此之谓五之以合虚。雷推 #1；舆物旁震，屯也，雉雊季冬感此。寅赞柔微，拔根于元，太簇之气。东动青龙，光离于渊，则解矣。亢贞之时，龙务蕃类而已，征则不利矣。天根还向，一之反也，自难勤养。深合黄纯，则复乎中焉。泰柄云行，时监地营，斗运而正五辰也。邪谟高吸，乃驯神灵，则赞载成功，谋而取之，无不至也。是以能驯神灵而不悖，旁周终始而功咸酋也。
　　天甸其道，地他其绪。杝，直纸切。《诗》云：析薪扦矣#2，谓随其理也。阴阳杂厕，有男有女。天道成规，地道成矩。规动周营，矩静安物。周营故能神明，安物故能聚类。类聚故能富，神明故至贵。夫玄也者，天道也，地道也，人道也。兼三道而天名之，君臣、父子、夫妇之道。极君臣、父子、夫妇之道而与天合。
　　玄有二道：宋作玄以一道，以三生，以一起，一以三生。以一起者，方、州、部、家也。一以三起，一以三生。以三起者，方、州、部、家也。以三生者，参分阳气，以为三重，极为九营。是为同本离末，范作是为同本离生。章为作谓，生作末。林生同本，离生末。天地之经也。旁通上下，万物并也。九营周流，终始贞也。始於十一月，终於十月，罗重九行，行四十日。诚有内者存乎中，宣而出者存乎羡，云行雨施存乎从，变节易度存乎更，珍光淳全存乎睟，淳全，章作淳金。虚中弘外存乎廓，削退消部存乎减，降队幽藏存乎沈，队，音坠。考终性命存乎成。是故一至九者，阴阳消息之计邪，反而陈之，子则阳生於十一月，阴终十月可见也；午则阴生於五月，阳终於四月可见也。生阳莫如子，生阴莫如午。西北则子美尽矣，东南则午美极矣。故思心乎一，反复乎二，成意乎三，条畅乎四，着明乎五，极大乎六，败损乎七，剥落乎八，殄绝乎九。生神莫先乎一，中和莫盛乎五，倨剧莫困乎九。倨，音据，傲也。勋，音遽，疾也。郭元亨疏： ，作剧。夫一也者，思之微者也。四也者，福之资者也。七也者，祸之阶者也。三也者，思之崇者也。六也者，福之隆者也。九也者，祸之穷者也。二五八，三者之中也，福则往而祸则丞也。九虚设辟，君子小人所为宫也。自一至三者，贫贱而心劳。四至六者，富贵而尊高。七至九者，离咎而犯菑。五以下作息，五以上作消。数多者见贵而实索，数少者见贱而实饶。诸本作虚饶，许作实饶。息与消纠，贵与贱交。福至而祸逝，祸至而福逃。许、黄无福至一句。宋、丁祸至一句在上。今从章本。幽潜道卑，亢极道高。昼夜相丞，夫妇系也。终始相生，父子继也。日月合离，君臣义也。孟季有序，长幼际也。两两相阖，朋友会也。一昼一夜，然后作一日。一阴一阳，然后生万物。昼数多，夜数少，章又有昼数长，夜数短者，衍也。宋作昼数多，而夜数少。象月窥而日缢。君行光而臣行灭，君子道全，小人道缺。
　　以三起者有方，位之所以建立也；以三生者无方，气之所以造化也。参分阳气，为始、中、终。而九天周营，始於十一月朔旦冬至，而中统之。行四十日半而大寒，则羡统之。又行四十日半而惊蛰，则从统之。更统谷雨，賥统小满，廓统小暑，减统处暑，沈统秋分，成统立冬之气，各行四十日半。九营凡三百六十四日半，而岁成焉。日行四十日者，其半参差不齐，天之所以运也。参摹而四分之，极於八十一；旁则三摹九据，极之七百二十九赞。是以由始、中、终，着思、福、祸，以尽阴阳消息之计。玄凡三百六十四夜，三百六十五昼，是为昼数多夜数少，阳饶而阴乏也。
　　一与六共宗，二与七共朋，三与八成友，四与九同道，五与五相守。玄有一规、一矩、一绳、一准，以从横天地之道，驯阴阳之数，拟诸其神明，阐诸其幽昏。则八方平正之道，可得而察也。
　　三八为规，四九为矩，二七为绳，一六为准。界辨而隅分，则八方平正之道可得而察。
　　玄有六九之数，策用三六，仪用二九。玄其十有八用乎！泰积之要，始於十有八策，终於五十有四。并始终策数，半之为泰中。泰中之数三十有六策，以律七百二十九赞，凡二万六千二百四十四策为泰积。七十二策为一日，凡三百六十四日有半，踦满焉，以合岁之日而律历行。故自子至辰，自辰至申，自申至子，冠之以甲，而章、会、统、元，与月食俱没，玄之道也。丁、宋作与月食没，具玄道也。章作与月蚀没，俱玄之道也。
　　天以六为节，阳中之阴也。地以九制会，阴中之阳也。阴阳变通，而利用生也。策象天数，地仪天而匹之，人观法焉。故其数始於十有八策，终於五十有四。天地人数，始终相极，而玄以十有八用为之宗。是以并五十有四而为七十有二，此一昼一夜之策也。而一岁象此，故七百二十九赞，律於泰中三十有六。凡赞之策三十有六，积是以为二万六千二百四十四策而成岁也。中、羡、从自子至辰，更、睟、廓自辰至申，减、沈、成自申至子者，一岁之方也。而四千六百十有七岁象此。十九岁为一章，二十七章为一会，三会为一统，三统为一元。统凡千五百三十九岁甲子朔旦冬至为天统，甲辰朔旦冬至为地统，甲申朔旦冬至为人统，象玄三方。与月蚀俱没者，统合八十一章，元综九会，每会则尽一月蚀之数。月蚀，数之盈也。陆绩曰：置一元之数，以九会除之，终尽焉。一章闰分尽，一会月蚀尽，一统朔分尽，一元六甲尽。
　　玄告
　　玄生神象二，神象二生规，规生三摹，三摹生九据。玄一摹而得乎天，故谓之九天；诸本作有，宋作九，地、人同。再摹而得乎地，故谓之九地；三摹而得乎人，故谓之九人。天三据而乃成，故谓之始、中、终。地三据而乃形，故谓之下、中、上。人三据而乃着，故谓之思、福、祸。下欱上欱，呼合切，《说文》：歠也。出入九虚；小索大索，周行九度。玄者，神之魁也。天以不见为玄，地以不形为玄，人以心腹为玄。天奥西北，郁化精也。地奥黄泉，宋作黄渊。隐魄荣也。人奥思虑，含至精也。丁、宋含作合。天穹隆而周乎下，地旁薄而向乎上，人 而处乎中。 ：《释文》音泯，宋作苠。天浑而 宋作挥，故其运不已。地颓而静，故其生不迟。人驯乎天地，故其施行不穷。天地相对，日月相刿，山川相流，轻重相浮，阴阳相绩，尊卑不相黩。是故地坎而天严，月遄而日湛。五行迭王，四时不俱壮。日以昱乎昼，月以昱乎夜；昴则登乎冬，火则登乎夏。南北定位，东西通气，万物错离乎其中。玄一德而作五生，一刑而作五克。一刑，丁、宋上有玄字。五生不相殄，五克不相逆。不相殄乃能相继也，不相逆乃能相治也。相继则父子之道也，相治则君臣之宝也。
　　自玄冥而发乎神光，故神象二。二运无方，是以生规。规三摹之，而天玄、地玄、人玄得焉。摹必有据以建立，是以九据旁极七百二十有九。九赞之事，三极之道也。天奥西北，则化精冥於混沌无端。地奥黄泉，则信无不在乎中，万物精气隐焉。此魄荣也，罔之时也。所谓潜天而天，潜地而地，亦极此奥而已矣。玄象如此，而人将造之，非遗物离人，精思超诣，则莫能入。摛曰：欲违则不能，默则得其所。此玄要也。玄得而神明生之，则动静之变，皆玄事也；休咎好丑，皆玄法也。天地阖辟，万物并兴，而玄不动。若雕若刻，生生化化，而玄无为。析愿迪哲，诏奸陨慝，百度厘举，而玄莫违。始终相纠，古今相荡，统元无尽，而玄不逝。岂非所谓万物皆备於我，道心惟微者哉？不二者，玄之常；凡二者，神之变也。
　　玄日书斗书，章作玄日斗书。而月不书，常满，以御虚也。常满，丁、宋上有日字。岁宁悉而年病，十九年七闰，天之偿也。阳动吐，阴静翕；阳道常饶，阴道常乏，阴阳之道也。宁悉，诸本皆作能悉，唯张颢本作宁悉。阳动吐，宋作阳动而吐，阴静而翕。阳之道也常饶，阴之道也常乏。天强健而侨躆，侨，渠消切，高也。或与蹻通，居表切。躆，音据。一昼一夜，自复而有余。日有南有北，月有往有来。日不南不北，则无冬无夏；月不往不来，则望晦不成。圣人察乎脁朒侧匿之变。脁，敕了切。诸本无朒字，宋作脁朒。校张颢本亦然。而律乎日月雌雄之序，经之於无已也。故玄鸿纶天元，娄而钳之於将来者乎？钳之，丁、章作拙将来者乎。乎，或作也。
　　三百六十五度四分度之一，而周乎天。年十二月，凡行三百五十四度而十度四分度之一，入於嗣岁。所谓闺者，积此奇也。行不足乎天度，此年病也。故以其闰偿之。十九年七闺，而岁宁悉。玄经象岁，故曰八十一首，岁事咸贞。宁无不安，悉无不足者，章之成也。脁，月行疾；朒，月行迟。晦见于西谓之脁，朔见于东谓之朒。侧匿者，失正行也。
　　大无方，易无时，然后为神鬼也。宋作大无方无时，然后为鬼神，下无也字，以神鬼为鬼神。神终乎六宗，宋、许作游，黄作斿，盖古字通。魂魂万物，动而常冲。故玄之辞也，沉以穷乎下，浮以际乎上；曲而端，散而聚；美也不尽於味，大也不尽其汇。上连下连，非一方也；远近无常，以类行也；或多或寡，事适乎明也。故善言天地者以人事，善言人事以天地。明晦相推，而日月逾迈；岁岁相荡，而天地弥陶。之谓神明不穷，原本者难由，流末者易从。故有宗祖者则称乎孝，序君臣者则称乎忠，实告大训。
　　玄之辞以尽神而已。玄神生忠孝，忠孝生仁义。孰不为仁？孰不为义？维其本之如此，是以能勿杂也。昼夜之道不明，君子小人之事相乱，则所谓仁者参不弁而不知，所谓义者入非义而不察，使出无复纯德，此非天命之正也。玄告大训，而正胜矣。
　　右十一篇，解附以《释文》，出许翰《音考》；曰王即唐王涯；陈即近世陈渐，着《演玄》；吴即吴秘，作《音义》；郭即郭元亨，作《疏》；丁即丁谓，许即许昂，章即章察，黄即黄伯思，林即林瑀本，云。
　　太玄历附汉历
　　太初上元正月甲子朔旦冬至，无余分。后千五百三十九岁甲辰朔旦冬至，无余分。又千五百三十九岁还甲子朔旦冬至，无余分。十九岁为一章，二十七章五百一十三岁为一会。会者，日月交会一终也。八十一章千五百三十九岁为一统。从子至辰，自辰至申，自申至子，凡四千六百一十七岁为一元。元有三统，统有三会，会有二十七章。九会而复元。一章闰分尽，一会月食尽，一统朔分尽，一元六甲尽。
  </div>
  <div class="pagination">
   <a href="集注太玄经_page7.html">
    上一页
   </a>
   <a href="集注太玄经.html">
    1
   </a>
   <a href="集注太玄经_page2.html">
    2
   </a>
   <a href="集注太玄经_page3.html">
    3
   </a>
   <a href="集注太玄经_page4.html">
    4
   </a>
   <a href="集注太玄经_page5.html">
    5
   </a>
   <a href="集注太玄经_page6.html">
    6
   </a>
   <a href="集注太玄经_page7.html">
    7
   </a>
   <span class="current-page">
    8
   </span>
   <a href="集注太玄经_page9.html">
    9
   </a>
   <a href="集注太玄经_page10.html">
    10
   </a>
   <a href="集注太玄经_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
