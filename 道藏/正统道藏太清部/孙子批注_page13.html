<!DOCTYPE html>
<html>
<head>
    <meta charset="UTF-8">
    <title>孙子批注 - 第 13 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孙子批注 - 第 13 页/共 14 页</h1>
    <div class="content">　　梅尧臣曰：不妄发也。张预曰：不可偶然，当伺时日。
　　时者，天之燥也；
　　曹操曰：燥者，旱也。梅尧臣曰：旱焕易燎。张预曰：天时旱燥，则火易燃。
　　日者，月在箕、壁、翼、轸也；凡此四宿者，风起之日也。
　　李筌曰：天文志月宿此者多风。玉经云：常以月加日，从营室顺数十五至翼，月在宿於此也。杜牧曰：宿者，月之所宿也。四宿者，风之使也。梅尧臣曰：箕，龙尾也；壁，东壁也；翼、轸，鹑尾也。宿在者，谓月之所次也。四宿好风，月离必起。张预曰：四星好风，月宿则起。当推步躔次，知所宿之日，则行火。一说：春丙丁，夏戊己，秋壬癸，冬甲乙，此日有疾风猛雨。又占风法：取鸡羽重八两，挂於五丈竿上，以候风所从来。四宿，即箕、壁、翼、轸也。
　　凡火攻，必因五火之变而应之。
　　梅尧臣曰：因火为变，以兵应之。张预曰：因其火变，以兵应之。五火即人、积、辎、库、队也。
　　火发於内，则早应之於外。
　　曹操曰：以兵应之也。李筌曰：乘火势而应之也。杜牧曰：凡火，乃使敌人惊乱，因而击之，非谓空以火败敌人也。闻火初作即攻之；若火阑众定而攻之，当无益，故曰早也。杜佑曰：使间人纵火於敌营内，当速进以攻其外也。梅尧臣曰：内若惊乱，外以兵击。张预曰：火才发於内，则兵急击於外；表裹齐攻，敌易惊乱。
　　火发兵静者，待而勿攻；
　　杜牧曰：火作不惊，敌素有备，不可遽攻，须待其变者也。梅尧臣曰：不惊挠者，必有备也。王晳曰：以不变也。何氏曰：火作而敌不惊呼者，有备也；我往攻，则返或受害。张预曰：火虽发而兵不乱者，敌有备也；复防其变，故不可攻。
　　极其火力，可从而从之，不可从而止。
　　曹操曰：见可而进，知难而退。李筌曰：夫火发兵不乱，不可攻。杜牧曰：俟火尽已来，若敌人扰乱则攻之；若敌终静不扰，则收兵而退也。杜佑曰：见利则进、知难则退。极，尽也。尽火力，可则应，不可则止，无使敌知其所为。梅尧臣曰：极其火势，待其变则攻，不变则勿攻。王晳曰：伺其变乱则乘之；终不变乱，则自治而蓄力。何氏曰：如魏满宠征吴，勑诸将曰：今夕风甚猛，贼必来烧我营，宜为之备。诸。
　　军皆警。夜半，果来烧营，宠掩击破之者是也。张预曰:尽其火势，变乱则攻，安静则退。
　　火可发於外，无待於内，陕时发之。
　　李筌曰：魏武破袁绍於官渡，用许攸计，烧辎重万余，则其义也。杜牧曰：上文云五火变须发於内。若敌居荒泽草秽，或营栅可焚之地，即须及时发火，不必更待内发作然后应之，恐敌人自烧野草，我起火无益。汉时李陵征匈奴，战败，为单于所逐，及於大泽。匈奴於上风纵火，陵亦先放火烧断蒹葭，用绝火势。陈皞曰：以时发之，所谓天之燥月之宿在四星也。贾林曰：火可发於外，不必待内应；得时即应发，不可拘於常势也。梅尧臣同杜牧注。张预曰：火亦可发於外，不必须待作於内；但有便则应时而发。黄巾贼张角围汉将皇甫嵩於长社。贼依草结营，嵩使锐士间出围外，纵火大呼，城上举燎应之。嵩因鼓而奔其陈，贼惊乱，遂败走。
　　火发上风，无攻下风。
　　曹操曰：不便也。李筌曰：隋江东贼刘元进攻王世充於延陵，令把草东方，因风纵火。俄而回风，悉烧元进营，军人多死者。杜牧曰：若是东，则焚敌之东，我亦随以攻其东。若火发东面，攻其西，则与敌人同受也。故无攻下风，则顺风也；若举东，可知其他也。梅尧臣曰：逆火势，非便也，敌必死战。王晳曰：或击其左右可也。张预曰：烧之必退，退而逆击之，必死战，则不便也。
　　昼风久，夜风止。
　　曹操曰：数当然也。李筌曰：不终#1始也。杜牧曰：老子曰：飘风不终朝。梅尧臣曰：凡昼风必夜止，夜风必昼止，数当然也。王晳同梅尧臣注。张预曰：昼起则夜息，数当然也。故老子曰：飘风不终朝。
　　凡军必知有五火之变，以数守之。
　　杜牧曰：须算星躔之数，守风起日，乃可发火，不可偶然而为之。杜佑曰：既知起五火五变，当复以数消息其可否。梅尧臣曰：数星之躔，以候风起之日，然而发火，亦当自防其变。张预曰：不可止知以火攻人，亦当防人攻己。推四星之度数，知风起之日，则严备守之。
　　故以火佐攻者明，
　　梅尧臣曰：明白易胜。张预曰：用火助攻，灼然可以取胜。
　　以水佐攻者强。
　　杜佑曰：水以为冲，故强。梅尧臣曰：势之强也。张预曰：水能分敌之军，彼势分则我势强。
　　水可以绝，不可以夺。
　　曹操曰：火佐者，取胜明也。水佐者，但可以绝敌道，分敌军，不可以夺敌蓄积。李筌曰：军者，必守术数，而佐之水火，所以明强也。光武之败王莽，魏武之擒吕布，皆其义也。以水绝敌人之军，分为二则可，难以夺敌人之蓄积。杜牧曰：水可绝敌粮道，绝敌救援，绝敌奔逸，绝敌冲击，不可以水夺险要蓄积也。王晳曰：强者取其决注之暴。张预曰：水止能隔绝敌军，使前后不相及，取其一时之胜；然不若火能焚夺敌之积聚，使之灭亡。若韩信决水斩楚将龙且，是一时之胜也；曹公焚袁绍辎重，绍因以败，是使之灭亡也。水不若火，故详於火而略於水。
　　夫战胜攻取，而不修其功者，凶，命曰费留。
　　曹操曰：若水之留，不复还也。或曰：赏不以时，但费留也，赏善不踰日也。李筌曰：赏不踰日，罚不踰时。若功立而不赏，有罪而不罚，则士卒疑惑，日有费也。杜牧曰：修者，举也。夫战胜攻取，若不藉有功举而赏之，则三军之士必不用命也；则有凶咎，徒留滞费耗，终不成事也。贾林曰：费留，惜费也。梅尧臣曰：欲战必胜、攻必取者，在因利乘便，能作为功也。作为功者，修火攻、水攻之类，不可坐守其利也。坐守其利者，凶也；是谓费留矣。王晳曰：战胜攻取，而不修功赏之差，则人不劝；不劝则费财老师，凶害也已。张预曰：战攻所以能必胜必取者，水火之助也。水火所以能破军败敌者，士卒之用命也。不修举有功而赏之，凶咎之道也。财竭师老而不得归，费留之谓也。
　　故曰：明主虑之，良将修之。
　　杜牧曰：黄石公曰：夫霸者，制士以权，结士以信，使士以赏；信衰则士疏，赏亏则士不为用。贾林曰：明主虑其事，良将修其功。梅尧臣曰：始则君发其虑，终则将修其功。张预曰：君当谋虑攻战之事，将当修举克捷之功。
　　非利不动，
　　李筌曰：明主贤将，非见利不起兵。杜牧曰：先见起兵之利，然后兵起。梅尧臣曰：凡兵非利於民不兴也。一作非利不起也。
　　非得不用，
　　杜牧曰：先见敌人可得，然后用兵。贾林曰：非得其利不用也。
　　非危不战。
　　曹操曰：不得已而用兵。李筌曰：非至危不战。梅尧臣曰：凡用兵，非危急不战也，所以重凶器也。张预曰：兵，凶器；战，危事。须防祸败，不可轻举，不得已而后用。
　　主不可以怒而兴师，
　　王晳曰：不可但以怒也。若息侯伐郑。张预曰：因怒兴师，不亡者鲜。若息侯与郑伯有违言而伐郑，君子是以知息之将亡。
　　将不可以愠而致战；
　　王晳曰：不可但以愠也，若晋赵穿。张预曰：因忿而战，罕有不败。若姚襄怒符坚黄眉压垒而陈，因出战，为黄眉所败是也。怒大於愠，故以主言之；愠小於怒，故以将言之。君则可以兴兵，将则止可言战。
　　合於利而动，不合於利而止；
　　曹操曰：不得以己之喜怒而用兵也。贾林曰：愠怒内作，不顾安危，固不可也。杜佑曰：人主聚众兴军，以道理胜负之计，不可以己之私怒；将举兵则以策，不可以愠恚之故而合战也。梅尧臣曰：兵以义动，无以怒兴；战以利胜，无以愠败。张预曰：不可因己之喜怒而用兵，当顾利害所在。尉缭子曰：兵起非可以忿也；见胜则兴，不见胜则止。
　　怒可以复喜，愠可以复悦；
　　张预曰：见於色者谓之喜，得於心者谓之悦。
　　亡国不可以复存，死者不可以复生。
　　杜牧曰：亡国者，非能亡人之国也。言不度德，不量力，因怒兴师，因愠合战，则其兵自死，其国自亡者也。杜佑曰：凡主怒兴军伐人，无素谋明计，则破亡矣。将愠怒而斗，仓卒而合战，所伤杀必多。怒愠复可以说喜，言亡国不可复存，死者不可复生者，言当慎之。梅尧臣曰:一时之怒，可返而喜也；一时之愠，可返而说也。国亡军死，不可复已。王晳曰：喜怒无常，则威信去矣。张预曰：君因怒而兴兵，则国必亡；将因愠而轻战，则士必死。
　　故明君慎之，良将警之，此安国全军之道也。
　　杜牧曰：警，言戒之也。梅尧臣曰：主当慎重，将当警惧。张预曰：君常慎於用兵，则可以安国；将常戒於轻战，则可以全军。
　　孙子注解卷之十二竟
　　#1『终』原作『知』，据宋本改。
　　孙子注解卷之十三
　　用间篇
　　曹操、李筌曰：战者必用间谋，以知敌之情实也。张预曰：欲素知敌情者，非间不可也。然用间之道，尤须微密，故次火攻也。
　　孙子曰：凡兴师十万，出征千里，百姓之费，公家之奉，日费千金；内外骚动，怠於道路，不得操事者七十万家。
　　曹操曰：古者八家为邻，一家从军，七家奉之。言十万之师举，不事耕稼者七十万家。李筌曰：古者发一家之兵，则邻里三族共资之。是以不得耕作者七十万家，而资十万之众矣。杜牧曰：古者一夫田一顷。夫九顷之地，中心一顷，凿井树庐，八家居之，是为井田。怠，疲也。言七十万家奉十万之师，转输疲於道路也。梅尧臣曰：输粮供用，公私烦役，疲於道路，废於未耜也。曹说是也。张预曰：井田之法，八家为邻，一家从军，七家奉之。兴兵十万，则辍耕作者七十万家也。或问曰：重地则掠，疲於道路而转输，何也？曰：非止运粮，亦供器用也。且兵贵掠敌者，谓深践敌境，则当备其乏，故须掠以继食，非专馆谷於敌也。亦有碛卤之地，无粮可因，得不饷乎？
　　相守数年，以争一日之胜，而爱爵禄百金，不知敌之情者，不仁之至也，
　　李筌曰：惜爵赏不与间谋，令窥敌之动静，是为不仁之至也。杜牧曰：言不能以厚利使间也。梅尧臣曰：相守数年，则七十万家所费多矣；而乃惜爵禄百金之微，不以遗间钓情取胜，是不仁之极也。王皙曰：吝财赏，不用间也。张预曰：相持且久，七十万家财力一困；不知恤此，而反靳惜爵赏之细，不以啖间求索知敌情者，不仁之甚也。
　　非人之将也，
　　梅尧臣曰：非将人成功者也。
　　非主之佐也，
　　一本作非仁之佐也。梅尧臣曰：非以仁佐国者也。
　　非胜之主也。
　　梅尧臣曰：非致胜主利者也。张预曰：不可以将人，不可以佐主，不可以主胜。勤动而言者，叹惜之也。
　　故明君贤将，所以动而胜人，成功出於众者，先知也。
　　李筌曰：为间也。杜牧曰：知敌情也。梅尧臣曰：主不妄动，动必胜人；将不苟功，功必出众。所以者何也？在预知敌情也。王晳曰：先知敌情，制胜如神也。何氏曰：周官士师掌邦谍，盖异国间伺之谓也。故兵家之有四机二权，曰事机#1，曰智权，皆善用间谍者也。故能敌人动静，我预知矣。韦孝宽为骠骑大将军，镇玉壁。孝宽善於抚御，能得人心。所遣间谋入齐者，皆为尽力；亦有齐人得孝宽金货，遥通书疏。故齐之动静，朝廷皆先知之。时有主师许盆，孝宽委以心膂，令守一戍，盆乃以城东入。孝宽怒，遣谋取之。俄而斩首而还。其能政物情如此。又李达为都督义州、弘农等二十一防诸军事，每厚抚境外之人，使为间谍，敌中动静，必先知之。至有事泄被诛戮者，亦不以为悔。其得人心也如此。张预曰：先知敌情，故动则胜人，功业卓然，超绝群众。
　　先知者，不可取於鬼神，
　　张预曰：视之不见，听之不闻，不可以祷祀而取。
　　不可象於事，
　　曹操曰：不可以祷祀而求，亦不可以事类而求也。李筌曰：不可取於鬼神象类，唯间者能知敌之情。杜牧曰：象者，类也。言不可以他事此类而求。梅尧臣曰：不可以卜筮知也，不可以象类求也。张预曰：不可以事之相类者，拟象而求。
　　不可验於度，
　　曹操曰：不可以事数度也。李筌曰：度，数也。夫长短阔狭，远近小大，即可验之於度数；人之情伪，度不能知也。梅尧臣曰：不可以度数验也。言先知之难也。张预曰：不可以度数推验而知。
　　必取於人，知敌之情者也。
　　曹操曰：因人也。李筌曰：因间人也。梅尧臣曰：鬼神之情，可以卜筮知；形气之物，可以象类求；天地之理，可以度数验。唯敌之情，必由间者而后知也。张预曰：鬼神象类度数，皆不可以求先知，必因人而后知敌情也。
　　故用间有五：有因间，有内间，有反间，有死间，有生间。
　　梅尧臣曰：五间之名也。张预曰：此五间之名，因间当为乡间。故下文云：乡间可得而使。
　　五间俱起，莫知其道，是谓神纪，人君之宝也。
　　曹操曰：同时任用五间也。李筌曰：五间者，因五人用之。杜牧曰：五间俱起者，敌人不知其情泄形露之道，乃神鬼之纲纪，人君之重宝也。梅尧臣曰：五间俱起以间敌，而莫知我用之之道，是日神妙之钢纪，人君之所贵也。王晳曰：五间俱起，人不之测，是用兵神妙之大纪，人主之重宝也。贾林曰：纪，理也。言敌人但莫知我以何道，如通神理也。张预曰：五间循环而用，人莫能测其理，兹乃神妙之纲纪，人君之重宝也。
　　因间者，因其乡人而用之。
　　杜牧曰：因敌乡国之人，而厚抚之，使为间也。晋豫州刺史祖逖之镇雍丘，爱人下士，虽疏交贱隶，皆恩礼而遇之。河上堡因先有任子在胡者，皆听两属；时遣游军伪抄之，明其未附。诸坞王感戴，胡有异图，辄密以闻。前后克获，盖由於此。西魏韦孝宽使齐人斩许盆而来，犹其义也。贾林曰：读因间为乡间。杜佑曰：因敌乡人知敌表裹虚实之情，故就而用之，可使伺侯也。梅尧臣曰：因其国人，利而使之。何氏曰：如春秋时，楚师伐宋，九月不服，将去宋。楚大夫申叔时曰：筑室反耕者，宋必听命。楚子从之。宋人惧，使华元夜入楚师，登子反之床，起之曰：寡君使元以病告，曰：弊邑易子而食，析骸而爨；虽然，城下之盟，有以国毙，不能从也。去我三十里，唯命是听。子反惧，与之盟，而告楚子，退三十里。宋及楚平。张预曰：因敌国人，知其底裹，就而用之，可使伺候也。韦孝宽以金帛啖齐人，而齐人遥通书疏是也。
　　内间者，因其官人而用之。
　　李筌曰：因敌人失职之官，魏用许攸也。杜牧曰：敌之官人，有贤而失职者，有过而被刑者，亦有宠璧而贪财者，有屈在下位者，有不得任使者，有欲因败丧以求展己之材能者，有翻覆变诈常持两端之心者。如此之官，皆可以潜通问遗，厚贶金帛而结之。因求其国中之情，察其谋我之事，复间其君臣，使不和同也。杜佑曰：因在其官失职者，若刑戮之子孙与受罚之家也。因其有隙，就而用之。梅尧臣曰：因其官属，结而用之。何氏曰:如益州牧罗尚遣将隗伯，攻蜀贼李雄於郫城，互有胜负。雄乃募武都人朴泰，鞭之见血，使谲罗尚，欲为内应，以火为期。尚信之。悉出精兵，遣隗伯等率兵从泰击雄。雄将李骧於道设伏，泰以长梯倚城而举火。伯军见火起，而争缘梯，泰又以绳汲上尚军百余人，皆斩之。雄因放兵，内外击之，大破尚军。此用内间之势也。又隋阴寿为幽州总管，高宝宁举兵反，寿讨之。宝宁奔于碛北，寿班师，留开府成道昂镇之。宝宁遣其子僧伽率轻骑掠城下而去，寻引契丹靺竭之众来攻。道昂苦战连月乃退。寿患之，於是重贿宝宁，又遣人阴间其所亲任者赵世模、王威等。月余，世模率其众降。宝宁复走契丹，为其麾下赵修罗所杀，北边遂安。又唐太宗讨窦建德，入武牢，进薄其营，多所伤杀。凌敬进说曰：宜悉兵济河，攻取怀州河阳，使重将居守；更率众呜鼓建旗，踰太行，入上党，先声后实，传檄而定；渐趋壶口，稍骇蒲津，收河东之地。此策之上也。行必有三利:一则入无人之境，师有万全；二则拓土得兵；三则郑围自解。建德将从之，王世充之使长孙安世阴赍金玉，啖其诸将，以乱其谋。众咸进练曰：凌敬书生耳，岂可与言战乎。建德从之，退而谢敬曰：今众心甚锐，此天赞我矣。因此决战，必然大捷，已依众议，不得从公言也。敬固争，建德怒，杖出焉。於是悉众进逼武牢。太宗按甲挫其锐，建德中枪，窜於牛口渚，车骑将军白士让、杨武威生获之。又王翦为秦将攻赵，赵使李牧、司马商御之。李牧数破走秦军，杀秦将桓齮。翦恶之，乃多与赵王宠臣郭开等金，使为反间，曰：李牧、司马商欲与秦废赵，以多取封於秦。赵王疑之，使赵葱及颜聚代将，斩李牧，废司马商。后三月，翦因急击赵，大破，杀赵葱，虏赵王迁及其将颜聚也。张预曰：因其失意之官，或刑戮之子弟，凡有隙者，厚利使之。晋任析公、吴纳子胥皆近之。
　　反间者，因其敌间而用之。
　　李筌曰：敌有间来窥我得失，我厚赂之，而令反为我间也。杜牧曰：敌有间来窥我，我必先知之，或厚赂诱之，反为我用；或佯为不觉，示以伪情而纵之，则敌人之间，反为我用也。陈平初为汉王护军尉，项羽围於荣阳城，汉王患之，请割荣阳以西和，项王弗听。平曰：顾楚有可乱者，彼项王骨鲠之臣亚父，锺离昧、龙且、周殷之属，不过数人耳。大王能出捐数万斤金，行反间，间其君臣，以疑其心；项王为人意忌信谗，必内相诛。汉因举兵而攻之。破楚必矣。汉王以为然，乃出黄金四万斤与平，恣所为，不问出入。平既多以金，纵反间於楚军，宣言：诸将锺离昧等为项王将，功多矣，然终不得列#2地而王，欲与汉为一，以灭项氏，分王其地。项王果疑之，使使至汉，汉为太牢之具，举进，见楚使，即场惊曰：吾以为亚父使，乃项王使也。复持去，以恶草具进楚使。使归，具以报，项王果大疑亚父。亚父欲急击下荣阳城，项王不信，不肯听亚父。亚父闻项王疑之，升大怒，疻发而死。卒用陈平之计灭楚也。梅尧臣曰：或以伪事给之，或以厚利啖之。王晳曰：反间，反为我间也。或留之使言其情，又或示以诡形而遣之。何氏曰：如燕昭王以乐毅为将，破齐七十余城。及惠王立，与乐毅有隙。齐将田单乃纵反间於燕，宣言曰：齐王已死，城之不拔者二耳。乐毅畏诛而不敢归，以伐齐为名，实欲连兵南面而王齐。齐人未附，故且缓即墨以待其事。齐人所#3惧，唯恐他将之来，即墨残矣。燕王以为然，使骑劫伐乐毅。燕人士卒离心。单又纵反间曰：吾惧燕人掘吾城外冢墓，戮辱先人。燕军从之。即墨人激怒请战，大破燕师，所亡七十余城，悉复之。又秦师围赵阏与，赵将赵奢救之，去赵国都三十里不进。秦间来，奢善食遣之，间以报秦将，以为奢师怯弱而止不行。奢堕而卷甲趋秦师，击破之。又范睢为秦昭王相，使左庶长王齕攻韩，取上党。上党民走赵。赵军长平。齕因攻赵；。赵使廉颇将。康颇坚壁以待秦。秦数挑战，赵兵不出。赵王数以为让。而睢使人行千金於赵，为反间曰：秦之所恶，独畏赵括耳。廉颇军易与，且降矣。赵王既怒廉颇军多亡失，数败，又反坚壁不战，又闻秦反间之言，因使括代颇。秦闻括将，以白起为上将军，射杀括，及坑降卒四十万。张预曰：敌有间来，或重赂厚礼以结之，告以伪辞；或佯为不知，疏而慢之，示以虚事，使之归报，则反为我利也。赵奢善食秦间，汉军佯惊楚使是也。
　　死间者，为诳事於外，令吾间知之，而传於敌间也。
　　李筌曰：情诈为不足信，吾知之，今吾动此间而待之。此筌以待字为非传也。杜牧曰：诳者，诈也。言吾间在敌，未知事情，我则诈立事迹，令吾间凭其诈迹，以输诚於敌，而得敌信也。若吾进取，与诈迹不同，间者不能脱，则为敌所杀，故曰死间也。汉王使郦生说齐，下之；齐罢守备，韩信因而袭之；田横怒烹郦生，此事相近。杜佑曰：作诳诈之事於外，佯漏泄之，使吾间知之。吾间至敌中，为敌所得，必以诳事谕敌，敌从而备之。吾所行不然，间则死矣。又云：敌间来，闻我诳事，以持归，然皆非所图也。二间皆不能知幽隐深密，故曰死间也。萧世诚曰：所获敌人及己叛亡军士，有重罪系者，故为贷免，相勑勿泄，佯不秘密，令敌间窃闻之。吾因纵之使亡，亡必归，敌必信焉，往必死，故曰死间。梅尧臣曰：以诳告敌，事乖必杀。王晳曰：诈而闻，使敌得之；间以吾诈告敌，事决，必杀之也。何氏曰：如战国郑武公欲伐胡，先以其子妻胡，因问群臣曰：吾欲用兵，谁可伐者？大夫关思期曰：胡可。武公怒而戮之，曰：胡，兄弟之国；子言伐之，何也？胡君闻之，以郑为亲己，不备，郑袭而取之。此用死间之势也。又班超发于阗诸国兵击莎车、龟兹二国，扬言兵少不敌，罢散。乃阴缓生#4口归，以告，龟兹王喜而不虞。超即潜勒兵，驰赴莎车，大破，降之。斯亦同死间之势。又李靖伐突厥，颌利可汗以唐俭先在突厥，结和亲，突厥不备，靖因掩击，破之。张预曰：欲使敌人杀其贤能，乃令死士持虚伪以赴之；吾间至敌，为彼所得，彼以诳事为实，必俱杀之。我朝曹#5太尉尝贷人死，使伪为僧，吞蜡弹入西夏。至，则为其所囚。僧以弹告，即下之。开读，乃所遗彼谋臣书也。戎主怒，诛其臣，并杀间僧。此其义也。然死间之事非一，或使吾间诣敌约和，我反伐之，则间者立死。郦生烹於齐王、唐俭杀於突厥是也。
　　生间者，反报也。
　　李筌曰：往来之使。杜牧曰：往来相通报也。生间者，必取内明外愚，形劣心壮，趋挞劲勇，闲於鄙事，能忍饥寒垢耻者为之。贾林曰：身则公行，心乃私觇，往反报复，常无所害，故曰生间。杜佑曰：择己有贤材智谋，能自开通於敌之亲贵，察其动静，知其事；计彼#6所为，已知其实；还以报我，故曰生间。梅尧臣曰：使智辨者往觇其情，而以归报也。何氏曰：如华元登子反之床而归。又如隋达奚武为东秦刺史时，齐神武趣沙苑，太祖遣武觇之。武从三骑，皆衣敌人衣服，至日暮，去营数百步，下马潜听，得其军号。因上马历营，若警夜者；有不如法者，往往挞之。具知敌之情状，以告太祖，太祖深嘉焉，遂破之。张预曰：选智能之士，往视敌情，归以报我。若娄敬知匈奴之强，以告高祖之类。然生间之事亦众；或己欲退，告敌以战；或己欲战，告敌以退。若秦行人夜戒晋师曰：来日请相见。臾骈曰：使者目动而言肆，惧我也。秦果夜遁。又吕延攻乞伏乾归，大败之。乾归乃遣间称东奔成纪。延信而追之。耿稚曰：告者视高而色动，必有奸计。延不从，遂为所败是也。
　　故三军之事，莫亲於间，
　　杜牧曰：受辞指踪，在於卧内，。杜佑曰:若不亲抚，重以禄赏，则反为敌用，泄我情实。梅尧臣曰：入幢受词，最为亲近。王晳曰：以腹心亲结之。张很曰：三军之士，然皆亲抚，独於间者以腹心相委，是最为亲密也。
　　赏莫厚於间，
　　杜佑曰：以重赏赏之，而赖其用。梅尧臣曰：爵禄金帛，我无爱焉。王晳曰:军功之赏，莫厚於此。张预曰：非高爵厚利，不能使间。陈平曰：愿出黄金四十万斤，间楚君臣。 
　　事莫密於间。
　　杜牧曰：出口入耳也。密一作审。杜佑曰：间事不密则为己害。梅尧臣曰：几事不密则害成。王晳曰：独将与谋。张预曰：惟将与间，得闻其事，非密与？
　　非圣智不能用间，
　　杜牧曰：先量间者之性，诚实多智，然后可用之。厚貌深情，险於山川，非圣人莫能知。梅尧臣曰：知其情伪，辨其邪正，则能用。王晳曰：圣通而先识，智明於事。张预曰：圣则事无不通，智则洞照几先，然后能为间事。或曰：圣智则能知人。
　　非仁义不能使间，
　　陈皞曰：仁者有恩以及人，义者得宜而制事。主将者既能仁结而义使，则间者尽心而觇察，乐为我用也。孟氏曰：太公曰：仁义者，则贤者归之。贤者归之，则其间可用也。梅尧臣曰：抚之以仁，示之以义，则能使。王晳曰：七结其心，义激其节；弁义使人，有何不可？张预曰：仁则不爱爵赏，义则果次无疑。既啖以厚利，又待以至诚，则间者竭力。
　　非微妙不能得间之实。
</div>
    <div class="pagination">
<a href="孙子批注_page12.html">上一页</a><span>...</span><a href="孙子批注_page8.html">8</a><a href="孙子批注_page9.html">9</a><a href="孙子批注_page10.html">10</a><a href="孙子批注_page11.html">11</a><a href="孙子批注_page12.html">12</a><span class="current-page">13</span><a href="孙子批注_page14.html">14</a><a href="孙子批注_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
