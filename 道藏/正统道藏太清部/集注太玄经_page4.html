<!DOCTYPE html>
<html>
 <head>
  <meta charset="utf-8"/>
  <title>
   集注太玄经 - 第 4 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   集注太玄经 - 第 4 页/共 10 页
  </h1>
  <div class="content">
   #33『强梁』原作『强粱』，据范本和备要、全书本改。
　　#34『梁折』原作『粱折』，据备要、全书本改。
　　#35『掸』原脱，据备要、全书本补。
　　#36『徒』原作『使』，据备要、全书本改。
　　#37『干』原作『于』，据备要、全书本改。
　　#38『躆躆』脱一字，据备要、全书本补。
　　#39『象』原作『家』，据备要、全书本改。
　　#40『下』原作『家』，据备要、全书本改
　　#41『家之』原残，据备要、全书本补。
　　#42『王本』原作『范本』，据备要、全书本改。
　　#43『生』原作『坐』，据备要、全书本改。
　　#44『龙飞』原作『龙龙』，据备要、全书本改。
　　#45『 需云』原脱，据备要、全书本补。
　　#46『息』原脱，据备要、全书本补。
　　集注太玄经卷之四
　　二方二州二部三家迎
　　阴家水，亦准咸。入迎次二，日舍舆鬼。阴气成形乎下，物咸溯而迎之。溯，音素。宋曰：溯，向也。初一，迎他匪应，无贞有邪。测曰：迎他匪应，非所与并也。王曰：处迎之初，而失位当夜，迎之不以其道者也。物之非其宜，应而往迎之，则失正而陷邪也。光谓：迎，准咸。咸，感也。一为思始而当夜，感於外物，而非正应者也。次二，蛟潜於渊，陵卵化之。人或阴言，百姓和之。测曰：蛟潜之化，中精诚也。王本或作有，小宋本人或阴言作人言或阴，今从宋、陆、范本。和，胡卧切。范曰：蛟潜於水，产卵高陵，下复於渊，气应相感，然后剖化。光谓：二为思中，而当昼。君子精诚之至，无所不通也。《易》曰：呜鹤在阴，其子和之。次三，精微往来，妖先灵觉。测曰：精微往来，妖咎征也。三为思终，而当夜。天人之际，精祲相感，人失其道，妖灵先觉也。次四，裳有衣孺，男子目珠，妇人啑钩，贞。测曰：裳有衣襦，阴感阳也。王本感作盛，今从诸家。襦，音儒，短衣也。啑，色甲切。吴本作嚏，音帝。次五，黄乘否贞。测曰：黄乘否贞，不可与朋也。乘，时证切。王曰：五虽居中，而处阴当夜，不正而乘中位，故曰黄乘否贞#1。光谓：不正当位，不足合也。次六，玄黄相迎，其意感感。测曰：玄黄相迎，以类应也。范曰：天玄地黄。天地相迎，则风雨时调；君臣相迎，则政教以度。光谓：六为极大，感之盛也。自天地至於万物，君臣上下，夫妇朋友，无不以类相应也。次七，远之 ，近之掊，迎父迦逅。测曰：远 近掊，失父类也。小宋 作 ，今从诸家。 ，许候切，怒目视貌。掊，普后切，击也。迦，与邂同，音蟹。逅，音后。不期而会也。次八，见血入门，俯迎中庭。测曰：见血入门，以贤自卫也。宋、陆本捬作椒，今从范、王本。捬，音府，捍也。八为祸中，故曰见血入门，伤之者至也。当日之昼，能以贤自卫，迎拒之於中庭，物不能伤，故曰捬迎中庭。上九，湿迎床足，累于墙屋。测曰：湿迎床足，颠在内也。小宋、王本湿作泽，今从宋、陆、范本。范、王本累作罦。范曰：罦，覆也。今从宋、陆本。宋、陆、范本颠作愿，今从王本。累，良瑞切。九为祸极，而当夜。小人女子所以能倾国家者，非一朝一夕之故，其所由来者渐矣。如湿气之迎床足，浸润而上，将累及墙屋，而不可如何。究其颠沛之原，自内兴也。
　　二方二州三部一家遇
　　阳家火，准姤。入遇初一，日舍柳。阴气始来，阳气始往，往来相逢。初一，幽遇神及师，梦贞。测曰：幽遇神，思得理也。王曰：居遇之初，神遇而未形，冥交神会之象。光谓：一为思始，而当昼。精诚感通，故遇神及师，虽或发於梦寐，而不失其正，若高宗梦傅说是也。梦者，事之难据者也。精诚之至，犹得正而可据，况佥谋师锡者乎？次二，冲冲儿遇，不定之谕。测曰：冲冲儿遇，不肖子也。范本不定之谕作不受定之谕，今从诸家。王曰：无心而遇曰冲冲。儿者，童昏无知之称也。则其所遇，何定之有乎？所以然者，失位当夜，不得遇之宜也。不肖子者，明非有知之儿。次三，不往不来，得士女之贞。测曰：不往不来，士女则也。范、王本不往不来作不往不来不求，测曰不往不求，今从宋、陆本。宋曰：则，法也。光谓：自炫自媒者，士女之丑行。故不往不来而自遇，乃士女之正也。次四， ，兑人遇雨，厉。测曰：兑人遇雨，还自贼也。王曰： ，勇而无礼之貌。次五，田遇禽，人莫之禁。测曰：田遇禽，诚可勉也。五为盛福，而当昼。如田遇禽，获则取之，谁能御也？次六，俾蛛罔罔，遇蜂。利虽大，不得从。测曰：蛛之罔，害不远也。蜂，与蜂同。范曰：使蜘蛛设罔，而得於蜂。蜂，螫虫也，所以不能制。虽以为利，不得从而取也。光谓：六为上禄，而当夜。小人见利，锐於进取，而不得所欲者也。次七，振其角，君父遇辱，匪正命。测曰：振其角，直道行也。七为祸始，而当昼。如君父不幸遇辱，则君子振角，直道而行，死之可也。虽非正命，而死义不得不尔。次八，两兕斗，一角亡，不胜丧。测曰：两兕斗，亡角丧也。胜，诗证切。丧，息浪切。八为祸中，而当夜。如两兕相遇方斗，而一亡其角，必不胜而丧身矣。角，以谕御侮之士也。上九，或氏其角，遇下毁足。测曰：或氏其角，何可当也。范、王本或氏其角作抵其角，今从宋、陆本。抵，都礼切。
　　二方二州三部二家灶
　　阴家木，准鼎。入灶次九，二十八分二十八秒，日次鹑火，小暑气应。斗建未位，律中林钟。鼎大烹以养圣贤，故灶多养贤之象。阴虽沃而洒之，阳犹执而龢之。龢，古和字，下同。宋曰：灶以和阴阳者也，故或沃之，或和之，於是乎在。光谓：阴洒阳和，有炊爨之象。初一，灶无实，乞于邻。测曰：灶无实，有虚名也。王曰：处灶之初，失位当夜，无实者也。既失烹饪之道，无以供食，故乞于邻。光谓：一为思始而当夜，小人内无其实，窃它人之善以为己名者也。次二，黄鼎介，其中裔，不饮不食，孚无害。测曰：黄鼎介，中廉贞也。王曰：鼎者，灶之器也。介然，特立之貌。其中裔者，宽容虚受之义也。光谓：二在下体之中而当昼，位为方沮，未及下禄。君子守其中道，隐居自养，而不苟食者也。内养其志，不慕外物，故虽不饮不食，亦信无所害也。次三，灶无薪，黄金濒。测曰：灶无薪，有不用也。濒，音频。次四，鬲实之食，得其劳力。测曰：鬲实之食，时我奉也。鬲，音历。王曰：鬲，釜之小者。光谓：鼎款足者，谓之鬲。四为下禄，而当昼。君子以禄养贤，虽少亦得其劳力也。时我奉者，贤者得时则仕也。次五，鼎大可觞，不齐不庄。测曰：鼎大可觞，飨无意也。齐，侧皆切。王曰：无大飨齐庄之意。光谓：觞，当作觞，音商，煮也。五居盛位，可以养贤，故曰鼎大可觞。而当日之夜，不能以礼待天下之士，则士皆莫肯归之矣。《洪范》曰：凡厥正人，既富方谷。次六，五味龢，调如美如，大人之飨。测曰：味龢之飨，宰辅事也。王本美作羹，小宋本作五味和调，滋如美如，今从宋、陆、范本。王曰：宰相之事，调和五味，大人任得其人，飨之而已。光谓：六为上禄，而当昼。君子辅佐国家，献可替否，进贤退不肖，燮和其政，调美如羹，献之於君。而君飨之，则天下大治矣。高宗命说曰：若作和羹，尔惟盐梅。三公承君，有鼎之象。次七，脂牛正肪，不濯斧而烹，则欧鴂之疾至。测曰：脂牛欧鴂，不洁志也。肪，音方。欧，乌后切。鴂，衰都切。范曰：欧鴂，吐逆之声也。王曰：脂牛，肥牛也。光谓：肪，脂也。欧，吐也。鴂，心有所恶而吐也。肥牛之脂，以谕美禄也。人君虽以美禄养士，若不以诚洁之志将之，则士斯恶之矣。七为祸始，始失士心之象也#2。次八，食其委，虽噭不毁。测曰：食其委，蒙厥德也。委，於伪切。噭，与叫同。上九，灶灭其火，唯家之祸。测曰：灶灭其火，国之贼也。灶灭火，以谕不养贤也。不养贤者，自贼其国者也。桀杀关龙逢，纣杀比干，夫差杀伍员，项羽逐范增之类，皆是也。
　　二方二州三部三家大
　　阳家金，准丰。阴虚在内，阳蓬其外，物与盘盖。范、王本在内作其内，今从宋、陆本。范本蓬作逢，今从二宋、陆、王本。宋曰：蓬，犹盛也。光谓：与，皆也。物皆如盘盖，外隆大而内虚也。初一，渊潢洋#3；包无方，冥。测曰：渊潢洋，资裹无方也。王本裹作怀，今从诸家。潢，音黄。一为水，又为思始，而当昼。君子之心，如渊潢洋，无所不包，所以为大也。居下体之下，冥者隐而未见也。次二，大其虑，躬自炉。测曰：大其虑，为思所伤也。炉，音虑。王曰：处大之时，失位当夜，乖於其宜，徒欲广大其虑，而智不能周，反伤其躬也。炉者，错磨之具。错磨太过，必有所伤。光谓：二为思中，而当夜。小人智小而谋大者也。《诗》云：无田甫田，维莠骄骄。无思远人，劳心仞仞#4。次三，大不大，利以成大。测曰：大不大，以小作基也。王曰：得位当昼，故能大不自大，以谦虚自保，利用积小，以成其高大。光谓：三为思上，而当昼。君子志大而心小，故能成其大也。次四，大其门郊，不得其刀，鸣虚。测曰：大其门郊，实去名来也。王曰：有声无实，故曰呜虚。光谓：门在外，郊在远。刀，所以断。呜者，名闻之谓也。四为外佗，而当夜。小人不治其内，而务大其外，故曰大其门郊。言遗近而务远也。不得其刀，不能断也。虽声名远闻，其实内虚也。次五，包荒以中，克。测曰：包荒以中，督九夷也。王本九作四，今从诸家。范曰：克，能也。光谓：五居盛位，而当昼。圣人执大中之道，能怀服四海者也。次六，大失小，多失少。测曰：大失小，祸由微也。王本测作祸中发，今从诸家。范曰：六，水也。水之所失，在於隙穴。事从细生，祸由微起。光谓：六过中而当夜，大之始失者也。次七，大奢迂，自削以觚，或益之餔。测曰：奢迂自削，能自非也。觚，奇孤。餔，博孤切。范曰：觚，法也。光谓：奢，犹哆也。迂，远也#5。餔，食也。七为祸始，而当昼。大已过甚，至于哆远。君子见微，知祸将至，能以法自裁制，则更受福禄，故曰或益之餔也。次八，丰墙峭址，三岁不筑，崩。测曰：丰墙之峭，崩不迟也。址，与趾同。范曰：丰，大也。峭，峻也。址，足也，谓基也。三，终也。墙大基峻，若不终岁加之板筑，则有崩坠之忧。犹君子之道，不隆其本，末必危也。光谓：八处祸中，而当夜。小人不知祸至，务自张大，而不顾其本者也。三者，数之成也。上九，大终以蔑，否出天外。测曰：大终以蔑，小为大资也。王本无以字，测曰：大终蔑否，今从诸家。宋、陆、范本资皆作质，今从虞、王本。
　　二方三州一部一家廓
　　阴家水，亦准丰。入廓次四，日舍七星。阴气瘗而念之，阳犹恢而廓之。宋、陆本作阴应匿而 之，今从范、王本。陈曰：瘱，苦协切。 ，音合。是以瘱为 字也。吴曰：瘱，於计切，静也。然则字当从 #6 。宋曰： 之，言翕也。谓是时阴气应时翳匿之於下，阳气犹盛壮而廓之於上也。图曰：虚中弘外存乎廓。范曰：瘱，协也。 ，合也。王曰：阴气尚弱，潜瘱而 合之。 ，古歙字。光谓：阴气翳匿，闭合万物，而阳气尚务恢廓之，故曰廓也。廓者，张大之意也。初一，廓之恢之，不正其基。测曰：廓之恢之，始基倾也。王曰：处廓之初，而失位当夜，虽然恢廓之而不能自正其始。光谓：一为思始，而当夜。小人务自恢廓，而不正其基，故动则倾也。次二，金干玉桢，廓于城。测曰：金干玉桢，蕃辅正也。范曰：金玉者，皆其美质也。王曰：二居下体之中，得位当昼。金玉以为桢干，得贤之谓也。桢干者，板筑之具也。光谓：板筑之具，旁曰干，题曰桢。二为思中，而当昼。君子能以贤哲为辅，恢廓其德，以自卫也。次三，廓无子，室石妇。测曰：廓无子，焉得后生也？王曰：室於石女，无复嗣续之道。光谓：三为思上，而当夜。小人思虑恢廓，而后不能继，故曰廓无子也。室石妇，谓求室而得石妇也。次四，恢其门户，用圉寇虏。测曰：恢其门户，大经营也。范本用圉作以御，王本作用固，小宋本作用御#7，今从宋、陆本。圉，与御同。四为外它，而当昼。君子恢其礼义，以御小人者也，故曰恢其门户，用圉寇虏。次五，天门大开，恢堂之阶，或生之差。测曰：天门大开，德不能满堂也。王本恢堂作恢当，二宋、陆、王测无堂字，今从范本。五在廓家而当盛位，故曰天门大开，恢堂之阶，言通达而尊高也。然当日之夜，小人不能享此盛福，德不能充其位，必有差失，以致颠覆也。次六，维丰维崇，百辟冯冯，伊德攸兴。测曰：维丰维崇，兹太平也。王本兹作欲，今从诸家。冯，古凭字。冯冯，盛多貌。六为极大，而当昼。君子恢廓其德，以致太平。丰大崇高，万邦率服，冯冯盛多，骏奔辐凑者也。次七，外大杚，其中失。君子至野，小人入室。测曰：外大杚，中无人也。范、小宋本杚作扢#8，今从宋、陆、王本。宋、陆本入室作至室，王作在室，今从范本。陈曰：扢，音讫，摩也。王曰：杚者，斗概木也。吴曰：扢，与概同，柯爱切。《说文》古没切，平也。光谓：杚，当作圪，鱼乙切，高壮貌。七在廓家而居上体，故曰外大圪，言廓大而高壮也。然当日之夜，小人处大而骄，远贤能近不肖，乱自内兴者也，故曰其中失，君子至野，小人入室也。一曰：扢，许讫切，喜也。次八，廓其外，虚其内，利鼓钲。测曰：廓外虚内，乃能有闻也。八居外，而当昼。君子廓外以昭德，虚内以纳物，故能令名远闻。譬如鼓钲，亦外廓内虚，而能有声也。君子之德在外，而恢廓者，惟令名也。上九，极廓于高庸，三岁无童。测曰：极廓高庸，终无所臣也。庸，与塘同。王曰：处廓之极，失位当夜。虽能恢廓其垣塘，而中无童役可使。高而无人，悔可知矣。光谓：九居上极，而当夜。小人务自恢廓崇高，而不知止者也，故曰廓于高庸。不能降意接下，则下将叛之，故曰三岁无童。
　　二方三州一部二家文
　　阳家火，准涣。扬子盖以涣为焕，故名其首曰文。入文次九，日舍张。阴敛其质，阳散其文。文质班班，万物粲然。初一，祫 何缦，玉贞#9。测曰：拾 何缦，文在内也。袷，乞洽切。 ，与缋同，音会。何，下可切。缦，莫旦切。袷，衿也。 ，画也。何，被也。缯无文曰缦。一为思始，而当昼。君子内文外质，如施画於衿，而被以缦服。纯素含章，如玉之正，美之至也。《中庸》曰：衣锦尚絅，恶其文之着也。次二，文蔚质否。测曰：文蔚质否，不能俱碎也。王曰：文之为体，当文质彬彬。二位当夜，既无其质，文虽蔚然，不足美也。睟，纯美也。光谓：蔚，细缛貌。二为思中，而当夜。小人文华虽美，而实不能副也。宁嬴谓阳处父#10：华而不实，怨之所聚也。次三，大文弥朴，孚似不足。测曰：大文弥朴，质有余也。王本弥作珍，朴作璞，今从二宋、陆、范本。孚，大信也。三为思终，而当昼。君子大文似朴，大信似不足。次四，斐如邠如，虎豹文如。匪天之享，否。测曰：斐邠之否，奚足誉也。邠，与彬同。否，音鄙。范曰：虎豹之兽，以其文贵。斐邠者，文盛貌也。王曰：四失位当夜，盖同虎豹，以文害其躬，匪天所享，故曰否也。享，向也。次五，炳如彪如，尚文昭如，车服庸如。测曰：彪如在上，天文炳也。王本尚文作质文，今从宋、陆、范本。王曰：五居中体正，得位当昼，为文明之主，焕然可观也。光谓：尚文昭如，圣王贵尚礼文，昭然明辨也。车服庸如，言以车服表显贤者之功庸也，用文之大，莫过於此。《舜典》曰：敷纳以言，明试以功，车服以庸。次六，鸿文无范，恣于川。测曰：鸿文无范，恣意往也。范曰：范，法也。光谓：鸿雁之飞，偶有文字之象，而无法也#11，遇川则自恣而已。六过中，而当夜。小人之文，无法而妄为者也。次七，雉之不禄，而鸡盖谷。测曰：雉之不禄，难幽养也。宋、陆本而鸡盖谷作而不鸡盖谷，王本无而字，测不禄皆作不鸡，今从范本。荩，徐刃切。王曰：七虽过满，而得位当昼。如翟雉有文采而怀耿絜之性，不受人之驯养，故曰不禄，终不若鸡之进食其谷也。荩，进也。光谓：七在外体，而当昼。君子有文而耿介，避世而不仕者也。七为祸阶，故贤人隐也。次八，雕签，谷布亡于时，文则乱。测曰：雕韱之文，徒费日也。王曰：八居将极，而失位当夜。若务其雕韱之文，无事费日，俾谷之与布俱亡于时，其文之弊，乃为乱也。光谓：八为耗而当夜，故有是象。上九，极文密密，易以黼黻。测曰：极文之易，当以质也。王曰：九居文极而得位当昼，能易极文之弊者也。文工之极，至於密密。然至韱至微，而能易之，使如黼黻之有制度也。光谓：九为尽弊而当昼#12；故有是象。白与黑谓之黼，黑与青谓之黻。黼黻虽文，校於雕签，则为质也。
　　二方三州一部三家礼
　　阴家木，准履。入礼次四，六分三秒，大暑气应。阴在下，而阳在上，上下正体，物与有礼。小宋本阳在上作阳益高#13；今从诸家。初一，履于跂，后其祖祢。测曰：履于跂，退其亲也。宋、陆本歧作跛，今从范、王本。王曰：居礼之初，失位当夜，是始而乖礼者也。履于跂，非敬之道也。光谓：跂，举踵也。一居下体之下，履之至卑者也，乃欲举踵强高，居下而僭上之象也。凡臣之事君，犹事父也；事大君，犹事祖也。在下位而礼僭於上，是犹退其祖父使居己后也，不亦悖乎？次二，目穆穆，足肃肃，乃贯以棘。测曰：穆穆、肃肃，敬出心也。王曰：棘，取赤心也。光谓：穆穆、肃肃，皆恭谨貌。二为思中，而当昼。外貌之恭，必贯之以诚，然后善也。次三，画象成形，孚无成。测曰：画象成形，非其真也。王曰：忠信，礼之本。既乖於本，何礼之有？光谓：三为思末而当夜，饰外貌而无内实者也，故曰画象成形，孚无成。女叔齐谓鲁昭公：屑屑焉，习仪以亟，不可谓礼。次四，孔雁之仪，利用登于阶#14。测曰：孔雁之仪，可法则也。虞曰：雁飞成行，孔雀亦成行也。光谓：孔雀有文章，雁有行字，皆威仪之象。阶，谕进而登位也。四为下禄，而当昼。君居位有威可畏，有仪可象，其下畏而爱之，则而象之。是以其教不肃而成，其政不严而治也。次五，怀其违，折其匕，过丧锡九矢。测曰：怀违折匕，贬其禄也。王本过丧锡九矢作过鬯锡，今从诸家。范、小宋本贬其禄作贬天禄，王本作败其禄，今从宋、陆本。次六，鱼鳞差之，乃大施之，帝用登于天。测曰：鱼鳞差之，贵贱位也。范、小宋本大作矢#15，今从宋、陆、王本。六为极大，而当昼。君子制礼，使贵贱有序，差若鱼鳞。执此道而大施之於天下，天下莫不治也。帝者用此，则可以格于皇天矣。次七，出礼不畏，入畏。测曰：出礼不畏，人所弃也。七为祸始，而当夜。小人逾越礼法而不顾者也。由其不畏，所以入畏，谓陷刑戮也。《书》曰：弗畏入畏。次八，冠戚 ，履全履。测曰：冠戚履贱，不可不上也。二宋、陆、王本全作金，今从范本。宋、陆本测曰冠戚履贱，不可不正也。范本冠戚 ，明不可上也。王本冠戚 ，不可不上也。今从小宋本。范曰：戚 ，以谕败也。冠虽败，宜加之首；履虽全，宜践之足。光谓：八在上体而为祸中，冠败之象也。当日之昼，故下不能陵也。上九，戴无首，焉用此九？测曰：无首之戴，焉所往也？焉，於虔切。九，阳之盛也。礼主卑让，故虽天子，必有礼也。九为亢极而当夜，上无所戴，高而必危。譬如戴冠而无首，焉用此盛极之位哉？
　　二方三州二部一家逃
　　阳家金，准遁。阴气章强，阳气潜退，万物将亡。宋曰：谓万物与阳盛衰者也。於七分消，卦为遁。微阴在内，欲出地矣。王曰：章，明强，大。初一，逃水之夷，灭其创迹。测曰：逃水之夷，迹不创也。一为思始，而当昼。君子避祸於未萌，逃恶於未形，制之於思虑之初，人不见其迹，则患难何由及焉？譬如逃於水中，水从而平夷，其创迹皆合，人不能见其际也。次二，心惕惕，足金舄，不志沟壑。测曰：心惕惕，义不将也。范本作 ，王本作 ，云古惕字，今从二宋、陆本。宋、陆金作含，王本作望，今从范、小宋本。宋曰：将，行也，不能以义断心而行也。光谓：金者，坚固之象也。二为思中，而当夜。小人虽睹祸之将至，惕惕而惧，不能以义自断，怀其宠禄，滞留不去，不知沟壑在於足下，俄则颠踬也。孔子曰：见义不为，无勇也。次三，兢其股，鞭其马，寇望其户，逃利。测曰：兢股鞭马，近有见也。范本望作 ，今从宋、陆、王本。陈曰： ，古望字。宋曰：近有见，谓见寇已近也。光谓：三为思终，而当昼。逃，得其宜者也。兢其股，惧也。鞭其马，欲速去也。寇望其户，患将至也。当是之时，利於逃也。次四，乔木维摐，飞乌过之，或止降。测曰：乔木之鸟，欲止则降也。宋、陆、王本摐作枞，今从范本。或止降，宋、陆本作止之，范本作或降，今从王本。范曰：上撩称摐。上撩之木，鸟所不集，故过之而去。光谓：摐，长密之貌。四为下禄，而当夜。小人遁逃之志不坚，遇美禄则止而不去，故未免於患也。次五、见 踤于林，獭入于渊，征。测曰：见 及獭，深居逃凶也。范本 作 ，王本作鹭，今从二宋、陆本。王本征作利征，今从宋、陆、范本。 ，古年字，一本作鹰。踤，慈恤切。宋曰： 害鸟，獭害鱼。吴曰#16 踤，蹋也。光谓：五为中禄，而当昼。君子虽居显位，食厚禄，见小人用事於朝，知其必为祸乱，则行而去之矣。次六，多田不娄，费我 功。测曰：多田不娄，费力无功也。宋、陆本费作会，今从范、王本。 ，户佳切。范曰：孰食为 。王曰：六居过满，失位当夜，不得处逃之宜。若田於多田，而不娄理之，徒费食与功，而无益也。光谓：六为上禄，为盛多，为极大，而当夜。小人德薄位尊，力少任重，虽有盛大之资业，不能修治，贤者皆弃之而逃，徒费食力，安得成功也？次七，见于累，后乃克飞。测曰：见于累，几不足高也。几，音畿。宋曰：几，近也。已见累索，仅然得免，此用明近也。王曰：逃难之时，而七居祸始，逃而后时者也，故见于累。然得位当昼，能保终吉，故后乃克飞，免其患也。君子虽见縻缀，然乱邦不居，终当自引远去，故曰后乃克飞也。次八，颈加于矰，维 其绳。测曰：颈加维 ，无自劳也。王曰： ，与翼同。八失位当夜，不能避患，故首加于矰。虽鼓翼於绳罔之中，终无克飞之理。光谓：矰，弋射之矢也。八为祸中而当夜，不能遁逃远祸。矰已加於颈矣，虽复奋翼掣曳其绳，安得去哉，徒自劳也。上九，利逃跰跰，盗德婴城。测曰：盗德婴城，何至逃也。王本作德盗，小宋本作盗得，今从宋、陆、范本。陈曰：跰，音瓶，又蒲贤切。字书：跰，胝皮坚也。
　　二方三州二部二家唐
　　阴家土，亦准遁。陆曰：唐荡，天下皆遁。遁，亦荡也。光谓：唐，犹荡荡，无拘捡，有丧失之意也。阴气兹来，阳气兹往，物且荡荡。宋曰：兹，益也。陆曰：荡荡，空尽之貌也。初一，唐于内，勿作，厉。测曰：唐于内，无执守也。一为思始，而当夜。内无所守，动则危矣。次二，唐处冥，利用东征。测曰：唐冥之利，利明道也。冥，昧也。东者，日所出也。二为思中而处下体之内，故曰唐处冥。言其中心荡荡，迷所适也。然当日之昼，君子能求明道以自进者也。次三，唐素不贞，亡彼珑玲。测曰：亡彼珑玲，非尔所也。王曰：珑玲，玉声也。次四，唐无适，道义之辟。测曰：唐无适，惟义予也。适，丁历切，下同。辟，必益切。予，余吕切。王曰：四得位当昼，得唐之宜，荡荡然无适无莫，惟以道义为辟。知所之往，唐之美也。辟，君也。光谓：适，必然也。四为条畅，而当昼。孔子曰：君子之於天下也，无适也，无莫也，义之与比。故曰道义之辟，言其最尊高也。次五，奔鹿怀鼷，得不訾。测曰：奔鹿怀鼷，不足功也。范、王本不足功作奚足功，今从宋、陆本。吴曰：鼷，户鸡切，小鼠也。王曰：五居盛位，当首主，而失位当夜。无君之德，荡然无守，迷於利害之向。逐鹿而奔，又鼷鼠是顾，则其所得不足以为资。訾，与资同。次六，唐不独足，代天班禄。测曰：唐不独足，无私容也。王曰：得位当昼，为唐之主，荡然无私，不求独足，与天下同其美利，故可代天班布爵禄。为时明君，处唐之美，莫过是矣。光谓：六为上禄，为盛多，而当昼。君子不独享天禄，与天下贤隽共之。次七，弋彼三飞，明明于征，终日不归，亡。测曰：弋彼三飞，适无所从也。王曰：居过满，而失位当夜。不明於道，自取危亡。若一弋而求三飞，无所适从。自明而行，至暮忘返，荡然昏昧，复何益矣？光谓：七为失志，而当夜。小人二三其德，从此失彼，荡无所守，徒自劳苦。自幼至老，终无所得者也。次八，唐收禄，社鬼辍哭，或得其沐。测曰：唐收禄，复亡也。复，符目切，下同。王曰：得位当昼，善於处唐之道，故能复收其禄。光谓：八为祸中，福禄已散。然当日之昼，能兴衰起废者也，故曰唐收禄。社稷之灵，复得血食，故辍哭。民已枯瘁，而复蒙润泽，故曰或得其沐也。上九，明珠弹于飞肉，其得不复。测曰：明珠弹肉，费不当也。当，丁浪切。范曰：飞肉，禽乌也。珠至重，乌至轻，以重求轻，故不复也。王曰：九居亢极，而失位当夜，荡荡然闻於大数者也#17。如以珠弹雀，所得不复其所亡也。光谓：九为祸极，而当夜。小人纵情极欲，荡然忘返者也。
　　二方三州二部三家常
　　阳家水，准恒。入常次七，二十三分二十六秒，立秋气应。日次鹑尾，斗建申位，律中夷则。次九，日舍翼。阴以知臣，阳以知辟。君臣之道，万世不易。辟，立曰壁。宋曰：辟，君也。此立秋之首也。以秋承夏，天道之常。故於是时，阴知为臣，阳知为君。光谓；以秋承夏，以阴承阳，以臣承君之象也。初一，戴神墨，履灵式，以一耦万，终不稷。测曰：戴神墨，体一形也。王、吴皆云：稷，与吴同。墨、式，皆法也，神灵尊之也。一为思始，而当昼。君子之心，执一以为常法，应万物变，终无亏吴也。《易》曰：天下之动，贞夫一者也。次二，内常微，女贞厉。测曰：内常微，女不正也。王本作常内微，今从诸家。王曰：处常之时，当正君臣夫妇之道。二失位当夜#18，是常以微贱之女处内。不正之象，且近於危，故曰贞厉。次三，日常其德，三岁不食。测曰：日常其德，君道明也。三为自如，而当昼。日常其德，故免薄食之灾。君常其德，故无狂僭之咎。伊尹戒太甲，作《咸有一德》。次四，月不常，或失之行。测曰：月不常，臣失行也。行，皆如字。月有亏盈，故曰不常。行，道也。四为外佗，而当夜。臣德不常，则失道也。次五，其从其横，天地之常。测曰：其从其横，君臣常也。从，即容切。范曰：天从地横，是其常道也。王曰：五居中位，为常之主。得位当昼，故从横经纬，皆合天地之常，得万世不易之道。光谓：五为中和，常之盛也。君臣之道，相经纬也。次六，得七而九，懦挠刚，不克常。测曰：得七而九，弃盛乘衰也。七，阳之盛也。九，阳之衰也。六过中而当夜，弃盛乘衰也。小人懦弱，挠败其刚，不能守其常道也。次七，滔滔往来，有常衰如，克承贞。测曰：滔滔往来，以正承非也。次八，常疾不疾，咎成不诘#19。测曰：常疾不疾，不能自治也。八为祸中，而当夜。常道久而有敝者也，故曰常疾。夫疾者自知其疾，则尚可治也。若不知其疾，而恶闻之#20；则必不可治矣#21。小人不知其祸，而恶闻之，至於凶咎已成#22；不可复诘也。上九，疾其疾，巫医不失。测曰：疾其疾，能自医也。王曰：九居亢极，而得位当昼，能疾其疾者也。善於自儆，则医巫治之不失也。医巫，谕贤者耳。光谓：九为祸终，而当昼。君子能思患而豫防之，纳忠求贤以自辅，故祸可解也。
　　二方三州三部一家度#23
　　阴家火，准节。法者为之模范#24，度者为之分寸也。阴气日躁，阳气日舍。躁躁舍舍，各得其度。舍，音舍，又如字。宋曰：躁，动也。舍，藏。王曰：舍，止也。光谓：躁，谓阴进盛也#25。舍，谓阳退去也#26。躁者益躁，舍者益舍，各守常度也。初一，中度独失。测曰：中度独失，不能有成也。一为思始，而当夜。小人在心之度，先已乖失，安能有成也？《商书》曰：若虞机张，往省括于度则释。次二，泽不舍，冥中度。测曰：泽不舍，乃能有正也。次三，小度差差，大攋之阶。测曰：小度差差，大度倾也。小宋、陈、吴本獭作獭#27；王本作倾，今从宋、陆、范本。范本测差差作之差，今从宋、陆、王本。攋，音赖。光谓：攋，毁裂也#28。三为思终，而当夜。思不中度，则事乖失矣。故曰小度差差，大攋之阶，言所失虽小，所毁将大也。次四，干桢，利于城。测曰：干桢之利，利经营也。范、王于作干，今从宋、陆本#29。四为下禄，而当昼。君子既得其位，常以法度为干桢，则可以保卫其民，有所营为矣。次五，干不干，攋于营。测曰：干不干，不能有宁也。王曰：失位当夜，不能为首之主。干而非干之才，则必倾其所经营矣。光谓：不度之人，民无则焉，犹干之不干，将毁所经营，不能有安也。次六，大度检检，于天示象，垂其范。测曰：大度检检，垂象贞也。范，与范同。王曰：六居盛位，度之大者，得位当昼。明于法制，以度检物，则天之象而垂法於人也。光谓：君子之立法度，非取诸心也。乃观象於天，以垂范於世，故曰天示象，垂其范。《易》曰：天垂象，圣人则之。次七，不度规之，鬼即訾之。测曰：不度规之，明察笑也。訾，音紫，又即移切。王曰：七居过满，失位当夜，是以不度之。度，为规制者也。訾，毁笑也。赞云鬼訾，测云明察者#30，幽明同笑，故互文见义。光谓：七为败损而当夜，小人骄溢#31，不以法度自规，鬼所毁笑，将降之祸也。明察者，莫若鬼。人之愚者，或未之知，鬼先见其祸也。次八，石赤不夺，节士之必。测曰：石赤不夺，可与有要也。要，一遥切。范曰：石不可夺坚，丹不可夺赤。王曰：八居度之将终，得位当昼，必能有所执守，不改其度者也。光谓：要，约也。八为祸中，而当昼。君子虽遇祸乱，不改其度#32，秉志坚明，不可移夺。故可以与之有约，谓寄百里之命，托六尺之孤也。上九，积差之贷，十年不复。测曰：积差之贷，不得造也。范本差作善，今从二宋、陆、王本。王本十作七，今从诸家。陆曰：造，至也。王曰：居度之终，而失位当夜，失度之极者也。积其差失，浸以乖远，贷者宽缓，后於时也。虽七年么久，亦不可复其度也。光谓：贷，当作 ，吐得切，与忒同，差之甚者也。《易》曰：迷复，凶。至于十年不克征也。
　　二方三州三部二家永
　　阳家木，准同人。二宋、陆、范、王皆象恒。吴曰：常首，象恒卦。次七，立秋。初一，当二百二十六日，行张十五度，於《易》期日恒卦。九四，次度首，象节卦。初一，己行翼二度，次永首。次七，当二百三十八日，行翼九度，於《易》期日同人卦。今从之。阴以武取，阳以文与，道可长久。宋曰：阴者刑气，故以武言之；阳者德气，故以文言之。武以济文，文以济武，阴阳取与之道也，故其道可以长久。初一，不替不爽，长子之常。测曰：不替不爽，永宗道也。王本替作历，云古僭字，今从宋、陆、范本。长，知丈切。永，长久也，有继嗣之象。替，废也。一当日之昼，得永之道者也。先王之制，立嫡以长，所以安宗庙重社稷，不替不爽，万世之常法也。永久之道，莫大於此。次二，内怀替爽，永失贞祥。测曰：内怀替爽，安可久也？二当日之夜，失永之道也。昏惑之君，违礼立爱，以孽代宗，内怀替爽之心。於其长子如此，则长失正善之道也。次三，永其道，未得无咎。测曰：永其道，诚可保也。三为成意，而当昼。君子道业已成，未跻禄位者也。夫君子不患无位，患所以立。日新其道，久而不倦，虽未得福禄，又何咎哉？次四，子序不序，先宾永失主。测曰：子序不序，非永方也。王曰：四近於五，而以阴居阳位，且当夜，失其可久之道。子而不居子之次序，则祭祀宾客长无主矣，故先宾永失主也。次五，三纲得于中极，天永厥福。测曰：三纲之永，其道长也。王曰：居中体正，为首之主，得位当昼，有君之德，是能使三纲皆得其中，天之所助，故永厥福也。光谓：三纲者，君为臣纲，父为子纲，夫为妻纲。五为中和，而当昼。王者正三纲以建皇极，永保天禄。次六，大永于福，反虚庭，入于酋冥。测曰：大永于福，福反亡也。范本入于酋冥作入酋冥，小宋本作於酋冥，今从宋、陆、王本。六过中而当夜。小人恃福之永，骄淫矜夸，福终则祸至。故反虚庭，言无所获也。入于酋冥，言不知悔惧，祸衅既就，则至於晦冥也。次七，老木生时，永以缠其所无。测曰：老木生荫，永厥体也。莳，时吏切。王曰：七居过满，老木之象。然得位当昼，得其永道，故生莳。莳者，旁生之栽也。既有华叶，复得长久，始无今有，故云缠其所无。次八，永不轨，凶亡流于后。测曰：永不轨，其命剂也。剂，才诣切。宋曰：剂，翦也。王曰：居将极之位，而以阴居阳时，且当夜，是则永不法之事，岂止祸其身而已，凶亡之事，乃流於后也。光谓：八为祸中，而当夜。小人长为不法，身既凶亡，余殃流后也。上九，永终驯首。测曰：永终驯首，长恺悌也。驯，顺也。恺，乐也。悌，易也。九在永终，而当昼。君子之道，永长乐易，慎终如首若一，永道乃全也。
　　二方三州三部三家昆
　　昆，户衮切，又如字。阴家金，亦准同人。陆曰：昆，亦同也。阴将离之，阳尚昆之，昆道尚同。宋曰：阴气将杀，故离散万物。阳气将藏，故万物同归也。王曰：阴气主杀，将离万物。阳气仁爱，犹尚昆而同之。初一，昆于黑，不知白。测曰：昆于黑，不可谓人也。宋曰：白，智也。黑，愚也。光谓：黑以谕垢浊，白以谕廉洁。一为思始，而当夜。小人自同於垢浊，而不知廉洁之为美者也。次二，白黑菲菲，三禽一角同尾。测曰：三禽一角，无害心也。菲，敷尾切，与斐同。王曰：得位当昼。白黑菲菲，分别明白之义。三禽，谕三人。一角同尾，终始皆同，无乖异也。光谓：菲菲，白黑相杂貌。角，在首而拒斗者也。尾，体之终也。二为思中，而当昼。君子与人交，廉而不刿，浊而不污，菲菲然群居而不乱。一角者，共御侮也。同尾者，全其终也。孔子曰：君子和而不同。次三，昆于白，失不黑，无际一尾三角。测曰：昆白不黑，不相亲也。范、王本际皆作除，今从宋、陆本。次四，鸟托巢于菆，人寄命于公。测曰：鸟托巢，公无贫也。范、小宋本菆作丛，今从宋、陆、王本。菆，古丛字。宋曰：公，均也。光谓：公者，道大同，无彼我也。四为下禄，而当昼。君子能推大同至公之心以待人，则皆归往而寄命焉，故曰公无贫也。次五，谷失疏数，众牦毁玉。测曰：谷失疏数，奚足旬也。范、小宋本谷失疏数作谷不谷，失疏数；王本作毂不毂，失疏数；今从宋、陆本。谷、毂，古字通。陆曰：旬，均也。王曰：五居盛位，当为物主，而以阳居阴位且当夜，不得混同之道。毂为众辐所凑，五既失道，不能包容，故云毂不毂也。众耗之轻，积以成多，必致毁玉之患，如众口铄金也画#33。光谓：毂之受辐，疏数必均，乃能运行。五以小人而居盛位#34。无至公之心，好恶任私#35，故谗慝并进，而众牦毁玉也。次六，昆于井市，文车同轨。测曰：昆于井市，同一伦也。井市者，人所聚也。六为盛多当昼，君子道隆德盛，四海会向，书同文，车同轨，无有远迩，混为一类也。次七，盖偏不覆，晏雨不救。测曰：盖偏不覆，德不均也。覆，敷救切，下并同。晏，晚也。晚而得雨，则稚者昌，而植者伤矣。七为败损而当夜，小人之德，不能大同，用心颇僻，有爱有恶。如盖偏，则物有不覆者矣；雨晚，则禾有不救者矣。次八二昆于危难，乃覆之安。测曰：危难之安，素施仁也。八为祸中，为耗为剥落，有危难之象。然当日之昼，君子素以昆同之道，泛爱容众，一视同仁。故危难之际，能庇覆於物，使之就安。上九，昆于死，弃寇遗。测曰：昆于死，弃厥身也。遗，以醉切。王曰：弃身遗寇，凶之甚也。光谓：为恶不同，同归于乱。九居祸极而当夜，故有是象。
　　集注太玄经卷之四竟
　　#1『否』原作『不』，据正文和备要、全书本改。
　　#2『始』原残，据备要、全书本补。
　　#3『潢』 原作『黄』，据范本和备要、全书本改。
　　#4『无思远人，劳心忉忉』，据备要、全书本补。《十三经注疏》作『无田甫田，维莠桀桀。无思远人，劳心怛怛』。
　　#5『远』 原作『遂』，据备要、全书本及下文『 咚远』改。
　　#6『 』 原作『医』，据备要、全书本改。
　　#7#8『本』原脱，据备要、全书本补。
　　#9『玉』原作『王』，据范本和备要、全书本改。
　　#10『阳』原残，据备要、全书本补。
　　#11『法』原残，据备要、全书本补。
　　#12『尽弊』原作『 昼弊』，『当昼』原作『当尽』，据备要、全书本改。
　　#13『本』 原作『太』，据备要、全书本改。
　　#14『利』 原残，据范本和备要、全书本补。
　　#15『矢』原作『夫』，据范本改。
　　#16『曰』原脱，据备要、全书本补。
　　#17『暗』原作『门』，据备要、全书本改。
　　#18『二』原脱，据备要、全书本补。
　　#19『诘』原作『语』，据范本和备要、全书本改。
　　#20『闻之』原残，据备要、全书本补。
　　#21『则』原残，据备要、全书本补。
　　#22『已』原残，据备要、全书本补。
　　#23『三部』原作『二部』，据备要、全书本改。
　　#24『之』原脱，『范』原残，据备要、全书本补。
　　#25『阴』 原残，据备要、全书本补。
　　#26『去』 原残，据备要、全书本补。
　　#27『吴』原作『吴』，据备要、全书本改。
　　#28『毁裂』 原残，据备要、全书本补。
　　#29『宋、陆本』原作『宋、陆、王本』，『王』字衍，据上句和备要、全书本删。
　　#30『者』原残，据备要、全书本补。
　　#31『骄』原残，据备要、全书本补。
　　#32『其』原作『具』，据备要、全书本改。
　　#33『口』原脱，据备要、全书本补。
　　#34『五』原作『三』，据上文和备要、全书本改。
　　#35『任』原作『住』，据备要、全书本改。
　　集注太玄经卷之五
　　三方一州一部一家减
　　阳家水，准损。入减初一，四十一分一十七秒，处暑气应。次九#1，日舍轸。阴气息，阳气消。阴盛阳衰，万物以微。王本作阴息阳消，小宋本作群阴息，阳气消，今从宋、陆、范本。初一，善减不减，冥。测曰：善减不减，常自冲也。陆曰：冲，虚也。光谓：一为思始，而当昼。常自谦冲，善减者也。自损者，人益之，故不减。一为下下，善减之谦，不减之益，皆在冥昧之中，人莫得而见，故曰冥。次二，心减自中，以形于身。测曰：心减形身，困诸中也。宋、陆本形作刑，今从范、王本。人之进德修业，必自强於心，然后显着於外。二为思中，而当夜。志先减矣，德业何从而益乎？是其中先自困也。子谓冉求曰：力不足者，中道而废，今汝画。次三，减其仪，利用光于阶。测曰：减其仪，欲自禁也。三为下上，为思终，为进人。居上则多骄盈，思终则形於外#2；发於仪貌矣。减其仪者，自贬损，禁约也。阶者#3所以进也#4。自损而得进，有光辉也。次四，减於艾，贬其位。测曰：减於艾，无以莅众也。范本艾作乂，今从二宋、陆、王本。艾，与乂同音。范曰：乂#5；治也。光谓：四为下禄，而当夜。小人不勤於为治，无以临众#6，则不能保其禄位矣。故曰减於艾，贬其位。次五，减黄贞，下承于上，宁。测曰：减黄贞，臣道丁也。范本作减其黄贞，今从诸家。宋曰：丁，当也。王曰：得位当昼，能为减主，又得黄中，贞正之道，众所咸归，故下承于上，而获安宁之福也。光谓：中和莫盛乎五，故曰黄。以阳当位，故曰贞。夫盛极则衰，不可不减。臣用此道以承其上，乃可自安，故曰臣道当也。次六，幽阐积，不缄不施，石。测曰：幽阐不施，泽不平也。施，失豉切。范曰：六为水，故积幽。小宋曰：大开曰阐。光谓：六与家性皆为水，故曰幽。六为上禄，故曰阐。又为盛多为极大，故曰积。君子当裒多益寡，称物平施。今乃不减不施，其顽如石，故曰泽不平也。次七，减其疾，损其恤，厉不至。测曰：减其疾，不至危也。范曰：恤，忧也。厉，危也。王曰：七居过满，危之道也。而得位当昼，是能自减其疾患，损其忧戚，则厉无从而至矣。光谓：七为祸始，而当昼，在於减家，故有是象。《易》曰：损其疾，使遄有喜。次八，浏涟涟，减于生根。测曰：浏涟之减，生根毁也。王本无下涟字，今从宋、陆、范本。浏，音留，又力久切。涟，音连。范曰：八，木也。秋木始衰。浏，也。涟涟，垂之貌。，古流字。光谓：八为木，为沈天，为疾瘀，为耗，为剥落。沈天，秋冬之交也。木之所以生者，根也。所以荣者，滋液也。今滋液下流涟涟，然减其资生之根，则何以复能盛荣乎？上九，减终，利用登于西山，临于大川。测曰：减终之登，诚可为也。范曰：在西为金，故曰西山。金生水，故曰大川。光谓：物极则反，故减终必增。登山临川，以高临下也#7。西者，物之成也。夫登高临下，鲜有不危，以减处之，故可为也。
　　三方一州一部二家唫
　　阴家火，准否。陈音钦，又音琴，小宋、吴皆巨锦切。《说文》：口急也，与噤同。今从之。陆曰：唫，闭塞也。阴不之化，阳不之施，万物各唫。凡阳施其精，阴化其形，万物乃生。皆处暑之气，阴不化，阳不施，万物各闭塞之时也。初一，唫不予，丈夫妇处。测曰：唫不予，人所违也。予，与与同。王曰：唫，闭而不与物接，丈夫而效妇人之处室也#8。光谓：一为思始，而当夜，处乎穷下。君子思道将以及人#9，今乃唫而不与，若丈夫而妇处也。夫孤立无亲，则人皆违而去之，故曰人所违也。次二，唫于血，资乾骨。测曰：唫于血，臞自肥也。范本臞作 ，吁缚切。诸本皆作臞，小宋音具，吴音衢，今从之。王曰：唫其血，以资乾骨，惧於臞瘠，思以自肥。光谓：二为思中，而当昼，能蓄其德，以美其身者也。《大学》曰：富润屋，德润身。次三，貌不交，口唭 ，唫无辞。测曰：貌不交，人道微也。范、王本无口字，今从二宋、陆本。唭，去吏切。 ，鱼记切。范曰：唭 ，有声而无辞也。王曰：人道殆至於微绝也。光谓：三为思终，又为成意，思虑既成，则言貌可以接人矣。而家性为唫，当日之夜，尚闭塞而不交，则人道几乎绝矣。《易·节》 之九二曰：不出门庭，凶。次四，唫其谷，不振不俗，累老及族。测曰：唫其谷，不得相希也#10。次五，不中不督，腐蠹之啬。测曰：不中不督，其唫非也。小宋曰：禄以待贤，廪粟红流腐蠹，犹啬其唫，非也。光谓：督，亦中也。君子积而能散，可唫则唫，可施则施。五居盛位，家性为唫，当日之夜，失其中道，故腐蠹而犹吝啬也。次六，泉原洋洋，唫于丘园。测曰：泉源之唫，不可讥也。二宋、陆、王本讥作议，今从范本。范曰：六，水也，故为泉源。丘园，以谕高也。光谓：六为盛多，为极大。蓄水於高，待时而施，则所及者远。今日之唫，乃所以为异日之泽；故不可讥也。次七，唫于体，黄肉毁。测曰：唫于体，骨肉伤也。王本黄肉毁作黄骨肉毁，今从宋、陆、范本。七为消，为败损，而又当夜。黄，中也。骨肉在中，故曰黄肉。夫气血所以养体也，唫而不及於四体，骨肉毁伤矣。恩泽所以缀亲也，唫而不及於九族，则内外乖离矣。次八，唫遇祸，祷以牛，解。测曰：唫遇祸，大费当也。范曰：牛为大费。王曰：虽过唫招桥，而能祷之以牛，以解其凶。光谓：八为祸中，故曰唫遇桥。当日之画，故曰祷以牛，解。不爱费，以解桥，其道当也。上九，唫不雨，孚乾脯。测曰：唫不雨，何可望也？范曰：孚，信也。王曰：九居唫极，而当夜。阴阳俱闭，故不雨。光谓：润泽既竭而无望，信乎肉乾而为脯矣。言王泽竭，而民物瘁也。
　　三方一州一部三家守
　　阳家木，亦准否。阴守户，阳守门，物莫相干。初一，闭朋牖，守元有。测曰：闭朋牖，善持有也。王、小宋本作闭明牖，守元有，今从宋、陆、范本。范曰：朋，党类也。光谓：《易》曰：憧憧往来，朋从尔思。言心有所感，则物以其类应之。牖者，所以窥外也。元，始也。《乐记》曰：人生而静，天之性也；感於物而动#11，性之欲也。一为思始而当画，能闭外类之诱，守其始有之性者也。次二，迷自守，不如一之有。测曰：迷自守，中无所以也。宋曰：以，用也。无所用，自守也。王曰：二守其迷，一守其道，故不如一之所有也。光谓：二为思中而当夜，诱於外物，迷而失其所守者也。《书》曰：惟民生厚，因物有迁。次三，无丧无得，往来默默。测曰：无丧无得，守厥故也。三为进人，为自如，为成意，当日之画。德成於内，能守而勿失者也。外物之往，於我何丧？外物之来，於我何得？默而成之？不言而信也。《易》曰：无丧无得#12 ，往来井井。次四，象艮有守。测曰：象艮之守，廉无个也。宋、陆本象艮有守作象贝自守，小宋本作象貌有守，今从王本。 ，与怙切。宋曰：贝，音狗。陆曰： ，禁御也。言象狗不能有所廉察#13，禁御也。范曰：象，似也，若刍狗也#14。光谓： ，音狗，当云艮为狗字之误也。象狗，犹言象龙也。次五，守中以和，要侯贞。测曰：守中以和，侯之素也。二宋、陆本守中以和作守中以一和，王本要侯贞作要侯之贞，今皆从范本。范曰：五为天子，守中和之道，诸侯之正主也。光谓：素，向也。中和莫盛乎五。守中和之道，以要约诸侯，诸侯之所取正而归向也。次六，车案轫，圭璧尘。测曰：车案轫，不接邻也。王本不接邻作交接邻，今从诸家。轫，而振切。小宋曰：轫，碍车轮之木也。礼诸侯，兵不用，诸侯自为正之具也。执守失贞，不接邻国，车轮按轫以靡行，圭璧生尘而不用。光谓：家性为守，六过中而当夜，自守太过者也。次七，群阳不守，男子之贞。测曰：群阳之守，守贞信也。王本群阳不守作群阳不字，今从诸家。次八，臼无杵，其碓举#15。天阴不雨，白日毁暑。测曰：臼无杵，其守贫也。王曰：臼而无杵，守之而终无所用。碓举而不下#16，守之而终无所成。光谓：其碓举，无米可舂也。天阴不雨，无泽可冀也。八为祸中，为耗，故有此象。上九，与荼有守，辞于卢首，不殆。测曰：与荼有守，故愈新也。宋、陆本作有荼有守，测作其荼其守，今从范、王、小宋本。荼，音徒。宋曰：愈，犹胜也。范曰：荼，白也。卢，黑也。九，西方，故白。光谓：荼，茅秀也，其色白。九为祸终而当昼，能悔其祸者也。故思老成白首之人，与守其故道；而辞去黑首谝言之士，则国家不至於危殆也。《秦誓》曰：番番良士，旅力既愆，我尚有之。仡仡勇夫，射御不违，我尚不欲。
　　三方一州二部一家翕
　　阴家金，准巽。入翕次五，一十八分三十四秒，白露气应。日次寿星，斗建酉位，律中南吕。陆曰：巽者，入也；翕，亦入也。王曰：翕，合也。光谓：巽为鸡，故翕多飞乌之象。阴来逆变，阳往顺化，物退降集。二宋、陆、王本阳往顺化作阳往以顺，今从范本。宋曰：阴来从下，故以逆言之；阳往从上，故以顺言之。光谓：阴升而害物，故曰逆；阳降而育物，故曰顺。初一，狂冲于冥，翕其志。虽欲梢摇，天不之兹。测曰：狂冲于冥，天未与也。宋、陆本翕其志作以翕其志，不作下，今从范本。范本梢摇作逍遥，今从二宋、陆、王本。梢摇，与逍遥同。王曰#17：兹，古滋字。光谓：一为思始，而当夜#18。小人有不善之心，狂荡冲激於冥昧之中，翕敛其志，未形于外。逍遥，自纵适之貌。言虽欲纵适其志，天未之与，不得滋长也。次二，翕冥中，射贞。测曰：翕冥中，正予也。王本正予作正弓，今从诸家。予，与与同。二为思中，而当昼。君子有善心，亦翕敛於冥昧之中。如射之，有志正己而发，发无不中，故曰射贞。正予，犹言惟正是与也。次三，翕食嘬嘬。测曰：翕食嘬嘬，利如舞也。嘬，楚夫切#19。范曰：嘬嘬，食疾貌。王曰：嘬嘬尽黉，贪之甚也。欲利之速，如舞之赴节。光谓；三为成意而当夜，上近於禄#20。小人见禄，贪而务入，无所不至。次四，翕其羽，利用举#21测曰：翕其羽，朋友助也。四为下禄，又为外它，当日之昼。如乌翕其羽，利用举#21。士得朋友之助，利於进也。次五，翕其腹，辟谷。测曰：翕其腹，非所以誉也。范、王、小宋本辟谷皆作辟金谷，今从宋、陆本。范、小宋本誉作举，今从陆、王本。五为中禄，又为腹，而当日之夜，但能翕其福禄，以自与者也。故曰翕其腹。夫自与者，人必夺之，此乃辟去福禄之道也，况令名何从而得之？次六，黄心鸿翼，翕于天。测曰：黄心鸿翼，利得辅也。宋、陆、王本利作和，今从范本。六为中上，故称黄#22。鸿，鸟飞之高者也。六又为盛多，居福之隆，当日之昼。君子以中庸为心，辅之者众。如傅鸿翼，其高飞无不至矣。次七，翕缴恻恻。测曰：翕缴恻恻，被离害也。缴，音灼。范曰：七为绳，为射。射用绳者，缴之谓也。光谓：七为祸阶而当夜，故被离害也。次八， 其罦，绝其羂，殆。测曰：罦 绝羂，危得遂也#23。 ，与挥同。羂，古县切。王曰：昼可以自危，虽不至於终凶，亦殆之甚。小宋曰：罦，覆车也。羂，罔也。光谓：八为祸中而当昼，故得免也。上九， 其角，维用抵族。测曰： 其角，殄厥类也#24。王本族作扑，今从诸家。抵，音纸。范曰：抵，击也。王曰： 其角#25，以拒物，物所同恶。光谓：九为殄绝，为祸极，为猛，为角，而当夜。翕祸不已，至於穷极，犹欲用猛取胜，故至於绝族也。
　　三方一州二部二家聚
　　阳家土，准萃。入聚次七，日舍角。《易》曰：萃，王假有庙。故聚多鬼神之象。阴气收聚，阳不禁御，物相崇聚。崇，亦聚也。初一，鬼神以无，灵。测曰：鬼神无灵，形不见也。见，贤遍切。王曰：鬼神以无形为灵。陈曰：聚者，阴气收聚。万物衰落，有形复於无形，物归其本。本无者，非灵而何？夫精气为物，游魂为变，聚则为物，散则无形，故鬼神以无形为灵也。光谓：一为下下，又为水，幽深之象也。次二，燕聚嘻嘻。测曰：燕聚嘻嘻，乐淫愆也。范本愆作衍，小宋本作衎，今从宋、陆、王本。二为思中，为平人#26；当夜。相聚冥乐，过则成愆。次三，宗其高年，群鬼之门。测曰：宗其高年，鬼待敬也。二宋、陆、王本皆作宗其高辛，今从范本。范曰：三为门。次四，牵羊示于丛社，执圭信其左股，野#27。测曰：牵羊于丛，不足荣也。范本信其左股作信辟其左股，测曰：不足劳也，今从二宋、陆、王本。信，与伸同。羊，中牲也。依丛林而为社，鬼之微者也。执圭，重礼也。拜，当伸右股。四当日之夜，虽有福禄，不能用之，如牵羊但示于丛社而已，不足荣也。执圭而拜，乃伸其左股，不免於鄙野也。次五，鼎血之莸，九宗之好，乃后有孚。测曰：鼎血之莸，信王命也。王曰：蕏，与槱同，谓薪燎也。次六，畏其鬼，尊其礼，狂作眯淫，亡。测曰：畏鬼之狂，过其正也。范本眯作昧；今从二宋、陆、王本。王曰：眯者，目无所见也#28。狂瞽而求淫祀，则冥焉。次七，竦萃于丘冢。测曰：竦萃丘冢，礼不废也。王曰：竦，敬也。光谓：七为高，为礼，又为祸始，而当昼。以敬而聚於丘冢，葬以礼之象也。次八，鸱鸠在林，跋彼众禽。测曰：鸱鸠在林，众所 也。宋、陆本 作呱，王本作吠，今从范、小宋本。 ，於交切，多声也。王曰：鸱鸠；恶乌。聚中林；必为众禽所噪也。光谓：八为祸中，而当夜。小人恶声已着，如鸱鸠所在之林，众禽必聚而噪之。上九，垂涕累鼻，聚家之汇。测曰：垂涕景鼻，时命绝也。小宋曰：汇，类也。光谓：九为祸极，为殄绝。如君子生有令德，其死也哀。赵文子成室，曰：歌於斯，哭於斯，聚国族於斯，此之谓也。
　　三方一州二部三家而积#29
　　阴家水，准大畜。阴将大闭，阳尚小开。山川薮泽，万物攸归。王曰：山薮，所以蓄藏万物也。光谓：阴盛阳微，万物极阳之末，尽皆归藏於山川薮泽，委积其中也。初一，冥积否，作明基。测曰：冥积否，始而在恶也。宋、陆本始而在恶作已而在恶，范本无已而字，小宋本无已字，今从王本。王本基作资，今从诸家。否，音鄙。范曰：否，不善也。光谓：一为思始，而当夜。小人积恶於幽，而取祸於明，故冥冥之恶，乃所以为明罚之基也。次二，积不用而至于大用，君子介心。测曰：积不用，不可规度也。度，待洛切#30。范曰：介，大也。宋曰：积久不用，明德深藏，果遇其时，至於大用。光谓：二为思中，而当昼。君子积善於中，困於下位，不为时用。然积之不已，其用必大。君子广大其德心而已，不汲汲於求用也。次三，积石不食，费其劳力。测曰：积石不食，无可获也。三为思上，而当夜。费心於无用，劳力於非务，如积石之不可食，勤而无获也。次四，君子积善，至于车耳。测曰：君子积善，至于蕃也。小宋本至于蕃作至于大蕃，今从诸家。王曰：蕃，谓蕃庶，附袁切。小宋曰：蕃，车耳也，敷袁切。光谓：车耳，两轓也。至于车耳，言其盈积着见也。次五，藏不满，盗不赢。测曰：藏满盗赢，还自损也。王本藏作减，今从诸家。藏，徂浪切。五居尊位，受盛福，不务德施，而蓄积无已，适足为盗之赢利也。秦积敖仓为楚汉之资，隋积洛口为李密之用，皆其类也。次六，大满硕施，得人无亢。测曰：大满硕施，人所来也。王本亢作方，今从诸家。施，式豉切。王曰：六居盛位，得时当昼。所积大满，而能大施，以济於物。故得人皆归之，其道无穷也。光谓：财散则人聚，故得人也。亢，敌也。《诗》云：无竞惟人。斯无敌於天下矣。次七，魁而颜而，玉帛班而，决欲招寇。测曰：魁而颜而，盗之招也。范本招作收，王本决作快，今从二宋、陆、王本。魁者，言其首出也。颜者，言其显着也。班，布也。七为祸始，而当夜。积蓄不已，首出显着，玉帛布列，虽可以穷一时之欲，而不知盗乘其后也。次八，积善辰祸，维先之罪。测曰：积善辰祸，非己辜也。小宋本辰作展，今从诸家。辰，时也。积不善之家，必有余殃。八为祸中，当画。身虽积善而遭时之祸，盖其先人之罪也。上九，小人积非，至于苗裔。测曰：小人积非，祸所骫也。王本苗作亡，小宋本作笛，音迪，今从宋、陆、范本。骫，古委字。范曰：恶大者，乃至苗裔之家。光谓：积非之极，遇祸之穷，祸所委积，故延及苗裔也#31。
　　三方一州三部一家饰
　　阳家火，准贲。入饰次八，三十六分一十五秒，秋分气应，故兼准兑。兑为口舌，故饰多言语之象。阴白阳黑，分行厥职，出入有饰。诸家厥作其，今从宋、陆本。宋曰：阴气出，治於上，故以白为饰。阳气入，治於下，故以黑为饰。陆曰：阴而治西，故言白；阳退於北，故言黑。王曰：白为见，黑为隐。白黑分形，饰之象也。初一，言不言，不以言。测曰：言不言，默而信也。王本赞辞止云言不以言，今从诸家。一为思始，而当昼。君子内守其至诚，沈潜渊默，以不言为言。所以然者，不言而信故也。孔子曰：天何言哉？四时行焉，百物生焉。次二，无质饰，先文后失服。测曰：无质先文，失贞也。王本贞作真，今从诸家。王曰：无其本质，欲以求饰，虽先以文采，后必失其所服。光谓：二为思中，而当夜。小人内无诚实，徒事外饰。其始则文采信美矣，终则失其正服也。服，以谕德之形於外者也。次三，吐黄舌，钳黄聿，利见哲人。测曰：舌聿之利，利见知人也。宋、陆、范本吐黄舌皆作吐黄酋舌，今从小宋本。宋、陆本钳作柑，今从范、王、小宋本。钳，渠廉切。知，与智同。钳，执也。聿，笔也。君子发言着书，不失中道，惟智者能知之，愚者不足语也。《法言》曰：言，心声也。书，心画也。声画形，君子小人见矣。次四，利舌哇哇，商人之贞。测曰：哇哇之贞，利于商也。宋、陆本利舌哇哇作舌哇哇，范、小宋本作利口哇哇，今从王本。哇，乌佳切。王曰：文饰虚辞以炫鬻，故为商人之贞，而非君子之正道也。光谓：四为富而当夜，故有是象。次五，下言如水，实以天牝。测曰：下言之水，能自冲也。王本牝作比，今从诸家。小宋曰：刚处於中，能自虚怀，听其谠议，从谏如流，何有不纳？光谓：牝，谷也。天牝，谓海也。五居尊位而当昼，能自下以纳人言。如此，则人争以善道告之，如流之实海也。海自下而百川赴之，故能成其大；君自下而众善归之，故能成其圣。次六，言无追如，抑亦飞如，大人震风。测曰：言无追如，抑亦扬也。大人，谓在贵位之人。六过中而当夜，失言者也。一言之失，驷不及舌，故曰言无追如。清之而愈浊者，口也#32。虽欲抑之，已飞扬矣，故曰抑亦飞如。况夫威福在己#33，发口一言，疾如风霆，为物休戚，可不慎乎？次七，不丁言时，微于辞，见上疑。测曰：不丁言时，何可章也。小’宋本无不字，今从诸家。见，贤遍切。范曰：丁，当也。风切而已，不可章灼。光谓：七为祸始，而当昼。君子事暴君，非可以直言之时，故微辞风切而已。苟为章见，则上必疑之。孔子曰：君子信而后谏。未信，则以为谤己也。次八，蛁呜喁喁，血出其口。测曰：蛁呜喁喁，口自伤也。蛁，与蜩同。喁，音颙。王曰：蜩，善呜之虫也。光谓：喁喁，犹谆谆也。八为祸中，而当夜。君不受谏，臣强以言聒之，不辱则刑矣。如蜩之呜，喁喁不已，虽复血出其口，谁则听之，徒自伤耳。上九，白舌于于，屈于根，君子否信。测曰：白舌于于，诚可长也。宋、陆本测曰：白舌于于作信舌不白；王本于于作干干，测曰：言不信也；小宋本作白舌不白，于屈于根；今皆从范本。否，与不同，方九切。于于，屈貌。九为祸极，而当昼。君子居无道之世，言不见信，正当屈舌缄口而已。此诚可久长之道。《易》曰：有言不信，尚口乃穷也。
　　三方一州三部二家疑
　　阴家木，亦准贲。彼饰此疑矣。入疑次四，日舍亢。二宋、陆、王皆以为象巽，范以为象震，皆非也。阴阳相硙，物咸雕离，若是若非。硙，午对切。宋曰：物相切劘称硙。是时阴阳相劘，分数均，昼夜等。陆曰：雕，伤也。离，散也。阴卑而主，阳尊而废，故若是若非，疑之也。光谓：以气运言之，若阴是而阳非；以物情言之，若阳是而阴非，故疑。初一，疑恛恛，失贞矢。测曰：不正之疑，何可定也？小宋本徊恛作呬，虚利反。呬呬，笑也。今从诸家。范本不正之疑作疑怬失贞，今从诸家。恛，音回。范曰：矢，直也。王曰：恛恛，昏乱貌。光谓：一为思始，而当夜。小人心不正直，多疑少决，终无所定。次二，疑自反，孚不远。测曰：疑自反，反清静也。二为思中，为反复，而当昼。君子有疑，则当屏去利欲，平除爱憎，清静其心，自反於身。义则行之，不义则舍之。以此决疑，夫何远之有？次三，疑强昭，受慈闵闵，于其心祖。测曰：疑强昭，中心冥也。范本强作强，今从宋、陆、王本。强，其两切。王曰：疑而强昭，暗而强明，宜其受此闵忧於心祖。祖，本也。光谓：三为成意而当夜，故有是象。孔子曰：知之为知之，不知为不知，是知也。《曲礼》曰：疑事毋质#34。次四，疑考旧，遇贞孚。测曰：疑考旧，先问也。王曰：心有所疑，而稽考旧典以明之，则疑必释矣。光谓：四为外它，为条畅，而当昼，故有是象。旧典、旧人，皆可问也。问而遇正信，斯可从矣。孔子曰：疑，思问。次五，赨黄，疑金中。测曰：赨黄疑中，邪夺正也。宋、陆本赨作吓，字书无之；范本作妨；今从王、陈本。 ，徒冬切。范曰： #35；赤也。王曰： #36；与彤同。虽盛位而处阴当夜，不能辨析所疑。彤黄之色，而疑其为金。小宋曰：赨，音雄，雄黄石也。赨黄之色，光莹粲然，疑有兼金在其中也。光谓：五居尊位，而当夜。疑而不明，大佞似忠，故邪能夺正也。次六，誓贞可听，疑则有诚。测曰：誓贞可听，明王命也。王曰：六得位当昼，能释群疑。诰誓以正，而人皆可听，以辨所惑。其疑而未悟，则有诚明之道以贯之，则愚迷皆释矣。申明王命，以断众疑者也。光谓：物情疑，故誓之。誓正，则人可听矣。誓而人犹疑之，则当申之以至诚。诚，则人从；不诚，人不从矣。六为上禄，故曰王命。次七，鬼魂疑，嚘鸣。弋木之鸟，射穴之狐，反目耳，厉。测曰：鬼魂之疑，诚不可信也。宋、陆、范、王本皆云鬼魂疑贞，厉，今从小宋本。小宋本耳作贞，今从诸家。诸家本目皆作自，今从宋、陆本。范曰#37：嚘鸣，叹也。光谓：鬼魂恍惚，若有若无，诚可疑也。莫黑匪乌，莫赤匪狐，易辨者也。目视耳听，理之常也。七为失志，为消，为败损，而当夜。己既不明，惑之者众。若鬼若魂，不能判别，叹嗟而已。乌狐易辨，而或得失，犹不免疑。己之耳目，且不自信，反以耳视而目听，宜其危矣。次八，颠疑遇干客，三岁不射。测曰：颠疑遇客，甚足敬也。射，音亦。范曰：射，厌也。上九，疑无信，控弧拟麋，无。测曰：疑无信，终无所名也。宋、陆、范本疑无信皆作九疑无信，今从王、小宋本。范曰：无信，无所信也。控弧拟麋，犹曰无者，疑之甚也。光谓：九为疑极，故有是象。终疑不决，必无所成名也。
　　三方一州三部三家视
　　阳家金，准观。阴成魄，阳成妣，物之形貌咸可视。王曰：是时万物形貌已成，皆可见。光谓：秋分之阴，如月成魄。妣，当作 ，匹计切，配也。阴阳中分，成配偶也。初一，内其明，不用其光。测日：内其明，自窥深也。范曰：内省不疚，夫何忧何惧？光谓：一为思始，而当昼。收视内明，不用外光。次二，君子视内，小人视外。测曰：小人视外，不能见心也。身之荣悴，人之贤、不肖，莫不皆然。次三，视其德，可以干王之国。测曰：视德之干，乃能有全也。三为成意，又为进人，当日之昼，德成而外形者也。故王者视德之大小，任以爵位，为国家之桢干也。次四，粉其题 ，雨其渥须，视无姝。测曰：粉题雨须，不可忍瞻也。宋、陆本无忍字，小宋本无可字，今从范、王本。王本 作顺，云面权也；小宋本作 ，匹迥切，面无色也；今从范本。 ，薄变切。姝，春朱切。范曰：题，额也。 ，面也。姝，好也。光谓：四色白，为下禄，为外它，小人饰外貌而得禄者也。伪久必败，如粉其题 而遇雨，沾渥其须，它人视之，安有好乎？次五，鸾凤纷如，厥德晖如。测曰：鸾凤纷如，德光皓也。小宋本皓作时，今从诸家。五居尊位，受盛福，而当昼。王者盛德光晖，嘉瑞来臻，故鸾凤纷如而多也。贾谊曰：凤凰翔於千仞兮，览德晖而下之。次六，素车翠盖，维视之害，贞。测曰：素车翠盖，徒好外也。六为上禄，而当夜。小人无德而禄，外好内丑，如乘素车而张翠盖，视其外则华，内实无文也。贞者，当以正视之，则好丑自分矣。次七，视其瑕，无秽。测曰：视其瑕，能自矫也。小宋本无作罔，今从诸家。王曰：七居过满之地，然得位当昼，是能因时而自视其瑕，戒於未萌，则咎悔不生，故终以无秽也。光谓：七为祸始而当昼，故能如是。次八，翡翠于飞，离其翼；狐鼦之毛，躬之贼。测曰：翡翠狐鼦，好作，咎也。鼦，都聊切，与貂同。范曰：各以文毛之用，遂致杀身之祸。小宋曰：罔离其翼。光谓：八为祸中，而当夜。外观之美，适为身灾。孟子谓：盆成括小有才，而未闻君子之大道，则足以杀其身而已矣。上九，日没其光，贲于东方，用视厥始。测曰：日役贲东，终顾始也#38。范曰：贲，黄白色也。小宋曰：日之将没贲东方。光谓：九居视之终，而当昼。君子修德立功，慎终如始。日之将没，反照东方。《易》：曰：视履考祥，其旋元吉。
　　三方二州一部一家沈#39
　　阴家水，亦准观。入沈次四#40，日舍氏。沈，下视也。诸家以为准兑#41，非也。阴怀于阳，阳怀于阴，志在玄宫。宋曰：怀，思也。阴阳别行久矣，咸在於秋中而相思也，故其志俱在玄宫矣。初一，沈耳于闺，不闻贞。测曰：沈耳于闺，失德体也。范曰：一为耳，耳在水中，故沈也。光谓：一为下下，而当夜。小人好沈耳于闺潜听，以下人之隐私，不闻君子正道。垂旒充耳，而物无隐情也。次二，沈视自见，贤於眇之眄。测曰：沈视之见，得正美也。范曰：二为目，而在沈家，故沈视也。小宋曰：眇；一目盲也。眄，邪视也。光谓：二为思中，而当画。沈视於身，自见善恶，得其正美。贤於小人，不能内省，而旁窥它人之是非。如眇目之人，己则不明，而好邪视也。次三，沈于美，失贞矢。测曰：沈于美，作聋盲也。范曰：矢，直也。光谓：三为思上，而当夜。小人沈溺声色之美，失其正直之性。《老子》曰：五音令人耳聋，五色令人目盲。谓所闻见皆不得其正，如聋盲也。次四，宛雏沈视，食苦贞。测曰：宛雏沈视，择食方也。小宋本宛作冕，今从诸家。王曰：宛雏，凤属。光谓：四为下禄，而当画。君子择禄而食，守苦节循正道。如凤下视四方有道之国，非竹实不食，必择可食之方，然后集也。次五，雕鹰高翔，沈其腹，好 恶粥。测曰：雕鹰高翔，在腐粮也。二宋、陆本 作绳，今从范、王本。吴曰： ，古孕字。光谓：管子曰： 妇不销弃#42。粥，与育同心好、恶读如字。五处尊位，而当夜。望高而志趣卑。如雕鹰鸷乌，其飞翔非不高，而下视腐鼠；志在攫之，以实其腹。始若善而终於恶，故曰好孕恶育也。次六，见粟如累明，利以正予王。测曰：见粟如累，其道明也。范、王本粟作票，今从二宋、陆本。范本累作累，今从诸家。次七，离如娄如，赤肉鸱枭，厉测曰：离娄赤肉，食不臧也。七，色赤用明，类为羽。又七为失志，而当夜。虽明视如离娄，见赤肉取之，乃得恶鸟。不择禄而食，危之道也。次八，盼得其药，利征。测曰：盼得其药，利征迈也。范、小宋本利征作征利，今从宋、陆、王本。八为祸中而当昼，故得药利征也。上九，血如刚，沈于颡，前尸后丧。测曰：血刚沈颡，终以贪败也。宋、陆本血如刚，沈于颡作如血如刚，沈于之颡；王本作如血如冈，沈于之颡；小宋本作如血如冈，沈於颡；今从范本。王曰：危亡之道#43，相继而至，故前尸后丧。光谓：血，犹膏泽也。刚，当作冈。沈，有渔利之象。九为祸极，为尽弊，为颡。渔利不已，浚民膏泽，聚如冈陵，至于沈颡不知已，故危亡相继也。
　　三方二州一部二家内
　　阳家火，准归昧。入内次三，一十三分二十二秒，日次大火。寒露气应，斗建戍位，律中无射。阴去其内而在乎外，阳去其外而在乎内，万物之既。宋曰：既，尽也。初一，谨于媐 ，初贞后宁。测曰：谨于婴 ，治女政也。范、王本治女政作始女政，今从宋、陆本。媐 ，古妃仇字。范曰： ，匹也。谨其妃匹，男女道正室家安。光谓：内者，室家之象。居内之初，故二戒之也。《易□家人》，初九，闲有家，悔亡。次二，邪其内主，迂彼黄林。测曰：邪其内主，远乎宁也。范本乎作乃，今从宋、陆、王本。·范曰：内主，谓妇也。迂，远也。黄，中也。小宋曰：床者，人所安。次三，尔仪而悲，坎我西阶。测曰：尔仪而悲，代母情也。范曰：坎，忧也。亲迎之道，妇升西阶。有代亲之义，故悲也。王曰：仪，匹也。小宋引《昏义》曰：厥明，舅姑共飨妇，以一献之礼奠酬#44。舅姑先降自西阶，妇降自阼阶，以着代也。次四，好小好危，丧其缊袍，厉。测曰：好小好危，不足荣也。范本缊作蕴，王本袍作饱，今从宋、陆本。次五，龙下于泥，君子利用取媐，遇庸夷。测曰：龙下于泥，阳下阴也。王本庸作肤，今从诸家。取，与娶同。范曰：龙以谕阳。阳下于阴，亲迎之义也。光谓：亲迎之礼，婿御轮三周，阳下阴也。庸者，得其常也。夷，等夷也。次六，黄昏于飞，内其羽。虽欲满宫，不见其女。测曰：黄昏内羽，不能自禁也。王曰：六居盛满，而失位当夜，乖於居内之宜。黄昏于飞者，无所定也。内其羽者，不能禁於内也。虽欲．满宫，欲无穷也。不见其女者，失其配偶之道，终无．所获也。次七，枯垣生莠，皬头内其稚妇，有。测曰：枯垣生莠，物庆类也。王本莠作秀，今从诸家。范、小宋本物作勿，今从宋、陆、王本。皬，胡觉切。范曰：白而不纯谓之皬。光谓：七为祸始，而当昼，衰而复兴者也。有，富有也。物庆类者，物情喜得其类也。《易》曰：枯杨生稊#45，老夫得其女妻，无不利。次八，内不克妇，荒家及国，涉深不测。测曰：内不克妇，国之孽也。范本不测作不可测，今从诸家。范曰：克，胜也。上九，雨降于地，不得止，不得过。测曰：雨降于地，泽节也。
　　三方二州一部三家去
  </div>
  <div class="pagination">
   <a href="集注太玄经_page3.html">
    上一页
   </a>
   <a href="集注太玄经.html">
    1
   </a>
   <a href="集注太玄经_page2.html">
    2
   </a>
   <a href="集注太玄经_page3.html">
    3
   </a>
   <span class="current-page">
    4
   </span>
   <a href="集注太玄经_page5.html">
    5
   </a>
   <a href="集注太玄经_page6.html">
    6
   </a>
   <a href="集注太玄经_page7.html">
    7
   </a>
   <a href="集注太玄经_page8.html">
    8
   </a>
   <a href="集注太玄经_page9.html">
    9
   </a>
   <a href="集注太玄经_page10.html">
    10
   </a>
   <a href="集注太玄经_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
