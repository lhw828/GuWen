<!DOCTYPE html>
<html>
<head>
    <meta charset="UTF-8">
    <title>鹖冠子 - 第 9 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹖冠子 - 第 9 页/共 21 页</h1>
    <div class="content">　　众祥备至，则外帝内神之道具矣。
　　景星光润。
　　景星者，德星也。其状无常，常出於有道之国，而月死则见，所以助月照民夜绩也。
　　文则寝天下之兵，武则天下之兵莫能当。一本云：武则天下莫能当。无之兵字。远乎近#15，显乎隐，大乎小，众乎少，莫不从微始。故得之所成，不可胜形；失之所败，不可胜名。或作胜为名。从是往或作生者，子弗能胜问，吾亦弗胜言。凡问之要，欲近知而远见，以一度万也。无欲之君，不可与举。
　　此言何谓也？若予所学，则人君之患正在多欲。此孟子三见齐王而不言，曰：我先攻其邪心也。故曰：内实多欲而外施仁义，奈何欲效唐虞之治乎。《南华》曰：欲顺则平气，欲神则静心，欲当则缘於不得已。亦与《鹖冠》异矣。昔有鬼谷着书，以为驰说诸侯，阳开阴闭，必因其好恶忧乐而裨阖之。然至於无好者，盖不得而说也。若然，多欲之君乃从横之家欲以售术。而《鹖冠》言道，末流乃至於此，不已卑乎。
　　贤人不用，弗能使国利，此其要也。庞子曰：敢问五正？鹖冠子曰：有神化，有官治，有教治，有因治，有事或作争治。庞子曰：愿闻其形。鹖冠子曰：神化者於未有，官治者道於本，教治者修诸己，因治者不变俗，事治者矫或作□之於末。庞子曰：愿闻其事。鹖冠子曰：神化者，定天地，豫或作象四时，
　　其体常如此。
　　拔或作教阴阳，移寒暑。
　　其体变如此。《传》曰：古之真人，提#16挈天地，把握阴阳。
　　正流并生，万物无害，万类成或作咸全，名尸气皇。
　　伏义氏得之，以袭气母。盖近是乎？
　　官治者，师阴阳，
　　阴阳，王事之本。
　　应将然，
　　神化者於未有，故升此一等。
　　地宁天澄，众美归焉，名尸神明。教治者，置或作署四时，
　　春诵、夏弦、秋学礼、冬读书之类，因时顺气，於功易也。
　　事功顺道，
　　俯而事功，仰以顺道。
　　名尸贤圣。因治者，招或作拓贤圣而道心术，敬事生和，名尸后王。事治者，招仁圣而道知焉，
　　不能招贤圣而招仁，不能道心术而道知。圣也者，天道也。贤也者，地道也。仁也者，人道也。
　　苟精牧神，
　　苟，急敕也。牧，驱制也。
　　分官成章，
　　精神劳矣，而不能普遍#17，於是又备官焉。
　　教苦利远，
　　教虽苦而利远。
　　法制生焉。
　　万法扰扰，自此起矣。
　　法者，使去私就公，
　　法者，将以有所去也，非以有所取也。
　　同知壹警，有同由者也，非行私而使人合同者也。故至治者弗由，而名尸公伯。
　　公如公侯之公，伯如霸王之伯。
　　王鈇第九
　　庞子问鹖冠子曰：泰上成鸠一作鹖之道，一族用之万八千岁。
　　《传》曰：天地初立，天皇一曰天灵，其治万八千岁。然则成鸠盖天皇之别号也。
　　有天下兵强，世不可夺。
　　天地初立，岂容已有兵哉。此言亦筌蹄也。《南华》曰：寓言十九，重言十七。
　　与天地存，久绝无伦。
　　无伦，细之至也。《中庸》曰：毛犹有伦。
　　齐殊异之物，
　　齐鹏鴳之大小，等凫鹤之长短。
　　不足以命其相去之不同也。
　　言其悬绝如此。
　　世莫不言树俗立化，彼独何道之行以至於此？鹖冠子曰：彼成鸠氏天，
　　句。
　　故莫能增其高，尊其灵。庞子曰：何谓天？何若而莫能增其高，尊其灵？
　　凡此叩其所以。
　　鹖冠子曰：天者，诚其日德也。日或无日字诚出诚入，南北有极，
　　冬日至而北，夏日至而南。
　　故莫弗以为法则。
　　取中於日德。
　　天者，信其月刑也。月信死信生，终则有始，
　　朔而后魄生，望而后魄死。
　　故莫弗以为政。
　　取正於月刑。
　　天者，明星其稽也。
　　明星，大星也。二十八舍之类。
　　列或作削星不乱，各以序行，故小大莫弗以章。
　　小星不见陵掩#18。
　　天者，因时其则也。四时当名，代或作伐而不干或作于，
　　彼□此代而无侵越。
　　故莫弗以为必然。天者，一法其或无其字同也。前后左右，古今自如，
　　奈何祀人之忧其崩坠也。
　　故莫弗以为常。天诚、信、明、因、一，
　　诚，诚其日德。信，信其月刑。明，明星其稽。因，因时其则。一，一法其同。
　　不为众父。或作文。
　　为众父父。
　　易一，故莫能与争先。
　　《南华》曰：一而不可不易者，道也。先，或为光。
　　易一非一，
　　一不足以囿之。
　　故不可尊增。成鸠得一，故莫不仰制焉。
　　所谓侯王得一为天下贞者也。
　　庞子曰：愿闻其制。鹖冠子曰：成鸠之制，与神明体正。神明者，下究而上际，
　　况以穷乎下，浮以际乎上。
　　克啬万物而不可厌者也。周怕或作汨，或作流徧照，
　　周泊，无外也。徧照，无裹也。
　　反与天地总，故能为天下计。
　　往而不反#19，岂能与民同吉凶之患哉。
　　明於蚤识，逢臼或作远臼#20不惑，存亡之祥，安危之稽。庞子曰：愿闻其稽。鹖冠子曰：置下不安，
　　句。
　　上不可以载，或作可以载。累其足或作是也。其最高而不植局或作不可植局者，未之有也。
　　此譬安危之稽。言其置下苟危难，欲累於上，难矣。又况又在其上者乎？则其所立，岂有不局哉。累足，蹐也。植，立也。局，曲也。
　　辩於人情，究物或作万物之理。称於天地，
　　称之为言，量也。
　　废置不殆。或作伯，或作治。审於山川，而运动举错有检
　　蠢迪检柙。
　　生物无害为之，父母无所躏跞。仁於取予，备於教道，
　　教以为人，道以为己。
　　要於言语，
　　直言曰言，问难曰语。
　　信於约束，已诺不专，
　　反诺为已。《礼》曰：与其有诺责也，宁有已怨。
　　喜怒不增，
　　喜不过予，怒不过夺。
　　其兵不武，树以为俗，其化出此。庞子曰：愿闻其人情物理，所以啬万物、与天地总、与神明体正之道。鹖冠子曰：成鸠氏之道，未有离天曲日术者。天曲者，明而易循或作修也。日术者，要而易行也。
　　天曲若五家为伍、五乡为县之类。日术若家里用提、甸长用旬之类。此法起於周之末造，而曰成鸠用之，是今日适越而昔至也。然则此书寓言多矣。
　　庞子曰：愿闻天曲日术。鹖冠子曰：其制邑或作已理都，使矔习者五家为伍，伍为之长。十伍为里，里置有司。四里为扁，
　　扁，当为甸。后皆放此。
</div>
    <div class="pagination">
<a href="鹖冠子_page8.html">上一页</a><span>...</span><a href="鹖冠子_page4.html">4</a><a href="鹖冠子_page5.html">5</a><a href="鹖冠子_page6.html">6</a><a href="鹖冠子_page7.html">7</a><a href="鹖冠子_page8.html">8</a><span class="current-page">9</span><a href="鹖冠子_page10.html">10</a><a href="鹖冠子_page11.html">11</a><a href="鹖冠子_page12.html">12</a><a href="鹖冠子_page13.html">13</a><a href="鹖冠子_page14.html">14</a><span>...</span><a href="鹖冠子_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
