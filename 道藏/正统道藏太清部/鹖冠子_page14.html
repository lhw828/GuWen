<!DOCTYPE html>
<html>
<head>
    <meta charset="UTF-8">
    <title>鹖冠子 - 第 14 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹖冠子 - 第 14 页/共 21 页</h1>
    <div class="content">　　神圣之教，不即不离，而至妙之所会者更粗，至高之所适者反下。隐显岂相离哉。
　　神圣之教也。
　　天一位，地一位，圣人参於两间以齐。齐之而以彼鉴此，以此教彼，则天下之理得矣。然后万物各遂其生。故下文云。
　　故流分而神生，
　　流分，谓水也。天一生水，其於物为精。精聚而后神从之。
　　动登而明生，
　　动登，谓火也。地二生火，其於物为神。神会而后识从之。
　　明见而形成，形成而功存。故文者，所以分物也；理者，所以纪或作地名也。天地者，同事而异域者也。
　　天域於上，地域於下。
　　无规圆者，天之文也。无矩方者，地之理也。天循文以动，地循理以作者也。二端或作圣端者、神之法也。
　　神明之法，如是而已。
　　神圣之人后或作命，先天地而尊者也。后天地生，然知天地之始；先天地亡，然知天地之终。道包之；故能知度之；
　　其道围乎天地之外，故知能知之，义能度之。
　　尊重焉，故能改动或无动字之；
　　拔阴阳，移寒暑。
　　敏或作数明焉，故能制断之。敏，或为数。精神者，物之贵大者也；
　　精神之外，皆其绪余土直者也。
　　内圣者，
　　或作圣内。
　　精神之原也。
　　外王者乃其绪余土直，则内圣者精神之原也。
　　莫贵焉，故靡不仰制焉。制者，所以卫精、擢神、致气也。
　　精欲啬，神欲养，气欲专，故其辞如此。擢者，秀拔之辞。
　　幽则不泄，蕳或作闻则不烦，不烦则精明达，
　　明太用则昏，精太用则竭。
　　故能役贤能，使神明，
　　无为也，故能用天下而有余。
　　百化随而变，终始从而豫。
　　豫，暇豫也。
　　神明者，积精微全粹之所成也。圣道神方，或作万。要之极也。
　　要其会归，至於此而极矣。
　　帝制神化，治之期也。
　　至矣，尽矣，不可以有加矣。
　　故师或无师字为君而学为臣，
　　教者为君，学者为臣。
　　上贤为天子，次贤为三公，高为诸侯。
　　高者以为诸侯。
　　易姓而王，不以祖或作礼籍为君者，欲同一善之安也。
　　尧授舜，舜#41授禹，用此道也。
　　彼天地动作於胸中，然后事成於外；万物出入焉，然后或作然同生物无害。
　　圣人心外无法而气合於神，神合於无。天地之大，万物之多，动作出入反在於胸中，则事岂有不成，物岂有不利哉？
　　闿阖四时，引移阴阳，怨没澄物，
　　疑。
　　天下以为自然，
　　百姓谓我自然是也。
　　此神圣之所以绝众也。
　　子贡曰：仲尼，天也，不可阶而升也。
　　圣原神文，有验而不可见者也。
　　有情有性，无为无形。
　　故过人可见、绝人未远也，
　　《南华》曰：南行者至於郢，北面而不见冥山，是何也？则去之远矣。
　　神明所以类合者也。故神明锢结其弦，
　　纮者，取譬於冠。而锢结云者，以明无危堕之患也。
　　类类生成，用一不穷。或作用不穷一。
　　所谓仲尼神明也，小以成小，大以成大，至於山、川、乌、兽、草、木，裕如也。
　　影则随形，响则或作明应声，故形、声者，天地之师也。
　　随而应之，故曰师也。
　　四时之功，阴阳不能独为也。圣王者，不失本末，故神明终始焉。
　　辅相导阴阳终始四时之功。
　　卒令八风三光之变，经或作缠气不常之故，孰不韶请或作诸都或作鄙理焉。
　　都之为言，总也，读如都鄙之都。此言人保圣人，故阴阳失和，诏而请之，使总理焉。虽然，大乱之本，实始於此。此庚桑楚所以不释於老聃之言。故下文云。
　　故神灵威明上变光，
　　老聃所谓上悖日月之明。
　　疾徐缓急中动气，
　　老聃所谓中堕四时之施。
　　煞伤毁祸下在地。或作征下在地。
　　老聃所谓下烁山川之精。
　　故天地阴阳之受命，取象於神明之效，既已见矣。
　　其效如上所谓，亦已见矣。虽然，岂遂可以无圣人之治哉？故下文云。
　　天者，气之所总出也；
　　所谓虹霓也，霜露也，风雨也，积气之成乎天者也。
　　地者，理之必然或作理然之必也。
　　无可无不可者，天道也。地道则取必焉。
　　故圣人者，出之於天，
　　其道常出於天。
　　收之於地。
　　不肯出於地也。
　　在天地若阴阳或无阳字者#42，杜燥湿以法义，与时迁焉。或无焉字。
　　若阴者以法义杜燥，若阳者以法义杜湿。度万云：神湿则天不生水，形燥则地不生火。
　　三者#43，圣人或无人字存则治、亡则乱者，天失其文，地失其理也。以是或作文知先灵，
　　先灵，先王之灵。
　　王百神者，上德执大道。凡此者，物之长也。及或作乃至乎祖籍之世代继之君，身虽不贤，然南面称寡犹不果亡者，其能受教乎有道之士者也。不然而能守宗庙存国家者，未之有也。
　　鹖冠子卷中竟
　　#1《四库》本案：『一本音下缺一字；又，声上多一「故」字疑悮』。
　　#2『燥』，《道藏》本原作『屎』，误。今据文义及《四库》本改。
　　#3『伣』，《四库》本百子本作『视』，是。
　　#4此句《四库》本作『一本元缺，一本字或作知，或作如』，并案：『一本元缺以下十三字，与正文不相应；疑当在下文「知无道」知字之下，而错悮於此。今姑仍之』。
　　#5『纽』，《四库》本作『组』。注文同此。
　　#6『执』，《四库》本作『孰』，并案：『一本作执，非』。
　　#7『执』，《四库》本作『孰』，并案：『一本作执，非』。
　　#8『立官』，《四库》本作『主官』。
　　#9『平治』，《四库》本作『平法』。
　　#10《道藏》本原脱『一本』。今据《四库》本补。
　　#11『王』，《四库》本作『主』。
　　#12《道藏》本原缺『司』字。今据《四库》本补。
　　#13『后王』《道藏》本原作『后二』，误。今据后文及《四库》本改。
　　#14『及』，《道藏》本原作『反』，误。今据文义及《四库》本改。
　　#15『远乎近』，《四库》本作『远之近』。
　　#16『提』，《道藏》本原作『是』，今据文义及《四库》本改。
　　#17『普遍』《四库》本作『善徧』。
</div>
    <div class="pagination">
<a href="鹖冠子_page13.html">上一页</a><span>...</span><a href="鹖冠子_page9.html">9</a><a href="鹖冠子_page10.html">10</a><a href="鹖冠子_page11.html">11</a><a href="鹖冠子_page12.html">12</a><a href="鹖冠子_page13.html">13</a><span class="current-page">14</span><a href="鹖冠子_page15.html">15</a><a href="鹖冠子_page16.html">16</a><a href="鹖冠子_page17.html">17</a><a href="鹖冠子_page18.html">18</a><a href="鹖冠子_page19.html">19</a><span>...</span><a href="鹖冠子_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
