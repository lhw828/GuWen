<!DOCTYPE html>
<html>
<head>
    <meta charset="UTF-8">
    <title>鹖冠子 - 第 13 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹖冠子 - 第 13 页/共 21 页</h1>
    <div class="content">　　故调以征。南方者，万物华羽焉，故调以羽。西方者，万物成章焉，故调以商。北方者，万物录藏焉，故调以角。
　　征属南方，而今此言於东方者，以调东方而已，非谓分配东方也。下皆放此。
　　中央者，太一之位，
　　北极，天地之中，而其一明者，太一之座。
　　百神仰制焉，故调以宫。道以为先，
　　夫道至矣，而更推以为先。《记》曰：夫礼，必本於太一，分而为天地，转而为阴阳。
　　举载神明，华天上扬，或作华物天上。
　　疑此乐章之名，盖若《皇华》、《析扬》也。
　　本出黄锺，所始为东方；万物唯隆。以木华物，天下尽木也，使居东方，主春。以火照物，天下尽火也，使居南方，主夏。以金割物，天下尽金也，使居西方，主秋。以水沉物，天下尽水也，使居北方，主冬。土为大都，天下尽土也，使居中央，守地。天下尽人也，以天子为正。
　　此言太一司天而分任五方，又以天子治之。
　　调其气，
　　调其五行之气。木温、金清之类#35。
　　和其味，
　　和其五行之味。水咸、火苦之类。
　　听其声，
　　火焦、金杀之类。
　　正其形，
　　木圆、土方之类。
　　迭往观今，或作令。故业可循或作修也。
　　天下一致，来不异古，往不异今，却而观之，则其业可循。《近迭》篇曰：师未发轫而兵可迭也。盖前却曰迭。
　　首尾易面，或作向#36。
　　春夏先，秋冬后，其方各有向焉，何可易也。
　　地理离经，
　　天之首尾易向，则地理亦失其经。
　　夺爱令乱。
　　夺其所欲而乱。盖天序易於上，地理离於下，则人其有不乱者乎？
　　上灭天文，理不可知，
　　天文灭矣，地理安可知也。故曰：文理相明者也。
　　神明失。或作夫。从或作徒文域作父理者，相明者也。色味者，相度者也。藻华者，相成者也。
　　对质曰藻，对实曰华。藻，文也。藻如草之藻，华如木之华。
　　众者，我而众之，故可以一范请也。
　　请，如请益之请。盖众者自我而千万，则其一之亦在我矣。请以一范，无不可者。
　　顺爱之政，殊类相或作未通；
　　《列子》曰：虎之与人异类而媚养己者，顺也。
　　逆爱之政，同类相亡。
　　《传》曰：焉知父子不为豺狼。
　　故圣人立天为父，建地为母，范或作危者非务使云必同，知一期或作明以使一人也。泛错之天地之间，而人人被其和。或作人被其和。
　　此言圣人盖知一期以使一人，而惟是心焉。泛错之天地之间，而人人被其和也，非务使之必同。故曰：一人之情，千万人之情是也。
　　和也者，无形而有味者也。
　　和者，道也。盖道无形而有味。
　　同和者，仁也。
　　与道同和。
　　相容或作密者，义也。
　　与道相容者，义也。盖不道则义不能容，不义则道不能容。
　　仁义者，所乐同或作自名或作召也。能同或作因所乐，无形内政，
　　此言能同仁义之乐，则政法虽有而真空内之。盖所谓真空者，无不碍有故也。
　　故圣知神方，调於无形，而物莫不从。天，受藻华以为神明之根者也。
　　天受道之英华，以生神明。《列子》曰：清轻者上为天，重浊者下为地。
　　地，受时或作得以为万物原者也。
　　地者，受天之时以产万物。
　　神圣，详或作祥理、或无详理二字，作庠恶。
　　深契於理。
　　恶离制命之柄、制命之柄或无离字。
　　《老子》所谓：鱼不可脱於渊，利器不可以示人。
　　敛散华精以慰地责或作箦#37天者也。
　　此言神圣契理而有以制命，则齑粉万物而不为戾，虽以慰地责天，可也。昔者老子上毁五帝、通及三皇，而西域之学有喝佛骂祖者，岂近是' 乎？
　　调味、章色、正声，以定天、地、人事三者，毕此矣。
　　其道如上所谓，则天、地、人事岂有出於此乎？
　　泰录第十一
　　入论泰鸿之内，出观神明之外，定制泰一之衷，
　　衷之言，中也。无所出入为定。
　　以为物稽。
　　入而论泰鸿之内，出而观神明之外，定而制泰一之衷，便物取稽焉。
　　天有九鸿，
　　《拾遗记》曰：望三壶如聚米，视八鸿若萦带。说者以为：八鸿，八方之名。鸿，鸿大也。然则九鸿盖九围欤？
　　地有九州，
　　此即邹子所谓九州，盖非禹别者也。
　　泰一之道，九皇之傅，请成於泰始之末。
　　泰一之道至矣，故上篇云：九皇受傅，以索其然之所生。而今此又言其傅尝请成於泰始，盖非泰始莫足以知焉。其曰末者，言顺下风而请也。
　　见不或无不字详事於名理之外，
　　此言才见其事之略而已，更当要其会归。故下文云。
　　范无形，尝无味，以要名理之所会。范者，味之正也。
　　范者，形也。正，如覆怨其正之正。盖形受养於味者也。
　　味者，气之父母也。
　　气不足，补之以精。精不足，补之以味。
　　精或作清微者，天地之始或作所治也。
　　言形、言味而又言此者，盖将要名理之所会，又当致此三者也。
　　不或无不字见形脔而天下归美焉，
　　脔，肉也。
　　名尸神明者，大道是或作正也。夫错行合意，扶义本仁，或作收。积顺之所成，先圣之所生也。行其道者有其名，为其事者有其功。
　　此言仁义之治，故行其道者有其名，为其事者有其功。若夫圣人无名，神人无功，乘於道德而游乎万物之上，则岂局於仁义之域哉。故下文云。
　　故天地成於元或作无气，万物乘於天地，
　　元气，太虚也。太虚含天地，天地含万物，故其言如此。
　　神圣乘或作秉於道德，
　　《南华》所谓无訾无誉、一龙一蛇者也。
　　以究其理。
　　或云：万物乘於圣，秉於道德，以救其圣神#38，以究天地万物之理。
　　若上圣皇天者，先圣之所倚威立有命也。
　　尧、舜、三代诰命未尝不称天者，盖以倚威立命而已。若夫致治之自，则岂可以取赖於天哉？是在我者也。此纣之矫诬上帝而无益於乱。故下文云。
　　故致治之自在己者也。招高者高，招庳者库。
　　此言治之污隆，顾我所以招之如何。未有囿於管、晏之卑，而可以招尧、舜之高者也。
　　故成形而不变者，度也；未离己而在彼者，狎沤也#39。
　　如狎沤者，心动於内则沤乌舞而不下，此未离己而在彼者也。
　　陈体立节，万世不易，天地之位也。分物纪或作他名，文理明#40别，神圣之齐也。
　　齐，如齐量之齐。
　　法天居地，去方错圆，或作督。
　　方以智则滞，圆而神则通。
　　神圣之鉴也。象说名物，
　　拟之者，象也。议之者，说也。
　　成功遂事，隐彰不相离，
</div>
    <div class="pagination">
<a href="鹖冠子_page12.html">上一页</a><span>...</span><a href="鹖冠子_page8.html">8</a><a href="鹖冠子_page9.html">9</a><a href="鹖冠子_page10.html">10</a><a href="鹖冠子_page11.html">11</a><a href="鹖冠子_page12.html">12</a><span class="current-page">13</span><a href="鹖冠子_page14.html">14</a><a href="鹖冠子_page15.html">15</a><a href="鹖冠子_page16.html">16</a><a href="鹖冠子_page17.html">17</a><a href="鹖冠子_page18.html">18</a><span>...</span><a href="鹖冠子_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
