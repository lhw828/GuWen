<!DOCTYPE html>
<html>
<head>
    <meta charset="UTF-8">
    <title>孙子批注 - 第 8 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孙子批注 - 第 8 页/共 14 页</h1>
    <div class="content">　　故将有五危：
　　李筌张预曰：下五事也。
　　必死，可杀也；
　　曹操曰：勇而无虑，必欲死斗，不可曲挠，可以奇伏中之。李筌曰：勇而无谋也。杜佑曰：将愚而勇者，患也。黄石公曰：勇者好行其志，愚者不顾其死。吴子曰：凡人之论将，常观於勇；勇之於将，乃数分之一耳。夫勇者必轻舍，轻舍而不知利，未可将也。梅尧臣同李筌注，何氏曰：司马法曰：上死不胜。言贵其谋胜也。张预曰：勇而无谋，必欲死斗，不可与力争，当以奇伏诱必而杀之。故司马法曰：上死不胜。言将无策略，止能以死先士卒，则不胜也。
　　必生，可虏也；
　　曹操曰：见利畏法不进也。筌曰：疑怯可虏也。杜牧曰：晋将刘裕沂江追桓玄，战于峥嵘洲。于时义军数千，玄兵甚盛；而玄惧有败衄，常漾轻舸於舫侧，故其众莫有斗心。义军秉风纵火，尽锐争先，玄众是以大败也。孟氏曰：将之怯弱，志必生返，意不亲战，士卒不精，上下犹豫，可急击而取之。新训曰：为将怯懦，见利而不能进。太公曰：失利后时，反受其殃。梅尧臣曰：怯而不果。王晳曰：无斗志。曹公曰：见利怯不进也。晳谓见害亦轻走矣。何氏曰；司马法曰：上生多疑。疑为大患也。张预曰：临陈畏怯，必欲生返，当鼓噪乘之，可以虏也。晋楚相攻，晋将赵婴齐令其徒先具舟於河，欲败而先济是也。
　　忿速，可侮也；
　　曹操曰：疾急之人，可忿怒侮而必之也。李筌曰：急疾之人，性刚而可侮必也。太宗杀宋老生而平霍邑。杜牧曰：忿者，刚怒也；速者，褊急也，性不厚重也。若敌人如此，可以凌侮，使之轻进而败之也。十六国姚襄攻黄落，前秦符生遣符黄眉、邓羌讨之。襄深沟高垒，固守不战。邓羌说黄眉曰：襄性刚狠，易以刚动。若长驱鼓行，直压其垒，必忿而出师，可一战而擒也。黄眉从之，襄怒，出战，黄眉等斩之。杜佑曰：急疾之人，可忿怒而致死。忿速易怒者，狷戆疾急，不计其难，可动作欺侮。梅尧臣曰：狷急易动。王晳曰：将性贵持重，忿狷则易挠。张预曰：刚愎褊急之人，可凌侮而致之。楚子玉刚忿，晋人执其使以怒之，果从晋师，遂为所败是也。
　　廉洁，可辱也；
　　曹操曰：廉洁之人，可污辱致之也。李筌曰：矜疾之人可辱也。杜佑曰：此言敌人若高壁固垒，欲老我师，我势不可留，利在速战。揣知其将多忿急，则轻侮而致之；性本廉洁，则污辱之。如诸葛孔明遗司马仲达以巾帼，欲使怒而出战；仲达忿怒欲济师，魏帝遣辛毗仗节以止之。仲达之才，犹不胜其忿，况常才之人乎。梅尧臣曰：徇名不顾。王晳同曹操注。张预曰：清洁爱民之士，可垢辱以挠之，必可必也。
　　爱民，可烦也。
　　曹操曰：出其所必趋，爱民者，则必倍道兼行以救之；救之则烦劳也。李筌曰：攻其所爱，必卷甲而救；爱其人，乃可以计疲。杜牧曰：言仁人爱人#2者，惟恐杀伤，不能舍短从长，弃彼取此，不度远近，不量事力，凡为我攻，则必来救。如此，可以烦之，令其劳顿，而后取之也。陈皞曰：兵有须救不必救者。项羽救赵，此须救也；亚父委梁，不必救也。贾林曰：廉洁之人，不好侵掠，爱人之仁，不好斗战，辱而烦之，其动必败。梅尧臣曰：力疲则困。王晳曰：以奇兵若将攻城邑者，彼爱民必数救，则烦劳也。张预曰：民虽可爱，当审利害。若无微不救，无远不援，则出其所必趋，使顿而困也。
　　凡此五者，将之过也，用兵之灾也。
　　陈皞曰：良将则不然。不必死，不必生，随事而用；不忿速，不耻辱，见可如虎，否则闭户；动静以计，不可喜怒也。梅尧臣曰：皆将之失，为兵之凶。何氏曰：将材古今难之，其性往往失於一偏尔。故孙子首篇言将者，智、信、仁、勇、严，贵其全也。张预曰：庸常之将，守一而不知变，故取则於己，为凶於兵。智者则不然，虽勇而不必死，虽怯而不必生，虽刚而不可侮，虽廉而不可辱，虽仁而不可烦也。
　　覆军杀将，必以五危，不可不察也。
　　贾林曰：此五种之人，不可任为大将，用兵必败也。梅尧臣曰：当慎重焉。张预曰：言须识权变，不可执一道也。
　　孙子注解卷之八竟
　　#1『失』原作『夫』，据宋本改。
　　#2『人』原作『民』，据宋本改。
　　孙子注解卷之九
　　行军篇
　　曹操曰：择便利而行也。王晳曰：行军当据地便，察敌情也。张预曰：知九地之变，然后可以择利而行军，故次九变。
　　孙子曰：凡处军、相敌：
　　王晳曰：处军凡有四，相敌几三十有一。张预曰：自绝山依谷，至伏奸之所处，则处军之事也。自敌近而静，至必谨察之，则相敌之事也。相犹察也，料也。
　　绝山依谷；
　　曹操曰：近水草利便也。李筌曰：军，我；敌，彼也。相其依止，则胜败之数，彼我之势可知也。绝山，守险也；谷近水草。夫列营垒，必先分卒守隘，纵畜牧，收樵采而后宁。杜牧曰：绝，过也；依，近也。言行军经过山险，须近谷而有水草之利也。吴子曰：无当天灶大谷之口。言不可当谷，但近谷而处可也。贾林曰：两军相当敌，宜择利而动。绝山，跨山；依谷，傍谷也。跨山无后患，依谷有水草也。梅尧臣曰：前为山所隔，则依谷以为固。王晳曰：绝，度也；依，谓附近耳。曹公曰：近水草便利也。张预曰：绝，犹越也。凡行军越过山险，必依附汉谷而居，一则利水草，一则负险固。后汉武都羌为寇，马援讨之。羌在山上，援据便地，夺其水草，不与战。羌穷困悉降。羌不知依谷之利也。
　　视生处高；
　　曹操曰：生者，阳也。李筌曰：向阳曰生，在山曰高。生高之地可居也。杜牧曰：言须处高而面南也。陈皞曰：若地有东西，其法何如？答曰：然则面东也。贾林曰：居阳曰生，视生为无蔽冒物也，处军当在高。杜佑曰：高，阳也。视谓目前生地。处军当在高。梅尧臣曰：若在陵之上，必向阳而居；处高，乘便也。张预曰：视生，谓面阳也；处军当在高阜。
　　战隆无登；
　　曹操曰：无迎高也。李筌曰：敌自高而下，我无登而取之。杜牧曰：隆，高也。言敌人在高，我不可自下往高，迎敌人而接战也。一作战降无登。降，下也。贾林曰：战宜乘下，不可迎高也。杜佑曰：无迎高也。谓山下也。战於山下，敌引之上山，无登逐也。梅尧臣曰：敌处地之高，不可登而战。张预曰：敌处隆高之地，不可登迎与战。一本作战降无登迎。谓敌下山来战，引我上山，则不可登迎。
　　此处山之军也。
　　梅尧臣曰：处山当知此三者。张预曰：凡高而崇者，皆谓之山，处山拒敌，以上三事为法。
　　绝水必远水；
　　曹操、李筌曰：引敌使渡。杜牧曰：魏将郭淮在汉中，蜀主刘备欲渡汉水来攻，诸将议众寡不敌，欲依水为陈以拒之。淮曰：此示弱而不足挫敌，不如远水为陈，引而必之；半济而后击，备可破也。既列陈，备疑，不敢渡。梅尧臣曰：前为水所隔，则远水以引敌。王皙曰：我绝水也，曹说是也。张预曰：凡行军过水，欲舍止者，必去水稍远，一则引敌使渡，一则进退无碍。郭淮远水为陈，刘备悟之而不渡是也。
　　客绝水而来，勿迎之於水内，令半济而击之，利；
　　李筌曰：韩信杀龙沮於潍水，夫槩败楚子於清发是也。杜牧曰：楚汉相持，项羽自击彭越，令其大司马曹咎守成皋。汉军桃战，咎涉汜水战。汉军候半涉，击，大破之。水内乃汭也，误为内耳。梅尧臣曰：敌之方来，迎於水滨则不渡。王晳曰：内当作汭。迎於水汭，则敌不敢济；远则趋利不及，当得其宜也。何氏曰：如春秋时，宋公及楚人战于泓。宋人既成列，楚人未既济。司马曰：彼众我寡，及其未既济也，请击之。公曰：不可。既济而未成列，又以告。公曰：未可。既陈而后击之，宋师败绩，公伤股，门官歼焉。宋公违之故败也。吴伐楚，楚师败；及清发，将击之。夫槩王曰：困兽犹斗，况人乎？若知不免而政死，必败我；若使先济者知免，后者慕之，蔑有斗心矣。半济，而后可击也。从之，又败之。魏将郭淮在汉中，蜀主刘备欲渡汉水来攻。时诸将等议曰：众寡不敌。欲依水为陈以拒之。淮曰：此则示弱，而不足以挫敌，非算也。不如远水为陈，引而致之，半济而后击，备可破也。既陈，备疑，不敢渡。唐武德中，薛万均与罗艺守幽燕，窦建德率众十万寇范阳，万均谓艺曰：众寡不敌，今若出斗，百战百败，当以计取之。可令赢兵弱马，阻水背城为陈以诱之。贼若渡水交兵，请公精骑百人，伏於城侧，待其半渡而击之。从之。建德渡水，万均击破之。张预曰：敌若引兵渡水来战，不可迎之於水边，俟其半济，行列未定，首尾不接，击之必胜。公孙瓒败黄巾贼於东光，薛万均破窦建德於范阳，皆用此术也。
　　欲战者，无附於水而迎客；
　　曹操曰：附，近也。李筌曰：附水迎客，敌必不得渡而与我战。杜牧曰：言我欲用战，不可近水迎敌，恐敌人疑我不渡也。义与上同，但客主词异耳。杜佑曰；附，近也。近水待敌，不得渡也。梅尧臣曰：必欲战，亦莫若远水。王晳曰：我利在战，则当差远，使敌必渡而与之战也。张预曰：我欲必战，勿近水迎敌，恐其不得渡；我不欲战，则阻水拒之，使不能济。晋将阳处父与楚将子上夹泜水而军。阳子退舍，欲使楚人渡；子上亦退舍，欲令晋师渡。遂皆不战而归。
　　视生处高，
　　曹操曰：水上亦当处其高也；前向水，后当依高而处之。梅尧臣曰：水上亦据高而向阳。王晳曰：曹公曰：水上亦当处其高。晳谓非谓近水之地；下曹注云：恐溉我也。疑当在此下。何氏曰：视生，向阳远视也。军处高，远见敌势，则敌人不得潜来出我不意也。张预曰：或岸边为陈，或水上泊舟，皆须面阳而居高。
　　无迎水流，
　　曹操曰：恐溉我也。李筌曰：恐溉我也。智伯灌赵襄子，光武溃王寻，迎水处高乃败之。杜牧曰：水流就下，不可於卑下处军也，恐敌人开决，灌浸我也。上文云，视生处高也。诸葛武侯曰：水上之陈，不逆其流。此言我军舟船，亦不可泊於下流，言敌人得以乘流而薄我也。贾林曰：水流之地，可以溉吾军，可以流毒药。迎，逆也。一云：逆流而营军，兵家所忌。梅尧臣曰：无军下流，防其决灌。舶舻之战，逆亦非便。王晳曰：当乘上流。魏曹仁征吴，欲攻濡须洲中。蒋济曰：贼据西岸，列船上流，而兵入洲中，是谓自内地狱，危亡之道也。仁不从而败。何氏曰：顺流而战，则易为力。张预曰：卑地勿居，恐决水溉我。舟战亦不可处下流，以彼沿我沂战不便也。兼虑敌人投毒於上流。楚令尹拒吴，卜战不吉。司马子鱼曰：我得上流，何故不吉？遂决战，果胜。是军须居上流也。
　　此处水上之军也。 
　　梅尧臣曰：处水上，当知此五者。张预曰：凡近水为陈，皆谓水上之军。水上拒敌，以上五事为法。
　　绝斥泽，惟亟去无留；
　　陈皞曰：斥，咸卤之地，水草恶，渐沙不可处军。新训曰地固斥泽不生五谷者是也。贾林曰：咸卤之地，多无水草，不可久留。梅尧臣曰：斥，远也。旷荡难守，故不可留。王晳曰：斥，卤也。地广且下，而无所依。张预曰：刑法志云：山川沈斥。颜师古注曰：沈，深水之下；斥，咸卤之地。然则斥泽谓瘠卤渐洳之所也。以其地气湿润，水草薄恶，故宜急过。
　　若交军於斥泽之中，必依水草而背众树；
　　曹操曰：不得已与敌会於斥泽中。李筌曰：急过不得，战必依水背树。夫有水树，其地无陷溺也。杜牧曰：斥卤之地，草木不生，谓之飞锋。言於此忽遇敌，即须择有水草林木而止之。杜佑曰:一本作背众木。言不得已与敌战，而会斥泽之中，当背稠树以为固守，盖地利，兵之助也。梅尧臣曰：不得已而会敌，则依近水草，背倚众木。王晳曰：碎与敌遇於此，亦必就利而背固也。张预曰：不得已而会兵於此地，必依近水草，以便樵汲，背倚林木，以为险阻。
　　此处斥泽之军也。
　　梅尧臣曰：处斥泽，当知此二者。张预曰：处斥泽之地，以上二事为法。
　　平陆处易，
　　曹操曰：车骑之利也。杜牧曰：言於平陆，必择就其中坦易平稳之处以处军，使我车骑得以驰逐。王晳同曹操注。何氏同杜牧注。张预曰：平原广野，车骑之地，必择其坦易无坎陷之处以居军，所以利於驰突也。
　　而右背高，前死后生，
　　曹操曰：战便也。李筌曰：夫人利用，皆便於右，是以背之。前死，必敌之地；后生，我自处。杜牧曰：太公曰：军必左川泽而右丘陵。死者，下也；生者，高也。下不可以御高，故战便於军马也。贾林曰：冈阜曰生，战地曰死。后冈阜，处军稳；前临地，用兵便；高在右，回转顺也。梅尧臣曰：择其坦易，车骑便利；右背丘陵，势则有凭；前低后隆，战者所便。王晳曰:凡兵皆宜向阳，既后背山，即前生后死，疑文误也。张预曰：虽是平陆，须有高阜，必右背之，所以恃为形势者也。前低后高，所以便乎奔击也。
　　此处平陆之军也。
　　梅尧臣曰：处平陆，当知此二者。张预曰：居平陆之地，以上二事为法。
　　凡此四军之利，
　　李筌曰：四者，山、水、斥泽、平陆也。张预曰：山、水、斥泽、平陆之四军也。诸葛亮曰：山陆之战，不升其高；水上之战，不逆其流；草上之战，不涉其深；平地之战，不逆其虚。此兵之利也。
　　黄帝之所以胜四帝也。
　　曹操曰：黄帝始立，四方诸侯无不称帝，以此四地胜之也。李筌曰：黄帝始受兵法於风后，而灭四方，故曰胜四帝也。梅尧臣曰：四帝当为四军字之误欤？言黄帝得四者之利，处山则胜山，处水上则胜水上，处斥泽则胜斥泽，处平陆则胜平陆也。王晳曰：四帝或曰当作四军。曹公曰：黄帝始立，四方诸侯无不称帝，以此四地胜之也。一本无作亦。何氏曰：梅氏之说得之。张预曰：黄帝始立，四方诸侯亦称帝，以此四地胜之。按史记黄帝纪云：与炎帝战於阪泉，与蚩尤战於涿鹿，北逐荤粥。又太公六韬言黄帝七十战而定天下。此即是有四方诸侯战也。兵家之法，皆始於黄帝，故云然也。
　　凡军好高而恶下，
　　梅尧臣曰：高则爽垲，所以安和，亦以便势；下则卑湿，所以生疾；亦以难战。王晳曰：有降无登，且远水患也。张预曰：居高则便於觇望，利於驰逐；处下则难以为固，易以生疾。
　　贵阳而贱阴，
　　梅尧臣曰：处阳则明顺，处阴则晦逆。王晳曰：久处阴湿之地，则生忧疾，且弊军器也。张预曰：东南为阳，西北为阴。
　　养生而处实；
　　曹操曰：恃满实也。养生，向水草，可放牧养畜乘。实，犹高也。梅尧臣曰：养生，便水草，处实，利粮道。王晳曰：养生，谓水草粮精之属，处实者，倚固之谓。张预曰：养生，谓就善水草放牧也。处实，谓倚隆高之地以居也。
　　军无百疾，是谓必胜。
　　李筌曰：夫人处卑下必疠疾，惟高阳之地可居也。杜牧曰：生者阳也；实者高也。言养之於高，则无卑湿阴翳，故百疾不生，然后必可胜也。梅尧臣曰：能知上三者，则势胜可必，疾气不生。张预曰：居高面阳，养生处厚，可以必胜；地气乾熯，故疾疠不作。
　　丘陵堤防，必处其阳，而右背之。
　　杜牧曰：凡遇丘陵堤防之地，常居其东南也。梅尧臣曰：虽非至高，亦当前向明而右依实。王晳曰：处阳则人舒以和，器健以利也。张预曰：面阳所以贵明显，背高所以为险固。
　　此兵之利，地之助也。
　　梅尧臣曰：兵所利者，得形势以为助。张预曰：用兵之利，得地之助。
　　上雨，水沬至，欲涉者，待其定也。
　　曹操曰：恐半涉而水遽涨也。李筌曰：恐水暴涨。杜牧曰：言过汉涧，见上流有沬，此乃上源有雨，待其沬尽水定，乃可涉；不尔，半涉，恐有暴水卒至也。杜佑曰：恐半渡水而遂涨。上雨，水当清而反浊沬至，此敌人权遏水之占也，欲以中绝军。凡地有水欲涨，沬先至，皆为绝军，当待其定也。梅尧臣曰：流沬未定，恐有暴涨。王晳曰：水涨则沬；涉，步济也。曹说是也。张预曰：渡未及毕济，而大水忽至也。沬，谓水上泡沤。
　　凡地有绝涧、
　　前后崄峻，水横其中。
　　天井、
　　四面峻坂，涧壑所归。
　　天牢、
　　三面环绝，易入难出。
　　天罗、
　　草木蒙密，锋镝莫施。
　　天陷、
　　卑下污泞，车骑不通。
　　天隙，
　　两山相向，洞道狭恶。六害皆梅尧臣注。
　　必亟去之，勿近也。
　　曹操曰：山深水大者为绝涧，中方高、中央下者为天井，深山所过若蒙笼者为天牢，可以罗绝人者为天罗，地形陷者为天陷，山涧道迫狭、地形深数尺长数丈者为天隙。杜牧曰：军识曰：地形坳下，大水所及，谓之天井。山涧迫狭，可以绝人，谓之天牢。涧水澄阔，不测浅深，道路泥泞，人马不通，谓之天陷。地多沟坑，坎陷木石，谓之天隙。林木隐蔽，蒹葭深远，谓之天罗。贾林曰：两岸深阔断人行为绝涧；下中之下为天井；四边涧险，水草相兼，中央倾侧，出入皆难为天牢；道路崎岖，或宽或狭，细涩难行为天罗；地多沮洳为天胎；两边险绝，形狭长而数里，中间难通人行，可以绝塞出入为天隙。此六害之地，不可近背也。梅尧臣曰：六害尚不可近，况可留乎？王晳曰：晳谓绝涧当作绝天涧，脱天字耳。此六者皆自然之形也。牢谓如狱牢，罗谓如网罗也，陷谓沟坑淤泞之属，隙谓木石若隙罅之地。军行过此勿近，不然，则脱有不虞，智力无所施也。张预曰：溪谷深峻，莫可过者为绝涧，外高中下，众水所归者为天井，山险环绕，所入者隘为天牢；林木纵横，葭苇隐蔽者为天罗；陂池泥泞，渐车凝骑者为天陷；道路迫狭，地多坑坎者为天隙。凡遇此地，宜远过不可近之。
　　吾远之，敌近之；吾迎之，敌背之。
　　曹操曰：用兵常远六害，今敌近背之，则我利敌凶。李筌曰：善用兵者，致敌之受害之地也。杜牧曰：迎，向也；背，倚也。言遇此六害之地，吾远之向之，则进止自由；敌人近之倚之，则举动有阻。故我利而敌凶也。梅尧臣曰：言六害当使我远而敌附，我向而敌倚，则我利敌凶。张预曰：六害之地，我既远之，向之，敌自近之，倚之；我则行止有利，彼则进退多凶也。
　　军行有险阻、潢井、葭苇、山林、蘙荟者，必谨覆索之，此伏奸之所处也。
　　曹操曰：险者，一高一下之地；阻者，多水也。潢者，池也；井者，下也。葭苇者，众草所聚；山林者，众木所居也。蘙荟者，可屏蔽之处也。此以上论地形也。以下相敌情也。李筌曰：以下恐敌之奇伏诱诈也。梅尧臣曰：险阻，隘也，山林之所产；潢井，下也，葭苇之所生。皆蘙荟足以蒙蔽。当掩搜，恐有伏兵。张预曰：脸阻，丘阜之地，多生山林；潢井，卑下之处，多产葭苇。皆蘙荟可以蒙蔽。必条索之，恐兵伏其中。又虑奸细潜隐，觇我虚实，听我号令，伏奸当为两事。
　　敌近而静者，恃其险也；
　　梅尧臣曰：近而不动，倚险故也。王晳曰：恃险故不恐也。
　　远而挑战者，欲人之进也；
　　杜牧曰：若近以挑我，则有相薄之势，恐我不进，故远也。陈皞曰：敌人相近而不挑战，恃其守险也。若远而挑战者，欲诱我使进，然后乘利而奋击也。梅尧臣同陈皞注。王晳曰：欲必人也。挑，谓擿骁敌求战。张预曰：两军相近而终不动者，倚恃险固也；两军相远而数挑战者，欲诱我之进也。尉缭子曰：分险者无战心。言敌人先分得险地，则我勿与之战也。又曰：挑战者无全气。言相去远则挑战，而延诱我进，即不可以全气击之，与此法同也。
　　其所居易者，利也。
　　曹操曰：所居利也。李筌曰：居易之地，政人之利。杜牧曰：言敌不居险阻，而居平易，必有以便利於事也。一本云：士争其所居者，易利也。陈皞曰：言敌人得其地利，则将士争以居之也。贾林曰：敌之所居地多便利，故挑我，使前就已之便，战则易获其利，慎勿从之也。梅尧臣曰：所居易利，故来挑战。王晳伺曹操注。张预曰：敌人舍险而居易者，必有利也。或曰：敌欲人之进，故处於平易，以示利而诱我也。
　　众树动者，来也；
　　曹操曰：斩伐树木，除道进来，故动。梅尧臣同曹操注。张预曰：凡军必遣善视者登高觇敌，若见林木动摇者，是斩木除道而来也。或曰：不止除道，亦将为兵器也。若晋人伐木益兵是也。
</div>
    <div class="pagination">
<a href="孙子批注_page7.html">上一页</a><span>...</span><a href="孙子批注_page3.html">3</a><a href="孙子批注_page4.html">4</a><a href="孙子批注_page5.html">5</a><a href="孙子批注_page6.html">6</a><a href="孙子批注_page7.html">7</a><span class="current-page">8</span><a href="孙子批注_page9.html">9</a><a href="孙子批注_page10.html">10</a><a href="孙子批注_page11.html">11</a><a href="孙子批注_page12.html">12</a><a href="孙子批注_page13.html">13</a><span>...</span><a href="孙子批注_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
