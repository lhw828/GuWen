<!DOCTYPE html>
<html>
<head>
    <meta charset="UTF-8">
    <title>高上月宫太阴元君孝道仙王灵宝净明黄素书 - 第 3 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高上月宫太阴元君孝道仙王灵宝净明黄素书 - 第 3 页/共 3 页</h1>
    <div class="content">　　饮食后调炁法
　　饮食了，即连汗以手揩面，面自光泽。然后以手摩腹，循廊缓行，五七里乃止。咒曰：
　　天中正真集吾身，百邪不得近相侵。
　　吾行行处鬼神惊，却除妖魅无灾述。
　　登厕法
　　登厕，即有秽炁，恐伤神炁，必以手振衣。念咒毕，又念咒曰：
　　我以五藏，五谷养精。泄其腐余，恐伤于神。其知事毕。
　　右登厕，不得於日月星宿之下，及面东北。臭腐与神祇相反，故当念咒，去秽而存神。
　　卧法
　　凡欲外，须东首或南，存二斗交合覆身。咒曰：
　　天罡神五覆吾身，梦魂之中魄神宁。
　　东与南，阳炁所在。学道者，炼阴归阳，故卧当若孔子之东首，广成子之南首。又存南北二斗，以取阴阳之正真，而藏其身焉。
　　高上月宫太阴元君孝道仙王灵宝净明黄素书卷之六竟
　　高上月宫太阴元君孝道仙王灵宝净明黄素书卷之七
　　脾为中主，主五藏之正炁。肺为将军，主五炁之呼吸。一息不至则病，一炁不生则死。故肺上覆，脾下承，是为黄素之本经。每於子午之时，想一小儿，持黄旛在脾中、肺中。有白炁，如风吹旛。闭息静思，则百念息矣。
　　五藏皆养精炁，五藏之正，心为君宰，而此言脾肺。心之与肾，夫妇也。脾之与肺，则子母也。自子母相养，而后有父子故，於是生肝，肝生心。心，君也，则此即君臣之道，先后存焉。天高地下，三阴三阳行於中，一人之身，阴阳之炁通焉。和则安，不和则为病。故寒热两胜者，疟疟偏阳，而阴侵之。为疠疠偏阳，而阴承之。为瘟，食炁不行，则为疽。血炁不行，则。为熊之状，皆所以贼害性命。知疾病之能害，不知修养而能长生。见其千里之外，不察於目睫。今夫盖一目，则不可以视。捏一耳，则不可以听。闭息，则内气不出。喷嚏，则外气不入。审其如是，则安知其不可以存思呼召，而致和平也。知存思呼召，而后知净明之正体。何谓正体？一切皆非正也。目之於色，耳之於声，鼻之於香，口之於味，衣服、钱帛之欲，淫污、奸滥之惑，亦以想起而想之。正则其所得者亦易，是仙道易於目色、耳声、鼻香、口味之事也。得此道，则是吾净明之道易於此等，得者胜矣。何谓得者胜？人莫不欲寿，而此可使长生；莫不欲神圣，而此可致神仙。即此，则长生之与神仙之道，不离於想以正真也。
　　夫道，无思无为也。无思也，而未尝不思。思之者，正性也。无为也，而未尝不为。为之者，正理也。如必曰无思也，是犬豕而已。必曰无为也，是木石而已。认犬豕木石以为道，曰：我无思也，我无为也。非也。今有人於此，块然遗形，处於巨室，火自上起，亦必走也；水自下溢，亦必走也。如其不走，则是正念是非正念。如能正念，必曰：水火将至，害我身命，固当走也。如谓道以无思无为，而兼又於存想呼召为矛盾，自非也。则心有所感，神有所凝，气有所交，诚有所达。何谓感？感声而应。何谓凝？凝一而静。何谓交？静故能交。何谓达？交故能达。凡默朝上奏通章法，用此，则魂魄不荡，奏对不失也。如於此时，令童子在侧，击磬或步虚，随声飞身，及其还也，亦寻声归，最上法也。此诀法多不同，而於诀法之外，不可不知也。
　　今人修真识神，皆止於炼阴神，如元纲飞步是也。而元纲之中，又有阳神之法。直於形躯，存而步之利，有炼阴十年之后，未易也。如日月洁轮膏本之法，乃阳法也，想贵熟不熟，则着他物。人之修真，能升腾者少，而蜕骨者多。方蜕骨之时，要有熟识，熟识纲步、宫殿朝谒、陛对之法。昧此，则罗剎百鬼，於中界伪设阱陷。唯识其目方者是；目圆者，即恶鬼也。吾心知，则鬼神亦怖死矣。
　　闻见鬼神，要在审察。清灵之鬼，伪作真仙，指迷为正，说是为非，最误后学。唯想识正直，则可以辩。鬓发青绀，面红眼方，真神人高真也。一有缺之，未为是也。当此时，有正念，则邪魔退伏矣。
　　高上月宫太阴元君孝道仙王灵宝净明黄素书卷之七竟
　　高上月宫太阴元君孝道仙王灵宝净明黄素书卷之八
　　黄素内经上
　　神宫巍巍昆仑上，昆仑山下双连湾。清浊之炁分玄黄，玄黄之炁定圆方。
　　二炁交感生阴阳，阴阳魂魄照中堂。采之有术在心王，想之既熟为膏粱。
　　不必五谷藏府安，食之既久可安康。龙车凤辈入圆光，一一图诀宫中安。
　　阳帝阴童稽首尊，七七之炁精神通。复上车轮还本宫，自然道备飞虚空。
　　黄素内经中
　　夫妇之妙有元功，一吸一嘘生炁浓。合口细咽如云风，甘如酥乳罗心胸。
　　自然饱满精神雄，兼以大药相扶养。养就炁血两脸红，不食五谷吞云风。
　　五谷本是养炁血，七日不食人道穷。先生绝之必有道，以之顿渐相磨珑。
　　松栢胡麻炁味融，山木余粮能守中。必日食炁炁虚空，大丹可以成元功。
　　黄素内经下
　　人道大丹非可致，欲成大丹以功智。五藏不在无滓秽，要在神完精炁秘。
　　精全神旺保百世，自然心与神明契。一切学者会以意，非在绝食而吞炁。
　　绝食吞炁早成仙，成仙慎欲有大缘。不然自是能长命，长命之药堪延年。
　　山木细涤以水煎，蜂密百炼以为丸。如得之要助炁全，绝食可以形超然。
　　黄素外经上
　　园桂导达五味师，可理五炁生英资。御除秽沫除蛟璃，却老延年最为奇。
　　出水入火甚稀奇，细嚼咽津兼入驰。五云相合更相宜，饮啄自绝且不饥。
　　长得饱满无倾危，更能栢叶传使之。全胜取津向华池，添得元精归四肢。
　　黄素外经中
　　心神妄念曷止之，道书灵药固相宜。细嚼胡麻细咽之，可以熏润除三尸。
　　心不生妄尸不归，自然魂魄无东西。久则念绝浑忘之，或以茯菟消作糜。
　　或以麦芙咀其脂，可使神永咽华池。不令贪涎生祸基，服饵之卫须寻披。
　　大丹之力须扶持。
　　黄素外经下
　　不学断谷不飞升，断谷之中炁最灵。且无粳稻邪魔腥，自有正味归中庭。
　　十年之中天厨灵，早暮络绎送馐珍。况复省欲可固精，不慕三厌与五辛。
　　太上之药着前经，更有祭法须荤腥。用以辟除九等神，九等之神如虫形。
　　以荤和药消其形，茯苓胡麻二物精。和作淡面向清晨，每以一剂向一旬。
　　一剂九等皆消冰。
　　黄素曰：断谷不能长生，而可以通神得仙。得仙须欲有功，有功须欲有年，是以饵药期长生，断谷冀升仙。功能在双积，行艺须两全。忠孝藏心知，服炼以全行。修持无懈怠，一跃归青天。升法实有法，不在身飞腾。飞腾捧丹诏，方名为大仙。如只善升举，此名空行仙。乘娇与乘假，此察吾之功。
　　黄素曰：正真之道，本由心想。诸色邪见，亦自心生。只如绝食，累年不饥。七日不食，得疾便死。人可以累年不饥，亦可以七日致死。生死虽异，其法本同。不饥不想，出自正真。神符咒水，亦由念虑。精神配合，自然充盈。致死之思，出乎邪见。五味馨香，贪涎流溢。精神荡散，使之饥渴。
　　盖人之动止，有妄有真，不可不慎。譬之以手作拳，手发劳想，自然有汁。以汗本自手出，则未握时，本无有汗。以汗非手，则汗从何来？则汗出於心，邪出乎手，心手相应，自然汗出。又馨香之味，见之则咽。污秽之饮，闻之则吐。咽吐本自馨香、秽污生，则馨香、秽污，二者未尝，自以为不相入，以为自吐咽中生。则馨香不吐，污秽不咽，则馨香、污秽，亦出於心想。既知想之出心，必戒心之妄想，所谓想者，如是。
　　高上月宫太阴元君孝道仙王灵宝净明黄素书卷之八竟
　　高上月宫太阴元君孝道仙王灵宝净明黄素书卷之九
　　黄素曰：天宫在身，即非身也；地狱在身，即非身也。天宫在外，即不在外；地狱在外，即不在外。既不在身，复不在外，即在何处？万缘生想，想实由心，因心所起，即境在外。只如密室，本无他物。室外之花，室中不见。细想前花，花境在目。则天宫、地狱，妄想而入明矣。
　　黄素曰：男女之欲，生於阴阳。阴阳之中，遂生牝牡。美夫丑妇，次不相好；妇美夫丑亦复如是。美丑之异，牝牡一也。或以相好，或不相好，则牝牡之欲，犹美丑也。美丑之见，不缘牝牡。昔有盲人，交于丑妇，美如美妇。则美丑之见，犹牝牡也。则所谓牝牡非关。美好心生於欲，欲生於淫，淫液交通，本乎妄想。制於妄想，朱有不真，是为净明。
　　黄素曰：液生心，心生液，心液之想，所自起也。涕泪之液，骨肉之亲。其亲之死，未见先悲。其疏之死，掩鼻而过。涕泪本一，而亲疏在心故。心想生液，液变涕泪。
　　黄素曰：能定能应。定者，一也。应者，想也。一於所想，是为正真。心中之炁，本乎无形。顶中之骨，有形故坚。想身之炁，破此坚骨。骨实黑虚，骨缘炁达。炁本无形，想而能通。如以想妄，骨何能开。以手捏顶，顶固已开。以手捉炁，炁未尝有。想之所触，遂有骨之开合。炁之攻击，则一身之坚，一炁之全，曷为而不可以。道引生炁，炁生津液，津液生精神，而致长生久视也。
　　黄素曰：天堂在顶，实不在顶。顶中有宫，名曰天堂。重楼在肺，本不在肺。玄都在肾，本不在肾。黄庭在脾，本不在脾。赤悬在心，本不在心。青都在肝，本不在肝。既本不在，果在何处？五思之中，实出想。藏天在天，天中有天。潜地在地，地中有地。天地正形，复何形体？则天地正形，亦想所生。想之所生，本自完实。则心之正念，果有天地。
　　黄素曰：一切群品从未生，天北有种种恩爱、贪欲，故有天堂、地狱。卵生，胎生，湿生，化生，皆因淫起。当知缠缚，爱为根原。犹有诸妄，助发安爱，是故生死缠缚。欲因爱生，命因欲着。由於欲想，起诸逆顺境。背爱心，而生憎恚。造种种恶，是有地狱。知欲厌生，舍乐去恶，想之以善，是以净明。正印於清明界，便得成道。诸法子由本贪欲，发挥妄见，即生烦恼，由彼烦恼，故堕死生，而现天地之狱。是故有酆都罗剎啖食身体，皆缘妄合，积彼衅业。但能悟入净明，正印入极之缘，先当发愿，成於八极，得於净明，是为正真，入大道路。
　　黄素曰：精忠是今明义。以杀身至孝，是净明仁。以成名廉洁，是净明；以不贪利名，法忍是净明；以不妄怒嗔，克慎是净明；以行而恭谨，克宽是净明；以大而廓明，克裕是净明；乐於分故，克容是净明。藏於疾故，则净明之中，其想正矣。想之以正，未有不仙。故甲胃者，有不可犯之色；哭泣者，有不可闻之声；祭祀而见鬼神者，亦由是也。
　　黄素曰：以想为妄，孰为无想？无想为正，孰是有想？如以有妄，子安知。无则是无，非有。如以无妄，子安知。有则是有，知无无。无既无，则是净明之法。鉴有镜，水即彼镜，水可见净明。
　　黄素曰：鉴水在前，本只照我，非我正形，是以有安鉴。水既设有吾真形眉目耳鼻，何以知真？汝不见形，安知是汝？如以手捏面，鉴中之影、水中之影，亦手捏面。他人不捏，不见有手。则手本在我，不在他人。手在於我，即知此面本实我面，由手面知八极。在我非八极，在他如在於他，即非净明。
　　黄素曰：净明之祖，出於正性。性中有用，本在真想。想中有妄，故失其净明。譬如鉴水，尘垢污漫，不能照物，以物汩性，想之不真，亦失其争明也。
　　高上月宫太阴元君孝道仙王灵宝净明黄素书卷之九竟
　　高上月宫太阴元君孝道仙王灵宝净明黄素书卷之十
　　黄素曰：父母，天地气也。君上，日月也。未有先天地、日月，而可以行於世者也。故孝道之本，散而为忠孝。忠孝之节，成於大道，超於仙域，故其宜也。人之一身，如有天地。天地父母，如有元气。日月君主，如有心肾耳目。未闻无此而可长生也，要在坚持忠孝。生为八极，八极既备，如有楝梁，孰得而倾之也。
　　黄素曰：信，气也。夫人一气流通，如天四时，呼吸息数，乖则为病。寒暑阴雨而变，则为灾。人之无信，灾病生焉。则八极之外，又有信也。阳气萌於黄钟之官，信生於其中。
　　黄素曰：黄素之景，有内有外。内景清明，外景莹彻，如琉璃珠，亦能照耀。又如冰之莹洁，即冰消释。
　　黄素曰：知摩明者，如投名字於琉璃瓶中，内外可见。
　　黄素曰：学道欲广博，广博欲精详。既能精详，必知条理。知其条理，务在要约。既得其要，道甚易知。
　　黄素曰：天下同归一，致百虑。道本致一，无他致。跋如彼东西南北之道，会于中央。江河沼址，皆归於海。
　　黄素曰：正性为性，非性为习。一者淫习。二者贪习。三者慢习。四者嗔习。五者诈习。六者诳习。七者怨习。八者见习。九者枉习。十者讼习。十习交磨，则净明之道。所想不正，即失其真。失其所真，正性汩没，则净明之理随失，生诸妄见也。
　　黄素曰：道本虚空，会於实。何谓虚？以无所依据者为虚。有所依据者为实。天之实在高。地之实在广。鬼神之实在灵。黄素之实在净明，即净明之为实。则名真实外，此者皆虚幻也。何谓虚幻？女以智数为实。净明之道，非智数可以依据也。以言语为实。净明之道，非言语可以依据也。一以巧伪为实。净明之道，非巧伪可以为依据也。所以依据，以所行於正真者为实。
　　黄素曰：何谓守？守於一。一者不变，唯不变，故其变无穷；一变而七，七变为九，九复变也。
　　黄素曰：道本不远，在眉睫。道在内，在胸臆。
　　黄素曰：道贵要，要在简，简在详，详在条理。故黄素者，净明之纲纪也。如举其衣领而求其衿衬顺可知也。
　　黄素曰：灵书三篇，其法有统。上帝之统要，有一言而可以当灵书之三篇者焉。持之不已，则功用等焉。可以息虑而摄召，凝神而养真者，要而详也。咒曰：唵苏啰那苏噜苏噜莎缚诃。至学之士，如以轮珠，名曰戒珠，终始而谓，则百神护而五气宁，内绝邪想，外迎正真，是名总玄。
　　黄素曰：净明之卫，有戒曰：输珠轮珠，无故不释手。守其正念，而归於正想。未视宝印，先见输珠。轮珠无穷，是净明法，故可以当吾鉴水。鉴水为坐，而输珠行止随之。
　　黄素曰：以鉴照形，形中有神。以神合水，水中有真。以久而用之，可以见灵神，而辟妖精。
　　黄素曰：元纲飞神，必识天之道路也。阳神识路，所以朝元而不误。
　　黄素曰：元刚罡路，交罡之炁。其坚如刚，久而蹈之，身飞虚空。但以正想，踊其双肩，则神变自尔也。
　　黄素曰：天地动真，日月动明，四时动序，阴阳动和。天发杀机，地发杀机，日月迭照四时，不武阴阳之气迭为尘。
　　黄素曰：吉凶者，所以惩善，否也。悔吝者，所以明动，止也。祸腻者，所以报君子，小人也。
　　黄素曰：灵响者，心所生也。心至，则神明应之。心不至，未有能达其灵响也。
　　黄素曰：日月在空，其精有以得而咀嚼。阴阳无形，其炁有以得而呼吸。鬼神至幽，则情状有以得而呼召。此心至，而神明应者也。
　　黄素曰：道有始终，而始穷不可穷。唯其不可穷，故始始而终终。
　　高上月宫太阴元君孝道仙王灵宝净明黄素书卷之十竟
　　
</div>
    <div class="pagination">
<a href="高上月宫太阴元君孝道仙王灵宝净明黄素书_page2.html">上一页</a><a href="高上月宫太阴元君孝道仙王灵宝净明黄素书.html">1</a><a href="高上月宫太阴元君孝道仙王灵宝净明黄素书_page2.html">2</a><span class="current-page">3</span>
    </div>
    <div class="pagination"><a href="index.html">返回目录</a></div>
</body>
</html>
