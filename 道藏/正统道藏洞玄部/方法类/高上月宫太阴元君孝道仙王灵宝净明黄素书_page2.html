<!DOCTYPE html>
<html>
<head>
    <meta charset="UTF-8">
    <title>高上月宫太阴元君孝道仙王灵宝净明黄素书 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高上月宫太阴元君孝道仙王灵宝净明黄素书 - 第 2 页/共 3 页</h1>
    <div class="content">　　六腑之元炁祖
　　五阳、六阴，阴阳之总炁。一人之身，而五脏六府之真炁行于顶门。顶中起祥云，则阴阳之庆会也。
　　阴阳庆会元炁之祖
　　阴阳之庆，交而下际，生而成云。上下相合，起于两足，则两足发乎阴阳，左右交变，弥罗於一身。
　　右，一身之中常存，其上下相接，则神与炁合熟，自然可以飞声。天耳闻，明天目，耳目既净，明烛玄微，则天地交泰，可入玄玄，达于虚空，朝于真圣，列名朝元。
　　朝元括要之炁
　　高上月宫太阴元君孝道仙王灵宝净明黄素书卷之三竟
　　高上月宫太阴元君孝道仙王灵宝浄明黄素书卷之四
　　黄素之运，莫先耳目。耳目之证，发於黄中，本於素炁，即脾肾之正体。脾肾既正，而观听审焉。素者养於下，黄者运於上，上下交际，真丹孕焉。
　　黄素篇第一
　　落落二明开后彰，青山石下长隐藏。中有玉童号瑶光，左缚右煞相披扬。
　　但须识取生扶桑，与夫清海生勾芒。二炁交姤代复照，黄素之书可得要。
　　黄素篇第二
　　日本无形月与规，月本无明日照之。两炁相合不可舍，自有道路相交辉。
　　休言亭亭照中景，且说洞视知几微。山藏美玉石生辉，精神旺处皆无迷。
　　黄素篇第三
　　一月周天何太速，一岁周天何太迟。速迟认取黄素书，黄白道中见甚微。
　　自然可以知迎随，不犯纲缠得良时。嘘吸自想心存思，此法未可速致之。
　　黄素篇第四
　　欲识黄素道中机，黄素书中藏细微。子午相合得其时，自有真炁如烟飞。
　　十二楼前路最危，昆仑山顶与天齐。借问行行路已知，黄素之中有深机。
　　黄素篇第五
　　漏下百刻坐巍巍，腹内聊将黄素披。中有日光红赫辉，月影相对如夫妻。
　　面南背北事可知，日月之炁两无亏。或上或下中分之，运动莫令数相违。
　　黄素篇第六
　　欲知宝鼎藏何物，黄素真经具魂魄。中有宝符灵若神，可以佩往昆仑北。
　　昆仑之北有仙梯，飞上玉晨人不知。飞上任教人不知，愚人知了漏天机。
　　黄素篇第七
　　日月中有乌兔儿，取向金鼎慢烹之。早晚下火元停迟，时将法水一浇之。
　　香熟美味充吾饥，此事不可愚人知。乌是雄兮兔是雌，度数之中作夫妻。
　　黄素篇第八
　　愚人只说见鬼神，不是奸人是妇人。不知此辈是精神，精神运动心相迎。
　　自然交感同君臣，虽有恶魅难隐形。暗合黄素洞视诀，此是金丹日月明。
　　黄素篇第九
　　欲知童子心性明，一念中间见鬼神。童子真精与精神，两者旺相能欲灵。
　　欲学儿童须养精，莫将容易散而倾。黄素之诀可返真，不学而能飞玉晨。
　　黄素篇第十
　　丹中有丹铅有铅，丹铅本是日月根。日月两轮相对行，时时交偶向中田。
　　熟念真经识自然，一嘘一吸生灵烟。同学高人何以仙，要在识於日月踱。
　　黄素篇第十一
　　两目按时日月明，日月生光无停云。闭炁鼻咽耳中呜，两耳然后能通闻。
　　静不乱而动可听，无非尽与天地言。孰能元纲交会锋，自然魂魄不西东。
　　黄素篇第十二
　　好将心去肾中推，心肾相关有密机。开明耳目人不知，能使鬼神判阴司。
　　忠孝八事更无亏，此事必可立致之。玄中真趣太上眉，此事存神高两眉。
　　黄素十二符
　　右十二符，行持前说，乃拔宅之阶级，而超腾之要术，黄素之枢纽也。
　　高上月官太阴元君孝道仙王灵宝净明黄素书卷之四竟
　　高上月宫太阴元君孝道仙王灵宝净明黄素书卷之五
　　《黄素》曰：落落二明开后彰，青山石下长隐藏者，两目不妄视也。中有玉童号瑶光者，目中瞳人也。左缚右煞相披扬者，运其睛也，左右各七也。清海扶桑者，两肾气运而上行也。二炁交代相照者，子千时移易也。
　　日本无形月与规者，左目升於右肾也。月本无明日照之者，右目升於左肾也。自有道路相交辉者，言二炁升降，禁制呼吸之络脉也，休言者，须言之也。亭亭照中景，想也。且说洞视者，想之成也。
　　迟速，炁之行也。阳升於午，而降於子。阴升於子，而降於午。阳舒阴疾，子午之数以定之。黄白道，即左右之路。阴阳之炁，行於中而不迎，随之，则嘘吸不应也。黄白道者，子午运之，其白道短，黄道长，行之有先后。自然炁，於喉中飞入顶中，即昆仑山顶也。
　　漏下百刻坐巍巍者，子午是百漏之刻，中分足也，一阳於此生於子也。腹内聊将黄素披者，取肾炁自脾中出，行黄道朝於心，两炁打合也。日中有月，月中有日，阴阳交道也。面南背北，行持之理。两相交接，无所疑惑。中分者，午时也。运动，言其出纳多少之数也。
　　欲知宝鼎藏何物，《黄素之书》具魂魄者，阴阳之本也。中有宝符者，左右目之真形，肾之正炁。可以佩往昆仑者，肾炁上交於脾，脾肾之鼎也。交合朝心，而升於左右目，入自顶门。昆仑之北有天梯，舌也。舌拄上腭，而津液通也。
　　日月之中有乌兔者，阳三阴四也，阳奇阴耦也。取向金鼎慢烹之者，炁之数，咽漱入脾中丹田之宫。早晚下火，以水浇之者，津炁也。度数之中，可见其法。不知此辈足精神，则少思寡欲也。精神运动心相迎者，心想，故目见耳闻也。自然交感如君臣，如臣朝君，君必应之。以人朝神，神复如是。虽有恶魅难隐形者，其人精神旺，邪不干正。邪为正炁所摄，故住，暗合黄素洞视诀。此是金丹日月明者，其人内丹将就也。暗合未尝有法，平生不失其性，非师授也。
　　童子者，不泄也。不泄，故精旺也。不思者，不思，故神聚也。精神成者，养之也。养之之法者，胎息炁也。胎息者，出纳也，以左手捧头，右手捧足也。莫将容易散而倾者，亦不淫也。人有上、中、下田也，散倾者，中田不固，而引水断之也。
　　丹中有丹，铅中有铅者，心肾之液也。以一取肾，以二取心，心肾奇耦，相交合也。两耳本是两肾之门也。两目是一心之门也。以水合火，水中有丹也。水中有丹，则鼻息出纳之炁。鼻金也，肺属金，故鼻之出纳，以此名金丹也。
　　孰能元纲交会锋者，北斗之正真炁。自然魂魄不西东者，守南北之正位，以运日月也。
　　好将心去肾中推者，心肾之炁相通也。心肾者，精全神旺，两相媾也。心肾交姤不错，则日月自然明也。开明耳目，则心肾之炁通也。忠者，不妄也。孝者，不丧也。如推而行之，则事君，事父也。守而用之，则心君，肾父是也。
　　右此十一篇之正论，当思其义，自然心志明朗，意解神释，仙道成矣。
　　行持适神论梵正文
　　中黄生正色，定位本无偏。四炁各会合，保我升玄玄。
　　素辉保丹室，关藏无妄发。灵灵真影存，道此长生诀。
　　心元中君王，能放赫灵光。下交黄素合，得遇正中央。
　　青白二炁本，和平安黄素。愿今行宝法，以入升仙路。
　　右此四篇灵章，即五藏真神之正处。行黄素者，当先以此文雕镂，或写於睡处，则自然见五神之炁，声歌如是。
　　高上月宫太阴元君孝道仙王灵宝净明黄素书卷之五竟
　　高上月宫太阴元君孝道仙王灵宝净明黄素书卷之六
　　学黄素者，调适节宣之理，要在和平。不使淫邪情欲，思想必正，动止不欺。盖其魂未尝不清，魄未尝不浊，清浊相揉，则魂魄交战。魂不受正，魄不受制。淫欲妄念，耗其内。饮食好色，伤其外。精神血气在体，而微哭泣，此人不可不知也。
　　或曰仙道难，而未必真有。地狱之说，亦空言。且逐生前，宁论既往。此真愚夫也。君不见，一草木之无知，一虫豸之至微，桂得葱而成水，鼠得巴豆能肥，未有不滋养而能变。今人修炼服食，以成於仙，固其理也。又有董君，以四句咒偈：使姜不辛，而盐不咸。亦以咒而感於物也。又有泽生者，能嘘炁以止水，使水逆流；嘘火，使火不然。而炁黑亦能禁物也。今人朝念真经，暮行咒炁，服食有方，而冀於长生，乌有不可。今有节食之法，具之於后。
　　早起梳头法
　　凡梳头，必须面东，以存青炁。先用左手握发，右手执梳，存想如在青云之中有玄丝。念咒：
　　太华散灵，发成青云。我今梳发，以保长生。
　　右梳头，不可离睡处，一处便梳之。东方生炁所在，木主敷荣。人之有毛发，如草木之有枝叶，故其法面东，而存青云。
　　着衣法
　　着衣须向建方。咒曰：
　　天赐金缕衣，金衣合时宜。温暖有节制，服之有病离。
　　右着衣法，存如五色云覆身。月建乃杓星所指之方。初起着衣，必随月建之所在。存五色云，盖取五行之炁周褊四体。
　　召身形法
　　凡睡起梳头着衣了，且静坐一时间，思身中万神归集，乃出外就盥漱。咒曰：
　　三魂七魄归正宫，六五藏府神居中。
　　各相守卫不克恼，一切妖魅不得从。
　　右召神讫，出户盥漱。人之睡寐，则精神魂魄飞扬四散，故觉召而归之。
　　盥漱洗面法
　　四时取井花水洗面，存日月交光之气，五色满中，乃洗面。咒曰：
　　琼浆变容质，却老成少年。吉祥常骈集，使我胜童颜。
　　阴阳五行，万物得之者生，失之者死。故存思日月交光之炁。五色满中者，谓其不可须臾离故也。
　　次服药法
　　凡服药，各随本方。然有先食而后药者，亦有先入静祈神者，皆从其常，在简易不烦，无使炁血劳弊。服药咒曰：
　　蓬莱仙药定长生，日月医王佐我行。
　　服之可以千百年，一切邪炁皆脱退，脱退之时如尘烟。
　　物皆有情，可以养人。然精聚，则神随之，故存日月医王。精神相符，则正炁旺，邪炁消，故如烟尘之脱退矣。
　　次入靖
　　凡入靖，或念经，服炁，礼神，各依其常。而人之魂神，交於阴炁，或至惊惧，故先以咒安之。乃咒曰：
　　五藏香官直日君，同吾此去去朝真。
　　道我精神识至明，愿无畏惧相飞惊。
　　诵经，服炁，礼神，皆以己之神，朝彼之神，以阳交阴，故当先安其神，而后朝礼。
　　饮食法
　　凡饮食五味，当有调理，不使失时，自然安乐。若夫修养断谷，亦当断谷，未得大药金丹，未可轻为也。饮食须在未申时前，过此，虽多无益也。咒曰：
　　天厨神圣，遗我苏陀。天厨神圣，遗我苏陀。
</div>
    <div class="pagination">
<a href="高上月宫太阴元君孝道仙王灵宝净明黄素书.html">上一页</a><a href="高上月宫太阴元君孝道仙王灵宝净明黄素书.html">1</a><span class="current-page">2</span><a href="高上月宫太阴元君孝道仙王灵宝净明黄素书_page3.html">3</a><a href="高上月宫太阴元君孝道仙王灵宝净明黄素书_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
