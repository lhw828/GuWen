<!DOCTYPE html>
<html>
<head>
    <meta charset="UTF-8">
    <title>灵宝玉监 - 第 31 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝玉监 - 第 31 页/共 66 页</h1>
    <div class="content">　　进章驿马凤凰骑，上章云龙骑，言章风火骑，奏章飞龙飞虎骑，御章神龙骑，呈风骑，置吏灵妃，六甲玉女，骑白上章吏，左右龙虎君。
　　祭章官圣位
　　周天游奕北极四圣元师真君。
　　三天门下唐葛周三真君。
　　通章左侍中。覆章右侍真。
　　审章中侍真。太一真人。
　　无英公子。白元尊神。太一尊神。
　　司命丈人。桃康大君。合延大神。
　　丹元真人。五官直符。功曹神吏。
　　执法开化阴阳功曹。
　　度道消灾解除厄君吏。
　　运神会道功曹。运神飞元使者。
　　左右建节监功大将军。典治真官。
　　驿亭令。驿亭丞。四部监功谒者。
　　上章灵官。天门将吏。引进童子。
　　传言捧香书佐侍香金童。传言玉女。
　　直日直符官吏。　直日直事玉女。
　　主章书章从事。　定章校章从事。
　　进章飞章从事。　审章覆章从事。
　　通章奏章从事。　赍章授章从事。
　　呈章录章从事。　按章考章从事。
　　金光童子。云中童子。元始小童。
　　玄都力士。九光玉相。云中督吏。
　　三天十天承受玉女。
　　三十二天传言奏事吏。
　　三清上奏灵官。五帝承受玉女。
　　辨魔玉女。四大童子。
　　五帝飞天神王。金童玉女。
　　五帝直符。
　　通天符使。开天符使。通章符使。
　　六甲六丁将军。六丁六甲玉女。
　　上仙上灵二官直使。正一功曹。
　　通天功曹。直使功曹。治病功曹。
　　上部功曹。中部功曹。从炁功曹。
　　上部使者。中部使者。都官使者。
　　狼吏虎贲。察奸勾骑。天驺甲卒。
　　天丁力士。三官仆射。都官仆射。
　　左右官使者。阴阳神决吏。
　　科车赤符吏。刚风骑置吏。
　　驿马上章飞龙骑吏。
　　治正执正吏。　收神食神吏。
　　收鬼食鬼吏。　收炁食黑吏。
　　收毒食毒吏。　收精食精吏。
　　收邪食邪吏。　诛巫破庙吏。
　　左右都平君。　左右都平长。
　　千二百官君。
　　六十甲子官君。
　　真元正炁三万六千神。
　　青龙，白虎，朱雀，玄武神君。
　　章坛，土地，里域，真官正神。
　　灵宝玉鉴卷之十七竟
　　灵宝玉鉴卷之十八
　　飞神谒帝门
　　九灵飞步章奏法
　　谨按南极司命上真元君魏夫人，传晋代前女官祭酒正一天师张君受《太清请官仪》 及入靖法。又自汉世流传千二百官仪事目相应，宜当承用。及琅函所载正一章科，赤松宝箓玉历，表里符契，为於成法。自唐朝广成子杜先生集次宣慈章本之后，兵火散失，鲜有完本。今应有所上章表，并无定式。近缘末学庸妄，虚加损益，不堪承用。况官曹差舛，格式非真，奏御失於所诣，存拜不合玄理。非虑斋官心不正诚，最苦上士难得。设或拜章，犹如投空，招谴获考，尽可叹伤。是故深颐索隐，参考灵文，删繁取要，约省归源，集次成文，辅翼五元玉册赞化，训教学真，济度存亡。其九灵之旨，别受真仪。如太清入靖口启之类，非凡材所能究也。其式通真达灵，神飞玉陛，仙官未必范用。然三洞道士，祭酒学子，岂可忽诸玄奥秘荃。睹文心悟，切宜详悉。慎勿轻泄。授受之者当奏三天，以金环九双，青罗九十尺，告誓以付，一生不得三传。违者身死家亡，可不戒之。
　　三洞玄科三十条
　　师为百姓上章，不得放纵文书，留滞人间。悉收敛录，一年之事皆应对，道民不合录也。
　　章案长一尺五寸，阔一尺，高八寸，曲脚，栢木造之。
　　章函长一尺二寸，方阔四寸，闰月加一寸，用法师中指中节为度，不可用胶。函下开窍。
　　上章别取香火，不得用灶中柴炭火灰也。
　　上仰谢章法，北向，举家大小，散发交手，请乞章也。
　　奏章应用曲脚案。过余凳不合用，上章则不神御。
　　奏章函应印封题是法过。余不合奏也。
　　上章之时、醮官家不得历乱高声、鸡犬惊吠，使神炁不安，章不上御。
　　师为醮官上章，宜有法信，并功德脆物功德。惟愿疾病损瘥，所事解散触徒。蒙恩之日，可受仪信赈物。犯者比窃盗，同坐六刑科论，责轮瓦三千合。
　　师执事上章救病，百姓度厄。若人民急疾来告，安然在家，诈为不在，或许者不赴急病。犯者考病十日。
　　香火应有凳檠，长二尺四寸，广一尺六寸，高二尺四寸，庶过章案也。
　　书章纸皆当精洁，不得穿破裁截，后余无三三行。如不及者，以全纸集之。不尔合止。
　　章上细字，长寸二分，出四分，亦不合上。细字谓太清衙。
　　上章为醮官首罪，或有阴私密事上章，乞便於靖中，对烧章词。不得将日宣传罪事，告於他人。发人阴司，罪莫大也。
　　上章不问大小露章，及室中者，皆三日停章。不得即举案毁座席急章。有所疑者，即烧也。
　　上章靖中，上者东向。若有应露者，皆北向。
　　三会日、社日，不得上章奏启常行书。有急疾，三八谢太阳者，不禁。冬至前三日，后三日，不得上常行文书章书。有急切者不禁。
　　戊戌、戊辰二日，不得妄入靖。若是月半、三会，皆不朝。三会别有迁日章，是词节社日合上不合。
　　三会三日，应言功。其日有事，故不得上者。后日追上不阙也。
　　箓生自拜章，口启有所说者。受恩自言功德，辅送本师留也。本师远辅送常，为所近也。
　　师上章不得食羊饮酒，口臭入靖，夺功三千。等吏兵还天曹，百日汝曹空奏，御不闻进。不得於病人家饮酒，百鬼藏入人身。救病不瘥，拜奏不御。
　　上章之师，见之疾病，当救济其命。或先於与雠恨，愿其死者，返受其殃。
　　弟子为师奏上章，头此日是言，臣所奉法师某甲也。弟子为师奏章，家有疾病急疾者，当退席请乞，勿顾耳便止。无有急疾，不用也。
　　书章清净笔砚，以章案擎仪，然后可治。勿以罗身及放着床上，章奏不闻，劳损失功也。
　　醮官上章法，皆烧香入斋室，礼拜请之，乞自陈。不得俓持章入靖，无所关启，如投水也。
　　太上露星章法，皆烧香入靖，请香官使者香炉出庭，不得便俓入靖取出，无所关启真官。故在靖中，空持香炉出，永无侍卫，魔鬼干章，万神劳损，徒失纸墨，别无请迎仪也。
　　上露章有灯，灯皆有斗，斗并有魁罡，交罡时慎当罡。破星不当之，不易教人，始学慎之。醮官对章皆北向，有急疾者，徒步，散发，自抟。无者不用也。
　　玄都皆有宫曹，各各有典者。道士章奏，脱有达闻者，而所作错越迷失道真，领次谬误，不合天科，则为典曹所却，事不上御，肉人无知，空心相委，会言已达。事败之后，谓道之无灵，不言所失在於道士者，真为痛哉。若合科令不犯者，所治无不愈，所救无不活也。
　　书章法则
　　章纸高准一尺九分。或小尺一尺二寸，或一尺四寸为则。每幅一十二行。或云九行每行一十七字。或云遇幅一行。每行阔一寸二分，或二寸四分。正一法止让八字。泰玄都衔位前挫一字。约两行。古法不控，或三行，上合三才阳数。第一行书尽法位至再拜上言，上控八分，下通走蚁。法位高上言一字，书言语契勘，下语简正姓名，只作一字书，不许折破。如双名某氏几娘之类。臣字不为头，鬼字不首，不得悬生露死。魂魄之字，丧亡之类，并须回避，不令上头。以闻去再拜下一寸，书下穷者，别作一行。《修真旨要》同此，蔡致虚仪以闻低告报二字书。以闻后控三行，书臣姓。臣姓后控三行，书太清阶。太清阶后控三行，书太岁臣姓名，与太岁平头。低上言下二寸四分书。太岁一行，随字均书，令到行末。首尾约控纸行，少则添纸一幅。太清阶五十六字，紧迭细字，上度三寸六分，中度四寸五分，下度五寸，不得过此。此乃出赤松子历古科。四十八字，三寸书之。若修真旨要，只去金阙七宝四字，亦是五十四字。既不同，宜考。
　　写章不隔日，填陛下不隔时。古法填太清不隔时。陛下二字，如太清阶，一同细书，直作一行。或云细书陛下二字。然玉陛下本是义，不可分拆。若独细书此二字，颇似未稳。且五炼生尸经黄缯章法，及张杜二仪，亦不论此。今只作一行细书。
　　书心章式
　　科曰：凡心章止许奏启事，不得繁语，务有词达正。奏虚无自然玉阙法，以黄素长一尺二寸，高三寸六分，研朱密字细书。上约控三分，下控一分，行数不拘。章前虚纸，用黄神印，后用越章印。以可漏封之，不用方函。拜时存用，依朝元法。第一次奏有章欲拜，第二次奉捧章，口述内意，第三次存天尊处分章意事。焚时以灵宝心咒，烧大香炉中。此章急切奏告，不及一时，立有玄报。非功之士，不可拜奏。
　　某年某月某朔某日某时，谨斋沐，诚惶诚恐，再拜上言。臣伏据入事，谨用左右龙虎君，侍香金童，传言玉女，香官使者，三炁正神，促炁功曹，飞章从事。
　　又法式
　　科曰：心章皆依太清章式，长五寸六分，高三寸二分。此以阴阳中指中节，一行一十七字，一张不得一十二行。玉清上清，并黄素朱书，惟太清以墨书，急速朱书其事，并以三等。
　　玉清用飞玄三炁玉章印，上清用太上三天印，九灵飞步奏印，太清印，黄神越章印。不以是何急速，但实封不用方函。其上章片时，立有玄报。
　　具位臣姓某，诚惶诚恐，稽首再拜上言。臣伏据入事谨为伏地，拜急速飞玄三炁心章一通，上诣三天某天曹，谨为上请甲乙云。次为谨因二官直使，正一功曹，左右官使者，阴阳神央吏，科车赤符吏，刚风骑置吏，驿马上章吏，飞龙译吏，五帝玉童玉女，五帝飞天神王，三十二天传言奏事吏，十天承受玉女，三五功曹、侍香金童，传言玉矣＃1，玉帝直符，直日香官，各二人出。臣为弟子某上章，上诣某天曹宫，伏须告报以闻。臣某告报之下，去以闻三行太岁某云。
　　正一章用印式
　　科曰：太清正一之道，乃玄元后圣付正一天师，有拜章之仪，用九老仙都印，以太清同生八老，尊是太上为师，故弟子上闻於师，故用九老仙都印。又用十二小印，自太玄都至太岁，后背皆印之。有一家有沿如印式，有一家不用沿如符式。所当推考。
　　洞真章
　　科曰：洞真之品，玉清之道，出於晋永和间，三茅二许杨郭七真，传降无章奏之格。
　　洞玄章用印式
　　科曰：洞玄之道，灵宝之教，自三皇之世，其教已出。元有章奏之格，出《五炼生尸经》，《五老本行经》，与正章法不同。若行洞玄之科，则章中前后皆空纸，悉依式书符，只於年月日上用通章印而已。以玉晨为元始天尊弟子，故以此印通诚祖师也。非此法箓，不得僭用其印文。神霄箓亦有之。或者谓此印隶玉清，属洞真部，殊不知神霄教未兴，而洞玄章法自五代以前，并用此印也。所通章印，乃升天大券，但去其下文耳。生人用之，以为升章入天廷之质证也。如给付亡魂，则下召魂等事。怚升天大券，自古及今，昭然属洞玄部，岂隶得於洞真。今洞玄章法，用通章印，是灵宝本科。或应用而易以他印，并考於三官矣。
</div>
    <div class="pagination">
<a href="灵宝玉监_page30.html">上一页</a><span>...</span><a href="灵宝玉监_page26.html">26</a><a href="灵宝玉监_page27.html">27</a><a href="灵宝玉监_page28.html">28</a><a href="灵宝玉监_page29.html">29</a><a href="灵宝玉监_page30.html">30</a><span class="current-page">31</span><a href="灵宝玉监_page32.html">32</a><a href="灵宝玉监_page33.html">33</a><a href="灵宝玉监_page34.html">34</a><a href="灵宝玉监_page35.html">35</a><a href="灵宝玉监_page36.html">36</a><span>...</span><a href="灵宝玉监_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
