<!DOCTYPE html>
<html>
<head>
    <meta charset="UTF-8">
    <title>太上灵宝净明飞仙度人经法 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上灵宝净明飞仙度人经法 - 第 5 页/共 9 页</h1>
    <div class="content">　　今日上告，万炁定生。我愿我仙，谨投玉名。土府太皇，勒除罪刑。奏简上宫，列簿华清。早得飞腾，天地同灵。九祖种亲，腐骸更荣。魂升南宫，举化仙庭。今日告命，万神咸听。谨以金纽，表名至情。请如所告，金马驿传。
　　又法
　　凡隐书五方赤书真文，置五方，则五岳仙官至。长斋百日，精思，则天神下降。但佩此文，亦得尸解。朱书五方五色石上，灾殃自灭，凶逆自消。凡五岳不必正岳，只以住居之山分五岳，以命方为命，皆取像以招灵气，岳之神无不住也。凡人一面之上，亦有五岳备焉。
　　折用五书诀
　　师曰：梵熙开廓，出图度世，无文不光，无文不立，无文不成，无文不度，无文不生。故百魔隐韵，离合自然。因文以治事，因意以立章。凡灵书中篇，上下二品，皆可离合而用，并用总监鬼神印。
　　投灵山之岳法咒
　　每遇本命甲子，遇立春，写东方赤书，自东方起，至举仙住，凡二十四字。书於九天元台。
　　立夏，则写南方赤书，自南方起，至太阳住，凡三十二字。书於九天洞阳之馆。
　　二分、二至，则写中央赤书，自中央起，至万神住，凡四十字。书于太玄玉宝玄台。
　　立秋，则写西方赤书，自西方起，至上仙住，凡四十八字。书于九人素灵宫北轩之上。
　　立冬，则写北方赤书，自北方起，至玉阶住，凡四十字。书于玄元紫微台北轩之内。
　　天书须依方色，书白刺上，记姓名，日月。如投简，则九年五方仙官到，使青腰、赤圭、黄素、大素玉女来。皆先叩齿十二通，咒曰：
　　玄上高灵，元始尊神，大圣徘徊，万圣临轩。三景敷晖，庆云四陈。上投校图，推算九天。今日启愿，投刺灵山。丹书赤字，自然真文。上告五帝，记名玉篇。万神监映，日月明言。愿度愿生，愿神愿仙。天地星宿，互照我身。三官九府，五岳太神。普告无穷，削除罪根。元始大开，莫不纳言。九祖幽魂，受福自然。三途五苦，永离八难。得与三景，同晖紫宸。轮转不灭，身得飞仙。
　　毕，读刺了，投於绝岔，便散香灵山之上。又叩齿三通，向本命咒曰：
　　元始监映，仙名已书，三官九府，罪莫不除。散香五帝，告监太虚。请如所陈，万劫长居。
　　安镇星度天灾法咒
　　安镇五方赤书，主召某方星官，正天文分度，若天灾安镇，则随方而息。
　　东方自岁星起，写至灾群住，凡三十二字。以青纸朱书，露中庭九日九夜，依法以火烧，散灰於青烟之中。并刻书於青石上，埋之。
　　南方目荧起，写至命灵住，凡三十六字。以青纸朱书，露中庭三日三夜，依前法烧。并刻书於赤石上，埋之。
　　中央自镇星起，写至驿传住，凡四十字。以青纸朱书，露中庭十二日十二夜，依前法烧。并刻书於黄石上，埋之。
　　西方自太白起，写至北元住，凡二十四字。以青纸朱书，露中庭七日七夜，依前法烧。并刻书於白石上，埋之。
　　北方自北辰起，写至动晖住，凡三十二字。以青纸朱书，露中庭五日五夜，依前法烧。并刻於黑石上，埋之。
　　皆向方面散发，叩齿十二通。咒曰：
　　元始上天，三官高明，回景臜曜，四方朗清。运度所冲，激扬流星。三界错越，三统失宁。五斗总是，七宿明灵。真君大魁，厥讳玉精。夫人皇妃，字曰育婴。总御玄关，回转诸天。今有客灾，玄告不祥。谨以真文，赤书上呈。散发谢愆，披露丹诚。惟垂玄监，回复天经。炁不横越，灾不横生。坟烧灵文，散烟玉庭。上景照监，普告万灵。炁消三关，灾灭九冥。阴阳调和，国土太平。谨以金龙，风驰驿呈。
　　毕，露真文於中庭，以金龙镇之，随日而化。又依方色数，用灯照及缯为信。
　　摄召法咒
　　凡受上法，宜先摄伏魔鬼。魔精既伏，神明自改。
　　东方即自东山写至稽延住，三十二字，朱书青木刺。书东华玄灵之馆。
　　南方即自北摄写至摧亡住，三十六字，黄书赤木刺。书西南阳正玉阙。
　　中央即自勑摄写至当前住，十六字，白书黄木刺。书玄都玉台。
　　西方即自赤书写至帝君住，十六字，黑书白木刺。书九天金垄二图之馆。
　　北方即自北山写至灭摧住，二十四字，青书黑木刺。书北方洞阴朔。
　　凡念咒，北向五次，东九次，南三次，中十二次，西七次。俱叩齿三十六通，闭炁九口，仰面念咒曰：
　　三元开明，回转天常，运推数终，百六上乘。大劫交会，万妖争行。北酆不拘，放逸鬼宗。群魔纵肆，妖闭天光。上帝有命，普告十方。演明天度，法教开张。正道治民，扫除不祥。有何小沃，群聚为伤。赤书玉文，检摄鬼乡。北酆三官，明速传行。千魔束爽，万鬼送形。流铃交焕，激炁太阳。金虎四邀，天丁捕亡。大小齐到，不得匿藏。元始所告，列奏上官。
　　召龙天水神止水度等法咒
　　天地大劫之灾，洪水四出，此符可以禳止，或使蛟龙，为通路，开水径，以度身形。
　　东方，自下制东河，写至无问止，凡三十二字，黄书青纸，投水中。
　　南方，自南河，写至不从止，凡十四八字。
　　中央，自中山，写至普闻止，凡四十八字。
　　西方，自西山，写至驿传止，凡四十八字。
　　北方，自九河，写至风驰止，凡二十四字。
　　皆如东方，叩齿五通，闭炁三十五息，存身心中生火，火出头顶，烧四方山林草木，及己身都尽，形体都成灰尘，一时飞翔入青烟之上，无所遗。复思大水浩浩荡荡，除天下己身化成蛟龙，随水而流。因又扣齿二十五通，咒曰：
　　上始回灵，开明九天。元推地转，三炁流传。五行相促，运度机关。阴阳否激，结成灾冲。大劫倾记，荡秽除氛。九河受对，洪流激川。水母徘徊，乌马合群。日月冥会，三景停关。上选种臣，推校玉文。弃恶贵善，清水浊分。我参帝简，名列九天。大灾四会，赤书所蠲。是日告命，万神咸闻。日月五星，照明我魂。五岳灵光，山浮度我身。九河水府，溟泠大神。开除水径，通利河津。蛟龙应符，摄山送云。负我度我，惊回奎张。丹书玉字，元始真文。金龙驿呈，时刻无闻。者须奏御，上对帝尊。
　　毕，引炁二十五咽。须臾，自当有水神通关道。在山，则山浮在水，则水自开。可谓临急而济也。
　　太上灵宝净明飞仙度人经法卷三竟
　　#1此档题原缺，据前目录补。
　　太上灵宝净明飞仙度人经法卷四
　　高明大使神功妙济真君许旌阳释
　　龙策章第一
　　师曰：受学道士佩此灵文，施於神咒，以策文指天，则天神下降，指地则地只朝礼，三界束带，指神神敬，指鬼鬼灭，指水水神通道。大劫交运，洪灾四会，以策召龙，龙为护身。长修善事，精诚通达，则神灵交会，所在施召，举向立到，千变万奇，适意所从，出入行藏，位推太极，前导飞龙，后从钧天，凤啸鸾呜，十二华光，建九色之节，命灵之旛。精思九年，天仪自备。常朱书三天太上召伏蛟龙虎豹山精文，着一板上。又书记年月、师姓名，着一板上。合二板，内囊裹。又朱书次文，着一板上，凡三板，合封为神策，如簿之状。板悉用银木为之，长一尺四寸，广二寸四分，以绛纹之缯作囊，合长二尺四寸，衣之封外，又上下封以元始五老之章。
　　内板格
　　外板次文洛
　　题内外板文
　　以本师讳字及年月日题之，具本贯、法位，弟子本命、年若干，谨以某炁天中，请到太上灵宝八威策文三牒文，太上所传黄帝，合封为策，以出俯仰之式。右每用，即先告白，次念咒。咒毕，叩齿九通，仰天三肃，引天炁三咽，以策之指所告之地，闭炁九息而止。咒曰：
　　元始太真，五灵高尊，太华皓映，洞朗八们，五老告命，无幽不闻，上乱九天，中制酆山，下镇河海，十二水源。八威神咒，灵策玉文，召龙负水，收炁聚云，束魔送鬼，扫荡妖群，万精摧落，所诛无蠲。日月五星，北斗七元，诸天诸地，诸水诸山，五真所部，溟玲大神，仙王游宴，五帝仗旛，天丁前驱，金虎后奔。镢天猛兽，罗备四门，所呼立到，所召立前。赤书焕落，风火无停。有所摄验，金龙驿传。
　　师曰：灵图赤书玉诀，龙策曰章，并略叙赤明开图，至万范开张，一篇所载，皆赤书焕发，开落为用，以济含生之一二。其有多门，未能悉记。学者通於一，而万事毕矣，岂在乎多。如能精专，何施不可。傥一一求之，虽弹纸墨，不足以尽为用，多乎哉？所谓万范开张也。
　　元纲章第二
　　元纲流演，三十二天。轮转无色，周回十方。旋斗历箕，回度五常。三十五分，总炁上元。八景冥合，炁入玄玄。玄中太皇，上帝高真。泛景太霞，啸咏洞章。金真朗郁，流响云营。玉音摄炁，灵风聚烟。紫虚郁秀，辅翼万仙。千和万合，自然成真。真中有神，长生太君。无英公子，白元尊神。太乙司命，桃康合延。执符把箓，保命生根。上游上清，出入华房。入冥之内，细微之中。下镇人身，泥丸绛官。中理五炁，混合百神。十转回灵，万炁齐仙。
　　师曰：元纲者，升仙之要路，天阶之绝景。道源既判，神天居空洞之上，非言可尽，非见可闻。悟其真者，因真修真，而外真自应矣。识其妙者，因妙得妙，而外妙自应矣。推神天之象，则元纲之位，其远其近，举可知也。人之有元炁，关通骨殊骯穴，上达於顶，一如天上元纲之路。人之魂魄在身，一如人在天中，知出入则长生飞腾，不知则庸愚之夫，不学术业，未知事官联班之次J 而求见君也。夫元炁融聚，魂魄所养，爰有真精。真精所本根，於左肾右肾为命门，在春骨之穷。其下有大骨，骨中髓透(户十九)骨。其穴多龟尾，其神为王母，面南而治事，因帝所向而言，谓之西龟之山，道家托喻以为名也。又谓之金阙，以其居西也。右谓为金阙，左为玉房。玉房，言其玉在山而木润。居东方也。又玉，水之所本，阳精之化，精之所着，名曰净霐。此元纲之炁，根本所发之地。宝图之设高坛，起於此。存三之说，，郁罗萧台，基於此。台之中尊，直当於心，所谓灵台，此上清之景也。太清之上际，则心之下也。心之悬垂，其下为肝。肝之下二分，北斗七星居之。其炁达心，其原上通舌下，名曰涌泉。其炁下达右肾，肾之炁泄者，以涌泉之炁不禁为交锋。交锋者，言斗之罡星大□所照之地，其性肃杀，其神即欲界也。如知道者，以舌柱上腭，直运其炁，循脊而上，以脊通头。头者，上清玉京之要路。所谓西龟与玉京为邻界者，是今人不知，便以为西龟在脑者有之。然龟去玉清之炁四千万里，则其辽邈可知也。心居中，炁直达在天，则火星最低，炁先及也。又心属火，命门之炁亦属火，言上达而相感，天之日月与火星齐，故曰月参之。人身，则两乳与心齐。两乳者，两眼之根原也。人之二乳，藏精以养目也。故年老气败目昏，则乳无根，肾无精。其斗在天之东北，为天之关键，艮之位也。於人，则右手肩井穴也。人之炁脉，以右为始。天道行，以西北为始，由行西而至牛宿，而天事毕。人之炁，自右手肩井至左手，而人炁周。天事虽毕，而未可发生，故造化於北起焉，言重入火星也。人炁虽一周，而消息系焉，言重入心中也。由火、木、水、金而行者，天度也。由心、肝、肾、肺而行者，炁脸背脊之穴也。取脊穴而观，则上下左右见矣。求其妙而推其喉环，通顶门，所以为玄玄之妙。妙者，言之不能尽，不可指而名也。无色之界，在心之下，空洞之处，□之左也。后自斗口，以舌柱上胯也。舌柱上腭者，名上天桥，则超上清矣。如此则玉清之景，头也，太清之景，丹田也；上清之景，绛宫也。心为灵台，则灵宝之说可见矣。於是而守，守之在心。於是而朝，朝之在头。此三华离便，而见大有之庭也。故天中之天，无英、白元之会於心也。自然成真，则会於头也。修上道而至此，则事毕矣，不可得而容声也。故录为元罡飞步之法，其有细微，出在净明法中，今具罡图于后。
　　师曰：元罡之事，参於身中，则啸、咏洞章之说。以经而论，则云玄中太皇，至自然成真住也。究其义，则玉清之景也。玉清者，天上之天也。仰而视之，则无上也；俯而窥之，则日月五星斗宿之神也，三十二天之帝也。言会而朝高真太皇也。太皇在洞房中，三十二天罗布，二十八宿环之，日月五星侍立於前，峨然大有之庭也。以人身而求之，天则头者，上天也。两眉间者，太皇上帝高真所居也。泛景太霞者，两目中光也。啸、味洞章，鼻口出入息也。金真者，鼻应金也。流响云营，玉音摄炁者，口鼻之息，其响韵如此。紫虚者，眉　也。辅翼万仙，千和万合者，耳目鼻。不妄为出入，有真人童子存焉。其声合乎天籁，与洞章参言，中正之和气分，以其音召和气出，为布炁阮水之咒。
　　师曰：长生太君，火之正星，玄中太皇之炁也。无英公子、白元尊神，是金木之神星。太乙司命，是水之尊号。桃康合廷，是土之真帝。以洞房仙法验之，世书之论不同，今正本法，推穷得旨要之精者，为洞房法。
　　咒水布炁法
　　诸呢水布炁，见玄中太皇，身着上清衣，手执青书，坐师子座。左有长生大君，右有太乙司命，亦衣上清衣，执圭侍立。其大如枣，在两眉间，方阔一寸，如亭殿金阙，照耀有光，如青红瑠璃照水中。如布炁，则存照病人念咒，自玄中太皇起，至自然成真住，凡九遍，存思耳目。鼻中，有仙乐洞章步虚之声。咒水时，吹炁於水中九。。布炁吹病人亦九口。布炁未验，再存吹三次而止。
　　洞房修真法
　　诸修真洞房者，亦存三守一之要法也。每日静坐，不拘时候，存玄中太皇，身着上清衣，手执青圭，坐师子上。长生大君在左，太乙司命在右；无英在左，白元在右；桃康在左；桃孩在右。长生，火也。火传厨不息，故为长生，心也。太乙，命门之神也，故为司命。无英，肝神。白元，肺神。桃康、合延，土神。物入土则分析而生，故其神有二。此神居脐中，脐为命之根，土为五行之根。今以为肾神，则非也。肾，水也，得土而知。故存肾者，亦思二桃也。存之，则次第存，自本宫出，各衣上清金缕霞衣，侍卫中尊。太皇在眉间，分明了然。眉中一寸，广和宫殿。微咒曰：真中有神至，万炁齐仙住。凡八十一徧，一徧，取炁一口。又思已魂衣绛绫衣抱，戴远游之冠，朝见太皇高尊，与太皇高尊相对坐，众真侍立如前。复念前咒九徧，咽津八十一过而止。
　　灵芽章第三
　　师曰：经自梵炁而分，其言包含万范，皆明梵炁分布，施生灵秀。於是而知赤书之字，结为五芽。在天则为五帝之精，在人则为五官之秀。
　　中理五炁者，以其下镇安於一人也。故自修洞房，行元纲，布神炁，而服五芽，存思食生炁之法。
　　服五芽法
　　师曰：九炁青天，三炁丹天，中央黄天，七炁素天，五炁玄天，各有五帝五灵之童。东方青灵之童，典清帝之书，讳开阳，长九寸，青羽衣，执青麾，侍文左。南方赤灵之童，典赤帝之书，讳丹珠，长三寸，赤羽衣，执赤节，侍文前。中央黄灵之童，典黄帝之书，讳红瑛，长一寸二分，黄羽衣，执黄钺，侍文中央。西方白灵之童，典白帝之书，讳明石，长七寸，素羽衣，执白旗，侍文右。北方黑灵之童，典黑帝之书，讳玉滋，长五寸，黑羽衣，执黑幢，侍文后。学者思此五童，降己身百日，及佩真文百日。其神居五藏之中，为致五芽之精。常以立春之日，鸡呜入室，东向九拜，平坐，叩齿九通，思青帝字灵威，长九寸，冠青玉冠，衣九炁青羽飞衣，驾苍龙玉舆，建鸮旗，从甲乙始老之官九十万人来降。须臾，化生青炁，如云贯覆己形，从己口直入下肝腑。又思木星焕明在东方，照己身，便开目，念咒九遍，吞东方真文十二字。又常以立夏日，鸡呜入室，南向三拜，平坐，叩齿三通，思赤帝字飘弩，长二寸，冠赤玉冠，衣三炁丹羽飞衣，驾丹龙王舆，建采旗，从丙丁真老之官三十万人来降。须臾，化生赤炁如火，贯覆己形，从己口入，直下心腑。又思火星焕明在南方，照己身，便开目，念咒三遍，吞南方真文十二字。又常以二分二至四日，鸡呜入室，向王十二拜，平坐，叩齿十二通，思黄帝字含枢纽，长一尺二寸，冠黄玉冠，衣五色羽衣，驾黄龙玉舆，建黄旗，从戊己元老之官十二万人来降。须臾，化生黄炁如云，覆己身，从己口入，直下脾腑。又思土星在天中，照我身，便开目，念咒十二遍，吞中央真文十六字。常以立秋日，鸡呜入室，西向七拜，平坐，叩齿七通，思白帝字曜魄宝，长七寸，冠白玉冠，衣七炁白羽飞衣，驾白龙玉舆，建素旗，从庚辛皇老之官七十万人来降。须臾，化生白炁如云，贯覆己身，从己口入直下肺腑。又思金星焕明在西方照己身，便开目，念咒七遍，吞西方真文十二字。又常以立冬日，鸡呜入室，北向五拜，平坐，叩齿五通，思炁帝字隐侯局，长五寸，冠玄玉冠，衣五炁玄羽飞衣，驾黑龙玉舆，建皂旗，从壬癸玄老之官五十万人来降。须臾，化生黑炁如流星之光，贯覆己形，从己口入，直下肾腑。又思水星焕明北方，照覆己身，便开目，念咒五遍，吞北方真文十二字。
　　东方咒曰
　　九炁青天，元始上精，皇老尊神，衣服羽青。役御天官，焕明岁星。散辉流芳，陶溉我形。上餐明霞，服引木精。固养青芽，保镇朽龄。肝腑充溢，玉芝自生。回年亿劫，色及童婴。五炁和合，天地长并。
　　南方咒曰
　　三炁丹天，朱宫灵童。元始上老，参驾赤龙。丹羽飞衣，锦被明光。驱策灵官，运导阴阳。三炁吐辉，溉我绛宫。赤子但镇，炼芽饰容。朝餐朱景，玉芝满充。回停劫年，朽骸反童。长龄天地，永享无穷。身生水火，断绝群凶。
　　中央咒曰
　　中黄太山，元炁徘徊。上有皇老，总统四垂。参驾黄龙，五色羽衣。运导九天，轮转璇玑。焕明七星，流光散辉。玉英芳芝，充溢四飞。陶溉我身，脾臃先开。养芽餐精，万神总归。检魂制魄，仙炼八威。表裹洞明，长生不衰。通真达灵，升入玄微。
　　西方咒曰
　　金灵七门，皓映西华。中有素皇，元始之家。参驾白龙，七炁峨峨。徘徊玉门，散精朱霞。金星吐辉，芳芝，玄奥我身，养我素芽。明右鲜光，万劫不俱。服以流泉，餐以太和。九天上帝，给以玉华。保年驻颜，白景敷罗。长存天地，三光同遐。
　　北方咒曰
　　北方玄天，五炁散灵。上有大神，始老元精。驾龙建旗，游宴上京。是日元吉，庆云敷荣。飞芝流洒，滂沱四盈。玉女玄奥，溉我身形。肾宫充镇，朽芽重生。五府纳真，上通神明。五老降接，仙道早成。变化水火，衣服羽青。飞行太空，游造紫庭。寿同三景，万劫遐龄。
　　右咒毕，各依方数咽津止，便服字。诸常服字，则以鸡呜阳光始分，东向叩齿如其方数，摩两掌拭面目如其方数。咒呢，自束方起，至北方终，为一周。
　　东方青芽云：服食青芽，饮以朝华。毕，便以舌撩上齿之裹，舐唇三过，令玉泉满口，而咽之三过。又引青炁九咽，令镇肝中。
　　南方朱丹云：服食朱丹，饮以池华。以舌撩下齿表，舐唇漱口，令玉芝满口，而三咽之。又引赤炁三咽，令镇心中。
　　中央戊己云：昂昂太山，服食精气，饮以醴泉。毕，以舌撩上齿，取玉泉，舐唇而三咽之。又引黄炁十二咽，令镇脾中。
　　西方明石云：服食明石，饮以灵液。毕，以舌撩上齿，漱口，令玉芝满口，而三咽之。又引白炁七咽，令镇肺中。
　　北方玄滋云：服食玄滋，饮以玉饴。毕，以舌撩下齿内，舐唇漱口，满而咽之。又引黑炁五咽，令镇肾中。
　　右毕，叩齿三十六通，咽炁二十五过止。又都咒曰：白石岩岩，以次行源，泉通涌洞，灌以玉浆，饮之长生，寿命益长。毕，以舌撩口上下中央，令玉芝满口，而三咽之。其道都毕。
　　东方真文
　　南方真文
　　中央真文
　　西方真文
　　北方真文
　　仁济章第四
　　仙道贵生，无量度人。上开八门，飞天法轮。罪福禁戒，宿命因缘。普受开度，死魂生身。身得受生，上闻诸天。诸天之上，各有生门。中有空洞，谣歌之音。魔王灵篇，辞参高真。
　　师曰：此唾易修摩也。其神常集於泥丸之上，在人头，常为人呼集魂魄真神，有沦丧数未尽者，皆救。其名为法倧，兄弟三人，手执飞天法轮，此是三天魔王之子也。其灵篇之辞在后，详其义，而为之洞章。而唾易修摩符，出《净明经》也。本章今别以为救世符禁之卫。
　　第一欲界飞空之音：人道渺渺，仙道莽莽。鬼道乐兮，当人生门。天道贵生，鬼道贵终。仙道常自吉，鬼道常自凶。
　　师曰：此歌音可以断百邪。凡人家素有妖魅，未欲驱捉，只令自此分散，不为祸患，则以此音治之。掐酉文，念咒七遍，书符一道镇之，其怪永绝。
　　符文
　　右件，以五月五日造印之。如有患狐魅，即令带之，其鬼自去。
　　高上清灵爽，悲朗太空。唯愿仙道成，不欲人道穷。北都泉曲府，中有万鬼群。但欲遏人算，断绝人命门。阿人歌洞章，以摄北罗酆。束送妖魔精，斩馘六鬼锋。诸天炁荡荡，我道日兴隆。
</div>
    <div class="pagination">
<a href="太上灵宝净明飞仙度人经法_page4.html">上一页</a><a href="太上灵宝净明飞仙度人经法.html">1</a><a href="太上灵宝净明飞仙度人经法_page2.html">2</a><a href="太上灵宝净明飞仙度人经法_page3.html">3</a><a href="太上灵宝净明飞仙度人经法_page4.html">4</a><span class="current-page">5</span><a href="太上灵宝净明飞仙度人经法_page6.html">6</a><a href="太上灵宝净明飞仙度人经法_page7.html">7</a><a href="太上灵宝净明飞仙度人经法_page8.html">8</a><a href="太上灵宝净明飞仙度人经法_page9.html">9</a><a href="太上灵宝净明飞仙度人经法_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
