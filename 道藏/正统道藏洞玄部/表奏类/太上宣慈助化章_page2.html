<!DOCTYPE html>
<html>
<head>
    <meta charset="UTF-8">
    <title>太上宣慈助化章 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上宣慈助化章 - 第 2 页/共 3 页</h1>
    <div class="content">　　大道，荷受殊恩，得充治职，化民领户，出入有年，诚自喜乐，肉人无知，未能报称，诚恐负冰流汗，某伏自惟省，人轻任重，耳目闭塞，在职初浅，不晓科禁，奉行多违，无状所致，以某年月日卒得疾病，未蒙除差，克己思愆，不自分解、惟惧罪过，深积丑恶，上闻
　　天曹典者遣考，召吏兵下，在某家考治某身，加以楚毒，昼夜考掠，不得休息，呼吸之气，命在丝发，某家大小惶怖，恐不生活，某在职以来，上不敬天地，下不孝父母，不顺师法，多恶少善，多逆少顺，多嗔少喜，触犯天地日月星辰，违背五行王相四时禁忌，穿掘平地，填井塞渎，或壅障水流，断绝道路，伐树杀生，探巢破卵，或阴行贼害，盗取人物，或枉杀旱生怨满道路，或轻慢天地、呼谓无神，或取人财物、抵戾不还，或掩人之善，扬人之恶，或背真妄语，岐咽两舌，咒诅骂詈，颠倒无道，或借使贫人，以利家私，或好色淫通，奸人妇女，或隔戾妒，僧嫉胜己，所为不当，所行昧理，致招重考，收魂缚魄，五毒惨至，分当万死，彰示远近，自知罪重，谨随事首列，不敢藏情，有所遗脱，少得苏息，络绎自改，疏洗肠胃，披析筋骨，不敢以前自比，肉人归命，诚可一辰伤，臣谨承其辞，触冒汤火，拜章上闻，乞赐典者，垂恩料省，肉人以伏以诺、考召君吏有功，愿还
　　天曹、受赏进入中宫、谒署便曹稳职，如常科比，无令怨恨，某虽罪定，应在灰灭，雀鼠贪生，志欲自改，愿蒙原赦，更赐生命，除其愆责，许以后善，以某所苦和差还精复色，气脉调理平复，以为效信，恩惟
　　太上分别，一辰臣愚劣，谨因二官直使，正一功曹左右官使者，阴阳神决吏，科车赤符吏，刚风骑置驿马上章吏官，各二人出操，臣谨为某求乞，忏除罪咎，保卫病躯，恩章一通，上诣
　　天曹，伏须告报，臣某诚惶诚恐，稽首顿首，再拜以闻。
　　道士犯箓解谢章
　　具法位臣姓某，诚惶诚恐，稽首顿首，再拜
　　上言，某素下愚，以代务为业，乐化制属，归命诸君丈人道黑，被受大恩，得充治职，佩受仙箓，领户治民，宣扬正教，助国扶命，而某肉人生长浊世，少不经学，不具大义，奉法失中，施行有违，不忠不孝，不慈不仁，父母兄弟，不相敬顺，贪财好色，饮酒食肉、举动所为，违犯箓禁，顷日以来，梦寤参错，所见非常，家中不利，口舌横生，肉人违科犯约，以致轗轲。心畏一旦，不自过度，谨触冒汤火，贡章上闻，愿请毕汝君一人官将百二十人，主为某解犯箓上禁忌、饮酒、食肉，诸所违负，皆为和解，千罪万过，乞蒙原赦，某辄洗心濯志，改往修来，敢如岁终无他，以为效信，恩惟
　　太上分别，哀臣愚劣，谨因二官直使正一功曹左右官使者、阴阳神决吏，科车赤符吏，刚风骑置驿马上章吏官，各二人出操，臣某谨为某求乞，首雪愆尤，保安幻躯，恩章一通，上诣
　　天曹，伏须告报，臣某诚惶诚恐，稽首顿首，再拜以闻。
　　道士远行章
　　具法位臣姓某，诚惶诚恐，稽首顿首，再拜
　　上言，某素百官子孙，千载有幸，得充治职，赐受天官吏兵，以自营护，非某顽贱所宜，被蒙奉化日浅，无所知识，夙夜战灼，如临深渊，今当到某处，经由崄
　　远，世弊人伪，鬼气未清，惧寇盗攻劫，行路诣臣自告，求乞上闻，谨为某上请天官兵皇君一人，官将百二十人，摇天动地君九炁君十五万众，左马君官将百二十人，各一合下，与某俱行辟斥奸邪，千凶万恶，县官口舌，不为灾害，吏兵所护，万恶消除，禳却寇盗，通利道路，又请东九夷、南八蛮、西六戎、北五狄、中三秦诸君，各将兵士十万人，及衣铁履刃兵，灭亡水火兵，反甲逆鳞兵百二十万人，九天兵符三十五官君，高麾大鼓赤阳十伐将军兵十万人，及四面真官注炁黄帝君，及营星君官将百二十人，同时来下卫某身，辟除群凶逆恶不轨之事，道中魍魉不正之气，一切消伏、往还安稳，回归之日，为所请官君将吏，言功平等，并所经游郡县，水陆乡亭里域，监察考召诸君，道上二玄三元，四始甲子诸官君，亭传客舍，营署注鬼，四野九野都平君，山林孟长，十二溪女，九江水帝，河伯吕公子等，营护道路，使陆行通易，水行利涉，诸功劳者，至时还赏，不令违失，某蒙恩如愿，以为效信，恩惟
　　太上分别，哀臣愚劣，谨因二官直使正一功曹左右官使者，阴阳神庾吏，科车赤符吏，刚风骑置吏，驿马上章吏官，各二人出操，臣某谨为某求乞祈安，水陆保佑，行藏恩章一通，上诣
　　某天曹，伏须告报，臣某诚惶诚恐，稽首顿首，再拜以闻。
　　旧事道中绝於法契阔章
　　具法位臣姓某，诚惶诚恐，稽首顿首，再拜
　　上言，某下愚子孙，素修善道，昔汉运迁移，礼训通流、某虽在俗，清法不堕，然邻接下官，事与邪连，而某顽暗，功未足纪，为恶鬼所见，侵克顷来，家中多诸疾病，奴婢死亡，钱财损耗，考己思咎，不识所由，从道求哀，未蒙覆盖，向臣自诉求乞文书，谨为拜章以闻，愿垂矜省，臣以某家奉道弥久，当为众尊，所见覆载，而遇轗轲，不利之患，疑某失事，行违玄和，逆顺颠倒，浑同凡俗，令三元四始，弥更清高，下官万魅，以为命主，一尔迷谬，尚不能自解，愿蒙怜愍，一切原赦，使从今以后，所向隆利，众疾消除，人口数端等，恩惟
　　太上，分别哀臣愚劣，谨因二官直使正一功曹左右官使者，阴阳神决吏，科车赤符吏，刚风骑置驿马上章吏，官各二人出操，臣谨为某求乞，禳却栽衰，保安家眷，恩章一通，上诣
　　某天曹，伏须告报，臣某诚惶诚恐，稽首顿首，再拜以闻。
　　断四面口舌章
　　具法位臣姓某，诚惶诚恐，稽首顿首，再拜
　　上言，谨案臣枯骨子孙，生长荒俗，不闲道仪，谬以时乏，得补治职，当质对
　　天地水三官文书，臣肉人顽愚，在职日月诚浅，多有违失，忧怖屏营，无所投厝，臣某稽首顿首，臣以某年月日受真一要言，实以暗昧，不能悉解养神受气之数，辄当奉顺生世俗人，多有背向异辞，诽师谤道，口舌滋盛，诣臣各自以为正，臣获罪无状，分当摧碎，不敢望生，被蒙诸君丈人之恩，谨伏地拜章上闻，愿请无上青玄君兵士百万众，主收口舌，骂詈盟诅之鬼，重请南镇六星君官将百二十人，周天越女兵三十亿万人，及时下收捕，恶逆不伏，谋议诽谤，诸为口舌者，家到户至，皆使和解，掩塞邪凶恶逆之谤，立时罢散，以为效信，所请君将吏兵，及所在星中，四面注气，监察考召诸君将吏，言功举迁，不敢负信，乞重原臣身中前后所犯千罪万过，臣尽力竭心，不敢懈息，要以安隐无他，以为效信，恩惟
　　慈父慈母，哀臣愚劣，谨因二官直使正一功曹左右官使者，阴阳神决吏，科车赤符吏，刚风骑置驿马上章吏官，各二人出操，臣谨为某求乞，消除唇吻，孚佑形躯恩章一通，上诣
　　某天曹，伏须告报，臣某诚惶诚恐，稽首顿首，再拜以闻。
　　疾病定气章
　　具法位臣姓某，诚惶诚恐，稽首顿首，再拜
　　上言，某素下官子孙，先人相承，酌祭群邪，不蒙其福，轗轲罹殃，归命大道，以自存活，制属以来，被蒙大恩，户口端静，实为惧乐，而肉人施行多违，自从某年某月以来，连不安隐，四支沉重，卧多起少，梦寤参错，或在静室，穿败之处，如对宾客，卧息其中，或登山越巅，或架车乘船，或怀恚恨，喜怒不节，或作鬼语，称传威教，或责望家中，道说百姓，或时悲哀，所作无端，淋沥日久，一差一剧，骨肉消瘦，心畏一旦不自度脱，恐为邪精所见，迷误束首，向臣求自循省，臣以某虽佩清高，奉带神箓，精诚微薄，志意不专，不能却邪除害，谨为拜章，愿请玄老大将军十二人，官将百二十人，一合下某甲身，主收三官逆鬼，众老之精，称神出道者，一为罢散，若某骨相与天相应，蒙差之后，进受中气，愿垂省察，分别真伪，邪恶精魅，消除气候清正，以为效信，恩惟
　　太上分别，哀臣愚劣，谨因二官直使正一功曹左右官使者，阴阳神决吏，科车赤符吏，刚风骑置驿马上章吏官，各二人出操，臣某谨为某求乞四肢康泰，动履清安恩章一通，上诣
　　某天曹，伏须告报，臣某诚惶诚恐，稽首顿首以闻。
　　道士天地水三官手书箓状章
　　具法位臣姓某，诚惶诚恐，稽首顿首，再拜
　　上言，某郡县乡里男女生某甲，年如干岁，谨条手书首罪，簿状如左簿，状之法一事一条，不得华辞文过，藏重出轻，若首而不尽，考官不解，一事以上，甲年如干，时所犯罪过，某年月日某时，某郡某县某里男女生某甲，年如干岁，户口如干，某奉法违科，以某月某日卒得疾病苦厄是云云，至今不差，恐不生活，谨操手书录状，诣
　　泰清玄元无上三天无极大道太上老君，太上丈人都官君考行状，六质六壳，二十四官君，天师嗣师系师三师君门下将吏所在郡县治中，四面注气，监察考召四君，某今疾病，手书自证，首写过咎轻重好丑种数，名列如牒，乞丐生活，疾病除差，当奉承手书，奉行孝道，案如师法，当慈仁忠孝，敬老爱少，收孤养寡，救活贫弱，所在师家，投理矜使，百事在前，当与师家共同腹目，不得隔戾（女＋自）妬，岐咽两舌，背真妄语，自作一法，更相说道，匿丑说善，匿重说轻，不首情实，一旦违负手书，以身口数谢天地水三官，不敢自怨，谨请东九夷君，南八蛮君，西六戎君，北五狄君，中央三秦衣铁履刃君，各十二人，官将百万众，逆毛错鳞兵，东方青帝，南方赤帝，西方白帝，北方黑帝，中央黄帝，青龙白虎，朱雀玄武，勾陈等，皆共检察，肉人自欲求生，乞丐存活，奉行师道，传千万世，咸使天下万民已在道者，未在道者，皆使闻知，手书自证，从道取信，事在久远，不能尽悉，重复思省，所得续上，三日一期，如蒙省察，慈父圣母，哀怜元元，自今以后，络绎自改，荡胃推筋折骨，不敢以前自比，乞丐生活，某今谨自手书，画一为信
　　上言，臣某胎生肉人，枯骨子孙，少不经学，无所知别，得充治职，忝为祭酒，当助天师布演道炁，助国扶命医治疾病，臣受性六弊，为人间钝，不能宣扬道炁，劝善化恶，夙夜战栗，无心自安，某同气祭酒男女生，某甲奉道有违无状，所致身被灾病，连日累月，不觉损差，呼吸之气，命在丝发，思过自责，不能自解，穷连处顿，无所归凭，今来诣治，告臣首写身中前后罪过，从年七岁以来所犯善恶好丑，轻重条列如牒，乞从
　　大道，更受生活，肉人归诚，在可怜伤，谨腾某辞，触冒汤火，伏地拜章，辞达以后，分当万坐，诚惭诚恐，负冰流汗，愿乞典者案其簿状，下天官地官水官一百二十曹，随事原赦，还算复纪，哀宥既往，责以将来，肉人已诺，首写情实，考吏所考，事蒙立应，实有验者，宜加迁赏，以报其劳，谨当一切，都为天官地官水官考召君将吏，从考吏兵等，悉为言功举迁，加秩等数，如天曹科比随章上诣，各归本曹，列功多少，中宫谒署便曹稳职，无令失意，有怨恨者，某魂魄击在天曹，考对日久，重乞原赦，某三魂七魄还附某身，所苦除差，以为效信，愿慈父圣母，大恩省察分别，哀臣愚劣，谨因二官直使正一功曹左右官使者，阴阳神决吏，科车赤符吏，刚风骑置驿马上章吏官，各二人出操，臣某谨为某求乞，度脱厄难，保卫形躯恩章一通，上诣
　　某天曹，伏须告报，臣某诚惶诚恐，稽首顿首，再拜以闻。
　　伏誓从道乞丐－生章
　　具法位臣姓某，诚惶诚恐，稽首顿首，再拜
　　上言，臣某昔以有幸，得染清化，被受重恩，赐某仙官吏兵以自营护，出入积年，大小端心，诚自喜乐，某受性顽塞，不明天地禁忌，奉行多愆，为真官考气所纠，以某日月被考，疾病积如干日，体羸气乏，命在旦夕，大小惶怖，恐不生活，归命
　　大道，伏罪首过，乞丐生活，仍於某家私自跪誓，言当改过为善，改逆为顺，伏诺从道，不敢前却，唯乞原赦，假延日月，令得视息，当精思身中所犯过罪，随事列首，肉人诚浅，未蒙哀放，所苦沉滞，日有增剧，阖门大小，分为灰土，匍匐诣治，告臣求哀，乞丐生命，更自修华，差愈之后，要当辅助师道，服膺法宪，除故自新，唯善是从，不敢有违，臣以愚暗，宣化无功，未审其罪过轻重，身被何考而委顿积时，不蒙差损，肉人元元，欲自改悔，雀鼠贪生，诚可怜伤，谨冒犯清正，触蹈汤火，为某拜章一通，
　　上诣
　　三天司命曹，唯愿上官典者，为考校天曹文书，计功除过，和解考气，谨请九天君一人，官将一百二十人，为某解罪逮召，上通中宫各署，便曹稳职，还某魂魄，令附身形，由来所行，无善可纪，积算右宫，唯罪是书，有过无功，无以相补者，乞特原其万罪，赐其一生，效其将来，责以后善，若某不负言则，考化为功，如其背违治之不脱，臣不胜肉人危急，干冒上闻，伏以悚惧，恩惟
　　太上分别，哀臣愚劣，谨因二官直使正一功曹左右官使者，阴阳神决吏，科车赤符吏，刚风骑置驿马上章吏官，各二人出操，臣某谨为某求乞，忏除罪咎，坚固道心，恩章一通，上诣
　　某天曹，伏须告报，臣某诚惶诚恐，稽首顿首，再拜以闻。
　　疾困延命章
　　具法位臣姓某，诚惶诚恐，稽首顿首，再拜
　　上言，某荒俗子孙，胎生肉人，乐化奉治，以自生活，而某多愆，以延灾祸，昨得疾病，百毒备至，从来转久，有增无损，今者沉困，示有气息，累因众官，乞请罪过，脆义信誓，未蒙垂恩，肉人怔营，无复心胆，分翳灰土，永毕天地泉壤，臣备给驱使，奉宣慈化，当助皇老，扶危救厄起疾，臣之常职和愍，肉人命在丝发，谨冒罪拜章，愿请南昌官中延命君五人，官将百二十人，一合下北诣玄阴御女官，拔出某垂终之命，解其万罪，从一至九，以度道数，又请寿命君保命君拔命君三官，各从百二十人下，为某请丐生命，三月一时，三岁一期，要以某得生活，以为效信，恩惟
　　太上分别，哀臣愚劣，谨因二官直使正一功曹左右官使者，阴阳神央吏，科车赤符吏，刚风骑置驿马上章吏官，各二人出操，臣某谨为某求乞，消除疾病增益年龄恩章一通，上诣
　　某天曹，伏须告报，臣某诚惶诚恐，稽首顿首，再拜以闻。
　　请命章
　　具法位臣姓某，诚惶诚恐，稽首顿首，再拜
　　上言，某疾病云云，有自危笃，考己思愆，不自分别，比诣众治，首写求哀，而某疾病沉困，未蒙轻差，肉人忧惶，恐为灰土，告臣自诉，求乞上闻，臣以愚蒙备承，人乏不胜，肉人凭恃之情，谨冒清严，拜章以闻，案其疾苦，弥时有增无损，必有深重匿罪，事在难赦，或某命衰运终，应归泉壤，诚非臣顽浅所可干冒，仰惟
　　太上，慈仁好生恶杀、罪无轻重，输道必赦，绿恃广润含育之施，是以敢触汤火，思效毛发，愿垂矜省，某有识以来，万没之罪，谨请南上君一人，官将百二十人，为某开生门益寿命，又请南昌君一人，官将百二十人，周诣八极之中，星度历纪，脱某死籍，还年益寿，使泉壤之躯，得蒙更生，若某家有强（歹＋羊）不祭之鬼，因衰乘隙，缠绵某身，必固中伤者，愿请刚武敢健严能吏兵百二十人一合下，收摄断截，分别真伪，皆使罢散，令生死区别，各得其所，愿章达日，为臣立效，某若蒙差，言功举迁，恩惟
　　太上分别，哀臣愚劣，谨因二官直使正一功曹左右官使者，阴阳神决吏，科车赤符吏，刚风骑置驿马上章吏官，各二人出操，臣某谨为某求乞请命，祈恩保安病患，恩章一通，上诣
　　某天曹，伏须告报，臣诚惶诚恐，稽首顿首，再拜以闻。
　　疾病丐过请命章
　　具法位臣姓某，诚惶诚恐，稽首顿首，再拜
　　上言，谨按某昔以归化，制属道炁，受恩端等，以自劝勉，肉人罪积，招致重考，疾病云云，思愆首过，冒罪以闻，臣以某月日，为某启请治病功曹，天医太医，辅助医吏，典治某身田臣间乏，精诚无感，某所苦转更增剧，命如丝发，大小狼狈，无复肝胆，不胜所见，谨重拜章，请功曹使者，四方胡越氐羌驿骑，径诣安昌宫中，为某上请护命君、延命君、南上君，三君官将各百二十人，为某削除死籍，更定生名，三月一时，得蒙度脱，臣触死冒责，罪当万坐，乞丐原赦，以某生活为效，恩惟
　　太上分别，哀臣愚劣，谨因二官直使正一功曹左右官使者，阴阳神央吏，科车赤符吏，刚风骑置驿马上章吏官，各二人出操，臣某谨为某求乞保安病证，增益寿龄，恩章一通，上诣
　　某天曹，伏须告报，臣某诚惶诚恐，稽首顿首，再拜以闻。
　　困急日中上请命章
　　具法位臣姓某，诚惶诚恐，稽首顿首，再拜
　　上言，某素下官子孙，遭值有幸，
　　大道开化，好乐清正，操信入法，系命三天，诚自荣慰，而某愚秽，奉气失和，身被病苦，某处痛，命在转烛，从道求哀，未蒙除差，日更增剧，恐为灰土，肉人惶怖，怔忪不能自勉，诣臣诉辞，求乞救护，臣辄省某所疾，甚为危殆，或犯罪弥结，不可哀赦，或天年终尽，在於漏刻，臣伏以
　　大道真炁，含育群生，能使枯槁之骨，更受血气之荣，临冬之木，再有春葩之晖，回柩起死，唯在垂恩，绿将广润，乞贷某命，谨重烦请南昌宫中延命君五人，官将百二十人，北诣玄阴御女宫，请赎某形躯，使垂绝之命，蒙更生之恩，上祟皇老神气之高，下施雀鼠贪生之愿，恩惟
　　三师省察，分别求哀，臣愚劣，谨因二官直使正一功曹左右官使者，阴阳神决吏，科车赤符吏，刚风骑置驿马上章吏官各二人出操，臣某谨为某求乞，保卫病躯增延禄算，恩章一通，上诣
　　某天曹，伏须告报，臣某诚惶诚恐，稽首顿首，再拜以闻。
　　禁魂魄章
　　具法位臣姓某，诚惶诚恐，稽首顿首，再
　　拜
　　上言，某制属·
　　太上诸君丈人道炁，蒙恩所佑，每相欣慰，肉人无状，暴得疾病，合门大小，思过自责，归命大道，未蒙除差，所苦云云，日更困笃，惧恐奄忽，命在朝夕，气散神逝，往而不反，肉人惶怖，告臣求哀，谨为拜章，冒罪以闻，愿请地理宫中珠玉君一人，官将百二十人，朱衣赤帻，仗节铁斧立至，为某致百二十生气，禁三魂七魄不令去离某身，转益年寿，度名玉历，令得免臧除之例，永为种民，恩惟
　　太上分别，哀臣愚劣，谨因三官直使正一功曹左右官使者，阴阳神决吏，科车赤符吏，刚风骑置驿马上章吏官，各二人出操，臣某谨为某求乞扶危，拯难续命，延年恩章一通，上诣
　　某天曹，伏须告报，臣某诚惶诚恐，稽首顿首，再拜以闻。
　　疾病却三官死解章
　　具法位臣姓某，诚惶诚恐，稽首顿首，再拜
　　上言，某奉道失和，违负元始，身被三官重考，以某月日得病苦，某处痛不下饮食，列辞诉臣求乞平省，臣辄具以师法，谴问某身何所犯坐，某比首写归诚，乞丐生命，某疾从来，积日转更困笃，大小狼狈，肝胆涂地，臣不胜肉人性命，危急谨复，触冒拜章以闻，恩惟
　　太上，原赦肉人万死之厄，若某脏满罪定，名入死次，三命已尽，愿延一时，责以后善，使某追悔往罪，以修将来，谨为某上请天一君、真一君、好生君、延命君、拔命君五人，官将各百二十人，责臣章上诣
　　太浩天曹，北辰司命，韩君门下玉案上，却臣三官死解，定着生籍，重请无上天生君兵十万人，主收百二十杀鬼，却死来生，又请越干玉女二百人，为某增益仓谷，更延年寿，愿上章之日，时蒙放赦，应令某得出长夜，复见日月君将吏兵，言功举迁，以为效信，恩惟
　　太上分别，一晨臣愚劣，谨因二官直使正一功曹左右官使者，阴阳神次吏，科车赤符吏，刚风骑置驿马上章吏官，各二人出操，臣某谨为某求乞延年益筹，保病扶衰恩章一通，上诣
　　某天曹，伏须告报，臣某诚惶诚恐，稽首顿首，再拜以闻。
　　太上宣总助化章卷之二竟
　　 
　　洞玄部表奏类 
　　太上宣慈助化章
　　经名：太上宣总助化章。唐末道士杜光庭编集。五卷。底本出处：《正统道藏》洞玄部表奏类。
　　太上宣慈助化章卷三
　　广成先生杜光庭集
　　收犬子鬼章
　　具法位某，诚惶诚恐，稽首顿首，再拜上言，谨条，某州某县，某乡某里，某官某，为疾厄所侵，凶鬼为祟，上请天官君将吏兵，收捕石下犬子鬼，天官名号，件列如左。
　　上请玄老大将军兵士十万人，上请威明大将军兵士十万人，上请地里大将军兵士十万人，上请石仙大将军兵士十万人，上请五色大将军兵士十万人，上请节盖大将军兵士十万人，上请青盖大将军兵士十万人，上请赤盖大将军兵士十万人，上请白盖大将军兵士十万人，上请黑盖大将军兵士十万人，上请黄盖大将军兵士十万人，上请督天大将军兵士十万人。
　　右件一十二部天官君将吏兵一合降下，天充地坠，尽来径到某家身中，收捕某家所养石下大子之鬼，水官乳母杂神便斩杀之，以明大道之威，急急如律令。
　　勑某年太岁某某月某日某辰，祭酒臣谨移告抱壁州丘石郡太守，孔里县令封亭乡石叶里案前，件官所领境界山石下犬子鬼不争，小鬼侵入异土，病害某家某身，昼夜啼叫，疮痛痢疟，瘦疗不绝，寻看疾状，正是犬子小鬼，水官乳母等为害，各有州郡，由其所管太守检录不勤，致令放逸，伤害天人，从今已去，宜精加检录，不得有违，若或更来犯害某身者，收得斩之不恕，所主太守别加考责，一如太上老君律令。
　　泰玄都云云
　　上言，谨案某州某县某乡某里。
　　大道弟子某往以奉属
　　太上大道诸君丈人，因三师香火以自保理，而修奉多违，动静不利，自某月某日以来，男女某染疾，四支沉重，疮肿啼叫，昼夜痛楚，乳哺不下，医药不愈，寻其疾由，恐是某家所养石下犬子，水官乳母林前洗院，新妇等鬼，伏人房室，取人儿女，克害杀之，求乞章奏，以获除灭，救拔男女某性命，得遂生全，长养成立，绍续胤嗣，元元之情，在可哀悯，臣不胜所见，谨为冒罪，拜章一通，上闻天曹，伏惟
</div>
    <div class="pagination">
<a href="太上宣慈助化章.html">上一页</a><a href="太上宣慈助化章.html">1</a><span class="current-page">2</span><a href="太上宣慈助化章_page3.html">3</a><a href="太上宣慈助化章_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
