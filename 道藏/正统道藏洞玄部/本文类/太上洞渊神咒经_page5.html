<!DOCTYPE html>
<html>
<head>
    <meta charset="UTF-8">
    <title>太上洞渊神咒经 - 第 5 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上洞渊神咒经 - 第 5 页/共 8 页</h1>
    <div class="content">　　西方白帝白龙王，北方黑帝黑龙王，
　　中央黄帝黄龙王。
　　日月龙王，星宿龙王。天宫龙王，
　　龙宫龙王。天门龙王，閰罗龙王，
　　地狱龙王。天德龙王，地德龙王。
　　天人龙王，飞人龙王。莲华龙王，
　　花林龙王。五岳龙王，山川龙王。
　　又加杀鬼龙王，伽罗吞鬼龙王。
　　小吉龙王，大吉龙王。金光龙王，金色龙王。
　　阳炁龙王，阴炁龙王。医药龙王，狮子龙王。
　　镇国龙王，镇宅龙王。钱财龙王，井灶龙王。
　　金银龙王，珍宝龙王。库藏龙王，富贵龙王。
　　五冈龙王，五谷龙王。金头龙王，衣食龙王。
　　官职龙王，官禄龙王。江海龙王，云海龙王，
　　淮海龙王，山海龙王，渊海龙王。国土龙王，
　　州县龙王，城市龙王，灵坛龙王。风伯龙王，
　　振动龙王。云雨龙王，大雨龙王，散水龙王。
　　天雨龙王。
　　道言：告诸众生，吾所说诸天龙王神咒妙经，皆当三日三夜烧香诵念，普召天龙，时旱即雨，虽有雷电，终无损害。其龙来降，随意所愿。所求福德长生，男女官职，人民疾病，住宅凶危，一切怨家及诸官事，无有不吉。汝等魔王及诸邪鬼，若闻此经不去者，头破作七分，令绝根本。吾所说此经所厌者伏，所禳者却。如有国土、城邑、村乡，频遭天火烧失者，但家家先书四海龙王名字，安着住宅四角，然后焚香受持，水龙来护。
　　东方东海龙王，南方南海龙王，
　　西方西海龙王，北方北海龙王。
　　各各浮空而来，神通变现，须臾之间，吐水万石，火精见之，入地千尺。复有大水龙王，主镇中央，随方守镇，扫除不祥。
　　道言：善男子善女人家事龙王，若能书写常安龙处，及着库藏之中，皆以清水浄果，依时供养。或是月朝月半祭龙之日，读诵经文，呼召龙王，家当富贵，无有虚耗，库藏盈溢。此经神验，不可称量。是时，四众闻此演说，欢喜无量，八万四千龙王，一时踊跃，天地振动，神龙俱会，大雨洪流，普救众生，一切天人，同时称善，稽首奉行。
　　道言：王鲁、李锺都教，勅南湖海陵道士女官，及诸道民一切等人，普使令知。吾自从前化以来，五十三载，被太上所使，游行五岳，化诸十方，周流天下，无所不至，欲开太平无为皇帝而治。但今世人情浅薄，善者极少，恶者甚多。从今以去，至壬午之岁，吾遣弟子七十二人，游於世界，教化群生，赐其道炁。为以此人，贪财利色，诈称圣贤，诳乱百姓，千言万语，无一应报。吾自甲子以来，以法除之，余三十六人，吾乃赐其道炁，护持君庶，子善敬之敬之。当时，世运逼促，恶人众多，吾以己巳之年三月三日，遣十方鬼兵，从华阴西岳，驱除恶人。今已至霍山南岳，徙其故迹，十不遗一，横尸万万，不得座藏，汝等叵知已否？吾今每以三月三日，从嵩岳遣鬼兵百万之众，从南冀定国黄鲍汉间，驱除恶人，徙其故迹，十不遗一。今以恒山北岳，恐至荡尽。吾今语汝，愚士视不盈百，行不满千，自言知其久远，聋俗之民绝可嗟叹。从此青齐以南，扬州及北燕，此是福地。子等勤作斋功，扫洒坛治，勿得如常。
　　吾至甲申之年，当放洪水，除荡恶骸。当此之时，万民荡尽。吾今特意语汝善信之流，令各知委，教示道众，训诲法流，各各用心，不得如常。吾见汝心，从来香火之钱，供家妻子，以自活命，非是志心之人。吾诚汝以后各自改心，勤施惠於贫乏，莫用非义之财，无稽破费。贫贱非是无运，富贵岂是有谋，皆是吾力降其道炁，威神覆盖，致使如然。吾乃从空而来，积炁而成，行乃无迹，住亦无影，听亦无声，视亦无形。或能去天三尺，离地三尺，或能去人头上三尺，证照天下大地之内，何所不见。汝等那知吾神近之与远，吾上不及天，下不至地，浮游天门星河之侧，何求何欲？只念万姓零丁，大水来至，千灾并行，驱除恶党，万死无生。太平显出，听吾鼓声，教汝道士女官，并及善心杂类等人，吾知天劫当会，乃有定期，年运垂逼，各自用心，勿得如常。
　　吾以壬申之年，将行百病，消除恶人。吾语善心之人，咸使知委。吾癸酉年，常遣三弟子，将神真百万符牒，游履五岳，表与善人受符之者，万灾不干，百鬼不近。至甲戌之年，当有一种黄衣而行使，与恶人无别。子等勤其香火，不得营惑同法之中，共相此形，香灯之前，自见太平。吾告五岳九州之内，道士女官当值九厄之末，百六数穷，人鬼交争，恶世难度，共相教化，皆令从善。三五七九，勤作斋功，扫洒坛治，莫令有阙。吾以正月一日，遣百万鬼兵驱除恶党。以三万鬼兵，手持赤棒於路，杀其恶人。复以五万鬼兵，手持黄药，行其心痛疫病，唯杀恶心之人。复以七千鬼兵，各持黄药，行其疫病，得此病者，脚手缩，不复得伸。复以六万鬼兵，各持青药，游於世间，人遭此病，臆塞口噤，不能言语，以致命绝。复以一万鬼兵，各持白药，游行世间，人得此病，悉皆头眩耳聋，倒悬而死。复以二万鬼兵，各持黑药，游行世间，人遭此病，形热如火，狂言不眠而死。复以五千鬼兵，各持赤乐，游於世界，人得此病，便即卒死，不复言语。吾常以三月三日，遣童子千万人，各持雷车霹雳，杀其不善之人。汝等世人，宁知吾一日之内，勅杀几人，当值百灾并行，妖惑横生之际，子欲度其灾难，但於香灯之前，莫信营惑之人，身遭刑害。吾遣三十六弟子，游於九州五岳，教化一切人民。吾赐其道炁，是吾弟子头上有异，不黄当赤，不青当白，子等若见其光，一心敬奉吾门。太平之后，无为皇帝而治国邦，当有三万六千人，为於仙客。复有一千白童子，建五万八千幡，一幡各长三尺，头起龙复，应领五万八千壮士，手持此幡。又领一千一百女官，各持香炉，当须三种黄衣而行列。如此之时，乐不可已，天下洋洋，圣化荡荡而万民无怨。吾开太平之始，初起蒙山，然后还朴而治，汝等何缘而知之？吾乃大期有定，大契有存，子等各各用心，无自怠焉。吾勅汝等道士女冠在法之流，莫准常心，吾每一年三度游於世界，观汝所修，汝等岂能知乎？我或作游学之徒，或作官行急使，或作贫穷老翁，或作凄寒孤儿，谁能识其真伪？吾常以正月一日，履汝坛治，浮游南北，或则东西。汝等宁测，何坛不登，何室不履，斋坛之中，悉皆停住。
　　吾念汝等，恐不成於上善，故历世界，是处经过，恐弃真就伪，率众为非，太平见露，黄衣相随，善人得福，恶人自衰，罪及三族，子怨阿谁？吾在九天之上，时乘云鹤，驾其赤龙，被差异典，五岳洞府，天下名山。或游世俗，隐遁尘中，炼行修质，愚贤岂知？或作婴幼子，或作白头爷，昼隐而夜游，万民心不从。太平未得显，海藏开大洪。相洲震金鼓，天下声詟詟。阿贫将道士，典吾复本宫。莲华盖九室，白鹿纯苌松。凤凰栖其阳，麒麟来相崇。幡花耀日月，见者谁不从。子欲见吾身，一心归虚空。吾在九天上，暂时五岳游。众贤集聚论，盟津平鲁沟。流血当成津，白骨积成丘。青齐起洪水，冀定成洪流。炖煌鲍汉间，万民当飘浮。古有大十难，百炼吾身躯。寻思得如此，何为先日雠。海藏开大荒，一举平九州。东海为桑田，郁州起青楼。得见太平者，欣乐不知愁。太恒华霍嵩，吾先辽不缘。欲知浩漫处，但寻盟洫间。玉女居河织，立机造彩文。如若不信者，可往问张骞。信与束方朔，心意常令宣。天地得合同，集会成因缘。鬼兵无极众，把石填昆仑。何山能高此，我当独与天。连磋切太虚，上立金银坛。白玉镇四角，循列仙宫观。皇老登坛立，善人还长安。
　　尔时，太上说是经咒，令一切众生归心向善矣。
　　太上洞渊神咒经卷之十三竟
　　太上洞渊神咒经卷之十四
　　杀鬼步颂品
　　道言：吾告明罗真人曰：自今以后，如有善心之人，横遭灾疫，仍请三洞道士，为其转经。须断荤辛，去除色欲，洗浣身心，专情默念，不得杂想，常须存见五帝尊神、灵官将吏、左右侍卫。斋主志心，勤诚礼拜，法师时须召请天真神仙下降，救护民难。如不虔心，虚费钱帛，仙圣不佑，徒用斋资。若依吾旨，永保无虞。转此宝经一部，天兵下降，魔王束手。若不依吾言，魔王乌邻子，头破作三百分矣。尔时，明罗真人乃上请五帝神仙兵马，降至道场，搜擒鬼贼。东方青帝九夷君，青神将军，九九八十一万人，东乡神仙诸灵官，一合来下，收捉东方青瘟木精之鬼。南方赤帝八蛮君，赤神将军，八八六十四万人，南乡神仙诸灵官，一合来下，收捉南方赤瘟火精之鬼。西方白帝六戎君，白神将军，六六三十六万人，西乡神仙诸灵官，一合来下，收捉西方白瘟金精之鬼。北方黑帝五狄君，黑神将军，五五二十五万人，北乡神仙诸灵官，一合来下，收捉北方黑瘟水精之鬼。中央黄帝三秦君，黄帝将军，三三九万人，中乡神仙诸灵官，一合来下，收捉中央黄瘟土精之鬼。一时除荡，悉令消灭，令某疾病痊瘥，人口康宁。急急如太上口勑，令五方神将杀鬼安民律令。
　　道言：百姓官吏，门丞户尉，左右亭长，是诸上下九卿大夫，宅中三十万神，守宅三将军，屋上广汉：户主某，并家口等，所有不利，梦寐颠倒，妖怪屡见，尔来已久，无有休泰。又恐户主先亡后化，七祖九玄，前死后逝，值以日恶时凶，违天负地，干犯三光、十方大神、八极真圣。致令某家，大小疾病，灾害时兴，咒诅图谋，虫蝗水旱，六畜疫侵，今故转经呈章设醮，分解灾厄，万事了绝。三十六世以来，山林社祀三案鬼贼，世间房庙祇灵凶祟，千鬼万魅，内外家亲，普受经功，分解晓了。自今转经已后，得福万倍，所愿从心，仕宦迁达，所求如意，疾者痊愈，梦想真良，刑狱解散，疫盗不生，鬼炁消亡，邪精灭绝。汝等鬼王，若不从吾旨教者，头破作一百二十分矣。
　　道言：自今三洞出化，若有道士，能为疾民建斋转经，奏章设醮，法师行道之处，恶鬼闻之，自然逃迸。老少各须专诚，伏地向北，听我道士愒颂之音，魔鬼闻之，自然远逝，斥走万里，不敢复来。子等专虔，各宜敬听：
　　东方青帝君，句芒何苍苍？人如百草长，随运自然芳。善人得生天，恶人入擭汤。同炁自相求，异类不相望。裹乖外不合，相和如鸳鸯。轻慢失道远，恭敬升天堂。尊师如日月，慈孝感十方。不信三洞法，万劫履刀霜。七祖入九幽，长夜永茫茫。痛哉凡夫痴，身死子孙殃。诽谤仙圣道，世世苦难当。不信身不安？行善生天堂。奉箓入仙品，面见太上皇。长病多恶鬼，须
　　请咏灵章。七祖咸饵脱，得睹日月光。    建斋施穷乏，渴饮玉池浆。天神悉采降，勅告一切王。各各约下鬼，不得妄强梁。执毒收万鬼，邪恶令摧藏。今日诛恶鬼，依投托昱苍。瘟灾走万里，鬼去人自康。逆顺各当位，蒙福长吉昌。神兵治疾病，弟子礼东方。
　　南方赤帝君，炎帝何幽幽？三天玉女妃，仙真下来游。天地长且久，人道短殂兵。玄妙化明世，愚徒不知修。迷者不识道，道乃未相救。智人耻荣禄，愚人欲财稠。智者常忧恐，愚者不怀愁。水来高九万，疫毒鬼兵流。道会心不奉，一去万劫休。疾病阳所羁，圣人心踟蹰。道为众生怙，万劫谓须臾。今日勅十方，魔王鬼主等，各须摄汝精。当令疾者瘥，善神施万灵。大水洪灾起，天人九龙迎。转经除凶恶，醮主礼南方。
　　西方白帝君，蓐收何零零？三洞教世愚，神光照天庭。治病病自瘥，大水自消停。遵师佩符契，仙道自然成。诽谤毁经法，罪愆往不听。愚智天地分，积功非一形。奉师念善缘，仙道何足成。今日呈口奏，玉女下来迎。虔诚西向礼，福庆自然生。
　　北方黑帝君，玄冥何幽幽？但见高上人，学道长自修。奉师尊玄圣，托心众真游。勅魔疗百病，万鬼不敢投。干试悉斩灭，一切不得留。天丁语力士，恶逆值者收。十方太上勅，不得住须臾。宅神门户鬼，上下自相求。覆护利生活，万恶悉消除。诸天玉女降，真仙下与俱。若其病不瘥，魔王等自屠。今日斋醮毕，福降如云雨。中央黄帝君，统领十方仙。真人玉女房，玄
　　应悠悠相。幽暗三光照，日月晖然朗。堂堂焕上阳，三洞遍流行，救济於诸方。男女奉修者，面见於玉皇。乘凤托景游，身耸以翱翔。众真皆云集，婇女花散扬。志心中央礼，患者得安康。
　　东北梵炁君，无上诸天皇。灵妃真仙倡，飞步涉云刚。奉师受三洞，世世子孙昌。今日拜口奏，杀鬼动魔王。疫鬼奔万里，凶邪自摧藏。若有干试者，命陨自消亡。大圣化万兆，信者入仙邦。诽谤口舌起，自然值风霜。何不奉大道，尊敬升天堂。专勤东北礼，疾瘥寿延长。
　　东南明帝君，风神志峨峨。玄女来稽首，九龙度三河。人生一世间，犹如托松萝。松死萝亦枯，人命何足多。愚者恐不活，智者随世波。生官不久停，须臾有吁嗟。自无大智圣，安能避世罗。疫病悉时起，先身祸录多。今日上口奏，天人勅大魔。魔王小鬼等，急去不须蹉。百邪一切恶，斩之令灭磨。醮主东南礼，生炁自然过。
　　西南太一君，天母告至灵。弟子请章奏，建斋求长生。万病自痊瘥，官府悉休宁。家亲仇解释，水火回然停。仙人来救护，玉女九龙迎。三洞除世难，信者万劫生。
　　西北炎帝君，三光动神明。一心奉符契，仙真下来迎。玉女千万兆，奉师修长生。消灾立大功，已满神龙迎。不信诽谤道，九幽永冥冥。坐起诬说人，万劫不复生。疾病官口舌，盗贼由先刑。今日祠五帝，口章济死生。虔恭西北礼，听我诵咏声。
　　上方虚辽辽，天人悉依依。三洞化世愚，佩者得云飞。口章治疾病，疫鬼自然衰。今时谒五帝，咏此甚希微。荡除宅中瘴，群魔自拥威。专心佩符箓，尊敬诵经师。上方礼三十，万福自然归。
　　下方世界君，弥龄何苕苕？兆运谓今夕，万载如一朝。中有不死者，口咏三洞谣。建斋念神咒，口章勅魔王。玉女十万众，疫鬼悉潜藏。精诚祠五．帝，求生拔先亡。欲得除疾患，专心礼下方。
　　三天帝君颂曰：
　　茫茫太初，岧岧弥蒙。中有贤者，左右仙翁。玄女下来，仙灵万重。五岳神仙，来辅邕邕。侍者八万，玄老青童。治疗世病，杀鬼消凶。今日口奏，万鬼投洪。敢有干试，斩之不容。志心三礼，令汝永隆。
　　九天玉女颂曰：
　　三洞流化，炎炁拂天。今世浅薄，愚不识贤。见善弃之，长夜绵绵。道说良善，七祖泯泯。疾病官厄，口舌纷纭。佩符请箓，心不自专。两舌诬谤，却反怨人。坏人善事，破戒好淫。如此等辈，恶辱道门。死入九幽，殃及子孙。曲取侧入，目前求恩。不知罪重，万劫牵缠。先身无福，长病联绵。不肯施惠，急反求人。元不积善，悔复何言。志心虔礼，万圣赐恩。
　　扶桑大帝颂曰：
　　玄玄三天，上有神师。五斗落落，三辰晖晖。仙人来下，玉女游嬉。真皇劫寿，兆运万纪。立功行道，救病及私。邪不干正，曲直自归。今日口奏，建福巍巍。鬼王摄毒，悉除患衰。虔心礼圣，万福来资。
　　金天真母颂曰：
　　世人纷纷，自作纭纭。三洞流布，愚者不闻。见法不修，造恶凶存。贪害目前，十苦所缠。三涂六贼，五道八门。依投口奏，建福祈恩。愿解宿咎，见在蒙原。阖家礼拜，虔仰上天。天女来降，为除灾迍。
　　天真皇人颂曰：
　　三洞流演，神兵驱除。愚者不信，自招祸余。圣人叹念，嗟世顽夫。悠悠三界，徘徊天衢。不知求道，升仙天厨。病苦绵绵，乃觅生徒。先身不善，今世且姐。心口自责，割己又无。贱身慕安，入道自舒。虔请口奏，以闻太虚。建斋祈福，众恶消除。青童玉女，仙人下娱。三十六天，天女同俱。三五七九，二十四元。一时行道，万恶消除。志诚六拜，善福有余。
　　三十二天玉女颂曰：
　　天化愚痴，世人不知。杀害无辜，令人神驰。奉佩三洞，天女来宜。今日口奏，勅神令知。病者速瘥，鬼王不违。各专三礼，积功无疵。玄女亲降，福令齐施。
　　三天玉女颂曰：
　　黄赤紫府，开道之文。受己不行，壅塞鬼门。三洞神咒，飞仙元根。受不奉遵，七祖昏昏。先世有罪，病难去身。今专解谢，倾胆首陈。先世所负，咸乞荡捐。一如尊勅，从师经言。稽颡再拜，上请天恩。
　　十天真人颂曰：
　　三天玉女，群仙下游。奉师遵道，万病自瘳。水火劫运，智人怀愁。愚者不信，千载同流。奈何顽夫，死入九幽。今欲治病，化示凡流。三礼志心，天女来稠。
　　五岳仙人颂曰：
　　世人多恶，愚鄙聚生。不信三洞，四九藏经。因此致病，病苦萦丁。先世今身，罪谪不轻。今请口奏，建斋求生。令得蒙恩，获见太平。志心三礼，永保康宁。
　　三十六天大梵王颂曰：
　　我见世愚人，不信有圣真。自作涂缘业，殃及七祖亲。依师佩符箓，反更如凡人。三洞信不输，天租又通陈。岁食年年替，月料渐无殷。以此及大罪，罪积病居身。欲除宿生债，须勤建福田。要却五瘟疫，口章闻三天。上奏北向启，勅下消宿愆。
　　三十六天天人颂曰：
　　我见世愚人，愚者不信道。见人受三洞，谤之为颠倒。不知神咒文，飞仙地神造。教人受黄赤，狐疑反受拷。今身有重罪，并是前生恼。虔诚礼至真，请来为解考。
　　十天大神颂曰：
　　我见世途人，愚恶不知真。一生谓千载，不知有先身。适口诽讟人，谤师有三心。自招加罪拷，罪拷谴人身，疾病常绵绵，当此何所怨？今特上口章，志诚礼上仙。
　　三十六天天女颂曰：
　　我见世愚人，自作行尸殃。奉师心不正，那得上天堂。今身有重病，乃是先身殃。鞭挞百姓苦，天乃赐凶□。今日万种病，建斋上口章。遍礼诸真圣，虔敬谢十方。
　　九天天女颂曰：
　　十方太上尊，慈念一切人。乃行中元炁，无一识仙真。奉箓身行恶，偷盗常居心。是以投章奏，过度此迷律。虔心礼高圣，乞垂赦罪源。
　　十天真人颂曰：
　　我见一切愚，心不知己身。贫穷行十恶，见善如不闻。贪惜小财货，遂致大罪愆。罪源日夜积，愆积悔何言。致令人万病，病苦萦终身。今日上口章，章奏达天门。虔心各各礼，神仙降大恩。
　　西王母颂曰：
　　世俗纷纭，自作纭纭。三洞流布，愚者不闻。见法不修，造恶因缘。贪害目前，十恶所缠。三涂八难，五道鬼间。今日建福，七祖生天。见在长存，归向十天。玉女来下，为汝留恩。弟子三礼，福庆千春。
　　三天玉女游颂三首
　　迢迢三界外，中有仙官台。真人千万兆，乘龙驾凤来。三洞演化愚，神咒除洪灾。五帝召魔王，收恶束鬼骸。敢有干试者，天丁斩鬼形。
　　玉女咏十方，鬼死人自生。众神闻妙法，七祖生天庭。悉皆蒙解脱，俱游紫凤城。奉道会仙真，存子中心正。念善乘龙飞，不信堕幽夜。万劫处冥冥，一去永无生。若敬度三灾，奉师受妙经。
　　大道甚冥冥，敬师如日月，慈孝感天灵。不信三洞经，万劫履刀霜。七祖入幽府，长夜何茫茫。痛哉难可当，身死子孙亡。不说无口非，不盗生天堂。奉师入仙品，面见太上皇。弟子三礼拜，长生永吉昌。
　　道言：凡建斋行道，转经设醮，诵咒呈章，烧香存想，思神念真，上启太上。虚玄洞渊，三昧神咒，大经宝蕴，灵文上元，太一空洞，三天太真，高上玉皇，玄中真人，无极大道，十方应感。天尊太上老君天帝，司命万道圣君，二十四尊贤，天上地下神仙兵士，三十六真人，五帝神仙，已圣未圣，通玄诸君，一切天人，普垂降下，证质丹诚，并心同力，围透斋主宅舍，千遭百匝，张弓驾箭，守镇四方，丈安一将，尺致一兵。搜括斋主所居百里之内，寸尺之间，收取五瘟疫毒为害之鬼，获便诛斩，矜赦弟子家眷，四时安泰，万祸冰消，官司口舌永不相干，无兴水旱，孳牲繁盛，墓宅昌吉，人口隆康，举意营谋，咸蒙称遂，鬼魔远去，邪魅潜奔。若有一鬼一贼不欲去者，吾遣三十六天神仙吏兵，下来收缚，次次斩之，不令遣漏。急急如太上口勅勅。又准女青韶书律令。
　　道言：自今以去，天下国土，若有频年遭罹瘟疫，悉是魔王乌鸣鸠等所部鬼众为於灾祸，游行天下与民亲七祖逝魂同行瘟疫，杀害国民。若有善心之者，能发保全之心，诣请三洞法师，置立道场，转经念咒，依法陈章，设斋祭醮，祈梼五帝神仙，功德无量。除瘟降福，功无比俦。七世亡魂游神碧落，九玄宗祖擢质朱陵。出三界以超然，坐六虚而自在。人民康泰，老少安宁。益筹延年，长生度世。田收再熟，蚕吐八丝。墓宅宜人，孳牲盘党。公私静贴，灾瘴消沉。国主帝王，德逾尧舜。金枝茂盛，玉叶常春。天下太平，干戈静息。州牧县宰，用道安民。灾害不生，祸乱不作。四蛇摄毒，六贼停慎。吾今故传此经，为汝众解灾却患，何不奉受□ 受者虔敬，获福无边。若有欺师负道，不依经言，五逆不孝，杀害无辜，割剥孤贫，侵伤良善，罪积山海。若乃先亡后化，见在今身。男女老少，贵贱之流，年七以来，有此莫大之罪。今故烧香，普为忏悔，悉乞除荡，不赐谪罚。从今转经之后，汝等鬼众，并及魔王部属，一切精魅，悉从真经所指。若有强豪鬼贼，不依吾勅命者，即遣十天大神兵，一时斩绝，不留种裔。念急如太上口剌杀鬼安民律令。
　　太上洞渊神咒经卷之十四竟
　　太上洞渊神咒经卷之十五
　　步卢解考品
　　道言：吾今不忍见汝，天下苍生，福德浅薄。自从出胎世上，年七解语以来，举手施为，出言用意，心生五毒，六贼竞兴，曾无善慈，唯只恶生好杀。遂被三尸注薄，七魄录名，常以甲子庚申，奏入天曹案内，罪满三千。簿内天符，降於中斗之司，勅令本命星官，收汝三魂七魄，送付泰山地狱。次落司命案中，重罪牒归邓都，入於二十四狱。罪重不积，只在泰山十八地狱之中，昼夜鞭笞，时时考挞。款辩既定，案牍分明，狱卒擎叉，曹官引过。阎罗大怒，罪故难容，各准条章，偿他业债。或生天道，或生地道，或生人道，或生鬼道，或生畜类道。或生或病，或死或未死，或令饱死，或令饿死，或令热死，或令寒死，或令水死，或令火死，或令土压木伤死，或遭金锵铁刃死，或遭蛇伤虎咬死，或遭蛟螭鱼鳖死，或遭猜牛犬马死，或遇刀兵伽棒死，或遭雷电风雹死。或未死身染诸色恶病，或患五色肿炁等病，或患焦瘦等病，或狂邪风痫等病，或患疥癞疽等病，或患疮痍瘢痕等病，或患骨蒸劳疟等病，或患盲聋哑吃等病，或患喉闭鼻塞等病，或患头旋眩乱等病，或患伛背凸胸等病，或患挫短交脚等病，或患腹胀肚满等病，或患心痛呕逆等病。是诸种种恶疾，卒名不尽，皆是汝等众生宿缘罪报，不能觉悟。吾今幸当救民之任，不忍见汝众生受斯苦病，灾厄常萦。吾今专遣明罗真人，持经行化天下，为诸众生拔度五苦，解灾却患，济厄扶危，治病救疾，消诸祸源。若有国民，遭罹众疾，官府狱讼，系闭经年，水早虫蝗，兵革疫瘴，诸医不愈者，但请高行三洞法师，洁置灵坛，转经诵咒，奏表呈章，建斋设醮，祠谢五帝，神仙步虚，赞咏旋绕。太上自然，至尊释会，天兵功德无量，众罪消散，鬼兵灭亡，疫病痊除，家眷清泰，人口祯吉，国府和平，水旱不兴，田蚕倍胜，孳牲盘党。吾今为汝赞咏，摄毒收瘟，宜须虔听。道众颂曰：
　　东方苍老君，号曰勾芒灵。梵女游太空，迢迢拂玉京。大乘总三天，众兵统魔兵。八音遍十地，九龙云舆迎。建斋立大功，长夜自然明。正道法鼓震，百邪悉摧精。魔王来稽首，方始免其刑。善神守门户，力士交万灵。道炁广流布，家亲咸安宁。疫毒皆消灭，万民悉长生。相与弘至道，俱游紫凤城。
　　南方炎帝君，八表号阎浮。飞轩驾云舆，十真三天游。玉女乘霄唱，金光溢丹丘。今日转法轮，梵响震九嵎。天帝勅魔兵，风举自然休。晃晃三光耀，百邪没九幽。若有干试者，力士斩其头。诸天帝王子，杀鬼岂敢留。故有强梁者，镬汤煮其躯。千千悉斩首，万万不容留。兴斋摄魔精，魍魉值即收。大道威严重，神风扫邪妖。疫鬼即消尽，万民无灾忧。
　　西方蓐收神，号曰为句尼。三光悬太虚，朗朗照四维。八音三十二，百邪岂不摧。今日建福田，神咒破鬼侪。然灯光照远，长夜朗然开。风止雨亦休，斩妖束鬼非。敢有违逆者，缚送地狱畿。金刀纵横截，铁杖历乱槌。行道除百恶，烧香灭千灾。道士心精志，积善起死骸。万邪畏真正，伏匿焉敢违。奉师尊大道，道炁自来归。愚迷不能学，智者常栖依。不惜财货身，贵敬乘空飞。
　　北方郁单境，帝神日玄冥。落落四运关，昭昭五炁明。豁豁邪秽除，荡荡天地清。太上威严切，凶魔死不生。敢有违逆者，收之付天丁。千千皆截首，万万悉诛形。阎罗剪邪魅，北帝灭魔精。神风扫不祥，万恶不得停。上圣惠泽流，是物普咸荣。若有违勅者，神兵寸斩形。
　　中央戊己神，黄帝总万机。三秦统八方，句陈耀天辉。神光辉照灼，豁然幽夜开。至道恩慈普，万兆悉归依。今日建万斋，万恶不敢希。风停无动条，福德高巍巍。鬼疫须远徙，亿亿斩无遗。国民遭病苦，诣请神咒斋。病者得痊瘥，鬼疫自然摧。诸天摄魔魅，众真逐邪非。太上金口勅，速去勿令迟。
　　东北艮之子，其神御阴节。奉承太上教，善恶令分别。邪伪不干真，犯者宜诛杀。上圣护生民，侵者天垂罚。洞渊理清肃，三昧法严切。神咒灭邪魔，群祆并消灭。除凶凶即止，斩鬼鬼便绝。神兵盖天下，灵风扫地发。万神十方赴，千灾九阴歇。公私无障恼，存亡俱解脱。
　　东南巽之域，地户张网罗。罗网遍天下，万鬼难得过。五岳为安静，四海不腾波。千邪不敢动，禁勅一切魔。魔鬼敢逆者，斩之付陀罗。头破数百片，身形悉消磨。吾救生民苦，灾厄焉敢过。三官宣勅令，一如女青科。
　　西南坤之母，神咒收邪精。禁之天地鬼，瘟毒不敢行。若有不从者，神乃斩汝形。今日建大斋，杀鬼而理生。三光一流照，九幽普开明。朗朗遍十方，百鬼无藏形。故为病不止，收之付七星。神风扫凶孽，邪恶自然平。老君明勅教，斩杀众魔兵。
　　西北乾之父，其神通天光。圣帝愍黎民，百鬼何克伤。故结天罗网，遍布於十方。捕兵收疫鬼，无令得潜藏。次次皆斩杀，付入沸钻汤。一切令灭尽，无复得逃亡。今日立功德，福流除祸殃。病者得痊瘥，健则保休康。宅舍悉清泰，鬼炁并消亡。天神咸拥护，阖门永吉昌。
　　上方诸天帝，出入大罗门。荫育阎浮庶，劫运使长存。万邪敢不忌，纵毒杀人民。狼藉死病苦，怨感彻上天。太上降大兵，掷火收百瘟。三五断邪径，七星塞鬼门。掩缚付天狱，万民方保全。
　　下方地祇灵，网网都九域。澄清於四海，安镇於五岳。制摄邪魔鬼，不得行百毒。上圣护生民，故降明威勅。若有违逆者，收擒付天狱。铁钩钩鬼眼，金刀截手足。神咒杀凶魔，万邪灭种族。黎庶荷道恩，无复有悲哭。免度凶忌年，会见世安睦。稽首十方真，永劫无灾毒。
　　道言：世间信士，中国奉道法流。今有十天帝君，重宣三昧洞渊。灵音神颂，修斋设醮。切须讽咏，怡神灭鬼，功德无边。消祸祈恩，福德立降。今当敷演，子宜谛听。
</div>
    <div class="pagination">
<a href="太上洞渊神咒经_page4.html">上一页</a><a href="太上洞渊神咒经.html">1</a><a href="太上洞渊神咒经_page2.html">2</a><a href="太上洞渊神咒经_page3.html">3</a><a href="太上洞渊神咒经_page4.html">4</a><span class="current-page">5</span><a href="太上洞渊神咒经_page6.html">6</a><a href="太上洞渊神咒经_page7.html">7</a><a href="太上洞渊神咒经_page8.html">8</a><a href="太上洞渊神咒经_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
