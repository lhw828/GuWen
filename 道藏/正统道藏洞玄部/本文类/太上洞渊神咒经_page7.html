<!DOCTYPE html>
<html>
 <head>
  <meta charset="utf-8"/>
  <title>
   太上洞渊神咒经 - 第 7 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太上洞渊神咒经 - 第 7 页/共 8 页
  </h1>
  <div class="content">
   丙戌年，秋来枯井泉。夏首虽然水，向后地焦然。此岁云龙起，稻出五湖边。中高徒种植，必定被灾缠。
　　丁亥余，昊分好安居。高低通见熟，荒歉在洪庐。泗城皆厄难，燕楚最荒虚。岁中虽薄稔，灾水在春初。
　　戊子过，田父好耕坡。灾虫夏末有，秋中灾害多。水早数相寻，虫鼠不偏颇。低田不须种，高处有微禾。
　　己丑者，灾殃遍天下。瘟黄害郑地，田夫船作马。六畜悉逢殃，种植中高野。鬼行诸般病，着者难懈谢。
　　庚寅中，高地好施功。虽复有微旱，水与去年同。低地得微熟，中高最是丰。野兽连群走，高低路并通。
　　辛卯禾，早种不须多。秋洪作祸故，山际水成波。早种又复旱，晚植那应好。但看秋景后，鱼戏於人道。
　　壬辰祀，禾被虫灾死。并及害万民，六畜亦如是。低禾不用耕，种植山腰裹。早作劣堪收，晚种难准拟。
　　癸巳纪，高低无准拟。中田又被殃，粟麦归山裹。此岁有灾伤，低处多逢水。旧有书吃除，新又多无备。
　　甲午初，水旱定难除。车马行湖底，船则纳山居。低田纵耕植，冬藏定是无。欲知成家处，山际但耕锄。
　　乙未首，田种三江口。吴地养民邦，京兆多灾咎。非但是炎灾，妖灾争来奏。流浪逐风波，值死宁非久。
　　丙申年，高低未可迁。五湖堪种棘，来去并皆然。若见当灾处，斗米值千钱。欲知安乐处，江南最可怜。
　　丁酉侧，高低徒种植。三家共一井，湖底生荆棘。江东并出乡，齐鲁皆逐食。西陇濠楚忧，东南未休息。
　　戊戌木，江南丰稻谷。燕魏定饥荒，三载留空屋。男子被兵牵，亦有归门哭。妻子见分张，各自相追逐。
　　己亥间，江南最可怜。不必看高下，通熟满山川。灾临西部地，饥荒似去年。边隅多扰扰，后更见忧煎。
　　庚子末，居家无定活。禾苗被害多，亲戚相欺夺。糊口并无余，妻子单眠活。江南虽得熟，向后亦号哭。灾
　　殃则应逢，处处唯空屋。
　　辛丑於，灾临定不虚。昊越炎千里，当之是夏初。但看入秋首，虫蝗处处有。饥俘死他乡，畜类多灾咎。
　　壬寅金，猛兽结群侵。种植依山阜，庭户阙过寻。稻出高田裹，逢灾是魏秦。乘船於陆地，高城浪涌淇。
　　癸卯岁，晋魏逢灾害。值旱隔三秋，向应成两载。田畴多乏水，高低失准拟。人物竟喧争，阨据中城裹。
　　甲辰候，灾虫处处有。其岁足灾殃，偏苦三江口。粟麦最为佳，春夏耕山阜。江南虽薄熟，不免遭兵寇。
　　乙巳至，地底蛟龙起。此岁主饥荒，乘船於陆地。苏湖被波涛，吴地得全刈。禾稻出高田，向去多宜利。
　　丙午余，水旱无定图。忽来即时没，若旱井泉枯。水族成兔鹿，鸡犬变成鱼。稻出低田内，高处不须锄。
　　丁未纪，种植山腰裹。低处不须耕，堕民遭饿死。非但逢灾水，亦乃干戈举。吴地是平邦，厄在燕齐楚。
　　戊申末，江南民独活。高低总得收，灾虫俱自灭。此岁八谷丰，人畜皆欢悦。官吏逐阶迁，诸道咸通彻。
　　己酉年，耕民但作田。虫灾些些有，瘟灾亦易痊。山坡堪种植，蚪米直三钱。低处微伤水，中高甚可怜。
　　庚戌秋，人民不可愁。江南虽小旱，亦未外方求。仓储皆得满，禾稻美秋收。田夫俱喜悦，四海尽风流。
　　辛亥赓，灾疫当处受。悖党害平邦，发在沧陵口。分野有凶灾，时应归陇右。江南微薄熟，不利昊丘阜。
　　壬子直，谷米无人食。江南足可居，东道征无息。泗城归御道，驿路生荆棘。诸处并荒忙，昊邦堪种植。
　　癸丑来，人民定受灾。蓬瀛疫病起，齐鲁厄殃摧。瘟黄灾竞起，门户乏人开。迍蹇仍斯地，桑田又更回。
　　甲寅候，江东足糊口。仓储处处空，民户离乡走。又乃发瘟灾，遇厄难脱手。低处必水伤，中高又无有。
　　乙卯中，四海并交通。无殃皆得熟，田父美施功。粟麦最为首，偏益在山东。其年多有福，岁内足狂风。种
　　植宜须早，高处莫施功。中低耕最好，高处出蒿蓬。
　　丙辰於，禾苗种陆衢。安泰在濠楚，齐晋受殃殂。亦复多灾水，鹿兔杂群鱼。是处民乏食，仓库悉空虚。
　　丁巳周，昊地足风流。仓库皆盈满，沧茫人并游。但令逢圣主，迁官不在求。高低俱得熟，耕民忘却愁。
　　戊午扣，家家有三口。逢患在秋中，少皈多咨咎。高低皆得收，荒灾近末后。此岁是丰年，人民得自守。
　　己未裹，畜养逢灾厄。五马博一牛，定知其岁后。粮储可散求，田中得薄熟。虽乃逢斯难，不至怀苦忧。
　　庚申年，稻谷出高田。夏中有大水，低潜被虫煎。莫夸苗艳秀，濠楚亦如然。低源劳种植，中高甚可怜。
　　辛酉后，中田将可守。有旱损高源，大水淹湖部。早稻被风灾，偏苦吴门口。高低未可安，中平的应有。
　　壬戌中，高低尽不同。春夏应遭旱，江南船不通。秋冬定有旱，低地好施功。高田徒种植，终是见蒿蓬。欲知受灾处，扬楚及江东。
　　癸亥周，昊分坐无忧。中田最可托，低处不须求。岁后青龙伏，中平并可求。秋冬虽有旱，还是得全收。
　　尔时，天尊歌咏灾福愒颂毕。明罗真人及诸仙众，各整威仪，同趋作礼：臣等宿缘庆厚，得遇慈尊，宣演历劫福元，告示循环灾数，决开珠目，凿洞愚心，欲令未劫道民，预防凶岁。臣等不胜庆幸，感戴生成之极恩。天尊告诸仙真曰：吾适来所颂，亦未尽元，尚有二甲之年，轮流犹远，未可一时披宣，泄吾机范。今更示子妙法，传授有道信义之流，取次凡愚，慎无泄漏。此一秘法，顶知一年荒熟安危、五谷贵贱之由。子宜镂骨记录，只宜自晓心委，勿示凶狂无义无信贱徒。乃为颂曰：
　　正朝及立春，宜先逢虎兔。迟在三四辰，不可出初五。得合此限期，谷贱民无苦。若出七八九十中，米贵年荒兼少雨。
　　天尊告诸侍真众曰：吾赋此愒颂，乃欲永示我徒，预审凶年荒岁，射以积谷御之。若遇灾殃分临，则乃展吾禳祈之法。可於孤峰绝顶，或则水上山间，不然古迹灵坛，亦於公庭兰野，唯在清诤之地，绝秽污之坊。乃按三洞严科，建坛立纂。若为国王、台相、州牧、县宰，则乃装三级灵坛，开二十四门，列十方香筵。祈告三清大道、太始五老帝君、三元官属、四十六洞天神仙诸灵官、名山大川渊泽祇灵，尽心竭力。设斋三日散坛，大醮一筵亦乃逐其物力丰俭，转念召龙经典，拜奏黄素表章。或则志道口奏表文，唯在虔苦师道，勿请脱略。俺俗贱流，一乃慢於诸天真圣，二乃轻侮官吏士民。徒役群心，虚消众物，致使祈求无应，兼获阴罪非轻。行吾典教法流，宜须惊惧。是时，明罗真人及诸仙众，获闻天尊指示，丰俭灾数，兼蒙教诲，禳梼严科，各整衣冠，虔诚叩头礼拜。诸真上宰，各耸凤辇龙，侍从天尊，还升玉境，所在迎候。灵祇及於闻法众，一时还复本位矣。
　　太上洞渊神咒经卷之十八竟
　　太上洞渊神咒经卷之十九
　　诸天命魔品
　　元始天尊於大福堂国土长乐宫中，与无极大圣飞天神王，俱坐七色宝蕴之座，度洞渊神咒大驱经，召十方三昧神咒王，飞行玄妙天真大神俱诣座下。天尊告太上道君曰：颇闻大极乐福堂国土十方边界，有鬼魔妄生，侵害众生男女，常闻悲苦之声否？道君曰：此境七百五千万劫，是极乐世界，无有悲哭之声。自龙汉之后，百姓男女之人，皆生凶恶杀害，淫祝向诸神魔，妄求生活。自觉以来，七百五千万劫，百姓贫穷困苦，人形衰老疾病，是男是女，皆同一心，谄求邪鬼。六天故炁承九丑木精妖魅入心，心生凶逆，杀害无辜，邪神转盛。是时，天尊告五老上帝，召命十天大魔、三界主者、太上真神大兵，亿亿万众，收取世间一切脱籍之鬼。何者为害生民，致使国土无有太平，生民多债，生死而无安乐者矣。三天真王与十方神真三天大兵，游行国界，为一切人治病，佐天正炁，杀灭邪精，救度众生之命，俱得道力，全其天命。自今以去，若有道士伏从三洞，受持此经，将法游行天下，有病为治，令得苏息，无有夭伤。若有一鬼不去者，见此道士治病为作恶者，我遣九天大魔王兵众，次次缚着，诛其党类，令绝他方矣。
　　道言：三界之中，自今以去，逆绝后劫偏邪之地，逆起阴炁浊恶之世，便即易兴。淳朴既丧，侥浮竞作。下界四天八方，自号神王之魔，名为天神浊恶之世，遍於下土。四天之中，山林石精附着生人，男女皆相仿敩，自号天王，并及六天故炁鬼与脱籍世间之鬼，共相群党，支流散释，随世立名，作万民之灾。令人梼祝，谄求扶卫，背道信邪，供食祈福。其鬼转盛，蛀人精炁，食人血脉，灭人年命。人不自知，入人身中，令人恶生爱死。如是之鬼，万万亿众，蛊魅男女。若有道士经行之处，为救此病，是此之鬼，我遣十方大神、五岳使者三十万人，为道士佐助治病。自今以去，甲申、壬辰，天下大兵起，疫鬼杀人，十分杀九。天下浩浩，百姓困苦，国主不恤，天下三十种病不可治。若有道士，伏从《三洞神咒经》者，我遣天神大兵下，佐助道士治病。当请三昧神咒大王，领赤卒兵金甲兵士十万众。又请九天伐杀将军四十万人。又请青甲兵士四十万人。又请赤甲兵士四十万人。又请白甲兵士四十万人。又请炁甲兵士四十万人。又请黄甲兵士四十万人。又请禁忌杀戮大兵四十万人。又请青天大吏四十八万人。又请赤天大吏四十八万人。又请白天大吏四十八万人。又请黑天大吏四十八万人。又请黄天大吏四十八万人。各各领兵马亿亿万人，手持三甲杀鬼之具，佐助道士治病。有一鬼敢行恶毒，及有恶人施其恶心来向此道士者，一一斩杀，令人鬼无他，以明大道神验矣。
　　道言：道士若有隐山谷，或在人间，当一心救济百姓危厄困笃者，为其转经行道，一日三时。行道转经一日三日讫，当即为中庭北向，上大驱除宝章一通，并佩九天大箓神符，绢素书之，佩服神符，令病人速得瘥愈，人鬼无他，一一解除了了。是诸鬼神，各各为道士收瘟摄毒，助其道士救病来焉。
　　道言：自今以去，若有道士奉行《三洞神咒经》不佩《大驱经》者，百魔不伏，神不助人，治病不瘥。自今若有道士一心奉道，志在三洞，受此《三天大驱经》四镇大符，伏一切诸鬼。天下魍魉见此道士得行之处，万鬼奉迎。敢复为害，若道士转经行道，并勅人口，勿令闹语秽词，皆令九十万收摄大兵护道士，佐助治病，不可犯矣。
　　道言：自今以去，若有道士转经一宿，说此三洞大法驱除大经，魔害披动，妖魅丧精，法雷声鼓，天兵整伏，流火万里，火铃奔星，杀戮九丑，斩杀妖精，扫除瘟疫，病人得疫。人鬼无他，迁汝等千等万等。急急如大驱律令。
　　三天真王告百姓男女，若能一心奉道，志乐三洞，受持此经，於家供养，大驱之日，恐鬼兵横枉杀戮，大劫之运但近，人鬼不能自分异也。自今以去，若有道士志专，感戴日月，荷负星辰，敬乐真道，佐天正炁。可赍白素四十尺，金环一双，五彩五尺，降真宝香，於清净灵观，山泽之处，置坛醮五帝。三昧神咒，大驱神符，赤黑二炁，四镇大符，镇泉中自乾，封泉水绝，封山山崩，封河河竭，封火火灭，封神神绝，封鬼鬼灭，三天禁忌，一切伏藏。若自今以去，有道士持此大驱神咒符之处，我当佐助道士治病，收一切脱籍之鬼，付三天之狱治罪，以明大道神验矣。道士治病，当转此经行道。六时启露，当朱墨绢素，书神符大箓。当与病人佩服镇压，一依经科。道士治病，自作一心，救人急难，不得责望资价，以为所贪。天削道力，有何仙也。此符有五帝大魔兵马、三洞天兵九十亿万人，守卫此符。若道士不受此符，百鬼千魔不惧。若佩此符文者，万魔朝焉，诸鬼称善，合众稽首，各请奉持矣。
　　道言：大劫欲至，三灾刀兵、瘟疫水火垂近。壬辰之前，水流万丈，鬼兵杀人，疫病众多，不遗一方。吾今领诸天灵妃、十方神真、三界官属，往世间救一切众生疾病。若有一奉道信乐三洞经者，受持神咒三昧大驱符契者，得在九宫之中，三龙之后，补为天官。玉历之中，脱免三灾九厄。急急如大驱律令。
　　道言：三界之中，有神多魔，魔王多饶众毒，杀害众生，不惧天威。自今以去，我队头卢禁兵亿亿万众。又有五丁使者九十万人。又有三天禁兵三十万人。又有赤丁吏兵四十九万人。一合来下，为人治一切疾病。若有道士伏从三洞，行道转经救人，当先立一静室，画五帝真图、三洞无上真容，建立三洞道场，广为世人消灾请福，除祸却殃。若有男女，赍香来向道场，请为
　　治病者，当为随其贫富，建斋醮祈，设五帝之神，当与佩带神符。令得病瘥者，我迁汝等魔神千等万等矣。急急如大驱律令。
　　三天天女及十方彩女，诸天灵妃，各执召魔十绝灵幡，琼竿宝盖，胶驾龙凤，来为一切众生，布行三天正炁。令世间之人，皆生暂愧，念我三宝，归向大道，过度甲申，得在玉历之中，脱免三灾九厄。汝等疫鬼行毒不杀，众生普得安全，无有中伤。自今以去，若有道士发大慈悲之心，怜念无二，一心奉行三洞救人。我当助佐道士治病救人，若转此经之处，一切鬼神皆生怖走矣。急急如大驱律令。
　　道言：自今以去，世间若有道士奉此经，归向七真，佩服神符，救一切众生有疾之身，当与神符佩服，章表醮谒五帝之神，令得疾病痊除，三灾九厄之中得度。若有道士舍除俗累，一心奉法，志在三洞救病，减割衣食，舍诸财帛，散施贫乏，济及众生。天神地祇，建立功德，立见真道。三天主者，为道士佐助行道，是诸鬼神，皆生怖惧。不复更来，杀一切人民，我遣大驱
　　魔王次次斩之。急急如律令。
　　道言：自今以去，若有道士、国主、帝王、方伯、二千石令长，有一人信经，奉我三洞，承受妙炁，令人升仙。上仙之人修奉，皆生羽翼，而能飞腾自在。中仙之人修奉，皆隐没自在。下仙之人修奉，皆能驱驰鬼神矣。
　　尔时三洞真人升仙远闻，十方渴仰。四天之下，一切男女，烧香叩头，仰天弘思，愿得大道降临于世。慈光普润，君臣用道，兴隆相扶，天下太平，恒居禄位。
　　道言：自今以去，甲申、壬辰之年，疫鬼九十万人，下布天下，行万种病，病不可治之。若有奉三洞道士，为转经行道，三五辟邪之炁，收缚此鬼，斥逐他方，和喻家亲丈人，社鳌之神悉得无他。若有疾病时，得三洞道士，为转经行道，烧香然灯，悬绮幡盖散花，六时赞咏，停散之日，醮谒五帝。五岳四渍，九江水帝，十二溪源洞窟，龙王诸官，及诸天三界威神眷属，下至六道四生幽冥，一切悉生暂愧，斥逐他方矣。
　　道言：自今以去，若有道士伏从三洞，行至国土，有病之人为治。当请召三天禁兵都司吏、太上真神十方主者、十二缘吏、九天捕邪使者、收鬼吏、捕奸吏、逐鬼大魔、赤都使者、天丁力士，领诸眷属四十八万众下，与此道士佐助治病焉。
　　道言：是诸真仙，天男天女，灵妃仙童，闻说此经将毕，一时稽首作礼，信受奉行。
　　斩鬼狱神符黑书绛囊盛之，佩头上
　　消一切众恶符白素黑书，佩头上
　　道言：道士当书神章，投泉绝厌，镇天下百魔之处，不问大小，转经行道，并上大驱杀宝章，口启吏兵。为此符，朱书。
　　太上洞渊神咒经卷之十九竟
　　太上洞渊神咒经卷之二十
　　长夜遣鬼品
　　道言：吾昔与文始赤松子，将诸梵王七十万人，游乎世间五岭之郊，见刀兵而死者不唯一人。太上愍之，遣化人道士往问之：子等何罪？有萦斯苦。各各答之曰：某等受斯酷毒，罔测元由，唯愿大慈赐垂宗旨化人。曰：叱叱子知之不，大劫将近，水来不久，一切民人当与泥同。如此之徒，不唯一人也。子何不学道，乃长存耳。子贪富贵，一时之间，不得仙度万劫，不见善根，与天地相蔽，与灾为期也。世间不净，五贼牵人，令入恶道。丧人神炁，将人入渊。一举失意，悔无及焉。太上说此之时，坐中三万九千人，天女十万人，地下化人二十三万人，道士及魔王男女四十九万人，一时惊起，求受此经。自今以去，奉持此法，教化愚人，令不责生官，不用王位，各各自誓：我等今日闻天尊所说，复用行之，不敢违背也。各各脱身衣，以用受经矣。
　　道言：世间人民，末世有三万九千人得上仙者，乘太上九龙之举。天人三亿万人，游行国中，接有仙骨道士。当尔之世，大水一起，鬼兵亦交，男女之人，死者众多。吾今特遣化人，游于四海，令悉各各备经，奉受大驱之文，被息示之。其中自有信心者，闻之欢喜，求化人受之。其中有不信之者，闻亦不悟，浩浩泛流，流入九江三河而死尽。奈何。太上於空中乘五色云举，观之大慈，念子等之愚，奈何奈何，以济之也。及乘龙将天人、一切圣王、五岳仙人百亿万人，於大水之中，接取信心之人，令人无畏。大乌负人，将着九天之上。乘龙之举，纵广万里，乃有二千九百里者，有千二百里者，举有八亿万举，举上容三亿万人。自不受经者，不闻法者，不经斋者，不识法界之人，不得上此举也。大水将来，化人虽接，栋神司官斩之，检取罪人，还置水中，太上至圣能救之也，飞仙男女亦佐太上度人焉。大乌千万，一时亦来，负取善行之人。汝等道士，今见此《大驱经》，并闻太上，观其形像，子等后世，果得遇其龙举耳，圣不虚言矣。
　　道言：此仙人玉女，先天地而生，生来多劫，今与吾共教化愚人。若有仙骨之人，得见形像耳。子等以复，能各各传化后生，若男若女，俱共受者，终不横死，大水之时，不在其中也。大众闻天尊说此，悲思涕泪，悉求受持。太上愍之，令化人入山作坛，受之众中男女八千万人。魔王男女不及，还取质信，各各诣山受之矣。
　　道言：汝等受此《大驱宝经》，经中之要，子等仙矣。勤相化度，传受愚人。愚人倒见，甚可哀愍，来世大水将没之耳。圣人见愚人悠悠生活，亦如世人观厕中之虫耳，亦不知出时也。汝等道士不化之者，永沈生死矣。坐中大众，五岳仙人，一切四部，天人男女，皆齐声叹曰：善哉，我等亦当奉持之矣。
　　道言：北海之外，异邻王国土，四十八万家，不信道法，杀生自用，国内不安，万民亡叛，日杀三百人。太上见大水将近，愚人不知，方作殃罪，死入恶道，何有出期？乃入玄山，观一切众生悠悠，何所趣向乎。即放身中之光，下照十方。遣十方化人，乘空飞於异邻国土。王等见之，心中大惊：此人乘虚，此何物也？非是妖鬼乎？即遣三万人，一时仰射之。箭却来自中杀人，人还自活。官不能得杀之，遣人白王，王大怒，遣兵士三万人杀之，不能得杀。飞仙来下，满其国中。国中满溢，俄为女人、童子、老人，变身万亿。王大怖惧，叩头向飞仙曰：我等罪人，不知大圣降下，自今以去，奉仙为师矣。愿垂纳受。仙人曰：我等不中子师也。我自有本师，名曰天尊。若汝等有此心者，当与子等往白之矣。即将此国王等，诣太上化人。於是，一时去王，国中肃然无人。王等曰：此仙人，大圣人也。我等当更心奉之耳。化人知王等之心，悉化王国中人，各各受道，与其符箓经契，亦作斋法。今北海之外，道法兴焉。王及大臣马玄曰：夫受此经，奉师如何？化人曰：受此经者，奉师如日月，敬经如珠玉。不得慢经，不得轻师。师如天也，经如日也。天不可毁，日不可触矣。升仙度世，皆由於师耳。无师又不得此经，无经者不得上仙也。子等奉师，不得令怀嗔，隔一宿不得说师名讳。道不两相，敬奉不得违心。若子不从之，头破作七分矣。
　　道言：大水来时，中国有仙人唐平、仙人玉光、仙人马期，领八万天人。仙人乘铁船，来接道士有经之人，子等候之。此仙人等来时，上有五色之云，圆盖长三百万丈，中有玉女十万人，光明赤白，晃晃育育，即是仙人来也，汝等候之焉。东林道士曰：不审受何经得见仙人，免脱三灾也。太上曰：《上清灵宝三昧无量》，悉亦兔耳。然道士不受此《大驱经》，不得度三河大水，亦不免运劫之灾也。何以故？此《大驱经》经中最上，此经三十六部经，经之王也，更无大此者也。此经经之．都统，受此经，经之毕矣。道士男女，自非先身有其仙骨，方得受此经也。此经与无量同胎，若欲法用，一一如无量之法耳。欲得仙腾，当读《无量宝经》，道士不受此《无量大驱经》者，亦非道士也。坐中八万四千人，闻太上说之，各各三礼求受，奉行之焉。弟子等自今以去，持此经遍化天下之人。悉受者，乃门门化之耳。
　　道言：人有三魂七魄，死便奔驱，驱於五阴之中。是以死者，有吉有凶。春三月死者，太阳使者杀之，名属九夷君，九十万大神选之，其号威羹，星宿当灭，复连自绝。行礼入定，十炼生尸，七魄无为，不经五苦，得升泥丸，依礼元方，天人所护，分别善恶。若人死后，有人转此经者，大神八亿万人，超其死魂，还令生天。若在人中，侯王长者，衣食自然，不令经苦。及有作此斋处，天人玉女八亿万人，仍下视之。道士功德，生人获福，亡人上升，斯由追斋之力。
　　道言：夏三月死者，乃是洪林太阴司命部落杀之，名属八蛮君，八十万人选之，星宿当灭，复连永绝。有人死者，自今以去，有人转此经处，亡人不迁。不得生天人中者，吾当遣光明仙人大输、仙人谦之、仙人方生，各领三万九千天丁、十万力士，打杀魔王、选官主者、十炼大神，不使上达，常为小鬼中之卑，永无仙期。太上金口所诏令，一行告下不恕。如太上口勅者，汝等小鬼王，必有上迁耳。若自禁令以行，行而不用别令，横杀大神九十万人，各持赤棒，棒杀恶鬼。五道众官，十方选神，宜自利比，不令亡人，更有上闻。上闻之日，汝等先坐，太上金口终不容恕。一如太上至真所说，悉从用者。若不用者，魔王、鬼王头破作十六分矣。
　　道言：秋三月死者，乃是六伤大疫水火殃灾杀之，名属六戎君，选神六十万亿人，名字自生，天中星宿当灭，复连永绝。自此月日，有人死亡及转经，五道选官，十炼生尸。不得上天者，坐两舌恶口，劫人杀人，五逆不孝，欺师骂父，打捍长者。若兄若弟，若姑若姨，若伯若叔等，悉入地狱九十一劫，不得生天。天人典官，不容之也。虽为转经，无益矣。罪与谤人者同。道士须善，当自化人，奉受三洞，敬经行道。若有亡者，为之转经，经神勅下，亡人上迁，径上生天。自癸未、辛巳，道士化人度人焉，可得免三灾甲申之大水也。
　　道言：凡冬三月死者，明诏使者杀之。坐不行道法，笑人作善，及怪百姓，自是非人，三魂七魄。名属五狄君，选官五十万人，分别善恶，星宿当灭，复连当绝。自今以去，人死者为炼神。炼神之君，八亿万人。令亡者生天，天女迎之。不得飞仙，当得生人。十炼生尸，十方来宾。天下共选，不得下生。若堕三涂，魔王之过。太山主簿，五道主者，名山仙官，不加用意，使亡人经难者，汝等先坐。太上口勑，终不虚也。道士化人，吉凶凭斋，斋神护身矣。
　　道言：凡人刑狱死者，文吏司主之。寒热死者，明王司主之。落岸树死者，焚羊司主之。刀兵死者，祫人司主之。木索死者，女罗司主之。水中死者，玄女司主之。火烧死者，天辅司主之。林木死者，何王司主之。饥饿死者，孟盈司主之。臃肿死者，季膺司主之。针刺死者，龙王司主之。梦作死者，林玄司主之。闭塞死者，刘史司主之。悲枉死者，左任司主之。颠狂死者，丁苟司主之。自刺死者，朱令司主之。入水死者，胡纯司主之。长病死者，乔秋司主之。自今以去，若人如此，落十八司死者，但转此文所杀之官。闻人转经，经中之神，神自分别，令人上迁，亡者自生人中也。自壬午、辛巳，吉凶悉转此经耳。
　　道言：人生皆属角亢氏房心尾箕、斗牛女虚危室壁、奎娄胄昴毕觜参、井鬼柳星张翼轸、□□□□□□□。若星宿有名，自有将从万亿，步数里陌。太上今矜众生，故示一切大鬼王。自今以去，若有人家能作大福转此经处，急分别，令亡人生天，衣食自然。若在三涂，拔之令出。星宿不度，当为度之。星宿不灭，当为灭之。若复不迁复连不绝者，大鬼王等，先坐一劫。选官五道主者、太山主簿，悉当有罪。罪必成科，不得上仙矣。
　　道言：凡人已死，不及三七日者，十年、五年、百年，皆可追作功德耳。但为亡人，十炼行善，行二五七九，立功补过。若先亡人无箓，亦加箓与之。天玄黄书，此乃大经，统受此一契，无不包通也。生人无大箓者，亦可受十将军，奉佩天玄黄书契令，便可受三洞耳。来者与之，不问卑贱。何以故？大道如海，海何有逆於秽恶哉。大法无边，大人无异。道士化人，慎勿相妬。相妬者，天人夺子算矣。道法万品，智者弘念之耳。
　　道言：自今转此炼神之处，吾令天兵九十亿万人，与十方力士八万人，仙官主者十二万人，玉女三千六百人，各各手持赤戟，打杀天下恶鬼，杀天下恶口之人，辟斥县官盗贼。一切白衣图谋道士、欲偏并侵、欺此法师之者，一一收其人生魂，斩杀之不恕。道士勤化人，大魔王、鬼主、一切主者、选官之神，当为亡人追逐文书。若在三官，谪作苦处，悉当告下出此亡人，令得生天。若其不迁亡人三涂，吏兵有坐。自今甲戌之年，世间之人，得闻三洞之音，男女道士多有值此文者，悉皆天上生来耳。世之愚人，不得此闻之也。
　　道言：此《炼神经》，经中之上者。何以知之乎？此经神一字，三万六千神，神闻人作斋。典斋神四十九万人，与太初玉女八千人，东岳仙人十二万人，来选亡人。亡人上升，生人得福。道士自今有奉此法，得受此三洞之要，教人受之者，即自入仙品也。自壬午年，以国王、大臣、方伯、二千石，受此经者，悉先世有缘骨应仙，仙人来化，故令此人等信心自生，得见大法师。善哉男女，必得上仙，终不落渊矣。
　　道言：若人死后有生者，为作功德。亡人必复人身，人身既复，有上生天。生天之后，复入人中，衣食自然。若处世俗，为人之师。若作道士学道，国王尊之为师，不作常人。若作国王、方伯、二千石令长，心常念善，劝人行道，身自奉法。三洞之经，尊师敬神，恒如日月。此人今身大贵，传世相承，无有休已。子等今身端正，亦是大道覆之。富贵贫贱，亦是大道使之。为之丑恶，亦是道炁耳。但一心信道，道不虚言。坐中亿千万玉女，闻说是法，悉大喜悦，各各三礼，当化人受奉之矣。
　　道言：凡人学道，道炁至深，自不睹之，当信经文，经文道示。无经者，世人安知道哉。经为人目，目能远视，分别青白、善恶、大小，无目不知也，经文亦复然矣。道士之学，先当存信，信乃有经耳。当次奉师，师能导人。圣人玄远，隐形不见，唯当奉师耳。为先有道缘，乃有师故，故令知道。学仙行道作斋，一一念师，天人玉女，自然助人善心矣。斋法一日二夜，三时行道也。
　　道言：昔有一国，多有虎豹，道中食人。时有三洞道士，男女之官，入山采药还，道中见人，问之，曰：道中无虎也。行人知虎在道中，诳道士曰无虎也。道士等往之，虎化成鹿，见道士不惊，亦无恶心。道士等闻道中无虎，喜而急去。天人护之，知行人诳道士，心正天自遂之覆护耳。是以道士之法，但立信心。信心存者，自然附人耳。是南海焦买，将八十人，入山求
　　仙，居山七年。天下恶鬼，日有百万人，来下试之。道士大众等，永无恐心，我奉太上无极之契，何汝小鬼，来恐我也。一存信意无移易，鬼自然去。道士等天女化之，后悉得上仙矣。是以道士，唯存心信耳。此西晋惠帝后，司马氏南渡江时事。
　　道言：甲子之年，六夷侵於中国。中国无主，司马移度吴地，江左自立为帝。后金刀兄弟王治，天下太乐，人民翕翕，四夷无事。至辛巳年，小小六夷动乱，乱至壬午、癸未纭纭。甲申有灾，灾水四十丈。若无水者，多是大兵，虏当南下而无害，九州悠悠。会真君金刀之末，帝移治长安之地，地不受人也。当去之时，土人先去，侨人在后，自然天炁，非人意也。道士玄门，国主敬奉，道法欣欣，六夷亦伏。中元更立，明王治化，无有刀兵恶心之人矣。流居之民，逻复中都，天下安乐，唯集太平也。西晋永嘉至宋末初时事，已应讫。
　　道言：壬午辛巳年，有见道士入山，断谷休粮，以求仙道。又见道士不贪世荣，追师勤苦，以求仙道。又见道士不务俗缘，一心奉经，以求仙道。又见道士不妻不娶，以求仙道。又见道士专心自役，为临执苦，以求仙道。又见道士不食，供养供师，以求仙道。又见道士不惜财物，广造经像，以求仙道。又见道士多受契箓，以求仙道。又见道士弃妻，不仕国王，以求仙道。
　　又见道士日日劝人，以求仙道。又见道士广造治靖，以求仙道。又见道士奉师不慢，以求仙道。又见道士不作有为，以求仙道。
　　道言：人行道奉师，师前曳卧踞坐，见师不惊，调诳师徒，十无一实。若此之人，令汝虚耗，天人诛之，不尽天年。奉师当如臣见天子，岂可憍慢，人不有轻也。师虽常人，鬼神之主，汝以奉之，神来附汝。若汝不敬师，师亦不待汝敬也。但师有仙灵营护之神，神怒诛人，所以汝等道士，深自慎之矣。
　　道言：自今至辛巳年，当有赤人。赤人长三尺七寸，三亿万人，居东海水中，亦有学仙道士。南海有八十万人，人身长九尺，亦来入中国受道，时人或不识之矣。水人在海中曲山上，亦有男女居在水中，时出九曲山上，有学道人多端正，天下无有此比矣。水中人王三百夫人，夫人悉受道法，天人玄女之仙化之。三洞大经，布流於西海，亦有人长一丈七尺，亦有夫妇之道，行道异於中国之人矣。王方平、麻姑，日日往彼化人。此国亦有水人，身长一丈六尺，多有女人，少有男子。王身长二丈九尺，及三千夫人，各有三十六王子，不食五谷，天人亦往来水下，作金玉七宝之室，人身亦衣金玉七宝之衣也。中国人得，亦不能别之。行则乘风而驾雨，亦有自然之道炁矣。此之水人等，居在水下，水在上流耳。海中大虫，非世人所知，亦有大马，大牛如大马，人头百亿，万种不以一物也。无可比之者矣，世所无此也。
　　道言：世间人有三十六种人也。东海外九万里，赤月支山，山高九亿万丈，上有三头共一身，身如蛇也。不食五谷，食人、虫、鹿、乌、兽，人身能飞行。南海外三十万里，有竹山，山高七十万丈，中有一角人，人长六丈七尺，亦食虫乌草木耳，语不可了。西海外七十万里，人长五尺，食石沙水，语不可解。北海外五十万里，亦有一山，山高二百丈，山上有人，一身三面，人长九尺，不能食谷，食草子耳。不知人事，有阴阳夫妻之炁，生子如人，而走及飞乌，虎狼畏矣。
　　道言：此水人三千年乃死，山中野人三百年亦死耳。不知有道，无有礼义矣。正有中国之人，知礼义耳。中国东西南北十四万里，人人知法学大道，有自然天人往来耳。余国无有此也。十方无量国，此是异国，不同小小国。圣人所居，自非太上仙人，不得往彼也。元真仙人曰：何国，国为几里，是中国之次也。天尊告太上曰：中国长安是也。东至海隅，南至吴楚之外郊，西至厨宾，北至沙漠，悉是中国之名也。然今之人礼道，正有中原、吴楚、蜀汉、建业、洛下之人耳。男女信法，刑楚江夏、南阳周地为上矣。葱岭西凉，北地玄菟之人，少学仙之人矣。
　　道言：天下之宫，杜阳宫为上，武当山其次。中国有九十万亿宫，宫有七十万小宫，宫中有三千万人。山上有四十九山，中之上者，杜阳山。山东西千二百里，山可住平，休旬旸谷，入二百里可隐。昔有法师，往化道法，三洞流布，旬中有应飞仙之人，籍超、杜玄之、邢彤法、李马进、张奴、刘石子，贵此之等，悉上升为师矣。仲山有古人住处，今人名曰详川。周惠王小子得仙，宫在其中。其中人多有得仙者，道士后世人得值，见此法师三洞经者，悉得飞仙也。此川人后世男女，亦多有道士，值遇圣人耳。何以故？古之仙人董玄可，居在其中，得仙久矣。时来化人，人民信道者，此仙人等教示之耳。
　　道言：后世有三千道士海中来，凤凰百眉，宫官在西域北山中，伏羲之弟居处也。伏羲本．居仇池山上，亦在西域牛山。女娲山亦是古之圣人住处，在详川，周时有三万仙人居此山上。
　　道言：云台山，岷玄山，绵竹山，赤石山，龙和山，宁蜀山，山上有古人，仙人住在蜀中，城都人。壬午辛巳，三洞为上汾阳山、巴慜山、上五山。在巴西梓桐山也，多有古之仙人居地、林窟。道士后世门门，悉是玄女玉仙所化，日日往彼化之法师矣。行十方，出浮山、巴山、建平山，有仙人七十万人隐矣。
　　道言：奉道之家，三会之日，诣师不得阙也。凡三会诣师，皆责天租一硕，不得一胜少也。库仓吏考人，令人家中不利，六畜暴死，所为不成，此天下毒疫耳。三会诣师，香三两以为常事。凡请师，亦有法礼调御，不得空也。若有疾病急疾不论，供敬如父，不得有慢。出一宿亦拜师，师止则止耳。道士坐案治职，无贵贱也。参座考问，无复后殃，集未恕鬼也。若受经多而治小，多经者为大也。治大无经，乃小治矣。
　　道言：受道奉法之家，当供肃天租，年年自输诣治，自当忧之，不可令师道也。天人诛汝，一蚪不足，师启天曹，主人还受殃罪，不豫师也。世人愚痴，乃反怨师，师不得，亦无罪也。一一上闻者，令汝道民不利耳。夫受道及经亦然，但不能一一如法也，不可虚也。世人多穷，不肯自力，但望虚得，闻师多责案法科令，无能受者，此为自欺人也。道士心慕道门者，当自励力，求信物令备，具从法心中元元，师可为除之耳，不绝然无也。
  </div>
  <div class="pagination">
   <a href="太上洞渊神咒经_page6.html">
    上一页
   </a>
   <a href="太上洞渊神咒经.html">
    1
   </a>
   <a href="太上洞渊神咒经_page2.html">
    2
   </a>
   <a href="太上洞渊神咒经_page3.html">
    3
   </a>
   <a href="太上洞渊神咒经_page4.html">
    4
   </a>
   <a href="太上洞渊神咒经_page5.html">
    5
   </a>
   <a href="太上洞渊神咒经_page6.html">
    6
   </a>
   <span class="current-page">
    7
   </span>
   <a href="太上洞渊神咒经_page8.html">
    8
   </a>
   <a href="太上洞渊神咒经_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
