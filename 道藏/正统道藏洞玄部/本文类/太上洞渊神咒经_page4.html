<!DOCTYPE html>
<html>
<head>
    <meta charset="UTF-8">
    <title>太上洞渊神咒经 - 第 4 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上洞渊神咒经 - 第 4 页/共 8 页</h1>
    <div class="content">　　道言：壬午之年，为一切人作斋，转无量三昧经者，有疫鬼来者，必不得前也。道士有受三洞布化之人，天帝来助之，终不落恶道之中矣。
　　道言：癸未年至甲申，有三十九万炁乌之鬼，来翔中川放毒，入於人家，令人水病，病不可治之。若有身佩符箓，十家五家，水上作治舍一间，供养三宝，晨夕香灯，朝谢礼拜，并谒五帝，一日、二日、七日作会。天人必记子之名，名入玉历耳。
　　道言：大灾垂至，水来不久。愚人不知，悠悠过日。天帝彩女十二万人，仍来化之，人不知之矣。若辛巳之年，有值此女子化者，子等即得仙度。若有人疾病、官事、口舌，法师道士但为化之。彩女等亦来助子，终不令主人有厄矣。
　　道言：至癸未之年，道炁日盛，三洞流布四海，九州信乐。道士心正，国主受持。洒扫偏阙，阙有经台。旦夕然灯，烧香礼拜。疫鬼奔走，病者自瘥，官事自解。三天大兵拥护法师，法师行处，鬼贼斥去千里，天人下助道士矣。
　　道言：甲申之年，大龙上天，九万为群。人有见者，大水必来近也。道士入山，可全今身。世人多恶，淫泱贪财，杀生无度，凶心不移，不信大道，不作仙行，见人受经，反更互笑，此人入无尽地狱。狱中有一日七死七生，乃复令活。如此四十二劫，劫运乃出。出得为人，六情不具，痴聋喑痖，加复瘿□，眼瞎唇缺，耳聋瘤背，折伛老患，鹿面獐脚，无有手足。人不喜见，见者吐逆，此之罪人本行所来矣。
　　道言：善人生处，聪明过人，皆因先身习学中来。世有形残之人，先身有大罪，故有此身。此身复不受化者，无有见善也。道士但化之，天人必记子之志。若不度者，违前人元元丹诚，非大士度人之法矣。
　　道言：至壬午年，已有三万白头鬼，鬼名千转，身长三丈，面炁头白，万万为群，下三万九千种病，病杀恶人。人有不信道法，诽谤道士、评论经书。言是言非，言经无神，不知大道渊深广远若天叵及如海难量。乃以愚人之心，道说妙典。轻慢道士，言世无神。心怀两端，坏乱真心。此之罪人，罪合万死，死人倒立地狱。狱中倒立三十劫，劫尽乃出，为六畜复出世矣。
　　道言：世人多愚，是以天令万神恶炁杀之。所以杀之者，由以诽谤道士，杀害良人故也。今有不信大道、不敬三宝、不肯受经者，天兵诛之耳。今有三千六十种病杀人，有肉鬼三万，石鬼十万，木鬼二万，水鬼三千六十万，土鬼六十万，虫鬼十六万六千，悉能杀人也。所以能杀人者，鬼悉附此物之上杀人。入水水死，入山石死，斫树木死，食肉炁死，起土土死，入草虫伤，此悉非法之炁也。道士自今以去，勤化万姓，愚人男女令悉奉道，鬼不近之矣。若不信者，大驱之日，恐鬼兵来诛子耳。
　　道言：壬午之年，有帝主六夷，悉奉大道，三洞流布。入山之人，处处有之。汝等受法奉经，不必大小，不必老少，无论男女，唯有心奉之者，天人移寿，终不横死也，自然得入仙品矣。
　　道言：自今以去，若有道士男女之官，勤化万民，游行国界，救疗百病者，汝等魔王、天人、子息小鬼王等，悉共佐助道士治病，不令生人病厄，枉其算寿，杀鬼安人耳。
　　道言：自今以去，当令一切鬼王，随逐道士安人，疗治万病，病无不瘥。若有不瘥，斩之万段。吾今遣五方神将、九天大兵三千九万人，一合来下。助道士所治之家，令百病官事，一时了了。若不从者，鬼王先坐。一一如太上金口所勅，不待违科，急急如律令。
　　道言：世人不信道，又不受经。生於世俗，自招罪本。见人作善，笑人行道，不敬三宝，天人诛之。奄然而去，悔亦何及？吾今遣十方力士三千万人，一合助此道士，所行之处，安人断邪。若有欺辱道士、骂詈拍打、图谋偷盗者，一一收此人等魂魄，付所在地狱治之，令自知罪负，以明天宪矣。鬼王者，用吾此言语，为此道士杀戮此恶人。若不杀者，天人不喜，大道不神也。一切魔王曰：唯然，一一奉命，今为杀如此之人等。
　　道言：自今以去，道士悉行化他国边游之处，道士求觅病人，一一为作斋，转经行道。吾当遣十方大兵八十万人，助子治之。勅一切大魔王，令天下无恶风，雨不淋浪，人鬼和悦，百姓欢忻，国王信道。凡庶受经七日，入山进仙。若不尔者，吾不名大道也，不复化人矣。
　　道言：大法师治病，但口章，不必纸，默治之。又转经行道，无不瘥也。若病人大重者，亦可并上口章，仰谢往愆，解释罗网，拔罪替伐矣。道士三洞之师，但入静室，启得同志。道士行九一之炁，亦行三五之炁，诸天力士，神王金刚，无不降也。此天真及天人天女之术，天人灵妃，一切天人来下，助子之心，官事疾病，无不瘥也。自今以去，道士行道之家，大魔王、小鬼王等，悉逐佐助，救之令瘥。若不瘥者，小王与大魔王慰真等，头破作八十分矣。一一如太上口勑，斩之不恕矣。
　　道言：道士悉奉三洞之人，不得与黄赤之道士俱游也。奉经道士，三洞法师，当入山远避浊世。若在人间，男女黄赤道士，自别立治舍。若欲同之，取求良日，庚申、甲子、丁卯、己卯，八日、十二日、二十二日、九日、一日、十八日，合日也。
　　道言：一切魔王，自今道士往处，所行救人之地，当令生人，所苦自痊，官事解了。人有恶事，一切遏之，百福归身，安人杀鬼。若疾病得瘥，升入大道。若不助道士，令生人死者，汝等各斩之万碎，终不恕之。一一奉行，如太
　　上口勑，急急如律令。
　　道言：今有八千黑身鬼，鬼长六寸，托乌而飞，来在水中。或因风雨，来着人身，人着即死。复有三万九千沙地胡鬼，鬼长三寸，其色赤白，因水泛涨，便着於人。复有八十万大湿鬼，鬼名天头，其主亦好暴乱，各领三万鬼贼，入人宅中，令人失火，火不可救。如此之鬼，大水之运，国主酷治，便可杀人。有受经道士，心务山林，不取生官。如此之人及黄赤之男女，亦乃不杀矣。
　　道言：自今方有大鬼，鬼名崩周。十万大鬼，名李子、史儿、桃姜。壬午年，各领十二万人，来杀恶人，唯真人道士不敢犯耳。自今为始，至甲戌之年以去，万万鬼兵，来杀恶人。愚辈若有道士转经治救者，天人助之，鬼王哀汝，自来护之矣。
　　道言：自今以去，壬午之年至壬辰年子丑之岁，大鬼杀人。中有男女活者，十中不有三四，恶人多矣。故天诛之，刀兵水死。奈何，奈何。唯道士受经之者，天人来迎，大劫将尽，必来速矣。鬼亦竞起，人当疫死。若有人得三洞法师为之行道者，大鬼魔王一切护助，令治病即瘥，为摄天下横鬼、内外之□，入地千尺。主人若复不瘥，死亡狼藉，官事不了，田蚕不收，仕宦不迁，其不如意者，吏兵先坐，大魔王及小鬼子等斩之千段，不恕之矣。一一告下，如太上金口所勑之，急急如律令。
　　道言：今有八万九千黑面大鬼，鬼名赤须，身长七丈，四十九万为群，每诈称黄帝，恐人家亲。将一切无籍之鬼、世间魍魉、男女之□，领罗丁勒掌、南阳叶公、石母太子、云中李子敖、三天无着之鬼，千万兆亿、来入人家，取人小口、老妪、男女，令天下人疾病死亡，处处有之，门门皆死。鬼兵屯集，住人邻陌，捉人六畜，乌兽作其凶怪。令人遭官口舌，刑徒囚狱枉滥，田蚕不收，触事皆凶。自今以去，汝等魔王小鬼、一切鬼王，急为道士佐治生人，令官事解了，疾病者瘥。若不从命，汝等魔王各斩之万段矣。一一如太上口勅律令。
　　太上洞渊神咒经卷之十竟
　　太上洞渊神咒经卷之十一
　　三昧王召鬼神咒品
　　元始天尊以上皇二年建辰之月八日日中时，於元阳上宫，为大罗诸天大梵天帝、四极高真、九天元王、三天真皇，说《洞玄灵宝大有至真自然智慧净诚妙经》 。法事既毕，乃更命召三炁天君、五老上帝、九官真仙、四方无极三十六天帝、飞天神王、九地土皇、三界官属，神霄大魔前后围绕，飞行太空，回驾来降菀利之天碧海之崖方诸宫内洞渊池上，坐五色飞龙莲花之座，将说法要，救度三界五道一切苍生，放身威光，普照十方一百八十海诸龙宫殿、邓都旸谷水会之府、风泽九地三十六地土皇宫殿、仙真大圣领籍之府及三十六洞天，各有日月星辰、官属人民、六畜乌兽虫鱼，自谓安乐。其无神道，凡俗之类，夫妻男女，老幼尊卑，自相绍系，种种名色，阴阳五行，吉凶苦乐，贫贱富贵，皆如此土，亦无有异也。
　　复有学道求仙之者，栖身山谷，证道成圣。若不习六通六觉，不名道士，亦谓他士，无如是事，乃至上方无极世界。凡圣所居，苦乐果报，请下九幽泉曲、五岳洞天，令诸大众悉皆睹见善恶生死报对，往返涂炭，流曳八门，自生自死，甚可哀伤。大众之内，天人之中，地仙之类，或小知见，飞行五岳，修习尸解，服药炼身。不慕灵宝大智慧源、未达宿命真寂无为自然性者，心不自固，妄惑所驰，六情所荡。或於所着，四见飘忽，天上地下，随恶轻重，受其报对，无有自勉，痛毒非一，皆生怖畏，五神悲惶，莫恻所从，各欲四散而不能去。自相顾谓：我等今日值遇圣尊，何绿乃见如此恶对？身心惊怖，不能自安，唯愿天尊，垂哀救护，解说元始，复命本心。
　　於是，众中束上九天飞天神王，名日三昧威德，智慧相好，具足力摄诸魔，天神龙鬼大明，咒术善权方便，随机利益，从座而起，领诸真人蔚明罗王及三十六天小王拘娄王等，同整衣冠，俱起作礼，叩头自博，长跪稽首，上启道君：我等积善深厚，奉遭大圣，翼从仙真高玄大士，沐恩过分，忝在王位，各统诸天，喜惧交集。今睹慈光，更开大宥，我等悉来，曾奉教勅，周行三界三十二天及十方国土、山林灵岳、海龙宫内，及洞天福地。或游世上，或入人间，随顺群方，同其事业，涉历贵贱贫富之内。或山居幽寂，亦有所修，六畜百虫，水火艰辛，无所不入。见诸凡夫，学与不学，不顾宿命，不遵经法，是非纷乱，四见昏迷，六情所染，心不自专。造恶之时，无所畏惧，或复恐怖，叫唤神鬼，为其救助。或上引三光、七祖、先亡以为盟誓，更相驰竞，无有终始，六亲相残，伤杀无道。或刀兵饥馑，凭恃威力，聚合群众，杀害无辜。一切人鬼禽兽之类，临命终时，恋其室宅，爱惜本身，心迫情切。或起恶心，或发恶愿，因寻本誓，随其所在，尸血所染，骨肉所附，炁嘘目视，皆生恶业因缘，魂爽相习，报对无穷，既不善入灵宝智慧自然法诫，何可济免？或谓精爽，心色微细，光景声炁之所感激，因乘六天故炁，五酉百精，九丑八风，五行衰盛，依附精光而生灾害，瘟疫毒疠，百病因起，债主冤家，口舌诽谤，遭逢者众。城邑治舍，村居山泽，哭声相寻，凶精转炽，人心怖惧，益生寒热，寒热起内，病生於外。或梼祠宇故炁不正之鬼，追寻血食，妄说吉凶，不闻正道，不知归向，不见经教，不识本真，留连百精，结罪三官，沈沦五道，自生自死，终天无脱。或五斗星官告变灾祸，水旱风雨不顺四时，刀兵疫疾加其凶炁，国主忧惧，百姓涂炭，无有济拔。我等今日蒙圣尊威力，受任神王，所有见闻，愿得安养，报道慈恩，率集所部三十六天小王八十亿人，周历十方，疗治病苦，保其国祚，养护群生，光宣正法，岂不同乎？
　　於是，真人蔚明罗将领四十九亿真仙眷属，又有三天真王、九天大魔王三十六亿万人，又有大神通智识句民子神王天丁力士八亿万人，又有天禁大杀吏兵四十万人、天杀大兵四十万人，又有上三天尉玄刃大兵三万人、九天大兵九十亿万人，又有三洞力士四十九万人、六天力士八千万人，又有三十六天之魔王句盆子等七十二小王，又有魔王乌邻子及大魔王乌留子等三十六万人，又有三天玉女与大梵女八千万人，又有七天魔王三十万人，又有横行伐杀将军八千万人，又有青真大魔王紫真、孔伦、乌延帅、崇全等及三十九王乌川、连子、文吉休、冯怜子等三千六百万人，又有三天力士三十万人，又有十方大杀将军三十万人，主杀疫鬼，除灾雰，扫邪秽。又有三天魔王句婆羌十二万人，又有赫奕天都四十二魔王乌呜鸠等杀鬼治病，又有三天力士十方赤兵，又有三天玉女、要进将军五千万人，恒於五岳，收诸疫鬼。又有喙头魔王、乌延大王、长鼻大王、中□大王、小眼大王、白面大王、赤面大王等，各以神通自在威力，於太上前五体投地，同发誓愿，与三昧神咒王，游行三界之内，天下地上，及山川水土洞天灵岳之内，荡灭六天九丑、五瘟拒逆故炁、伤害生民变怪殊常及兴起刀兵者，我等力能摧灭，迥化其心，绝诸妖炁，唯愿天尊垂愍我等并诸眷属，升入道阶，永无退转。
　　於是，真人蔚明罗白三昧神咒王曰：我等今者，收灭故炁，摄鬼治病，应须出示行病之鬼姓名，令人呎诵，呼其姓字，彼行病鬼闻己姓名，自生暂愧，各怀恐怖，於三宝前大众之中，羞闻其恶，不敢为害。今承天尊慈悲，威力勅彼，三天五炁，明威正神，核实万精，出其名字，我即令诸司直司录，条记书之，普示天民有心男女信乐之者。
　　於是，三昧神咒王普告三界、五道、六邓、九幽泉曲所部诸鬼神王、水土龙王、禽兽乌王，或上不着天、下不居地、游走世间、驾彼八风、乘九丑炁、依凭树木以为宅舍、吸人精炁追求血食兴起灾祸者，悉皆显名，不敢藏隐。
　　於是，五方老精，五伤鬼贼，自相顾谓：我等世俗，职位卑微，威德浅薄，力不自胜，莫知逃处，若不奉名，即见灰灭，眷属涂炭，进退灾祸，唯乞大慈，且赐宽宥，愿听我等自相劝诱，舍俗归道，伏从教勑，更不得为害。
　　於是，三天邪王领四十八万人，六天邪王、三天大邪王九亿万人。又有八万独足鬼，身长三尺，分作群党，在於水中行炁病。又有慎忧哀子、角儿平王、阿信三业等，及以赤鬼三万众，行刀兵之疫。又有四十九种黑乌鬼，恒行惊怖，令人不安。又有赤乌七十万为群，飞行疫病。又有胡鬼三万，俱来杀人，行饥饿流亡之疫。又有赤丁使者四十九亿万人。又有下方刀兵伤精战死之鬼，各领四十万众，行病布毒。又有乌丸鬼王，身长七丈八尺，各有眷属九千万众赤兵，行诸疫炁。又有九天魔王威都将军，下行九千种病。又有门户之鬼，名承伯，关闭之鬼阿伦然等。又有井宠之鬼，名真连子。又有四篱墙垣上鬼，名士伯供。又有道上鬼，名乌子丁。又有舍宅之鬼，名玄子都。又有十方赤连鬼，长三尺六寸，百万为群。又有长头鬼三十万人，手捉赤棒，暴打杀人。又有客死刀兵云内李子敖等，来往海滨，东西南北，乘风驾雀，作怪行疫。又有皋陶木索之鬼，习行刑狱，所伤杀具皆为鬼精。又有连子鬼，行疟疮病。又有鬼王，名曰忧连，身长三丈七尺，捉持赤索，行诸口舌，动作人心。又有赤帻鬼，行布疫毒，遍於八方。又有山林水火风云之鬼三千九百，鬼王名都奴文庆子，行杂疫病。又有赤丁火鬼，各领七十万人，行於热病。又有黑足鬼，身长三丈六尺，目赤黄，或化为赤乌，名日足日，行瘟疫病。又有鬼主，名大头卢，兄弟八千万为群，行疫炁病。又有四十九万黑面鬼，鬼王名章持，将下鬼三十六亿万人，行黑瘟病。又有二十万赤索鬼王，名曰白首，领三十九万女鬼行病。又有赤都鬼，行七十八种病，或为乌鹊，绕人宅舍，吐炁行病。又有赤壁鬼，身长八十丈，或化为飞乌行病，或作死鱼、乌兽、草果，人食之者，皆成毒病。又有黄牛鬼王，名曰赤石，领赤头乌飞行毒病。又有李子敖兄弟千亿万鬼，为侣杀人。又有鬼三句留那，各领八十万鬼，行诸毒病。又有邓侯之鬼，与刘斗乌亦来行病，伤害万民。又有三足鬼，身长三丈，人身横行。又有曲寅三百六十鬼，纵眼鬼、萧头鬼、当进鬼，并行疫病。又有头然鬼、赤盖鬼，执白棒长刀，行疫杀人。又有赤乌，行三万九十种病。又有黑杀鬼，长六丈，及盈女鬼、艽子鬼、秃子鬼，悉皆赤目。又有十七万黑尸鬼，名曰蛇舍。又有三足十二头疫鬼、赤目鬼，名角子。又有小陵鬼，名赤头。又有九十三万黄身鬼，名百龙。又有赤卢大禁兵鬼，身长万丈，八十万人。又有都卢那鬼，身长三丈，目纵口横，耳长六尺，手捉铁杖，或为大乌，行病杀人。又有赤鼻大鬼，鬼名附子，身长九尺，三面一目。又有两头一身鬼，名曰赤目。又有三头一身鬼，名曰大野。又有鬼名天池，鬼名大头行，刀兵杀人。又有鬼名大旦，身长三尺，手捉赤棒杀人。又有白乌，形如车输，群飞杀人。或为大鱼死在水上，食者皆死。或为野乌死於草中，食者皆死。又有冯子都三千九十万为群，行卒死病。又有云中百二十种游猎鬼，七十二王及钩星之鬼，乌获之鬼，夜行之鬼，飞走之鬼，世间行狂邪病。又有九丑之鬼，狄星狂云，众妖骁骤，铃马景呼唱，兄弟九人。又有刘元达、张元伯、赵公明、李公仲、史文业、锺仕季、少都符，各将五伤鬼精二十五万人，行瘟疫病。此等诸鬼王，闻三昧神咒天王及明罗真人、多闻天女说三天六天大邪王等故炁鬼贼伤精名字，皆大惊怖。
　　复有游猎钩星九炁之鬼，同声唱云：我等眷属，从昔以来，身口性命，有所资须，唯吸人精炁、六畜血肉，以相养活，驱役鬼魂，充为给使。今若奉戒，不得纵逸，乃欲活他，而自受死，纵若未死，身体赢瘦，大小不存。眷属忧惶，悲泣相守。唯愿大王及无等尊神，惠我生命。
　　於是三昧神咒王告诸鬼王曰：汝等昔来不信至道，不奉正真，更相伤杀，报对轮回，劫数有穷，恶绿未尽，方於九幽受大苦报者，若有眷属，能相代者否，无有是义。我随天尊，周行三界、三十二天、十方国土、五道八门，见诸善恶，如响应声，无有空脱。汝今若能普告眷属，不害人民者，我令世人，逐所方宜，称家所有珍味饮食，或昼或夜，於其城邑村落治舍清静之处，为汝设食，令汝饱满，永无饥渴，亦复施汝衣服钱帛，随汝受用。不结重怨，而得饮食，资生充足，岂不乐乎。
　　於是行病鬼王及诸眷属，悉皆欢喜，顶礼道君及三昧神咒王：若如教勅，唯命伏从。时真人蔚明罗及三昧天王，承太上命，告五岳都司、四海亭长、里社正神：汝等今者，可普宣示一切世间，若三灾将起，瘟疫欲行，四时之始，有疾之处，当令人民善男子、善女人，国邑村落，贵贱所居，同心齐念，请诸道士。亦令男女佩受符箓，香汤自洗，绝酒肉荤辛之物，清净设斋，礼拜唱赞，高功法师各念思真，佩服尊严，悬缯幡盖，烧香散花，然灯礼谢。或清奏音乐，感召幽显，并设饮食清素珍味，奉上三尊及三十六天自然之神，熏修普得饱满，随彼贫富，土地所有，丰约逐物，表竭丹心，烧香旋行，及以端坐，嘿念存思，呜鼓吐纳，读诸鬼名，及称我等神王名号，并注心礼拜三炁三天自在尊神，及元始四方、三十六天九官、五岳真官正神，自然至真，大智慧源，应物乘机，自在神通，无量威德，即来影响，入其道场，受其请愿，并皆和乐，人鬼欢悦，两不相害。既闻法音，及得睹见三皇天书、五篇玉文，灵炁所陶，各怀知足，体道自然，四节调和，天下太平，国主人民，受无为道，升
　　名玉清，神真通会，一切宁闲。於是，天女大梵王及三十六天诸小王，三界飞天无极神王，五岳都司，梵天王子，多闻天女等，一切魔王，奉仰天尊。又闻三昧神咒天王，请说法要，济拔苍生，生死蒙福，天人庆悦，赞叹未闻见。洞渊神咒，威力巍巍，不可言譬，同起稽首，拜礼扣搏，长跪志心，誓各修行，咸令开悟，渐入至真。
　　於是，三昧神咒王命三十六天飞天神王等，各拊云仿天钧大乐，赞叹道君。
　　又蔚明罗真人乃奏歌曰：
　　至真体本无，名号何曾有。宜物即成容，端严居众首。归依罪自除，祸集非他咎。无无无不无，有有有非有。
　　多闻梵女又奏歌曰：
　　冥惠常澄寂，尊中之最尊。普降无生药，俱治不死魂。即名还是咒，乘驰体亦奔。永超五苦舍，终入自然门。
　　句留神王奏歌曰：
　　赤混太无元，尊神号灵宝。万有即无为，自然真一道。善出不由他，恶生还自考。能通四见迷，何须绝三恼。
　　神王句民子奏歌曰：
　　至真无体号，强名为法王。应身随万有，济拔实无方。善心奉神咒，鬼恶改为良。六情无染着，何忧命不长。
　　飞天梵子奏歌曰：
　　善哉方诸地，福庆降天真。哀哀驰竞子，贱我贵他身。不知识妄识，恍惚外求神。还归真一地，保守自然民。诸天仙真大众，悉皆庆悦，叹未闻见，再拜稽首，唱善奉行。
　　太上洞渊神咒经卷之十一竟
　　太上洞渊神咒经卷之十二
　　众圣护身消灾品
　　元始天尊告五老上帝、九天神王、十方至真、神仙圣众曰：我尝观察，三界万有，五道八门，天人男女，含识有性，天堂地狱，苦乐因果，如声应响，倚伏无穷，沈沦死生，不能自出，念之在心，化道开悟，使归向者，引入道源。我往昔来，常为汝等三界五道、一切苍生，作慈父母，亿劫因绿，恒相教导。或复示现，种种色身，形名称号，音声言语，随机感发，和顺化说，三洞法音，十部妙经，建法舟船，普加运载，开天乘道，摄取有心，度脱群生出爱罗网，摧破知见，空有是非。一切众生，生生自缚，习宿因缘，迷妄惑见，飘荡性情，愚痴愍懵，自蔽心识，三尸九虫，不可舍离，恶业报对，自死自生，久病长厄，身心痛毒，鬼邪精炁，乘愆沈结。若欲除遣，当观己身，起灭根本，善恶进退，灭念停虚，念我三宝，修慈俭让，归向七真，虚无至真，道中之道。诸君夫人，十方天尊，名字神号，八清太素，九炁元君，起心存想，容仪服饬，随其炁旺，吐纳诵咏，心心不散，宝经符契，悉皆受持，悬幡竖花，烧香然灯，静意注想，心口启愿，悔谢存亡，宿根罪咎，殃考业对，渐得消除。若学仙道士，诵念是经，智慧开通，六觉明了。久病痼疾，诵念是经，真炁充扶，自得康健。鬼邪所恼，咒诵是经，勅身呜鼓，击振锺磬，精魅消亡，魂神审定。饥渴寒热，独宿山野，咒诵是经，吐纳咽液，神降灵药，温冻充饱。天地变度，五行告灾，星宿表□，幽显怪兆，咒诵是经，恶心顺伏。刀兵瘟疫，死病相注，咒诵是经，利刃摧锋，鬼精消灭。汝等真仙，受任统理，宜宣秘要，济救群生，使有心者，脱诸障恼，现世安乐，后成道真，灭念兼忘，仁慈孝敬，后己先人，扬善化恶，运大法船，入智慧海，不染三缚，守其真一，返我两半，冥合自然。
　　於是，五老上帝，十方飞天，七圣神仙，俱起作礼，旋行三匝，长跪道前，各各献说，昔所奉受，道要神咒，符诵真诀，三龙之后，救济万生，善信男女，丹诚款梼，柔和精进，翘心积年，诚难不改，贱货崇道，专实之人，当依四极明科、三元旧典，清斋三月。若王务因缘，成一七三七，书而秘传，轻泄漏慢，风刀考身，可不慎哉。
　　玄真护身符神咒颂义
　　七真曰：我等所说诸天上圣已得道者，亿宗已来，传习尊受，学道男女，贵贱长幼，受持忆念，有疾即诵，有灾即诵，有凶即诵，有厄即诵，有难即诵，有忧即诵，有乐即诵。昔与玄真，说三宝神经，亦已具载，用持救世，有心常宝，专於裹襟，保身养性，得无为道，天真救我，正真营我，至真卫我，玄真保我，妙真念我，玉真护我，金真济我，七真度我，九真存我，法镜映我，玄神荫我，流金焕我，法乘运我，法力防我，法功成我，晨灯照我，晖耀晃我，氤氲迅我，慈光冠我，云营覆我，玄圣抚我，法王接我，天神为我消灾，万灵为我度厄，地祇为我辟恶，万帝为我除凶，众圣为我却祸，七真降我身安，九真鉴我长存。
　　玄真消灾辟祸颂曰：
　　金真乘空降，神虎检云营。、玉帝披绿霞，诸天命神兵。九辰回霄驾，万魔束妖形。九微迅姻出，神将摄邪精。九元开云路，神威召诸灵。流金掷锋刃，百恶自消平。神辉耀天宿，除荡鬼王兵。五象风火发，灭毒金马呈。群灾敢有干，北帝收汝名。圣道正荡荡，神威戮鬼精。十方龙骑到，神霄绕鬼城。圣人教我诵，飞符任霄征。十方保劫运，使我亨利贞。
　　玄圣消五方凶神恶鬼符颂曰：
　　法鼓震天地，神烟制九真。流金豁掷落，大象随电生。魔风不逆运，云公焕火铃。朗朗神功摄，天宿无亏盈。迅轮火甲奋，神电戮鬼形。紫映毒龙卫，送妖北塞庭。神风浪九陕，八道自然明。九天忽以开，鬼啼又自倾。千千来束手，万万不留停。以符付天人，诵符保万龄。上庆终无劫，慈心方太平。清斋守冥寂，亿亿好鲜荣。流通若电转，诸天利汝名。人人各一诵，保子永长亨。
　　七真命十天帝收六天鬼兵符颂曰：
　　吾命十天帝，豁落振威风。神将横地道，收摄六鬼酆。烟焰虚中生，锦云拂灵风。上保诸天祚，玄象岂知终。中安帝王基，灵化舞神锺。下救天地人，飞骑讨魔公。七曜神光掷，百恶莫能凶。十天奉符发，万帝应云龙。飘飘度八难，五道并原蒙。五帝即宣告，疾如水火风。护度三灾，十方欣隆。普天元庆，保惠无穷。
　　七真曰：夫天人若归依授持，写此符一道，别带咒颂，临终自随，保其魂神不经十苦、八难、三涂、五道、六趣之中，死生当奉，符送灵爽升於十方无为福堂。九诵神安，十诵神清，百诵灾消，千诵无婴。若佩若诵，万神礼敬，日夜常为，四体咸宁，常诵体安，万劫保形，百恶摧崩，诸天咸听，十方鬼王，敢闻诵声。七真曰：今以此法，永传后世，无穷劫中，保度无量天人也。
　　尔时，众中有天丁、力士、句民子等，同起作礼，再拜长跪，注心上启天尊曰：我等自惟，亿劫缘运，得奉尊颜，预在庆会，见诸大王，各说法要，愿救群生，拔其苦难，令入道门，．不胜欣跃。我等昔於修陀罗国，从九天真人奉受神咒，虽蒙启训，昏迷不解，唯久真心，专依口诀，礼拜咒诵，心虑不辍，精神积感，道炁遂通，渐得开悟，心识未了，自观身心，恍惚虚妄，更大惊怖，归向无所，更诣真皇，乞慈济养。
　　真皇良久，盼目含笑，言曰：汝等鬼王，从昔以来，随炁离合，神变自在，谓保常住，心志浮荡，妄自分别，空有是非，起灭因果，业系往来，迷惑驰竞，意欲杀他，心乃自杀，留连五道，击缚八门，何可脱焉？汝等，若能不起六情，随顺二有，修真道实，不生念虑，向背取舍，乃名入道，亦不知见，入道名字，一顺诸法，合於自然，可无怖畏。汝之身心，二有因假，本非真实，岂以妄心而生恐怖。
　　句民子曰：今蒙天尊，重示我等，不生之命，不起心法，得无畏诀，定真实不厌取舍，方便修行，无所染着，和同事业，引入道源。今说神咒，普施天人，归心慕者，令得安乐，乃说咒曰：
　　混沌大一，九炁化生。景精奋耀，流金火铃。郁勃焕烂，含月吐星。毒龙掷火，乌毋持瓶。召摄六酆，馘斩鬼形。阿那振鼓，神霄建铃。搜天持斧，长牙布缨。束缚风火，讨捕妖精。收录光景，不限姓名。六天故炁，何逆不平。五帝符告，金马驿程。急急一如太上律令。
　　三天真王说消除瘟疫星宿变度神咒
　　景精中王，威振九天。金虎蔽日，飞龙绕乾。黄神秉钺，绿齿扬鞭。玑衡五斗，平调七元。收捕九丑，杀灭六天。手持三景，足蹑九玄。八威吐毒，天丁导前。讨察妖精，送着九泉。十天保国，万有安全。
　　三天真人曰：来世之中，学道求真，善信男女，或居禄位，或隐山林，或隐朝市。遇阳九百六，否泰之际，元命期至，运厄交集，刀兵水火，瘟疫饥荒。
　　众灾起时，当自安心守志，不关人事。清净建斋，烧香然灯，或存思吐纳，呜鼓击振锺磬。四言一叩，内外神合，顶出九光，照明三界，头戴七星，冲其前。王炁云光，从五藏出，匝覆一身，绕充八极，变为龙虎狮子辟邪，驱驰前后，各依方色，吐其王炁，流金火铃，消灭灾难。
　　於是，上天大众，至圣真仙，普皆下降，五帝携接，脱免灾瘴，转入道源，普告来生，善信男女，心归向者，必得安乐，无为养神，亦应自归，我之三宝，摄念不散，一七二七，乃至三月。烧香礼拜高上玉皇、八清道君、十方灵宝无极天尊、九宫四极太清灵官、得道圣众，响其名号，旋得讲咏，三业建善，上彻幽玄，有心自感，道不违人。
　　於是，天尊奉赞三尊，而作颂曰：
　　大道无去来，物自有随迎。寂然非称号，呼吸是姓名。常住无终灭，运感岂初生。我今稽首礼，归命玉皇庭。焕赫龙凤文，威光朗十天。感去藏金格，机来启玉篇。空声郁华响，隐显作阶荃。咒诵歌情性，调畅入幽玄。巍巍道德尊，功行己圆齐。降身来接我，师保自相携。慈悲惠法水，以用洗愚迷。永度三清岸，长辞五浊泥。
　　真皇於是赞咏三尊，己发愿言曰：我於今日，为将来世，既以正法，养护群生，随俗教化，行大乘道，顺入群方，同其事业，因缘报对，方便利益，建斋行道，令修愿念，四大合德，同入一源。
　　一愿大道渊冲，真源虚湛，境有盛衰，智无增灭。
　　二愿九天清朗，七曜高明，元精和降，润色群生。
　　三愿九地安静，山川沃壤，万卉常荣，醴泉增长，含识有形，皆蒙载养。
　　四愿天皇秉治，真圣佐时，幽冥感泽，动植咸宜，淳和盛长，保守洪基。
　　五愿三师道友，普证六通，德充慧辩，开导愚蒙，隐显世道，是物和同，心识无染，身飞太空。
　　六愿八门五道，考对消除，恶绿永绝，善庆恒居，魂爽冠带，衣食天厨。
　　七愿蝖飞蠢动，已生未生，元精润色，保性和平，皆蒙欢泰，俱受欣荣。
　　八愿普加运载，同升玉清，志思玄寂，人因道成，俱归福果，道炁延生。
　　五老帝君保国学仙消灾神咒
　　於时，五老上帝，同起再拜，整服敛容，长跪尊前，上启言日：我等亿劫以来，随运隐显，奉受灵宝，常以方便，济度有生，引入自然无为正法，明了世道本末因缘，起灭报对。我昔奉受真经咒诀，心念口传，未敢轻陈漏泄篇简。今奉勅教，不敢覆藏，有保镇神咒，是三洞妙本，九炁元精，混合百神，内名隐伏，功业智慧，圆备照朗，於余经中，亦已说之，行道诵念，内镜身心，外消灾难。上真高圣，乃能洞解，玄理义隐，不示下仙，后学凡迷，可能宣传，真心信受，闭意奉行，清斋静默，存想神炁，呜鼓吐纳，系念诵持，真灵通降，立致升仙。况小灾危，而不过免乎？专诚自感，道不违人。今谨诵曰：
　　元精混沌，青炁散分。神童十二，保镇肝魂。二七四五，变化云营。九灶九社，老木不淳。神虎吐毒，剑掷火焚。扫灭青注，光景妖氛。识不驰妄，安保帝君。
　　赤明开图，炎精扇飙三童一宅，焕赫浮飘。司明得失，万帝朝宗。朱凤吐火，金石化销。流铃飞电，域斩赤妖。束缚九丑，灰覆火烧。肃清皇祚，道德逍遥。
　　金精一启，太白七分。帝君灵府，流飘素云。召龙负水，杀灭赫烟。长牙巨兽，讨捕凶群。百灵安镇，我得自然。
　　玄光豁落，五炁流行。双阙上帝，万神化生。安志守智，瞰食炎精。苍龙吐电，摧破黄兵。皛晶振剑，奔飞火星。三天力士，收灭万精。保家安国，道治升平。
　　混沌元一，黄像纷驰。感覆真老，变化婴儿。养育九炁，胎生两仪。日月上奔，星辰下垂。风火争击，刀剑乱驰。六天九丑，爽破心离。太上符命，何敢不随。有生安乐，入道无为。
　　是时，真人蔚明罗，奉天尊勅，告大众曰：诸真仙等，若於来世，普济群仙，救厄治病，建斋行道，咒诵礼拜，亦复应当，精备丹朱，简素纸墨，书画神符，悬镇佩服，章表召请，太清太极神官吏兵营护，决罚凶精鬼贼。但天书玄妙，皆是九炁精像、百神名讳，变状形兆，文势曲折，隐韵内名，威神功惠之所建立，能灭灾异，保养元和，镇十二时辰、门户、井灶、厕溷之上。所以然者，凡人居世，或见昏迷，未入正一盟威之道，灵宝惠源，性情驰染，心不自定，妄生恐怖。六天九丑，知其心动，因生灾害。是故须以神符保镇，真炁护持，契合自然，令得安立。有病苦者，亦当吞服，修存诵念，三时行道，庭中北向，口启吏兵，奏章腾请，烧香然灯，悬缯幡花，旋行歌咏。法界威仪，具依三录，四极明真，戒律科法，轻泄漏慢，殃延九祖。蔚明罗王出大众前，再拜长跪，擎持玉案，开发金亟，焚百宝香，呜鼓闭气，示众仪则，敷其玉简，书以告传。
　　於是，三十六天句娄王等，俱起再拜，上启天尊曰：我从昔来，所得法味真要等咒，悉以陈说。令诸大众天人神仙，各随方国，救拔苦厄，兴隆圣道，保国安民，大法弘普，广度无穷。明告来生末世男女，有能归向专心信者，当赉命缯丹青，启誓立斋，关告如明真科典。亦以珍美甘果，我所上味，献醮五帝及三十六天诸君丈人自然尊神，以求所愿。诸真王等，不胜喜庆，异体同心而歌颂曰：
　　慧洞渊澄海，法水常满盈。寂然无人号，动唤有功名。色性兴神咒、显发洞渊经。有害施群生，遂感示尊形。降化方诸地，飞升道玉京。不来亦不去，不灭亦不生。焕赫龙凤文，离合搽神符。世情别贵贱，道不间贤愚。精心感庆有，泄慢福乃无。善恶非他对，升沈与自俱。终归我三宝。冥惠可相扶。
　　难遇今乃值，圣道咒符篇。一生已欣幸，万劫更良缘。有情自感受，无心不遇传。八门绝报对，九祖并蒙迁。散聚欣歌会，稽首帝君前。
　　法会将毕，天尊令五老，命驾十方，仙真俱起再拜。变身八景，云舆飞饼，炜烨辉焕，天钧震响，天真导从，乘空驾浮，还升玉清。
　　太上洞渊神咒经卷之十二竟
　　太上洞渊神咒经卷之十三
　　龙王品
　　道言：昔於三天之上，以观世界。伏见诸天诸地，疫炁流行，人多疾病，国土炎旱，五谷不收，两两三三，莫知何计。尔时，天尊乘五色云，来临国土，作大神通，变现光明，与诸天龙王、仙童玉女七千二百余人，宣扬正法，普救众生。大雨洪流，应时甘润。汝等莫生不信，殃沉九祖，幽魂苦爽，名系鬼官之中，百劫千生，终无出日。若能勤心，受持读诵，功德深远，人民无灾，各各延寿长年，无有中伤。
　　道言：国若有难，兵戈竞起，人民相食，天地振动，日月不明。其国但於福德之方，宫苑之内，或有泉池之处，置九龙之位，立五圣之形，转念此经，礼虚皇上帝镇国。天龙当得，妖氛自灭，兵革不兴，君臣有道，龙德相扶，天下太平，恒居禄位。是时，诸仙等众，闻此演说，悉皆利益普润，含灵俱作礼，各愿受持。
　　太上洞渊召诸天龙王微妙上品
　　东方青帝青龙王，南方赤帝赤龙王，
</div>
    <div class="pagination">
<a href="太上洞渊神咒经_page3.html">上一页</a><a href="太上洞渊神咒经.html">1</a><a href="太上洞渊神咒经_page2.html">2</a><a href="太上洞渊神咒经_page3.html">3</a><span class="current-page">4</span><a href="太上洞渊神咒经_page5.html">5</a><a href="太上洞渊神咒经_page6.html">6</a><a href="太上洞渊神咒经_page7.html">7</a><a href="太上洞渊神咒经_page8.html">8</a><a href="太上洞渊神咒经_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
