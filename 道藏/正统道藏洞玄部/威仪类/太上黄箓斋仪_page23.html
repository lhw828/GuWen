<!DOCTYPE html>
<html>
<head>
    <meta charset="UTF-8">
    <title>太上黄箓斋仪 - 第 23 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上黄箓斋仪 - 第 23 页/共 30 页</h1>
    <div class="content">　　太上无形无名虚无自然至真大道无上元尊金阙七宝玉陛下
　　国号年号太岁某某月某朔某日某天门开时，於某宫观玄坛中拜上。
　　凡写表，不得挑抹、涂改、儳字、添注、损污等。唯须精心，且人间奏表，尚须谨楷精细。况奏於天廷者乎。
　　发愿
　　复炉
　　香官使者，左右龙虎君，侍香诸灵官，当令臣行道之所，自然生金液丹碧芝英。百灵众真，交会在此，香火御前。令修斋弟子，存亡受福，家国沾恩，十方仙童玉女，侍卫香烟，传奏臣向来所启，速达至真无极大道三清上圣玉皇上帝御前。
　　出户
　　太上黄箓斋仪卷之四十九竟
　　太上黄箓斋仪卷之五十
　　唐广成先生杜光庭删
　　散坛设醮
　　入户
　　各礼师，存念如法
　　卫灵
　　孟章建节，灵光执戈。监兵束妖，、
　　执明消魔。黄中总治，勾陈螣蛇。
　　奠镇五方，扫秽除邪。金童披香，
　　玉女散花。气凝日彩，神运月华。
　　灵宝混合，万象森罗。蕊珠虚白，
　　妙道巍峨。众真监度，是谓仙家。
　　鸣法鼓二十四通
　　无上三天玄元始三炁太上老君，召出臣等身中三五功曹、左右官使者、左右捧香驿龙骑吏、侍香金童、传言玉女、五帝直符直日香官，各三十六人出。当召某处土地里域、真官正神，速出关启。臣今正尔设醮烧香，奉为某官某乙，为国为家，奉修无上黄筹大斋若干日夜。以今设醮行道，愿得太上十方正真生气，降流臣等身中。所启速达，径御至真无极大道三清上圣玉皇上帝御前。
　　各称法位
　　具位臣某等稽首再礼，
　　谨奉请玉京玄都紫微上宫十方大圣众、至真诸君丈人，飞仙上真，玉童玉女。伏愿应感分辉，降临醮席。稽首，再礼，后同。
　　谨奉请天地灵仙，诸天上圣，日君月后，真人神仙，玉童玉女，应感分辉，降临醮座。
　　谨奉请北极勾陈天皇大帝君，北斗七星君，南斗六星君，三台五星君，二十八宿君，周天三百六十五度星中大神、星中真人，星宿兵马骑乘等，降临醮座。
　　谨奉请东方青帝九气君，南方赤帝三气君，西方白帝七气君，北方黑帝五气君，中央黄帝一气君，五帝真人，玉童玉女，兵马骑乘等，降临醮座。
　　谨奉请上元天官、中元地官、下元水官，三元君，三宫九府百二十曹，五岳真人、五岳大神，三十六洞天、二十四化、三河四海、九江水帝、十二河源、十二仙君，九宫真人，九天司命，五岳丈人，九天使者，储副正职，佐命大神，天仙地仙，飞仙神仙，兵马骑乘等，降临醮座。
　　谨奉请三洞四辅、侍经真官，仙公仙伯、仙卿大夫，九天御史，玄中大法师、嗣师系师，上古三师，经师、籍师、度师，三洞威神，降临醮座。
　　谨奉请灵宝官属，领仙监斋，直符真官，侍香将吏，玉童玉女，六甲诸官，六甲诸将，六旬玉女，社稷将吏，一切灵司，降临醮座。
　　谨奉请臣等身中三五功曹、左右官使者、侍香金童、传言玉女、五帝直符直日香官，无上三天执法开化阴阳功曹，销灾散祸、解厄君吏等，降临醮座。
　　谨奉请身中所佩二十四治建节监功大将军，四部监功谒者，上仙上灵直使，正一功曹，治病功曹，促气功曹，三部功曹等，降临醮座。
　　谨奉请阴阳神决吏、科车赤符吏、刚风骑置吏、驿马上章吏、飞龙骑吏、天真飞仙骑吏，上部使者、都官使者、郎吏虎贲，察奸钩骑，都官仆射，天丁力士，天驺甲卒等，降临醮座。
　　谨奉请收气食气吏、收神食神吏、收鬼食鬼吏、收邪食邪吏、收精食精吏、收毒食毒吏，诛巫破庙吏等，降临醮座。
　　谨奉请弟子某乙元辰本命、大小行年，本命星官，驿马将吏等，降临醮座。
　　谨奉请四司五帝，应感真灵，三界职司，卫坛将吏，虚空监察，直日直符，当界主司等，降临醮座。
　　谨奉请此间土地、里域真官，降临西席。
　　次上香
　　上汤
　　上茶
　　上酒
　　次长跪，启白
　　臣等谨上启十方大圣，天地灵仙，日月帝君，四司五帝，三台北斗，岳渎真官，灵宝众真，三官主者，三界内外，应感真灵。伏愿普降洪慈，分辉照鉴。臣宿承余庆，得诞今生。叨佩灵文，禀修玄教。功轻尘露，过重丘山。诚宜束身，以自修检。而法许开度，佐国立功。凡有归心，理难抑绝。今有大道弟子某官某乙，为家为国，赍信投词。请建黄箓大斋，若干日夜。以某月某日亥时，功圆事毕。拔度幽夜，关奏上真。解厄销灾，祈恩谢过。功德成就，障难不生。皆赖法箓吏兵，内外官属，至真众圣，应感尊灵。乘此洪休，副其丹恳。启奏来往，劳历真官。或荐献失仪，违犯科典。动静俯仰，干冒神真。将酬翊卫之恩，请降将来之福。辄因散席，虔备醮筵。乞降威灵，俯赐歆纳。臣及弟子等，不任仰望之至，诚惶诚恐，稽首再礼。
　　次上香
　　上汤
　　上茶
　　上酒
　　臣等重启众圣众真，一切官属。臣闻三清上圣，五老尊神，天地真灵，玄司主宰。生成天地，孕育万灵。体洽无为，功先覆载。神用不测，德显幽明。潜佑邦家，幽赞群品。无灾不解，无厄不禳。凡有启祈，必蒙鉴佑。弟子某归心十极，稽首众真。乞为记录斋功，证盟修奉。使弟子九玄七世，升入朱陵。衣食自然，逍遥碧落。臣及弟子，凶灾荡散，罪累消除。真气内滋，灵官外护。年命延远，福佑增新。出入游行，神明保护。北宫落死，南斗上生。所在地司，常加警佑。上愿帝王万寿，社稷兴昌。天下太平，兵戈戢息。九幽长夜，咸得生天。率土含灵，同跻寿域。臣等学法未备，恐犯玄科。虑所奏未通，所祈未达。伏愿青词朱表，速御九天。真文灵章，遍济幽壤。使玄风溥畅，惠泽下临。幽显沾荣，存亡开泰。启谢已毕，应感斯须。尘世凡微，不敢久滞。上境天真，俱升宫阙。岳渎灵官，各归本署。五体真官，复还宫府。升车之恩，乞垂昭佑。臣等不胜恳愿之至，诚惶诚恐，稽首再礼。
　　焚香，散果
　　平坐，咒曰
　　上真上仙，已还宫阙。侍从官吏，及当境职司、十二时神、二十四吏、前后左右一切正神，并来就坐。歆响诚礼，各安所部。赞扬道化，助正却邪。为某乙禳却灾衰，屏斥凶恶。三会之日，别当言功。苟有犯违，正一大法，科有明文。在座众神，各还所治。后有祈奏，当重告闻。弟子再拜。
　　送神颂
　　眇眇空无象，悠悠感有情。敬则承天贶，泄则被魔精。吉凶随运起，否泰应缘生。道不贵珠玉，神惟在至诚。丹碧尽勤苦，恳款竭中情。自然通大圣，皆得降明灵。捻香陈所愿，稽首冀嘉祯。天尊常寂静，回心礼杳冥。
　　次还戒颂旋行，至向都讲位
　　天尊大慈悲，说戒度众生。威德被幽显，果报感神灵。诸天来稽首，群魔自束形。过去超八难，见在保千龄。斋福行当息，相共送虔诚。流梵逸云唱，飞香杂烟声。琼凤乘丹辇，金龙驾绿軿。生死皆快乐，家国悉安宁。
　　次还戒三礼毕
　　众官纳职
　　高功、都讲、监斋、侍经、侍香、侍灯，各依位，相次於三宝前，礼一拜，长跪。授简於高功讫，起，三礼，退就两位立讫。高功起，三拜，行就本位。
　　发愿
　　一愿乾坤明素，二愿气象清玄，三愿圣君万寿，四愿化洽八埏，五愿天垂甘露，六愿地发祥烟，七愿四时应候，八愿万物生全，九愿家多孝悌，十愿国富才贤，十一愿斋功广被，十二愿善瑞日臻。
　　复炉
　　香官使者，左右龙虎君，侍香诸灵官，当令拜表言功之所，自然生金液丹碧芝英。百灵众真，交会在此，香火炉前。令存亡受福，家国沾恩。十方仙童玉女，侍卫香烟，传奏臣向来所启，径达至真无极大道昊天玉皇上帝御前。
　　三涂五苦颂八首旋行三周，如步虚法
　　三才及万物，倚伏各有灵。终始大劫数，福尽天地倾。往返於五道，苦哉更死生。展转三途中，去来与祸并。
　　大贤慎兹戒，忍世念割情。愚夫不信法，罪痛常自婴。吾念世无已，今故重告明。若欲度斯祸，归命太上经。
　　罪福不由他，谅自发尔身。大贤故闭口，欲灭诸恶根。灭念归兼忘，倚伏待长泯。弘道以安世，终当见正真。
　　淫嫉为祸首，灭身之至患。贪养如斯祸，恐必致夭残。知恶而不革，岂是道所安。怀毒日斋直，令我发长叹。
　　宿命有信然，弱丧谓之无。皆欲跟前见，过目即言悠。大贤明道教，惨戚悯顽夫。依依念子苦，勤勤令我忧。
　　人命已销尽，亦犹膏中火，四大暂相寓，五物权时假。盛年当勤学，趣求存吾我。福尽身神散，冥冥地狱下。上圣畏是故，寻道度斯祸。
　　学仙行为急，奉戒制情心。虚夷正气居，仙圣自相寻。若不信法言，胡为栖山林。大贤乐经戒，受之为身宝。就学常苦晚，治身恨不早。比当被幽赜，倏忽年已老。执卷吟尔极，将更死痛恼。吾故及弱龄，弃世以学道。
　　次解坛颂
　　太空包有象，至道杳无形。承和通妙气，应感达中情。倏忽周八极，依烯降万灵。微香陈素款，委质表丹诚。远泛翔鸾盖，遐攀绮凤旌。烟官高郁郁，云阁上亭亭。琼驾出霄汉，金龙入太清。甘露洽人世，家国悉安宁。
　　出户
　　华夏赞，引至三师前，列位上香
　　辞三师颂如不设三师位，即於天门上送。
　　修斋已讫，仰荷玄恩。稽首归依，奉辞经师。
　　经法随玄妙，崇奉悉因师。凡欲立善者，咸当礼愿之。气专功易就，心慢悔难追。若能勤系念，朝夕自仙飞。
　　修斋已讫，仰荷玄恩。稽首归依，奉辞籍师。
　　道以斋为重，法以朝为常。不奉不信者，焉能游帝乡。有骨入仙品，自然开紫房。玄女登云台，但见金银堂。是故谢三师，稽首礼虚皇。
　　修斋已讫，仰荷玄恩。稽首归依，奉辞度师。
　　岧岧玉京山，玄都何巍巍。真人乘虚步，朗朗长夜开。大道由人弘，心至神自归。修斋行道毕，稽首辞三师。
　　云舆不驻，鹤驾难留。后有修斋，还当奉请。
　　回向
　　向来设醮功德，上资皇帝，下及群生。同赖玄功，成无上道。
　　次於玄师前，谢过礼毕。弟子捻香谢恩，礼玄中法师。六职讫，都讲已下谢法师，各各展礼，如启斋夜。讫散如常仪。
　　太上黄箓斋仪卷之五十竟
　　太上黄箓斋仪卷之五十一
　　唐广成先生杜光庭删
　　拔苦济度方忏
　　东方
　　众等至心归命东方无极太上灵宝寻声救苦天尊，东乡神仙诸灵官。三礼
　　各虔诚，忏谢
　　臣等伏闻，一炁鸿蒙，二仪开辟。扇玄风而鼓铸，肇红日以照临。碧海泓澄，青林蓊郁。今谨有黄箓大斋主某乙崇仁起念，拯物兴怀。哀伤流滞之魂，闭击风雷之狱。岁月徒久，考对未原。敬修黄箓大斋，谨赍青纹缯彩，归命东方无极太上灵宝天尊，九炁天君，东乡神仙诸灵官。伏冀灵威青帝，救苦真人。拔万壑之深殃，致三清之妙乐。永离众苦，载诞诸天。家国安宁存亡福利。得道之后，升入无形。和与道合真。
　　南方
　　众等至心归命南方无极太上灵宝寻声救苦天尊，南乡神仙诸灵官。三礼
　　各虔诚，忏谢
　　臣等伏闻，三炁应身，五灵分化。丹简注上生之箓，炎洲居不死之乡。载日穷涯，寿星烂景。今有黄箓大斋主某乙归心上圣，渺觌丹丘。翘勤瞻金阙之尊，恻隐救火坑之苦。赍绛纹之缯彩，启黄箓之灵坛。琼凤金龙，建斋行道。归命南方无极太上灵宝天尊，三炁天君，南乡神仙诸灵官。伏觊丹天赤帝，救苦真人。解累劫之殃原，拔九幽之沈滞。火坑息焰，狱卒停酸。同会至真，逍遥妙境。得道之后，升入无形。和与道合真。
　　西方
　　众等至心归命西方无极太上灵宝寻声救苦天尊，西乡神仙诸灵官。三礼
</div>
    <div class="pagination">
<a href="太上黄箓斋仪_page22.html">上一页</a><span>...</span><a href="太上黄箓斋仪_page18.html">18</a><a href="太上黄箓斋仪_page19.html">19</a><a href="太上黄箓斋仪_page20.html">20</a><a href="太上黄箓斋仪_page21.html">21</a><a href="太上黄箓斋仪_page22.html">22</a><span class="current-page">23</span><a href="太上黄箓斋仪_page24.html">24</a><a href="太上黄箓斋仪_page25.html">25</a><a href="太上黄箓斋仪_page26.html">26</a><a href="太上黄箓斋仪_page27.html">27</a><a href="太上黄箓斋仪_page28.html">28</a><span>...</span><a href="太上黄箓斋仪_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
