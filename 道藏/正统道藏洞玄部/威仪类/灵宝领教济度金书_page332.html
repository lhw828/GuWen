<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 332 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 332 页/共 621 页</h1>
    <div class="content">　　此慧光，照彼幽狱，俾诸罪爽，咸睹阳明。悟多生污漫水浆之愆，慧日破暗。回一点灭除烦恼之性，法雨清尘。玉简上生，金书度命。仗兹 
　　不尽功德，开度系荐亡灵。清众运诚，玉音赞叹。
　　仰启三天主，元皇无上尊，愿临硖石狱，开度产亡魂。和：往生神仙界。
　　执策杖行持
　　焚回光符
　　铁围硖石镇幽都，位列东南跨海隅。
　　赫奕威章翻恶簿，纷纷宪令勒刑书。
　　九天焕紫鸾台耀，十地勾朱犴室虚。
　　珍重元皇宸泽溥，寒池部卫上天衢。
　　元皇开度天尊
　　引诣血湖狱
　　焚慧光符
　　谨按经云：大铁围山硖石地狱极北之地，又有一狱，积血成湖，号曰血湖。世间妇女因产亡，身魂堕其中。腥波飞溅而浩渺无涯，秽浪飘流 
　　而杳冥莫测。帝命弗至，天赦罔临。神彰翻体掷尸之名，鬼备啖脑食心之号。劫运有极，罪对无终。今有斋主某，资度亡故某，普及一切产 
　　魂。称扬金容圣号，然点玉箓神灯。假此慧光，照彼幽狱。俾诸罪爽，咸睹阳明。悟多生触秽三元之愆，名消黑垒。回一点具足五明之性， 
　　魂度朱陵。飞空步虚，登真悟道。仗兹不尽之功德，开度系荐之亡魂。清众运诚，玉音赞叹。
　　仰启三天主，元皇无上尊，愿临血池狱，开度产亡魂。和：往生神仙界。
　　执策仗行持
　　铁围极北血湖牢，宣化威灵职宪曹。
　　雨露无私恩广大，雷霆有赫业周遭。
　　龙符驾夜周三际，凤诏乘晨遍八遥。
　　珍重元皇恩泽溥，玉虚光裹任翔翱。
　　元皇开度天尊
　　归位诵清静经
　　向来神灯破暗，丹简开幽。阴庭烜赫於阳光，夜壑昭回於昼景。神王禀命，狱卒欢颜。铁壁铜墙，化宝节彩幢而接引。水池火沼，变祥云甘 
　　露以沾濡。荷上圣之提携，仰玄真之援拯。伏愿亡故某，及一切产魂，灌沐晨辉，澄清业垢。等虚空而更无染着，达生生化化之机。悟真常 
　　而不碍去来，造有有无无之妙。耀骊珠於沧海，朗兔魄於青霄。见性成真，回光度命，三涂罢对，十极同仁，稽首皈依无极大道。
　　念善
　　灵宝领教济度金书卷之一百十五竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百十六
　　科仪立成品
　　血湖道场用
　　请降敕赦玉札立幕颁告仪
　　坛前立班
　　步虚上香
　　具位臣某，诚惶诚恐，稽首顿首，再拜上言。臣闻化机密运於三天，妙阴阳而橐钥。帝渥昭回於万有，极生死以陶镕。永为硖石血湖之牢， 
　　实连无间铁围之境。终天考对，历劫幽囚。非涣汗於德音，曷超凌於滞识，今有斋主某，伏为亡故某。禀生女质，没命产伤。形神秽腥，虑 
　　沉沦於幽域。冤憎结习，难解脱於冥关。乞就玄坛，恭依金箓，颁元皇之敕赦，宣壁鲁之灵书。提彼幽灵，来临阳境。重念臣偶缘宿运，叨 
　　往真阶。幸庆会於风云，羽仪八表。盍承宣於雨露，泽润三涂。期敷化育之功，密赞生成之德。况兹亡爽，实可惊神。业蕴客尘，随六入而 
　　六因自现。识萦报障，堕九夜而九死谁扶。岂无悔过之忱，孰导登真之路。拟依玉格，宣告金符。流三炁而荡五元，赦除业垢。焕七星而开 
　　九垒，摄取真魂。欲望上帝垂矜，圣真曲悯。敕下罗酆寒夜，泉曲幽庭，地水职司，城隍社令，依准开度，时刻升迁。玉龙飞跃於天衢，恩 
　　流夜壑。金虎奔腾於地域，威制冥曹。副斋主激切之忱，遂微臣开度之念。臣不胜瞻天望圣，激切屏营之至，谨伏案前，恭伺天恩报应。
　　拜伏
　　诵大行梵炁章　三拜起
　　填赦
　　侍职喝
　　上清灵宝玄坛，恭奉道旨，颁行元皇敕赦，三炁流光真符，玉元荡涤血湖真符，北斗玄冥太乙混元玉札，开度亡故某，及一切产魂。地水职 
　　司，城隍社令，冥关幽路，主者万神，各宜整肃，拱听宣布。
　　宣□光符　宣血湖符
　　宣敕赦　　　宣玉札
　　吟飞空步虚颂
　　元皇敕赦焕三天，万道灵光照九泉。
　　丹凤衔来承诏渥，金鸡飞下湛恩宣。
　　血池化作青莲沼，酆域翻为七宝园。
　　草鞠圜扉生意溥，幽明万类尽春妍。
　　元皇开度天尊
　　引符简赦札诣驿吏幕上香
　　焚香供养三忝流光符吏，玉元荡涤血湖符吏，某日日直天丁，地道功曹，玄坛承受，符檄合属真灵。恭望圣聪，俯垂、鉴映。伏以清微日近 
　　，玉符昭晰於天光。驿吏风驰，金简开明於地暗。欲普好生之德，爰依锡类之仁。今有斋主某资荐某，肃建玄坛，惠徼洪贶。宿冤浩浩，既 
　　因产以伤生。幽域沉沉，莫登真而度命。叩阍竭蚁忱之切，启扃祈鹤赦之颁。已荷天休，俯从民欲，爰念提携夜壑，虽繇丹禁之疏恩。奈何 
　　宣唱皇灵，尤赖玄曹之赞化。谅遵帝敕，来莅斋坛，法众运诚，志心奉请。
　　请神
　　三献荼酒
　　步虚
　　某启三炁流光符吏，玉元荡涤血湖符吏，某日日直天丁，地道功曹，玄坛承受符檄合属真灵。伏以丹凤自九天而下，帝渥敷罗。玉龙遍十地 
　　而驰，神威赫奕。敢忘皈命，庸拯倾心。以今奉为斋主某，痛念亡故某。身抱宿冤，命沉产厄。血湖浩渺，阳光永隔於腥风。业海汪洋，天 
　　吏不临於秽浪。非由特赦，曷俾乘晨。朱章期上帝之同仁，白简荷元皇之大德。欲拯提於魂识，实传送於威灵。伏望风马云车，瞬息遍黄泉 
　　之境。金鉴铁骑，须臾开黑壤之关。身负恩纶，手提仁敕，五元涤罪，三炁开幽，帝命有严，神听毋忽，所有牒文，谨当宣示。
　　宣天丁牒
　　宣符吏牒
　　焚符简赦
　　诵上天度人章
　　坛檄告备，玄宪森罗。宜疾其驱，俾冥曹之敬听。俓离所部，提幽魄以来临。万累清明，一真呈露。某不胜虔祝之至。
　　元皇开度天尊
　　引玉札至神虎幕上香
　　焚香供养北魁玄范倒生玄司追摄产魂徐玉女，主行玉札周吴徐三大神，灵宝如意万司追摄散魂王陆胡徐周李冯七大神，九天普度院追摄产魂 
　　桓真人，金将军，本靖主将副将，玄坛追摄总局合属威灵。恭望圣慈，俯垂鉴映。伏以金书启运，昭回三洞以垂文。玉札破幽，主宰七灵而 
　　制命。法雨欲苏於黑部，仁风宜赖於清曹。今有某资荐亡故某，肃建玄坛，惠徼洪贶。念泬寥酆域，沉沉莫睹於晨阳。况腥秽血湖，杳杳难 
　　离於夜暗。惟九天列普度之将，而万司崇如意之神。权统紫英，职尊素渥，皆承宣於帝阙，以拯拔於幽关。纶綍诞敷，已下赦过宥罪之令。 
　　宪章昭示，盍施张门毁锁之威。召役有期，忱恂是切，谅遵玉敕，来花玄坛。法众运诚，至心奉请。
　　请神
　　三献
　　某上启北魁玄范府九天溥度院灵宝如意万司追摄产魂一行官吏，主行玉札三大神，本靖主将副将，追摄诸大元帅，合属吏兵。伏以东极列飞 
　　龙之吏，宣德承符。北魁立神虎之司，追魂摄魄。既列曹而联事，宜协力以书勋。以今伏为斋主某，痛念亡故某，质赋女流，命沦产厄。业 
　　风鼓血湖之浪，万死堪怜。慧日烁铁网之围，千冤可释。非由神力，曷诣玄坛。庸宣壁鲁之金章，遍告灵虚之玉篆。啸命十宫六洞，提携五 
　　苦三涂。伏愿铁骑奔云，极风轮而迅如掣电。金戈耀日，遵火令而去若流铃。威制群魔，仁敷列垒，部卫魂魄，脱离幽沉，帝命有严，神听 
　　毋忽，所有牒文，谨当宣示。
　　宣诸司牒
　　焚玉札
　　诵上天度人章
　　坛檄告备，天律有严。摄北酆，检鬼营，不得容隐。度南宫，除罪籍，自在超凌。帝有恩言，神毋旷职。某不胜虔祝之至。
　　向来颂
　　立六司幕召魂拯治沐浴朝礼仪
　　坛前序立
　　步虚
　　上香长跪
　　具位臣某，诚惶诚恐，稽首顿首，再拜上言。臣闻下民恶死，动之死地而不知。上帝好生，示以生方而无已。卷彼幽涂之滞魄，孰非祖炁之 
　　分灵。忍使沉沦，或孤化育。今有某崇建道场，开度亡故某。飞章吁帝，颁札追魂。谅纶綍之肆驰，敕仙灵而受役。载惟久沦地暗，敻隔天 
　　光，业对未清，形神犹秽，五行颠错，百体支离，非资神变以返生，难俾超凌而度命。欲望慈悲广运，德泽周流。申命有司，疾分形而化景 
</div>
    <div class="pagination">
<a href="灵宝领教济度金书_page331.html">上一页</a><span>...</span><a href="灵宝领教济度金书_page327.html">327</a><a href="灵宝领教济度金书_page328.html">328</a><a href="灵宝领教济度金书_page329.html">329</a><a href="灵宝领教济度金书_page330.html">330</a><a href="灵宝领教济度金书_page331.html">331</a><span class="current-page">332</span><a href="灵宝领教济度金书_page333.html">333</a><a href="灵宝领教济度金书_page334.html">334</a><a href="灵宝领教济度金书_page335.html">335</a><a href="灵宝领教济度金书_page336.html">336</a><a href="灵宝领教济度金书_page337.html">337</a><span>...</span><a href="灵宝领教济度金书_page333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
