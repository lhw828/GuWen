<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 270 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 270 页/共 621 页</h1>
    <div class="content">　　宜娄阿荟，无忽观音。普施慧雨，总揽菩昙。稼那阿奕，忽诃流吟。华都曲丽，鲜菩育臻。答落太梵，散烟庆云。飞洒玉都，明魔上门。无 
　　行上首，回跖流玄。阿陀龙罗，四象吁员。南阎洞浮，玉眸诜诜。梵形落空，九灵推前。泽洛菩台，绿罗大千。眇莽九丑，韶谣缘邅。云上 
　　九都，飞生自骞。那育郁馥，摩罗法轮。霐持无镜，揽姿运容。馥朗廓奕，神缨自宫。刀利禅猷，婆尼咎通。宛薮涤色，太渺之堂。流罗梵 
　　萌，景蔚萧嵎。易邈无寂，宛首少都。阿鉴郁竺，华漠延由。九开自辨，阿那品首。无量扶盖，浮罗合神。玉诞长桑，栢空度仙。玃无自育 
　　。九日导乾。坤母东覆，形摄上玄。陀罗育邈，眇炁合云。飞天大丑，总监上天。沙陀劫量，龙汉瑛鲜。碧落浮黎，空歌保珍。恶奕无品， 
　　洞妙自真。元梵恢漠，幽寂度人。
　　酥酡抹味天尊
　　众官就坐
　　香云郁郁，湛夜炁以澄清。烛景辉辉，象晨阳而蒨灿。三宝倾光於碧落，群真御景於玄虚。甘露涵濡，檄三途而共飨。慈云覆荫，召万类以 
　　同歆。瞻华京翠玉之尊，觐东极紫金之相。百关充悦，万窍丰腴，谅生庆幸之心，获睹太平之运。然食乃外假，性本中空，仗烟火之妆严， 
　　慰幽灵之想慕。毋因外假，再贪凡食之尘。当悟中空，疾证法身之妙。惟虚所有，勿实所无。乃究竟之工夫，为超凌之径路。愿言心听，莫 
　　堕耳闻。载惟冥境轮回，体性夙沦於业垢。幽途展转，形神久郁於迷尘。匪由变炼之功，曷遂升迁之乐。玉杓中转，瑶汉斜飞，瞻六阴之将 
　　消，庆一阳之初复。陶镕阴染，礼亦宜之。成就阳灵，时则可矣。冀安和於神炁，俟召役於真灵。恭按科仪，宣行炼度，传符受戒，保举登 
　　直，守雄抱雌二大将，各按所部部卫，幽魂再诣荚城，伺候受炼。
　　十方灵宝天尊
　　引旛入荚城
　　灵宝领教济度金书卷之六十一竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之六十二
　　科仪立成品
　　净供合用
　　玄都大献玉山净供仪
　　法事如式
　　法师长跪上香
　　具位小兆臣某，谨重诚上启三清上圣，十极高真，应化度人，无鞅真众。仰冀隆慈，俯垂昭鉴。臣闻玄元始炁，焕七部之真风。天灵神光， 
　　敷三乘之德雨。慧力下提於黑壤，慈恩旁浃於黄垓。乾炁神形，运神机而化育。阳经阴纬，鼓圣瑟以裁成。今古咸资，人天共仰。今有斋主 
　　某人，徼高玄之圣泽，建大献之法筵。丹悃遥腾，仰荷圣真而日鉴。玄厘回施，俯徼品类以云从。三途解热恼之悲，六趣脱酸辛之苦。琼浆 
　　玉馔，既承若水之恩。琅液金膏，尤俱如天之赐。盖以业軿旋运，冤网周罗，阴霾久滓於性天，昏翳暂迷於心地。欲复乾坤之本始，万炁齐 
　　仙。宜资离坎之英华，百神受炼。爰敷万一，敢竭再三。重念臣昌运天开，庆基师辟。云藏风静，凝绛室之金华。日飞月奔，胤黄房之玉蕊 
　　。策甲丁而消阴试，运子午以为阳灵。绍经纬之枢机，敢云独盖。鼓玄黄之圣海，誓赞同仁。兹普炼於幽灵，冀疾徽於曹局。欲望真光遍覆 
　　，道炁弥纶。勑东井之仙曹，效勤莅职。命南宫之神吏，勉绩承流。定浮沉於木金，辨清浊於水火。九还道备，精神凝玉莹之玄。十转功成 
　　，步虚证珠圆之妙。勃勃俱入，眇眇齐升，副斋主之丹忱，沛元尊之素泽。臣不胜恳切，虔析之至，恭伺天恩，潜垂报应。
　　十方灵宝天尊
　　宣召炼度官将符
　　上清灵实一玄坛，恭奉道旨。谨召朱陵火府火炼大将军，火炼灵官，南昌上宫炼度大将军，炼度灵官，南昌度命君，度魂化形君，太冥炼尸 
　　君，十方猷威大神，丹灵大神，皓华大神，玄英大神，炼度大神，变神大神，复相大神，正精大神，火府大神，返形大神，返魂大神，超生 
　　大神，炼度司主炼大将军，主水大将军，主火大将军，火池神将使者童子，火铃灵童，九光童子，水沼神将使者童子，黄华玉女，石景水母 
　　，流精玉女，青玄黄箓炼魂官将，火炼童子，火炼玉女，黄华荡形玉女，黄华冶炼玉女，黄华炼质玉女，黄华明眸玉女，光容玉女，光容童 
　　子，莹身玉女，莹身童子，清神玉女，清神童子，发光玉女，发光童子，水火交光大将军，水火合形大将军，水火聚炁大将军，水火聚神大 
　　将军，金木炼形玉女，金木合炁玉女，九天普度院火府度亡真人，水宫拔亡真人，火炼丹界真人，水济无边真人，水火交炼真人，炼度合属 
　　官吏，疾速来临，听候策召。切以炁混一元，高运紫虚之域。功该万有，昭罗朱火之曹。扶帝化翊天机，恢神威提地纪。旌旄赫奕，布圣日 
　　於春生。剑佩葳蕤，敷灵风於秋杀。权衡有赖，陶冶无遗。今有斋主某人，诚罄小心，筵开大献，承圣真回施之泽，恢品类溥度之功。六趣 
　　三途，快歆霞馔。九幽五苦，恣享云羞。更期变炼於阴阳，庶俾飞腾於经纬。芝颁方域，永停黑郁之冤轮。草鞠园扉，方契清微之仁钥。兹 
　　也三华郁秀，四气朗清，莲座浮空，仰千真而监度。兰场显设，徼万类以回灵。愿沛雨露之恩，式阐日星之令。指挥西坎，建宝井以辉辉。 
　　啸命东离，立神庭而灿灿。黄华降结璘之粹，炎光流郁仪之精。九凤徘徊，还阳灵於万劫。五龙奋迅，澄阴翳於千龄。永辞金刚之尘，均赖 
　　玉隆之会。皈心切切，伺命拳拳，玉清洞章，谨当宣告。
　　火炼丹界天尊
　　宣混洞赤文章
　　元始开运，太玄肇灵。虚极无象，一炁流形。化生二景，五纬凝精。混合自然，坦除结婴。总真布焰，焕赫九清。炎持廓奕，七绝齐并。祈 
　　师卢浩，丹天耀精。朱光炼度，赤蔼散明。三华郁秀，耀映帝宸。
　　黄华荡形天尊
　　天生水而归一，图位子而配坤。先建水池，吻合造化。谨请灵宝玄局主水仙灵官吏，随我神运，变化水池，普为
　　幽魂，沐尘荡质。
　　黄华荡形天尊
　　宣主水大将军符
　　阴精运化，神津灌玄。黄华东井，摄灵聚仙。玉清告命，万神昭宣。飙轮下降，流洒云泉。游爽受炼，返魂更生。
　　黄华荡形天尊
　　宣建水池符
　　金醴玄津，森罗净霐。玉龙灌溉，水池映真。涤垢豁尘，万炁齐新。大道宣化，壬癸流形。阴光浩湛，飞炼魂形。
　　黄华荡形天尊
　　宣月魄符
　　黄精启辉，元音内章。映观太玄，开洞万方。散蔚寒飙，七晨玄朗。圆明游耀，浮华九空。五帝夫人，蹑云挹风。流霞八素，返形易容。注 
　　炁东井，天河灌芒。幽灵受化，神景敷张。
　　黄华荡形天尊。
　　宣降真水符
　　太玄含化，八景齐并。五老秘讳，太阴通明。璇玑运转，招真致灵。阴光降炁，变炼鬼魂。天浆下注，流濯利贞。
　　黄华荡形天尊
　　宣真水合同符
　　石景水母，圆光曜华。金门降体，天人扬歌。长庚吐辉，五龙负河。流英降炁，玉津同符。炼度生仙，乘景太无。霐池无镜，阴精飞罗。
　　黄华荡形天尊
　　地生火而居二，图位午而配乾。次建火池，吻合造化。谨请灵宝玄局主火仙灵官吏，随我神运，变化火池，普为幽魂，炼神陶炁。
　　宣主火大将军符
　　阎浮玉说，洞妙自真。炎炽丹天，晃朗朱陵。玉清告命，万神敬听。降司离化，配合日星。幽微炼化，飞腾玉京。
　　玉眸炼质天尊
　　宣建火池符
　　南方阳灵，丹精大神。降炁变易，流火神庭。炎辉莹彻，赫曦精荧。亡魂炼质，回骸返婴。金光照耀，上宴玉清。
　　玉眸炼质天尊
　　宣日魂符
　　赤炉丹景，圆华九明。太辉启晨，焕耀朱精。五帝肇霞，洞映万生。金乌杨彩，散光九灵。扶桑驾燧，绛云敷平。紫霞郁映，珠贯飞星。流 
　　注真炁，丕朗南陵。爽幽灌景，碧落高澄。
　　玉眸炼质天尊
　　宣降真火符
　　丹精南映，九凤乘阳。丙丁委炁，乾坤施张。郁仪降化，左揖同梁。枢机周密，掷火飞扬。冶炼离贞，更生神乡。
　　玉眸炼质天尊
　　宣真火合同符
　　朱明上景，荧星腾辉。太阳洞耀，离光赫嬉。中有赤帝，凝灵太微。神真散炁，妙契天机。返生起死，玉眸仙飞。朱陵度命，万炁敷施。
　　玉眸炼质天尊
　　炎辉左焕，素精右腾。象日月之离罗，灵光照耀。－宛风云之滃蔼，梵炁飞旋。神真上下以宣劳，仙圣往来而效绩。执箓把籍，鼓节挥幢， 
　　宜檄召於群灵，俾证临於普炼。守雄抱雌二大将，各按所部，部卫幽魂，旅进坛前，伺候受炼。
　　水火炼形天尊
　　引旛诣座前
　　宣引魂入炼符
　　众诵青玄凝真导魂章
　　玉京万法大罗尊，千重宝梵亿玄言。
　　碧霞绛云列众道，玉阙金阁敷真文。
　　偃定高真游至空，八极飞神度无边。
　　郁郁昭昭万炁中，吐声如婴炁成纹。
　　振动梵天是空道，静明法耀拥慈云。
　　超辟昏衢北罗酆，列上金简还灵明。
　　炎炎火池成清凉，解刃挫锋悉摧纷。
</div>
    <div class="pagination">
<a href="灵宝领教济度金书_page269.html">上一页</a><span>...</span><a href="灵宝领教济度金书_page265.html">265</a><a href="灵宝领教济度金书_page266.html">266</a><a href="灵宝领教济度金书_page267.html">267</a><a href="灵宝领教济度金书_page268.html">268</a><a href="灵宝领教济度金书_page269.html">269</a><span class="current-page">270</span><a href="灵宝领教济度金书_page271.html">271</a><a href="灵宝领教济度金书_page272.html">272</a><a href="灵宝领教济度金书_page273.html">273</a><a href="灵宝领教济度金书_page274.html">274</a><a href="灵宝领教济度金书_page275.html">275</a><span>...</span><a href="灵宝领教济度金书_page271.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
