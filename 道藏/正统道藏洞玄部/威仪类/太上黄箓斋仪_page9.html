<!DOCTYPE html>
<html>
<head>
    <meta charset="UTF-8">
    <title>太上黄箓斋仪 - 第 9 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上黄箓斋仪 - 第 9 页/共 30 页</h1>
    <div class="content">　　出户
　　太上黄箓斋仪卷之十八竟
　　太上黄箓斋仪卷之十九
　　唐广成先生杜光庭删
　　人臣为国消灾清旦行道
　　入户
　　各礼师，存念如法
　　卫灵
　　青阳虚映，耀日回灵。神虎辟邪，
　　飞天流铃。摧奸灭试，万魔束形。
　　九微回道，八威摄精。千真校录，
　　三元荡清。左啸中黄，右策六丁。
　　七转八合，周旋天经。圣化巍巍，
　　三道顺行。庆云流布，合景黄庭。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，急上关启。臣今奉为入意以今朝元行道，愿得玉清道炁灵宝妙光下降，流入臣等身中。即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道至真玉皇上帝御前。
　　各称法位
　　上清玄都弟子臣某等，同诚上启虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界应感一切真灵。臣等伏闻，大道宣行，三才定位。帝王立极，四大齐尊。所以开国疏邦，司牧群有。端旒负扆，临御万方。纵圣法天，必资於幽赞；时和俗泰，实仗於神功。熔得遵郊祀之常仪，备吉蠲之盛礼。承天事地，昭奉上玄。今属灾运所锺，迍蒙所构。须祈祯贶，以启升平。某官某乙诚切忧君，志深理国。虔修斋直，冀感真灵。臣等忝职玄司，理宜关奏。瓦奉词旨，敢不上闻。
　　读词
　　按如词言，事形家国。感裁成之德，荷覆载之恩。非叩玄关，难希景佑。是用肃恭丹恳，崇设皇坛。仰碧落以驰心，注清都而腾款。以今清旦行道，请法众等，运兹初捻上香。愿此香烟，腾空供养无上至真道宝。臣等归身归命，首体投地，仰依太上三尊。愿以是功德，归流社稷尊灵、宗祧先圣，融神玄极，宴景丹台。金阙玉京，奉睿谟於元始；瑶图宝历，延巨贶於神孙。化时而海晏河清，流福而天长地久。今故烧香，归依师尊大圣众，至真之德，得道之后，升入无形。和与道合真。
　　以今清旦行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上尊经。愿以是功德，上愿皇帝瑞凝宸极，福集圣躬。同日月之明，照临万寓；比乾坤之德，覆育群生。皇后嫔妃，光扶大宝。储宫王子，协赞鸿图。卿辅庶僚，元勋良弼。文功武烈，共泰寰瀛。今故烧香，归依师尊大圣众，至真之德，得道之后，保天长存。和与道合真。
　　以今清旦行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三师。愿以是功德，归流天上天下，三界十方、大道神明诸天众圣。伏觊镇宁国祚，孚佑圣朝。耀雪霜雷电之威，正春夏秋冬之令。生成品物，诛殄凶妖。荡涤灾殃，延洪祚历。某官某乙五山等峻，八柱齐贞。常拱紫宸，永扶皇极。九玄升度，品类昭苏。亿兆康宁，干戈戢息。飞沈有识，咸享利贞。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　三启颂
　　乐法以为妻，爱经如珠玉。持戒制六情，念道遣所欲。淡泊正炁停，萧然神静默。天魔并敬护，世世受大福。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都弟子臣某等，重诚上启太上无极大道元始天尊，太上大道君，太上老君，至真无上三十六部尊经，玄中大法师，上相上宰、四司五帝，三界官属一切真灵。臣等伏闻，三尊设教，务精感以居先；上圣垂科，当肃严而为本。苟申素悃，必达尊灵。窃惟造化之初，逮于兹日。后非民无以布化，民非后无以镇宁。惟后配天，惟王立极。何尝不感资造化，依仗神功。然后能奕叶流芳，传休继世。粤自玄古，有国有家。克遵清静之规，乃感玄元之泽。皇帝承天握纪，应历披元。恭俭惠和，忧勤庶政。日慎一日，夕惕昼乾而运属晦蒙，尚婴灾否。非凭至道，康济何由。某官某乙夙着鸿勋，益勤丹恳。致君忧国，莫敢遑宁。是用精备香花，丰严信币。披心三境，拜手诸天。式罄明诚，仰希祯佑。伏冀丹章上御，玄渥下临，垂变化之威神，保遐长之祚历。诏命九天，兵骑八极。风雷扫氛雾而廓乾坤，殄灾凶而安社稷。使奸妖荡涤，日月贞明。彗孛风驱，干戈冰释。叛臣孽党，革面悛心。疫毒邪精，云收电扫。熙熙夷夏，咸遵道德之风；穆穆寰区，共悦圣明之化。某官某乙禄等嵩衡，年齐椿桂。永虔忠孝，以奉君亲。皇帝圣寿巍峨，同北极南山之固；瑶图延远，配天长地久之期。蠢动幽明，俱升寿域。上明天尊大慈之化，下副臣众等归命之诚。谨启以闻。
　　发念
　　一念为道，四大合德。斋主七世，兔脱忧苦。上升天堂，衣食自然。
　　二念帝王国主，道化兴隆。庠序济济，皇教恢弘。威仪翼翼，普天所瞻。民称太平，四夷宾伏。妖恶自灭，圣贤日生。
　　三念法师，功德大建。教化明达，俱获飞仙。
　　四念同志学人。早得仙道，更相开度。
　　五念九亲和睦，好尚仁义。贵道贱财，行为物范。
　　六念损己布施，道士及饥寒者。天下人民，各得其所。
　　七念蠕动跂行。一切众生，咸蒙成就。
　　八念赦贳前生。今世罪对，立功补过。
　　九念家国隆盛。宗庙有人，世生贤才。
　　十念尊受师经。不敢中怠，平等一心。广度一切，克获上仙。白日登天，拜见太上。永成真人，云车羽驾。和与道合真
　　复炉
　　香官使者、左右龙虎君、侍香诸灵官，当令臣朝元之所，自然生金液丹碧芝英。百灵众真，交会在此，香火洞案炉前。令臣学道得道，求仙得仙。国家受庆，幽显沾恩。十方仙童玉女，侍卫兰烟，传臣向来所启，速达径御太上无极大道至真玉皇上帝御前。
　　出户
　　太上黄箓斋仪卷之十九竟
　　太上黄箓斋仪卷之二十
　　唐广成先生杜光庭删
　　人臣为国消灾中分行道
　　入户
　　各礼师，存念如法
　　卫灵
　　丹灵朱火，炎霞激风。赤轮刚运，
　　天光八冲。迸威包罗，交变万方。
　　流金豁落，群魔灭踪。辟奸破妖，
　　明耀元功。金符召制，蹑云乘龙。
　　谣歌庆会，散花太空。神化冥运，
　　四极安隆。伏御帝前，罔有不恭。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者严装关启玄坛天帝神君，当召此间土地里域、真官正神，急上关启。臣今奉为入意以今行道之时，愿得玉清道炁灵宝妙光下降，流入臣等身中。即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道至真玉皇上帝御前。
　　各称法位
　　上清玄都弟子臣某等，同诚上启虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等伏闻，太漠未形，真精独运。恢道化而裁成品物，显神功而区别三才。以定高卑，以兴邦国。君为元首，统制幽明。代阴阳亭育之权，司亿兆惨舒之柄。顺天体道，大庇寰区。其或运履晦蒙，物罹迍否。一夫不获，庶类贻忧。某官某乙诚切匡时，志深祷福。将祈嘉佑，资奉圣朝。臣等职在敷弘，所宜关奏。况承词旨，敢不上闻。
　　读词
　　按如词言，义深弘救。是用按遵玄式，严启皇坛。备通真降圣之仪，考三箓九清之格。香花效恳，信币达诚。沥丹悃於人寰，伫玄休於天府。以今中分行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊灵、宗祧先圣，升神三境，飞步十华。贻巨贶而福宏图，介殊祯而昌宝历。火鼠冰蚕之野，正朔无遗；鸡林儿树之卿，讴歌并洽。超周年世，迈禹封疆。今故烧香，归依师尊大圣众，至真之德，得道之后，升入无形。和与道合真。
　　以今中分行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，上祝皇帝。伏觊福流玄极，惠洽紫宸。八海澄波，广同睿渥。十山耸翠，高等圣年。调玉烛於四时，布琼枝於万叶。后妃嫔御、太子诸王，启迪洪休，共扶皇极。文阶武秩，良辅元勋，宣七德而静九围，奉三无而康四海。五兵韬戢，百谷丰登。瑞牒祥符，盈编溢册。普天率土，俱契雍熙。今故烧香，归依师尊大圣众，至真之德，得道之后，保天长存。和与道合真。
　　以今中分行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三师。愿以是功德，归流混茫之内、道域之中、上极三清、下穷九垒阴阳主宰，天地职司。弘天尊拯护之慈，宣众圣包容之德。涤除氛沴，荡灭灾凶。潜福帝图，永安国祚。致太平之化，开仁寿之庭。某官某乙克广福祥，弥新寿禄。惟深渥泽，长赞圣明。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　三启颂
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都弟子臣某谨重伸上启太上无极大道元始天尊，太上大道君，太上老君，至真无上三十六部尊经，玄中大法师，上相上宰、四司五帝，三界官属一切真灵。臣等获以宿因，躬逢道运。玉书金札，降自天关。龟册虎符，行於世域。师资付授，得以禀修。而身远云泉，迹迷尘海。功未匡於邦国，道未及於飞升。惟励丹襟，冀酬玄造。况立功行教，佐国为先。凡有诚祈，敢忘遵副。某官某乙以时逢灾否，忧国疚怀。虔备信仪，精修斋直。按太极九清之旨，依金明三洞之文。烧香然灯，转经行道。窃惟无为大教，以昭感为先；不测神功，以精诚为本。罄精诚於下土，必昭感於上玄。伏惟太上三尊，十方众圣。诸天诸地，应感真灵。开大宥之恩，降无涯之泽。释除宗祧先圣，爰及皇躬，积过深尤，无边愆咎。使神源澄静，道惠融明。地纪天元，息灾祥之数；八宏万国，扇和乐之风。二象安宁，三光朗彻。兵锋偃戢，疫毒销沈。鸷暴摧亡，龙神辑睦。天兵骑乘，诛剪奸妖。孽党凶徒，应时殄戮。风雨调顺，稼穑蕃滋。动植殊形，飞潜异禀。三涂苦爽，六趣幽关。承忏请之缘，遂逍遥之志。勿为疵疠，常保安贞。八溟无逆浪之虞，万派顺朝宗之势。普兼显晦，共睹升平。一切生灵，咸臻道化。上明天尊广济之泽，下副臣众等归命之诚。谨启以闻。 
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦是修。预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。炁候调节，四运和平。国安民丰，普天闲宁。广济一切，惠逮有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有勃蚀，亏盈安清。光照诸天，洞消暗冥。保固劫运，世祚和平。普加润惠，泽洒众生。
　　五愿星辰，与日月齐光。转烛照耀，映朗十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景炁和调，无有灾患。疫毒消灭，普天安平。五谷丰熟，国富民欢。
　　七愿浮云，结炁聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国主日昌。四镇安睦，兵革不扬。天人歌唱，吉应来翔。敷教济济，威化洋洋。兆庶称庆，长乐未央。
　　十二愿蝖飞蠢动，已生未生。咸蒙安全，普得生成。皆见元炁，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣朝元之所，自然生金液丹碧芝英。百灵众真，交会在此，香火炉前。令臣学道得道，求仙得仙。国家受庆，幽显沾恩。十方仙童玉女，侍卫兰烟。传臣向来所启，速达径御太上无极大道至真玉皇上帝御前。
　　出户
　　太上黄箓斋仪卷之二十竟
　　太上黄箓斋仪卷二十一
　　唐广成先生杜光庭删
　　人臣为国消灾落景行道
　　入户
　　各礼师，存念如法
　　卫灵
</div>
    <div class="pagination">
<a href="太上黄箓斋仪_page8.html">上一页</a><span>...</span><a href="太上黄箓斋仪_page4.html">4</a><a href="太上黄箓斋仪_page5.html">5</a><a href="太上黄箓斋仪_page6.html">6</a><a href="太上黄箓斋仪_page7.html">7</a><a href="太上黄箓斋仪_page8.html">8</a><span class="current-page">9</span><a href="太上黄箓斋仪_page10.html">10</a><a href="太上黄箓斋仪_page11.html">11</a><a href="太上黄箓斋仪_page12.html">12</a><a href="太上黄箓斋仪_page13.html">13</a><a href="太上黄箓斋仪_page14.html">14</a><span>...</span><a href="太上黄箓斋仪_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
