<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 424 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 424 页/共 621 页</h1>
    <div class="content">　　晚朝行道仪
　　各礼师存念如法
　　卫灵
　　神光朗耀，瑞炁匝旋。箕斗澄辉，芝宇晏然。玉眸金真，宝坛纯乾。变夜作昼，回子午前。太华流彩，丹凤飞圆。息魔灭奸，高步祥烟。天 
　　真并集，齐到帝前。和：与道合真。
　　呜法鼓二十四通
　　发炉同前
　　请称法位
　　具位臣某，谨同诚上启太上无极大道虚无自然元始天尊，太上大道君，太上老君，五皇大天尊玄穹高上帝，北极紫微大帝，太微天皇大帝， 
　　南极长生大帝，东极青华大帝，后土皇地祇，九天生神上帝，三十二天上帝，五灵五老上帝，上清十一曜真皇君，南斗六司真君，北斗九皇 
　　真君，二十八宿星君，三台华盖星君，六十甲子本命星君，泰玄枢机诸相真君，灵宝五师真君，天地水府三官帝君，北极四圣真君，九天诸 
　　司真君，三洞四辅经箓上圣高真，诸省府院司仙真将吏，五岳五帝真君，五天圣帝，洞天福地、靖庐治化主宰仙真，本靖祖玄真师列位真人 
　　，经籍度化列位真人，北阴玄天酆都大帝，水府扶桑大帝，九垒土皇君，十官六洞、四渎四海仙真圣众，本府州县城隍司主者，当境土地， 
　　里域真官，斋主家司命六神，三界应感，一切真灵。臣闻元炁凝混茫之表，无形无名。真精运溟涬之中，有生有象。凿帝江於太始，鼓圣海 
　　於肇初。周流六虚，孰非灵光之洞焕。回旋八极，悉瞻道炁之森罗。亭育阴阳，范围经纬。斡洪纤而应运，制高下以提封。今古津梁，幽明 
　　柱石。臣等夙叨玄荫，喜际昌时。遡云谷以驰神，莫谐肥遁。步尘衢而逐景，徒慕高搴。誓宣畅於皇风，庸累承於帝化。凡有投告，盍为关 
　　闻。具有心词，谨当宣告。
　　宣词
　　按如词旨，志切忱恂。斋主某，识昧函三之妙，命逢阳九之灾。以地水火风假合之身，病魔风动。企金石草木调和之性，药圣云迷。缘四肢 
　　百体以受邪，盖七表八裹而遘疾。悠悠旬月，怅启处之靡宁。戚戚朝昏，惧形神之易瘁。痛矣措躬之无地，怀哉拊己以呼天。惟清微万炁之 
　　尊，仁周三极。而紫枢七元之圣，恩覆群灵。敢殚激切之情，庸致皈依之祷。斋修资福，灯按延生。荧煌莲炬以飘烟，缥缈兰缸而拥雾。宝 
　　花四雨，钧乐九成，降翠盖於霄衢，罗珠幢於禁路。虎拜稽首，恪殚事上之诚。鹭立趋朝，益罄由中之祷。冀徼多福，庸息余灾。以今晚朝 
　　升坛行道，请法众等，运兹初捻上香。愿此香烟腾空俓上，供养无上至真道宝天尊。臣等皈身皈神皈命，首体投地，仰依太上三尊，愿以是 
　　功德，上祝皇帝陛下。伏愿帝祚天明，皇图地辟。圣神文武，凝旒而九轨朝宗。睿智聪明，负扆而八荒拱极。寿等岱嵩之峻，福滋溟渤之深 
　　。麟趾振振，固邦基於盘石。虎头矫矫，屹国势於金汤。今故烧香，自皈依师尊大圣众，至真之德。得道之后，保天长存。和：与道合真。
　　以今晚朝，升坛行道，请法众等，运兹二捻上香。愿此香烟腾空俓上，供养无上至真经宝天尊，臣等皈身皈神皈命，首体投地，仰依太上三 
　　尊。愿以是功德，归流斋主家。伏愿瑞烟粲户，紫炁充庭。润屋润身，作善着日新之德。学诗学礼，导和迎云委之祥。介眉寿以庆春晖，拥 
　　蕃厘而存夜炁。松萝穆穆，闲白日以讴歌。桑梓熙熙，乐青春而鼓舞。今故烧香，自皈依师尊大圣众，至真之德。得道之后，永保长生。和 
　　：与道合真。
　　以今晚朝，升坛行道，请法众等，运兹三捻上香。愿此香烟腾空俓上，供养无上至真师宝天尊。臣等皈身皈神皈命，首体投地，仰依太上三 
　　尊。愿以是功德，皈流斋主家，九玄七祖，亿劫种亲。伏愿春融寒域，阳狭幽关。庆云轮囷，白简风驰於天吏。祥烟馥郁，丹书雷动於地祇 
　　。无拘留逼合之忧，有侍卫送迎之喜。朱陵受化，步寥廓以游神。青极回生，泝虚无而驾景。今故烧香，自皈依师尊大圣众，至真之德。得 
　　道之后，升入无形。和：与道合真。
　　礼方　　忏方
　　三启　　三礼
　　香称法位
　　具位臣某，谨重诚上启三清上圣，十极高真，玄虚之主宰仙僚，洞府之神灵主执，三界内外，一切圣众。臣闻道判三乘，焕金书之微妙。教 
　　分七部，演玉字之希夷。慈云覆荫於幅圆，惠露涵濡於混域。下禳地祸，封山泽而制魔灵。上消天灾，召璇玑以正宿纬。昭昭威神之化，赫 
　　赫仁圣之风。提拯黔生，飘罪花而风散。翼扶黎兆，滋福树以春荣。孰非元始之纲维，亶自虚皇之橐钥。勤拳皈命，赫奕流光。沉栖迟苦海 
　　之昏迷，纷扰病源之浸润。天根旒缀，生意发如。既激切以摅诚，谅哀矜而从欲。今斋主某，三灾命值，一疾身沾，惊神药之徒尝，嗟圣勋 
　　之未显。语心内省，洁己反观。切虑积劫以来，受生之后，三宫云扰，纵意马以奔驰。九府烟迷，放心猿而腾跃。傲睨天地，轻慢神明，人 
　　纪不修，民极不立，亏忠信而背仁义，远廉耻而弃谦和，齐家有昧於检身，接物惟知於徇己。罪无大小，过有阴阳，皆纪录於玄曹，悉疏刊 
　　於黑簿。一经谴责，多惹凶灾。或七世之宗祖沈沦，密兴冢讼。或三生之仇雠执对，潜起冤憎。致炁体之颠运，而步武之跋。非赖上穹之 
　　锡庆，曷令下土之迎祥。膝步肘行，既罄再三之悃。精驰神注，重殚万一之忱。愿勑攸司，各严所隶。为齐释於冤对，即升迁於祖玄。天医 
　　灵童，运神丹而续命。尚药仙吏，传圣散以延生。六脉和平，百关调泰。无灾无害，门迎驷马之荣。多庆多祥，家衍五龙之盛。诗书奕奕， 
　　簪绂辉辉，蒙如丹祷之陈，允拜玄恩之被。上愿仪璘焕耀，经纬辉华，河洛呈祥，山林肃晏。庆金穰於地纪，益固皇基。调玉烛於天纲，克 
　　承景运。绝鼠窃於四鄙，息狼燧於三边。戾天跃渊，咸遂逍遥之境。耕云钓月，疾超清净之乡。则上明天尊大慈之化，下副臣等恳祷之诚。 
　　谨启以闻。
　　发愿
　　一愿大道流行，溥天怀德。
　　二愿一切有生，咸皆悟道。
　　三愿九夜悲魂，一时解脱。
　　四愿孤魂无依，咸得受生。
　　五愿天下太平，五谷丰熟。
　　六愿臣忠子孝，君仁父慈。
　　七愿四海会同，冤亲和释。
　　八愿潜胞处卵，咸得生成。
　　九愿积疾新痾，旋即痊愈。
　　十愿孤露众生，丰衣足食。
　　存神烧香
　　香官使者，左右龙虎君，侍香诸灵官，当令臣晚朝行道之所，自然生金液丹碧芝英，百灵众真交会，在此香火炉前。令臣学道得道，求仙得 
　　仙，斋官受福，幽显沾恩，十方仙童玉女，接侍兰烟。传臣向来所启之诚，速达俓御。太上无极大道至真玉皇上帝御前。
　　出堂颂
　　引至幕
　　谢师
　　灵宝领教济度金书卷之二百九竟
　　洞微高士开光救苦真人宁全真授灵宝通玄弘教水南先生林灵真编
　　卷之二百十
　　科仪立成品
　　资福斋用
　　天医醮仪
　　步虚　　洒净
　　卫灵咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出 
　　入冥无，游宴十方。五云浮盖，招神摄风，役使万灵，上卫仙翁。和：与道合真。
　　请称法位
　　具位姓某谨焚香，上启上清天医使真君，天医尚药灵官，主辨形候灵官，随病制药灵官，修合煅炼仙官，生形博士，复肌主者，治病功曹， 
　　收毒将军，三五功曹，敷药灵官，察药论病灵官，请药疗病灵官，砭石小吏，扁鹊小吏，采药童子。医脉十三科五十二天医灵官，一行官吏 
　　。伏望威聪，俯垂省录。伏闻德配玄黄，仰神功之妙密。道参经纬，瞻圣力以昭融。惟阴阳和合以收勋，斯表裹和平而奏效。六淫外感，腾 
　　沴炁於本根。五贼内攻，集灾氛於身命。非藉扶持之力，曷符归载之私。今有某志染灾危，身罹疾患。建宝斋而徼福，期迓康宁。修玉醮以 
　　首愆，密膺吉庆。靖惟陶冶，悉属钧衡。敢殚芹采之忱，庸寓葵倾之敬。伏愿翩翩云驾，飞莅玄坛，肃肃风骖，来游丹幕。少鉴再三之祷， 
　　式符万一之私。某无任激切，望恩之至，谨稽首奉请。
　　请圣　　初献
　　具位某谨焚香，上启上清天医使真君，天医尚药灵官，主辨形候灵官，天医院一行官吏。伏闻灵虚仙曹，职生生之圣德。混沌玄局，赞化化 
　　之神机。凡灾兆於地水火风，则功圆於金石草木。仰惟博爱，实本同仁。剑佩雍容，赞春生於圆昊。弁环赫奕，扶秋杀於方垓。返还备而云 
　　绕丹瓢，加减彰而烟凝阳鼎。或舂或磨，黄芽白雪之英。若锉若筛，玄蕊紫霜之妙。饵刀圭而沉痾顿愈，服铢黍而宿疢俱消。凡密运於灵威 
　　，必潜彰於奇效。今有某伏床弥月，拊枕呼天。六府九宫，偶感召於沴炁。三部九候，遂颠倒於灾氛。精神凋瘁以日零，经络衰残而风动。 
　　孰伸手援，惟剧心寒。庸致祷於虎关，爰徼期於风驭。希垂妙剂，为复生根。庶全康泰之功，允佩慈悲之造。某不胜激切之至，礼行亚献。
　　亚献
　　具位某谨焚香，上启上清天医使真君，天医尚药灵官，天医院一行官吏。咸望洪慈，俯垂洞鉴，伏闻上圣垂慈，育百昌而布惠。下愚徯德， 
　　扶二炁以资生。虽汤膏九散之性味有殊，而针砭烙灸之施为各异。四方异俗，五土殊风，非凭圣药之神奇，曷涤深殃之变化。今斋主某，等 
　　闲一疾，绵历经旬。却药谢医，省宿瑕之未涤。首愆忏过，希积垢之方除。故徼神圣以来临，希布灵通之拯济。欲望廓施应感，密运威灵， 
　　开囊中玄妙之傅，先分端绪。探肘后希夷之授，次辨根源。为调理其百关，俾和平其万窍。治湿以燥，治燥以湿，疾收勿药之功。疗寒以热 
　　，疗热以寒，速证回生之妙。昭玉醴金津而灌味，漱灵芝甘露以餔饴。即使某炁炁还元，育灵根於步武。形形返本，养妙炁於精神。行住坐 
　　卧以无虞，出入起居而有庆。上昭帝贶，下慰民情。实资化育之恩，不负维持之力。某无任激切之至，酒陈终献。
　　终献
　　某谨焚香，上启上清天医使真君，天医尚药灵官，主辨形候灵官，天医院一行官将。伏闻建班联而赞化，帝渥罗敷。殚精祲以祈厘，民情浃 
　　穆。疾痛既干於仙职，功勋宜赖於灵曹。以今香冷金猊，韵残玉簴，三献之多仪告备，一忱之庸敬克孚。愿施瞑眩之功，为整颠跻之证。款 
　　留玄幕，曲副丹忱，斋事周圆，别当奉送。
　　向来颂
</div>
    <div class="pagination">
<a href="灵宝领教济度金书_page423.html">上一页</a><span>...</span><a href="灵宝领教济度金书_page419.html">419</a><a href="灵宝领教济度金书_page420.html">420</a><a href="灵宝领教济度金书_page421.html">421</a><a href="灵宝领教济度金书_page422.html">422</a><a href="灵宝领教济度金书_page423.html">423</a><span class="current-page">424</span><a href="灵宝领教济度金书_page425.html">425</a><a href="灵宝领教济度金书_page426.html">426</a><a href="灵宝领教济度金书_page427.html">427</a><a href="灵宝领教济度金书_page428.html">428</a><a href="灵宝领教济度金书_page429.html">429</a><span>...</span><a href="灵宝领教济度金书_page425.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
