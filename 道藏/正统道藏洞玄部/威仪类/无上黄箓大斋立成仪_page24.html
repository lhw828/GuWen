<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 24 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 24 页/共 92 页</h1>
    <div class="content">　　次发炉
　　无上三天玄元始三炁太上老君，召出臣等身中，三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者，严装关启某处土地里域、真官正神。臣今正尔烧香，奉为某官某人正荐亡亲某乙　普荐在会某乙等，修建黄箓大斋三日三夜。以今第一日清旦，中分落景随时换易升坛行道。愿得太上十方正真生炁，降流臣等身中，令臣所启，速达径御太上无极大道至真玉皇上帝御前。
　　众官各三礼
　　次都讲唱，重鸣法鼓二十四通，阅吏兵行事众官各长跪，叩齿二十四通，出吏兵
　　谨出臣等身中五体真官功曹吏。出上三天执法开化阴阳功曹，度道消灾，散祸解厄君吏，各十二人。出臣身治职君吏，某治中建节监功大将军，前部效功、后部效杀，驿廷令、驿廷丞、四部监功谒者。出臣等身中仙灵直使，正一功曹、治病功曹、左右官使者、阴阳神决吏、科车赤符吏、罡风骑置吏、驿马上章吏、飞龙骑吏等，各二人出。出者，严装显服，冠带垂缨，整其威仪。直使功曹，戴通天之冠，衣皂执单衣。正一功曹，冠朱阳之帻，绛章单衣。使者冠九德之冠，五色绶命单衣，腰带虎符，赍执玉版。直使功曹，住立四方。正一功曹，住立中央。治病功曹，营卫臣等身。左官使者，建节在前。右官使者，持幢在后。阳神决吏立左，阴神决吏立右。上部功曹，住立上方。中部功曹，住臣等身中。促气功曹，催促十方。上部使者，远望上天。中部使者，远瞻八方。都官使者，匝绕臣等身。狼吏虎贲，察奸钩骑，都官仆射，天驺甲卒，天丁力士，收炁食炁吏、收神食神吏、收鬼食鬼吏、收精食精吏、收毒食毒吏、收邪食邪吏、诛符破庙吏、科车赤符吏、罡风骑置吏、驿马上章吏、飞龙骑吏，屯驻臣等前后左右。功曹使者、严袭事竟。罗列卤簿，关启灵宝官属、领仙监斋、诸君吏。天师所布下二十四治、三十六靖庐、七十二福地、三百六十名山、昆仑等上宫三万六千神。日月星宿、璇玑玉衡、天地五帝、三界官君将吏，及道上二玄、三元四始、四面方位，风气注气、甲子诸官君，将吏考召君，东九夷胡老君，南八蛮越老君，西六戎氐老君，北五狄羌老君，中央三伧老君，五岳四渎丘沼君，诸庙神祇，所在高山卑谷，山林孟长，十二溪女，根源本始，土地之主，社稷将吏，一时严装，与臣等身中功曹使者、飞龙骑吏，上启太上无极大道太上道君，太上老君，太上丈人，太上玄老，十方无极大道道德众圣天尊，至真大帝天帝，天师君，灵实监斋大法师诸官君。臣等生长魔俗，沉伦季业。玩乐荣华，宿命因缘。忽见启拔，得奉大道。已上出《太极数斋威仪经》。荷恩隆重，喜惧交襟。臣各等受法之日，约以奉修玄旨，表效丹诚。敷畅真风，广宣惠泽。慈心爱物，开度天人。今有某州某县某官，为某亡灵某甲请修无上黄箓大斋。谨依科法，赍金龙绘彩，香花油烛，证质丹诚，以祈所愿。臣等忝职玄司，不胜所见。谨为沐浴五体，洗心正念。依下元黄箓简文灵仙科品，於某处，建立皇坛，奉修无上黄箓大斋，三日三夜，九时行道，露身三光之下，稽显十极之前。烧香然灯，转经念真，为弟子某拔度亡灵某及门中祖玄灵识，九幽一切长夜死魂，忏罪谢愆，离苦升乐。覃恩家国，资福见存。普及含生，俱登道果。谨上请三洞天仙兵马、地仙兵马、飞仙兵马、真人兵马、神人兵马、日月星宿兵马、九官五帝兵马、三河四海兵马、五岳四渎兵马，各九亿万骑。三十二天，监斋直事、侍香金童、散花玉女、五帝直符、传言奏事、飞龙骑吏等，各三＋二人，一合来下，盈临斋所。为斋主某拔度亡灵某甲，及九祖父母，穷魂苦爽，得出长夜九幽之府，断绝罪根，出离三涂五苦之中，身入光明。上升天堂，衣食自然。转轮更生，福庆之门。斋主某今赍信效心，归命十方无极世界，已得道大圣众、至真诸君丈人、十方诸灵官。乞所愿从心，身得过度；三灾九厄，十苦八难，自请官至此，并出黄箓简文众恶之中。保国宁家，普及含识。须行道事竟，有功勤者，谒还天官。功曹使者，飞龙骑吏，分别关启，以时上达，列启事竟，各还臣等身中，复於宫室，须召又到，一如故事。各鸣法鼓三通，咽液三过。建斋止第一日，清旦出官。自余否。道士不受灵宝法，不受都功盟威箓，不可出宫行斋。
　　右出官启事，按三洞科仪，箓品不同，真官亦异。当各随身中所度仙灵吏兵出之。至若建灵宝斋，出盟威都功治职君吏。所以科仪云，受盟威都功箓者，止称摄行斋事。盖为此上清斋，出灵宝洞玄中盟五法官吏。夫锋始於正一，演於洞神，贯於灵宝，极於上清。上清，匿景韬光，精思上道。志期轻举，全不涉俗。洞神，役御神灵，消伏魔疠，其於迁拔，已不相干。阳光敷演道德自然，升玄讲究真实法性。冥心修炼，与道合符。修身保命，开度天人。盖无逾於灵宝斋者。受道之士，先受正一盟威三五都功。修持有渐，方可进受灵宝中盟、上清大洞诸箓。否则为躐等僭越，违太真之格，今世羽流不体。太上慈悲演教之意，切切然，惟货利是营。上清灵宝，盟威信金既重。止凭化士於宗坛，受一法箓词文，便称某箓弟子，行持斋事。又有止受都功升玄等箓，辄出灵宝斋科仙灵真官者。遐方僻郡，习以成俗。非惟有犯玄宪，抑实矫诬上天。杜广成仪云，其他十戒，白简道士，不可补职升坛，此外窃预名号，自贻阴谴。建斋之主，宁免负累，得不戒哉。行斋之士，所当痛革。
　　次都讲唱各称法位
　　具法位奉行黄箓大斋事，臣某等谨同诚上启，虚无自然元始天尊、无极大道太上大道君、太上老君、高上玉皇、十方已得道大圣众、至真诸君丈人、三十二天帝君、玉虚上帝、玉帝大帝、东华南极西灵北真玄都玉京金阙七宝玄台紫微上宫灵宝至真明皇道君、三十六部尊经、玄中大法师、三界官属一切真灵。臣等夙命因缘，生值大化。玄真启拔，得入信根。三师盟受，三宝神经。法应度人，九万九千。位登至真而功微德小，未能自仙。志竭躯命，佐国立功。已上并出灵宝玉匮明真科凡所归投、理宜关奏。今奉词旨，敢不上闻。
　　次宣词
　　按如词言，精诚丹切。愿凭大道，开度存亡。斋主某仰虑亡灵某及九祖父母、一切穷魂。生世之日；罪恶难称。死入地狱，终天无解。伏闻无上黄箓大斋、功高万法、惠覃无穷。谨依玄科，奉赍金龙纹缯、本命之信，香花油烛、表效丹诚。请拔九祖穷魂、长夜之苦。仰祈玄佑，普福幽明。臣等谨为涤虑澄神，冥心静念。依黄箓简文灵仙典格，拔度科品，敷建灵坛。四界八极，法天像地。立斋行道，烧香然灯。忏谢存亡，三世罪考。奉为亡过某及斋主家亿曾万祖、囚徒死魂，开诸光明，解脱苦难。免离恶道，转入信根。今故烧香，自皈依师尊大圣众，至真之德，得道之后，升入无形。和与道合真。
　　师弟子一时左回，三上十方香，还西，面东立，师祝曰
　　臣等今为斋主某拔度亡灵某及九祖父母，九幽玉匮、长夜之府，死魂恶对，宿身罪根。功德开度，建斋烧香，请谢十方。愿为亡故某及某家九祖父母，长夜死魂，拔出幽一作忧苦，上升天堂。今故烧香，归身归神，归命大道。臣等首体投地，归命太上三尊。愿以是功德，归流亡灵某及某家九祖父母、一切死魂。乞得免离十苦八难、长夜之中。身见光明，上升天堂。衣食自然，长居无为。今故烧香，自皈依师尊大圣众，至真之德，得道之后，升入无形。和与道合真。
　　师弟子左回，三上十方香，如上，
　　法师祝曰
　　臣等今为斋主某拔度亡灵某及九祖父母，九幽玉匮、长夜之府、死魂恶对，宿身罪根。功德开度，建斋烧香，请谢十方。愿为亡故某及某家九祖父母，长夜死魂，拔出幽苦，上升天堂。普为帝王国主，君臣吏民，受道法师，父母尊亲，同学门人，隐居山林、学真诸道士贤者。愿各得真道，归身归神，归命大道。臣等首体投地，皈命太上三尊。愿以是功德，归流帝王国主、君臣吏民、受道法师、父母尊亲、同学门人、隐居山林学真诸道士贤者。愿各得真道，安居无为。今故烧香，自皈依师尊大圣众，至真之德，得道之后，升入无形。和与道合真。真#1
　　师弟子左回，三上十方香，如上，
　　法师祝曰
　　臣等今为斋主某拔度亡灵某，及九祖父母，九幽玉匮、长夜之府，死魂恶对，宿身罪根。功德开度，建斋烧香，请谢十方。愿为亡故某及某家门宗室，九族姻亲，国中吏民，同学友流，天下人民，蝖飞蠢动，蚑行绢息，已生未生，一切众生，皈身皈神，皈命大道。臣等首体投地，皈命太上三尊。愿以是功德，皈流弟子某身，令得仙度，身入无为，与四大合德。天下人民，蝖飞蠢动，已生未生，一切并得免离十苦八难、五毒水火、十灾万害、贼疫鬼炁、刑厄之中。今故烧香，自饭依师尊大圣众，至真之德，得道之后，升入无形。和与道合真。已上，并出黄箓简文经。前后称与道合真者，凡四。皆本经文。
　　右张清都科，三上香，不能巡行。当使侍香执炉左行亦可。然不若令侍香，引斋主，逐方上香，为合仪也。大率行道，不可久占时光。劬劳甚，则礼容惰，反无功矣。太上流传斋法，本为学道之士，谢罪求仙，令其更相开度。故斋仪上香念愿，祝帝王国主之后，必祝三师，及受道法师，同学门人。而黄箓简文正科并称，今为同法某甲盖可见矣。后世用之於他人，其间词语，未免稍有迁就处。然三捻香，祝愿帝王师资之语，诸经尽然，切不可改。
　　次都讲唱礼二十方忏悔
　　东方
　　臣众等，至心归命，东方无极太上灵宝天尊、九炁天君、东乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父母，一切死魂，生世之日，所行元恶。罪结九幽长夜之府，魂充考挞，诸痛备婴。形体毁瘁，苦毒难任。长沦万劫，终天无解。今依盟真玉匮、女青上官、拔度科品，赍青纹之缯九十尺，九尺金龙一枚，皈命东方无极太上灵宝天尊、九炁天君、东乡神仙诸灵官。拔赎亡故某及斋主某家罪录，开度穷魂，身入光明。上升天堂，衣食自然，早得更生福庆之门，某甲身得道真。和与神合同。
　　次东南方
　　臣众等，至心归命，东南方无极太上灵宝天尊、梵炁天君、东南乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父母，一切死魂，生世之日，所行元恶。罪结九幽长夜之府，魂充考挞，诸痛备婴。形体毁瘁，苦毒难任。长沦万劫，终天无解。今依盟真玉匮、女青中宫、拔度科品，赍黄纹之缯一百二十尺，一十二尺，金龙一枚，皈命东南方无极太上灵宝天尊、梵炁天君、东南乡神仙诸灵官。拔赎亡灵某及斋主某家九祖父母，一切死魂，恶对罪根，三界司算。女青中宫，削除罪录，开度穷魂，身入光明。上升天堂，衣食自然，早得更生福庆之门。其甲身得道真。和与神合同。
　　次南方
　　臣众等，至心归命，南方无极太上灵宝天尊、三炁天君、南乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父母，一切死魂，生世之日，所行元恶。结罪九幽长夜之府，魂充考挞，诸痛备婴。形体毁瘁，苦毒难任。长沦万劫，终天无解。今依盟真玉匮、女青阳宫、拔度科品，赍绛纹之缯三十尺，三尺，金龙一枚，皈命南方无极太上灵宝天尊、三炁天君、南乡神仙诸灵官。拔赎亡故某及斋主某家九祖父母，一切死魂，恶对罪根，三界司算。女青阳宫，削除罪簿，开度穷魂，身入光明。上升天堂，衣食自然，早得更生福庆之门。某甲身得道真。和与道合同。
　　次西南方
　　臣众等，至心皈命，西南方无极太上灵宝天尊、梵炁天君、西南乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父母，一切死魂，生世之日，所行元恶。罪结九幽长夜之府，魂充考挞，诸痛备婴。形体毁瘁，苦毒难任。长沦万劫，终天无解。今依盟真玉匮、女青下官、右官拔度科品，赍黄纹之缯一百二十尺，一十二尺，金龙一枚，皈命西南方无极太上灵宝天尊、梵炁天君、西南乡神仙诸灵官。拔赎亡故某及斋主某家九祖父母，一切死魂，恶对罪根，三界司算。女青下宫右官，削除罪录，开度穷魂，身入光明。上升天堂，衣食自然，早得更生福庆之门。某甲身得道真。和与神合同。
　　次西方
　　臣众等，至心皈命，西方无极太上灵宝天尊、七炁天君、西乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父母，一切死魂，生世之日，所行元恶。罪结九幽长夜之府，魂充考挞，诸痛备婴。形体毁瘁，苦毒难任。长沦万劫，终天无解。今依盟真玉匮、女青右宫、阴官拔度科品，赍白纹之缯七十尺，七尺，金龙一枚，皈命西方无极太上灵宝天尊、七炁天君、西乡神仙诸灵官。拔赎亡故某及斋主某家九祖父母，一切死魂，恶对罪根，三界司算。女青右宫阴官，削除罪录，开度穷魂，身入光明。上升天堂，衣食自然，早得更生福庆之门。某甲身得道真。和与神合同。
　　次西北方
　　臣众等，至心皈命，西北方无极太上灵宝天尊、梵炁天君、西北乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父母，一切死魂，生世之日，所行元恶。罪结九幽长夜之府，魂充考挞，诸痛备婴。形体毁瘁，苦毒难任。长沦万劫，终天无解。今依盟真玉匮、女青太阴宫、水官拔度科品，赍黄纹之缯一百二十尺，一十二尺，金龙一枚，皈命西北方无极太上灵宝天尊、梵炁天君、西北乡神仙诸灵官。拔赎亡故某及斋主某家九祖父母，一切死魂，恶对罪根，三界司算。女青太阴宫水官，削除罪录，开度穷魂，身入光明。上升天堂，衣食自然，早得更生福庆之门。某甲身得道真。和与神合同。
　　次北方
　　臣众等，至心皈命北方无极太上灵宝天尊、五炁天君、北乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父母，一切死魂，生世之日，所行元恶。罪结九幽长夜之府，魂充考挞，诸痛备婴。形体毁瘁，苦毒难任。长沦万劫，终天无解。今依盟真玉匮、女青太阳宫火官、拔度科品，赍黑纹之缯五十尺，五尺，金龙一枚，皈命北方无极太上灵宝天尊、五炁天君、北乡神仙诸灵官。拔赎亡故某及斋主某家九祖父母，一切死魂，恶对罪根，三界司算。女青太阳宫火官，削除罪录，开度穷魂，身入光明。上升天堂，衣食自然，早得更生福庆之门。某甲身得道真。和与神合同。
　　次东北方
　　臣众等，至心皈命，东北方无极太上灵宝天尊、梵炁天君、东北乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父母，一切死魂，生世之日，所行元恶。罪结九幽长夜之府，魂充考挞，诸痛备婴。形体毁瘁，苦毒难任。长沦万劫，终天无解。今依盟真玉匮、女青左官禁官、拔度科品，赍黄纹之缯一百二十尺，一十二尺金龙一枚，皈命东北方无极太上灵宝天尊、梵炁天君、东北乡神仙诸灵官。拔赎亡故某及斋主某家九祖父母，一切死魂，恶对罪根，三界司算。女青左官禁官，削除罪录，开度穷魂，身入光明。上升天堂，衣食自然，早得更生福庆之门。某甲身得道真。和与神合同。
　　次上方
　　臣众等，至心皈命，上方无极太上灵宝天尊、三十二天帝君、玉京玄都紫微上宫诸真人、神仙玉女、无极世界上乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父, 母，一切死魂，生世之日，所行元恶。罪结九幽长夜之府，魂充考挞，诸痛备婴。形体毁瘁，苦毒难任。长沦万劫，终天无解。今依盟真玉匮、女青上宫都禁官、拔度科品，赍青纹之缯三百二十尺，三十二尺，金龙一枚，皈命上方无极太上灵宝天尊、三十二天帝君、玉京玄都紫微上宫诸真人玉女、上方无极世界上乡神仙诸灵官。拔赎亡故某及斋主某家九祖父母，一切死魂，恶对罪根，三界司算。女青上宫都禁官，削除罪录，开度穷魂，身入光明。上升天堂，衣食自然，早得更生福庆之门。某甲身得道真。和与神合同。
　　次下方
　　臣众等，至心皈命，下方无极太上灵宝天尊、高皇九土四司五帝、十二仙君、九宫真人、神仙玉女、无极世界下乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父母，一切死魂，生世之日，所犯元恶。罪结九幽长夜之府，魂充考挞，诸痛备婴。形体毁瘁，苦毒难任。长沦万劫，终天无解。今依盟真玉匮、女青下宫四司官、一无官字拔度科品，赍黄纹之缯三百二十尺，三十二尺，金龙一枚，皈命下方无极太上灵宝天尊、高皇九土四司五帝、十二仙君、九宫真人、神仙玉女、无极世界诸灵官。拔赎亡故某及斋主某家九祖父母，一切死魂，恶对罪根，三界司算。女青下宫四司禁官，削除罪录，开度穷魂，身入光明。上升天堂，衣食自然，早得更生福庆之门。某甲身得道真。和与神合同。
　　次日宫向东北方唱礼
　　臣众等，至心皈命，日官至真大圣日君夫人、炎光童子、日中神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，逮及某身，受生所行、罪给难称。死魂殃对，流曳长夜。九幽之中，充受考挞，诸痛备婴。长沦万劫，终天无解。今故烧香皈命日君夫人、炎光童子、丹霞玉女、日中神仙诸灵官。乞丐原赦，所行罪负。上触天光、生死殃对。拔度亡故某及九祖父母，囚徒死魂，开出光明。上升天堂，衣食自然。某身得道真，上与日君，和同光自然。
　　次月宫向西南方唱礼
　　臣众等，至心皈命，月宫至真大圣月君夫人、圆光玉女、月中神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，逮及某身，受生所行，罪结难称。死魂殃对，流曳长夜。九幽之中，充受考挞，诸痛备婴。长沦万劫，终天无解。今故烧香皈命，月君夫人、圆光玉女、月中神仙诸灵官。乞丐原赦，所行罪负。上触天光，生死殃对。拔度亡故某及九祖父母，囚徒死魂，开出光明。上升天堂，衣食自然。身得道真，上与夫人，和同光自然。
　　次星宫向北方唱礼
　　臣众等，至心皈命，诸天星宿、璇玑玉衡、周天三百六十五度星中大神、星中夫人、星中神仙诸灵官。各虔#2诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，逮及某身，受生所行，罪结难称。死魂殃对，流曳长夜。九幽之中，充受考挞，诸痛备婴。长沦万劫，终天无解。今故烧香皈命，诸天星宿、璇玑玉衡、周天三百六十五度星中大神、星中夫人、星中神仙诸灵官。乞丐原赦，所行罪负。上触天光，生死殃对。拔度亡故某及九祖父母，囚徒死魂，开出光明。上升天堂，衣食自然。某身得道真，上与星宿，和同光一作明自然。
　　次东岳向东唱礼
　　臣众等，至心皈命，东岳泰山青帝真君、飞仙真人、名山洞府得道神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，生存所行，元恶丑逆，触犯东岳泰山神仙诸灵官。罪结九幽，谪役东岳。幽执泰山地狱之中，魂充考挞，诸痛备婴。长沦万劫，终天无解。今故烧香皈命，东岳泰山青帝真君、飞仙真人、名山洞府得道神仙诸灵官。乞丐原赦，所作罪负，上触东岳元恶之罪。放赦囚徒，身出光明。上升天堂，衣食自然，某身得道真。和与青帝合真。
　　次南岳向南唱礼
　　臣众等，至心皈命，南岳衡山赤帝真君、飞仙真人、名山洞府得道神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，生存所行，元恶丑逆，触犯南岳衡山神仙诸灵官。罪结九幽，谪役南岳。幽执衡山地狱之中，魂充考挞，诸痛备婴。长沦万劫，终天无解。今故烧香皈命，南岳赤帝真君、飞仙真人、名山洞府得道神仙诸灵官。乞丐原赦，所行罪负，上触南岳元恶之罪。放赦囚徒，身出光明。上升天堂，衣食自然，某身得道真。和与赤帝合真。
　　次西岳向西唱礼
　　臣众等，至心皈命，西岳华山白帝真君、飞仙真人、名山洞府得道神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，生存所行，元恶丑逆，触犯西岳华山神仙诸灵官。罪结九幽，谪役西岳。幽执华山地狱之中，魂充考挞，诸痛备婴。长沦万劫，终天无解。今故烧香皈命，西岳白帝真君、飞仙真人、名山洞府得道神仙诸灵官。乞丐原赦，所作罪负，上触西岳元恶之罪。放赦囚徒，身出光明。上升天堂，衣食自然，某身得道真。和与白帝合真。
　　次北岳向北唱礼
　　臣众等，至心皈命，北岳常山黑帝真君、飞仙真人、名山洞府得道神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，生存所行，元恶丑逆，触犯北岳常山神仙诸灵官。罪结九幽，谪役北岳。幽执常山地狱之中，魂充考挞，诸痛备婴。长沦万劫，终天无解。今故烧香皈命，北岳黑帝真君、飞仙真人、名山洞府得道神仙诸灵官。乞丐原赦，所行罪负，上触北岳元恶之罪。放赦囚徒，身出光明。上升天堂，衣食自然，某身得道真。和与黑帝合真。
　　次中岳向西南唱礼
　　臣众等，至心皈命，中岳嵩山黄帝真君、飞仙真人、名山洞府得道神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，生存所行，元恶丑逆，触犯中岳嵩山神仙诸灵官。罪结九幽，谪役中岳。幽执嵩山地狱之中，魂充考挞，诸痛备婴。长沦万劫，终天无解。今故烧香皈命，中岳黄帝真君、飞仙真人、名山洞府得道神仙诸灵官。乞丐原赦，所行罪负，上触中岳元恶之罪。放赦囚徒，身出光明。上升天堂，衣食自然，某身得道真。和与黄帝合真。
　　次水官向北唱礼
　　臣众等，至心皈命，扶桑大帝旸谷神王、三河四海九江水帝、十二河源水府神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，生存所行，元恶丑逆，触犯三河四海九江水帝、十二河源淮济河伯河侯河掾、水府诸灵官。罪结九幽，谪役水官。俾塞长源，幽执寒夜。魂考苦痛，涂炭备婴。长沦万劫，终天无解。今故烧香皈命，扶桑大帝旸谷神王、洞源洞渊清泠大神、三河四海九江水帝、十二河源淮济河伯河侯河掾、水府诸灵官。乞丐原赦，所行罪负，触犯水官元恶之罪。放赦囚徒，得离寒乡长河之责。削除罪录，身入光明。上升天堂，衣食自然，某身得道真。和与水官合真。
　　次经宝向北唱礼
　　臣众等，至心皈命，无上至真三十六部尊经、真文宝符、自然天书、至极灵文、三洞侍经神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，前世今生，业行所犯，心念思量，积习众恶。身口相资，随事成罪。见色闻声，多生染惑。履苦遇乐，每起迷障。犯三元品目百八十条、万二千威仪、千二百戒行，乃至科仪所不载，律令所不容。历劫相寻，久远增积。前者未悔，后犯重加。或知而故为，或谬误不觉，或非意所作，或逼迫从他。罪报恶缘，更相拘碍。出生入死，忧难遐长。神爽沉伦，终天无解。今故烧香皈命，太上无极至真三十六部尊经、宝符玉章、玉童玉女。乞丐原赦，生死所犯。功德拔度，九祖罪魂，得离三涂五苦之中，刀山剑树，长河寒庭。身出幽夜，得入光明。上升天堂，衣食自然，某身得道真。和与经合同。
</div>
    <div class="pagination">
<a href="无上黄箓大斋立成仪_page23.html">上一页</a><span>...</span><a href="无上黄箓大斋立成仪_page19.html">19</a><a href="无上黄箓大斋立成仪_page20.html">20</a><a href="无上黄箓大斋立成仪_page21.html">21</a><a href="无上黄箓大斋立成仪_page22.html">22</a><a href="无上黄箓大斋立成仪_page23.html">23</a><span class="current-page">24</span><a href="无上黄箓大斋立成仪_page25.html">25</a><a href="无上黄箓大斋立成仪_page26.html">26</a><a href="无上黄箓大斋立成仪_page27.html">27</a><a href="无上黄箓大斋立成仪_page28.html">28</a><a href="无上黄箓大斋立成仪_page29.html">29</a><span>...</span><a href="无上黄箓大斋立成仪_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
