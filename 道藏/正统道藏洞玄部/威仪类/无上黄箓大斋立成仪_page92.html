<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 92 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 92 页/共 92 页</h1>
    <div class="content">　　先君存斋先生，讳叔舆，字德瞻，旧字萧韩，姓蒋氏。自梁普通世居永嘉，曾祖讳扶，祖讳敦，赠中大夫。父讳行简，朝议大夫，知处州，赠中奉大夫。绍熙壬子，先君以郊恩补迪功郎，扬州户掾会计。当耗斁息，以清介闻。中奉薨，帅道侯巩深嗟惜其去。往临安排岸丁孙，令人忧监仁和盐场。亭户桀黠，数败事先。君称制出纳，一绳以法，咸称其廉平，畏其威而怀其惠。比三岁，额溢倍徒，特恩转承直郎，为岳州军节推。乙亥旱蝗亘数，路豫疏画，荒政力赞，守推行之。市无贵粜，野无饥民。鼎民有诬李氏用人野祠者，守籍其家，真诸极典狱具，宪忽自疑檄。先君鞫之，钩擿故牍。一讯得其情，悉平反之，所全活者，数十人。淳熙末，中奉镇鼎有惠政，民怀之祠于梁山及先君审李氏。冤感泣者于路曰：吾固知其为蒋使君之子也。丞吉州永新不踰年，举贤升，知信州弋阳县。县纲坏久，岁饷江淮军，月解淮东，总所椿积银，类取嬴额。外地烧瘠，俗仆恢影，寄诡挟者连阡陌下户苦役产破者相踵。先君躬按版籍，摘吏奸，平易近民，务通下情。剖决滞诉，以苏洗冤负。填解积通，以少纾督趣。锄治强梗，以扶植良善。士民条画利病以告者，立罢。行之僻墟，寂墅緌绅，稚耋聚谈，慨叹咏歌德政者不绝，彻于天朝。社稷坛壝，芜秽风雨。师寄他所，悉更新之，植以所宜。木黉舍廥廪楼馆废坏者，葺理不倦，费取诸经用之余，盖前政所贸、名以自润者。非鞫死罪，狱无宿囚。茕独嫠孺，有以情诉，率得直庭不留讼。志在於民，丝发不緌。诸吏戴星出入，亹亹忘劝。竟以忧勤得疾，疾已侵视，官文书如，故禺中犹嘱贰令，母弛县纲，夜漏上，端坐而终，时嘉定十年正月二十六日也，享年六十有二。积阶承议郎，以辛巳明堂，恩赐五品服。呜呼，痛哉。先君幼颖悟，明锐灵烛，古今载籍，博览不倦，一二过目率成诵，敬诚笃实，语不妄发，赋性冲寅，宇量宽和。人与之交，邈不见其喜愠之色。工唐律，清苦雅淡，自得其趣。志不安於小成，旁罗百氏，天文地理，运气律历，仓技俞方，甘星巫学，靡不研赜深造，而於混元道德之旨，尤所耽味。庆元乙卯，冲靖留君来括苍。先君见之烟雨楼，与论古斋法，趣尚玄合，遂定交。己未、壬戌，再访冲靖竹宫，极讲究之。冲靖嘉叹，悉以平生得於荆蜀方士隐君子者，授之先君，通其变而施行焉，每试辄验。缓急叩请，悉无拒祛。怪拯危灵，异响答初。冲靖谓先君曰：以三洞真经为道本，以十方忏谢为真诚。精思九朝，密投三简，斋法如是而已。谲诡幻怪，迷误眩惑，非也。又曰：度人无量，万道之宗。泰定田君，居实所传，止於度死、消天灾、镇帝王、禳毒害，所以度天人者缺如也，盍诠考经法，且增益田君所未备，不亦善乎。先君深惟师训，窃病时俗，逐流忘返，徇华灭质，剽切绪余，工习声音以为悦；依托罔象，附会影响，以为神。波流风动，邪说厖乱，於是比次旧闻，根极原起，官游所历，奇书妙蕴。琼章蕊笈，披阅殆遍，萤窗寒焰，不倦抄述。辞语之鄙浅者。厘而正之；作用之舛讹者，辨而折之。旨诀之异同者，整齐之使归一；节目之殽乱者，删合之使复正。为黄箓斋仪三十六卷，自然斋仪一十五卷，度人修斋行香诵经仪二十四卷，总之曰：灵宝玉检，合七十五卷。始於嘉泰壬戌，成於嘉定癸未，上下二十年。其扶翊大教，用心勤苦如此。朱遂、林尧夫、陈自诚、赵希火之徒，嗣其法。将易篑，谓熙焱等日：死生命也，富贵天也。吾书幸垂成，而大期忽届。我若死，汝等当归吾书于宗坛。庶斋法或自是流畅，幽明蒙赖，则吾志愿毕矣。士之立身，惟毋友不如己者而已。言讫，暝目而逝。既定，容体如生。鸣呼，天乎。痛哉，处死生之际而不乱，盖先君之有得於道德玄元之宗指者！深矣。熙等衔哀茹苦，敬遵治命。再四校覆，谨以遗书，缄藏名山。且附录其历官大节，纂述之本末於后，以俾后人有考云。嘉定癸未七月，不孝孤遗，法名冲素，焱法名冲一等，泣血谨识。
　　宋冲靖先生留君传
　　华文阁学士，通奉大夫，提举江州太平兴国宫，奉化郡开国侯，食邑一千四百户，食实封一伯户，高文虎护并书
　　冲靖先生，名用光，字道辉，姓留氏。其始河洛人也。六世祖仕唐，官银青光禄大夫。五代时徙家泉之晋江。宋兴，削平四方，五世祖挟隽才，西游江淮间，过上饶郡，乐贵溪云峰山，遂结庐。父发清修，特立有古君子风，偕其室詹氏，拜箓龙虎山。夜梦汉天师授以丹曰：服是，当有子而倦，遂娠。先生既诞，秀异浑古，端悫自持。少解悟玄学，受法于上清正一宫道士蔡元久。元久，宣和间太素大夫、凝神殿校籍，王道坚三世孙也。既入道，抗志精坚，守一渊确，探赜索隐，穷历险艰。凡金简玉字，琼篆琅函之目，十洞要诀，三皇内文，能尽究旨归，别条绪焉。诸法书靡一不练，专以玉府五雷法、正一法为宗主。密行元炼，垂三十年。孝宗皇帝，忠所至化玩，希夷怀柔九倦，用毗大政三衢。岁大旱，郡太守沈侯作砺，闻其善召风雷，择佳寮持礼屈致。既至，大书篆简麾将吏呼叱鬼神奔走河岳之势，肃如也。郡县吏农父老，且嗟且愕。即日，天大雨，四境，渥守以上，闻行在旱。上览奏大悦，召赴阙舍太一宫，趣致雨蒇法如初。又刊铁券，驱龙师。有顷，雨迅怒如澍。西湖漕河，涸不舟者，立盈。上遣内珰嘉谕，令以龙归。须央云解、驳日穿漏。上嘉甚，延见选德殿，褒劳甚渥。锡牙简金彩、授右街道录居高士，斋请。归故山后，一年，遣使趣召途中，值雨。顾使者曰：某之祷，久矣。天其孰分疆理乎，甫至阙雨随车来。上曰：信乎，其行业清高、精诚感格矣。御奎翰赐以八字，既拜，赐逊且谢曰：圣德动天，雨且不违。臣诚愚态，何力有焉。冬不雪，受诏举法，告于山川百神，晓雪平尺。上益神之。德寿宫刘贵妃薨，宫中修黄箓，夜有影响，如见李夫人者，召对便殿，咨以鬼神之事。对曰：一阴一阳之谓道。鬼神者，阴阳不测之谓也。聚成形，散为炁。道家聚炁复神之法，鬼神之情状可窥矣。上以为然。且日法中有正一旨要，文该义奥，盍训诂之书，奏御诏镂传。几，又告归，拜主管教门公事，龙虎山、上清正一宫管辖。光宗受禅，偶违豫寿。皇有忧色，命以法祓禳。俄现巨神，被发横剑殿下，左右惊视。帝躬清安，两宫相贺。赐号冲靖先生，固辞。上即位，祈雪。夜拜绿章，星斗犹离离。晓以贺雪奏，上奇之，升左街道录擢太一宫都监。壬戌，岁旱。上诿以雨，方登坛场，行雨法。雨声忽如江海音。上曰：留君，雨师也。赐宸翰牙简。明年，又闵雨。对内殿曰：臣草菅细微，年年吁天。
　　上帝有谴，罪在不赦。黄冠祭酒，臣何敢专尸焉。上曰：为朕请命，帝实汝嘉，毋辞。时即得雨，郊祀礼成，谒谢太一宫，迁左右街道录。一日忽曰，生有涯，知无涯，以有涯随无涯殆已。士不委身霄岭，灭景云林，留连京师，动烦世主，吾其过欤。力丐归。既归，诏趣来者数四，以病辞。岁旦日，谒帝真与宫中，士会拜笑且诀。有问曰：何之？对曰：游乎无何有之乡。又问曰：其朝白玉京欤，燕蓬莱岛欤？对曰：一念倏萌，是曰妄想。达人大观，孰来孰往。入室端坐而化。阅七日，颜色如生，真所谓尸解者乎。遗表闻上，嗟悼，降御香赐赙，礼给宣葬。自居竹宫时，王侯诸公贵人家延见尽礼、建斋露祷，问道受法者，皆倾诚竭力，人人得其欢。以符水济人、危阨无告者，户外履如识。夜继日书篆，与人无倦意。不给鬻饵者，资之斋醮科，率□旧文。每曰：人以情扣帝阍，岂无辞达焉。自为制议，人所不能言者，曲折宣扬之章词表疏、牒檄戒誓之文，累数百纸，无一差。江浙问，建黄箓大斋会者万计，肸蠁感应，登载充册。一日，寿康皇后殿召设大醮，为星帝千有二百，各陈币巨珰。监护者曰：先生富矣。笑不答礼，既尽、裒星币同楮钱燎之。推赐金新正一宫中，殿藏数十楹轮，奂甲江南。又钞诸部经内之藏。荒台圯观，坏桥隳路，多所补治，惠乏周急，尤切切。若杨氏苏於烬火，翟氏伸於铨庭，拯王益於覆舟，全郑保於非命，人尤称之。子思氏言，至诚能尽其性。至于能尽人之性，能尽物之性。孟子言，自可欲之善，至于不可知之神。观诸业尚冲密勤毖幽深。理心事天，所保惟啬。道接灵鬼，仁涵死生。功闻紫清，名在玉籍。其心主乎诚，其用几乎神。未易以道家者，流窥得法者，郭友谅之流，十余人。
　　赞曰：汉文帝召见贾生，宣室夜问鬼神之事，则鬼神尚矣。孝宗聪明英睿，非帝可及，便殿所咨，犹奉拳拳乎，兹挺挺哉。留君能以正对。夫以三灵和同，则动天地，顺雨旸，不难於力。天所不能神其用者，人成之。人所不能极其挚者，鬼神与之。迄以美利利乎民，是与访崆峒、求蓬莱者异矣。鸣呼，孝宗仁矣夫。
　　无上黄箓大斋立成仪卷之五十七竟
　　
</div>
    <div class="pagination">
<a href="无上黄箓大斋立成仪_page91.html">上一页</a><span>...</span><a href="无上黄箓大斋立成仪_page87.html">87</a><a href="无上黄箓大斋立成仪_page88.html">88</a><a href="无上黄箓大斋立成仪_page89.html">89</a><a href="无上黄箓大斋立成仪_page90.html">90</a><a href="无上黄箓大斋立成仪_page91.html">91</a><span class="current-page">92</span>
    </div>
    <div class="pagination"><a href="index.html">返回目录</a></div>
</body>
</html>
