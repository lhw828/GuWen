<!DOCTYPE html>
<html>
<head>
    <meta charset="UTF-8">
    <title>太上黄箓斋仪 - 第 15 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上黄箓斋仪 - 第 15 页/共 30 页</h1>
    <div class="content">　　自然妙玄。杳冥散景，分形亿千。
　　宝珠光曜，瑞降坛乾。生死蒙惠，
　　灌炼金泉。魔王恐惧，合景三田。
　　鸣法鼓二十四通
　　无上玄元太上道君，召出臣身中，三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，愿得玉清道炁灵宝妙光下降，流入臣等身中，令臣所启，速达径御太上无极大道无形无名虚无自然金阙玉陛下。
　　各称法位
　　具位臣某等，谨同诚上启虚无自然元始天尊，无极大道太上大道君，太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，五老上帝，三元君，天地水三官，三十六部尊经，玄中大法师，三界官属一切真灵。臣等伏闻，天地之前，元始布无为之化；混茫之首，真人垂广济之科。由是分气象於三元，播弘慈於万物。命三官以考校，俾五帝以君临。惩劝无私，恩福遐被。臣夙承道荫，运偶玄休。参佩宝文，披阅灵奥。志惟敷扬大化，匡国济人。八节三元，立功为本。今属某元令节，斋戒良辰，谢过祈恩，宜申虔恳。况奉词旨，敢不上闻。
　　读词
　　按如词言，志深修奉。况逢令序，恭演灵文。太极明科，九府具愆尤之籍；玄都典格，三元为大宥之期。斋功遐及於存亡，惠泽旁流於家国。臣等辄相携率，修设坛场。灯烛香花，质心三界。纹缯法信，腾欵诸天。所期大道圆通，盼精诚而降福；至真冥应，随忏涤以垂光。使飞天神人，赍九龙符命。历下三界，关告四司。纪录斋功，证明丹祷。以今早朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊灵、宗庙先圣。登真金阙，游宴玉京。侍圣祖於上宫，贻福祥於宝胤。皇帝蓬壶比寿，舜禹齐功。调玉烛而睦华夷，肃珠躔而静天地。六宫妃后，内德钦明。太子诸王，瑶枝克茂。文阶武列，俱倾忠孝之心；四海万方，同混车书之化。今故烧香，自归依师尊大圣众，至真之德，得道之后，升入无形。和与道合真。
　　以今早朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流斋主某家。九祖七玄，三师四友。克辞幽夜，升睹光明。浴神流火之池，荫质明霞之殿。超升上境，福佑见存。及三涂五道之中，六趣九幽之内。息罪书之目，除简对之文。永出沉沦，尽蒙开度。今故烧香，自归依师尊大圣众，至真之德，得道之后，升入无形。和与道合真。
　　以今早朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流斋主某家。过咎镯销，灾衰宁息。南宫注禄，东斗增年。眷属咸宜，祯祥允萃。然后含灵有识，动植飞沉。俱承涣汗之恩，并陟逍遥之境。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　各思九色圆象，咽液，命魔密咒
　　步虚，旋绕
　　稽首礼太上，烧香归虚无。流明随我回，法轮亦三周。玄愿四大兴，灵庆及王侯。七祖生天堂，煌煌耀景敷。啸歌冠太漠，天乐适我娱。齐馨无上德，下仙不与俦。妙想朗玄觉，诜诜乘虚游。
　　旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香花，萧然灵风起。宿愿定命根，故致标高拟。欢乐太上前，万劫犹未始。
　　嵯峨玄都山，十方宗皇一。岧岧天宝台，光明焰流日。炜烨玉林华，蒨璨耀朱实。常念餐元精，炼液固形质。金光散紫微，窈窕大乘逸。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等，谨重伸上启太上无极大道元始天尊，太上大道君，太上老君，玄中大法师，三师君，上相上宰、四司五帝，三界官属一切真灵。臣等尘陋凡微，积生善会。玄风普扇，真教遐宣。宝篆琅书，降三清而演化；龙文凤诰，该万圣以传真。仰荷师资，咸蒙禀受。而未能修励，克保飞升。唯在立功，度人济物。报至道裁成之德，酬乾坤覆载之仁。凡有归心，所宜关奏。斋主某伏闻，三元品格，上圣垂文。乃天元改候之期，皇三宫肆赦之日。幽明蒙佑，动植沾恩。窃惟报主报亲，莫先於建福；为家为国，莫大於斋功。所以稽首灵坛，归心上圣。赍持法信，崇建道场。玉佩珠旛，杂灵仪而璨烂；鲸锺凤磬，引仙唱以虚徐。真圣遐临，诚祈上达。伏冀资熏大宝，孚佑帝图。凤历潜延，龙仪克固。皇帝圣超羲皡，仁格唐虞。万寓宅心，九围顺化。三边肃静，永无烽燧之劳；八极昭融，长有梯航之贡。太平帝业，辉映无强。星辰顺轨於九天，风雨均调於四序。兵戈疾疫，无挠於黎元；水旱火蝗，不兴於国介。次乞斋主家，九玄开度，五族协和。南冒题积善之名，北府落过尤之录。灾衰不作，福佑维新。增禄祚於天宫，益延龄於仙府。然后寒庭积夜之境，酆都泉曲之乡。变幽牢为清净之居，化地狱为虚无之域。群生遂性，品类昭苏。地久天长，永臻道化。上明天尊广济之泽，下副臣众等归命之诚。谨启以闻。
　　发念
　　一念为道四大，合德斋主。七世父母，免堕忧苦。上升天堂，衣食自然。
　　二念帝王国主，道化兴隆。庠序济济，皇教恢弘。威仪翼翼，普天所瞻。民称太平，四夷宾伏。妖恶自灭，圣贤自生。
　　三念法师，功德大建。教化明达，俱获飞仙。
　　四念同志学人。早得仙道，更相开度。
　　五念九亲和睦，好尚仁义。贵道贱财，行为物范。
　　六念损己，布施道士及饥寒者。天下人民，各得其所。
　　七念蠕动跂行。一切众生，咸蒙成就。
　　八念赦贳前生。今世罪对，立功补过。
　　九念家门隆盛。宗庙有人，世生贤才。
　　十念尊受经师，不敢中怠，平等一心。广度一切，克获上仙。白日登天，拜见太上。永成真人，云车羽驾。和与道合真。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，洞案炉前。令臣学道得道，求仙得仙。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之三十二竟
　　太上黄箓斋仪卷之三十三
　　唐广成先生杜光庭删
　　三元中分行道
　　入户
　　各礼师，存念如法
　　卫灵
　　谣歌空洞，帝君存坛。五帝校录，
　　受符三官。备卫四门，束魔去奸。
　　流铃掷火，除秽焚残。身佩金书，
　　炼液芝颜。玄虚素合，心动三关。
　　骑狮跨鹤，控龙乘鸾。万星守舍，
　　千魔不干。道炁长存，万仙委安。
　　鸣法鼓二十四通
　　无上玄元太上道君，召出臣身中，三五功曹、左右官使者、侍香金童、传言散花玉女、五帝直符直日香、各三十二人出。出者，严装关启玄坛天帝神君，当召此间土地里域、真官正神。以今奉为入意，愿得玉清道炁灵宝妙光下降，流入臣等身中，令臣所启之言，速达径御太上无极大道无形无名虚无自然金阙玉陛下。
　　各称法位
　　具位臣某等，谨同诚上启虚无自然元始天尊，无极大道太上大道君，大圣祖高上大道金阙玄元天皇大帝、太上老君，太上丈人，无上玄老。十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，玄中大法师，三界官属一切真灵。臣等宿以鸿因，克承玄化。负荷大法，参佩宝文。诚宜抗迹云林，栖神澹漠。振衣下俗，追友上真。而大圣垂科，元皇布教。先当助国宣化，济物安人。弘道立功，广被群品。凡有祈告，敢不上闻。
　　读词
　　按如词言，理宜关奏。斋主某上惟宗庙，下及群生。希立善功，广弘嘉福。况属某元令节，斋戒良辰。玉皇临御於上方，万圣校功於三境。死生同福，毫末无遗。是思祷祝之仪，以罄人臣之恳。赍持法信，崇设坛场。臣等依按典仪，凝神涤虑。驰心绛阙，拜手清都。所期羽盖云轩，依稀降鉴。高真上圣，仿髴照临。溥海岳以垂休，匝幽明而孚佑。以今午朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，上资社稷尊灵、宗祧昭穆，登真碧落，垂贶皇图。皇帝德洽羲农，功侔轩燧。寿山益峻，圣日增明。车轨混同，兵戈戢息。星辰合度，风雨顺时。太子诸王，承乾继圣。后妃公主，百辟庶寮。福祉日新，徽华克茂。然后文怀远俗，武定艰危。海外寰中，同跻寿域。今故烧香，自归依师尊大圣众，至真之德，得道之后，升入无形。和与道合真。
　　以今午朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流泉曲寒庭，酆都长夜。阴宫地府，一切幽灵。次及斋主家九世七玄，亿曾万祖。出重冥之境，登太极之庭。落北府之罪书，游神净域；上南宫之生箓，证品仙阶。今故烧香，自归依师尊大圣众，至真之德，得道之后，升入无形。和与道合真。
　　以今午朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流天地之内，道化之中。咸沐玄功，俱承真佑。斋主某灾殃殄息，过咎蠲销。三界真灵，潜增福祚，九丹秘妙，永驻年龄。内外齐安，存亡并泰。今故烧香，自归依师尊大圣众，至真之德，得道之．后，升入无形。和与道合真。
　　礼方
　　忏悔
　　各思九色圆象，咽液，命魔密咒
　　步虚，旋绕
　　俯仰存太上，华景秀丹田，左顾提郁仪，右盻携结璘。六度冠梵行，道德随日新。宿命积福应，闻经若至亲。天挺超世才，乐诵希微篇。冲虚太和气，吐纳流霞精。胎息静百关，寥寥究三便。泥丸洞明景，遂成金华仙。魔王敬受事，故能朝诸天。皆从斋戒起，累功结宿缘。飞行凌太虚，提携高上人。
　　控辔适十方，旋憩玄景阿。仰观劫仞台，俯盻紫云罗。逍遥太上京，相与坐莲华。积学为真人，恬然荣卫和。永享无期寿，万椿奚足多。
　　大道师玄寂，升仙友无英。公子度灵符，太一捧洞章。舍利耀金姿，龙驾倏来迎。天尊盻云舆，飘飘乘虚翔。香花若飞雪，氛霭茂玄梁。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等，谨重伸上启太上无极大道元始天尊，太上大道君，太上老君，无上玄老，至真无极大道道德众圣，天尊至真，大帝天帝，三十六部尊经，玄中大法师，三师君，上相上宰、四司五帝，三界官属一切真灵。臣等自惟幽贱，被沐玄风。擢品道阶，列名真教。睹三洞五文之奥，披龙编凤简之书。未能晦迹韬名，穷林绝壑。以期升举，永奉灵规。而受法之初，与三官有约。义先济物，辅国化时。行教立功，用罄诚节。今斋主某词情恳祷，为国为民，龙彩效心，香花质信。请崇斋法，以报君亲。况三元为大宥之辰，存亡受福；三景着大明之日，幽显开光。玄都上宫，紫微金阙。万天朝宴，众圣回轩。释过举功，允当嘉节。除灾介福，仰祝昌期。臣等依按典章，虔修斋直。建坛行道，法地象天。烧香然灯，照烛幽夜。飘灵烟而上御，伫真圣以遐临。愿达精诚，冀延景贶。伏愿三清上圣、八极高尊，俯借威光，下康国步。镇安社稷，清肃寰区。皇帝两跃齐明，丘山等寿。浚鸿源而不极，负丹扆以无为。八海九围，干戈自息。三边六合，锋镝不惊。与三五以比崇，越羲融而纵圣。箕风毕雨，调和而百谷有年；舜日尧云，辉焕而万方无事。太子叶明离之象，诸王齐盘石之贞。六宫之内则允修，百揆之忠规克着。梯山航海，率奉睿谟。异域殊封，咸臻道化。封疆静肃，远近乐康。疫毒不兴，灾妖自殄。然后九幽长夜之府，三途六趣之乡。九祖三师，并蒙开度。斋主某积生过咎，随忏涤以清消；众厄千灾，赖真灵而洗荡。维新禄算，永享利贞。内外宗亲，俱获元吉。飞沉遂性，蠢动安全。天地之间，物无失所。上明天尊弘慈之泽，下副臣等归命之诚。谨启以闻。
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦自修。预以同学，普得升虚。与天相保，长存无忧。
　　二愿诸天，结气澄清。高虚广覆，保真固灵。气候调节，四运和平。国安民丰，普天闲宁。广济一切，惠达有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万物皆从。
　　四愿日月，二景高明。无有勃蚀，亏盈安清。光照诸天，洞消暗冥。保固劫运，世祚和平。普加润泽，惠洒众生。
　　五愿星辰，与日月齐光。转烛照夜，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景气和调，无有灾患。疫毒消灭，普天安平。五谷丰熟，国富民欢。
　　七愿浮云，结炁聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方，巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国土日昌。四镇安睦，兵革不扬。天人歌唱，吉应来翔。敷教济济，威化扬扬。兆庶称庆，长乐未央。
　　十二愿蝖飞蠢动，已生未生。咸蒙安全，普得生成。皆见元气，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，洞桉炉前。令臣学道得道，求仙得仙。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之三十三竟
　　太上黄箓斋仪卷之三十四
　　唐广成先生杜光庭删
　　三元落景行道
　　入户
　　各礼师，存念如法
　　卫灵
　　神光朗耀，瑞气匝旋。箕斗澄辉，
　　芝宇晏然。玉眸金真，宝坛纯乾。
　　变夜作昼，回子午前。太华流彩，
　　丹凤飞辕。息魔灭奸，高步祥烟。
　　天真普集，齐到帝前。
</div>
    <div class="pagination">
<a href="太上黄箓斋仪_page14.html">上一页</a><span>...</span><a href="太上黄箓斋仪_page10.html">10</a><a href="太上黄箓斋仪_page11.html">11</a><a href="太上黄箓斋仪_page12.html">12</a><a href="太上黄箓斋仪_page13.html">13</a><a href="太上黄箓斋仪_page14.html">14</a><span class="current-page">15</span><a href="太上黄箓斋仪_page16.html">16</a><a href="太上黄箓斋仪_page17.html">17</a><a href="太上黄箓斋仪_page18.html">18</a><a href="太上黄箓斋仪_page19.html">19</a><a href="太上黄箓斋仪_page20.html">20</a><span>...</span><a href="太上黄箓斋仪_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
