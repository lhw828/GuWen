<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 135 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 135 页/共 621 页</h1>
    <div class="content">　　智慧常观身，学道之所先。缈缈任玄肆，自然录我神。天尊常拥护，魔王为保言。晃晃金刚体，超超太上前。
　　又
　　智慧生戒根，真道戒为主。三宝由是兴，高仙所崇授。泛此不死舟，倏忽济大有。当此说戒时，诸天皆稽首。
　　亿劫化身天尊
　　我闻元始天尊，昔在香林园内，与无极圣众演说玄一，了达希微。放九色微妙光明，照十方无极世界上下，洞彻等若瑠璃。乃见九幽地狱受 
　　苦众生，倏忽之间，万死万生，报尽轮转，化形畜生，或得为人，身相不具，奴婢下贱，孤露贫寒，亿劫不休，实堪慈悯。时有法解真人上 
　　白天尊，言如此罪魂，受苦无已，前生今世，何因何缘。天尊答曰：世末时讹，人民浇伪，为善者少，为恶者多，营造罪根，结诸恶业，自 
　　作自受，犹响应声，终劫说之，亦难可尽。略举其要，名曰三途五苦八难。此等罪趣，出离最难，非我法门，无由超度。三途者，一曰地狱 
　　考对前非，二曰畜生偿酬往业，三曰饿鬼苦对最深，渴饮火精，饥食灰炭。五苦者，一曰刀山，二曰剑树，三曰铜柱，四曰镬汤，五曰涟汲 
　　溟波。八难者，一曰得生人道难，二曰去女为男难，三曰形体完全难，四曰得生中土难，五曰值有道君父难，六曰禀性慈仁难，七曰值国土 
　　太平难，八曰与三宝相遇难。如是诸苦流浪不还，展转漂沈，与道长隔。耽淫五浊，执滞六情，外触内侵，殃缠神染，一失人路，堕地狱中 
　　，长夜冥冥，无由解脱。过此境界，东极天中，有寻声救苦天尊大慈仁者，发弘誓愿，普救众生，亿亿劫中，度人无量。但能回向，一念皈 
　　依，注想尊容，称扬名号，寻声赴感，应念垂慈，一切苦中，无不救护。天尊又曰：若有众生，三业净者，不堕三途。五毒净者，即离五苦 
　　，修八行者，超度八难，与道合真。亡故某藉东极之慈光，形魂受炼。离北都之幽暗，步武登真。可谓万劫遭逢，夙生庆幸。尚虑宿根贪着 
　　，禀性颛蒙，一有背道忘真，坐使前功顿废。我今遵依经旨，宣示戒条，立三宝以证明，仗众真而监度。愿归正道，证立本心，保护受持， 
　　勤拳皈命。先称三宝，次演戒文，清众运诚，人各恭敬。
　　按人各恭敬
　　宣告亡灵皈依
　　无上道宝元始天尊
　　道宝赞
　　稽首皈依道，大无元始尊。杳冥开祖劫，混沌立天根。愿施方便力，接引此灵魂。和：往生神仙界。
　　宣告亡灵皈依
　　无上经宝灵宝天尊
　　经宝赞
　　稽首皈依经，灵宝洞玄君。炼金成凤篆，揉玉写龙文。愿施方便力，接引此亡魂。和：往生神仙界。
　　宣告亡灵皈依
　　无上师宝道德天尊
　　师宝赞
　　稽首皈依师，神宝洞神君。先天传大教，浩劫指迷津。愿垂方便力，接引此亡魂。和：往生神仙界。
　　宣告亡灵皈依
　　青玄救苦太乙天尊
　　太乙赞
　　稽首皈依玄，寻声救苦尊。九幽蒙德泽，亿劫度沉沦。愿施慈惠力，接引此灵魂。和：往生神仙界。
　　向来所说三宝上帝睿号，东极慈尊徽称，生乎自然，隐於空洞，二仪藉以覆载，万物赖以生成。宜坚尊礼之诚，永奉玄元之教。今当敷扬妙 
　　戒，开朗昏迷。夫戒者，智慧昭彰，圆通无碍。受持之后，即有虚空鉴察，上圣天真，鉴映行藏，丝毫不漏，宜勤谛受，道不负人。倘犹懈 
　　怠身心，始终异向，再沦阴境，善果难逢。伏愿专意静心，肃容端己，誓勤侍奉，勿败真功。必得劫劫长存，世世受福，不经苦恼，身有光 
　　明，永侍仙官，常依正道。请端容止，恭听宣传。
　　大慈说戒天尊
　　北帝颂
　　善哉元始尊，众生慈父母。倾光紫微宫，曲映九幽户。峨峨丘寒庭，回照朗冰浦。炎炎烈火狱，沛然洒法雨。圆通大哀智，常善济众苦。拔 
　　度长夜魂，今得稽首礼。
　　天尊言：欲免三途，当净三业。淫杀偷盗，是名身业。嗔贪愚痴，是名心业。绮语妄言，两舌恶骂，是名口业。此十恶根，障蔽善缘，滋生 
　　罪恼。若能清净，永免三途。和：惟愿亡灵，持心听受。
　　天尊言：欲离五苦，当净五毒。眼观五色，耳听五声，鼻贪五香，舌知五味，心生五欲。此五毒根，终劫缠绵，无由解释。若能清净，永除 
　　五苦。和：惟愿亡灵，持心听受。
　　天尊言：欲超八，难，当修八行。一曰孝行，二曰慈仁，三曰贞廉，四曰忠信，五曰善忍，六曰柔和，七曰奉戒持斋，冥心大道，八曰平等 
　　接物，无有冤亲。以此熏修，善功充满，身超八难，永契真阶。和：惟愿亡灵，持心听受。
　　慈悲证戒天尊
　　奉戒颂
　　道为无心宗，一切作福田。立功无定主，本愿各由人。虚己应众生，注心莫不均。大圣崇至教，亦由雨降天。高陵靡不周，常卑故成渊。海 
　　为百川王，是能舍龙鳞。万劫保智用，岂但在厥年。奉戒不暂亏，世世善结缘。精思念大乘，会当体道真。
　　天尊告法解曰：此上法门，修行要义，转粗入妙，证道登真，三世天尊，十方大圣，皆修此行，升入无为。汝以慈悲，悯念群品，应当敷演 
　　，宣示未闻。俾苦海爱河，咸知修奉，出烦恼网，断疑惑根，登解脱山，到逍遥境，身心清静，深入法门。今者依按玄科，敷陈净供，代天 
　　尊而说戒，超众类以登真。自此业垢澄清，灵源湛寂，翱翔青霄之表，洞妙金华之台。驾景飞玄，永无轮转。我今给授戒牒，用作依凭，更 
　　运慈悲，遍宣符箓。各宜恭肃，一心谛受。
　　宣九龙符　大九龙符
　　运明诰　　生天箓
　　宣普度券　移籍券
　　宣超生符　托生符
　　宣功德牒
　　向来演说戒章，给授符箓，并已周圆。伏愿纵步金莲，朝神玉阙，辞三宝以离席，随戒力以登真，名注丹书，功标紫字，永无沉堕，俱脱苦 
　　轮。泛乘不死之舟，俓登长乐之界，少须举送，平步登天。
　　宝华圆满天尊
　　启谢
　　臣闻空洞非迹，神交经纬潜孚。恍惚无形，炁应玄黄默契。内外混心珠之妙，显微符性玉之真。匪去匪来，奚升奚降。臣等奉为某，炼度某 
　　。仰依玄泽，喜遂厘功。谅杂沓於尘葩，莫稽留於法从。仰瞻碧汉，已传翠跸之音。俯罄丹悰，曷挽琼舆之影。臣下情不胜攀恋，激切之至 
　　，谨稽首再拜奉送。
　　回軿颂
　　谨召九天普度院守雄抱雌二大将，青玄黄箓专度曲度普度司神吏灵官，本靖主将副将，护道监坛诸大元帅，疾速部卫，今宵所度众魂，上诣 
　　东极注生宫，随品受生，一如青玄上生津令。
　　宣护送牒
　　送魂如仪
　　焚仙魂符
　　灵宝领教济度金书卷之九十七竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之九十八
　　科仪立成品
　　青玄黄箓用
　　谢恩醮仪
　　烧香颂
　　各礼师存念如法
　　卫灵咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。刊名玉简，录字帝房。乘飙散景，飞腾大空。出 
　　入冥无，游宴十方。五云浮盖，招神摄风。役使万灵，上卫仙翁。和：与道合真。
　　鸣法鼓二十四通
　　无上三天玄元始三炁太上老君，召出臣等身中三五功曹，左右官使者，侍香金童，传言散花玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关启臣今奉为入意。以今设醮谢恩，愿得东极青玄妙炁百宝光明下降，流入 
　　臣等身中。令臣所启之诚，速达俚御东极青玄老君、太乙救苦天尊、运明保元上帝御前。
　　请称法位
　　位奉行青玄黄录妙斋谢恩清醮法事小臣某，与临坛官众等，谨同诚上启，上无极大道虚无自然元始天尊，太上道君，太上老君，东极青玄老 
　　君，太乙救苦天尊，运明保元上帝，十方应化救苦天尊，九天生神上帝，三十二天上帝，五灵五老上帝，上清十一曜星君，三元三官大帝， 
　　北极四圣真君，北极九府上真道君，南辰六阙上真道君，二十八宿星君，泰玄枢机三省诸相真君，灵宝五师真君，九天诸司真宰，天曹诸司 
　　真君，大慈大悲救苦真人，大慈大悲大惠真人，妙行真人，法解真人，太乙玄生府青玄黄箓院主宰仙官，黄箓九司仙灵，九天普度院仙真灵 
　　官，三元三官九府主宰，五岳五帝真君，五天圣帝，祖玄真师真人，本派经籍度师真人，北阴玄天酆都大帝，九垒十洞六宫九幽冥路主执神 
　　灵，本州本县城隍里域庙貌圣众，三界应感一切真灵。臣闻赤明开图，祖炁敷洪蒙之粹。青华御极，神光散混沌之精。握苍盖而禀清微，临 
　　黄舆而苏北郁。灵风鼓舞，威神遍满於十方。甘露涵濡，慧力圆通於三界。凝紫金之瑞相，宴碧玉之祥区。二府云联，九司星列。寻声赴感 
　　，慈悲演念於香林。应化分身，道德凝玄於骞树。天人皈命，幽显倾心，为苦海之道师，实昏衢之教主。今斋主某，一念疏瀹，五体澄虚， 
　　俯轸北单，已拜鸿庞之惠。仰瞻东极，爰殚蝼蚁之诚。莫结草以抒衷，姑采苹而致荐。伏愿龙旗翠节，翊霄景於玄虚。凤葆珠幢，拥灵辉於 
　　碧落。清跸肃狮头之驾，黄麾严豹尾之尘。十华之月驷来临，风云混景。三极之霞骖迅莅，水月交融。不忘应感之私，悉副恳祈之切，臣等 
　　不胜瞻天望圣，激切之至，谨当奏请。
</div>
    <div class="pagination">
<a href="灵宝领教济度金书_page134.html">上一页</a><span>...</span><a href="灵宝领教济度金书_page130.html">130</a><a href="灵宝领教济度金书_page131.html">131</a><a href="灵宝领教济度金书_page132.html">132</a><a href="灵宝领教济度金书_page133.html">133</a><a href="灵宝领教济度金书_page134.html">134</a><span class="current-page">135</span><a href="灵宝领教济度金书_page136.html">136</a><a href="灵宝领教济度金书_page137.html">137</a><a href="灵宝领教济度金书_page138.html">138</a><a href="灵宝领教济度金书_page139.html">139</a><a href="灵宝领教济度金书_page140.html">140</a><span>...</span><a href="灵宝领教济度金书_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
