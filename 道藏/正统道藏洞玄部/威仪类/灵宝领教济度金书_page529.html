<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 529 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 529 页/共 621 页</h1>
    <div class="content">　　凡修造动土，恐有触犯方隅。宜盛一盂净土，用默朝内诵之法，面东存神，上朝元始，奏陈恐有触犯事意，内诵妙经三十二过。次加一国土 
　　地，山川林木，缅平一等，无复歌陷。土皆作碧玉，无有异色，众真侍座。急急如元始天尊律令敕。存见十方众圣，齐声诵咏，元始降金光 
　　，下灌无极。即剔玉清诀，吹布其上，见大地变为碧玉色。真人遂辞元始，归绛宫止。然后以此盂内净土，徧洒动土所作之处。即得万神安 
　　宁，灾厄不作矣。
　　保命存思
　　凡疫毒流行，法师面东凝神，真人上朝元始，奏陈禳瘟事意。内诵宝经十徧，然后五脏出五色之光，自目出，先罩一身，次徧虚空，光中有 
　　天丁力士百千万人，仗剑掷火。见元始在玉清境，以五色神光，吐灌真人之身。又自真人孔窍中出光炁，化为千乘万骑，玉清驱瘟大将军， 
　　金甲绛衣，腰佩神剑，左持金钺，右秉玉戟，化为金光火焰，在疫家境界之中，驱逐瘟炁。元始同千乘万骑，皆诵中篇，咒水徧洒，则瘟炁 
　　自消。然后真人送元始上泥丸，方辞元始，归绛宫止。
　　北帝存思
　　精邪魔群，神物为妖。法师面东，存真人自绛宫上泥丸，朝元始，面奏治祟事意。见元始居玉清宫，妙行真人侍左，飞天无极帝君侍右，三 
　　官四圣，俨在后列，真人与千真万圣俱朝礼竟，长跪，内诵宝经三十二过，乞为施行。次辞元始，还赤天，见天尊吐九色神光，自紫户出， 
　　结成九色圆象，上耀九天，下烛九地，中照一身内外，普及十方。然后扣齿九通，祝曰：黄中策炁斩妖宗，密制强精断邪翁。太上有命太上 
　　房，急召北帝诣玉官。承受威令宣魔王，五炁蓊郁与命冲，秘藏玉文方就隆。三天运明，六天运终，贤者哉。
　　咒毕，咽液三过，存我肾中出黑炁，勃勃而升，五灵玄老，乘龙侍从，万骑骈罗，上朝元始。良久，见元始敕曰：某人被妖邪下鬼兴害侵凌 
　　，速降三五将军，天蓬部将，十天魔王，大力天丁，飞雷掣电，威剑神王，南斗火神，北斗使者，千乘万骑，疾速灭除妖邪，使患者安宁， 
　　一如所敕。毕，存北帝闻命再拜，广布云雾，万神一时同去，至彼收除都尽，再回泥丸，朝天谢恩，复还肾府，咽液扣齿，寂无遗响。
　　如此法累遣不去，则存真人自赤天中，上朝元始，或朝北帝，皆可，面奏所行词意。遂持念玉帝卫灵咒曰：
　　大帝降恶丑，覃恩出上清。九天排仗卫，五岳列班迎。万里风云合，千山草木平。云头垂北海，雨脚歇南溟。黑炁为中禁，天蓬建御营。灵 
　　官持玉节，太一捧金钲。左阵骑朱虎，先锋跨大鲸。电光飞空火，雷鼓震天廷。号令传诸将，诛伐用六丁。素皇飞豁落，童子生光明。地网 
　　周回布，天罗匌匝并。火龙红焰起，御盖碧烟生。摆撼乾坤动，翻腾宇宙惊。神威徧海表，风驭列林生。炁吞沧海竭，力扼泰山倾。虎应庚 
　　辛白，龙随甲乙青。斩灭妖邪怪，驱除恶毒狞。狂魂并下鬼，何劳共战争。群妖须伏势，万鬼敢逃形。急急如上清敕命玉帝卫灵律令。念九 
　　徧毕，真人辞元始，归赤天中。良久，存见上帝乘宝举玉辇，部领四圣三十六将，千乘万骑，雷火金光，俱入泥丸，混而为一。即时下降， 
　　倾於黄纸所书咒上。即前咒见帝真降魔，万骑并随金光，在所书咒中。即令被祟之家，於中堂如法供养。至临睡时，用金钱甲马焚於堂中， 
　　以扇扇之，令灰飞红焰。如已建狱，则於狱中焚之。至夜时分，法师存自泥丸出队仗，至患家广行收捕。事竟，还宫，并玉清诀。大有神验 
　　，不可轻用。
　　度星存思
　　度星灭罪作用，与前一同。只第三朝礼经后，关灯分线行断法有异。所以度亡人，保生人也。其法关五斗灯后，真人上朝元始，默奏保存之 
　　意，内诵洞经三十二徧，存元始金光下映，我两眉间有北斗一座，天罡星在斗柄前，白衣披发，乘金光直上，朝见元始，面祝护存事意。天 
　　罡谢恩下殿，化身为忿怒王，三头六臂五眼，披发仗剑，自三天门而下，直至桥头，执剑挥斥，顶中出红白二炁，光射天地。先令受患之家 
　　，长幼序立地户外，法师立天门上，执红线一条，约留三分之二不撒开，其下头约三分之一分作若干条，令患家长幼悉牵之，每人一条，自 
　　天门上斜亘地户外。法师遂念青天魔王咒三徧，又念大圣北斗七元君，能解复连厄，百二十徧。取元始所降金光，与天罡顶中红炁相交，吸 
　　三口吹於线上，下贯家人。存家人为红炁金光所射，七魄三尸逃走无余。遂焚断尸疰符，急召玉清断尸大将军，断疰大将军，部领从官吏兵 
　　百千万人，金甲绛衣，佩剑秉钺，并乘金光红炁，驱遂奸瘵劳疰，奔走四方，一时捕尽。即取新剪子，将此线一头三分之一剪断，每家人各 
　　以所剪一条，系於左手中指上。法师将所执上头弃之，存各人缠中指之线红炁金光，照映内外一身，五脏四肢无不光耀，遂去。次存天罡复 
　　形，由天门上谢元始，归明堂中，次存真人辞谢元始，归于绛宫，寂无遗响。
　　关灯时，存五方旺炁下覆患身，光芒映彻。即诵咒曰：
　　职掌虎司，位死神宗。指挥社令，十方悉同。以净为洁，屏秽除凶。四灵周徧，百神环攻。以火从阳，阴邪勿容。天魔外道，万鬼灭综。天 
　　罡大圣，神光赫冲。以光灭暗，以明去蒙。斯地建坛，真灵所锺。若有传尸，故炁重重。屏除不受，当迁神锋。赫火不灭，三界潜通。急急 
　　如律令。
　　又念服符咒曰：
　　日出东方，光耀表裹。行符敕水，老君敕旨。真人直符，为吾走使。符中真人，甲子诸官。当符者死，背符者亡。神符保练，魂魄同康。急 
　　急如律令。又咒曰：
　　三尸作祸，九虫为殃。侵食五脏，游走膀胱。或赤或白，或青或黄。神符入腹，搜胃洗肠。驱除百病，骨节康强。三焦四体，六腑五脏。符 
　　到收获，敢不消亡。急急如律令。
　　次念驱邪咒曰：
　　叱咄。六甲六乙，鬼疰速出。六丙六丁，知汝姓名。妖邪疰炁，魍魉劳精。速去万里，不得留停。须臾不去，吾使天神。身长五丈，弩目双 
　　睛。手持铁索，捕锁妖灵。长钳拔舌，啖食汝形。灭汝尸影，万劫幽冥。急急如律令。
　　次众念天蓬咒北斗咒，天罡咒，绕病人身。次行断法。
　　建斋次日，行铜牛铁简盖法，盖藏家人魂命。以铜铸成小牛，长五寸，高二寸二分，以帛写生人年命在符中，自子文至中指上节，十来徧 
　　，发诀。牛背上窍以符塞之，午诀。又铁板一面，长一尺二寸，正面写已往人姓名，背面书符。选住屋正东净地，掘深二尺已上，
　　以牛面向东埋之，斗诀。作用时收生人魂命，入於牛腹，念一魄入贪狼咒，掐斗诀，取斗炁覆之。存生人入金殿内，不见人，只见金光紫炁 
　　罩之。次结罩诀，将生人年命入牛肚内，以符封窍，念天为我盖咒，发阴阳斗罩之。法师格邪心，以铁障诀书禁地上，禁地即藏牛处也，念 
　　四纵五横咒：
　　四纵五横，六甲六丁。禹王治道，蚩尤辟兵。吾藏弟子於金牛之内，周游天下，回复往返，不见飞尸传疰，应有凶邪，并赴魁罡。急急如律 
　　令。次下土埋之，念咒：
　　二象回倾，玄一之精。七灵护命，上诣三清。双星驱除，黑魂罗兵。三十万兵，侍卫神灵。毒龙巨天，吐炁摄精。挥剑逐邪，豁落魔惊。灵 
　　符到处，千妖灭形。北帝杀鬼，不得留停。急急如律令。次以紫庭诸官将，守护其上。此法本出考召部，以朝修后用之，故录于此。详悉见 
　　于《护生玉诀》兹不尽述。
　　资福存思
　　人之病患，无邪精，无瘟疫，而重病不痊者，宜请降天医治之。天医院在南宫，分左右院，左治男，右治女。须奏申泰玄都省及南天，请天 
　　医下降调治。当存真人，自赤天中，径升泥丸，上朝元始，密陈某人病苦，请天医事意。内诵《玉清大洞真经》不住，见天医官吏，自内天 
　　门下降於明堂上，以金光为云龙，送往病人身中拯治。真人凝神，以伺玄报，伺告凶定毕，遂辞元始，入赤天，咽液止。万病除矣。
　　雷霆存思
　　祈雨多门，不若建九宸雷霆斋，一如前法。其要处则真人自赤天中，上朝元始，面奏某处旱乾，乞降雨泽事意。内诵《大洞经》十徧，存见 
　　元始有欣然之容，亦随真人诵经，条然合为一体，降金光自内天门出，徧匝天地。光内有敕，专召神霄大帝，即长生大帝也。良久，大帝部 
　　领侍卫数千人，乘光而来，万骑如屯，驻于元始殿前。元始口敕曰：某处早乾，祈求雨泽，速部所隶，关集欻火律令邓元帅，负风辛判官， 
　　捷疾张使者，檄起玉枢院蒋毕华雷陈五使者，雷公电母，风伯雨师，五方蛮雷马郭方邓田五使者，名山大川，社令土地，即为收捕妖魃，告 
　　示本处神祇，潭洞龙神，速降雨泽，苏拯民命，有违吾命，如逆上清。毕，存大帝欣抃领命，即从内天门而下，至绛宫中，号召众圣。见邓 
　　元帅自心出，辛判官自肝出，张使者自胆出，蒋毕华雷陈自五藏出，雷公电母、风伯雨师自四方玄虚中来，五方蛮雷亦自下田而出，与土地 
　　神祇，及所部千乘万骑，各有形貌服色所执，列在帝前听命。瞬息之间，众圣飞空步虚，降下雨泽。先大风自四方起，次黑云自四方合，次 
　　雷声震，次电光射，次大匝如注，平地三尺。存毕，众圣各回所司，大帝自绛宫直上三天门，入殿朝谒元始，陈奏降雨事意。讫归巽宫，元 
　　始与真人分为二，真人在殿下拜谢，元始复回赤天，凝神咽液止。
　　此内朝祈雨感通之法，若搅四溟缸，则於三捻香后，法师立玄坛上层，步破地召雷罡。先随阴阳步交乾罡，次步北斗七星，次转步南斗六星 
　　，次步三台。面巽方，依诀召雷司诸将及四溟大神。存至，祝以立缸搅水事意。坛众在第二层左旋，念木郎咒，搅水缸中水，一人一搅。法 
　　师独在坛上，默念诸雷咒及四溟咒，候水涌起则南降矣。更有详悉，属考召部，此不尽载。
　　四溟大神咒
　　护明元妃素华金，天英斗魁玄灵神。太一元君统水兵，蓬莱使者都水庭。弱水莹彻无纤凝，总摄河海归四溟。四溟之神太一精，太杨寒冰九 
　　饮垌。中有洞阳玄幽灵，玉雷皓师迅发声。巨乘太华天马经，流精郁光齐火铃。黑云蔼蔼海炁升，下澍百川雨如渑。肤寸之泽咸满盈，雨师 
　　元隶罗精。持命速达箕毕星，鱼龙行天鬣翅兴。迸涛鼓浪泛长鲸，锦鳞毫窍百万倾。赤龙潜奋腾光英，上帝有救无留停。阿香散花传天馨 
　　，达命使者传降灵。玉杖击开瑠璃瓶，云津徧澍群物生。火铃将军，准此律令敕。
　　存思玄妙拾遗
　　六真诀
　　法师步九灵罡，噀水遣宫，两手掐飞神谒帝诀，以两手第一、第三、第五指皆直，以两手第二指、第四指为桥，交掐挑开，便飞神矣。两手 
　　第一、第三、第五共六指，各以第一指为使者或功曹，又各第三、第五指为四直。存赤天中六神引登虹桥，桥上红光交映，左右皆有金龙， 
　　下有五色之云，直过斗口中天门下，见二使者、一直宿，却自中天复升虹桥，直至三天门下，俓入大殿之玉墀下，奏告祈祷，俯伏以伺帝敕 
　　。中天门下即口也，三天门下在两眉间明堂之位。秘之秘之，不可轻泄。
　　混神三景诀
　　先凝神大定，默奏词旨。讫则存真人在下丹田，朝谒神宝君，良久，上升左旋九匝，与神宝君混合为一。又上升中丹田，朝谒灵宝君，良久 
　　，上升左旋九匝，与灵宝君混合为一。又上上丹田，朝谒天宝君，良久，上升左旋九匝，与天宝君混合为一。左旋九匝，直撞出天门，驾五 
　　色祥云而出。初出一二丈，又回归。依次九匝，分还天宝君。又九匝，分还灵宝君。又九匝，分还神宝君。元命真人谢恩，回归赤天，扣齿 
　　咽液而止。俟出入境渐调熟，旋添加远，则大罗不难升矣。
　　飞章奏诀
　　凡飞章进表，或太上老君，或太上丈人，或九炁丈人，或九老仙都君承受，却送与至尊上帝，又有元始，或道君，或昊天。受章之日，法师 
　　飞神朝谒之时，於定境中自知也。如有三灾之事，上帝降旨，不许进奏章表，则俓拜东极太一，表誊奏以祈感格也。
　　候报应诀
　　凡进章登桥时，忽见阴雪遮闭，或人物拦截，或黑云凝空，或鬼神相见，当以金光火炁徧空迫之。如即散，乃群魔试人也。如不散，乃章中 
　　所乞，先显祸福之兆也。
　　入靖候报应诀
　　凡入靖，闻有沉香，而香者乃上帝降下青词。入局，闻有檀香，香者乃上天降文字下有神吏。入局闻降真香，或异花香者，乃真圣下降。入 
</div>
    <div class="pagination">
<a href="灵宝领教济度金书_page528.html">上一页</a><span>...</span><a href="灵宝领教济度金书_page524.html">524</a><a href="灵宝领教济度金书_page525.html">525</a><a href="灵宝领教济度金书_page526.html">526</a><a href="灵宝领教济度金书_page527.html">527</a><a href="灵宝领教济度金书_page528.html">528</a><span class="current-page">529</span><a href="灵宝领教济度金书_page530.html">530</a><a href="灵宝领教济度金书_page531.html">531</a><a href="灵宝领教济度金书_page532.html">532</a><a href="灵宝领教济度金书_page533.html">533</a><a href="灵宝领教济度金书_page534.html">534</a><span>...</span><a href="灵宝领教济度金书_page530.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
