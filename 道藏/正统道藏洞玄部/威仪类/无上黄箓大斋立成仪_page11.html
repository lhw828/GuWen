<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 11 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 11 页/共 92 页</h1>
    <div class="content">　　将吏土地钱马单并同前式，见顶告门。
　　无上黄箓大斋立成仪卷之八竟
　　无上黄箓大斋立成仪卷之九
　　三洞法师冲靖先生留用光传授太上执法仙士蒋叔舆编次
　　章奏门
　　章共五通
　　启告玄穹解秽章
　　太上三五某箓弟子系天师某治某炁云云万章奏臣某诚惶诚恐稽首顿首再拜上言。臣谨按玄科，今据入斋意，至福佑见存，臣据词难抑，已於某月某日预告，先扬宝旛，上闻斋意。今按下元黄箓简文灵仙品格，建立灵坛，崇修斋法，恭依次第，宣演真科，进拜天官济度诸章，颁行元始符命、金箓白简、救苦真符，太上敕赦生天宝箓，玉清拔幽魂、破地狱真符，青宫九龙符命，神虎玉札。赦拔亡故某乙　在会系荐等魂，及十方九幽、囚徒苦爽，出离长夜，祗受斋功。谨取某月某日开启斋坛，召摄亡魂，赴坛受度。某日清旦为始，正斋行道，三日九朝。某日夜普设清净，无碍斛食，夜供炼度，六道四生，孤魂滞魂。某日夜水火变炼，系荐亡魂，传授九真妙戒，告行元始符命、金箓白简、长生灵符，给箓破券，保举超升。事毕，拜表言功，解坛满散。某日夜祗设三界高真清醮，三百六十分位，仰答洪恩，投龙进简。外赍镇信钱米、命素纹缯、香油柴炭、盐豉笔墨、法用物仪。投臣乞为进拜天官，拔赎济度诸章。仰祈道力，俯拔亡魂如普荐大会内，有生身受度者，改作俯济存亡。臣切虑建设坛场之所，灰劫之前，四面方隅，一切厌秽。往来人物，隐显荤辛。浊气混凝，氛埃闭塞。昏霾六合，障翳八纮。不能降格飙毕，驻停真驭。恐妨开济，拯度幽明。匪仗道慈，莫遂清肃。臣今章奏，先祈上通宸极，旁及迩遐。敷露恳诚，导迎慧泽。扫除氛秽，荡涤邪妖。臣以凡愚，未尽教法。念臣叨奉真宗，夙参治箓。名滥充於祭酒，职敢废於关誊。既奉皈投，理难抑塞。谨为伏地拜章一通，上闻三天。伏惟太上无极大道，太上师尊上官典者，垂慈省理。臣谨为上请五方五帝、解诸厌秽君各一人，官将各一百二十人，下洗浣肉人，解诸厌秽。玉女使者官将一百二十人，赍真精之水、五和之香，盥洗灵坛。及制造无碍斛筵，所供斋食，灯烛香花，井灶内外，立遣清净。千厌万秽，应时消散。上请仙花玉女一千二百人，九凤破秽箓中，收秽大将军，灭秽大将军，运秽大将军，除秽大将军，各一人，官将各一百二十人，与五方五龙主水使者，各持真精之水，洗浣黄箓斋坛，并斋主某一家，内外长幼，临坛执事，祗奉法流，往来人物，有诸厌秽，一切解散。使各人心神，内养体力，外和注念，精通舒诚，感格斋功成就，庶事无魔。全仗洪恩，普资清净。谨上请灵宝十戒、威仪九真妙戒、元始符命、金箓白简、长生灵符、救苦真符，太上生天敕赦宝箓，玉清拔幽魂、破地狱真符，东极青宫，九龙符命，神虎玉札，玄都蛟龙驿吏、金龙驿吏、九龙符命使者、三元龙虎骑吏、神虎追摄官君，炼度诸司圣众，灵宝官属等，一合下降，宣通召命，监卫斋坛，升擢所荐，咸开滞爽。使忏谢必闻，启传无间。众真俯鉴，列圣还临，幽显沾恩，含灵蒙福，所请天官骑吏，灵宝官属，一切圣众，俟於散坛，拜表言功，各乞迁赏，以为效信。恩惟太上，分别求哀。臣愚谨因二官直使、正一功曹、左右官使者、阴阳神央吏、科车赤符吏、刚风骑置吏、驿马上章吏、飞龙骑吏等官，各二人出。又因甲申日直神扈文长从官十六人，符吏天光二人。直神从官符吏，随日辰易，举此为例操臣谨为黄箓大斋主，普荐改云，黄箓大斋都会首某乙，同在会官寮庶士等，后同拜上天官，启告玄穹，解荡厌秽宝章一函，上诣太上虚无丈人官都司曹治北辰宫。曹治随日换，举此为例伏须告报，臣某诚惶诚恐，稽首顿首，再拜以闻。
　　空三行
　　臣某属　某宫焚修
　　空三行
　　太清玄元无上三天无极大道太上老君太上丈人天
　　帝君天帝丈人九老仙都君九炁丈人百千万重道炁
　　千二百官君太清金阙宝玉陛下
　　空三行
　　年号岁次某甲子某月某朔某日甲子某时某於某处黄箓斋坛拜上
　　空三行
　　可漏用全纸一幅为之
　　太清玄元无上三天□□大道太清金阙宝玉陛下
　　具章奏章法位臣姓某上奏谨封
　　内方函
　　谨谨上诣太上虚无丈人宫都司曹治北辰宫
　　具章奏法位臣姓某谨重封
　　外方函
　　谨谨上诣三天门下请进
　　具章奏法位臣姓某谨重封
　　右按正一书章律，写章不隔日，填太清不隔时。章中，太清圣位科云，临时细书，长三寸六分，或五寸，朱表后。圣位科云，临时法师，自书二寸四分内取尽，恐难措写，止临时细书作一行为佳。张万福天师科，亦载之矣。若能依科楷书尤妙，又陛下二字，虽云细注，然玉陛下辞意，本是一义，不可分拆。独细书陛下两字，颇似未稳。且五炼生尸经黄缯章法及张杜二仪，亦不说细注下两字。以理推之，作一行细书，恐可通行，亦留冲靖之意也。
　　酆都赦罪章
　　具章奏法位臣某，诚惶诚恐，稽首顿首，再拜上言。臣谨按玄科，今据同启告玄穹章，至投龙进简，除已备奏诸天帝尊，申三界真司，牒合属去处。外赍镇信，法用物仪，投臣乞为进拜天官，拔赎济度诸章，俯拔亡魂，出离幽夜。伏念臣夙奉真宗，获参治箓。名滥充於祭酒，职敢废於关誊。谨开具系荐亡魂姓名，随章进呈，普及六道四生、孤魂滞魄，愿承恩命，出离冥途，受领斋功，超升净界。臣尚虑亡故某乙　在会系荐等魂，及建斋弟子家，亿曾万祖，囚徒苦魂。累劫以来，有诸愆业，拘留报对，未脱幽冥。非凭赦罪之章，难出重阴之境。全依道力，曲赐生成。臣谨为上请太清降真、召灵符吏、降真召灵童子各一人，特为亡故某乙　在会系荐等魂，恭请太极真符，告下东极青宫、长乐天内、大慈仁者、寻声赴感太乙救苦天尊，乞降威神慧光，普照十方世界。北阴酆都九幽诸狱、天牢水狱考掠冥司、一切诸狱，承兹慧光，照耀应时，普得开解，铁城摧毁，柳锁解脱。赦宥亡故某乙　在会系荐等魂，及囚徒苦爽。咸睹光明，出离幽暗。仰赖天尊上圣，依黄箓简文灵仙品格，召十方飞天神王救苦真人、救苦童子、青玄玉女遍下幽狱。洒甘露之宝浆，降慈悲之法雨。威神感应，慧力灵通。所指所到，炎火息焰，冰雪生春。刀化玉树，剑变骞林。铜柱铁床，成宝座之具；镬汤炉炭，为清凉之灯。铁丸金汁，无热恼之威；锯解屠割，摧锋芒之利。铜蛇铁狗，永断恶缘。狱卒牛头，俱发善念。魔王束首，掾吏归诚。曹属除罪籍之名，司案焚业缘之字。冤仇和睦，债讼消平。至于四生六道，普离凡尘。甲介昆虫，俱获生化。担砂负石之众，涟汲溟波之魂。驱雷役电之魄，天圆转匝之神。运风扫山之鬼，穿地引水之龙。断地逮役，度上南宫。永离五苦，远抑三途。即使亡故某乙　在会系荐等魂，及弟子某家，祖玄灵识，佩服天仪，冠带朱绂。飙乘碧落，羽驾太清。缘运不绝法应，更生侯王之门，修行众善。超神仙果，达快乐乡。俱如臣言，不违恳欵。恩惟太上，分别求哀。臣愚谨因同前章，只易直神操臣谨为黄箓大斋主某，拜上天官酆都开业道赦罪宝章一函，上诣太上某宫曹治。并同前章式。
　　玉历照帐状姓名，写朱书帐状，见正奏门
　　今开具系荐亡魂姓名，下项普荐，改作今开具在会系荐亡魂姓名。下项。
　　正荐
　　某人只写姓名
　　附荐
　　某人逐一开列姓名
　　今月　日具高功法位臣姓某具
　　右玉历，若是普荐，不立正荐、附荐项目，便将亡人姓名，从头具去，量所度亡魂多少及纸高低，为则一行，可写数名。要得磊落见单数，写须做格。写令真楷，行列端正，衷在章书圆封外，入第二方函内，发去。
　　开通道路章
　　具章奏法位臣某诚惶诚恐，稽首顿首，再拜上言。臣谨按玄科，今据同启告玄穹章，至投龙进简除已备奏诸天帝尊，申三界真司，牒合属去处。外赍镇信，法用物仪。投臣乞为进拜天官，拔赎济度诸章，以祈升济。切念臣幼慕玄风，早参治箓。名滥充於祭酒，职敢废於申誊。除已具按典仪，崇修斋法，臣尚虑幽关杳邈，冥路迢遥。水陆不通，方隅隔绝。亡故某乙　在会系荐等魂，及十方九幽、囚徒苦爽，须资赦罪之章，期出重阴之境。非凭道力，莫辟关津。克诣斋坛，普受开度。谨为拜章一通，上闻三天，开清氛秽，道启黄云。四辟六通，无有障碍。上请太上直符使者、三界直符使者，各一人，赍持太上符箓、太清符命，告下三宫九府、百二十曹、五帝考官主吏，北阴酆都内外宫洞、五岳九幽、四方三十六狱、大铁围山无间地狱、泉曲河源、三元水府、五道都府、九州社令、十方道主者，丘丞墓伯、河伯河侯、蒿里丈人、上下二千石官、九垒二皇君、地下土府神官、洞天幽治、考校曹局、泰山主职，诸曹地狱、山林孟长，庙社神祇、溟泠大神。某甲子太岁尊神、天下城隍社令、当处土地正神、善恶二部长吏、一百二十位官府神祇、七十二禁忌神将、天牢地狱、冥关幽治、长夜泉扃、一切主者，敬听太上符命，开关启路，毁锁张门，释放亡故某乙　在会系荐等魂，及六道四生，孤魂滞魄，悉诣玄坛，参朝三宝。传符授戒，听法闻经，领诸善果，使幽途无险阻之程，冥关开逍遥之径。功圆果满，进品仙阶。违滞之者，冥曹降职。恩惟太上众真，分别求哀。臣愚谨因同前章，只易直神，操臣谨为黄箓大斋主某乙拜上天官，开通道路宝章一通。上诣太上某宫曹治。同前章式
　　炼度沐浴章
　　具章奏法位臣某诚惶诚恐，稽首顿首，再拜上言。臣谨按玄科，今据同启告玄穹宝章，至投龙进简，外赍镇信，法用物仪。投臣乞为进拜天官，拔赎济度诸恭祈道力，俯拔亡魂。切念臣幼慕玄风，早参治箓。名滥充於祭酒，职敢废於关誊。尚虑亡故某乙　在会系荐等魂，及六道四生、孤魂滞魄，宿缠业垢，堕落恶源。未盥沐於身形，难参朝於坛陛。克谐炼度，各遂超升。仰仗道慈，俯垂开济。臣谨为上请五方五灵童子各五人，解秽官君将吏各一百二十人，浣濯夫人，黄华玉女各一人。应时下降，请取黄华神水、炼尸素浆、云腴玉醴、甘露金津，灌注香汤之中，沐浴上件亡魂，无边苦爽。荡除阴翳，洗涤尘劳。绝表裹冤债之根，净内外热恼之垢。即令五方童子，上请东方青灵始老真炁，哺饴以九炁之青津；南方丹灵真老真炁，哺饴以三炁之丹华；西方皓灵皇老真炁，哺饴以七炁之素浆；北方五灵玄老真炁，哺饴以五炁之玄泉；中央元灵元老真炁，哺饴以一炁之黄华。即使所荐灵魂，承哺饴之恩，安镇魂魄，自生五脏。又请金刚百炼，千和玉液，太白流光，元皇散液，解除郁结，去荡滓秽，灌炼身心，智慧洞明。又请天医神吏，尚药灵官治病。三五功曹太医博士、主者砭石小吏、敷药灵官，请取太上五色神药，布散亡魂脏腑之中。救疗生前荣卫之病，针砭心腹积滞，摩按气血尰疮。断筋伤骨者，续形返生；零落肢体者，易质复故。生肌长肉，一一完全。骨体康强，神魂磊落。忧恼消释，饥渴灭除。结节开通，胞元散滞。形神端正，相貌庄严。又请天元真水真火、南昌上宫主炼、九华真人、九光童子、火陵灵童、东井玉女、炼度大神、五府真宰、受炼司主宰、炼度神将官吏，回骸起死，反形度生。应干真众，各持法器，下降玄坛。奉为亡故某乙，并赦罪章中，备奏所荐男女等魂，普及六道四生、孤魂滞魄，丰加冶炼。令逐玄微，承兹殊贶，上度仙乡。恩惟太上，分别求哀。臣愚谨因同前章，只换直神，操臣谨为亡故某乙等，拜上天官沐浴炼度宝章一函，上诣太上某官曹治。同前章式
　　升度亡灵章系於黄箓第三日落景，於斋醮坛，拜上
　　具章奏法位臣某诚惶诚恐，稽首顿首，再拜上言。臣谨按玄科，今据同启告玄穹宝章，至投龙进简，外赍法信。投臣乞为进拜天官济度诸章，仰祈道力，俯拔亡灵。切念臣幼慕玄风，早参治箓。名滥充於祭酒，职敢废於关誊。除已励率法流，依科修奉，九时忏谢，三日告盟。建斋弟子某乙，志竭诚殚，仪陈事毕。词旨徧闻於界，恩光普被於重泉。所荐亡魂，蒙原愆业。道将还於金阙，经宜入於琅函。泽被存亡，功加一切。谨为上请南昌上官司命君、司录君、延寿君、益算君、度厄君、上生君各一人，升度所荐亡故某乙灵魂，及酆都章中，备去系荐男女等魂，普及六道四生、孤魂滞魄，上生南宫，定算玉简，注名金文。又为上请司马大神、监生大神、卫房灵姥、洞阳童子，炼度亡过某乙及系荐等魂，一切孤滞等众。入流火神庭之内，黄华宝池之中。荡形易质，返骸更生。随朱宫品格，托化人天，重立玄功，径登道果。恩惟太上，分别求哀。臣谨因同前宝章，只换直神，操臣谨为亡过某乙等，拜上天官升度宝章一函，上诣太上某宫曹治。余同前章式
　　从章疏
　　某布政使司某府某县某处居，黄箓大斋主姓某，伏为正荐亡亲某乙　普荐在会众魂崇修无上黄箓大斋。今辰进拜天官宝章，欲凭真造，即为进呈。谨备太上洞玄灵宝升玄消灾护命妙经三十六卷，金钱三十六分，从马三十六疋。
　　右谨随疏献上，三元唐葛周真君、三天门下引进真君、三天门下呈章从事、录章从事、通章从事、赍章从事、校章从事、御章从事、刺章从事、印章从事、直使功曹、正一功曹、左右官使者、除阳神决吏、科车赤符吏、刚风骑置吏、驿马上章吏、飞龙骑吏、二绯衣使者、小吏十二书佐、金光童子、直日直时从官符吏、某章中诸位灵官典者，一切圣众圣前。状惟圣慈，俯赐昭鉴。某下情无任激切之至。谨疏。
　　岁次某甲子年月　日具位姓某疏
　　可漏
　　某章中诸位从官灵官典者一切圣众圣前
　　具斋主位某疏献谨封
　　章关
　　泰玄都省
　　今奉为修建黄箓大斋主某人正荐某乙　普荐众魂，崇建无上黄箓大斋。今来进拜天官某章，已恭对太上御前宣读，讫用方函，上下封印。全须至关发者
　　右关呈章、录章、通章、定章、赍章、校章、御章、刺章、印章从事，二官直使，正一功曹，左右官使者，阴阳神央吏、科车赤符吏、刚风骑置吏、驿马上章吏、飞龙骑吏，诸位灵官、使者童子，章中千乘万骑，一切圣众，准此同加，严卫赍捧。径诣三天门下，依文请进。所过刚风，浩炁等神，不得遏截。事须遵禀，毋辄滞违。故关。
　　岁次某甲子年月　日　时关，
　　具法位某押。
　　三天大圣、都天大法天师、正一静应真君张。
　　无上黄箓大斋立成仪卷之九竟
　　无上黄箓大斋立成仪卷之十
　　三洞法师冲靖先生留用光传授太上执法仙士蒋叔舆编次
　　上章逐月所诣宫分
　　正月、十二月，上诣太上虚无丈人宫。
　　二月，上诣太上九老仙都宫。
　　三月、四月，上诣太上三天太清宫。
　　五月，上诣太上重道宫。
　　六月、七月，上诣太上九炁文昌宫。
　　八月，上诣太上天帝宫。
　　九月、十月，上诣太上大道宫。
　　十一月，上诣太上侍中左右监诸将军宫。一作侍中左右监神诸将军宫。
　　闰月，上诣太上玄都宫。一作太上九老仙都宫，一作金单太岁宫。《赤松子章历》，闰月，随前月宫。
　　逐月曹治宫分#1
　　一日，建玉曹治，赤灵宫。
　　二日，太素曹治，太微宫。一作建太素曹治，大微宫。
　　三日，太微曹治，北平宫。
　　四日，都正曹治，太清宫。一作太消下宫。
　　五日，正一曹治，通明宫。一作东明宫。
　　六日，玄一曹治，上明宫。
　　七日，太素曹治，高灵宫。
　　八日，云集曹治，紫微宫。一作灵集曹。
　　九日，元灵曹治，侍春宫。一作用灵曹治，侍春宫。
　　十日，太清曹治，紫灵宫。一作武灵宫。
　　十一日，三水曹治，素女宫。
　　十二日，司录曹治，巨野宫。
　　十三日，清叙曹治，西明宫。
　　十四日，玄正曹治，上绛官。
　　十五日，中都曹治，典平宫。一作兴司宫，一作典平宫。
　　十六日，司非曹治，北府宫。
　　十七日，司奸曹治，南伯宫。一作南真宫。
　　十八日，统部曹治，束明宫。一作统摄曹，一作通明宫。
　　十九日，统录曹治，西灵官。
　　二十日，监考曹治，司命官。一作胡冷宫。
　　二十一日，监司曹治，阳明宫。
　　二十二日，典考曹治，太阳宫。一作玄元官。
　　二十三日，司官曹治，少阳宫。
　　二十四日，玄元曹治，太阴宫。一作玄天曹。
　　二十五日，太玄曹治，少阴宫。
　　二十六日，都司曹治，北辰宫。
　　二十七日，都候曹治，太白宫。
　　二十八日，直使曹治，休明宫。一作司考曹。
　　二十九日，司直曹治，阳明宫。
</div>
    <div class="pagination">
<a href="无上黄箓大斋立成仪_page10.html">上一页</a><span>...</span><a href="无上黄箓大斋立成仪_page6.html">6</a><a href="无上黄箓大斋立成仪_page7.html">7</a><a href="无上黄箓大斋立成仪_page8.html">8</a><a href="无上黄箓大斋立成仪_page9.html">9</a><a href="无上黄箓大斋立成仪_page10.html">10</a><span class="current-page">11</span><a href="无上黄箓大斋立成仪_page12.html">12</a><a href="无上黄箓大斋立成仪_page13.html">13</a><a href="无上黄箓大斋立成仪_page14.html">14</a><a href="无上黄箓大斋立成仪_page15.html">15</a><a href="无上黄箓大斋立成仪_page16.html">16</a><span>...</span><a href="无上黄箓大斋立成仪_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
