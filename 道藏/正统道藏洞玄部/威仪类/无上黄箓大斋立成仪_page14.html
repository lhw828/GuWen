<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 14 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 14 页/共 92 页</h1>
    <div class="content">　　太上洞玄灵宝无量度人上品妙经几卷
　　太上洞玄灵宝九天自然生神章经几卷
　　太上洞玄灵宝天尊说救苦妙经几卷
　　元始天尊说生天得道真经几卷
　　元始灵书中篇几遍
　　某经某号逐一子细开列
　　已上功德并用资荐，门中远化，各超仙界或有附荐名位，依此逐一开列。
　　一请道士看诵
　　太上洞玄灵宝无量度人上品妙经几卷
　　太上洞玄灵宝九天自然生神章经几卷
　　太上洞玄灵宝九真妙戒九幽拔罪妙经几卷
　　太上洞玄灵宝天尊说救苦妙经几卷
　　元始天尊说生天得道真经几卷
　　元始灵书中篇几遍
　　玉皇大天尊玄穹高上帝宝号几声
　　太乙救苦天尊睿号几声
　　九幽拔罪天尊睿号几声
　　朱陵度命天尊睿号几声
　　已上功德，并用资荐，六道四生、孤魂滞魄，各各离苦，同遂生成。
　　右恭以玄科奥典，宝藏灵文，为济苦之津梁，作拔亡之梯磴。敢凭胜妙，用荐沉迷。切念亡亲某乙，如普荐，则以会首所荐姓名为首，添入及在会系荐亡魂等涉世尘探，归魂地远。虑业缘之未尽，致仙化之无期。愿仗真乘渗漉之功，普度苦海流吹之识。将宣宝范，先启琅函。仰希洞鉴之聪，允纳预闻之请。臣无任瞻天望圣，激切屏营之至。谨具疏，上奏以闻。谨疏
　　太岁某年　月日具前官位臣姓名疏
　　外可漏
　　黄箓开经文疏上奏三界圣真十方主宰
　　具官位臣姓名谨封
　　六幕疏
　　五帝疏
　　具位姓某
　　检会先据某乡贯，入斋意，至未曾湔洗谨赍法信，投灵宝大法司。乞取某月日，就某处，开建无上黄箓大斋三昼夜。满散修设，谢恩清醮，三百六十分位再入斋意，至福佑见存。臣据词难抑，除已誊词帝阙，请命师尊，奏告十天，关盟三界。见令坛仪肃备，法席严陈。谨率同斋道士，恭取今宵，开建灵坛，分光破暗，列陈镇信，敷露真文。翌日清旦，正斋为始。三日九朝，宣扬科范。迁拔幽苦，忏悔罪愆。仰冀恩光，俯垂证度，须至奏闻者。
　　右伏以道尊五老，本一炁以同生；德冠三才，植万灵而兼统。为人天之信仰，作生死之依凭。将启斋修，敢忘祈叩。恭惟五方五灵、五老五帝天君御前，化育群品，开张万真。务纪录於善功，每鉴观於斋事。伏愿天慈广被，圣泽遐覃。放五色之光明，救重阴之苦爽。斋功克就，生名永纪於丹台；忏谢必闻，罪录尽销於黑簿。仰赖甄陶之赐，庶成护度之功。福被邦家，恩沾幽显。臣下情无任惶惧，激切屏营之至。谨具疏，上奏以闻。谨疏。
　　太岁某年月　日具位臣姓名疏
　　可漏
　　五方五灵五老五帝天君圣前　具位臣姓名疏奏谨封
　　方函
　　疏一函上诣五老上帝
　　具位臣姓名谨重封
　　三官疏
　　具位臣姓某
　　检会先据同五帝疏，内改称臣处称名奏闻者
　　右伏以方圆奠位，资玄范以开张；品物流形，赖神功之主宰。凡归校录，悉仰生成。恭惟上元赐福天官紫微大帝、中元赦罪地官清虚大帝、下元解厄水官洞阴大帝圣前。位统三元，掌天地人神之录籍；司分九府，总死生善恶之枢机。苟露恳祈，悉蒙昭格。伏愿真慈恻悯，圣造矜容。削罪福於水火考对之曹，拔死魂於泉酆幽阴之境。圆成斋事，纪录善功。资福存亡，覃恩家国。某下情无任惶惧激切之至，谨具疏申闻。谨疏。
　　太岁某年月　日具位臣姓名疏
　　可漏
　　三元天地水三官大帝圣前　具位臣姓名谨封
　　方函
　　疏一函上诣三官大帝圣前
　　具位臣姓名谨重封
　　玄师疏
　　具位姓某
　　检会先据同三官疏
　　右伏以道分三洞，肇万法之元纲；教闻重玄，作十方之师宝。凡伸修奉，悉荷证盟。辄披露於恳诚，冀俯回於灵听。恭惟玄中教主、上清灵宝圣师真君圣前，道崇金阙，位亚玄元。散影分形，证修斋於万国；垂光接物，施惠利於重泉。伏愿圣鉴昭回，真慈覆护。书愆纪过，虽存纠察之司；宥罪涤瑕，允赖含洪之德。珍消魔障，成就斋功。俾幽显以沾恩，普邦家而蒙福。某下情无任，惶惧激切之至。谨具疏申闻。谨疏。可漏
　　玄中教主上清灵宝圣师真君圣前具位姓名谨　封
　　方函
　　疏一函上诣玄中教主上清灵宝圣师真君圣前
　　具位姓名谨重封
　　天师
　　具法位姓某
　　检会先据以后并同三官疏
　　右伏以扶教三天，播慈风而济物；疏光十界，宣秘颐以度人。肇宏正一之宗，丕闱贷三之教。敢伸丹祷，仰叩玄聪。恭惟太上辅元体道三天大圣都天大法天师、正一静应真君圣前，列位玉清，侍宸金阙，掌玄元科法，为章醮之宗师。伏愿俯赐祥光，下临坛席。证明斋事，开度沉魂。俱承拯拔之功，尽脱轮回之苦。障魔殄灭，词表御闻。泽普被於存亡，庆均沾於家国。某下情无任惶惧激切之至，谨具疏申闻。谨疏。
　　可漏
　　太上辅元体道三天大圣都天大法天师正一静应真君圣前具位
　　方函
　　疏一函上诣三天大法天师正三师正一静应真君圣前
　　具法位姓名谨重封
　　三师
　　具法位姓某
　　检会同前
　　右伏以玄元始炁，於#1开光於万化之先；经籍度师，演教於三乘之始。将期修奉，敢后皈投。恭惟灵宝经师真君、灵宝籍师真君、灵宝度师真君圣前。道冒重玄，名标上古。随方设教，弘敷斋谢之科；应物流行，昭示真常之路。饬黄坛而蒇事，望紫阙以陈词。伏愿师造鉴观，仙游来格，提携末学，锡正气於灵关；开度沉魂，施祥光於法界。恩流有截，泽被无垠。某下情无任惶惧激切之至，谨具疏申闻。谨疏。
　　可漏
　　灵宝经籍度师真君圣前具法位姓某谨　封
　　方函
　　疏一函上诣灵宝经籍度师真君圣前
　　具法位姓某谨重封
　　监斋
　　具法位姓某
　　检会同前
　　右伏以玄元阐教，广开普度之门；太极垂科，显着监斋之号。凡伸修奉，悉仰证明。恭惟灵宝监斋大法师真君圣前。弘教化初，兴哀劫末。特流传於斋法，俾恩佑於沉沦。伏愿俯赐师慈，特颁真旨。下灵宝司之官属，暨黄箓院之圣真。依下元简文灵仙品格，降飞天翊卫传奏官君。纪录斋诚，宣誊词款。导迎慧泽，开济沉魂。俾善果以圆成，普幽明而受度。恩沾见在，福被邦家。某下情无任惶惧激切之至，谨具疏申闻。谨疏。
　　可漏
　　灵宝监斋大法师真君圣前　具法位姓名谨封
　　方函
　　疏一函上诣灵宝监斋大法师真君圣前
　　具法位姓名谨重封
　　启坛疏
　　具法位臣姓某
　　谨沥丹诚，上干洪造。臣先据同五帝疏，关盟三界恭依次第，宣演真科。拜奏宝章，颁行符命。迁拔罪爽，开赦幽沉。烧香然灯，立斋行道。请光破狱，普施夜斋。召摄亡魂，沐浴炼度。传符授戒，保举超生。事毕，拜表言功，投龙进简。祗设清醮，上谢洪恩。广集善功，总资升度。以令坛仪肃备。同五帝疏，至奏闻者。
　　右伏以饬黄坛而蒇事，恪遵夤奉之仪；望紫阙以陈词，仰冀鉴观之泽。爰殚衷悃，上露斋诚。恭惟太上无极大道、至真无上三十六部尊经真文宝符，太上三尊、十方圣众、玄中大法师御前，敷落五篇，开张万范。飞玄结炁，自成空洞之文；下元总神，遂着灵仙之格。保制劫运，拯护幽明。臣缪以师资，叨传妙训。俾依科而遵奉，敢冒禁以宣行。谨励法徒，虚遵品式。结立盟誓，共建斋功。伏愿三宝证明，万灵降格。倾光回驾，监真度生。地水幽暗之乡，仗道慈而开济；日月照临之土，沾慧力以昭融。福普邦家，恩覃存没。臣无任瞻天望圣激切屏营之至，谨具疏上奏以闻。谨疏。
　　可漏
　　至真无上三十六部尊经真文宝符
　　太上无极大道御前
　　太上三尊十方圣众玄中大法师
　　具位臣姓名疏奏谨封
　　方函
　　启坛疏奏请
　　三天门下省
　　具位姓名谨重封
　　十方灵官疏
　　具法位姓某
　　检会回三官疏，至关盟三界，见令坛仪肃备，法席严陈。谨率同斋道士，恭取今宵，开建灵坛。分光破暗，列陈镇信，敷露真文。翌日清旦，正斋为始。宣行科范，忏悔罪愆。今具纸笔墨砚，安镇十方。乞赐誊奏，仰祈恩霈，俯济存亡，须至具疏告闻者。
　　右伏以梵炁弥罗，落落九霄之境；真都渺莽，巍巍十极之乡。欲诚悃之升闻，仗圣恩之垂济。恭惟十方无极世界、日月星宫、经宝地水、十乡神仙诸灵官，传奏圣众圣前。真常善应，圣化无方。每降格於坛场，为宣通於词款。伏愿广运慈悲之德，溥施拯护之功。礼谢十方，遐迩俱祈於通感；敷诚九奏，愆瑕悉赖於包藏。所冀情旨，上通恩光，下逮净涤。有为之业，崇成无量之功；庶俾幽明，皆资生化。某下情无任激切之至，具疏申闻。谨疏。
　　可漏
　　十方神仙灵官传奏圣众圣前　具位姓名疏上谨封
　　方函
</div>
    <div class="pagination">
<a href="无上黄箓大斋立成仪_page13.html">上一页</a><span>...</span><a href="无上黄箓大斋立成仪_page9.html">9</a><a href="无上黄箓大斋立成仪_page10.html">10</a><a href="无上黄箓大斋立成仪_page11.html">11</a><a href="无上黄箓大斋立成仪_page12.html">12</a><a href="无上黄箓大斋立成仪_page13.html">13</a><span class="current-page">14</span><a href="无上黄箓大斋立成仪_page15.html">15</a><a href="无上黄箓大斋立成仪_page16.html">16</a><a href="无上黄箓大斋立成仪_page17.html">17</a><a href="无上黄箓大斋立成仪_page18.html">18</a><a href="无上黄箓大斋立成仪_page19.html">19</a><span>...</span><a href="无上黄箓大斋立成仪_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
