<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 410 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 410 页/共 621 页</h1>
    <div class="content">　　降九位
　　鸾舆至止，鹤驾临轩，与醮众真，如仪朝礼。朝礼既周，请升醮席，醮官上香设拜。
　　初进酒
　　重称法位
　　具位臣某，重诚上启三清上圣，七御玄尊，斗府高真，万天上帝，日月星宿，省府曹僚，地水岳清，城隍社令，醮筵内外，一切真灵。臣闻 
　　一元肇运，凝祖炁於虚无。万象开图，散灵光於妙有。璀灿焕丽天之瑞，陆离呈烛地之祥。七政分躔，典寰瀛之休咎。四余纪度，职黎庶之 
　　吉凶。鉴观虽本於上穹，感召实繇於下土。赤松表戴，青罗彰灵。惟作善以神交，斯致和而炁应。臣等夙参凤箓，幸佩鸾图。弘道宪天，誓 
　　秉丹青之信。承符宣德，宜坚金石之忱。凡有皈投，敢忘敷奏。既奉词旨，所盍关行。
　　宣词
　　按如词旨，备切忱恂。斋主某列宿颐神，一星孕炁。荷高厚之覆载，感居诸之照临。动涉百非，吉庆未融於德履。静忘十善，机祥莫印於福 
　　襟。况次舍有进退之分，而躔离多隐伏之异。天时易变，人事难常。非斋戒以吁天，曷优游而玩地。爰崇芝陛，肃辂连台。华芒流九有之辉 
　　，光浮狮御。圣彩焕十华之耀，声浃鸾和。徼黼座以倾光，罗旌旄而散景。金篝炜烨，玉籁玲珑。修二景五星之斋，祈万圣千真之降。曲蒙 
　　善应，诞锡蕃厘。礼罄三朝，厄逐琼音而风散。诚通一念，恩随璈韵以云臻。由中莫报於珠环，事上愿陈於瑶玖。若尊若斝，于豆于登。黍 
　　稷非馨，僭寓粟丝之敬。苹蘩可荐，庸殚绵绝之仪。伏愿渊默时歆，高明日鉴。璇殽耀玉，随梵唱以流明。琼醴流金，间步虚而朗彻。不避 
　　再三之渎，爰旌万一之忱。臣不胜惶惧之至，谨陈亚献。
　　亚献酒
　　具位臣某，与临坛官众等，谨重诚上启三清上圣，七御玄尊，斗极高真，万天上帝，日月星宿，省府曹僚，地水岳渎，城隍社令，醮筵内外 
　　，一切真灵。臣闻惟天为大，昭昭而成象无私。谓人最灵，林林而流形有赫。仰稽乾度，俯斡坤灵。降祥降殃，固本下愚之崇钥。积善积恶 
　　，实由上圣之权衡。臣等洁己瞻天，饬身事帝。借盈尺地，既缀武以敷陈。露方寸天，更承颜而献纳。先愿醮官某，五灵孕粹，三极储精。 
　　出入起居，沐圆穹之骘相。行住坐卧，藉方厚之匡扶。身命无的劫刑刃之临，运限有禄马贵官之守。火罗计孛，远离疆隅。木炁水金，近躔 
　　分野。辂帘栊之喜气，融院宇之欢声。三百六旬，永宴熙朝之日月。七十二候，常陶盛世之春秋。福乡融夏屋之和，寿域庆春台之永。金花 
　　润晓，漱玉液以怡神。玉树酣春，灌金津而御炁。芝兰茂悦，椿桂高华。举桉齐眉，有宜室宜家之庆。扶床坐膝，极学诗学礼之荣。溥桑梓 
　　以生春，荫松萝而不夜。次愿臣等天光委照，地障永除。融离坎以神交，偃月胤虚无之室。会乾坤而炁结，回风全妙有之英。侍狮座以凝真 
　　，缀鸳班而侍圣。格存俯仰，东诸早列於学真。体备威仪，西阆疾班於领教。勿鼓三官之笔，无登五帝之编。与道合真，后天难老。加拜鸿 
　　厖之泽，允昭蝼蚁之忱。上愿乾坤清宁，璇玑焕耀。风雨霜露，垂润泽之玄功。日月星辰，普照临之清景。天休滋至，地瑞咸臻。五谷顺成 
　　，灿来仪之休征。百昌茂育，彰率舞之嘉猷。圜扉多青草之阴，方域息绿林之警。臣不胜恳切之至，上香礼行终献。
　　宣疏
　　臣谨重诚上启三清上圣，七御玄尊，斗
　　极高真，万天上帝，日月星宿，本命元
　　辰，醮筵真宰，一切威灵。臣闻诚天之
　　道，既殚昭事之仪。礼人之防，幸罄献
　　酬之典，戴恩罔极，感德深深。月淡河
　　澄，将返霓旌於云汉。参横斗转，徒瞻
　　羽葆於霄虚。朱凤旁旋，玄龙下迈。臣
　　等无从控挽，惟剧瞻驰。下情不胜攀
　　恋，屏营之至，谨稽首再拜，奉送云軿。
　　回軿颂　　复炉
　　灵宝领教济度金书卷之一百九十三竟
　　洞微高士开光救苦真人宁全真授灵宝通玄弘教水南先生林灵真编
　　卷之一百九十四
　　科仪立成品
　　安宅斋用
　　早朝行道仪
　　启堂颂
　　各礼师存念如法
　　卫灵
　　金真绿霞，焕映三天。飞云丹霄，诸天控軿。晨辉启旦，阴翳俱捐。九微震空，五星回旋。万仙应感，自然妙玄。杳冥散景，分形亿千。玄 
　　珠光曜，瑞降坛乾。生死蒙惠，灌炼金泉。魔王敬奉，合景三田。和：与道合真。
　　呜法鼓二十四通
　　发炉
　　无上三天玄元始三炁太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直 
　　符，直日香官，各三十六人出。出者严装显服，冠带垂缨。关启玄坛天帝神君，当召此间土地方域神真，臣今早朝升坛行道，谨奉为入意。 
　　其诸丹悃，已录奏闻。愿得太上十方至真道炁灵宝瑞光下降，流入臣等身中。令臣所启之诚，速达俓御至真无极大道昊天玉皇上帝御前。
　　请称法位
　　具位奉行五土斋醮法事小兆臣某，与临坛官众等，谨同诚上启太上无极大道虚无自然元始天尊，太上道君，太上老君，昊天玉皇上帝，南极 
　　天皇大帝，北极紫微大帝，南极长生大帝，东极青华大帝，后土皇地祇，九天生神上帝，三十二天上帝，五灵五老上帝，上清十一曜真皇君 
　　，南斗六司真君，北斗九皇真君，二十八宿星君，营室虚危星君，土公土吏，盖屋土司空星君，辟土宫弧矢星君，泰玄枢机三省诸相真君， 
　　北极四圣真君，三元三官帝君，祖师列位真君，三洞四辅经箓法部，诸省府院司，仙灵将吏，五岳五帝真君，五天圣帝，洞天福地，靖庐治 
　　化，仙真主宰，本靖祖玄真师真人，经籍度师真人，北阴酆都大帝，水府扶桑大帝，九垒土皇君，土府五方大帝，南离北坎，东震西兑，四 
　　面方隅禁忌神君，本府本县城隍司主者，当境土地，里域真官，三界官属，一切威灵。臣闻鸿蒙肇胤，凝祖炁於无形。溟涬开图，散神功於 
　　有象。三极主张於经纬。万生橐钥於阴阳。无怀大庭之前，宫室未备。伏羲燧人之后，栋宇斯张。上符辰次於天纲，下应神方於地纪。循环 
　　八卦，昭昭休咎之宗。错综九宫，灿灿灾祥之信。悉禀女青之韶令，共尊大赤之条章。有翼有严，惟影惟响。臣等应图御箓，宣德承符。旌 
　　方寸天，既勤拳於皈向。借盈尺地，盍精进於教陈。爰有青词，谨当宣奏。
　　宣词
　　按如词言，洞昭真切。斋主某，仰瞻营室之象，俯推相宅之文。肯构肯堂，突兀考翚飞之奂。爰居爰处，幸勤成鸠僝之功。虽本人谋，亶繇 
　　帝力。念经营之创始，暨卜筑以告终。五炁陶形，幸有起居之喜。百灵效命，宁无震动之忧。欲永阳居，宜昭阴贶。芝坛璀璨，锵龙簴於九 
　　成。兰篆荧煌，焕凤缯於五镇。叩首清微之主，皈神紫极之尊。视听自民，愿密覃於两露。祸福由己，期永际於风云。溥家国以同休，袭天 
　　人而均庆。以今清旦行道，请法众等，运兹初捻上香。愿此香烟腾空俓上，供养至真无上道宝天尊。臣等皈身皈神皈命，五体投地，仰依太 
　　上三尊。愿以是功德，上祝皇帝陛下。伏愿乾坤呈瑞，河洛昭祥。冠带九圻，化日拱无为之治。金汤万里，仁风歌有道之长。指嵩华以齐龄 
　　，等沧溟而并福。公卿列岳，光赞皇图。后妃诸王，克匡帝业。益衍文明之化，咸臻清静之风。今故烧香，自皈依道尊大圣众，至真之德。 
　　得道之后，保天长存。和：与道合真。
　　以今清旦行道，请法众等，运兹二捻上香。愿此香烟腾空俓上，供养无上至真经宝天尊。臣等皈身皈神皈命，首体投地，仰依太上三尊愿以 
　　是功德，皈流斋主某。伏愿东华锡庆，南极增龄。漱金醴以怡神，朱颜不老。度玉符而定命，紫宇长春。帘拢之暖日辉辉，庭户之清风拂拂 
　　。椿萱秀润，兰桂光华。萃和炁於一门，袭芳献於百世。今故烧香，自皈依经尊大圣众，至真之德得道之后，永保安宁。和：与道合真。
　　以今清旦行道，请法众等，运兹三捻上香。愿此香烟腾空俓上，供养至真无上师宝天尊。臣等皈身皈神皈命，首体投地，仰依太上三尊。愿 
　　以是功德，皈流斋主某家，九玄七祖，五族六亲。已往者朱火登名，诣神乡而容与。见在者青华录字，跻寿域以优游。臣等道俗姻亲，存亡 
　　师友，均悟大乘之地，同登小有之天，丕阐真机，均陶圣化。今故烧香，自皈依师尊大圣众，至真之德。得道之后，升入无形。和：与道合 
　　真。
　　礼方　　忏方
　　臣等今故烧香，皈身皈神皈命，仰谢十方元极太上灵宝天尊，已得道天真圣众，至真诸君丈人，梵炁天君，十乡神仙诸灵官。今有奉斋法第 
　　子某，版筑经营，土木缔创，宜家宜室，肯构肯堂。深虑掘凿冈峦，堆垛墙壁，山林伐掘，池沼塞填，上触天星，下侵地宿，阴阳宫卦，宁 
　　免损伤，枝干方隅，动招凌犯，积月闰日，虽就康安，历岁周时，或生灾难，非繇玄荫，曷保洪禧。因今烧香散花，转经行道，祈恩谢过。 
　　集福迎祥。伏愿道炁罗敷，灵光焕耀，宣告土府真宰，禁忌龙神，收敛威凶，各安所部，保护宅舍，成就吉昌，制灭祆邪，辟除火盗，公无 
　　征扰，私有安和，孙子繁昌，门庭清显，得道之后，升入无形。和：与道合真。
　　三启
　　乐法以为妻，爱经如珠玉。持戒制六情，念道遣所欲。澹泊正气停，萧然神静默。天魔并敬护，世世享大福。
　　又
　　郁郁家国盛。济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　又
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　重称法位
　　具位臣某，谨重诚上启太上无极大道虚无自然元始天尊，太上道君，太上老君，昊天玉皇上帝，南极天皇大帝，北极紫微大帝，南极长生大 
　　帝，东极青华大帝，后土皇地祇，九天生神上帝，三十二天上帝，五灵五老上帝，上清十一曜真皇君，南辰北斗两曜皇君，二十八宿星君， 
</div>
    <div class="pagination">
<a href="灵宝领教济度金书_page409.html">上一页</a><span>...</span><a href="灵宝领教济度金书_page405.html">405</a><a href="灵宝领教济度金书_page406.html">406</a><a href="灵宝领教济度金书_page407.html">407</a><a href="灵宝领教济度金书_page408.html">408</a><a href="灵宝领教济度金书_page409.html">409</a><span class="current-page">410</span><a href="灵宝领教济度金书_page411.html">411</a><a href="灵宝领教济度金书_page412.html">412</a><a href="灵宝领教济度金书_page413.html">413</a><a href="灵宝领教济度金书_page414.html">414</a><a href="灵宝领教济度金书_page415.html">415</a><span>...</span><a href="灵宝领教济度金书_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
