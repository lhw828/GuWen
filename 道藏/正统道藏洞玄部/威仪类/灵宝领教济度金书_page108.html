<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 108 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 108 页/共 621 页</h1>
    <div class="content">　　发放召魂符命仪
　　步虚上香
　　具位臣某，诚惶诚恐，稽首顿首，再拜上言。臣闻一炁运生死之机，炁分造化。三极判升沉之象，心超经纶。欲提黑郁之幽灵，恪藉紫宸之 
　　典令，殚忱独对，侧耳同仁。今奉为斋主某，崇建灵宝生神妙斋，开度亡故某。切虑觉地烟迷，灵源尘障。舟藏何在，惊万炁之飞奔。水逝 
　　不回，叹双轮之迅迈。凄凄夜壑，槭槭寒庭，期形魂来觐於星坛，颁将吏宣行於云篆。朱章露奏，既敷民欲以动渠。玄敕风驰，谅肃天威而 
　　鼓动。兹申明於召役，愿丙鉴於恳祈。伏冀三宝流光，九霄锡命，降开幽之慈旨，敕溥度之真曹。各慎攸司，布毁锁张门之政。齐恭乃事， 
　　奋开关启路之威。体大道之好生，佐微臣之度死，臣下情不胜徯恩，俟命之至。
　　三拜起　　诣神虎堂
　　普献颂
　　普献无边圣，香烟散十方。愿乘七宝台，垂光五浊世。运度人天众，咸令上法桥。同会证无为，勤修不退转。
　　上清灵宝玄坛炷香，关启九天普度院追摄仙灵官吏，本靖主副大将，护道监坛仙灵官吏，城隍里域监坛翊卫，虚空鉴察一切威灵。切以金书 
　　导运，八圆覆护於慈云。玉字浮空，十极焕明於惠日。设守雄抱雌之职，列提魂摄魄之曹。上赞天工，下提幽爽。龙符耀惠，摧铁壁以成人 
　　。虎节宣威，拯铜关而离夜。凡伸开度，悉赖维持。以今斋主某，矜彼亡仪，堕兹幽垒。帝庭请命，欣承膏泽於恩纶。鬼域升神，赖畅皇灵 
　　於真驭。谅遵丹诏，普往玄坛，慈伸荐献之恭，恪罄忱恂之祷。愿旌激切，俯赐从容，法众运诚，志心召请。志心召请九天溥度院三十六真 
　　人，三十六将军，守雄抱雌二大将，追魂摄魄二大将，神虎敌虎二将军，夜光倒玄二玉女，本坛仙灵将吏，某靖主将副将，护道监坛，里域 
　　真官，土地正神，斋主住居司命六神，惟愿云车风马，来届香
　　筵。和：受兹香花供养。
　　初献　　散花
　　伏以登真度命，天门垂破狱之仁。起死回骸，地户映照天之惠。孰敷洪泽，厥有玄曹。铁骑联云，肃肃神功而虎视。金戈耀日，巍巍圣力， 
　　以龙骧。啸命乾坤，骏奔山岳。今斋主某，深虑亡故某，兆亿恶障，浩劫尘根，人我山极目。千寻灵光，自滓是非垒。惊心万劫二业垢谁磨 
　　，散三炁於虚无，归百骸於寥廓。三光宪令，纷水火之剑衡。六洞条章，凛阴阳之权量。幽台毒雾，冥境悲风，非凭摄召之威，曷副超凌之 
　　望。伏愿手提天敕，风行黑壤之区。足蹑地轮，雷动黄泉之境。根寻飞爽，部卫游精，俾解脱於阴郊，获遨游於阳界。某不胜恳祈之至，谨 
　　伸亚献。
　　亚献
　　伏以真实法有为法，悟之者善恶攸司。功德光无量光，得之者形神俱妙。荷宠渥便蕃於皇极，愿威灵赫奕於玄虚。犹虑六洞十宫，三官九府 
　　，耸铁围於郁绝，讯鞫霜明。坚石硖於罗酆，推研日赫。岳渎山川之囚禁，城隍里域之挚维，故爽新魂，前冤后债，内而九玄七祖，外而六 
　　道四生，悉冀追呼，普行提命。升天入地，遵火令以飞奔。出阴入阳，乘金符而腾跃。检鬼营不得容隐，遍神乡孰敢拘留。俾见性而回灵， 
　　脱幽关以离苦。颁符真切，伺命殷懃，某不胜虔祝之至，谨伸终献。
　　三献
　　三献既周，一忱毕露，所有符檄，盍为关宣。
　　宣九天追魂符命
　　宣牒
　　天符告布，坛檄周宣，谅圣鉴之无哗，肃玄威之有耀。玉龙霄跃，金马驿呈，俾游爽赴期而归，获乘晨步虚而去，神无旷职，帝有恩言，一 
　　如灵宝玄坛律令。
　　向来
　　灵宝领教济度金书卷之七十二竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之七十三
　　科仪立成品
　　坐神斋用
　　灵官醮仪
　　步虚
　　宣卫灵咒
　　五灵列位，焕镇五方，始皇护魂，丹老卫形。皓灵侍魄，黑帝摄生，中央黄帝，统御万真。元始诰下，幽夜开光，罪消北府，名列南宫。金 
　　箓定籍，玉字除殃，朱陵炼质，飞神太苍。三官九府，无极神乡，普受开度，上生天堂。和：与道合真。
　　请称法位
　　具位臣某谨焚香，上启九天司命府上奏灵官，飞章灵官，主生灵官，主死灵官，掌九天灵官，掌度人不死府灵官，掌回骸起死府灵宫，掌三 
　　元二十七府灵官，掌三元百二十曹灵官，掌酆都十三宫洞灵官，掌酆都十八大地狱灵官，掌酆都二十四大地狱灵官，掌酆都大铁围山无间地 
　　狱灵官，掌东方剑树地狱灵官，掌南方火坑地狱灵官，掌西方金槌地狱灵官，掌北方寒冰地狱灵官，掌东北方镬汤地狱灵官，掌东南方钢柱 
　　地狱灵官，掌西南方屠割地狱灵官，掌西北方铁丸地狱灵官，掌上方风雷地狱灵官，掌下方粪秽地狱灵官，掌酆都山寒池考狱灵官，掌考死 
　　万死灵官，掌治罪天宪考鬼灵官，掌主生罪考掠灵官，掌主死罪考掠灵官，掌五岳地狱灵官，掌九府业道灵官，掌寒夜考鬼灵官，掌泉曲府 
　　考鬼灵官，掌地府司罪六曹灵官，掌生簿司罪灵官，掌察命都知司罪灵官，掌阎罗都案司罪灵官，掌左司簿司罪灵官，掌拘命摄魄灵官，掌 
　　九州分野司灵官，掌十二国分野校录灵官，掌六十甲子生人灵官，九天仙真无鞅圣众，玄坛应感一切真灵。伏闻三宝垂光，启琼章於三洞。 
　　九清锡庆，飞玉篆於九阳。生神设济度之曹，司命建枢机之府，上凝天政，下济地祇，宣化承流，定玄班於五百。宪天弘道，敷洪泽於三千 
　　。橐钥昭然，权衡焕若。今斋主某，开度亡过某，崇建灵宝九天生神妙斋，请命帝庭，徼惠真驭，觊提携於飞爽，俾解脱於幽关，辄殚北面 
　　之恭，庸效西邻之敬。伏愿乘风驭景，翩翻齐下於玄虚。骖月腾云，络绎均临於碧落。不违玉敕，恪副瑶坛，某不胜虔切之至，谨当奉请。
　　请圣初献
　　重称法位
　　具位某等重诚，上启九天司命府列职所主灵官真众，醮筵应感一切威灵。伏以道冠十方，皆清微之祖炁。斋分三箓，开黑郁之幽氛。阙有灵 
　　曹，密匡圣运。陆离剑佩，雍雍而鹭序云联。赫奕旌旄，肃肃而鹓行星列。典录籍则性命祸福靡不载，赞钧衡则聪明智慧足有临，职阴职阳 
　　，主生主死。今斋主某，悯念亡故某，九京长往，万炁无归，纷业垢於灵源，愆书六洞。涨客尘於觉海，过纪三元。幽幽縻泉曲之魂，戚戚 
　　絷酆城之识，终天痛恼，弥劫沉沦。依青律以登斋，演玄科而行道。囊封朝奏，虽期帝渥之罗敷。羽檄宵驰，犹赖真灵之鼓动。愿垂玄贶， 
　　恪副丹衷。遵青律赦宥之恩，削黑简隐显之录。敕牢槛主宰，即毁锁以张门。宣里社神祇，为开关而启路。函乘芝检，肆觐枫坛，俾快睹於 
　　阳晨，获顿超於阴夜。仪不及物，姑殚万一之忱。情见乎辞，愿鉴再三之祷。某不胜虔切之至，谨伸亚献。
　　亚献
　　具位某上启九天司命府列职所主灵官真众，醮筵应感一切威灵。伏闻下愚动之死地，北府标名。上圣提以生天，南宫定籍。莫匪九霄之橐钥 
　　，禀由一炁之陶镕。圣武布昭，既握裁成之柄。威灵广运，合施化育之权。斋主某矜悯亡灵，皈依宸极。回骸起死，愿离三十六垒之探沉。 
　　监真度生，俾兔百千万龄之汩没。伏冀体天丕冒，道法自然，降梵炁於玄虚，拯游精於黄壤，苦海鼓慈悲之棹，昏衢张智慧之灯。刀化树而 
　　剑为骞，圜扉春满。水静波而火息焰，幽域阳回。溥物物以更生，极尘尘而度命。申言有翼，丙鉴无私。重念亡故某，驽步堪怜，驹阴自老 
　　，金闺通籍，荷洪造以天开。玉策书勋，誓丹忱而日皎。承符紫禁，窃荫玄曹，更希涵育之恩，俾逭颠跻之咎。阴灵阳耀，均披拂於仁风。 
　　乾清坤夷，悉舒迟於化日。某不胜虔祝之至，谨当终献。
　　三献　　宣疏
　　具位某谨重诚，上启九天司命府列职所主灵官真众，醮筵应感一切威灵。伏闻天关浩荡，仰观而云景洞明。地户幽寥，俯察而业尘流萃。既 
　　藉真灵之下映，可期爽识之高跻。浩矣葵忱，邈哉芹献，敢叛岱冥之德，甘膺鼎钺之威。以今龙簴声沉，凤篝烟冷，红尘杂沓，难稽八景之 
　　舆。彩仗葳蕤亟返九华之驾。僭言有请，流惠无疆。某等与醮官不胜望恩之至，稽首再拜奉送。
　　回軿颂
　　回軿五云舆，腾驾九章歌。倏忽升天远，醮坛香气多。玄恩覃宇宙，福禄遍山河。缅想神仙路，逍遥上大罗。
　　向来
　　分灯仪
　　步虚　　诣三宝前
　　具位臣某，诚惶诚恐，稽首再拜，奏启玉清圣境元始天尊清微天宝君，上清真境灵宝天尊禹余灵宝君，太清仙境道德天尊大赤神宝君，九天 
　　自然生神上帝。恭望睿慈，俯垂省录。切以九霄寥廓，凝阳彩以高澄。九垒深沉，结阴氛而冥昧。况六趣之客尘自滓，与三涂之业垢堪悲。 
　　展转昏衢，沉沦夜壑，非赖神辉之照烛，曷开幽境之凄凉。是以仙圣垂伶，真灵俯盻，启降光之玉格，敷破暗之金科。上彻真空，翊三景之 
　　灿烂。下通风泽，消六洞之蒙迷。妙道难量，神功不宰。以今斋主某，崇建九天生神妙斋，开度亡故某。罗敷丹悃，铺投玄坛，度死炁於乘 
　　晨，超幽魂於积夜。愿彻霄极，密放灵光。梵炁弥罗，蔼三色之混沌。华芒郁勃，流九景之希夷。容臣仰接阳精，俯除阴翳，鸾葩凤萼，列 
　　万点之光明。象炬龙膏，布千枝而晃朗。十华不夜，八极皆春，用乘景景之明，俾脱幽幽之障。恭对道前，加持灯果。
　　大圣三宝天尊
　　魂精魄精，与天同生。左回金珰，右旋火铃。月华月辉，日霞日英。虹映之山，素景流澄。晃灯朗映，结炁绝青。华光洞焕，普天郁明。三 
　　元飞耀，育胎还婴。离罗吐辉，奕奕长庚。身生玉光，迅辔上清。九真宴御，玉辉清明。九阳散景，万象华荣。生门致神，死户回灵。天尊 
　　毫相，二炁齐并。流光照彻，混合八宴。开明夜府，上造紫庭。伏以一二三而生万物，变化奚穷。地天道而法自然，神奇莫测。企虚无之祖 
　　炁，散晃耀之神光。乾盖坤舆，等心灯之曲映。阴轮阳轨，均慧烛之流明。神光静默以迎祥，碧月澄清而荐景。周回八陛，至尊端拱於光中 
　　。开泰九幽，游爽超凌於象外。九霞腾彩，万宇澄辉，仰惟大道之生成，式副小心之恳切。见前清众，请为分辉。
　　法师以手中烛，点三宝前灯，众官分点内外灯，悉令周遍。
　　流光法界天尊
　　明灯颂
　　太上散十方，华灯通精诚。诸天悉皆照，诸地皆朗明。我身亦光彻，五脏生华荣。炎景朝太虚，遐想通玉京。向来燃灯功德，奉为斋主某， 
　　开明破暗，起死回生，资荐灵仪，仙飞福境。伏愿亡故某，万缘解悟，八识虚融，罪叶飘零，逐兰膏而惭竭。道芽坚固，随芝焰以长新。达 
　　生生化化之机，造有有无无之妙。寒庭春到，幽谷阳回，普资动植之含灵，均悟阴肠之正性，稽首皈依无极大道，志心称念灯光溥照天尊。 
　　和：不可思议功德。
　　向来
</div>
    <div class="pagination">
<a href="灵宝领教济度金书_page107.html">上一页</a><span>...</span><a href="灵宝领教济度金书_page103.html">103</a><a href="灵宝领教济度金书_page104.html">104</a><a href="灵宝领教济度金书_page105.html">105</a><a href="灵宝领教济度金书_page106.html">106</a><a href="灵宝领教济度金书_page107.html">107</a><span class="current-page">108</span><a href="灵宝领教济度金书_page109.html">109</a><a href="灵宝领教济度金书_page110.html">110</a><a href="灵宝领教济度金书_page111.html">111</a><a href="灵宝领教济度金书_page112.html">112</a><a href="灵宝领教济度金书_page113.html">113</a><span>...</span><a href="灵宝领教济度金书_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
