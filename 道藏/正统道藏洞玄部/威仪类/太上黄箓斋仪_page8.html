<!DOCTYPE html>
<html>
<head>
    <meta charset="UTF-8">
    <title>太上黄箓斋仪 - 第 8 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上黄箓斋仪 - 第 8 页/共 30 页</h1>
    <div class="content">　　上清玄都弟子臣某等#2，谨重诚上启太上无极大道元始天尊，太上大道君，太上老君，十方自然灵宝天尊，随机赴感救苦天尊，三十六部尊经，玄中大法师天师君，上相上宰，四司五帝，三界内外应感尊灵。臣等伏闻，二炁陶甄，五行生化。阴阳倚伏，善恶推迁。居世网之中，处化机之内。六情扰动，三业萦牵。沦溺漂沉，古今难息。自非生资道炁，天挺仙才。登福辈而碎祸车，造云衢而超地府。悠悠浮世，孰免轮回。某官生世已来，至于累劫。积行所犯，罪目贯盈。武臣或训旅统戎、诛凶伐叛、芟夷之际，玉石难分。佐时虽系於立功，专杀探虞於获戾。又宴犒之用，须有庖燔。惩善之科，须行刑宪。故伤误杀，必有愆违。或兵士经行寨垒营造，侵残丘墓，犯触龙神，掘凿冈原，损污泉涧，蹂践福地，秽触灵踪。或往债未原，或前冤未解。或当官理务，轻重任心。生有罪瑕，殁有报对，冥冥幽狱，忏赎无由。文官或理务之时，任心肆意，详刑识狱，罔顾哀矜，执法持纲，不思原宥。与夺沮劝，或爽於重轻，征督赋输。或伤於苛急，人嗟物怨。结固罪条，或往债前冤，或违天负地，曾无忏谢。积在冥曹，身殁已来。报对斯至，拔赎无由。皇帝言念前功，悼伤泉路。考紫阳之格，披忏拔之科。严启华坛，仰祈鸿泽。伏冀诸天众圣，太上三尊。回罔极之恩，降大慈之泽。韶下三官九府、五帝四司、太山酆都三十六狱，和冤释对，削落罪书。承大宥之文，出重阴之域。南宫受化，福路上生。九世七玄，同沾景佑。洎乎三涂六趣，异品殊伦。动植飞沉，咸升福岸。三光表瑞，四序均和。圣寿遐长，国祚隆永。于戈殄戢，疫毒销亡。百谷常丰，普天昭泰。上明天尊大慈之泽，下副臣等归命之诚。谨启以闻。
　　发念
　　一念为道四大，合德斋主。七世父母，免脱忧苦。上升天堂，衣食自然
　　二念帝王国主，道化兴隆。庠序济济，皇教恢弘。威仪翼翼，普天所瞻。民称太平，四夷宾伏。妖恶自灭，贤圣日生。
　　三念法师，功德大建，教化明达，俱获飞仙。
　　四念同志学人，早得仙道，更相开度。
　　五念九亲和睦，好尚仁义。贵道贱财，行为物范。
　　六念损己，布施道士及饥寒者。天下人民，各得其所。
　　七念蠕动蚑行，一切众生，咸蒙成就。
　　八念赦贷前生，今世罪对，立功补过。
　　九念家门隆盛，宗庙有人，世生贤才。
　　十念尊受经师，不敢中怠，平等一心。广度一切，克获上仙。白日登天，拜见太上。永成真人，云车羽驾。和与道合真。
　　复炉
　　香官使者、左右龙虎君、侍香诸灵官，当令臣朝元之所，自然生金液丹碧芝英。百灵众真，交会在此，香火炉前。令臣学道得道，学仙得仙。斋主受福，幽显沾恩。十方仙童玉女，侍卫兰烟，传臣向来所启，速达径御太上无极大道至真玉皇上帝御前。
　　出户
　　太上黄箓斋仪卷之十六竟
　　#1『入』 原作『人』，误，据上下文义改。
　　#2『等』 原作『着』，误，据上下文义改。
　　太上黄箓斋仪卷之十七
　　唐广成先生杜光庭集
　　特　勑为臣下迁拔中分行道
　　入户
　　各礼师，存念如法
　　卫灵
　　丹灵朱火，炎霞激风。赤轮刚运，
　　天光八冲。迸威包罗，交变万方。
　　流金豁落，群魔灭踪。辟奸破妖，
　　明耀元功。金符召制，蹑云策龙。
　　谣歌庆会，散花太空。神化冥运，
　　四极安隆。伏御帝前，罔有不恭。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，急上关启。臣今奉为入意以今朝元行道，愿得玉清道炁灵宝妙光下降，流入臣等身中，即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道至真玉皇上帝御前。
　　各称法位
　　上清玄都弟子臣某等同诚上启虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众自然至真，灵宝天尊，随机赴感救苦天尊，至真诸君丈人，三十六天帝君，玉虚上帝，玉帝太帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界应感一切真灵。臣等伏闻，至道开光，先天立化。圆方异禀，幽显分途。设绳非诱善之科，悬惩沮升闻之典。众灵主宰，列职司明，巨细无遗，锱铢毕举。盖欲使三界之内，庶品之中。力善修心，除非辍恶。垂於经训，示以忏祈。明载格言，古今遵奉。臣等叨依妙化，获备玄司。志惟佐国立功，度人济物。况奉词旨，敢不上闻。
　　读词
　　皇帝祗仰玄慈，钦承道典。轸怀冥漠，思降祯休。考明真迁拔之科，按黄箓忏陈之品。俾安灵识，爰降丝纶。颁信币以丰严，锡香花而蠲洁。臣等式遵玄旨，敷列皇坛。四界八方，法天象地。贡词诚於三境，用祈谢於诸天。冀罄丹心，以资鸿福。以今中分行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，上资社稷尊灵，比乾仪而共永；宗祧先圣，齐道化以常宁。耀景十华，升真长乐。垂休大宝，流福宏基。迈周汉之隆昌，超夏商而延远。今故烧香，归依师尊大圣众，至真之德，得道之后，升入无形。和与道合真。
　　以今中分行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流皇帝。伏觊日华腾景，益广睿明。辰极飞光，弥崇圣寿。道德超於羲皡，仁圣冠於勋华。万国宅心，九围随化。后妃嫔御，钦赞尧慈。太子诸王，昭敷舜泽。公卿臣佐，文武职僚。各运忠贞，永扶昌祚。今故烧香，归依师尊大圣众，至真之德，得道之后，升入无形。和与道合真。
　　以今中分行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流某官即时冥界。三清众圣，开日阙以流光；八景高尊，敞云轩而布泽。沐浴神识，灌炼形魂。荡涤罪瑕，和平冤债。先亡后裔，同沐熏修。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　三启
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都弟子臣某谨重伸上启太上无极大道元始天尊，太上大道君，太上老君，至真自然灵宝天尊，随机赴感救苦天尊，三十六部尊经，玄中大法师天师君，上相上宰、四司五帝，三界官属一切尊灵。臣等伏闻，万圣延慈，九天垂泽。悯三涂之谪役，哀六趣之漂沦。一失生津，永乖贤域。绵绵长夜，万劫无期。是以游观八门，天尊启济生之品；轸伤三界，道君宣度死之科。欲使共陟福庭，同超欲海。真经妙旨，匡国化人。皇帝轸念亡灵，显颁纶诏。按三清之格，开九奏之坛。油烛香花，质心众圣。纹缯法信，腾欵诸天。烧香然灯，转经行道。洗心涤虑，拜手祈真。所期八景神光，下照幽阴之府；九龙符命，径临积夜之庭。拔度魂仪，升离泉曲。赦除某官前生今世，无量劫来。积过深尤，前冤往债。或己身所犯，或祖世贻殃。罪目多端，不可忆识。或违忤天地，负越神明。侵害於人，损伤於物。殁受报对，动历岁年。非仗玄功，无由解释。因今大斋功德，忏拔之缘。万罪千愆，咸乞除荡。即使神魂清静，罪恼销平。离苦生夭，参真悟道。至于九玄七世，往逝幽灵。共沐胜功，俱登福路。垂祥介佑，利及见存。上愿二象清宁，三光融朗。风云叶序，妖恶沉零。帝祚无疆，圣躬万寿。三农蕃稔，睹分岐合颖之苗；四海梯航，有天兽奇香之贡。后妃嫔御，太子诸王，匡翊紫宸，保宁皇极。公卿臣佐，文武忠良，敷赞九重，辑和八表。干戈弢戢，亿兆乐康。洎乎水陆龙神，飞沉庶类。斋功所被，惠泽所覃。海外寰中，齐臻寿域。上明天尊大慈之泽，下副臣等忏谢之诚。谨启以闻。
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦是修。预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。气候调节，四运和平。国安民丰，普天闲宁。广济一切，惠逮有生。保劫长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有薄蚀，亏盈安清。光照诸天，洞消暗冥。保固劫运，世祚和平。普加润泽，惠洒众生。
　　五愿星辰，与日齐光。转烛照耀，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景气和调，无有灾患。疫毒消灭，普天安平。五谷丰熟，国富民欢。
　　七愿浮云，结炁聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡太极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国土日昌。四镇安睦，兵革不扬。天人歌唱，吉日来翔。敷教济济，威化洋洋。兆民称庆，长乐未央。
　　十二愿蝖飞蠢动，已生未生。咸蒙安全，普得生成。皆见元炁，受阳之形。草木果林，经冬不零。一切济度，靡不鲜荣。和与道合真
　　复炉
　　香官使者、左右龙虎君、侍香诸灵官，当令臣朝元之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，幽显沾恩。十方仙童玉女，侍卫兰烟，传臣向来所启，速达径御太上无极大道至真玉皇上帝御前。
　　出户
　　太上黄箓斋仪卷之十七竟
　　太上黄箓斋仪卷之十八
　　唐广成先生杜光庭集
　　特　勑为臣下迁拔落景行道
　　入户
　　各礼师，存念如法
　　卫灵
　　五星高曜，瑞炁飞浮。元始集神，
　　天地交周。玉符宝节，啸命微幽。
　　掷火扬威，奸凶无留。万魔振伏，
　　纷葩却消。摧怪伐恶，道炁同流。
　　神光照夜，阴翳俱收。万仙降格，
　　扇景乘飙。群生咸遂，惠遍神州。
　　鸣法鼓二十四通
　　无上三天玄元始三炁太上老君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，急上关启。臣今奉为入意以今晚朝行道，愿得玉清道炁灵宝妙光下降，流入臣等身中。即使玄坛清争，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道至真玉皇上帝御前。
　　各称法位
　　上清玄都弟子臣某等，谨同诚上启虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众，至真自然灵宝天尊，随机赴感救苦天尊，至真诸君丈人，三十六天帝君，玉虚上帝，玉帝太帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，五老上帝，三元君，天地水三官。考校罪福，应感真灵。臣等伏闻，善恶无形，惟人所兆。报应无爽，犹响随声。今古循环，吉凶攸击。所以北宫主死，南昌领生。天地神明，诠功纪过。洪织备举，毫末无遗。得不惕励，竞怀，仰遵玄戒。由是至真大道，无上法王。宝经垂告谢之仪，金简有忏析之旨。一心首悔，万罪蠲销。
　　皇帝悼念亡灵，眷伤幽夜。思弘胜福，以拯泉关。式降纶言，恭修斋直。今奉词旨，敢不上闻。
　　读词
　　按如词言，义深迁拔。臣等按紫阳玉笈、黄箓简文，法地象天，敷坛列纂。俨十华之位，陈四极之仪。备法信纹缯、香花油烛，转经行道，忏谢诸天。冀真圣之回光，普幽明而介福。以今落景行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流宗祧先圣、社稷尊灵。腾景王清，垂祥宝胤。鸾骖游宴，升汗漫以无为；凤历延洪，与乾坤而不极。天元昭朗，地纪宁闲。万国会同，群生遂性。今故烧香，归依师尊大圣众，至真之德，得道之后，升入无形。和与道合真。
　　以今落景行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流皇帝。伏冀皇明远瞩，睿渥遐覃。坐玄扈以凝神，重观宝箓；俯洪河而展采，再揖珍图。地广宏基，山齐圣寿。后妃嫔御，协赞彤廷。太子诸王，昭宣鸿化。文武卿佐，内屏外藩。福祉益新，徽华克茂。三边静谧，永无关戍之劳；八极惧康，常有梯航之贡。干戈戢息，疫毒销亡。水旱无侵，龙神悦豫。凶妖不作，稼穑有年。一切含生，俱享元吉。今故烧香，归依师尊大圣众，至真之德，得道之后，升入无形。和与道合真。
　　以今落景行道，请法众等，运兹三捻上香。愿此香烟腾空，径上供养无上至真师宝。臣等皈身皈命，首体投地，仰依太上三尊。愿以是功德，归流某官即时冥界。伏冀丹诚上达，玄泽下临。三境元尊，放神光而照烛；诸天上圣，流惠渥以资熏。九泉开昏晦之衢，六趣息轮回之苦。魂神炼沐，冤债和平。罪恼俱销，福祥臻萃。洎乎三涂冥识，七世幽灵。共沐胜功，咸登道果。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　三启
　　大道洞玄虚，有念无不契，炼质入仙真，遂成金刚体。超度三界难，地狱五苦解。悉归太上经，静念稽首礼
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位‘
　　上清玄都弟子臣某等，谨同诚上启太上无极大道元始天尊，太上大道君，太上老君，至真自然灵宝天尊，随机赴感救苦天尊，三十六部尊经，玄中大法师天师君，上相上宰，五老上帝，三元君，天地水三官，三界应感一切尊灵。臣等伏闻，大圣开图，元皇抚运。天关化育，地纪裁成。惟人最灵，首出群品。阴阳迁贸，性识波流。处身有善恶之殊，动静系吉凶之目。罪福以之升降，生死以之区分。所以元始天尊、论天大圣，垂慈救之旨，开探护之门。命五帝四司，垂机接引；三元众圣，应化主张。天地水官，示考校之理；阴阳曹吏，宣报对之仪。欲使尽契福阶，俱超罪网。而昏迷难悟，滞浊难祛。蹈过垂愆，莫纪其极。某官爰从积世，以洎生前。无数劫来，转轮生化。或六情所构，三业所为。罪目多端，不可记忆。或兴师统众，征讨四方。或秉法持纲，紏绳於物。或惩奸剪暴，用钺申威。或抚弱遏强，行赏示罚。或兴工土木，犯触龙神。或犒士宴宾，宰杀物命。或钓潜弋宿，驰骋畋游。或详举刑章，情有曲直。或爱憎喜怒，肆意任心。人有悲嗟，鬼有冤债。未曾祈首，积在幽冥。三官有罪考之名，五帝有报对之目。冥冥夜府，祈向何由。皇帝轸念幽灵，愿言迁拔。按依科格，严设坛场。神灯散彩於九冥，香炷飘芬於三界。普诸天而忏罪，徧十极以祈恩。伏冀上圣高尊，慈光悯照；三官五帝，巨泽滂流。赐罔极之恩，弘大慈之施。无边之罪，咸赐荡除。即使四极，甄明十仙。汲引出重阴之府，诣流火之庭。澡莹形魂，沐浴神爽。升居长乐，飞翥上宫。证道参真，永离幽夜。其有前冤往债，随念和平。积罪余殃，应时销释。子孙享福，玄祖超升。动植飞沉，泉扃苦趣。斋功所及，并洽休祯。上愿日月贞明，乾坤安镇。星辰有瑞，风雨无愆。大业隆昌，圣躬万寿。天枝帝叶，荫八极以常荣；文德武功，包九围而并化。干戈自戢，谷稼弥丰。域外区中，尽登仁寿。上明天尊大慈之泽，下副臣等归命之诚。谨启以闻。
　　发愿
　　一愿大道流行，普天怀德。二愿一切有生，咸皆悟道。三愿九夜悲魂，一时解脱。四愿孤爽无依，咸得受生。五愿天下太平，五谷丰熟。六愿臣忠子孝，君仁父慈。七愿四海通同，六亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　复炉
　　香官使者、左右龙虎君、侍香诸灵官，当令臣朝元之所，自然生金液丹碧芝英。百灵众真，交会在此，香火洞案炉前。令臣学道得道，求仙得仙。斋主受福，幽显沾恩。十方仙童玉女，侍卫兰烟，传臣向来所启，速达径御太上无极大道至真玉皇上帝御前。
</div>
    <div class="pagination">
<a href="太上黄箓斋仪_page7.html">上一页</a><span>...</span><a href="太上黄箓斋仪_page3.html">3</a><a href="太上黄箓斋仪_page4.html">4</a><a href="太上黄箓斋仪_page5.html">5</a><a href="太上黄箓斋仪_page6.html">6</a><a href="太上黄箓斋仪_page7.html">7</a><span class="current-page">8</span><a href="太上黄箓斋仪_page9.html">9</a><a href="太上黄箓斋仪_page10.html">10</a><a href="太上黄箓斋仪_page11.html">11</a><a href="太上黄箓斋仪_page12.html">12</a><a href="太上黄箓斋仪_page13.html">13</a><span>...</span><a href="太上黄箓斋仪_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
