<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 52 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 52 页/共 92 页</h1>
    <div class="content">　　玉清召六甲六丁金童符告文
　　玉清元光金真召六甲六丁金童符逐旬换易
　　符见符命门
　　右告下，甲　金童，丁　金童，超度亡魂，上登道境，一如玄科#3。律令。
　　岁　年　月　日　时告下
　　具法位臣姓某奉行
　　玉清召六丁六甲玉女符告文
　　玉清灵华紫光召六丁六甲玉女符逐旬换易
　　符见符命门
　　右告下，丁　玉女，甲　玉女，超度亡魂，上登道境，一如玄科。律令。
　　岁　年　月　日　时告下
　　具法位臣姓某奉行
　　无上黄箓大斋立成仪卷之四十五竟
　　#1『左』原作门『右』，误，今改。
　　#2疑缺『宝符』两字。
　　#3『科』原作『利』，误，今改。
　　无上黄箓大斋立成仪卷之四十六
　　太上执法仙士蒋叔舆编集
　　白语次第门
　　初受投词祝文
　　斋主赍状并法信投坛拜请汰师。法师受诣讫，即引斋主诣大道前，再拜上香，执状自述修斋意讫。次再拜侧立，以投状授法师。师受状置简上，取信香爇以上奏云。
　　具法位臣某谨焚香，奏启玉清上帝元始天尊，上清大帝灵宝天尊，太清大帝道德天尊，昊天玉皇上帝，紫微天皇大帝，紫微北极大帝，太微南极长生大帝，东极太乙救苦天尊，十方灵宝天尊，五老上帝，三十二天帝君，灵宝经籍度师真君，玄中教主上清灵宝圣师真君，三天法主正一静应真君，三元天地水官帝君，北阴酆都玄天大帝，五岳圣帝，水府扶桑大帝，法箓治职灵官将吏，虚空监察，应感威灵。悉仗真香，普同供养。香乃玉华散景，九气凝烟，香云密罗，径冲九天。侍香金童，传盲玉女，上闻帝前，令臣启奏，咸乞如育。今据某乡贯读至斋主投状云，酿用物仪，具词投臣，乞为修奉。伏念臣幸因宿庆，叨佩灵章。职在宣扬，理难抑绝。谨当择日，建立灵坛，依式告盟，宣行斋事。伏乞天恩昭监，圣造证盟。俾弟子某障难不生，斋功克就。先亡受度，幽显蒙休。臣无任瞻天祷圣激切屏营之至，谨启以闻。
　　请牒文
　　檄文以素玄都省为额者同之。
　　具法位姓某上启三天大圣都天大法主天师正一静应真君。伏以人炁中流，受化者资於不化；天真下降，无为而入於有为。故三箓之明科，开九泉之生路。凡伸修奉，合具敷陈。今据具官某追荐某灵，乞就某处，开建无上黄箓大斋，满散修设谢恩清醮若干分位。仰凭道力，普济幽冥。以今请命诸天，告盟三界。恭依元范，开建灵坛。伏念某性质凡微，形神秽浊。虑莫期於通感，致有玷於斋功。恭请师尊，主盟法事。凡书檄命，悉假徽称。所冀三界万灵，恭承号召，十方大圣，洞达聪闻。仰渎高明，乞垂赐可。某无任祈圣俟恩之至。
　　关发文
　　法师存变步罡，飞神默奉关召诸司将吏，自如本科。
　　次法事　洒净
　　焚香供养某甲子年年直功曹使者，某甲子月月直功曹使者，某甲子日日直功曹使者，某甲子时时直功曹使者，上界直符使者，中界直符使者，下界直符使者，法箓治职、真仙将吏、灵官玉女，上奏功曹，里社城隍，监察土地，承受应感一切威灵。伏以大道无私，惟诚可格。至神如在，有感斯通。爰伸请召之仪，冀谅精虔之恳。以今奉为具官某追荐某灵，乞就某处，修奉无上黄箓大斋。今将依科崇建，如律关盟。匪仗神功，无由传达。用修菲供，肃迓神光。稽首皈依，一心奉请。
　　请将吏符使四直土地
　　一元布化，万范开张。三界分司，百灵受职。真官将吏、符使功曹、里社神只，承受土地，既符所请，来赴法筵。愿监精诚，受歆献礼。
　　初献
　　大梵之天，上无色景；重阴之府，下极风轮。念陟降之迥殊，匪声容之可接。飞行无得，惟示有神。三境十华，八冥九垒。体兹陈祝，速为通传。丕显威灵，立符彰感。用扬教法，以副倾祈。
　　亚献
　　苹蘩之荐，在物虽微。斋戒所将於诚为至敬，凭净供以启丹衷。请遵禀於元科，为通传於檄命。乘风驭炁，倒景升遐。上穷非想之天，下极纲维之境。邀迎真驭，降格坛场。全赖神麻，圆成斋事。
　　终献
　　洞章声阕，荐献礼周。曲延伫於威灵，祈奏闻於词悃。谨凭文翰，以达信诚。具载公文，敬当宣示。
　　读关牒，焚燎如仪
　　进章启正一祖师文
　　具法位某谨上启祖师三天大法师正一静应真君，正一女师真人，正一嗣师真人，系师真人。伏以度死济生，斋着洞玄之格；宣慈助化，章严正一之科。分千二百官君，总二十四治炁。某身充廉察，职在宣誊。况奉归投，理难抑绝。入词意恭取今辰，进拜天官某章，上诣某宫曹治。恭凭道力，普拔冥途。伏念某叨佩灵章，混同序俗。欲驰神於紫阙，以请命於清玄。非假恩光，莫期感彻。乞颁真旨，告召仙灵。扶卫章书，依文进御。斋诚上达，冀回洞鉴之聪；天泽下临，克济沉沦之苦。某下情无任虔祈祷恳之至。
　　进章醮灵官三献文
　　具法位姓某焚香，上启三元唐葛周真君，上章曹治引进仙寮，二十四治建节监功大将军，效功效杀驿庭令丞，监功谒者从事功曹使者驿吏，书佐童子官君将吏，天官某章中灵官典者，法箓治职，仙灵真官，直日直神，从官符吏，里域真官，社稷将吏，扶卫章书，一切威灵。伏以绛阙清都，上极虚无之境；神州赤县，下通冥漠之乡。虽陟降之迥殊，念精诚之可格。以今奉为某，资荐亡灵某魂。恭取今辰，进拜天官某章。欲仗威灵，进呈曹治。爰陈菲供，肃近灵聪。愿垂降鉴之私，允纳精诚之祷。斋官某无任仰望威光之至，稽首皈依，谨当奉请。
　　上香　请圣　初献法事
　　教阐玄元，着拜表上章之诀；科传正一，留飞神谒帝之仪。仰叩玄聪，俯伸丹祷。今斋官某责持法信，崇建宝斋。预拜章书，乞超逝爽。伏愿三元上宰，引进仙官，四部监章，赍呈从事，罗列卤簿，关启穹旻。庶彰旨教之宣流，以显神功之溥博。斋官某不胜虔祷之至。
　　上香　亚献法事
　　赤书御运，黄箓垂文。普拯护於幽明，用超凌於品汇。爰立通章之法，俾殚奏事之诚。非假威灵，孰彰神化。请者下而召者到，用副倾祈；济者度而求者通，密符愿望。仰希仁造，洞监微衷。斋官某无任恳祷之至。
　　上香　终献法事
　　礼周三献，词已备陈。宝章行奏於三天，玄泽祈颁於九地。速飞神驭，径过刚风。具案文书，通传情旨。散斋竣事，如律奏功。少驻威灵，以俟遣发。
　　进章谢祖师文
　　某槛充祭酒，冒进章书。念秽炁之未消，虑忱诚之难格。辄祈真驭，降盻来临。今按玄科，操伏已毕。惧不明於品则，必自速於过愆。恭乞慈恩，特赐原赦。尘寰亵渎，下土喧嚣。愿返旌轩，复还霄极。某与斋官某无任慕恋之至。
　　启告符师文
　　具法位臣姓某上启玉清上帝元始天尊，上清大帝灵宝天尊，太清大帝道德天尊，东极太一救苦天尊，十方大圣飞天上真，灵宝五师真君，三官大帝，三界应感一切威灵。臣闻，灵宝垂科，功高万法。真符赦罪，泽普九幽。敢祈上圣之恩光，用拯重泉之苦趣。臣今伏为某人资荐某灵，崇建无上黄箓大斋。尚虑所荐亡魂，名籍幽曹，罪违青律，不该超度，莫睹斋功。是用依按典仪，颁宣符命，普令赦宥，来赴灵坛。今当宣召玄都茭龙驿吏，青宫九龙符命使者，地府赍简童子，地道功曹，恭对道前，承领符命，告下幽狱，开赦亡魂。伏乞上圣垂光，诸天洞鉴。允臣奏告，许以颁行。庶使亡故某沐慧泽以停酸，永辞长夜；沾天恩而受度，径陟南宫。臣无任激切俟命之至。
　　请师开坛词文
　　维年号某月某朔某日某甲子，某乡贯某处居住，奉大道弟子、具位姓某同家眷等，谨斋沐虔诚，稽首再拜，上启上清三洞法师某君门下。窃以祖炁肇分，有物咸归於覆育；道元始判，承流代出於真宗。必属至人，克扬大教。辄伸悃愊，仰冒聪明。切念某等，伏为亡过某灵，夙契真休，生居人道。久处六尘之妄，未清三业之缘。惧冥责之难逃，及人非之稔积。既沦夜壑，永隔阳光。非凭微妙之科，曷济湮沉之苦。旁求上士，式建灵坛。恭惟度师、真士先生，体道粹纯，潜心虚寂。悟三洞四辅之旨，为十方三界之师。开户牖於玄门，作舟航於苦海。天人仰德，幽显蒙恩。伏望曲轸弘慈，俯从丹祷。飞神总辔，冥通三境之天；锡命颁符，下拔九泉之魄。庆云垂而生意无尽，灵风聚而死骸发烟。俾兹受对之魂，证彼登真之果。更冀九玄滞识，六道幽灵，咸登解脱之乡，共达希夷之岸。依归至切，敷述奚殚，干冒威尊。某下情无任恳祷激切之至。
　　开坛请答文
　　斋官度词毕，监斋致词云：黄箓大斋，紫清秘范。功高万法，泽普九幽。伏请师慈，升坛演法。师答云：宝斋妙重，玄范幽探。非洞贯於威仪，莫宣扬於科典。揣材非称，受请是难当。
　　监斋又致词云：玉宸下化，三洞宣行。黄箓成仪，九幽开泰。岂独一心之恳愿，抑惟四辈之倾瞻。冀体天恩，俯从人欲，倘亡灵之获度，实师宝之垂慈。师答云：济死度生，实凭妙范。代天行化，必属至人。自愧凡庸，敢当大请。
　　监斋又致词云：幽灵逝爽，齐到玄坛。色节华旛，共临法席。伏望宣流法教，广济幽沉。岂惟大道之慈悲，抑实群迷之幸会。斋官某等无任虔祈恳切之至。法师答云：真心易昧，至道难知，以六尘染着之身，居五浊浮华之世。业缘报对，神爽沉沦。非我法门，无由超度。过承大请，敢废关行。科有彝章，吾当宣演。
　　斋官同坛众欲拜谢法师。法师以手止之，赞引法师升座，祝香启盟。
　　启盟文
　　高功升座，法众序立。启堂法事，候监斋跪读弟子词毕；高功捧香祝曰。
　　浮黎国内，玉京山中，亿万年结炁凝烟，百千众通诚达信。根盘骞木下，叶满栴檀林。宝香一炷爇炉中，三界十方咸稽首。毕，以香爇炉中。
　　焚香上启三清三境，十极十华，无上至真，道经师宝，十方三界，千真万灵，黄箓大斋，感应真宰。伏愿骖龙驾凤，飞空步虚。降临道场，证盟功德。次就座，启盟微妙同元，盖一真之未布；机祥有统，由三炁之初分。寂寂至无之宗，荡荡自然之化。生於象帝之始，隐乎空洞之中。元始开图，敷五文於碧落；洞玄启秘，回十转於本章。生生之义，难终难穷；化化之原，莫明莫测。运两仪之开辟，使万品以化成。德本好生，独立长生之道；功惟不宰，孰知真宰之荃。非常道而非常名，无奔人而无奔物。粤自三皇之始，道全乎人；迄于五帝之终，人远乎道。私伪胜而天理灭，幻境迷而觉性昏。不能保命而爱神，益见背真而就伪。生由是而死由是，出於机而入於机。汩正念於喜怒贪嗔，弃真常如梦幻泡影。自取死坏，离其本根。人非鬼责以兼攻，雪刃霜锋之交至。炎炎烈火狱，峨峨丘寒池。皆由一念之邪，自致九幽之苦。举声悲叫，徒知宿命之非；救苦化身，未遇霈恩之及。繁众罪流吹不息，惟太上拔领无边。宏敷黄箓之文，茂着盟真之典。控九凤八鸾之驾，寻救十方；宣九龙二虎之符，开度六趣。变热恼以云腴之醴，灿火翳以灵宝之光。剑树摧锋，镬汤息浪。普召既终，而丽华得度；一人无畏，而北帝请陈。是为无上之缘，兹实难量之果。盖以元皇敷化，列圣流通。经分三十六部，而度人莫先；斋列二十七等，而黄箓为首。葛仙公授大洞之旨，张靖应校正一之文。仙源流泒，而浩浩无涯；真系传宗，而绵绵不绝。弗惟功德之普博，抑亦禁戒之威严。非丹诚惟一惟精，岂大范可闻可见。今黄箓大斋官某归诚十极，请命三天。奉先思孝，而远度亿曾；修善建功，而普资群爽。投诚沥款，赍信效盟。广邀清静之流，祗建盟真之会。宜得上士，与之宣行。如某者法海陈人，玄门末学。滥处冠裳之列，叨承师匠之传。体未洞真，岂足致形神俱妙；德惟谫薄，安能使天地同归。所当堕肢体而黜聪明，处山林而就薮泽。夫何尘迹，误辱藻词。顾惟皇灼之余，益认精虔之至。所幸夤缘有自，翊赞得人。期共结於誓盟，庶克圆於斋事。况以科条具载，功过悉分。三官五帝之书，九府四司之录，毫分无失，纤芥不遗。弗萌简慢之心，恐坠荐修之福。必也，告盟天地，质誓鬼神，各罄丹心，不生异念。当使功标青简，超七祖以生天；无令罪结黑书，致九玄之堕地。登坛之际，受职之初，咸秉誓言，共扬大教。今则斋庄既肃，盟告云周。佩玉锵锵，见十方之振响；威仪济济，仰万圣之监观。同运诚心，举扬胜事。以立清众，伏惟珍重。
　　请监临将吏文
　　焚香上请法箓治职、灵官仙吏，诸司法院、官将吏兵，虚空监察、应感灵司，直符功曹、香官骑吏，本府城隍大王、监卫斋坛某神，当境土地、里域真官，一切神祇。伏以天地开张，万灵受职。圣真降监，百神骏奔。迎奉飙舆，关盟斋法。今将蒇事，合具告闻。以今奉为某官，追荐某灵，请修无上黄箓大斋，将启灵坛，恭宣宝范。伏请合盟布誓，共建斋功。扫秽除氛，祗迎真驭。通传词悃，延伫灵光。宜整肃於威仪，以导迎於景贶。各遵坛禁，母紊斋盟。依准玄科玉律，疾速施行。
　　次宣誓言膀
　　请玄师文
　　具法位姓某，上启三天化主玄中大法师真君。伏以位尊三界，仰师宝之隆名；教演重玄，赖慈光之接物。四十二坛醮法，七十二等斋科，总为群生，普济诸苦。凡伸修奉，合具敷陈。某今奉为某人，追荐某灵，请修无上黄箓大斋。今将依按玄科，关行斋法。仰祈恩霈，普济幽明。恭乞祥光，下临坛度。却诸魔恼，锡正炁於灵关；鉴此斋恍，拯沉魂於幽夜。庆覃家国，泽被存亡。某等不胜虔切恳祷之至，稽首皈依，修斋奉请。
　　请五帝文
　　具法位姓某，上启东方安宝华林青灵始老青帝九炁天君，南方梵宝昌阳丹灵真老赤帝三炁天君，西方七宝金门皓灵皇老白帝七炁天君，北方洞阴朔单郁绝五灵玄老黑帝五炁天君，中央玉宝元灵元老黄帝一炁天君。臣闻元始开图，真文现世，三元奠位，五帝司方。运阴阳生杀之机，主人天功过之录。凡伸修奉，合具奏陈。臣今奉为某人，追荐某灵，请修无上黄箓大斋。今将依按玄科，关行斋法。仰祈恩霈，普济幽明。恭乞祥光，下临坛席。降飙轮於下土，如会浮黎；悯幽夜之沉魂，俾蒙道荫。普令家国，均被恩休。臣等不胜虔切恳祷之至，稽首皈依，修斋奉请。
　　请天师文
　　具法位姓某，上启三天法主都天大法天师正一静应真君。伏以天道无名，因文立教。至神育物，惟圣能成。必有师资，而为规范。将伸修奉，敢后皈投。某今奉为某人，追荐某灵，请修无上黄箓大斋。今将依按玄科，关行斋法。仰祈恩霈，普济幽明。恭乞祥光，下临坛席。度生死有情之苦，咸沐斋功；洗宇宙旷劫之辜，肇新元化。普令品物，永享天休。某等不胜虔切恳祷之至，稽首皈依，修斋奉请。
　　请三师文
　　具法位姓某，上启灵宝经师真君，灵宝籍师真君，灵宝度师真君。伏以结炁成文，爰蒇重玄之妙；先天立教，独隆上古之名。必有真师，总兹具典。将伸修奉，敢后归投。某今奉为某人，追荐某灵，请修无上黄箓大斋。今将依按玄科，关行斋法。仰祈恩霈，普济幽明。恭乞祥光，下临坛席。圆成妙果，开度沉迷。九夜重泉，仗威神而通济；三涂六趣，祈慧泽以昭融。国保安宁，民跻仁寿。某等不胜虔切恳祷之至，稽首皈依，修斋奉请。
　　请三官文
　　具法位姓某，上启上元一品赐福天官紫微大帝，中元二品赦罪地官清虚大帝，下元三品解厄水官洞阴大帝。伏以玄元始青之炁，开判阴阳；水火考对之官，分司罪福。定死生於九府，总图箓於三元。将启斋修，敢忘扣请。某今奉为某人，追荐某灵，请修无上黄箓大斋。今将依按玄科，关行斋法。仰祈恩霈，普济幽明。恭乞祥光，下临坛席。启明证誓，监真度生。落灭恶根，削女青之罪簿；增添善果，纪南上之仙名。全藉真休，克圆斋事。某等不胜虔切恳祷之至，稽首皈依，修斋奉请。
　　请监斋法师文
　　具法位姓某，上启灵宝监斋大法师真君。伏以赤书御运，敷灵宝之本章；黄箓度生，着盟真之具典。将关盟於斋法，敢请命於师尊。某今奉为某，追荐某灵，请修无上黄箓大斋。今将依按玄科，关行斋法。仰祈恩霈，普济幽明。恭乞祥光，下临坛席。证盟斋事，开济沉魂。八冥细微之中，俱蒙道荫；九幽罗酆之内，咸沐天休。冀师宝之携提，俾法轮之常转。某等不胜恳祷之至，稽首皈依，修斋奉请。
　　无上黄箓大斋立成仪卷之四十六竟
　　无上黄箓大斋立成仪卷之四十七
　　太上执法仙士蒋叔与编集
　　白语次第门
　　开启斋坛文
　　具法位臣姓某焚香，上启太上无极大道元始天尊，太上大道君，太上老君，无上玄老，十方寻声救苦天尊，已得道大圣众，至真诸君丈人，三十六天帝君，玉虚上帝，玉帝大帝，东华南极、西灵北真、玄都玉京、金阙七宝、玄台紫微上宫灵宝至真明皇道君，三十六部尊经，玄中大法师天师君，上相上宰，上保上傅，四司五帝，经籍度师，三元帝君，灵宝监斋大法师真君，三界官属，一切真灵。臣闻赤书御运，开斋谢之门庭；黄箓度生，着灵仙之品格。凡伸修奉，合具奏陈。臣今为某处某官，资荐某灵，乞就某处，崇建无上黄箓大斋，三日三夜。仰祈睿泽，普济幽明。谨为励率法流，关盟斋法。恭依玄范，宿启黄坛。伏愿上圣回光，众真监度。俯垂降鉴，同赐证盟。臣无任瞻天望圣激切屏营之至，启坛文疏，谨用奏闻。
　　三日正斋六上启经叹经文
　　存思转经之法，并见升坛转经仪。止随时换易前后白语耳。
　　第一日早上叹经文启经用旧文
　　紫府玉文，周十方而惠庶品；玄都琼札，总百魔以济群生。上可致飞天下观、下可使死魂受炼。殊因溥博，称叹莫穷。以今奉为具官某，资荐某灵，修建无上黄箓大斋。谨集见前清众，看诵《太上洞玄灵宝无量度人上品妙经》各一过，并已周圆。以兹功德，回献无上大罗天玉京金阙七宝紫微宫元始天尊，虚皇大道君，太上老君，道德众尊，三洞灵文、琼章玉字、十方众圣，历劫师尊，扶教真人，玄中法主，斋坛合会，一切真灵。集此胜因，先用装严诸天诸地、日月星辰、岳渎灵祇，风云主宰，宗祧先圣，帝后储王，文武官僚，华戎黎庶。伏愿二仪长永，三景着明。六炁均而寒暑平，八节和而雨旸若。瑶图巩固，宝历延洪。寰宇昭朋，兵戎戢息。九围共轨，四海同文。亡过某灵魂，黑簿除名，朱宫度品。真心不昧，觉性圆明。建斋弟子某厄难移迁，凶灾殄灭。一门康泰，咸跻仁寿之乡；七祖升迁，径陟逍遥之境。含灵受赐，幽夜开光。稽首皈依，虔诚赞咏。
　　右叹经文，升坛转经仪已载矣。今复撰此，正以转经仪一卷，悉是杜广成先生撰集，不欲改动古仪，又虑今人以为习熟，故再立此。
　　晚上启经文
　　元始本章，植神灵而开三景；诸天隐韵，禳毒害以度兆民。悟之者，道成真；听之者，消灾灭罪。巍巍大梵，荡荡难名。以今奉为某资荐某灵，崇建无上黄箓大斋。谨集见前清众，看诵《太上洞玄灵宾无量度人上品妙经》，愿仗真乘，消除罪垢。福田增长，保身眷以安宁；慧泽沾濡，使幽明而开泰。恩均家国，泽被存亡。
　　叹经文
　　经传元始，教阐虚皇。俾拯护於群迷，用生成於万汇。恩光普被，惠力难名。以今奉为具官某，正荐亡亲某乙普荐在会众魂崇建无上黄箓大斋。谨集见前清众，看诵《太上洞玄灵宝无量度人上品妙经》各一过，并已周圆。以兹功德，回献高皇九土四司五帝十二仙君，九宫真人，洞天福地储副正职，五岳佐命治化仙官，北都罗酆内外宫洞三官九府百二十曹，一切冥司考官掾吏。集此胜因，先用资福，四生六道，十地九幽，一切穷魂，无边罪魄，亡过某灵，斋主某家，亿曾万祖，历劫种亲，宅舍方隅，沉埋滞识。伏愿克超生界，咸出苦源。听法闻经，径到无为之境；参真悟道，永离有漏之尘。斋主某禄算增延，灾殃殄灭。金真散结，元道遏死户之根；玉简注名，天机乞延生之箓。姻亲康泰，幽显苏荣。
　　第二日早上启经文
　　赤明开图，真文现世。集诸天之隐韵，成八会之灵章。俾拯护於群迷，用超凌於万汇。以今奉为具官某，正普荐亡亲某乙　在会众魂崇修无上黄箓大斋。今集见前清众，看诵《太上洞玄灵宝无量度人上品妙经》。愿仗真猷，消除业累。九宫八卦，不为身命之灾；六趣三涂，俱证真常之果。姻亲康健，逝爽迁升。普及群生，同沾上善。
　　叹经文
　　至真经宝，最上福田。凡所皈依，随愿护果。惟度人之上品，实万道之根宗。无量胜因，非叹能尽。以今奉为具官某，正普荐亡亲某乙　在会众魂修建无上黄箓大斋。谨集见前清众，看诵《太上洞玄灵宝无量度人上品妙经》各一过，并已周圆。以兹功德，回献扶桑大帝，旸谷神王，三河四海、九江水帝，八溟四渎、十二河源、川泽神祇，龙神主宰。集此胜因，先用资福，遍十方际，尽玄虚界，有形有象，有识有情，蠢动飞行，胎卵湿化，日月照临之土，风云润泽之乡。一切含灵，无穷品类。伏愿飞潜遂性，饮啄随心。咸出苦源，同臻道果。斋主某灾殃不染，福庆来并。早入慧源，悟无生之法相；克成仙道，断有欲之根尘。见在利安，先亡超化。恩流家国，福被寰瀛。
　　晚上启经文
　　大道无名，元炁潜太空之始；至真垂象，灵文开大有之先。有祷悉符，无文不度。以今奉为具官某，正普荐亡亲某乙　在会众魂崇建无上黄箓大斋。今集见前清众，看诵《太上洞玄灵宝无量度人上品妙经》。愿仗真诠，普资洪福。慈云广覆，除十方世界障业之根；慧露遐覃，息九幽长夜焦劳之苦。亡魂超化，疫疠消亡。普及含灵，俱登寿域。
　　叹经文
</div>
    <div class="pagination">
<a href="无上黄箓大斋立成仪_page51.html">上一页</a><span>...</span><a href="无上黄箓大斋立成仪_page47.html">47</a><a href="无上黄箓大斋立成仪_page48.html">48</a><a href="无上黄箓大斋立成仪_page49.html">49</a><a href="无上黄箓大斋立成仪_page50.html">50</a><a href="无上黄箓大斋立成仪_page51.html">51</a><span class="current-page">52</span><a href="无上黄箓大斋立成仪_page53.html">53</a><a href="无上黄箓大斋立成仪_page54.html">54</a><a href="无上黄箓大斋立成仪_page55.html">55</a><a href="无上黄箓大斋立成仪_page56.html">56</a><a href="无上黄箓大斋立成仪_page57.html">57</a><span>...</span><a href="无上黄箓大斋立成仪_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
