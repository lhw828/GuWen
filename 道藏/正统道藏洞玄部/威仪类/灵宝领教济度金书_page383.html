<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 383 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 383 页/共 621 页</h1>
    <div class="content">　　真道宝。臣等皈身皈神皈命，首体投地，仰依太上三尊。愿以是功德，上祝皇帝陛下。伏愿天锡九畴，帝扶五运。圣神御极，山河超禹迹之 
　　宏。英武临朝，文轨越尧疆之大。等八溟而并福，崇五岳以齐龄。中掖东宫，佐政克裨於景运。内朝外屏，承符共植於昌基。今故烧香，自 
　　皈依师尊大圣众，至真之德，得道之后，保天长存。和：与道合真。
　　以今清旦行道，请法众等，运兹二捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。愿以是 
　　功德，皈流斋主某。伏愿一和郁勃，百顺缤纷。南极流辉，耀门阑之喜炁。东华衍庆，凝院宇之祥光。暖生桑梓之春，阳散枌榆之旦。齐眉 
　　举桉，欢声日沸於家庭。坐膝扶床，喜气云臻於筦簟。今故烧香，自皈依师尊大圣众，至真之德。得道之后，升入无形。和：与道合真。
　　以今清旦行道，请法众等，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，仰依太上三尊。愿以是 
　　功德，皈流金经玉纬，列宿垣星。伏愿祥曜珠联，瑞光璧合。溢金盘於沆瀣，甘露飞华。调玉烛於璇玑，卿云耀彩。福禄流辉於宿分，搀抢 
　　绝影於经躔。圣境典枢机，扶三天之化日。上界足官府，衍九地之祥风。今故烧香，自皈依师尊大圣众，至真之德。得道之后，升入无形。 
　　和：与道合真。
　　礼方　忏方
　　三启
　　乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世享大福。
　　又
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　又
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　重称法位
　　具位臣某，谨同诚上启太上无极大道元始天尊，太上道君，太上老君，无上玄老，十方已得道大圣众，至真诸君丈人，三十六部尊经玄中大 
　　法师，天师君，上相上宰，四司五帝，三界官属一切真灵。臣等刍狗已陈，木鸡未就，佩九光之玉检，顶踵师恩。荷八会之金章，勤拳帝力 
　　。切切迁乔之想，悠悠运海之思。飞乌兔於榆间，徒乖素志。友糜鹿於林表，莫遂丹衷。勉厕迹於芝班，强承颜於枫陛。退思补过，期雨露 
　　之恩光。进勉立功，逭雷霆之宪令。申锡初誓，印证终惋。今斋主某，淬励形骸，磨砻炁质。望青冥而目遡，极碧汉以心驰。稽首十华，雪 
　　刑书於今世。皈神三宝，崇福祉於他生。犹虑宿染客尘，久萦业垢，履畏途以流曳，趋爱景以盘桓。舌在堪夸，罔悟是非之颠倒。目成可羡 
　　，岂思空色之回环。心无一视之仁，性背三思之戒。天魂地魄，朝朝雾暗於昏衢。阴粹阳精，日日烟迷於苦海。莫回头於尘外，惟曳尾於途 
　　中。三元朱墨之纷纭，五帝简书之错综。罪花未落，善果难圆。伏愿天吏星驰，颁丹纷於阊阖。地祇风动，承紫诰於朔单。慧光焚黑簿之繁 
　　，威神勒玄曹之众。移名朱府，纪字青官。解身命战斗之威躔，退运限刑冲之恶曜。襟期闲雅，碧潭澄影於秋蟾。步武从容，翠羽凝光於晓 
　　鉴。云醴润星星之鬓，霞浆酣湛湛之容。快乐今时，欢娱后世。驾虚无，乘渺莽，衣食自然。辞幽暗，睹光明，形神俱妙。劫劫长臻於福地 
　　，生生永乐於阳天。蒙采丹忱，允昭玄贶。上愿天纲高晏，地纪辉华，风雨均调，阴阳协泰。璇极流彩，尊玉帛於中朝。银汉开祥，慕衣冠 
　　於外域。边绝狼烽之警，野无鼠社之忧，共乐太和，同瞻大定。则上明天尊大慈之化，下副臣等皈命之诚。谨启以闻。
　　发愿
　　存神烧香
　　香官使者，左右龙虎君，侍香诸灵官，当令臣清旦升坛行道之所，自然生金液丹碧芝英，百灵众真交会，在此香火炉前。令臣学道得道，求 
　　仙得仙，斋主获福，幽显沾恩，十方仙童玉女，侍卫兰烟。传臣向来所启，速达俓御太上无极大道至真玉皇上帝御前。
　　出坛颂
　　灵宝领教济度金书卷之一百六十七竟
　　洞微高士开光救苦真人宁全真授灵宝通玄弘教水南先生林灵真编
　　卷一百六十八
　　科仪立成品
　　预修黄箓用
　　第三日午朝仪
　　步虚　　烧香颂
　　各礼师存念如法
　　卫灵
　　元始虚皇，集炁居中。三景洞杳，肇生穹窿。七转九虚，混合回风。变化万神，天地开通。吉日行事，万魔敬从。阳晖正照，默运元功。执 
　　节建麾，散花太空。十方普庆，劫运无终。和：与道合真。
　　呜法鼓二十四通
　　发炉
　　无上三天玄元始三炁太上道君，召出臣身中三五功曹，左右官使者，侍香金童，传言玉女，五帝直符，直日香官，各三十二人出。出者严装 
　　。关启玄坛天帝神君，当召此间土地里域真官正神，急上关启臣今奉为入斋意。以今午朝升坛行道，愿得玉清道炁灵宝妙光下降，流入臣等 
　　身中。即使玄坛清净，内外成真，天无氛秽，地绝妖尘，琳琅振响，十方肃清，万魔不干，真诚上彻。令臣所启，速达俓御太上无极大道至 
　　真玉皇上帝御前。＇
　　请称法位
　　具位奉行预修黄箓大斋法事小兆臣某，与临坛官众等，谨同诚上启太上无极大道虚无自然元始天尊，太上道君，太上老君，高上玉皇，十方 
　　已得道大圣众，至真诸君丈人，三十二天帝君，玉虚上帝，玉帝大帝，东华南极，西灵北真，玄都玉京，金阙七宝琼台紫微上宫灵宝至真明 
　　皇道君，三十六部尊经玄中大法师，上相上宰，上保上傅，太平下教二十四真人，西城总真王君，太乙真人，东岳上卿司命茅君，定录、保 
　　命二真人，名山洞府得道神仙，三界官属，一切真灵。臣闻龙汉开图，奠二仪之经纬。鸿钧启运，罗四象之阴阳。神州转运於方舆，赤县瓜 
　　分於寰域。四九色泽之垒，下接杳冥。三千黄混之区，旁联寥廓。八溟周野，五镇凌霄。瑶台玄圃之崇，仙灵是宅。蓬岛翠瀛之邃，真圣攸 
　　都。呼吸风云，卷舒日月，育百昌而承天御政，泽群灵而拱极宣符。有郁绝之神乡，实朔单之鬼域。权衡帝宪，橐钥民生。凡赫奕於天光， 
　　必开明於地禁。今斋主某，寓形宇宙，禀炁阴阳。荷海岳之分精，感山川之储秀。随波三叹，逐景再思。念形为载神之舟，茫茫鹿逐。况心 
　　非运机之主，忽忽乌驰。百龄荏苒以难留，万劫回旋而莫极。谁为溺援，孰与颠扶。惟九戒之圣力难思，而二符之神功备着。巍巍金阙，赫 
　　赫琼章，倘佩奉於生前，可依凭於身后。诚坚金石，洁蓬宇以祈天。誓炳丹青。肃芝坛而事帝。按九霄之玉范，遵三洞之金科。保庆劫年， 
　　断除尸累，袭祯祥於鸾御，流福禄於龙宸。舒碧摛华，濡丹撷藻。不避再三之渍，庸殚万一之忱。爰有青词，谨当宣奏。
　　宣词
　　按如词旨，备切勤渠。臣等肃将瑶佩，旅进彤墀。瞻白玉之毫光，觐黄金之宝相。紫精转午，丽天浮义御之华。翠影凝霄，耀日焕骞林之韵 
　　。映千枝之凤萼，腾百和之龙烟。月磬虚徐，振步虚於玉籁。云镛清亮，呜空洞之金璈。霓旌迎白鹤以翩翻，羽盖导青鸾而鼓舞。三灵散彩 
　　，十极生辉，愿垂湛露之恩，申锡玄云之荫。古今同庆，幽显蒙恩。
　　以今临午行道，请法众等，运兹初捻上香。愿此香烟腾空俓上，供养元上至真道宝。臣等皈身皈神皈命，首体投地，仰依太上三尊。愿以是 
　　功德，上祝皇帝陛下。伏愿八帝齐功，三王并德。握金图而御宇，夷夏朝宗。延玉历以提封，乾坤扶极。彤掖佐徽柔之化，青宫彰仁化之风 
　　。势矻金汤，文治辉华於月塞。誓申带砺，武功齐纪於云台。今故烧香，自皈依师尊大圣众，至真之德。得道之后，保天长存。和：与道合 
　　真。
　　以今临午行道，请法众等，运兹二捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。愿以是 
　　功德，皈流济主某。伏愿八面玲珑，一心皎洁。鸾停鹄峙，翩翩彰文献之风。鹍化鹏搏，济济映诗书之泽。周涧之香生不断，谢庭之毓秀长 
　　新。筦簟春融，茂福庭之喜气。门阑冰洁，开寿域之祥光。今故烧香，自皈依师尊大圣众，至真之德。得道之后，升入无形。和：与道合真 
　　。
　　以今临午行道，请法众等，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，仰依太上三尊。愿以是 
　　功德，皈流八荒六合，岳渎川灵。并愿博厚载物，光大承天。河出图，洛出书，彰圣时之美瑞。渊藏珠，山藏玉，开盛世之祥光。神龙奋膏 
　　雨以济时，呜凤舞朝阳而瑞世。山林秀润，四时之草木生生。薮泽熙平，万品之飞潜化化。今故烧香，自皈依师尊大圣众，至真之德。得道 
　　之后，升入无形。和：与道合真。
　　礼方　　忏方
　　命魔　　步虚
　　三启　　三礼
　　重称法位
　　具位奉行预修黄箓大斋法事小兆臣某，与临坛官众等，谨重诚上启太上无极大道元始天尊，太上道君，太上老君，无上玄老，十方已得道大 
　　圣众，至真诸君丈人，三十六部尊经玄中大法师，天师君，上相上宰，四司五帝，三界官属，一切真灵。臣等杞梓微资，桑榆短景，藉三生 
　　之庆运，际万劫之昌时。紫玉天章，幸披承於凤笈。丹金圣策，获佩奉於龙函。戴师恩激励之功，藉真圣提携之造。分盍栖神烟岫，精思荣 
　　景虚无。尚乃涉迹於尘笼，苟且和光於朝市。只凡逐逐，百行悠悠，曲成雨露之恩，俾逭雷霆之谴。宪天领教，誓殚一得之愚。体道济时， 
　　期赞三灵之运。玄班滥厕，丹悃勤敷。今斋主某，百拜朝天，一忱伏地。望清微而请命，植福今生。遡紫极以驰神，祈祥累劫。尚虑业尘障 
　　性，爱雾萦心，纵三毒以冥行，荡六尘而泛驾。目淫黼黻，耳溷宫商，鼻嗅丰美之香，舌啖肥甘之味，意耽玩好，身羡轻肥。因六贼之抢攘 
　　，致一灵之溷浊。义利颠倒，人我纷纭，背道德而逐繁华，弃纲常而贱名誉。三官九署，昭昭霜雪之条章。六洞十宫，赫赫雷霆之宪令。酿 
　　灾疠於今世，蕴苦恼於他生。愿沛天恩，俯颁帝勑，许下愚之迁善，昭上圣之同仁。风火无停，勒黑编而削字。日星有赫，宣青箓以增名。 
　　六淫无挠於金花，五炁常滋於玉树。精神益茂，荣卫流和。灵关朝云液之芳，婴龙焕昼。玄鼎灌霞浆之润，姹虎腾霄。享颐年而丹简流恩， 
　　度劫尘而赤书保运。后天难老，与道合真。他生无轮转之忧，见在保熙平之乐。蒙如丹祷，允荷玄恩。上愿地纪静安，坤仪昭晏，山林华润 
　　，河海澄清，陆潜蛇虎之灾，泽绝蛟螭之害。三农登业，耕陇亩之黄云。四鄙潜烽，乐乡闾之白日。俗无夭横，家有诗书。则上明天尊大慈 
</div>
    <div class="pagination">
<a href="灵宝领教济度金书_page382.html">上一页</a><span>...</span><a href="灵宝领教济度金书_page378.html">378</a><a href="灵宝领教济度金书_page379.html">379</a><a href="灵宝领教济度金书_page380.html">380</a><a href="灵宝领教济度金书_page381.html">381</a><a href="灵宝领教济度金书_page382.html">382</a><span class="current-page">383</span><a href="灵宝领教济度金书_page384.html">384</a><a href="灵宝领教济度金书_page385.html">385</a><a href="灵宝领教济度金书_page386.html">386</a><a href="灵宝领教济度金书_page387.html">387</a><a href="灵宝领教济度金书_page388.html">388</a><span>...</span><a href="灵宝领教济度金书_page384.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
