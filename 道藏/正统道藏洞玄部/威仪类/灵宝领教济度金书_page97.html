<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 97 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 97 页/共 621 页</h1>
    <div class="content">　　步虚　　长跪上香
　　具位臣某，诚惶诚恐，稽首顿首，再拜上言。臣闻九清布化，群灵咸遂於生成。三洞流光，万象均依於化育。况颠冥於业网，尤矜轸於渊衷 
　　，敢扣紫霄，爰据丹悃。今有斋主某，乞就某处，修设玉山净供。遵依大献灵文，普赉幽沉，均超轮转。臣职惟领都教，理合陈情。切虑九 
　　趣三途，四生万类，凄凄惨惨，化机鼓动於泉关。缩缩寥寥，报障循环於冥路。非赖帝恩之曲映，曷令鬼爽之高跻。顷奏朱章，拟特颁於玉 
　　札。谅飞丹语，为布告於玄曹。兹召役之有期，冀感通之无外，欲望慈云覆荫，慧日流明。许微臣如律以宣行，勑有司关盟而遵奉。下开地 
　　禁，上接天光，犹细雨密雾而来，普受开度。皆飞空步虚而去，不得拘留。宇宙春台，乾坤寿域。臣下情不胜伺命之至。
　　八门开度天尊
　　引札至神虎幕
　　洒净　　普献颂
　　普献无边圣，香烟散十方。愿乘七宝台，垂光五浊世。运度人天众，咸令上法桥。同会证无为，勤修不退转。
　　伏以上帝垂慈，布仁风於八极。下愚苦恼，希法雨於九霄。故清微宏七部之金书，而赤明演三乘之玉范。广提冥漠，丕拯沉沦。班列真曹， 
　　北魁着雌雄之职。恩周冥部，东华建左右之曹。有万司如意之大神，有九天普度之官将。追魂摄魄，寒庭被照育之仁。聚精会神，幽夜沐生 
　　成之惠。将伸召役，盍罄恳祈。以今奉为某人，修设玉山净供，普赉幽沉。十方三界，市区域以星罗。六道四生，列寰瀛而棋布。欲宣威於 
　　玉札，期散惠於金章。匪仗威灵，曷符应感。辄奉苹蘩之礼，少据葵藿之恭。伏愿天驷载驰，云旌顺动，副再三之祷，不违方寸之私，清 
　　众运诚，至心奉请。
　　至心奉请北魁玄范府神虎内真，倒生玄司七玉女，追魂魄官吏，阴阳玉札二十四大将军，灵宝如意万司主行玉札三大神，追摄诸类伤亡五十 
　　三大神，九天普度院追摄诸类伤亡三十六真人，三十六将军，守雄抱雌二大将，二玉女，四大神，玉清七道功曹，玄虚掌六道四生使者，掌 
　　九州社令功曹，掌十方道功曹，掌山林功曹，掌城隍功曹，灵宝玄坛诸司追摄官吏，本靖主将，合属官吏。惟愿风马云车，来届香筵。和： 
　　受兹香花供养。
　　初献
　　伏以晨阳赫赫，帝颁凤诏以风行。幽夜寥寥，神领龙章而雷震。溥万圣无私之惠，敷九原有造之仁。仰企威灵，夙敛圣武。佐先天而立极， 
　　功典枢机，赞太极以开图，筹参帷幄。陆离剑佩，晻蔼旌旄。玉辔凌云，顷刻遍虚无之境。金戈耀日，须臾周汗漫之乡。职司追摄之崇，位 
　　列班联之右，权衡攸在，变化难量。今有斋主某人。悯念重泉，矜怜滞爽，遵玄都大献之旨。设玉山净供之筵，上降天恩，下提地魄。普追 
　　呼於六道，成啸命於四生。五苦三途，九趣万类，均离阴关而徒止，俱朝阳景以超凌。请命帝庭，已拜允俞之命。敷心神御，盍殚恳切之忱 
　　。谅宣德以承符，必效勤而受事。仪不及物，情见乎辞，不揆瓣香，恪祈采瞩。
　　亚献
　　伏以重泉碧落，孰非道炁之提封。紫简丹章，悉藉神威之管领。兹遵依於青律，庸追摄於幽关，亶冀灵通，廓施神变。上召玄虚之主执，接 
　　引群迷。下提黑壤之魂仪，超离众苦。或沦於刀兵疫疠，或殒於水火饥荒。爰分文武僧俗之殊，勿问士农工商之别，有主无主，凶终善终。 
　　或旷野之游魂，或寒林之寄影，或悲愁於地狱，或冻饿於冥郊，或胎卵湿化之流形，或鳞介羽毛之异性，并乘丹綍，摄赴玄坛。俾解脱於业 
　　缘，各逍遥於道岸。克时定今，毋违大道之章。起死更生，端藉同仁之惠。拳拳素悃，切切洪恩。
　　三献　　　宣札
　　宣七玉女符　　如意万司符
　　九天普度符　　诸使者符
　　宣牒
　　天章诞布，坛律具严。请密运於神功，为速宣於帝泽。凌云掣电，掷火流铃，明检鬼营，勑寒池而部卫。骏奔灵驭，开地户以追呼。毋负盟 
　　言，自干玄宪，敢有遏截，束送罗酆。一如灵宝玄坛律令。
　　向来
　　大献灵官醮仪
　　步虚　　洒净
　　入户各礼师存念如法
　　宣卫灵咒
　　元始虚皇，集炁居中，三境洞香，肇生穹窿。七转九虚，混合回风，变化万神，天地开通。吉日行道，万魔敬从，晨晖朗照，默运元功。执 
　　节建麾，散花太空，十方普庆，劫运元终。和：与道合真。
　　鸣法鼓二十四通
　　无上三天玄元始三炁太上道君，召出臣身中三五功曹，左右官使者，侍香金童，传言玉女，五帝直符，直日香官，各三十二人出。出者严装 
　　。关启玄坛天帝神君，当召此间土地里域真官正神，急上关启臣今奉为斋意。以今升坛行道，愿得玉清道炁灵宝妙光下降，流入臣等身中。 
　　即使玄坛清诤，内外成真，天无氛秽，地绝祆尘，琳琅振响，十方肃清，万魔不干，真诚上彻。今臣所启之诚，速达俓御太上无极大道至真 
　　玉皇上帝御前。
　　请称法位
　　具位姓某，上启灵宝玄局玉山大变神王，六龙普变灵官，溟滓大梵灵官，破狱司、追摄司、天医司、监生司、五帝全形司、解结司、淙濯司 
　　、巾笥法司、炼度司、摄化司、变炼司、填挜司、给散司合属仙灵，临坛受事，一切威灵。伏闻元始开图，三洞启金书之秘。虚皇演化，九 
　　清昭玉范之玄。开夜壑以光明，昭寒庭而化育。玄曹燮理，共扬慧日之辉。丹简罗敷，诞布慈云之泽。故列僚寀，俾握机衡，化云厨而妙绝 
　　芳鲜，破幽关而追提摄取。九转显成人之效，五灵昭复质之功，荡万古之冤轮，洗千生之业网。天经地纬，迎水火於南昌。阴坎阳离，炼形 
　　神於东井。凡兹造化，具有司存。或列职於紫府玄都，或建官於青玄黄箓。上奉三天之令，下敷九地之仁，傥际斋修，盍伸皈向。今斋主某 
　　人，怜悯业类，胥溺幽冥，期垂旷荡之恩，庸拯沉沦之苦。故陈瀹祭，爰奉灵斿。伏望对菲不遗，承天符而来下。葵藿可鉴，从民欲以照临 
　　。清众运诚，志心奉请。
　　志心奉请灵宝玄局玉山大变神王，六龙普变灵官，溟涬大梵灵官，青玄破狱入狱出幽冥司官吏，北魁玄范府倒生玄司七玉女，灵宝如意万司 
　　诸大神，九天普度院三十六真人，三十六将军，玉清七道功曹，天医六职尚药灵官，九天监生大神，主产功曹，五方五帝君吏，灵宝追魂聚 
　　炁功曹，全形功曹，混元十二炁化生大将军，灵宝解冤释结灵官，能谈善说灵官，聚魂复魄灵官，脱形离苦灵官，玉清摄魂屏秽灵官，九凤 
　　破秽灵官，五方解秽官吏，天河东井君，浣濯夫人，灵宝巾笥司仙吏，青玄黄箓金木仙衣玉女，曲度司、普度司仙真灵官，南昌上宫朱陵火 
　　府炼度仙吏，主水主火大将军，火池水沼使者，火铃灵童，黄华玉女，掷火万里大将军，十二河源大将，青玄黄箓炼度官吏，玄都荚龙金龙 
　　驿吏，灵宝摄化司、变炼司、填极司、给散司仙灵官吏，临坛受事，一切威灵。上遵帝勑，下副凡情，风马云车，来临法会。
　　初献
　　伏以倾光回驾，紫清洞焕於天恩。监真度生，丹赤皈依於圣力。仰惟神武，夙着威灵。修功行於五劫之先，三灵推戴。典柜机於九霄之上， 
　　十极宣扬。御节钺以逶迤，森佩环而容与。霓章云绶，羽仪端拱於玄班。月驷风轮，卤簿周流於碧落。承恩纶而下迈，提苦爽以上征，仁化 
　　罗敷，德威焕耀。今有斋主某人，悯慈地类，荡彼天常，遵蕊笈之真科，建玉山之净供。尚虑九趣万类，六道四生。阴阳寇於生前，精神未 
　　复。水火考於死后，形骸犹羁。况冤业之互萦，与尘根之久积。魂归恶趣，魄堕畏途。非凭陶冶之神功，曷使返还於祖炁。囊封露奏，已承 
　　枫禁之允俞。驲骑风驰，谅遍槐庭而播告。愿不违於悃恼，庸恪副於忱徇。
　　亚献
　　伏以东极慈尊，体清微而应化。北酆鬼帝，拱紫极以承流。玄曹恢廓於威风，黑壤皈流於圣日。坛仪告备，将开大献之筵。惠泽敷施，愿鉴 
　　小心之切。当局行事，列职宣符，六龙妙化於芳筵，九凤肃清於尘宇。张门毁锁，振雌雄提摄之威。保真固灵，蠲荣卫疾伤之患。千冤开悟 
　　，万业消镕，荡阴垢之芬葩，复阳灵之精粹。华池澄湛，天魔、腾玉兔之辉。炎冷陆离，地魄射金乌之影。洗千生之死炁，妙八景以生神， 
　　稳上法桥，俓登道岸。庶藉神威之普被，共沾灵贶之旁敷。至於异类沉沦，久循环於业趣，亦赖同仁拯援，俾还复於人身。青律森严，洪恩 
　　赫奕，格期应感，不负勋庸。
　　终献
　　三献既周，一忱毕露。愿襜帷之暂驻，勒英荡以迟留，伺临召役之期，重赐提携之德，银演散彩，玉籁收声。黄道云开，溥十极慈悲之泽。 
　　紫垣日近，舒群灵功德之光。帝有恩言，神其善应，某不胜激切，屏营伺命之至。
　　复炉
　　向来
　　灵宝领教济度金书卷之六十四竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之六十五
　　科仪立成品
　　净供合用
　　大献早朝行道仪
　　入户
　　各礼师存念如法
　　宣卫灵咒
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七 
　　转八合，周旋天经。圣化巍巍，三道顺行。庆云流布，合景黄庭。和：与道合真。
　　鸣法鼓二十四通
　　无上三天玄元始三炁太上道君，召出臣身中三五功曹，左右官使者，侍香金童二传言玉女，五帝直符，直日香官，各三十二人出。出者严装 
　　。关启玄坛天
　　帝神君，当召此间土地里域真官正神，急上关启臣今奉为入意。以今早朝行道，愿得玉清道炁灵宝妙光下降，流入臣等身中。即使玄坛清净 
　　，内外成真，天无氛秽，地绝祆尘，琳琅振响，十方肃清，万魔不干，真诚上彻。今臣所启之诚，速达俓御太上无极大道至真玉皇上帝御前 
　　。
　　请称法位
　　具位臣某，与临坛官众等，谨同诚上启太上无极大道虚无自然元始天尊，太上虚皇玉晨大道君，金阙玄元太上老君，昊天玉皇上帝，十方已 
　　得大圣众，至真诸君丈人，十方自然灵宝天尊，随机赴感太乙救苦天尊，三十六天帝君，玉虚上帝，玉帝太帝，东华、南极、西灵、北真、 
　　玄都、玉京、金阙七宝玄台紫微上宫灵宝至真明皇道君，三十六部尊经玄中大法师，三界应感一切真灵。臣闻先天先地，虚无混一炁之宗。 
</div>
    <div class="pagination">
<a href="灵宝领教济度金书_page96.html">上一页</a><span>...</span><a href="灵宝领教济度金书_page92.html">92</a><a href="灵宝领教济度金书_page93.html">93</a><a href="灵宝领教济度金书_page94.html">94</a><a href="灵宝领教济度金书_page95.html">95</a><a href="灵宝领教济度金书_page96.html">96</a><span class="current-page">97</span><a href="灵宝领教济度金书_page98.html">98</a><a href="灵宝领教济度金书_page99.html">99</a><a href="灵宝领教济度金书_page100.html">100</a><a href="灵宝领教济度金书_page101.html">101</a><a href="灵宝领教济度金书_page102.html">102</a><span>...</span><a href="灵宝领教济度金书_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
