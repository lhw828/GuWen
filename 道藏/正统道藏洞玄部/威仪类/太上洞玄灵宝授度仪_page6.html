<!DOCTYPE html>
<html>
<head>
    <meta charset="UTF-8">
    <title>太上洞玄灵宝授度仪 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上洞玄灵宝授度仪 - 第 6 页/共 7 页</h1>
    <div class="content">　　无上青精，九炁太灵，神光遐散，流映东青，华景郁勃，灌子身形，宫府安镇，宝魂自生，洞达八朗，飞升玉庭。
　　毕，弟子引炁九咽止。次师执赤帝符，命弟子看，诀曰：赤帝姓祝，名昌中。竟，授与弟子。弟子得符，南向叩齿三通，思赤炁从口中入注心中，生三重丹华，宝光彻映胸中。毕，还授符与师，师纳上第二孔前。竟，师祝曰：
　　丹华流瑛，宝芝生光，神精彻幽，散灵八方，直符摄炁，啸命朱童，三精焕敷，注子绛宫，赤神安镇，五香溢充，洞映形外，表裹发光，身生水火，独步飞行。
　　毕，弟子引炁三咽止。次师执黄帝符，命弟子看，诀曰：黄帝姓司，名精。竟，授与弟子，弟子得符，向王上叩齿十二通，思黄炁从口中入注脾中，生十二重黄华，宝光洞映一身。毕，还授符与师。师纳上第三孔中。竟，师祝曰：
　　总元高灵，回神四乡，黄上散华，五帝交芳，流精散漫，十二重光，混合子形，万神相迎，安备黄脾，养炁中房，保龄度劫，永镇无穷。
　　毕，弟子引炁十二咽止。次师执白帝符，命弟子看诀曰：白帝姓辱，名曲正。竟，授与弟子。弟子得符，西向叩齿七通，思白炁从口中入注肺中，生七重素华，宝光洞映丹田。毕，还授符与师，师纳上第四孔中。竟，师祝曰：
　　金灵七炁，素华流纷，金精童子，道建元巾，带符摄炁，
　　万神会门，宝光弈弈，照子会根，安镇肺华，万劫长存。
　　毕，弟子引炁七咽止。次师执黑帝符，命弟子看，诀曰：黑帝姓玄，名尹丰。竟，授与弟子。弟子得符，北向叩齿五通，思黑炁从口中入注肾中，生五重玄华，宝光洞映背外。毕，还授符与师。师纳上第五孔中。竟，师祝曰：
　　北上大玄，五炁徘徊，宝华五重，流光焕辉，灵景郁秀，
　　洞映太微，仰注子身，肾府鲜开，安镇灵宅，万神总归，
　　身生羽翼，举形自飞。
　　毕，弟子引炁五咽止。次纳符竟，以朱蜡封杖两头空处，上用元始之章印之，下以五老之章印之。毕，弟子叩齿三十六通，思五帝直符吏各一人，衣随方有五色之光，流焕杖上；五帝玉女各一人，合共卫杖左右。弟子依前横捧杖。师祝之曰：
　　太阳之山，元始上精，开天张地，甘竹通灵，直符守吏，
　　部御神兵，五色流焕，朱火金铃，辅翼上真，出幽入冥，
　　招天天恭，摄地地迎，指鬼鬼死，祆魔束形，灵符神杖，
　　威制百精，兴摄群方，与我俱生，万劫之后，以代我形，
　　景为五解，神升上清，承符告命，靡不敬听。
　　毕，引五方炁二十五咽，止。
　　次师告丹水文
　　某岳先生大洞法师臣某甲，告弟子某甲等：元始天尊於眇莽之中，敷演真文，结成妙经。劫劫济度，无有穷已，如尘沙巨亿无绝。灵文隐奥，秘于金阁，众真宗奉，诸天所仰。逮于赤鸟，降授仙公，灵宝妙经，於是出世度人。吾谬禀微缘，运值灵文，先师显饰，奉传至法，誓为身宝，岂敢宣泄。劫运推移，其法应行，有合真之人，依科听付。今誓九天，启付某甲，受经之后，当依明科，肃己励躯，精诚勤苦，断绝世缘，唯志大乘，供养朝礼，讲习妙赜，参问有道，导引精研，修斋服御，希求飞腾，尊道敬师，推祟根本，不得唝嗃，有面无心，攻伐本根，自造无端。轻慢经宝，皮好胎诞，淫欲贪着，嫉妒恚恨，胸心谄楚，怀毒在内，一旦犯违，身充三泉。当以某甲三曾五祖，同沦地岳，万劫无原。今建立黄坛，关盟五帝，付授宝文十部妙经，诸天五岳，咸对盟文，检行慎法，抱於中心，飞仙可期，终成道真，善自肃励，如四极明科律文。
　　次弟子自盟文
　　某府县乡里某岳先生洞玄弟子某甲，稽首再拜，上启元始天尊、太上道君、十方尊神、四方已得道至真。太上灵宝三十六部尊经宝符，高玄大法师某，因缘宿福，九天之劫，轮转不灭，庆祚所逮，轮化所籍，得生法门。先缘发愿，仰羡至阀，法板大乘，心神欣踊，自恐腐骸。今遭天运推移，皇道数行，蒙法师某甲所见拔擢，开导愚蒙，赐臣灵文，奉对圣君。肉尸惶惧，洗除浊秽，得侍灵坛，俯荷拔擢，荣过分表。某当励己肃体，供养尊礼，弃情退累，志托幽阜，长乖世涂，唯志丘岩，昼夜朝拜，思竭愚管，庶凭圣文，拔度朽骸，至心悾慊，无有二念，不敢违盟负誓，欺师慢道，有面无心，不保劫数。某自收罪考，吞声敢言，引某七世父母、九玄祖考，以为证誓，见世生人、九族种亲以为盟约。某自乐仙道，时不敢拘迫，一日有违，生死同沦地岳五道，不敢蒙原。上告元始，下誓五帝，身对师宝，自立盟誓。丹情至心，唯蒙矜纳。臣某诚惶诚恐，稽首再拜。
　　次师起立北向，左手执真文二录。弟子长跪，以右手持信物，师叩齿三十六通，存五藏之色，令备具合成宝盖之云罗，覆经及师。从而祝曰：
　　天书简不烦，道德自备足，修之必神仙，当复何所欲，文耀太无间，焕然而朗郁，传授悉依法，泄慢堕地狱。
　　次弟子跪，九拜，三起三伏，奉受真文，带策执杖，礼十方一拜。从北方始，东回而周讫。想见太上真形如天尊象矣。毕，次师起巡行，咏步虚。其辞日：
　　稽首礼太上，烧香归虚无。流明随我回，法输亦三周。
　　玄愿四大兴，灵庆及王侯。七祖生天堂，煌煌曜景敷。
　　啸歌观大漠，天乐适我娱。齐馨无上德，下仙不与俦。
　　妙想明玄觉，诜诜乘虚游。
　　旋行蹑云纲，乘虚步玄纪。吟咏帝一尊，百关自调理。
　　俯命八海童，仰携高仙子。诸天散香华，翛然灵风起。
　　宿愿定命根，故致高摽拟。观乐太上前，万劫犹未始。
　　嵯峨玄都山，十方宗皇一。岧岧天宝台，光明焰流日。
　　炼灿玉林华，蒨粲曜珠实。常念餐元精，炼液固形质。
　　金光散紫微，窈窕大乘逸。
　　俯仰存太上，华景秀丹田。左顾提郁仪，右盻携结璘。
　　六度冠梵行，道德随日新。宿命积福应，闻经若至亲。
　　天挺超世才，乐诵希微篇。冲虚太和炁，吐纳流霞津。
　　胎息静百关，寥寥究三便。泥丸洞明景，遂成金华仙。
　　魔王敬受事，故能朝诸天。皆从斋戒起，累功结宿缘。
　　飞行凌太虚，提携高上人。
　　控辔适十方，旋憩玄景阿。仰观劫刃台，俯盻紫云罗。
　　逍遥太上京，相与坐莲华。积学为真人，恬然荣卫和。
　　永享无期寿，万椿携奚足多。
　　大道师玄寂，升仙友无英。公子度灵符，太一奉洞章。
　　舍利曜金姿，龙驾欻来迎。天尊盻云舆，飘飘乘虚翔。
　　香花若飞雪，纷霭茂玄梁。
　　头脑礼金阙，携手邀玉京。骞树圆景园，焕烂七宝林。
　　天兽三百名，师子巨万寻。飞龙踯躅吟，神凤应节鸣。
　　灵风扇奇华，清香散人衿。
　　自无高仙才焉能耽此心。
　　严我九龙驾，乘虚以逍遥。八天如指堂，六合何足辽。
　　众仙诵洞玄，太上唱清谣。香花随风散，玉音成紫霄。
　　五苦一时迸，八难顺经寥。妙哉灵宝囿，兴此大法桥。
　　天真帝一宫，蔼蔼冠耀灵。流焕法轮纲，旋空入无形。
　　虚皇村云璈，众真诵洞经。高仙凛手赞，弥劫保利贞。
　　至真无所待，时或辔飞龙。长斋会玄都，鸣玉叩琼钟。
　　十华诸仙集，紫烟结成宫。宝盖罗太上，真人把芙蓉。
　　散花陈我愿，握节征魔王。法鼓会群仙，灵唱靡不同。
　　无可无不可，思与希微通。
　　次北向，诵礼经颂三首。其辞曰：
　　乐法以为妻，爱经如珠玉。持戒制六情，念道遣所欲。
　　淡泊正炁停，萧神静默。天魔并敬护，世世受大福。
　　郁郁家国盛，济济经道兴。天人其愿，缥缈入大乘。
　　因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。
　　超度三界难，地狱五苦解。悉归太上经，静念稽首礼。
　　每诵步虚一首讫，弟子唱善散花，礼一拜毕，唱三礼曰：
　　至心稽首礼太上无极大道。
　　至心稽首礼三十六部尊经。
　　至心稽首礼玄中大法师。
　　次平坐，弟子向师伏，师说元始禁戒，弟子句句唱诺，弟子某甲自称名，师告：弟子唱诺三言之。
　　《元始赤书五篇真文》，上清自然之书，九天始生之灵空洞之章，成天立地，开张万真，安神镇灵，生成兆民，匡御运度，保天长存。上制天机，中检五灵，下策地祇，啸命河源，运役阴阳，召神使仙。此至真之文，妙应自然，致天高澄，使地固安，五岳保镇，万品存焉。元始刻题上帝灵都之馆，累经劫运，而其文保固天根，无有毁沦，与运推迁，混之不浊，秽之愈清，毁之不灭，灭之极明。大有之文，天真所尊，自非勒名帝图，刻简来生者，斯文隐秘，莫得窥闻。有得之子，与三炁长存，勤行其法，克致神仙。但精心躬奉，家国安宁，保命度灾，扫诸不祥。天子侯王奉之，致国太平，凶寇自夷，边域不争，兆民歌唱，普天兴隆。运推数周，正道当行，有得之者，庶招自然，天真妙重，九天所秘，不得轻泄，考罚尔身。若弟子应传经者，年限虽未盈五八，皆令法信充备，依黄箓为三师，开度弟子一十九人，功德满足，然后得传宝诀，不得非师，私相教授。若违科妄泄，无盟而传，师受四极之考，七祖同沦地岳，万劫不原。可不慎之，可不慎之，尔其信焉。
　　毕，弟子起礼三拜，还伏。次授六誓文曰：
　　一誓不轻泄，二誓不猥慢，三誓不妄传，四誓不口说，五誓不触经禁，六誓不受财卖道。
　　天尊六誓以质人心，人心既固，道心亦真，不得违誓越盟，永受风刀。说誓之时，先捻香，弟子一手指天，男左女右。毕，弟子礼六拜，师立，诵曰：
　　真道高妙，应感则宣，丹心恳至，有恻上玄，紫文炼质，神金制魔，豁落威灵，佩之神仙，今启传付，誓勿妄言，宝秘真降，泄必祸臻，天科严峻，尔其奉焉。
　　毕，弟子又礼六拜。
　　次师简授弟子法位曰：太上灵宝无上洞玄弟子某岳先生某甲。弟子长跪受毕，退合简端身，称之礼本师，九拜，三起三伏，肘行膝步。讫，左行东面，向西礼，再礼；次北，次东，次南，各再礼，日朝四极。还复位，礼监度三师，各三拜。次还读前谒十方版及五师版，依前面方所，唯五师向西。毕，长跪大谢，弟子叩头，搏颊无数。其辞曰：
　　太上灵宝无上洞玄弟子，某岳先生臣某等，今故烧香叩头，归身归神归命十方无极太上灵宝天尊，十乡诸灵官已得道至真诸君，丈人，三十六部尊经玄中大法师，太上玄一三真人，太极高玄法师，三天大法师正一真人，及三界表里一切神灵。臣等以今传授弟子某甲，登坛告盟，希仰太上众尊济度之恩，原赦臣某师从弟子等，自从缘起有身父母，依因一切眷属，及得某等千罪万过，并令传授。置斋以来，逮乎兹日，违科犯法，进止失仪，呼名乖性，尊卑越次，付度差违，特乞大慈开宥，不见罪罚。伏愿恩流即时，威播今日，且今日宝珠之口，有无鞅众登宝珠之上，获参胜侣，乃超虎涧而同至，越龙山而俱到，证因四果。果於向者克成五愿，愿偶今时。所谓珠口不知盈满，水火无以烧沉，故今辰男女仰慕凤轮，远期龙驾。凡此智友，既各父元父之父，同一玄一之一，愿五眼报勤，三明赏德，功骋喜泰二勤畅休欢，恩寝死符，福播生录。永始元始之歌谣，长卒不卒之庆扑。各使餐能命算，食辨形体，佑盖尊卑，卫活长少，天保信向之男，法护至到之女。女果紫简，男谐玉牒，不朽与赤甫争能，得道共山图而竞解，祸路承此同灭，福阶因慈各兴。帝主延昌，爱民治国，三归共往，四教俱来。狱厄长免，因缘永绝，灾恼不起，衰患勿生。其诸此外，随愿各刻，求官得官，求贵得贵，求道得道，求真得真。所愿悉谐，所欲咸遂，道成天地，功济生灵，遍为诸天日月星宿、山川岳渎、龙王鸟王、兽王虫王、万物神王、一切天王，在在处处天神地神、山水灵祇、里域官长、凡诸营卫一切吏兵，并愿即时旋转，俱登妙胜。即愿七元安度，四象无愆，天见喜祥，地表灵瑞，山开宝牒，河出龙图，五芝绿草，遍布郊野，四方清净，天下太平。无边功德，逮及监临官对，执劳随喜，并观听男女，一蒙有缘，同享上福，冥资六道，庆被四生，五苦三恶，含灵有识，咸蒙荡沐，冠带天衣，适乐自在，长结善缘，永为法侣，从此不退，得道为期。至於坛主盟身某，五文入体，玉符养质，神真卫命，天书感瑞，八会应图，六度常持，四行无缺，五通仙举，十转飞腾，金刚浄体，克隆圣果，稽首十方，常住三宝。
　　次师诵三徒五苦辞曰：
　　三才及万物，倚伏各有龄。终始待劫数，福尽天地倾。
　　往反於五道，苦哉更死生。辗转三徒中，去来与祸并。
　　大贤慎兹诫，忍性念割情。愚夫不信法，罪痛常自婴。
　　吾念世无已，今故重告明。若欲度斯患，归命太上经。
　　罪福不由他，谅自发尔声。大贤故闭口，欲绝诸恶缘。
　　灭念归兼至，倚伏待长泯。弘道以安世，终当见正真。
　　淫嫉为祸首，灭身之至患。含养如此害，岂是道所安。
　　知恶而不革，恐必致夭残。怀毒日斋直，令我发长叹。
　　宿命有信然，弱丧谓之无。皆欲眼前见，过目即言悠。
　　大贤明道教，惨戚愍顽夫。依依念子苦，勤勤令我忧。
　　人命以消尽，亦犹膏中火。四大暂相寓，五物权时假。
　　盛年当勤学，趣求存吾我。福尽身神散，冥冥地狱下。
　　上圣畏是故，寻道度斯祸。学仙行为急，奉戒制情心。
　　虚夷正气居，仙圣自相寻。若不信法言，胡为栖山林。
　　大贤乐经戒，受之为身宝。就学常苦晚，治身恨不早。
　　比当披幽赜，倏欻年已老。执卷吸尔极，将更死痛恼。
　　吾故及弱龄，弃世以学道。
　　次法师还向东，口启言功，复官。　泰玄都正一平炁系天师阳平治左平炁臣某，稽首再礼，上言：谨按文书，臣素胎生肉人，禀命有幸得，生法门，被蒙大圣曲逮隆重，得叨妙法内外真要，长生度世不死之道，仰参上清三洞宝经升霞之卫，恩润重杳，莫之与比。道重人轻，非臣臭骨所可当荷，辜负天官，若无首领。臣以今即日，登此山岭，授度宝经与弟子某甲，出身中三部八景神仙骑乘，飞天神仙功曹，传言奏事小吏，关启五帝、五岳土地灵山里域真官注炁，监察授度，并见营卫。皆是众官佑护之功，不胜受恩，谨为一切众官拜言功口章上闻。愿上官典者，乞垂矜省，原赦臣前后所犯万没之罪，赐臣身得度千灾万厄之中，请为侍经玉童玉女，内外监察考召君吏、四野九野四面真官、土地灵山五帝、五岳上真，臣身三部八景飞天神仙功曹，天官骑乘，十方营卫众官，并及前后行来诸所经历，传授宣化，心口求愿，佑助之功，一切谒还天曹，加官进爵，言功举迁。上功三千等，中功二千等，下功一千等。书佐小吏，吏兵士卒各五百等，还入中宫。上官典者，以时给与，悉令均平，无使遗脱恚恨者。受功事讫，各还所职，营护臣身，禳却千灾毒，公私口舌，恶人谋议，一切伏匿绝灭太阴之中。受恩无地，以为效信。恩惟太上分别求哀臣愚，谨因内外众官真使、正一功曹、左右官使者、阴阳神决吏、科车赤符吏、刚风骑置驿马上章吏、飞龙骑吏官，各十二人出，奉操臣拜上言功口章一通，上诣三天曹，伏须告报。臣某诚惶诚恐，稽首再礼以闻。
</div>
    <div class="pagination">
<a href="太上洞玄灵宝授度仪_page5.html">上一页</a><a href="太上洞玄灵宝授度仪.html">1</a><a href="太上洞玄灵宝授度仪_page2.html">2</a><a href="太上洞玄灵宝授度仪_page3.html">3</a><a href="太上洞玄灵宝授度仪_page4.html">4</a><a href="太上洞玄灵宝授度仪_page5.html">5</a><span class="current-page">6</span><a href="太上洞玄灵宝授度仪_page7.html">7</a><a href="太上洞玄灵宝授度仪_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
