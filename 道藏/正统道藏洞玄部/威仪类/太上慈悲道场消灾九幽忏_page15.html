<!DOCTYPE html>
<html>
<head>
    <meta charset="UTF-8">
    <title>太上慈悲道场消灾九幽忏 - 第 15 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上慈悲道场消灾九幽忏 - 第 15 页/共 16 页</h1>
    <div class="content">　　志心敬礼，大悲拔罪真人。
　　今日道场忏主，及以大众，归依仰愿上方无上灵宝天尊，诸尊诸圣、诸天神仙、诸大龙神土地、诸大真人、诸大真士，诸大童子，遍十方际、尽玄虚界、一切显化真圣。愿以大道力、无为力、功德力、难思力，当令忏主某爰从无量无始劫来，至于今劫，今生今日，九玄七祖、师尊父母、伯叔兄弟、己身眷属、存亡二世，或曾遇诸善缘，不起赞叹，所有罪业，仗今礼忏，愿得消灭。己身自今日去，若闻若见，种种善缘，欢喜踊跃，倍加赞叹，使勤修习，当愿成就，普度群生。愿我九祖先灵、经生父母、师尊法学、同房法属、同住法眷，至于伯叔兄弟、己身眷属，已过去者，不缠业障，永除烦恼。愿承忏力，遍及庄严，国界安宁，边陲肃静，乃至地狱、饿鬼、畜生，同赖玄恩，得达道岸。一拜
　　太上慈悲道场消灾九幽忏卷之九竟
　　太上慈悲道场消灾九幽忏卷之十
　　太极左仙公葛玄纂集
　　显功德感福报品第一
　　今日道场大众，人各运心，仰对慈尊说，显立功德，当感福报。忏主某端拱两手，长跪谛听经言。普济上问：慈尊所显诸功德法门，劝喻众生，教令修习。死以众生微弱，力不能及，未审所修，有何等级。
　　慈尊言，且功德无穷，大略有九，随其力分，各获福田。汝等众生，宜须谛听：一造像，二抄经，三置观，四度人，五建道场，六转经礼忏，七持戒，八普设斋供，九布施。或建立堂殿、楼阁房廊、常住庄田、旛华灯烛、钟磬铙钹法具，种种修营，皆获功德，无量无边，过去未来，受大福报，不可思议。造像写经者，见世得居尊贵，过去生天王门。立观度人者，见世得豪富，过去生国王门。行道念诵者，见世得善神保护，过去生聪明身。持斋信重烧香者，见世长得安乐，过去生富贵身。奉戒忏悔者，见世得诸天敬护，过去即生人中形容具足身。布施经像者，见世得善因果，过去生容貌身。布施斋供者，见世得多衣足食，过去生端正身。布施贫穷者，见世得圆满光明，过去生福相身。不啖食众生者，见世得无病无苦，过去得长寿身。不饮酒食肉者，见世得精神附体，过去受贤圣身。不嗜欲知足者，见世得体无臭腋，过去生清净身。放生赎命者，见世得无夭折，过去生恭敬身。说法教化者，见世得福慧双修，过去生出家身。且如功德报应，如响应声，如形对影，大小无异，清浊自分，汝之愚迷，不识因缘，不信罪福，不知此身，从前身种福中来，不知此身暂生即灭，不知此身总是虚假，不知此身念念无常，只恣悭贪、杀生偷盗、邪淫放荡、啖食众生、绮言妄语、谤毁经教、多聚资财，常谓此生无有寿限。况是一切众生，开眼则造罪无数，闭眼则已入狴牢。终身造罪，岂曾觉悟，不能发一念善心，散过去、未来受生之业。自度己身，种其芽蘗，却念子孙，愁无所活。我念世人，溘断哭泣，少时便自忧忆子孙男女，讵忆父母养育之恩。自以无始已来，递相仿习，无一悟解，转恣愚痴。复念一切汝辈，愚愚相习，永不自觉，故示罪福宿命因缘，令出离苦爱欲河中。又念众生流浪沈沦，不出苦海，此之世界，名曰弃贤宛利天境，亦曰杂报世界。染欲爱天生在其中，暂生即灭，暂聚即散，如彼电光，须臾即没，生老病死，痛痒疼酸，饥寒燥湿，水火刀兵，魔精鬼贼，毒风恶疰，交相中害，念念无常，曾不暂住，苦恼几何。目前行事，身自缠绕，尚不觉知，岂肯信有，诸天道境，福地神仙，长生不死，自在无为。我观世之受生，促於蜉蝣；世之安居，迫於毫末；世之臭处，甚於厕秽；世之快乐，何异粪虫。犹自不知，常为安乐，岂不是苦。复念人之受生，未有不从先业来者，故察神挺质，各有因缘，罪福吉凶，悉从其业。所以寿夭贵贱，贫富好丑，愚智等类，各各不同，乃至鸟兽虫鱼、鸡犬草木，亦复如然。况以人生受身，甚难逢遇，一朝败坏，万劫何期。我故殷懃戒劝汝等，所以戒劝勤修，斋戒行道，诵经礼拜，烧香然灯，布施忏悔。发愿济生度死，造像写经，度人立观，水断造桥，道边立井，度诸行人，济诸困渴，种种方便，为其众生，作当来径路。我岂有所求，一切众生，宜各思惟。今日道场大众，如经所言，所示之法，广略难思，殷懃为我等众，启诸福基，当作来路，我今礼念，各自精勤。愿此功德，利益无边，应是一切含识，皆得受润。忏主某伏为平安　追荐礼此忏文，愿以功德，随心感应，五体投地，一心发念。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，真皇洞神天尊。
　　志心敬礼，太光常照天尊。
　　志心敬礼，法体圆满天尊。
　　志心敬礼，紫霞浮盖天尊。
　　志心敬礼，玄智远照天尊。
　　志心敬礼，湛寂体玄天尊。
　　志心敬礼，散威形天尊。
　　志心敬礼，随机赴感天尊。
　　志心敬礼，超生死天尊。
　　志心敬礼，光明天尊。
　　志心敬礼，道气天尊。
　　志心敬礼，大元天尊。
　　志心敬礼，光像天尊。
　　志心敬礼，证道天尊。
　　志心敬礼，福寿天尊。
　　志心敬礼，明应天尊。
　　志心敬礼，北极天尊。
　　志心敬礼，无上天尊。
　　志心敬礼，真品内名天尊。
　　志心敬礼，乐素缘天尊。
　　志心敬礼，太一救苦天尊。
　　志心敬礼，长生保命天尊。
　　志心敬礼，普慈护国天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，无边际天尊。
　　志心敬礼，功德海天尊。
　　志心敬礼，普济真人。
　　志心敬礼，普慈真人。
　　志心敬礼，大慈救苦真人。
　　志心敬礼，大悲拔罪真人。
　　今日道场忏主，及以大众，仰愿下方无上灵宝天尊，诸尊诸圣、诸大天仙、诸大地仙、五岳仙众，诸大真士、诸大真人，诸大童子，遍十方际丶尽玄虚界、化号一切真圣。同垂感应，救护一切。令忏主某所为某事，随心获应，皆乘忏力。愿患者病安，灾者禳退，远逝者受生，近化者解脱，存者利益，所求得遂。仍愿四生六道，悉得沾濡，草木附精，孤魂滞魄，乘此良缘，俱超大道。一拜
　　追资报答品第二
　　今日道场大众，人各运心，仰愿慈尊，普施无碍功德，遍及一切人等。今说追资报答因果。忏主某伏膺在念，谛听经言，人之受生，天地为象，负阴抱阳，胞胎受荫，悬命由天。天帝即召主算童子，游行人间，检量罪福，男女吉凶，短长寿命，三日一言，七日一奏，百日一结，不辍须臾。若修善立功，诸天童子、司命司录，即为延年，消灭灾祸。若造罪积恶，诸天帝王、六天魔鬼，收系魂魄，上诣三官，令收魂识。若乃不满算纪者，造罪所致；得终算纪者，积善所臻。凡人欲修寿限，皆属地司所辖，诸天诸帝校察，悉依簿籍，定其生死，即与三界官属、察命童子，收摄神魂，以绝生气。若人当有疾病久缠，床枕沉困所加，命将垂绝，若有家人眷属，随其力分，建置道场，转经礼忏，卷部数目不限多少，家人眷属，仰对诸天诸圣，首谢病苦所犯生身罪业，即放神魂，重延寿算，得以痊愈。若复大限有期，当复救拔，广作功德，资及逝魂，不缠苦恼。生人无难，不见恐惧，若从首七，乃至三祥，追远之辰，香灯供养，晨夜不倦。所以者何？复有察命童子监奏罪福，得入生门，福流后嗣，不滞地狱，无受罪业。喻似世人，初萦公讼，案牍未明，与新逝者，义亦同故。於是有善恶二神，十日下来，巡校家庭。作福者，善神保举，令得生天。若不作福者，恶神领录，入以幽闭，当使家人多恐，凶横缠绕。既有所苦，但於宫观，或在家庭，向我像前，礼拜隐显化号，修斋行道，拔赎罪业，令得解脱，名标仙籍，身处逍遥。如是种种，追资报答，因果功德，最为第一，实堪称赞。若有善男子、善女人，能为父母、一切眷属，画塑仪像，造立殿堂，许发信心，广令劝喻。若如是者，不可思议，一切人等，於诸法内，起一善心，作一愿乐。怀心报答，是名善果，不可思议。
　　今日道场大众，如经所言。慈尊广为一切众生，说此功德法门，作生死径路，不可思议。忏主某过去九玄七祖、父母伯叔兄弟、己身一切眷属，若在地狱、饿鬼、畜生含识之类，未乘追荐，未修报答，今当精志礼敬，应号真圣。愿是功德，遍沾存殁，咸得解脱。今日伏为平安　追荐礼此忏文，五体投地，一心发念。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，真皇洞神天尊。
　　志心敬礼，遍观法界天尊。
　　志心敬礼，妙光湛寂天尊。
　　志心敬礼，九色威光天尊。
　　志心敬礼，出离方便天尊。
　　志心敬礼，随方享福天尊。
　　志心敬礼，护魂无滞天尊。
　　志心敬礼，转法随心天尊。
　　志心敬礼，真空天尊。
　　志心敬礼，太真天尊。
　　志心敬礼，运度天尊。
　　志心敬礼，威神天尊。
　　志心敬礼，真品天尊。
　　志心敬礼，冲妙天尊。
　　志心敬礼，宝秘天尊。
　　志心敬礼，虚皇天尊。
　　志心敬礼，慈应元和天尊。
　　志心敬礼，慈德拔难天尊。
　　志心敬礼，弘济丹景天尊。
　　志心敬礼，长生保命天尊。
　　志心敬礼，太一救苦天尊。
　　志心敬礼，普慈护国天尊。
　　志心敬礼，逍遥快乐天尊。
　　志心敬礼，随愿往生天尊。
　　志心敬礼，无边际天尊。
　　志心敬礼，功德海天尊。
　　志心敬礼，法解真人。
　　志心敬礼，宝光真人。
　　志心敬礼，大慈救苦真人。
　　志心敬礼，大悲拔罪真人。
　　今日道场忏主，及以大众，归依下方无上灵宝天尊，诸尊诸圣、诸大真人、诸大妙行真士，诸大童子，遍十方际、尽玄虚界、隐现一切真圣。愿以大慈光力，以大悲力、道力、法力，遍照下方世界，罗酆九幽诸狱。令忏主某九祖七玄、师尊父母、伯叔兄弟、己身一切眷属，或处於三恶道中，未得超生，远化者、近逝者，悉乘今日，至心忏悔，不以罪业轻重，同得解脱，归依大道。一拜
　　叙教流通品第三
　　今日道场大众，人各运心，归命忏悔，仰对慈尊，说叙教救度流通群品。忏主某敛心谛听，演示经言，元始以一气化生三气，分为三天，三清之境出於三洞宝经，乃日三乘结飞玄之气，自然成章，玉字金书，龙文凤篆，大方一丈，八角垂芒，教化诸天，流通世界，始终五劫，常转法轮。虽天地运终，而三洞不灭，开度群品，导引人天，三界十方，俱沾利益。普济言，三洞下世，未审何时。为是同来，亦有前后。
　　慈尊言，每劫之初，洞真下化，人怀道德，处於虚无。悉奉正真，长生不死。以次洞玄下化，大朴既亏，淳风已散，人渐浇漓，失道叛德。以次洞神下化，人转浇浮，不奉大教，背真向伪，年命短促。三洞不行，智慧日兴，人鬼交杂，运度促急，不满百年，念念无常，沦丧不绝。我重出世，宣行三洞，布化人间，随代机缘，敷扬经教。复以圣祖托化人间，救度众生，演出科戒。或夷或夏，或圣或凡，周遍十方，悉令开度。三洞妙法，散在人间，劝诱众生，使勤修习。若人积罪累业，沉迷恶道，不能信奉者，惟从邪伪，诸杂妖神，徒竭身心，终归地狱。信奉三洞大法者，悉入福堂，或白日升举，尸解遁形，名迹虽存，暗行幽界，人莫能识。复言我将隐去后，魔教转兴，人民夭折，兵戈水火，疾病缠绵，朝夕相继，竭於财帛，以奉祆诈，伪乱日生，浇讹时扇，饥寒苦恼，父子流移，永无觉悟。又念汝辈，积劫沉沦，说是要言，以示聋瞽。且经者，教化众生，使识根源本始，宿命因缘，罪福报对，善恶吉凶，生死门户，方便所由，令改恶从善，保安性命，长生无为，归奉大道。保之者福降，修之者神佑。於是诸天上圣妙行真人、神人、仙人，常欲人勤，烧香忏悔，则善神保护，众圣垂念。若身有罪，内外缠缚，则恶神肆害，疾病加临，水火刀兵，毒虫猛兽，枷锁牢狱，众苦难脱。若人惟知外饰，面目、衣服、手足，而不知内洗身心、罪根、恶业，不亦愚迷。如面目、手足、衣服，勤加洗擢，必得清净。太极真人言，天尊於福德天中香积世界，集诸天仙众说法之时，念以普济真人，起无畏力，发广念心，为诸众生，请问机缘，说以诸尊应号。当此之时，地作紫磨金色，天雨宝花，名香异宝，皆随虚空，流满道前，不可称数。汝等众生，当宜信奉，努力精心，敷扬我法，勿使外魔，破乱境土。普济真人及诸天众，闻是语已，泣涕追慕，哽咽悲伤，如丧父母。念愿慈尊，时时戒喻，令我得悟，证无上道。於是普济白诸天仙圣众言，十方国土，城邑聚落，山林静处，若有精进学仙上士，及以清信仕族，护持经忏，礼念化身应号。或好纸墨，抄写丝绦静轴，七宝成持，劝喻国人，礼拜供养，如对真形，昼夜不懈，流通宣布，令未闻者闻，未见者见。如法修行者，当得诸天仙众、仙童玉女、十部威神保护。此人永得安乐，随心获果，此之威力，不可思议。犹如虚空，无有边际，说不可尽。今日道场大众，如经所言，诸尊应号，不可思议。一切众生，当愿已受、未受苦报者，皆得解脱。忏主某今日伏为平安　追荐礼此忏文，五体投地，一心发念。稽首慈尊，敬礼真圣。
　　志心敬礼，玉清降福天尊。
　　志心敬礼，寻声救苦天尊。
　　志心敬礼，真皇洞神天尊。
　　志心敬礼，和神利物天尊。
　　志心敬礼，体悟万德天尊。
　　志心敬礼，幽照无极天尊。
　　志心敬礼，万行圆满天尊。
　　志心敬礼，元阳量化天尊。
　　志心敬礼，演法遍化天尊。
　　志心敬礼，六通济苦天尊。
　　志心敬礼，真意天尊。
　　志心敬礼，紫府天尊。
　　志心敬礼，游处天尊。
　　志心敬礼，莲华天尊。
　　志心敬礼，默念天尊。
　　志心敬礼，高真天尊。
　　志心敬礼，玄宫天尊。
　　志心敬礼，无碍天尊。
　　志心敬礼，普润无为天尊。
</div>
    <div class="pagination">
<a href="太上慈悲道场消灾九幽忏_page14.html">上一页</a><span>...</span><a href="太上慈悲道场消灾九幽忏_page10.html">10</a><a href="太上慈悲道场消灾九幽忏_page11.html">11</a><a href="太上慈悲道场消灾九幽忏_page12.html">12</a><a href="太上慈悲道场消灾九幽忏_page13.html">13</a><a href="太上慈悲道场消灾九幽忏_page14.html">14</a><span class="current-page">15</span><a href="太上慈悲道场消灾九幽忏_page16.html">16</a><a href="太上慈悲道场消灾九幽忏_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
