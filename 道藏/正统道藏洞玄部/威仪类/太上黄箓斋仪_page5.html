<!DOCTYPE html>
<html>
<head>
    <meta charset="UTF-8">
    <title>太上黄箓斋仪 - 第 5 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上黄箓斋仪 - 第 5 页/共 30 页</h1>
    <div class="content">　　忏悔
　　三启
　　三礼
　　天真帝一宫，蔼蔼冠耀灵。流焕法轮纲，旋空入无形。虚皇抚云傲，众真诵洞经。高仙凛手赞，弥劫保利贞。
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都弟子臣，某等，谨重诚上启太上无极大道元始天尊，太上大道君，太上老君，道德众圣天尊，至真太帝天帝，三十六部尊经，玄中大法师，玉辅上宰、四极真王、三界五帝、名山洞府，随机应感，一切真灵。臣等宿以善缘，转轮道域。钦承至道，参佩玄经。值元始开图，灵书演教。泽流万品，神表五方。得涉玄津，仰探冥奥。但以天章秘重，修尚深微。所宜幽阜栖身，穷岩炼质。而从容宇内，荏苒尘寰。思建善功，以酬天庆。济人助国，用福群生。弟子某仰虑前因，逮于累劫。九玄七祖，一切种亲。三业内资，六情旁构。五声伐耳，万类荡心。鼻悦芳香，口甘珍膳。身耽华丽，性溺繁奢。目滞色根，意迷邪境。六尘六欲，障清净之法门；十苦十缠，隔希微之道本。以兹众罪，留滞三涂。咎结重阴，魂拘长夜。未蒙懈赦，犹处幽关。伏闻元始天尊，大慈广济。迥光三界；游观八门。睹罪福之因缘，垂拯拔之科格。是敢赍持法信，崇启道场。忏罪祈恩，按灵仙之品目；转经行道，遵上圣之简文。沥恳皇坛，注心玄极。伏冀至真大圣，无上法王，放五色之神光，照九幽之地狱。降九龙符命，勑下三官，济拔罪魂，出离长夜。某家九玄七世，超度泉扃。恶对罪根，无边无量。三涂流曳，六趣轮回。昔报今缘，并从洗涤。九亲眷属，同享福因。累积过尤，无穷愆犯。克蒙销解，俱出欲缠。祛未兆之灾，降将来之福。寿延祚永，祸灭殃除。上愿帝业恢弘，皇图悠久。山齐圣寿，日并睿明。六气和而百谷登，玉烛调而金镜朗。仪璘昭焕，海岳晏安。夷夏和平，星辰顺轨。山川岳渎，内外职司。护国安人，延休介福。上明天尊大慈之施，下副臣等归命之诚。谨启以闻。
　　发愿
　　一愿大道流行，普天怀德。二愿一切有生，咸皆悟道。三愿九夜悲魂，一时解脱。四愿孤魂无依，咸得受生。五愿天下太平，五谷丰熟。六愿臣忠子孝，君仁父慈。七愿四海通同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　复炉
　　香官使者、左右龙虎君、侍香诸灵官，当令臣行道之所，自然生金液丹碧芝英。百灵众真，交会在此香火炉前。令修斋弟子，存亡受福，家国沾恩。十方仙童玉女，侍卫香烟。传奏臣向来所启，速达至真无极大道玉皇上帝御前。
　　出户
　　太上黄箓斋仪卷之九竟
　　太上黄箓斋仪卷之十
　　唐广成先生杜光庭集
　　太子降诞清旦行道
　　入户
　　各礼师存念如法
　　卫灵
　　青阳虚映，曜日回灵。神虎辟邪，
　　飞天流铃。摧奸灭试，万魔束形。
　　九微回道，八威摄精。千真校录，
　　三元荡清。左啸中黄，右策六丁。
　　七转八合，周旋天经。圣化巍巍，
　　三道顺行。庆云流布，合景黄庭。
　　鸣法鼓二十四通
　　无上玄元太上道君，召出臣身中，三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神。以今奉为入意祈恩玉闯，进拜丹书。愿得玉清道炁灵宝妙光，下降流入臣等身中。即使紫精郁勃，玉阙开明。五老辅根，万帝摄真。体圆珠映，乘景骖宸。金光焕赫，御炁上清。令臣所启，速达径御太上无极大道无形无名虚无自然金阙玉陛下。
　　各称法位
　　上清玄都大洞三景弟子、无上三洞法师，奉行黄箓大斋降诞法事，某岳先生，某帝真人臣，某等，同诚上启虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝太帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，南上好生君，文昌主仙君，延寿领籍韩君丈人，太平下教二十四真人，三界应感，一切真灵。臣等伏闻，万化之先，大道资始。胞胎日月，孕育乾坤。三统聿分，四大攸叙。肇兹邦国，总御寰瀛。惟帝为尊，配天立极。以正君臣之位，以明冢嗣之仪。由是奕叶，承基继明。享祚元良之重，万国所瞻；莫不禀秀三光，凝华二象。御瑶光而表异，乘枢电以纵灵。属此令辰，宜申虔祝。况奉词旨，敢不上闻。皇帝青词，谨当宣奏。
　　读词
　　按如词言，诚深修奉。臣等遵依玄训，率励法流。烧香然灯，考延生之品箓；转经行道，按灵宝之文仪。注想上清，虔诚下界。以今清旦行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊灵，宗祧列圣，游神太漠，腾景九清。升金阙以参玄，登玉虚而契道。永垂祯贶，克固邦家。祚历遐长，与天无极。今故烧香，自归依师尊大圣众，至真之德，得道之后，升入无形。和与道合真。
　　以今清旦行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流皇帝。伏冀圣图悠永，天寿延洪。御丹扆以无为，上齐轩昊；俨珠旒而不宰，下迈唐虞。八表宅心，九遐同轨。后妃王子，辅赞睿谟。百辟庶寮，昭宣景化。今故烧香，自归依师尊大圣众，至真之德，得道之后，升入无形。和与道合真。
　　以今清旦行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流皇太子。伏冀离方增耀，震殿承华。开甲观以延祥，耸瑶山而会福。克宁大业，永赞睿图。寿舜海以无涯，祚庄椿而益远。然后惠覃幽显，仁匝寰区。动植飞沉，咸亨贞吉。今故烧香，归依师尊大圣众，至真之德，得道之后，升入无形。和与道合真。
　　礼方
　　忏悔
　　臣众等伏闻，十方无极灵宝高尊，凝拱上玄，垂休下土。五老上帝，阐真籍以度人；四极真王，降灵科而济物。普周家国，咸享福祥。今以皇太子诞瑞嘉辰，虔诚修奉。注心三境，翘想十华。伏惟万圣昭彰，洽殊祯於皇极；千真肸蠁，臻巨既於青宫。指溟渤以齐年，峻嵩岳而比福。上资天寿，永固龙图。五纬顺常，三光昭朗。遐兼幽显，同沐玄恩。得道之后，升入无形。和与道合真。
　　三启
　　乐法以为妻，爱经如珠玉。持戒制六情，念道遣所欲。淡薄正气停，萧然神静默。天魔并敬护，世世享大福。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都大洞三景弟子、无上三洞法师，奉行黄箓大斋降诞法事，某岳先生某帝真人臣，某等，谨重上启太上无极大道元始天尊，太上大道君，太上老君，十方无极大道道德众圣天尊至真，太帝天帝，三十六部尊经，玄中大法师，上相上宰、四司五帝、三界官属，一切尊灵。臣等福运所钟，被沐玄化。真经御世，大道宣行。得以尘微，参修妙法。九天宝篆，三洞琼篇。凤札瑶章，龙文玉诰。备探真赜，依按遵行。辅国济时，立功弘化。凡有修奉，咸得上陈。以今皇太子诞瑞之辰，祈福降祥之会。天光朗晏，日象晖华。鲁史问名，尧门叶梦。继重离而养德，表万国以作贞。属此令期，式虔斋洁。冥心三境，涤虑重玄。烧香然灯，转经行道。冀凭精感，上达尊灵。伏惟太上三尊、十方大圣，垂慈鉴映，省览丹襟。流巨贶於宗祧，固宏图於社稷。克宁邦国，永祚圣躬。皇帝北极贻休，东溟注福。后纪内职，六宫匡拱於宸居；宰辅庶寮，百揆光熙於王度。皇太子重轮照灼，增舜日之祥晖；少海弘深，涵尧天之广运。惟昌圣绪，克固邦基。然后七曜圆明，八风调顺。兵旗韬戢，海岳晏安。幽关开冥昧之光，异趣乐逍遥之化。人归道德，俗洽和平。物外区中，同臻巨福。上明天尊大慈之泽，下副臣等归命之诚。谨启。
　　发念
　　一念为道，四大合德。七世父母，免堕忧苦。上升天堂，衣食自然。
　　二念帝王国主，道化兴行。庠序济济，皇教恢弘。威仪翼翼，普天所瞻。民称太平，四夷宾伏。妖恶自灭，圣贤日生。
　　三念法师，功德大建，教化明达，俱获飞仙。
　　四念同志学人，早得仙道，更相开度。
　　五念九亲和睦，好尚仁义。贵道贱财，行为物范。
　　六念损己，布施道士及饥寒者。天下人民，各得其所。
　　七念蠕动跂行，一切众生，咸蒙成就。
　　八念赦贷前生，今世罪对，立功补过。
　　九念家国隆盛，宗庙有人，世生贤才。
　　十念尊受经师，不敢中怠平等。一心广度，克获上仙。白日登天，拜见太上。永成真人，云车羽驾。和与道合真。
　　复炉
　　香官使者、左右龙虎君、侍香诸灵官，当令臣上章之所，自然生金液丹碧芝英。百灵众真，交会在此，洞案炉前。令臣体耀金辉，斩伐胞根。七玄拔擢，百关备仙。解除死籍，宴坐泥丸。束华纪字，策景虚玄。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之十竟
　　太上黄箓斋仪卷之十一
　　唐广成先生杜光庭集
　　太子降诞中分行道
　　入户
　　各礼师，存念如法
　　卫灵
　　丹灵朱火，炎霞激风。赤轮刚运，
　　天光八冲。迸威包罗，交变万方。
　　流金豁落，群魔灭踪。辟奸破妖，
　　明耀元功。金符召制，蹑云策龙。
　　谣歌庆会，散花太空。神化冥运，
　　四极安隆。伏御帝前，罔有不恭。
　　鸣法鼓二十四通
　　无上玄元太上道君，召出臣等身中，三五功曹、左右官使者，侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域，真官正神。以今奉为入意祈恩玉阙，进拜丹书。愿得玉清道炁灵宝妙光下降，流入臣等身中。即使紫精郁勃，玉阙开明。五老辅根，万帝摄真。体圆珠映，乘景骖宸。金光焕赫，御炁上清。令臣所启，速达径御太上无极大道无形无名虚无自然金阙玉陛下。
　　各称法位
　　上清玄都大洞三景弟子、无上三洞法师，奉行黄箓大斋降诞法事，某岳先生某帝真人臣某等同诚上启，虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝太帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，南上好生君，文昌主仙君，延寿领籍韩君丈人，太平下教二十四真人，度仙保命三界尊灵。臣等伏闻，二炁混融，三灵化育。资神功於妙本，分道用於帝先。天地得以生成，日月因而照烛。万殊森列，统之者帝王；九域施张，尊之者元后。法天定位，继圣承基。四海所瞻，群方攸仰。臣等诚深奉国，志切祈真。敢因诞睿之辰，虔备焚修之会。况奉词旨，敢不上闻。皇帝青词，谨当宣奏。
　　读词
　　按如词言，诚深修奉。是用斋心玄极，注想清都。披九天灵宝之科，按五老长生之品。转经行道，然灯烧香。共罄精诚，虔希景佑。以今中分行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊灵，宗祧先圣。神超紫极，瑞集鸿图。皇帝功格轩融，仁包舜禹。寿齐北极，福广东溟。妃后诸王，奉睿谟而康六合；贤臣良辅，宣帝泽而育群生。文德武功，昭彰万国。今故烧香，自归依师尊大圣众，至真之德，得道之后，升入无形。和与道合真。
　　以今中分行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流皇太子。伏冀琼宫大帝、金阙元尊，凤书锡延寿之符，龙峡署长生之品。追高真於堠岭，接仙袂於嵩丘。永赞睿图，克宁邦本。今故烧香，自归依师尊大圣众，至真之德，得道之后，升入元形。和与道合真。
　　以今中分行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流三界十方、诸天诸地，真仙主宰、川岳职司。伏冀上正三光，下康品物，调八风而煦育，叙六炁以裁成。匡俗济人，拯幽宁国。兵锋罢戢，霜戈无御敌之劳；谷稼滋盈，丹甑有流光之瑞。道风遐布，惠泽无涯。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　三启
　　三礼
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等谨重上启太上无极大道元始天尊，太上大道君，太上老君，十方无极大道道德众圣，三十六部尊经，玄中大法师天师君，上相上宰、四司五帝，主仙领籍长生众尊，三界应感一切真灵。臣等宿以鸿因，获参玄化。披三洞三清之奥，睹生天生地之宗。澹寂无名，混茫独运。以妙无而分妙有，得之者天地齐灵；因修真而契至真，成之者希夷永骛。由是金编玉笈，秘在天阙。贻福度人，降於尘世。保宁国祚，匡辅帝王。广大难穷，古今攸禀。臣等诚惟奉主，志切为时。属青宫诞秀之期，依丹简祈真之法。翘勤星汉，瞻祷穹昱。香灶凤烟，经吟龙篆。拜手稽首，冀万圣以潜通；惟精惟虔，俟诸天之鉴映。滂流景贶，安镇宝图。社稷尊灵，腾神日阙；宗祧列圣，驾景琳宫。皇帝羲暤齐华，农黄继躅。峻鳌峰而等福，廓鹏海以增年。妃后诸王，辅宁大宝。文阶武列，翼亮洪基。皇太子睿德钦明，英风振肃。比周储之孝敬，逾汉贰之谦恭。寿永嵩衡，扶前星於亿载；禄深溟渤，广少海於千龄。二象昭融，三光贞正。熏风入律，和气调时。农功有积於京坻，民俗咸登於仁寿。三徒九夜，动植飞沉。同均浩荡之恩，俱契正真之果，上明天尊大慈之化，下副臣等归命之诚。谨启以闻。
　　发愿
　　一愿大道，淡泊虚无，安闲空寂。澄清自居，广开法门。教导顽夫，皆蒙惠泽。精苦自修，预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。气候调节，四运和平。国安民丰，普天闲宁。广济一切，惠达有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有薄蚀，亏盈安静。光照诸天，洞消暗冥。保固劫运，世祚和平。普加润泽，惠洒众生。
　　五愿星辰，与日齐光。转烛照耀，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随时推迁。景气和调、无有灾患。疫毒消灭，普天安平。五谷丰熟，国富民欢。
　　七愿浮云结炁聚烟。飞空高橙，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
</div>
    <div class="pagination">
<a href="太上黄箓斋仪_page4.html">上一页</a><a href="太上黄箓斋仪.html">1</a><a href="太上黄箓斋仪_page2.html">2</a><a href="太上黄箓斋仪_page3.html">3</a><a href="太上黄箓斋仪_page4.html">4</a><span class="current-page">5</span><a href="太上黄箓斋仪_page6.html">6</a><a href="太上黄箓斋仪_page7.html">7</a><a href="太上黄箓斋仪_page8.html">8</a><a href="太上黄箓斋仪_page9.html">9</a><a href="太上黄箓斋仪_page10.html">10</a><span>...</span><a href="太上黄箓斋仪_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
