<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 39 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 39 页/共 92 页</h1>
    <div class="content">　　道众序立唱，人各恭敬
　　师诣座上手炉香，请祝
　　今日道场清净，大众同各运心。奉为见前六道众生、孤魂滞魄，一切众灵。稽首奉请太虚三元、七真空境、无极妙道、九气洞灵、元始无量化身天尊，十方大圣诸君丈人，三十六天帝，灵宝五师君，天地灵仙，日月星宿，四司五帝，三界威灵。伏愿垂慈受请，应感分辉。以今降临道场，证明受戒。仰祈慧泽，大霈天恩。普及含灵，俱登道果。
　　十方灵宝天尊
　　法师敷座
　　我今仰承道力，为汝众等，作大戒师。念汝等众，无量劫来，不信大道，不悟真乘。或因三业生罪，或因六根起过，或自内心邪僻，或自外境染着，或从三毒生一百八烦恼业，或从六情生八万四千尘劳苦。历劫回旋，不自觉悟。长沦苦趣，解脱无期。元始天尊，大圣大慈，普念一切，分身散景。下入九幽，度身威光，问诸罪恼，告四众曰：汝等谛听在心，吾今为汝，显说九真妙戒、金箓白简。受持功德，拔难济苦，神力难思。众灵稽首，伏受教命。今依玄科，对圣传授。应当一心，谛受勿忘。
　　慈悲说戒天尊
　　一者敬让，孝养父母。
　　二者克勤，忠於君主。
　　三者不杀，慈救众生。
　　四者不淫，正身处物。
　　五者不盗，推义损己。
　　六者不嗔，凶怒浚人。
　　七者不诈，谄贼害善。
　　八者不骄，傲忽正真。
　　九者不二，奉戒专一。
　　元始天尊，说是戒已。以慈慧力，普施存亡，神开悟解，各生善念。众苦消释，身心泰然。皆发道意，住不退转。以今传戒，给箓度符。惟愿三宝师尊，同垂证度。察命童子，护戒威神，五帝直符，六宫掾吏，随逐覆护，开化升迁。列字玉清，标名金格。径圆成於道果，永超脱於苦轮。宝箓灵符，谨当宣告。
　　告长生符
　　告救苦符法师存上帝，敕金童玉女，捧箓简，乘金光，自天门降。师执简，於香上度过
　　祝曰
　　元始上圣，玉帝高灵。玉文告命，济死度生。金箓妙戒，拯护幽冥。白简宝符，九真仙经。解消罪咎，冤债和平。救苦真人，削除罪刑。察命童子，注上生名。护戒威神，引诣福庭。超离五苦，乘驾云骈。转轮得道，飞升上清。
　　告生天宝箓法师执箓，香上度过
　　祝曰
　　元始符命，时刻升迁。北都寒池，部卫形魂。制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永度三涂，五苦八难。超凌三界，逍遥上清。
　　祝符箓
　　当愿六道四生、孤魂滞魄等众，受持之后，书名紫策，度命朱陵。消大罪於九幽，拔出地户；遂超陵於三界，无拘天门。然须再召天仙，特加防送，各宜珍重。
　　召防送将吏
　　谨召诸司法院天神将吏，受事功曹，六丁六甲大将军，金童玉女，五雷神将当职，奉行科教，普度沉魂。听法闻经，传符受戒。今者法事粗悉，管送有期。特假威棱，严加护度。俾无留滞，得遂超凌。具载帖文，当如所告。
　　宣帖命
　　虚皇下化，轸念有缘。灵宝垂科，度人无量。遂俾幽途之逝爽，咸沐大道之恩光。金简书名，朱宫度品。云衢缈邈，羽袂飘扬。永断轮回，好辞坛去。
　　随愿往生天尊
　　次起身，回向
　　向来奉为黄箓大斋主某，正普荐亡亲某乙　在会众魂普度六道四生、孤魂滞魄，种种功德，并已周圆。当愿元恩，允回真睠。俾咸臻於道果，终不堕於尘迷。平步法桥，速登道岸。三涂罢对，九夜停酸。法界众生，安时处顺。普天率土，悟道修真。终愿臣身，永依道荫。为如上善，念玉清元始天尊，上清灵宝天尊，太清道德天尊，太乙救苦天尊，九幽拔罪天尊，朱陵度命天尊，火炼丹界天尊，金阙化身天尊，转轮圣王天尊，随愿往生天尊，逍遥快乐天尊，宝华圆满天尊。无量不可思议功德。
　　次往门外，化帖牒符箓
　　举焚简颂法师行超度法
　　魂神澄正，万炁长存。不经苦恼，身有光明。功满德就，逍遥上清。急急如长生大帝敕。
　　默念化生咒
　　兴生独隶，可韩聚魂。功都聚魂，急急如上帝敕。
　　默念化牒咒
　　火铃炎炽，上下八方。万神侍卫，永断不祥。急急如丹天火铃律令。存火铃满地，烜赫如日，亘彻天地。受度灵魂并乘金光而去。
　　宝华圆满天尊
　　上来开度页德，悉已周圆。再凭净众，为上因缘，念大圣元始天尊，太上大道君，太上老君；不可思议功德。
　　灵宝放生仪
　　道士自放生，或别为人放生，转换用文。预於放生之所，铺陈几案。师同道众诣案所，先捻香，叩齿三通。
　　发炉
　　无上三天玄元始三炁太上老君，召出臣身中三五功曹、左右官使者、左右捧香驿龙骑吏、侍香金童、传言玉女、五帝直符直日香官，各三十六人出。关启此间，土地里域、真官正神。臣今奉为某人，开建无上黄箓大斋，资荐某灵，已行满散。正尔烧香放生，愿得太上十方正真之炁，入臣身中，所启速达径御太上无极大道至真玉帝御前。
　　启白
　　具法位臣某上启太上无极大道十方至真，已得道大圣众，扶桑大帝旸谷神王，洞源洞渊溟泠大神，三河四海、九江水帝，十二淮济、河伯河侯；河中二千石清河夫人、水府神仙众真灵官，及此间湖地里域、一切神祇。臣以有幸，宿世因缘。九天之劫，流延今身。遭遇经教，崇奉三宝。任居大乘，自省秽陋，诚非所胜。然受命之日，约当修弘妙法。赞扬仁风。使太阳灵晖，洞映於九冥；元始慈泽，咸被於一切。造化育物，万品繁兴。人物殊形，同禀元炁。生生之类，莫不希全。而世俗道消，逆恶滋彰。人民贪浊，啖食众生。禽兽鱼鳌，资以为粮。水陆罗捕，不可胜计。今斋主某义形报荐，建立大斋。辄捐己财，请赎物命。将养抚恤，普行完全。放之清泉，冀资冥福。如道士自放生，当依本科添入：伏按经文，放生度死，为学所先。臣率身恭修，不敢有怠。又有清信男女某甲等，慈心爱物，好尚善缘。各以资财，市买龟鱼，随臣俱行，来到清渊。今同放之，还归生源。如无人入会放生，不用又有清信男女等语。以陆天师科先有此文，不敢删去度脱灾难，免离痛恼。咸沐生全，永享元吉。愿以是功德，普流一切天人，七世父母、帝主国王、公侯兆庶、如道士自放生，当依本科添入：及臣受道法师，父母同学，贤者山栖，道士诸官，正一弟子朋友知识、六亲眷属，蜎飞蠕动，蚑行喘息，诸天狱、诸地狱、五岳四渎，幽魂苦爽，囚徒责役，一蒙释散，度脱恶道，咸登无为之场。愿天高清，风和雨调，日月光明，星辰列布。愿地平正，山林茂盛，水泽流通，五谷丰熟。国主贤弘，威风翼翼。皇教明达，普天所瞻。人民义让，敌国不争。六夷宾服，祆恶不生。河海满足，贤圣日生。推财让义，衣食自然。男则高才，女则贤贞。路不拾遗，道德兴隆。庠序济济，更相开度。损身布施，广建福田。忧苦者散，逮及众生。令弟子某七祖，上升天堂。反胞更生，腾景凌空。生为种民，无忧无患。日月齐光，令度众难。世世受度，庆及子孙。臣学得道真，白日升天。谨启。
　　诵思微定志经偈，太极真人颂
　　贤者汝莫杀，亦莫怀杀想。众生虽微微，亦悉乐生长。如何害彼命，而用以自养。自养今一时，累取自然爽。长沦三涂中，辛苦还复往。善恶各有缘，譬如呼有响。何不改此行，慈心以自奖。真人携手游，逍遥观浮量。
　　右一
　　大道虽无心，可以有情求。伫驾空洞中，回盻翳沧流。净明三界外，萧萧玉京游。自无玄挺运，谁能悟冥趣。落落天汉澄，俯仰即虚柔。七玄散幽夜，及胎顺沉浮。冥期苟潜凝，阳九无娱忧。睹此去来会，时复为淹留。外身而身存，真仙会良俦。
　　右二
　　璺亹玄中趣，湛湛清汉波。代谢若旋环，椿木不改柯。静心念至真，随运顺离罗。感应理常通，神适逮自祖。淡游初无际，繁想洞九遐。飞根散玄叶，理返非有他。常能诵玉章，玄音彻霄霞。甲申洪灾至，控翮王母家。永享无终纪，岂知年劫多。
　　右三
　　次放生　复炉
　　无上黄箓大斋立成仪卷之三十一竟
　　无上黄箓大斋立成仪卷之三十二
　　三洞法师冲靖先生留用光传授太上执法仙士蒋叔舆撰集
　　斋法修用门
　　释龙彩
　　下元黄箓简文灵仙品曰：拔度罪根威仪，当以上金作龙十条，以镇十方。拔度罪魂，十方各安一枚。当赍十方纹缯之信，东方青纹九十尺，亦可九尺。南方绛纹三十尺，亦可三尺。西方白纹七十尺，亦可七尺。北方黑纹五十尺，亦可五尺。四角悉用黄纹，各一百二十尺，亦可十二尺。上方碧纹三十二尺，下方黄纹三十尺。随其方色，以安十方，拔度长夜之魂。主人赍本命缯，随年。国主王公，悉用紫缯，以法天象。庶人则用本命所属正方之色，以置中央，拔度年命，并令精妙。天子信，则疋数。诸侯丈数，庶人尺数。尊卑有降，悉用明科。飞天神人曰：违者，考属天官玄都曹。
　　释升坛
　　凡入靖登坛，皆香水漱口，名曰荡秽。出亦漱之，名曰闭真炁。安施既毕，先令道众两人，为威仪前行，赞引法师弟子，升坛旋远外坛一周，至东南角。师念入户咒讫，率弟子，以次从地户，升中坛。威仪止在外坛旋绕，不入中坛。每坛一面，常留威仪三人。三周毕，分四面立，步虚旋绕时，亦皆旋绕至西北角，师从天门升内坛，左回三，上十方香一周。次上御案香，退西，向东立。弟子绕中坛一周，以次序立，依科行事毕。弟子引师出坛，弟子过师前出，师在后。建斋立坛，法天象地。内坛则自天门出入，中坛则自地户出入。凡入坛，则师率弟子自地户入，师在前，弟子在后。凡出坛，则弟子引师从地户出，弟子在师前，师在后。
　　华夏赞并释
　　勤行奉斋戒，诵经制六情。故得乘空飞，耀景上玉清。精心奉经教，吐纳练五神。功德冠诸天，转轮成上仙。
　　右出灵宝玉匮盟真经。杜广成先生曰：今但用十八虚声耳。今亦废矣。
　　朝入户咒
　　法师向地户之左，叩齿三通，密咒之。夜入户□，老子存思图曰，存见四明功曹一人，通真使者一人，传言玉女二人，侍靖玉女二人，共六人。
　　四明功曹，通真使者。传言玉童，侍靖玉女。为我通达，道室正神。上元生炁，入我身中。祝毕，入户先左足入
　　朝出户咒
　　出地户毕，回身面坛，叩齿三通，祝之，存玉女一人。
　　出阴入阳，万神开通。关启事毕，请闭黄房。侍靖玉女，明备神宫。祝毕出户，先右足出
　　夜入户咒
　　老子存思图曰，存见四上功曹一人，龙虎使者一人，侍靖素女一人，开明童子一人，上玄少女一人，共六人。
　　四上功曹，龙虎使者。正一生炁，侍靖素女。夜有所启，开明童子。上玄少女，与我俱入。黄宫之裹，通达所启，皆使上闻。
　　夜出户咒
　　出地户毕，回身面坛，叩齿三通，祝之，存少女一人。
　　玄上太阴，八窗开明。向有所启，少女通灵。事毕复位，万神潜宁。
　　右为烧香威仪，出上元金箓简文真仙品
　　释上十方香
　　清旦、日中上香，先从东方起，次东南方，次南方，次西南方，次西方，次西北方，次北方，次东北方，次下方，次上方。静夜上香，先从北方起，次东北方，次东方，次东南方，次南方，次西南方，次西方，次西北方，次下方，次上方。
　　右登斋行香，按灵宝本科，日中则自东方起，次南西北方，以次东北、东南、西南、西北、上方、下方，而此且以东南方、次东方者，以黄箓简文拔度罪根威仪行香次序如此。今修黄箓斋，以本经为据也。清都张万福天师斋仪，升坛上香，次第一同。盖拔度罪根威仪，一本黄箓简文灵仙科品。龙汉旧文，不可改也。
　　上香咒
　　法师上十方香毕，至御案前，三上香，密咒之。
　　玉华散景，九气含烟。香云密罗，径冲九天。侍香金童，传言玉女。上闻帝前，令臣长生。世为神仙，所启所愿，咸乞如言。
　　右见上清大洞真经曰，上经烧香咒，无侍香金童四字。传言玉女作侍香玉女。所启作所向。咸乞作莫不。
　　释礼师存念
　　先存太上三尊，在天宝台中，左有三十六部尊经，右有玄中大法师。十真五帝，群仙侍卫，如大会朝真之仪。法师临目，存见太上三尊乘空下降，左右龙虎君，千乘万骑，三界尊灵，群真侍卫，罗列在坐。师为弟子，奏陈斋意。
　　次思经师，上清灵宝法师詹君讳齐，古字稽仲，行化长沙。心拜三过，祝曰：愿师得仙道，我得升度。
　　次思籍师，上清三洞法师田君讳居实，字若虚，甲寅五月初二日生，长沙真岩人，行化两浙。心拜三过，祝曰：愿师得飞仙，为我开度，七祖父母，早生天堂。我得道真，升入无形。
　　次思度师，上清三洞法师留君讳用光，字道辉，甲寅三月二十五曰戌时生，乃信州贵溪人。以开禧丙寅天臈羽化于龙虎山上清宫，行化荆湖江浙。心拜三过，祝曰：愿师得升度，上登高仙，为我开度，五道八难，名入仙箓，永成真人。
　　右按中元五箓简文神仙品曰：奉师威仪，经师则经之始，故宜设礼，三曾之宗。籍师则度师之师，故宜设礼三，生死箓籍所由。度师则受经之师，度五道之难，故应设礼。为学不尊三师，则三宝不降，三界不敬，鬼魔害身。杜广成先生曰：经者，远也。三师之中，经为远师，乃籍师之师，己之祖师也。籍者，因也。传真学道，师资相因，乃经师弟子，度师之师也。度者，进也。度我凡身，进登道品。从几至此，莫不因师，乃己之师也。所在之方，谓所居之方。心拜，存形貌、讳号，礼而祝之。所以礼师者，我所行之法，开度天人，因师教授，方至於此。凡有修奉，皆先礼师，不忘本也。然古者经从师受，故斋直烧香，必礼师。斋法出於神经，故建斋以奉经为本。斋科所谓三师盟受三宝神经，供养尊礼，修行斋直是也。今世经不师授，斋法亦废。结斋之士，苟未盟受宝经，如科中所称上清金书三洞宝等语。皆当随宜换易。礼师之时，存祝传法箓三师可也。
　　清旦，思青云之炁，匝满斋堂，青龙狮子，备守前后。灵宝思神仪曰：青龙狮子合八头。四头在高座南使处两边巳未之上。四头在北丑亥之上，以中央高座为正。青龙在内，狮子在外。悉东西相对两向次思青炁从师肝中出，如云之升。青龙狮子在青炁中出，覆弟子合家之身。
　　日中，思赤云之炁，匝满斋堂，朱雀凤凰，悲鸣在左右。灵宝思神仪曰：雄曰凤，雌日凰，乌也。其鸡头形，鸡喙燕领，蛇颈龟背鱼尾，五彩龙文，合八头。四在东，驭两边寅辰之上。又四头在西，亦使两边戌申之上，朱雀在内，凤凰在外，南北相对向次思赤云之炁从师心出，凤凰朱雀在赤炁中出，覆弟子合家大小之身。
　　日入，思白云之炁，迎满斋堂，白虎麒麟，备守四方。灵宝思神仪曰：麒麟，兽也。应身，牛尾，马足，黄色，圆蹄，□角。头有肉，合八头。四生方，二头在子午卯酉之上。白虎在内，麒麟在外，悉向南次思白云从师肺中出，白虎麒麟在白炁中出，覆弟子合家大小之身。
　　次思仙童玉女、天仙地仙飞仙、日月星宿五帝兵马，各九亿万骑，监斋直事，三界官属，罗列左右，威仪肃肃，不有怠懈。灵宝思神仪曰：仙童侍香左东立，玉女侍香右西立。天仙至五岳五帝，并是兵马天仙官兵，着绯衣，处天门，在门东。地仙官兵，着如军队之衣，处地户。飞仙官兵着羽衣，处天门，在门西也。日官官兵，着红色衣，处日门。月宫官兵，着浅黄色衣，处月门。星宿官兵，各阵方色衣处四方、四季、四孟之上。五帝官兵马随方，色衣各处其方。中央处，建王之方。
　　次闭目内思，存见五藏五识，五星五帝，侍卫身中，映盖一体。体作金色，真炁从肺后出。项有圆光，如日象。使照明十方，身中了然，尽见内外。灵宝思神仪曰：五藏者，先存肺，红白色，有七叶，如莲花，接喉咙下，驺虞覆心。次存心，紫赤色，如油囊。中长三寸，上大，下小。中央孔在肺下。次存肝，紫苍色，五叶在心下。次存肾有双，紫黑色，如覆杯，当脐侠着脊。次存脾，混黄金泥色，长一尺。两头采小曲卷。太仓有胃管也，正在脐。五岳者，存东岳泰山、南岳衡山、西岳华山、北岳恒山，各在其方。中岳嵩高山，在西南。五岳各在本域、遥存见之。五星者，存五星焕明五方。南方荧惑星在额上，中央镇星来在心前，北方辰星来在两膝间，东方岁星来在左肘，西方太白星来在右肘。五帝者，存青帝立东，赤帝立南，白帝立西，黑帝立北，黄帝立中央，建王之方。皆着帝王之冠，服随方之色，立在斋坛内。又依上法，存真炁自肺藏后夹脊中出，直上冲高出头上而出。四藏色炁次仰升纷错，冠覆身形，葱郁密宜，如浓烟之中。於是身为金色，项生圆光，如口农照明十方。身中了然，尽见内外。
　　右为建斋威仪，出灵宝上元金箓简文真仙品。凡登坛行道、烧香、启祝、存思，并依上法。
　　卫灵咒并释
</div>
    <div class="pagination">
<a href="无上黄箓大斋立成仪_page38.html">上一页</a><span>...</span><a href="无上黄箓大斋立成仪_page34.html">34</a><a href="无上黄箓大斋立成仪_page35.html">35</a><a href="无上黄箓大斋立成仪_page36.html">36</a><a href="无上黄箓大斋立成仪_page37.html">37</a><a href="无上黄箓大斋立成仪_page38.html">38</a><span class="current-page">39</span><a href="无上黄箓大斋立成仪_page40.html">40</a><a href="无上黄箓大斋立成仪_page41.html">41</a><a href="无上黄箓大斋立成仪_page42.html">42</a><a href="无上黄箓大斋立成仪_page43.html">43</a><a href="无上黄箓大斋立成仪_page44.html">44</a><span>...</span><a href="无上黄箓大斋立成仪_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
