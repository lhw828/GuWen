<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 1 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 1 页/共 92 页</h1>
    <div class="content">
　　经名：无上黄箓大斋立成仪。五十七卷。宋留用光传授，宋蒋叔舆编撰。底本出处：《正统道藏》洞玄部威仪类。
　　无上黄箓大斋立成仪卷之一
　　三洞法师冲靖先生留用光传授太上执法仙士蒋叔舆编次
　　仪范门
　　序斋第一
　　灵宝十部飞天妙书，三十六卷，生於元始之先、空洞之中。天地未根，日月未光。幽幽冥冥，无祖无宗。灵图革运，玄象推迁。真文玉字，元始登命。太真按笔，玉妃拂筵。铸金为简，刻玉为篇。秘於玉京七宝玄台紫微上宫，众真侍卫，朝庆灵文。生天立地，开化神明。上谓之灵，施镇五岳，安国长存；下谓之宝，灵宝玄妙，为万物之尊。其量莫测，巍巍太空。旧科四万劫一出，皆传宿有金名刻简、来生应为仙者。玉宸大道君，愍兆庶之涂炭，哀地狱之苦恼。殷懃恳请，下降世间，斯实斋法之祖也。和天安地，保国宁家。度死济生，求仙学道。共弘斯经，难以言宣。太上大道君，告高玄大法师曰：夫来入吾法门，上希神仙，飞腾穹苍。次愿家国安宁，过度万患。消灾灭祸，请福求恩。当先修灵宝斋，上解宿世重过，拔度恶缘；下解己身积行以来，所犯罪愆。勤行斋直，坐致飞仙，此治行之本、求道之原。学无此法，徒劳心神。宿根不解，圣道泯泯。古闻其言，今希见其人矣。太极真人曰：灵宝无上斋，皇老君天尊大圣，常修奉不倦，而况道士仙人，可不翘慕之乎。高上老子曰：道家所先，莫近乎斋。斋法甚多，大同小异。功德重者，惟灵宝斋。世希能学之矣。学之者，皆大乘之士，前世积庆所锺，去仙近也。清斋诵经，仙道自成，何必藏山薮也。昔正一真人受命导世，奉荷灵宝，自以斋法旨趣渊微，法禁森严。非愚浅始学，所可明了。乃妙出五称文，撰立正一斋法，目为旨教，以遗祭酒箓生。灵宝之教，秘而不传，仙人口口相授。太极仙公始笔之书着，敷斋威仪之诀。陆天师复加撰次，立为成仪。祝香启奏，出官请事，礼谢愿念，罔不一本经文。张杜二师继出玄风，益畅登坛俯仰之格。相去虽数百年，前后盖一辙也。至於痛庸师之不学，悯流谷之无识，非非相承，其失不悟。以简便为适当，以古法为难行。则自张万福天师以来，尝病之矣。今世醮法，徧区宇而斋法几於影灭迹绝。间有举行之士，又复不师古始。信末师而哂前哲，是流俗而悖经教。坛仪乖疏，科式舛谬。甲造乙习，遂成旧章。切切用力於徼，影响谲诡幻怪之间，以为舍是则无以起信末俗。而紫阙洪仪，玄台秘典，所以度天人，息生死者，窜易殆尽，日就湮微，可胜痛哉。夫三洞诸斋，莫不以神经为本、忏谢为先。登坛启祝，罔非龙汉旧文，依文而行，是为斋法。今将十部妙经、三洞经科、灵宝玄范及留冲靖所传古斋一宗轨仪行遣，参以所受法诀，考证编次，修为成书，合三十六卷。以上追张杜二师之遗躅，仍以斋法修用一门，总其纲领，订其疑误。各释经文之所从出，随事为之辨正，庶俾结斋之士，得所遵承，据文便可施用。虽非亲遇太上面授仪则，然经文炳着足为章程。道由人弘，何有不可。天尊告太上道君曰：吾於龙汉之中，与三宝相随。逮至赤明，世世出化，教道三乘。已得道过去及上圣大神诸天帝王妙行真人，莫不承范威仪，修行大法，以成自然。君今方当试教三代，探索真文，宜备天仪，开度群品。使有心者，得成神仙。灵宝三元宫中，有三部威仪，合二十四条。上元总真、中元总神、下元总仙，上应二十四真，中应二十四神，下应二十四气。八景三部，兀始之宗。今悉以相授，其道尊重，谨勿轻传。来世运促，人心破坏，必生异念，不信经法。吾经当还三元宫中，须至清炁三代交际、龙精乘晨、世道太平，吾经复出，下世开度。今真文秘典，尚留下世，未还三天。正使真仙，复出现世，亦知不易斯文也。斋法品类，方便多门。礼祝启显，随用或别。至於威仪俯仰之格，相远不能以寸，大要不越诸此。苟能以清虚为体、恬澹为用，安神定气，心府泰然，思神念真，依仪行事。以之祈真，真必降矣。十部妙经，灵宝诸斋之祖。建斋之时，施镇坛内。供养尊礼，所不可阙。留冲靖有云，以三洞真经为道本，以十方忏谢为真诚。精思九朝，密投三简，斯言尽之矣。行斋之士，当职参三洞，身受上法。庶於斋事，无所窒碍。傥冒时宜行自速玄宪耳。然十部妙经，世亦罕备。且有终身不得盻其篇目者，敬开具安镇斋坛合用神经，如左。傥使经教，流布世间，则斋法庶不泯没矣。
　　斋坛安镇经目
　　凡灵宝斋会，皆可施用。
　　太上灵宝元始五老赤书玉篇真文天书经
　　洞玄灵宝赤书玉诀妙经
　　洞玄灵宝运度大劫经
　　洞玄灵宝丹水飞术运度小劫经
　　洞玄灵宝天地运度自然妙经
　　洞玄灵宝空洞灵章
　　洞玄灵宝玉京山步虚经
　　洞玄灵宝自然九天生神章
　　洞玄灵宝无极大道自然真一五称符经
　　洞玄灵宝诸天内音自然玉字
　　洞玄灵宝八威召龙妙经
　　洞玄灵宝智慧上品大诫经
　　洞玄灵宝智慧罪根上品诚经
　　洞玄灵宝三元威仪自然真经
　　洞玄灵宝长夜之府九幽玉匮明真科
　　洞玄灵宝智慧定志通微妙经
　　洞玄灵宝金真法轮诚业本行上品妙经
　　洞玄灵宝玄一三真劝诚法轮妙经
　　洞玄灵宝无量度人上品妙经
　　洞玄灵宝诸天灵书度命妙
　　经洞玄灵宝灭度五炼生尸妙经
　　洞玄灵宝三元品戒功德轻重经
　　洞玄灵宝宿命因缘明经
　　洞玄灵宝仙公请问经
　　洞玄灵宝仙人请问本行因缘众圣难经
　　洞玄灵宝道引三光妙经
　　洞玄灵宝三都八景神仙二十四生图经
　　洞玄灵宝飞行三界通微内思妙经
　　洞玄灵宝药品
　　洞玄灵宝芝品
　　洞玄灵宝变化空洞妙经
　　洞玄灵宝消魔宝真安志智慧本愿大戒上品妙经
　　洞玄灵宝真文要解经
　　洞玄灵宝太极真人敷灵宝经文斋戒威仪诸要经诀
　　洞玄灵宝斋说光烛戒罚灯祝愿仪
　　建斋总式第二
　　经曰：开度七祖，救拔三涂。黄录大斋，最为第一。应验开度，先审其人。实诚恳切，皈依信向，在於科法，甚为宣行。方可许其奉示，以投‘状式，并斋中法信状。建坛要在洞天福地、靖庐名山、玄坛宫观，不经兵阵战场、屠坊刑狱、生产冢墓、秽恶之地。仍卜三元八节、五腊三会等日，启斋更符。庚申、甲子、四始十直、天恩天赦，名曰良日。若专度姐先，则要在亡者七七、百日、大小祥远忌之日相合。斋主营办斋中法信讫，携诣师门，投拜请师，受状毕。即引斋官诣道前，取信香，焚以启奏。既承投词，严命同学同志，同学谓上道伺坛伺师之友。同志谓同其志，普为幽明者。苟非其人，和气不生，有堕功果。共建斋功。受词之后，师与斋官弟子，冥心一意，专以开度为念。修文修事，悉令具足，不使临用有阙。择日建立斋坛，坛心三宝位上，施帐座宝盖。中安神经，内坛设十九香案、旛花灯纂，铺设如法。有图坛前左右，分立六幕。有式中置九幽神瞪。或於天门上坛外四围，依法然灯。有图增之东南，铺回耀轮灯。有图坛之东北，铺九狱灯。有坛坛之左，序立炼度堂，供养炼魂圣位；坛之右，序立神虎堂，供养摄魂圣位；坛之东南，设受度堂，即斋主家九祖亡人位次遥对坛所。坛之后，正面铺设道场，列上帝御座於中，两旁列醮筵圣位。於道场前，左别设正一师位，供养天师、玄师、女师、嗣师、系师。又别设从章灵官位，供养宝章中仙寮灵官等。未关启斋坛前，凡进章奏，并於道场内行事坛前，向外立土地承差监临正神位、前期三十二日，或二十四日，更看所度亡人多寡为则关召功曹符使土地，预告三清、玉帝、天皇、北极东极、五师三官、天枢院、地水岳府、天下都大州县城隍，坚立宝旛，告盟三界。有式辟一处为诵经室，开启转经，宣开启疏。自此逐日精专修诵，度人上品、生神宝章、金箓度命、得道救苦诸经。礼诵朝天九幽忏法，称扬玉皇宾号、太乙天尊、十方洞灵睿号，以多为功。印造焚化，功力有限。自此师与斋官等，入靖对斋，不交外事。前期十日，七日亦可，量事为之正奏三清、玉帝、勾陈、紫微、后土、东南二极、九幽朱陵洞渊真王、十方五老九天上帝、三十二天、木公金母。申日月二宫、五星四曜、五方五斗、南北二斗、五师三官、灵宝监斋正一三师、三省五府、三元四圣、九天天曹，诸真天真皇人、飞天神王、雷霆真宰、十极真人、南昌上宫符命经箓、水府都水监、五岳四渎、九江九垒、地府洞天、太岁尊神、龙虎君等。牒天下都大城隍、州县城隍、系祀正神。诸道诸狱，九州社令，蒿里相公，水陆关津，五方境界，冥关幽路，五道大神，六道都案，监坛正神。关本司官将。札司命土地。专牒三界直符、神虎追魂使者，赍持公文，预诣地水职司，根寻系荐亡灵、请领赴坛，伺候开度。次立迁神、超度等旛。有式关奏已讫，法师书篆，开度符箓。先期七日，或五、四日於道场内，拜奏启告，玄穹解秽宝章。以次进拜，酆都赦罪章，告行元始符命救苦真符、玉清拔幽魂真符、破地狱真符、太上勑赦生天宝箓青宫九龙符命。接续进拜，开通道路、沐浴炼度诸章。前期两日，法师预集，羽流登坛，演习威仪。先正斋一日，临午声锺。坛官斋主，威仪执事，祗请法师，入靖默堂。各先议定职次，会书职状，依斑序立。请法师就座，斋主九礼三伏，长跪座下，致词请师升坛。俟师允请，赞引法师，升高座祝香，敷座启盟毕事，下座，书结盟状。知职榜引，法师出堂立幕。斋官同师，至玄师堂中，上香，请玄师下降，点酌宣疏，读结盟状，一就焚燎。五帝幕，请五帝下降，点酌宣疏，读结盟状，一就焚燎。次天师幕，请天师下降，点酌宣疏，读结盟状，疏焚燎如上仪，留结盟状在幕。次三师幕，请三师下降，如玄师幕之仪。次三官幕，请三官下降，如五帝幕之仪。次监斋幕，请监斋下降，如三师幕之仪。旋至外坛户外，序立坛下，法师率众，各执水盂杨枝，诵净天地咒。以次升坛，洒净毕，依法禁坛。至神虎堂，关发玉札落景。法师升坛分灯，侍灯依式然点，令内外周徧。法师退归静默堂，斋官弟子具威仪，祗请法师升坛宿启。法师斋官，参谒六幕。先五帝，次三师、监斋、三官、天师，次玄师幕法师率众官，列班序立玄师前。斋官上香，捧词函，自述修斋意讫。度词法师，法师受词告斋，吟道赞。次赞引至都门外，序立坛下，法师上香启白，侍经宣启坛疏，焚燎坛外，鸣金钟玉磬，依法升坛。旋至地户，法师密咒入户，率众官以次升中坛，至天门。法师独升内坛，上香行事，依料宿启，敷露真文，宣灵官疏，说戒补职，宣禁回幕，参谢纠过，依法礼灯，召灵沐浴，引灵朝礼，送灵归位，讽经咒食。第一日，正斋。参谒六幕，依料三时行道。二上转经，每朝引灵至坛下，参朝三宝，忏谢罪愆。发炉、出官毕，引灵朝坛大谢毕，引灵复位静夜，法师至九狱神灯前，祝告王清，破地狱真符。依式忏灯，诵九清梵唱破狱咒，持策杖，发符破狱。有仪，或宿启夜未摄召，先为之尤妙。礼九幽神灯，忏回耀轮灯。第二日，正斋行道，如第一日之仪。静夜，普召九泉六道，全形沐浴，设斛炼度，施戒传符。第三日，正斋行道，如第二日之仪。晚朝进升度亡灵宝章。静夜，宣行炼度，变炼亡魂，传授九真妙戒，告行长生灵符，给付券诰，斩灭三尸，飞度五户，升上法桥。牒天门守御诸神，保举亡灵，上登天府。第四日，侵晨。或先一日亦可关发设醮，请状奏三清上帝，申三官大帝。克日进投龙简，依式次第，散坛进拜，言功朱表，还戒纳职，奉辞三宝，解坛下榜。次辞五帝三师，监斋三官，天师。次至玄师前，回向礼谢，拜送彻幕，瘗简投龙。斋官弟子礼谢，法师受礼。至夜，设醮谢恩，进奉车辇钱马。功德都疏三清玉帝、灵宝五师，言功三官，申东岳，回兵牒城隍，回祠出给无札付功曹土地等，依格推功。竣事，法师归堂，弟子拜谢，交贺礼成。
　　镇信第三
　　经曰，古人淳朴，怀道抱德。不贪不欲，各足於身。但用志诚，自可通感。不须财宝，玄合天真。末代时浇，人民矫诈。唯吝财货，不识因缘。贱命重财，亡家破国。内怀万恶，外结凶犴。相继灭亡，未曾自悟。念是之故，令遣散之。一则外贼不起，内外安静。众祸消除，所以质信效心、以财为首。财既可舍，心亦随之。圣善明通，随夫心意。高天厚地，玄圣上真。非信不通，非心不感。通感之至，在乎信焉。
　　金龙十三枚十枚镇＋方，三枚随简投之
　　金龙各重一两，长三寸六分。国用上金，公侯大臣次金，士庶银铜涂金，并可通用。科曰，龙者，上天之驿骑也。传送通感，龙驿为先。负简，即腾信三官；效誓，即告盟十极。镇信之法，以龙为首。阙者，考属阴官曹。
　　镇彩十一段十段十方，一段命信
　　东方青纹九，南方绛纹三，西方白纹七，北方皂纹五，上方碧纹三十二，下方黄纹三十二，四维黄纹各一十二。十方合一百三十六。天子匹数，诸侯丈数，士庶尺数。本命纹缯、天子诸侯紫色，士庶以本命纳音色。匹丈尺数，各随本命。外加一，以表延生之信。科曰，纹缯者，显五行之色，象十方之气。降十天，致五帝，通真效信，请命祈灵，不可阙也。阙者，考属天官玄都曹。
　　镇十方纸墨笔砚一十副纸，每方用一十二幅
　　科曰：建斋行道，或救拔亿曾万祖，先后亡灵。或请福祈恩，消灾谢过。则四司五帝、三界十方，纪录善功，校定罪名。当以纸笔为录功纪善之籍，质信於十方，不可阙也。阙者，则十天五帝，不录其功；九幽三官，不除其过。阙者，考属三官曹。
　　镇十方香花十拌
　　科曰：香者以通感为用，隔氛去秽。花者以鲜洁二为美，表瑞效珍，请福祈真。香花为本，香以沉水降真，花以香洁木生者。无花，可用五彩剪成，以镇十方，不可阙也。阙者，考属阴官曹。
　　镇米二斛四斗或一斛二斗
　　科曰：米以镇信天官，增加品禄。阙者，考属天官曹。
　　镇油二斗四升
　　科曰：油者，阴类也。阴中生阳，以油镇阴，官续阳景。阙者，考属阴官曹。
　　镇炭二十四斤
　　科曰：炭者，阳类也。阳中生阴，以炭镇阳，官资阴气。阙者，考属阳官曹。
　　镇钱一万四千或二千四百，或一千一百
　　科曰：金钱一万四千，以代上金之信。质心三界，告盟十天。阙者，考属天官玄都曹。
　　槿木简三面
　　简各长一尺二寸，阔二寸四分，厚二分。科曰：简者，记也，告也。记世之功，告盟上真、上下正方。天子以玉为之，玉有九德，礼天地之信也。余皆槿木为之，或□木，丹界五行。丹书国号年月、建斋之所，及法师姓名。投於名山大洞、灵泉龙穴及斋坛之中，告天地水三官，使着明斋事，奏于上境。阙者，考属地官九都曹。
　　镇十方玉璧十枚、投龙璧三枚
　　十方璧、各径二寸四分，厚二分。图形虚中。科有正洁之德，可以盟感上真，故以为信。若投龙简，当以青丝金钮，缠而副之。青丝以代割发，金钮以代歃血，上告三官也。投龙璧，天官苍璧、圆形，地官黄璧、方形，水官黑璧、六出形。阙者，考属地官九都曹。
　　投三简，金钮二十七枚
　　投简之法，当用金钮，以副于简。三简，用二十七钮，各径九分，圜其外，如圜之刑。国家用金，臣庶以银铜涂金。龙简、璧、钮式，详见斋法修用门。
　　威仪第四
　　科曰：太上三尊，居玄都玉京之山，七宝玄台紫微上宫。十方世界、上圣高真，一日三来，旋行朝谒。执符把箓，建节持幢。吟咏洞章，烧香散花。奏钧天广乐，鸾唱凤舞。万真称庆，三界齐欢。今之斋法，登坛朝奏，吟咏步虚，一象玄都玉京也。威仪法式，莫不备焉。
　　节一对
　　五色丝为之，上下五层，悬竿头上，金凤衔绶带。
　　幢一对
　　珠盖珠网，八角一层，悬朱竿木胎，左龙右虎，龙虎衔绶带。
　　旌一对
　　似节，无龙凤绶带，三层，五色丝为之悬竿。
　　珠旛一对
　　珠锦玉佩，金凤衔之悬竿。
　　五明扇一对
　　以木雕成金彩装，上布星斗，中列五岳，下绘海渎。坚以朱竿。
　　鹤羽一对
　　以木刻成鹤翅，坚以朱竿。
　　香炉、几案、裀席二十副
　　三宝一，十方十，高功都讲奏案各一，六幕六，坛外香案一。此是斋坛所需之数，他处所用，不在此数内。
　　章函章案
　　函，槿木或□木、梓木为之，长一尺二寸八分，方阔二寸八分，正中上下，开三印池。案副之赤松子历云，章案长二尺二寸，高八寸，仍须曲脚，以□楠梓木为之，违科夺算。
　　龙头书刀
　　削治名籍，辍恶举善，落死上生。斋章之中，此亦为最。可刃长六寸、柄作龙形。刃以古铁为之，柄以银六钱为之拜表用，不可阙。
　　灯烛
　　行道礼诵，灯烛为急。非惟启奏所须，抑亦消禳所用。经科具有多寡，要在随力所营。或止依金箓简文所载，然之照曜诸天，续明破暗。下道九幽地狱，上映无极福堂。功德之中，此最为上。或兼诸香液，杂以兰膏。各令合仪，自然降福。其烛十方各一，三宝前二，奏案前一，六幕等处，随力设之。然灯所以续明照夜，太阳已出，当令侍灯法师，依法灭灯。今世日中亦然灯烛，所当革除。
　　无上黄箓大斋立成仪卷之一竟
　　无上黄箓大斋立成仪卷之二
　　三洞法师冲靖先生留用光传授太上执法仙士蒋叔舆编次
　　坛幕第五
　　科曰：礼天地，通真灵，当建坛，以申至敬。三洞斋仪，规范不同，各见本法。灵宝黄箓斋坛，具式如左。
　　内坛十门，用长纂十八枚，短纂十枚，合二十八枚。以绛绳或青绳，三度栏之。第一度，自长纂花头下，连门通栏之。第二度，自短纂花头下，栏之。第三度，去第二度，二尺来许栏之。要与第一度绛绳，高低相似。其第二度、第三度绛绳，止栏空处，勿栏门也。又於长纂头，十字交加，绷绳悬挂小旛及吊枝花之属。十门之外，各依方位，挂三十二天婶三十二首。每两纂之间，施一灯纂。遇夜然灯。中外级坛，亦施灯纂，长七尺，并自坛面量起为则。纂上花头之属，不在数内。坛三级，各高一尺五寸，或一尺二寸，或九寸为则。
　　中坛四门，用长纂八枚，短纂二十枚，合二十八枚。开四门，余悉用绛绳或青绳栏之。旛花相间，并如内坛。法应登斋行道，止自地户出入，余三门不可往来。常叮咛临坛执事等辈，六职之外，或添副职，参赞行事，当次侍灯下立班。今世知磬掌仪，即古都讲之职。表白即古监斋之职。点酌直坛即古侍经之职。手炉即古侍香之职。直灯烛即古侍灯之职。坛官各不举职，而六职之外，始多冗名矣。
　　外坛，止於离宫，开一门出入。用长纂九枚，短纂十六枚，合二十五枚。除离宫外，余悉栏之。旛花灯纂相间，如上法。执威仪者，每坛一面，分定三人。遇步虚旋绕，依次而行。常令一面有三人执威仪，旋绕不可令疏密不均也。
</div>
    <div class="pagination">
<span class="current-page">1</span><a href="无上黄箓大斋立成仪_page2.html">2</a><a href="无上黄箓大斋立成仪_page3.html">3</a><a href="无上黄箓大斋立成仪_page4.html">4</a><a href="无上黄箓大斋立成仪_page5.html">5</a><a href="无上黄箓大斋立成仪_page6.html">6</a><span>...</span><a href="无上黄箓大斋立成仪_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
