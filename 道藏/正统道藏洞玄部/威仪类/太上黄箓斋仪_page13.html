<!DOCTYPE html>
<html>
<head>
    <meta charset="UTF-8">
    <title>太上黄箓斋仪 - 第 13 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上黄箓斋仪 - 第 13 页/共 30 页</h1>
    <div class="content">　　五愿星辰，与日齐光。转烛照耀，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景炁和调，无有灾患。疫毒消灭，普天平安。五谷丰熟，国富民欢。
　　七愿浮云，结气聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不植。渊奥柔惠，润加蠕息。天火获庆，年同劫石。
　　十一愿帝王，国土日昌。四镇安睦，兵革不扬。天人歌唱，吉应来翔。敷教济济，威化洋洋。兆庶称庆，长乐未央。
　　十二愿蝖飞蠢动，已生未生。咸蒙安全，普得生成。皆见元气，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，幽显沾恩。十方仙童玉女，接侍兰烟，传臣向来所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之二十七竟
　　太上黄箓斋仪卷之二十八
　　唐广成先生杜光庭删
　　消灾落景行道
　　入户
　　各礼师，存念如法
　　卫灵
　　金真空降，神虎检营。玉帝披霞，
　　诸天命灵。九晨回驾，万魔束形。
　　九微迸烟，神威摄精。流金掷火，
　　百恶消并。神辉耀夜，洞杳长春。
　　圣道荡荡，十方肃清。保制劫运，
　　元亨利贞。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，急上关启。臣今奉为入意，愿得玉
　　清道炁灵宝妙光下降，流入臣等身中。即使玄坛清净，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道至真玉皇上帝御前。
　　各称法位
　　具位臣，某等，谨同诚上启虚无自然元始天尊，无极大道太上大道君，太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等伏闻，五大未光，三灵初肇冲用之功，已立混成之妙。将分先地先天，皇惟至道不皦不昧。首出群生，所以与化无穷，随机靡倦。帝王宗之以致理，国祚享之以太平。福善攸归，凶灾自息。臣等早窥真格，仰奉灵科。思立善功，济人匡国。况奉词旨，敢不上闻。
　　读词
　　按如词言，诚情丹切。谨持法信，崇启坛场。愿释罪尤，冀销灾咎。臣等登坛受法，告誓之初。五帝鉴盟，三官证信。佐国行化，济度为先。是敢披按玄经，奉宣慈旨。修斋行道，法地象天。质龙彩於十华，罄诚祈於八极。冀因丹祷，上达玄虚。以今晚朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流宗庙尊灵，列圣昭穆。凝神云路，超景星躔。御斗极以贻祥，乘帝车而表贶。瑶图玉谍，配永乾坤。泽润天波，比深溟渤。皇帝化融有截，道契无为。与三五以并崇，指嵩衡而等固。提封万寓，车轨大同。中外辑宁，彝伦攸叙。今故烧香，自归依师尊大圣众，至真之德，得道之后，升入无形。和与道合真。
　　以今晚朝行道，请法众等。运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流弟子某家。亿世灵仪，九玄幽识。超升北府，炼化南宫。浴流火以参真，入明霞而证道。垂祥介福，普及见存。今故烧香，自归依师尊大圣众，至真之德，得道之后，升入无形。和与道合真。
　　以今晚朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流弟子某家，眷属亲缘，九姻六族。灾祛未兆，福降无涯。运尼清销，凶殃殄息。寿延禄永，祸灭福生。遍及含灵，旁资亿兆。克履贞吉，俱洽休祥。九夜开光，三涂昭朗。普天全济，一切荷恩。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　步虚，旋绕
　　宝箓修真范，丹诚奏上苍。冰渊临兆庶，宵旰致平康。万物消疵疠，三晨效吉祥。步虚声已彻，更咏洞玄章。
　　宛宛神州地，巍巍众妙坛。鹤袍来羽客，凫舄下仙官。玉斝斟元醴，琅函启大丹。至诚何以祝，四海永澄澜。
　　水噀魔宫慑，灯开夜府明。九天风静默，四极气澄清。啸咏朱陵府，翱翔白玉京。至诚何以祝，国祚永安荣。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣，某等，谨重伸上启太上无极大道元始天尊，太上大道君，太上老君，至真无极大道道德众圣天尊至真，大帝天帝，三十六部尊经，玄中大法师，上相上宰、四司五帝，三界感应一切尊灵。臣等禀化上玄，擢形中土。崇修至道，参佩灵文。所宜匿迹岩峦，栖神冲漠。自期升举，高谢尘寰。而法许立功，道先佐国。度人济物，拯厄扶危。弘天尊救护之慈，示众兆归依之路。天上天下，咸遂其宜。弟子某以厄运所缠，忧危是切。愿因关奏，冀达诚祈。质缯彩以盟心，奉香花而效信。仰为邦国，普及存亡。忏拔祈恩，销灾降福。仰虑积生之后，累劫以来，不悟正真，不知科格，违天犯地，重过深尤，故杀误伤，新冤往债，六情所起，三业所为，无量无边，难可记识。九府三官之箓，四司五帝之曹。罪简易增，善功难着。七玄幽爽，有考注之文；宿对前冤，有殃流之目。或天文宿曜，躔次为灾。或本命年辰，行运为厄。九宫刑绝，八卦冲妨。阴阳之品目难穷，神道之幽玄靡测。致成灾咎，志切忏祈。敷列坛场，延降真圣。灶香达恳，拜手披心。伏惟上圣众尊，垂光悯鉴。千灾万厄，咸赐荡除。上愿国祚无疆，帝德遐广。五星顺轨，两曜重晖。关城无戍役之劳，边塞罢烽烟之警。五山八海，安镇方隅。梯峻航深，率宾景化。祥云泛彩，瑞露凝甘。嘉谷年登，祯祥日至。弟子某九玄七世，乘善贶以逍遥；五族六亲，沐神休而康泰。封疆静谧，兵革弭宁。疫毒销亡，妖凶殄灭。九幽地狱，睹太上之慈光；六趣罪魂，受天真之惠力。并从开济，俱获超升。动植飞沈，尽登常道。上明天尊大慈之泽，下副臣众等忏谢之诚。谨启以闻。
　　发愿
　　一愿大道流行，普天怀德。二愿一切有生，咸皆悟道。三愿九夜悲魂，一时解脱。四愿孤魂无依，咸得受生。五愿天下太平，五谷丰熟。六愿臣忠子孝，君仁父慈。七愿四海通同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，幽显沾恩。十方仙童玉女，侍卫兰烟，传臣向来所启，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之二十八竟
　　太上黄箓斋仪卷之二十九
　　唐广成先生杜光庭删
　　忏禳疾病清旦行道
　　入户
　　各礼师，存念如法
　　卫灵
　　金真绿霞，焕映三天。飞云丹霄，
　　诸天控軿。晨辉启旦，阴翳俱蠲。
　　九微震空，五星回旋。万仙应感，
　　自然妙玄。杳冥散景，分形亿千。
　　宝珠光耀，瑞降坛乾。生死蒙惠，
　　灌炼金泉。魔王恐惧，合景三田。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域，真官正神□ 。臣今奉为入意愿得玉清道炁灵宝妙光下降，流入臣等身中，令臣所启之言，速达径御太上无极大道无形无名虚无自然金阙玉陛下。
　　各称法位
　　具位臣某等，谨同诚上启虚无自然元始天尊，无极大道太上大道君，太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界官属一切真灵。臣等伏闻，气象运行，阴阳显晦。倚伏有兴衰之数，亏盈为祸福之端。况在尘寰，宁离陶铸。惟三尊演教，垂济生度死之科；万圣延慈，着救物拯危之品。广敷神化，大庇群生。臣等获履法门，早参慈训。所宜救灾拔难，祈福生民。行教立功，以彰玄奥。况奉词旨，敢不上闻。
　　读词
　　按如词言，诚情迫切。宜申弘护，俾达虔祈。斋主某以染迹六尘，陶形四大。水火有盛衰之异，暗明分舒惨之殊。或爽节宣，遽成疾厄。形神奔悸，性命悬危。惟叩真灵，庶蒙解拔。臣等谨依科格，敷列坛场。稽首析恩，仰天请命。以令早朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流帝王国主、社稷尊灵。凤纪龙图，配乾坤而永固；皇风睿德，与日月以长悬。明烛万方，仁周八表。储皇妃后，中外臣寮。克赞雍熙，共康寰海。八极之内，君臣吏民。巨福所覃，普天昭泰。今故烧香，自归依师尊大圣众，至真之德，得道之后，升入无形。和与道合真。
　　以今早朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流斋主某家。九世七玄，亿曾万祖。亲缘眷属，往逝神仪。伏承黄箓之玄功，上朱陵之仙界。阳光莹质，流火炼形。黑简落名，青宫着籍。逍遥真境，永祛延注之殃；利佑见存，克享安贞之福。今故烧香，自归依师尊大圣众，至真之德，得道之后，升入无形。和与道合真。
　　以今早朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流斋主某，身灾缠弭，息厄运清。销疾瘵痊平，冤仇和释。南昌司命，开生箓以延年；北府帝君，削黑书而落死。魂神澄正，万炁长存。眷属亲缘，同沾景福。飞沈异质，蠢动殊形。咸沐玄休，共臻贞吉。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　各思九色圆象，咽液，命魔密咒
　　三启颂
　　乐法以为妻，爱经如珠玉。持戒制六情，念道遣所欲。淡泊正炁停，萧然神静默。天魔并敬护，世世受大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等，谨同诚上启太上无极大道元始天尊，太上大道君，太上老君，十方无极大道道德众圣，三十六部尊经，玄中大法师，三界官属一切真灵。臣等获奉玄科，仰承慈训。济时佐国，弘道安人。而迹混市朝，功轻尘露。常增惕惧，不敢遑宁。但法在敷扬，义先拯救。今斋主某以灾躔所迫，疾厄所侵。风烛是忧，性命斯切。今披心请命，稽首法门。臣等辄为依按明科，修斋行道。誊词列款，忏谢存亡。恐虑某九世以来，宿殃流注。前生往代，冤结所成。或立志运心，有违阴骘。或举情属念，不合神明。往咎前愆，阴罪阳过。因缘积沓，构此灾危。又恐三命五行、九宫八卦、天文宿曜、行运游年，灾杀所临，星辰所照。或命禄薄弱，运气衰微。或故杀误伤，新冤往债。及五瘟百毒之气，凶邪鬼注之徒。外中肌肤，内侵脏腑。成兹危疾，未获痊除。特乞太上垂恩，三光赦罪。解销冤对，和释灾凶。前世今生，无边罪目。因今析忏，咸乞赦除。使真气流行，灵津宣润。百痾蠲荡，六府和平。禄祚增丰，年算延永。举家享福，内外沾荣。上愿社稷安宁，帝王万寿。风雨调顺，岁稔时康。有识含生，并登寿域。上明天尊大慈之泽，下副臣等祈忏之诚。谨启以闻。
　　发念
　　一念为道，四大合德。斋主七世父母，免脱忧苦。上升天堂，衣食自然。
　　二念帝王国主，道化兴隆。庠序济济，皇教恢弘。威仪翼翼，普天所瞻。民称太平，四夷宾伏。妖恶自灭，贤人日生。
　　三念法师，功德大建。教化明达，俱获飞仙。
　　四念同志学人。早得仙道，更相开度。
　　五念九亲和睦，好尚仁义，贵道贱财，行为物范。
　　六念损己，布施道士及饥寒者。天下人民，各得其所。
　　七念蠕动跂行。一切众生，咸蒙成就。
　　八念赦贳前生。今世罪对，立功补过。
　　九念家国隆盛。宗庙有人，世生贤才。
　　十念尊受师经，不敢中怠，平等一心。广度一切，克获上仙。白日登天，拜见太上。永成真人，云车羽驾。和与道合真。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，幽显沾恩。十方仙童玉女，侍卫兰烟，传臣向来所启之言，速达径御太上无极大道无形无名虚无自然金阙玉陛下。
　　出户
　　太上黄箓斋仪卷之二十九竟
　　太上黄箓斋仪卷之三十
</div>
    <div class="pagination">
<a href="太上黄箓斋仪_page12.html">上一页</a><span>...</span><a href="太上黄箓斋仪_page8.html">8</a><a href="太上黄箓斋仪_page9.html">9</a><a href="太上黄箓斋仪_page10.html">10</a><a href="太上黄箓斋仪_page11.html">11</a><a href="太上黄箓斋仪_page12.html">12</a><span class="current-page">13</span><a href="太上黄箓斋仪_page14.html">14</a><a href="太上黄箓斋仪_page15.html">15</a><a href="太上黄箓斋仪_page16.html">16</a><a href="太上黄箓斋仪_page17.html">17</a><a href="太上黄箓斋仪_page18.html">18</a><span>...</span><a href="太上黄箓斋仪_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
