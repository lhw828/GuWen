<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 448 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 448 页/共 621 页</h1>
    <div class="content">　　物露生，孰匪虚皇之化雨。今斋主扣头切切，拊已惶惶。觊尔为霖，当留心於旱虐。沛然下雨，荷垂念於农功。辄修报谢之私，庸致殷勤之 
　　敬。伏愿琼轮羽盖，前驱之朱凤翼辕。绿辇丹舆，后从之玄龙骖乘。会八纮之主执，统四海之真灵。环拱虚无，会同妙有。臣不胜瞻天望圣 
　　，激切屏营之至，谨稽首再拜奏请。
　　请圣　　初献
　　具位臣某等，重诚上启三清上圣，九宸高真，圆穹之主宰真灵，方域之神仙掾属，醮筵内外，一切威灵，臣闻潜地潜天，上圣爱同於一视。 
　　日旸日雨，下愚乐际於三登。自聚庐托处之无忧，皆饱食暖衣之有望。终岁勤动，觊仰事俯育之欢。弥月亢炎，副东作西成之乐。故民生之 
　　或匮，实帝鉴之遥矜。观蜡类首祀於谷神，而龙见先陈於雩祭。礼严祈报，事极尊崇。惧妖魃之兴灾，则嘉苗之被毒。臣等承颜枫陛，缀武 
　　笋班。跻龙尾以宣扬，志存济世。奉狮头而奏对，心切爱民。凡有归投，敢忘关告。况奉词旨，敢不上闻。
　　宣词
　　按如词言，备殚忱切。载惟井邑，散在郊原。顷缘炎亢之惊心，遂致旱乾之到眼。辉辉赤日，夹红云而连月翻飞。湛湛青天，涨炎烟而浃旬 
　　周布。田畴尽涸，沟浍皆枯。播种无期，秧不闻於刺水。登成莫卜，禾曷际於登场。耕农重足以攒眉，田畯酸心而蹙頞。奉币以告斋，幸建 
　　於雷霆。沥词而陈恩，遽昭於雨露。作霖应候，好雨知时。白浪飞而野水涟漪，青苗秀而塍波弥漫。兆民鼓舞，知顿饱之可期。万姓讴歌， 
　　何荐饥之足虑。亶繇帝力，式慰民情。敬修苹藻之恭，庸致藿葵之敬。伏愿玄空日监，苍昊时歆。报德诚殚，固莫陈於瑶玖。感恩意荡，似 
　　益罄於珠环。伶华奏钧乐之音，符宝拥龙旗之仗。珠彝泛玉，随梵唱以流明。翠斝浮金，间步虚而逸响。千枝竞秀，百和争芳。异果骈罗， 
　　拥乾坤之瑞炁。奇葩错落，挟宇宙之祥光。玄鉴不违，丹忱斯格。臣不胜激切，望恩之至，谨稽首再拜，酒陈亚献。
　　亚献
　　臣某谨重诚上启三清上圣，九宸高真，圆穹之主宰真灵，方域之神仙掾属，醮筵内外，一切威灵。臣闻播厥百谷，地利之高下有殊。相尔三 
　　农，天时之后先或间。皆权衡於紫极，悉主宰於清微，成始成终，亶祈终惠，或缓或急，所贵急图。今斋主某，悯雨情锺，望霓志切。仰扣 
　　天阍而请祷，既蒙锦覆之仁，俯伏帝座以虔祈，更藉玉成之德。伏愿帝心简在，天听昭宣。普告社稷之神祇，遍檄山川之僚佐，自今以往， 
　　咸迪厥功。十日雨，五日风，无呜条而破块。三年耕，一年蓄，既扫庾以倾仓。涉夏而二麦告成，历秋而万禾丰润。螟蝗遁迹，蟊蠈潜踪。 
　　欢腾击壤之歌，乐协康衢之咏。如登夏屋渠渠彰大定之风。若涉春台，熙熙纪时雍之俗。牛羊孳育，鸡犬相闻。凡兹恳祷之勤，悉赖圆成之 
　　造。次愿宣劳真宰，效绩灵祇。雷霆风雨之官僚，丘陵潭洞之主执，言功迁赏，依丹格以书勋。进职升班，诣玄曹而受任。庶奖承宣之力， 
　　庸增抚字之勤。次愿臣等削过黑编，移名青简，以至自擅玄都之号令，辄宣紫府之符章。策役真灵，动伤神炁。格存俯仰，莫明向背之宜。 
　　经列威仪，多昧后先之序。亶祈大造，总鉴微忱。上愿天地清宁，风云调泰，仪璘焕耀，烟雨和平，貔貅无征戍之劳，鸿雁息流离之苦。景 
　　星夕耀，融喜炁於郊原。甘露朝濡，霭神光於甸遂。荷锄自乐，负耒相欢。天开万里之桑麻，雨润千圻之黍稷。三途罢对，五道停轮，凡居 
　　覆载之中，均被生成之造。臣不胜激切，望恩之至。谨稽首再拜，礼行终献。
　　终献
　　臣某谨重诚上启三清上圣，九宸高真，圆穹之主宰真灵，方域之神仙掾属，醮筵内外，一切威灵。臣闻天威咫尺，幸移龙御於玄坛。民欲再 
　　三，重露蚁忱於丹陛。顾皈依之志切，而恳谢之诚周。云敛萧台，四顾而玉杓西转。风清阊阖，仰瞻而银汉南流。旋行归跸之音，杳霭呜鞘 
　　之韵。六龙返景，九凤凌空。月驷逶迤，赴沧溟之眇莽。云骖迅迈，返山泽之幽寥。臣等控挽无从，瞻依徒切，下情不胜，攀恋之至，谨稽 
　　首再拜，奉送高真。
　　回軿颂　　化财
　　向来
　　雷霆幕官将醮
　　雷霆斋合用
　　步虚　洒净
　　各称法位
　　具位某谨焚香，上启圣位。此圣位，照法师所受雷法中官将次，及城隍里域难以预定。伏闻天时密运，洒膏雨於八荒。地利兼收，扇仁风於 
　　三极。期兆庶庆丰登之乐，皆神明推翊护之慈。瞻彼田畴，倘旱乾而卒岁。虚兹仓廪，必饥馑以穷年。凡风云雷雨之司存，与社稷山川之职 
　　守，共承帝令，协布神威。庶上赞於天工，庸下全於民欲。今斋主某，逢兹炎亢，难觊登成。修宝斋以祈天，对扬是力。建玉醮而扣地，策 
　　役有严。将期应感之私，聊寓荐修之敬。伏望云龙奋迅，辞蕊阙之崇严。风驷逶迤，降芝坛之峻极。俯歆藻敬，拱听刍言。某不胜徯望之至 
　　，谨当奉请。
　　请圣　　初献
　　某谨焚香，上启雷霆诸司官将，各部威灵。伏闻三省九府，典风雨之重权。二院三司，职雷霆之真任。策役於紫微碧玉，总摄於玉清神霄。 
　　僚寀蝉联，将裨鱼贯。屯云掣电，须臾而山岳动摇。走石扬沙，瞬息而沧溟腾踊。猎猎黑旗之蔽日，翩翩皂纛之搏风。威震九垓，炁吞六合 
　　。帝锡聪明之圣，神资勇武之材，泽润生民，剪除死魃。今斋主顾瞻时令，俯轸黎元。极激切以兴思，运彷徨而致念。况一隅之村落，匪四 
　　达之封维。土本高凉，地多硗确。水多伤於渗漏，田未易以耕耘。乃自季春，涉于仲夏。赤云遍布，夹畏日以开张。黄雾沉霾，扇炎风而动 
　　荡。田畴有龟坼之兆，栋檐无鸠唤之声。秧未舒针，苗难吐颖。凛凛过时之惧，依依愒日之忧。亢旱当头，难运桔槔之力。饥荒在眼，莫全 
　　仓廪之收。自非甘雨之疏通，曷使骄阳之收敛。故崇瑶范，肃建宝斋。飞朱表以吁天，奉绿章而款帝。三朝行道，二上转经。缸镇四溟，冀 
　　波翻而浪涌。符颁五社，祈电耀以雷轰。爰启真慈，惠徼神驭。愿鉴皈依之悃，特敷旷荡之恩。载笑载言，筵敬开於六甲。既醉既饱，辞惟 
　　罄於五申。恪冀威灵，洞垂陶冶。某不胜恳祈之至，谨伸亚献。
　　亚献
　　某谨焚香，上启雷霆府院各部威灵。伏闻降时雨而俄尔出云，权由碧落。布油云而沛然下雨，事统紫虚。故凡神职之骏奔，皆自天恩之宰制 
　　。顾惟愚昧，夙荷春休。掌剑令以啸命诸司，典符章而号集列将。黑升觐，告宝玺之三章。丹凤降瞻，报家书之五道。真王混景，大帝回 
　　灵。三帅承符，运震巽坤乾中之玄妙。五将禀令，出精神魂魄意之希微。悉按师传，皆缘天授。既运元而会道，宜同德以敷心。所冀洞鉴真 
　　祈，廓施圣力。拥云头於十丈八表溟蒙，布雨脚於千重九纮昏暗。神龙扬髻而奋武，潜蛟鼓鬣以增威。雷车轰轰，声动而岩峦辟易。雨瓢漫 
　　漫，势垂而林木蒙笼。走迅电以前驱，动狂风而后拥。不俟终日，盈沟浍而绿水淋漓。宁待崇朝，满江河而洪波浩荡。野农鼓舞，田峻欢呼 
　　。已枯者即解焦枯，未种者顿谐播种。须有登成之望，悉繇拯济之功。迁赏玄都，为进功而授任。书勋丹陛，即校绩以升班。母惑意驰，愿 
　　言神听。其或潭洞封闭，宜请帝勑以开张。炁运旱炎，合借邻封而救解。匪云坐视，恪冀慈观。某不胜激切之至，谨伸终献。
　　终献
　　告符
　　某谨焚香，上启雷霆府院各部官君。咸望圣慈，俯垂洞鉴。以今斋坛初建，醮席宏开。谅纶綍之肆驰，勒旌旄而下驻。须遵赤诏，遍泽洪垓 
　　。俾霖雨之润沾，禾则尽起。扫亢炎之枯槁，苗乃告成。上苏斋主之心，下慰农夫之望。倘着勋绩，敢判勤劳。俟显功能，别当饯送。某不 
　　胜祈请之至。
　　向来
　　灵宝领教济度金书卷之二百三十三竟
　　洞微高士开光救苦真人宁全真授灵宝通玄弘教水南先生林灵真编
　　卷之二百三十四
　　科仪立成品
　　雷霆斋合用
　　方忏仪
　　北方
　　臣等今故烧香，皈身皈神皈命，高上神霄玉清真王长生大帝，北方五炁天君，辰星水德，北方七宿星君，北岳恒山真君，北海龙王，水府众 
　　圣，一切神仙诸灵官。忏悔醮官某，爰从浩劫，迨至今生，斋戒不修，纲常不守，侮慢天地，毁訾真灵，怨暑咨寒，呵风骂雨，轻贱五谷， 
　　背乱四时。致使上天降灾，后土贻谴，弥月炎亢，播种无期，阖境彷徨，若为控告。因今修斋行道，发露忏析。伏冀渊听昭回，仁恩孚佑。 
　　特颁勑命，遍告北方无极世界一切玄司，原赦宿愆，诞敷仁泽。勑下北方，承天布令，掌执风雷雨部神祇，社稷城隍，里域主宰，兴云降雨 
　　，走电驱雷。即俾膏雨应时，旱魃退舍，田畴水涨，陇亩波翻，苗秀禾登，年丰岁稔，普天安泰，匝地欢荣。得道之后，升入无形。
　　西南方
　　臣等今故烧香，皈身皈神皈命，高上碧霄上清华王青华大帝，西南方梵炁天君，月府太阴皇君，南斗六司星君，水府众圣，一切神仙诸灵官 
　　。忏悔醮官某，爰从浩劫，迨至今生。斋戒不修，纲常不守，侮慢天地，毁訾真灵，怨暑咨寒，呵风骂雨，轻贱五谷，背乱四时。致使上天 
　　降灾，后土贻谴，弥月炎亢，播种无期，阖境彷徨，若为控告，因今修斋行道，发露忏祈。伏冀渊听昭回，仁恩孚佑。特颁勑命，遍告西南 
　　方无极世界一切玄司，原赦宿愆，诞敷仁泽。勑下西南方，承天布令，掌执风雷雨部神祇，社稷城隍，里域主宰，兴云降雨，走电驱雷。即 
　　俾膏雨应时，旱魃退舍，田畴水涨，陇亩波翻，苗秀禾登，年丰岁稔，普天安泰，匝地欢荣。忏谢之后，升入无形。
　　东方
　　臣等今故烧香，皈身皈神皈命，九天应元雷声普化天尊，东方九炁天君，岁星木德，东方七宿星君，东岳泰山真君，东海龙王，水府众圣， 
　　一切神仙诸灵官。忏悔醮官某，爰从浩劫，迨至今生。斋戒不修，纲常不守，侮慢天地，毁訾真灵，怨暑咨寒，呵风骂雨，轻贱五谷，背乱 
　　四时。致使上天降灾，后土贻谴，弥月炎亢，播种无期，阖境彷徨，若为控告。因今修斋行道，发露忏祈。伏冀渊听昭回，仁恩孚佑。特颁 
　　勑命遍告东方无极世界一切玄司，原赦宿愆，诞敷仁泽。勑下东方，承天布令，掌执风雷雨部神祇，社稷城隍，里域主宰，兴云降雨，走电 
　　驱雷。即俾膏雨应时，旱魃退舍，田畴水涨，陇亩波翻，苗秀禾登，年丰岁稔，普天安泰，匝地欢荣。忏谢之后，升入无形。
　　东南方
　　臣等今故烧香，皈身皈神皈命，九天雷祖上帝，东南方梵炁天君，日官太阳帝君，水府扶桑大帝，水府众圣，一切神仙诸灵官。忏悔醮官某 
　　，爰从浩劫，迨至今生。斋戒不修，纲常不守，侮慢天地，毁訾真灵，怨暑咨寒，呵风骂雨，轻贱五谷，背乱四时，致使上天降灾，后土贻 
　　谴，弥月炎亢，播种无期，阖境彷徨，若为控告。因今修霁行道，发露忏祈。伏冀渊听昭回，仁恩孚佑。特颁勑命，遍告东南方无极世界一 
　　切玄司，原赦宿愆，诞敷仁泽。勑下东南方，承天布令，掌执风雷雨部神祇，社稷城隍，里域主宰，兴云降雨，走电驱雷。即俾膏雨应时， 
　　旱魃退舍，田畴水涨，陇亩波翻，苗秀禾登，年丰岁稔，普天安泰，匝地欢荣。忏谢之后，升入无形。
　　中方
　　臣等今故烧香，皈身皈神皈命，上清紫微碧玉宫太一大天帝，中方一炁天君，镇星土德，河汉星君，中岳嵩山真君，九江水帝，四渎源王， 
　　五湖七泽大神，十二河源仙官，水府众圣，一切神仙诸灵官。忏悔醮官某，爰从浩劫，迨至今生。斋戒不修，纲常不守，侮慢天地，毁訾真 
　　灵，怨暑咨寒，呵风骂雨，轻贱五谷，背乱四时。致使上天降灾，后土贻谴，弥月炎亢，播种无期，阖境彷徨，若为控告。因今修斋行道， 
　　发露忏祈。伏冀渊听昭回，仁恩孚佑，特颁勑命，遍告中方无极世界一切玄司，原赦宿愆，诞敷仁泽。勑下中方，承天布令，掌执风雷雨部 
</div>
    <div class="pagination">
<a href="灵宝领教济度金书_page447.html">上一页</a><span>...</span><a href="灵宝领教济度金书_page443.html">443</a><a href="灵宝领教济度金书_page444.html">444</a><a href="灵宝领教济度金书_page445.html">445</a><a href="灵宝领教济度金书_page446.html">446</a><a href="灵宝领教济度金书_page447.html">447</a><span class="current-page">448</span><a href="灵宝领教济度金书_page449.html">449</a><a href="灵宝领教济度金书_page450.html">450</a><a href="灵宝领教济度金书_page451.html">451</a><a href="灵宝领教济度金书_page452.html">452</a><a href="灵宝领教济度金书_page453.html">453</a><span>...</span><a href="灵宝领教济度金书_page449.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
