<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 43 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 43 页/共 92 页</h1>
    <div class="content">　　灵坛崇法席，允赖下监临。紏过兼书善，真仙亦仰钦。
　　行当驱道骑，缥缈五云深。生存当有赖，更复济幽沉。
　　送天师颂
　　斋法已精严，表笺奏上天。至诚通感应，阖门得延年。
　　幽冥昏暗狱，罪苦悉皆原。掌握诸天籍，章词御帝前。
　　祖宗咸升度，嗣裔庆荣迁。三天扶教主，事毕奏功圆。
　　送玄师颂
　　上帝命真仙，修斋黄箓坛。诸天来下降，焚香忏罪愆。
　　九时行道毕，斋事已周圆。亡魂得超度，玄师上九天。
　　回曜飞光颂
　　煌煌满卮灯，闪烁同月光。反照名回曜，满空象列星。
　　流光如虹蜺，散艳生莲华。误入琼瑶洞，宛在玉芝房。
　　玉女映玉佩，金童照金裳。万灵登道岸，众真聚华堂。
　　龙楼十二转，昼夜轮光芒。
　　光明颂
　　太上大道君，位处无何乡。宝光真童子，下理九幽房。
　　悲嗟苦魂役，拔度痛哀伤。二十四门户，咸令闻宝香。
　　灯明长夜照，愿消累劫殃。
　　北帝颂
　　稽首无上道，归心元始尊。至真妙应主，开化飞玄门。
　　妙戒怡五灵，金书警万神。察命定箓籍，灵符度苦魂。
　　乘云朝玉帝，齐契玄中人。
　　焚简颂
　　太上法微妙，箓箓度天人。元始告符命，时刻获升仙。
　　传授救沉溺，皆得自翛然。书名金简箓，逍遥玉帝前。
　　白鹤赞
　　太一真人冰雪容，步虚来往本无踪。蓬莱要去如今去，云在窗前鹤在松。
　　白鹤千年始一归，山川依旧世人稀。不因华表分明语，谁识当时丁令威。
　　白鹤飞来下九天，数声嘹唳出祥烟。日月相催人易老，不如修道学神仙。
　　胎化灵禽唳九天，雪毛丹顶两相鲜。世人不认归华表，来瑞升平亿万年。
　　散华赞
　　玉京山上朝真会散花林，十仙齐奏步虚音散满道场，天尊前供养。
　　五色彩云随步去散花林，六铢仙服着身来满道场，天尊前供养。
　　空洞一声来月下散花林，步虚三唱入云间满道场，天尊前供养。
　　十念
　　一念天地交泰，二念日月高明，三念阴阳顺序，四念国土安宁，
　　五念帝王万寿，六念宰相安正，七念万姓安乐，八念百谷丰登，
　　九念幽途离苦，十念大道兴行。
　　十二愿
　　一愿乾坤明素，二愿气象清圆，三愿圣人万寿，四愿化洽八埏，
　　五愿天垂甘露，六愿地发祥烟，七愿四时顺序，八愿万物生全，
　　九愿家行孝悌，十愿国富才贤，十一愿酆都罢对，十二愿学道成仙。
　　四结愿文
　　愿大道兴行，经法流演至心稽心首，正真三宝。
　　愿圣化无疆，明齐三景。至心稽首，正真三宝。
　　愿师尊父母，亡者生天，见存安乐。至心稽首，正真三宝。
　　愿一切含生，兔离诸苦，同会无为。至心稽首，正真三宝。
　　大道玉清经琼台宝光上真十愿
　　一愿大道流行，普天怀德。二愿一切有生，咸皆悟道。
　　三愿九夜悲魂，一时解脱。四愿孤爽无依，咸得受生。
　　五愿天下太平，百谷成熟。六愿臣忠子孝，君仁父慈。
　　七愿四海通同，冤亲和解。八愿潜胞处壳，俱得生成。
　　九愿积疾新痾，旋即痊愈。十愿孤露众生，丰衣足食。
　　无上黄箓大斋立成仪卷之三十六竟
　　无上黄箓大斋立成仪卷之三十七
　　三洞法师冲靖先生留用光传授太上执法仙士将叔舆撰集
　　赞道节次门
　　崇建大斋，施行上法。纲目既众，修用寔繁。务合规矩，方期通感。傥昧节次，率意变更，非惟有误幽明，抑亦恐贻玄宪。谨诠旧典，立为成仪。自始及终，一如轨范。
　　关发节次
　　先就殿前，设功曹符使将吏位，香荼酒果供养。或三十六分。或二十四分道众於三宝前分班序立，次启堂颂，次法师上香默奏，次斋官设拜上香再拜，次法师变神步罡，次移班诣将吏位洒净，次法师上香关召，次斋官上香设拜，次初献茶酒法事，次法师告白。次斋官再上香设拜，次再献酒法事，次法师告白。次斋官三上香设拜，次三献酒法事，次读关牒引单状，次焚燎法师发遣将吏斋官跪酹，次法事，次回向念善。
　　扬旛节次
　　先设香案於旛竿下，法师上香启白，次斋官上香设拜，次法师宣灵旛赦罪咒众官随声读咒，次举旛，次回向念善。
　　开经节次
　　先集道众於三宝前序立，次法师上香启圣祝白，次斋官上香设拜，次宣开经疏，斋官跪执炉宣疏毕，以金钱亦同焚之，次道赞随意普念功德，次三皈依赞，次唱道场众等人各执简当心，平坐如法众官坐定。次唱赞咏如法，吟宿命赞，行香行经，赞经如仪。次唱静念如法，次唱请转法轮，次转经。转经毕，都讲击磬，侍经收经。次解座颂，次起立叹经，次三闻经赞，次吟太上智慧经赞，次回向念善。
　　如升坛转经，众官於玄师前立班，都讲唱道赞，次华夏升坛入户，如朝仪。至本位立定，唱三皈依赞。依次第转经，转经毕，吟学仙颂，出坛於玄师前，作回向赞毕，散归斋堂，如常仪。
　　进章节次
　　先排设道场，铺陈供养正中三宝御前，左正一三师位，右从章仙曹灵官位，三十六分。次道众序班天师堂，法师上香。次斋官上香设拜，次唱按人各恭信，次请师，次斋官上香再拜，次点酌法事。次法师上香跪奏，进章词意。次赞引至从章堂，法师上香。次斋官上香设拜，次法师启白，次请上章灵官，次斋官上香再拜。次点酌三献法事，启白如仪。次赞引至三宝前，法师入户上香。次斋官上香再拜，次法师上本位香入拜章仪，次唱各礼师存念如法，次法师宣卫灵咒，次唱鸣法鼓二十四通，次法师发炉，次唱各称法位，次法师入科，次请三清御位，次点酌法事，次唱长跪出官如法列班长跪，次法师存神出官。次法师开章，度付侍经。次侍经跪受章书，同侍香露三宝前，次宣章副斋官跪炉，次校章，次法师遣章，次熏章封讫入函，次侍经捧章函、监斋押之、威仪华夏、迎章至焚燎所、烈火焚之，次读关先别遣一人，诣从章堂，读从章疏，同明别一处焚化，次焚章颂，次法师伏地存神、进呈如仪、众各渊默以俟兴如告符，则於此后续入，次送圣颂，次法师纳官，次法师复炉，次出堂颂至天师前礼谢，次送师，次回向念善退。
　　告符节次
　　拜酆都赦罪章毕、法师上香启白，次法师祝救苦符柬，次宣简文，次法师再祝符柬，次法师告玉清拔幽魂符如上仪，次法师告玉清破地狱符，次法师告太上勑赦生天宝箓，次法师告东华青宫九龙符命，次法师关召驿吏童子，次读关并钱马状，次法师祝遣童子驿吏，次焚化符柬，次读钱马状。
　　度词节次
　　先道众集静默堂、议定六职、签书职状职榜，次依班序、立静默堂祖师前，次法师上香、令一人读职榜讫、各归位立，次引斋官诣祖师前设拜上香再拜，次引斋官诣法师前再拜长跪、投词请师古法三跪俯伏，今从省次法师受词、斋官再拜、以词付监斋，次监斋致词、请师升高座、俟法师答允，次赞引法师升座，次宣词，次法师祝香启盟，次四结愿，次法师下座，次书结盟状，次赞引师出堂奉安幕次，次回向念善，次斋官设拜、散如常仪。
　　立幕节次
　　先道众举金阙化身天尊、引法师出静默堂，次至监临所、上香启白、宣誓言榜，次高功诣玄师幕上香、众官列班拜，次斋官上香设拜，次请玄师下降，次请玄师颂，次斋官上香、设拜献茶，次高功启白，次宣疏，次焚疏，次赞引至五帝幕，次高功上香、众官列班拜，次斋官上香设拜，次请五帝下降，次请五帝颂，次斋官上香设拜献茶，次高功启白，次宣疏，次读结盟状，次焚疏并结盟状，次赞引至天师幕，次高功上香、众官列班拜，次斋官上香设拜，次请天师下降，次请天师颂，次斋官上香、设拜献茶，次高功启白，次宣疏，次读结盟状读毕，留在幕，焚疏，次赞引至三师幕，次高功上香、众官列班拜，次斋官上香设拜。次请经师下降，次请经师颂，次请籍师下降，次请籍师颂，次请度师下降，次请度师颂。次请斋官设拜献荼，次高功启白，次宣疏，次焚疏，次赞引至三官幕，次高功上香、众官列班拜，次斋官上香设拜。次请天官下降，次请天官颂，次请地官下降，次请地官颂，次请水官下降，次请水官颂。次斋官上香、设拜献荼，次高功启白，次宣疏，次读结盟状，次焚疏并结盟状，次赞引至监斋幕，次高功上香、众官列班拜，次斋官上香设拜，次请监斋法师下降，次请监斋颂，次斋官上香、设拜献茶，次高功启白，次宣疏，次焚疏，次华夏旋至坛前序立，次高功率六职众官、执柳枝水盂、诵净天地咒、升坛旋绕、洒净归位，次禁坛如仪，次回向念善揖退。
　　请光分灯节次
　　先明烛一炬於三宝前、道众列班於斋坛前序立，次斋官上香设拜，次法师同侍香侍经升坛、启白请光，次法师以符烛置手中、宣回耀神咒，次法师以符烛一炬、就三宝前请光在手、宣分灯慧光咒，次侍香侍灯各执纸烛、就法师所执符烛分光，次法师启白分辉，次举流光法界天尊，次侍香侍灯分点坛上灯烛、众官各执纸烛就法师手中分光、然点坛席灯烛、并令周遍，次法师存神行持，次道众咏回耀飞光颂，次法师再拜回向念善下坛，次侍灯宣礼灯仪如科建坛毕，宣咒亦可
　　宿启建坛节次
　　先道众集静默堂、行香水盥漱依位立、请高功法师入靖，次斋官上香设拜，次举金阙化身天尊，次华夏赞引至五帝三师监斋幕，次高功斋官上香，次赞引至三官天师幕，次高功斋官上香，次赞引至玄师幕列班立，次高功上香，次斋官上香执斋词於玄师前、自述修斋意讫再拜。次高功上香三拜长跪，次斋官回身捧词跪授高功讫、再拜退立于右，次高功以词置简上、上启告斋，次唱道赞，次法师至坛前分左右序立，次高功斋官上香设拜，次高功祝香启圣，次宣启坛疏，次焚疏，次鸣金锺玉磬，次华夏威仪引高功升外坛，次斋官升坛，次众官以次升坛旋绕，次华夏旋至地户、高功密咒、入户率官升中坛威仪不入中坛，止在外坛旋绕，次高功同斋官升天门入内坛上十方香，次斋官上十方香归位再拜，次高功上御案香归位次启堂颂，次都讲唱各礼师存念如法，次高功宣卫灵咒，次都讲唱鸣法鼓二十四通，次高功发炉，次高功上本位香、侍香引斋官上十方香，次都讲唱各称法位，次高功关启，次唱礼十方如仪，次高功忏悔三业，次都讲唱臣等至心皈命太上三尊十方众圣、礼经如法，次三启颂三首各一拜，次都讲唱三礼。次高功诣东方上香，次高功执东方真文、香上熏之、宣真文，次众官随声咒之毕各再拜，次高功诣南方上香、敷露南方真文如东方仪，次高功诣西方上香、敷露西方真文如东方仪，次高功诣北方上香、敷露北方真文如东方仪，次高功诣中央御案上香、敷露中央真文如东方仪，次高功再总咒真文、众官随声咒之毕、高功归位。次宣十方灵官疏，次都讲唱重称法位，次高功重启，次宣词，次引斋官上香平立，俟读词至上启、令再拜长跪执炉，次高功入科，次吟智慧颂三首、旋行一周高功行至，都讲位立，次唱默礼十方。次唱众官平坐说戒威仪，次说戒，次奉戒颂、巡行至一周毕、唱奉戒三礼、高功归位，次高功补职，次高功再拜受职，次都讲以下依次再拜於高功处、跪受职简讫再拜，次都讲唱、众官平坐、宣禁威仪，次高功宣科禁，次唱监斋受罚简三拜，次高功复炉，次学仙赞引高功出户、或空洞、或奉戒，次高功至东三幕上香，次高功至西三幕上香、序立玄师幕，次回向赞，次高功上香、密启谢过，次都讲唱、监斋紏过，次赞引归堂，次斋官上香拜谢法师，次皈依至道颂，次都讲云建坛事毕、众官复位。
　　破狱节次
　　先诣狱灯所排立，次法事，次高功斋官上香，次高功启白告符，次宣破狱告文，次当职道士宣九狱灯仪，次高功依仪逐狱、行持策杖、发符破狱如本仪，次回向念善。
　　召灵节次
　　先诣召灵所排立，次法事，次高功行持、当职道士召摄亡灵如仪，次隐语引亡灵赴浴所，次当职道士宣沐浴科，次迎亡灵朝谒，次送灵归位、依仪咒食。迟，次夜亦可
　　正斋节次
　　先道众集静默堂、行香盥漱、依位立请高功入静，次斋官上香设拜，次举金阙化身天尊，次华夏赞、引高功参五帝三师监斋幕，次高功斋官上香，次参三官天师幕，次高功斋官上香，次列班於玄师幕序立，次高功斋官上香，次高功默奏斋意，次唱道赞，次华夏升坛如仪，次高功入户、依仪上十方香、讫归位，次斋官上十方香、归位再拜，次都讲唱、各礼师存念如法，次高功宣卫灵咒中分落景，行道不宣，次都讲举、鸣法鼓二十四通，次高功发炉，次都讲唱、重鸣法鼓二十四通、阅吏兵行事众官各长跪次高功长跪出官如法，次都讲唱各称法位，次侍经献茶，次当职道士引亡灵旛至坛下朝谒，次高功上启，次宣词斋官跪炉，次高功三上十方香、愿念如科侍香引斋官，三 上十方香，次众官坛西立、面东唱礼东方三礼、后同，次高功斋官上东方香，次跪读方忏、斋官跪炉后同，次西北立面东南、唱礼东南方、上香忏谢如上仪，次正北立面南、唱礼南方、忏谢如仪，次东北立面西南、唱礼西南方、忏谢如仪，次正东立面西、唱礼西方、忏谢如仪，次东南立面西北、唱礼西北方、忏谢如仪，次正南立面北、唱礼北方、忏谢如仪，次西南立面东北、唱礼东北方、忏谢如仪，次西北立面东南、唱礼下方、忏谢如仪，次东南立面西北、唱礼上方、忏谢如仪，次西南立面东北、唱礼日宫、忏谢如仪，次东北立面西南、唱礼月官、忏谢如仪，次正南立面北、唱礼星宫、忏谢如仪，次正西立面东、唱礼东岳、忏谢如仪，次正北立面南、唱礼南岳、忏谢如仪，次正东立面西、唱礼西岳、忏谢如仪，次正南立面北，唱礼北岳、忏谢如仪，次东北立面西南、唱礼中岳、忏谢如仪，次正南立面北、唱礼水府、忏谢如仪，次就位唱礼经宝，忏谢如仪。次高功左行住鬼门面西立、都讲住天门面东立、都讲唱、各思九色圆象，咽液、命魔密咒，次高功存神密咒，次都讲唱步虚旋绕，次吟步虚洞章十首，回旋三周、散花唱善每首终，各唱善一拜，次都讲唱礼经如法，次三启颂三首每首一拜，次都讲唱三礼，次侍经献汤，次都讲唱重称法位，次高功大谢，次宣古法十念、十二愿文清旦说念，临午静夜说愿，次高功复炉，次学仙赞引高功出户，次高功出坛、至东三幕上香，次至西幕上香、序立玄师幕，次回向赞，次高功上香密谢，次都讲唱监斋紏过，次赞弘归堂、别遣坛官举天尊号、送灵旛归位，次斋官上香、拜谢法师，次皈依至道颂，次都讲唱、斋事既毕、众官复位。
　　三日正斋，九时行道。并依此次第。惟第一日建斋发炉之后，则长跪出官。每日清旦礼师，后宣卫灵咒，及第三日落景行道发炉后，拜天官升度章，径入章科。拜章毕，分关启如本科。余皆同。
　　摄召幽魂、设斛节次
　　先诣普召所排立，次法事，次法师行破暗开通道路法，次入科，次发普召牒、法师关行、当职道士依仪召请，次法师敷座咏中篇、引幽魂诣座下，次法师行持、为幽魂全形，次举广度沉沦天尊，次法师告大洞玉符召神，次法师发治病功曹符，次举梵炁普生天尊，次法师发召五神混合符、行持如仪，次举妙行无边天尊，次法师行持如仪，次举亿劫化形天尊，次法师为幽魂、召三魂七魄，次举超真解脱天尊，次法师诵玉清生魂育魄保神内咒，次举金容出世天、尊，次法师行持、以水洒幽魂、令俟升度，次举灵源普润天尊，次引幽魂沐浴如仪毕，次引幽魂、举茭郭光明颂，次道众序立斛筵所、法师祝香，次吟普献颂，次法师行持入科，次洒净，次举人各恭信，次请道宝、举道宝颂，次请经宝、举经宝颂，次请师宝、举师宝颂，次法师启白、请太乙天尊，次举太乙救苦天尊四声、讽救苦经，次法师启白请三十二天帝，次讽隐语，次讽甘露通真咒，洒斛食，次讽破酆都开业道咒，次举十方救苦天尊，次法师敷座施斛，次法师行持、当职道士加持、斛食如仪，次举十方灵宝天尊，次法师宣法语，次回向。
　　炼度幽魂节次
　　先诣炼度所、法师上香启奏、请降阴阳灵根、真水真火，次讽隐语、法师步罡至水火池、行持如仪。余同正度科。炼度毕，说戒度符超度如仪
　　炼度亡灵节次
　　先道众序立炼度所，次举烧香颂，次法师启奏，次请神，次三献拜表如仪，次焚燎，次回向念善，次法事引法师、至火池请降真火如仪，次诣水池、请降真水如仪，次法师至炼度所，次法师诣座祝香启奏，次吟法事，次法师行持召神，次举三界通化天尊，次法师宣冶炼火池度命仪，次发真火合同符、宣降真火咒，次法师指挥火炼官吏，次举火炼丹界天尊，次告火府隐文宣火炼火咒，次发火炼符，次举玉眸炼质天尊，次法师召神为亡魂化生十二炁如仪，次举太清灵变天尊，次法师召神告五帝玉司、为亡魂炼质变仙，次举朱陵度命天尊，次发火炼成仙符、宣丹天火炼火咒，次举火炼成真天尊，次发元君炼身符、宣返生咒，次举度人无量天尊，次发合形变形成形符、行持如仪，次依宝纬行持大梵隐语，次举随缘赴感天尊，次法师宣飞炼水池升度仪，次发真水合同符、宣降真水咒，次法师指挥水炼官吏，次举清净度魂天尊，次发黄炁阳精洞明符、宣丹阳炼度大咒，次发水炼符，次举黄华荡形天尊，次法师召神、为亡魂九炼、释罪如仪，次举好生度命天尊，次法师召神、告九天生神宝符、特为亡魂炼神返生，次举九天称庆天尊，次发石景水母玉精符、宣东井大咒，次举高真妙果天尊，次发神府炼身符、宣聚形咒，次举金阙化身天尊，次发金液炼形符、宣炼形咒，次举转轮圣王天尊，次发分形炼形养形符、行持如仪，次举随愿往生天尊，次发灵宝登真度命出离生死符，次举宝华圆满天尊，次法师焚符、召六丁六甲金童玉女将军、引导亡魂。
　　传戒度灵节次
　　当职道士引亡至说戒所，次法师诣座祝香，次举智慧颂三首，次法师敷座说法，次宣三皈依，次宣九真戒，次告长生符，次宣九天宝诰，次宣长生度命黄箓，次宣升天大券，次召飞天神王，次召普告三界，次历关诸天，次勑制地祇，次颁元始符命，次焚燎，次举度人无量天尊，次宣功德牒，次法师召神，次度三涂五苦门，次请五方童子送灵，次引灵谢恩，次引灵诣升度所，次焚简颂焚燎，次法师行超度法，次回向赞善。
　　散坛节次
　　先集静默堂序立，次斋官上香设拜，次举金阙化身天尊，次华夏引至坛参西三幕、高功上香，次参东二幕如建坛仪，次至玄师幕序立，次高功上香、默奏斋意，次唱道赞，次华夏赞、引高功升坛入户、上十方香归位，斋官上香归位，次各礼师卫灵咒，次鸣法鼓、发炉称法位、关启礼十方日从东起，夜从北起、忏三业礼经、三启三礼次第如科并同宿启仪，次高功旋行、收五方真文、随方读文、如敷露之仪、读文毕、令侍经执真文於香上熏之，次高功宣真文大咒，次众官随声咒之毕置案上，随表焚之，次都讲唱重称法位，次高功上香、众官长跪，次宣词、斋官跪炉如仪，次高功拜表，次宣表，次露表，次遣表，次封表，次威仪迎表下坛、监斋押之，次焚表及青词真文天门上，次高功伏表，次唱表词以闻，次焚章颂，次纳官，次高功上香、都讲唱、长跪还戒如法，次高功还戒，次还戒颂，次告山简宣毕、众官再拜，次弟子执简横於香上、高功面东咒之，次众官同声咒简，次告水简如山简仪，次告土简如上仪，次投龙简颂，次高功长跪，次都讲唱、众官纳职各於三宝前礼一拜，长跪授简，高功又三拜退。高功授职简毕，二礼还本位立，次高功复炉，次高功上香、面东立辞谢三宝，次三涂五苦颂、旋行下榜，次引斋官升天门出地户、随众官旋行一周归位立，次三才及万物颂、下东方南方榜，次大贤谨兹戒颂、下西方北方榜，次罪福不由它颂、下东南西南方榜，次淫泆为祸首颂、下西北东北方榜，次宿命有信然颂、下上方下方榜，次人命消易尽颂、下天门地户榜，次大贤乐经戒颂、下日门月门榜，次解坛颂，次学仙颂出坛，次诣五帝幕、高功上香辞谢，次斋官上香设拜，次送五帝颂，次诣三师幕、高功上香辞谢，次斋官上香设拜，次送三师颂，次诣监斋幕、高功上香辞谢，次斋官上香设拜，次送监斋颂，次诣三官幕、各上香辞谢如上仪，次送三官颂，次诣天师幕、辞谢如上仪，次送天师颂，次诣玄师幕、高功斋官上香，次回向赞，次高功启谢玄师，次送玄师，次送玄师颂，次赞引高功归堂，次众官三礼跪谢、高功又三礼，次斋官九礼三伏致谢、高功交贺礼成，次揖主者归位。
　　设醮节次
　　先排办醮筵如法，次道众集靖室，次遣法师一人、行禁坛法事，次华夏赞引法师入户，次旋醮坛行香一周、依班序立，次斋官上香设拜，次唱道赞，次法师开启，次开堂颂，次唱各礼师存念如法，次法师宣卫灵咒，次唱鸣法鼓二#1十四通，次法师发炉，次唱长跪出官如法，次法师出官，次唱各称法位，次法师上启，次降圣，次斋官上香设拜。次法师躬身赞云：三清上圣，俯降道场，合醮真灵，列班朝礼。次法师又赞云，十方真圣，三界威灵，朝礼既周，各升醮座。次点荼进酒，次法事绕醮坛行香一周、至案前立，次奏长吟法事，次唱各称法位，次法师入科，次宣科，次斋官跪炉如仪，次法师入科，次法师斋官上香、初献酒，次法事行香、如初献仪，次法师上启，次法师斋官上香、三献酒，次法事行香、如初献仪，次奏车辇钱马，次宣功德都疏，次法师重启，次送神颂，次长跪纳官，次复炉，次法事至焚燎所，次焚词颂，次回向念善，次唱设醮事毕、众官复位。
　　无上黄箓大斋立成仪春之三十七竟
　　#1『二』原为『一』，误，今改。
　　无上黄箓大斋立成仪卷之三十八
　　三洞法师冲靖先生留用光传授太上执法仙士蒋叔舆重修
</div>
    <div class="pagination">
<a href="无上黄箓大斋立成仪_page42.html">上一页</a><span>...</span><a href="无上黄箓大斋立成仪_page38.html">38</a><a href="无上黄箓大斋立成仪_page39.html">39</a><a href="无上黄箓大斋立成仪_page40.html">40</a><a href="无上黄箓大斋立成仪_page41.html">41</a><a href="无上黄箓大斋立成仪_page42.html">42</a><span class="current-page">43</span><a href="无上黄箓大斋立成仪_page44.html">44</a><a href="无上黄箓大斋立成仪_page45.html">45</a><a href="无上黄箓大斋立成仪_page46.html">46</a><a href="无上黄箓大斋立成仪_page47.html">47</a><a href="无上黄箓大斋立成仪_page48.html">48</a><span>...</span><a href="无上黄箓大斋立成仪_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
