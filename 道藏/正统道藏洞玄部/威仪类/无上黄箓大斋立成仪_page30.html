<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 30 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 30 页/共 92 页</h1>
    <div class="content">　　法师分辉
　　一生二，二生三，三生万物。普照幽沉，见前清众，请为分辉。
　　流光法界天尊
　　侍香侍灯，分点坛上灯烛。众官各执纸烛，就法师手中，分光然点。坛席灯烛，并令周徧。光明朗彻，辉映十方。
　　众官序立，咏回耀飞光颂
　　法师回向
　　向来然灯功德，无量胜因。用荐幽灵，迁升净界。永离苦暗，长处光明。利及十方，恩沾六道。为上良缘，念三清无上天尊，太一救苦天尊，十方救苦天尊。不可思议功德。
　　金锺玉磬仪
　　先置金锺玉磬於都门外，香案前，锺列左，磬列右。
　　次高功上香
　　都讲宣白
　　伏以华林隐霭，环列天中之天；丹阙森罗，旁通象外之象。矧玉匮挺爱河之筏，而宝斋横苦岸之舟。广度迷津，齐登道果。制器有象，能事盍陈。辄稽大法之鸿仪，式按冲科之妙用。金锺互奏，玉磬交鸣。四辟六通，间步虚之缭绕；九和十合，扬大梵之奫沦。神风静默以凝和，灏炁飞腾而荐瑞。鸾歌凤舞，虎啸龙吟。希声振而三景明，上彻寥阳之帝所；隐韵砰而九阴辟，下通郁绝之神乡。臣等肃建灵坛，祗迎宝驭。仰祈肸响，俯格精诚。稽首归依，无极大道。
　　振金锺二十五声
　　伏以九阳隐韵，大音希声。象含圆极之容，量廓太虚之度。凭真寂以感圣，冀玄和而聚仙。有叩则鸣，如谷答响。虚凌恢漠，极丹禁之华堂；默感璇玑，潜九空之雅观。至外无外，知空不空。密运玄音，一新功范。
　　宣召阳神咒
　　元范恢漠，九霞映空。丹灵显着，五纬交通。真阳激彻，韵合玄官。元始徘徊，群仙敬从。万炁齐仙，隐微降衷。道生自然，与道合真。
　　击玉磬三十声
　　伏以瑶坛蠲洁，玉磬琳琅。六合之真宰凝神，九野之阴灵稽首。垂光五应，分盻三涂。警悟觉昏，还元返本。妙有之真机感妙，虚玄之逸响合虚。冥合自然，作成秘范。
　　宣召阴神咒
　　高上太虚，琼宫紫房。玄坛制器，玉磬琳琅。霞霄振举，乾坤合张。阴生梵唱，流演元纲。庆云生门，升度沦亡。克成高仙，永处福乡。与道合真。
　　锺磬交振三十六声
　　伏以飞虚掣翠，遏紫电於遥空；流烽垂晶，散幽微於玄漠。云璈万战，风咏千筝。龙含虎炁以迎祥，玉和金风而呈瑞。轻销四举，映玄坛髻实之间；薄雾九沉，引法界虚无之路。九和二炁，十合三宫。雨露恩沾，风云庆会。
　　混合二炁，表阴着阳。金和动瑞，玉润静昌。交感上下，格于十方。窈振玄宫，环佩锵。灵符所告，严肃坛。秘范重宣，万神开张。与道合真。
　　振金锺九声
　　击玉磬六声
　　伏以混茫始判，天地殊形。澄高清於九亿万重，凝滓滞於三十六垒。音通象外，韵徧无方。流八极探沉之端，通五行造化之表。龙蟠云聚，振寰海之邪踪；虎伏风平，明人天之真识。辟非之效，禁坛之功。莫尽赞扬，故先遵奉。今则清场初启，迎祥於太漠之乡；紫范恭宣，施泽於重阴之境。金锺清彻，玉磬含和。召十方阳德之灵，集九地阴冥之宰。普临法会，共证斋功。清众同诚，旋行赞咏。
　　无上黄箓大斋立成仪卷之二十三竟
　　无上黄箓大斋立成仪卷之二十四
　　三洞法师冲靖先生留用光传太上执法仙士蒋叔舆编
　　科仪门
　　九幽神灯仪
　　陈设毕，法师焚香，存神，叩齿二十四通。
　　启白
　　具法位某上启黄箓会中，无鞅仙圣，九幽主宰，一切真灵。咸望洪慈，俯回洞鉴。伏闻二仪定位，三炁开光。晦明分昼夜之殊，幽显辨升沉之像。十方法界，九夜冥关。凭道力以潜通，仗神辉而洞照。今谨有黄箓大斋主某，伏为资荐某灵，开建黄箓大斋，乞於斋次，依法然灯。破暗续明，祈恩请福。当乞上关三景，下白九幽。宣达斋诚，导迎景贶。九霄八极，六趣三涂。尽凭照烛之功，俱遂迁升之果。稽首归依，无极大道。
　　十方灵宝天尊
　　伏闻大道分形，真精布化。奠三才而立极，斡万化以居中。今奉为黄箓大斋主某，资荐某灵，谨然九幽神灯，上照诸天福堂之内，朗彻光景，辉映万空。中照中宫境域神州，妖恶潜消，灾凶殄息。下照中央普掠之狱，破诸幽暗，开诸光明。剑树韬锋，刀山断刃。无边罪爽，一切穷魂，息苦停酸，除愆灭罪。俱入光明之界，永离炁暗之乡。清众归依，虔诚赞咏。
　　九幽拔罪天尊
　　伏闻，一炁洪蒙，二仪开辟。木德号发生之府，慈尊垂拯拔之科。今奉为黄箓大斋主某，资荐某灵，谨然九幽神灯，上照东方无极诸天福堂之内，阳光焕赫，照彻东方。中照震卦卯位三宫青帝之方，清荡凶灾，扫除妖翳。下照东方风雷地狱，破诸幽暗，开诸光明。息震雷霹雳之威，免飘戟飞戈之难。无边罪爽，一切穷魂，落黑府之罪名，上青元之生箓。解脱忧苦，升证光明。清众归依，虔诚赞咏。
　　威光宝际天尊
　　伏闻，三炁开光，五灵分化。丹简注长生之箓，朱陵开冶炼之庭。今奉为黄箓大斋主某，资荐某灵，谨然九幽神灯，上照南方无极诸天福堂之内，阳华洞朗，照彻无穷。中照离卦午位九宫赤帝之野，消平灾沴，扫除妖氛。下照南方火翳地狱，破诸幽暗，开诸光明。停火城考对之威，息涂炭炮炙之苦。无边罪爽，一切穷魂，永辞长夜之乡，径上丹灵之界。常居福庆，永获善缘。清众归依，虔诚赞咏。
　　光流万变天尊
　　伏闻，空青结字，太白流精。西华分太妙之都，右极控浮罗之岳。今奉为黄箓大斋主某，资荐某灵，谨然九幽神灯，上照西方无极诸天福堂之内，神光焕耀，朗映太空。中照兑卦酉位七宫白帝之境，扫除氛秽，荡涤凶灾。下照西方金刚地狱，破诸幽暗，开诸光明。停金槌铁杖之威，息穿腹塞心之苦。无边罪爽，一切穷魂，克超解脱之门，径入庄严之界。冤仇和释，智慧圆通。清众归依，虔诚赞咏。
　　宝光通照天尊
　　伏闻，太茫浩劫，五炁应真。敷大化於玄天，配神功於黑帝。今奉为黄箓大斋主某，资荐某灵，谨然九幽神灯，上照北方无极诸天福堂之内，祥光昭灼，彻照无边。中照坎卦子位一宫黑帝之野，荡除邪秽，洗涤凶灾。下照北方溟泠地狱，破诸幽暗，开诸光明。停冰戟霜刃之威，息长夜丘寒之苦。无边罪爽，一切穷魂。愿乘忏拔之功，径上空真之境。永离恶趣，超证仙乡。清众归依，虔诚赞咏。
　　金华广耀天尊
　　伏闻，乾道流形，艮山列位。总生化於苍元之境，扇灵风於紫极之庭。今奉为黄箓大斋主某，资荐某灵，然九幽神灯，上照东北方诸天福堂之内，灵光洞朗，照映虚空。中照艮卦八宫丑寅之野，肃清灾沙，摧荡凶邪。下照东北方镬汤地狱，破诸幽暗，开诸光明。永停煮渍之威，普化清凉之境。无边罪爽，一切穷魂。径登长乐之乡，永离重阴之苦。形神升度，债业蠲消。清众归依，虔诚赞咏。
　　太微光范天尊
　　伏闻，梵炁腾精，巽方并极。惟妙寂庄严之界，有好生度命之尊。
　　今奉
　　为黄箓大斋主某，资荐某灵，然九幽神灯。上照东南方无极诸天福堂之内，光华普照，焕耀无涯。中照巽卦四宫辰巳之野，蠲消邪恶，摧灭凶灾。下照东南方铜柱地狱，破诸幽暗，开诸光明。停猛烈火焰之威，息表裹焦烂之苦。无边罪爽，一切穷魂。永辞长夜之乡，径上耀真之境。罪根荡涤，神识清闲。清众归依，虔诚赞咏。
　　流光应现天尊
　　伏闻，真风散景，梵炁含光。列厚载於坤维，显元功於乾德。今奉为黄箓大斋主某，资荐某灵，然点九幽神灯。上照西南方无极诸天福堂之内，流光洞彻，照耀无穷。中照坤卦，二宫申未之乡，扫除阴沴，清荡凶邪。下照西南方屠割地狱，破诸幽暗，开诸光明。停倒悬割切之威，息肢体零落之苦。无边罪爽，一切穷魂。消累劫之愆尤，释多生之罪考。宿根清净，善果圆成。清众妇取，虔诚赞咏。
　　通光普照天尊
　　伏闻，元精既辟，天阙肇开。众星垂拱极之文，万象体元亨之运。为黄箓大斋主某，资荐某灵，然九幽神灯。上照西北方无极诸天福堂之内，光华朗彻，照映太虚。中照乾卦六宫戌亥之分，扫清妖恶，荡灭凶灾。下照西北方火车地狱，破诸幽暗，开诸光明。停刀轮运转之威，息烧炙焦烂之苦。无边罪爽，一切穷魂。浴流火以炼形，诣明霞而证道。罪消北府，名度南宫。清众归依，虔诚赞咏。
　　洞灵无上天尊
　　向来然灯功德，上明三界，下焕九幽。睹此光明，同沾福力。即使火山息焰，冰池静波。吞火食炭，化为甘露。金槌铁杖，变成莲花。若存若亡，俱登道果。九幽地狱，无量罪魂。或是九祖七玄，或是先亡后逝，或识不识、若冤若亲。堕此狱中，受诸罪报。或先亲作业，或七世为非，或三业六情，或十恶五逆。当生之日，不悟善缘。自作自为，违天负地。命殁之后，幽击阴司。五苦交煎，众恶备受。罪终报尽，方获托生。展转三涂，轮回六趣。动经亿劫，出离无由。一失人身，永乖贤路。自非大道迁拔，至圣垂慈。长夜冥冥，何时解脱。因今忏悔，然灯烧香，愿睹光明，万罪消释；乘功德力，托化人天，礼觐天尊，闻经悟法。诸恶永息，众善遵行。世世生生，常归正道。为此良缘，再凭称念，九幽拔罪天尊。不可思议功德。
　　杜广成先生曰：上元金箓简文真仙品曰，然灯威仪，为帝王国主，上消天灾正天分度，下安兆庶济拔存亡。当然九幽神灯，上照九天福堂，下照九幽地狱。人天蒙福，生死荷恩。夫然九幽灯者，当市清净香油，不得用非义之财及浊杂荤秽之物，或以诸香宿渍於其中，取其灯焰，芳洁散流。香炁上感诸天，下蠲腥杂。灯光朗彻，消暗继明，即大获功德。九幽之灯，当於灵坛广殿、众圣之前。分为九树，依九位陈列，树列九盏。或一树九层，层列九卮。九九之数，法天象地。下开九夜，上达九玄。济存披亡，最为胜福。或力不及者，止辨九卮，不必备用此仪，止焚香告真，精诚冥祝，功德通感，亦一揆也。或随位、备浆、水、粥、时果九分，或八十一分列於九位之前，尤为精妙。
　　九狱神灯仪
　　道众立狱所，斋官上香，法师告玉清破地狱真符。
　　具法位臣某焚香，上启三清上帝、太一救苦天尊、九幽拔罪天尊、十方救苦天尊、大慈大悲救苦真人、大慈大悲大慧真人、玄中化主、三天圣师、天地水官帝君、北阴酆都大帝、五岳圣帝、水府扶桑大帝、三十六垒土皇君、东方风雷地狱主者、南方火翳地狱主者、西方金刚地狱主者、北方溟冷地狱主者、东北方镬汤地狱主者、东南方铜柱地狱主者、西南方屠割地狱主者、西北火车地狱主者、中央普掠地狱主者、酆都十八地狱主者、酆都八大地狱主者、酆都三十六地狱主者、酆都三官二十四地狱主者、五岳地狱四渎地狱主者、十二河源地狱主者、冥关幽路一切冥司地道功曹、里域真官、虚空监察、应感威灵。愿降无私，同回有监，以今伏为黄箓大斋主某，资荐亡亲某，开建无上黄箓大斋，依法然忏九狱神灯一坛，告行玉清宝箓、破地狱真符，依准上帝符命，时刻升迁。天牢地狱、冥关幽路、长夜泉扃、一切冥司、效职百灵、考官掾吏，敬听上玄符命，开关启路，毁锁张门，赦拔系荐亡魂，及九幽十道、囚狱沉魂等众。不以罪业轻重，普皆释放。部卫前来，制魔保举。度品南宫，死魂受炼。仙化成人，随劫轮转，与天齐年，永度三涂五苦八难，超凌三界，逍遥上清。宝箓真符，谨当告下。
　　宣符命，告文
　　法师召神
　　谨召地道功曹，恭对道前，承受符命。告下十方，依律赦罪。
　　宣关　焚符
　　举明灯颂，旋绕一匝
　　法师化身为太一救苦天尊，行持如本仪。侍灯执卷，宣白
　　一元布化，高卑分天地之形；三炁开光，幽显定升沉之象。聚仙圣於碧落空歌之境，拘罪魂於罗酆泉曲之乡。业识相因，轮回受报。一沦恶趣，永堕冥关。亿劫不睹於光明，长夜备婴於苦恼。玉京上圣，金阙玄真。大慈大悲，普济普度。着回耀降光之格，垂续明破暗之文。俾承忏涤之功，克遂超升之愿。今谨有黄箓大斋主某，资荐亡灵某修奉大斋，超生仙界，乞於斋次，依法然灯。伏愿三境帝师、十方应号寻声救苦太一慈尊，放九色之神辉，破重泉之幽暗。无鞅世界，受苦众生，愿睹灯光，自识宿命。思愆悔罪，息苦停酸。乘道力以超迁，凭真符而关济。焕明九地，辉映三涂。普及含灵，同臻道果。见前清众，同为赞扬。
　　九幽拔罪天尊
　　九幽之东，曰风雷狱。飞戈飘戟，冲突罪人。今谨为黄箓大斋主某人，资荐亡灵某。乞按灵宝科格，然忏九狱神灯。伏愿东方大慈救苦玉宝皇上天尊，普放祥光，照破幽狱。慈风广扇，咸停霹雳之威；慧力灵通，永息风雷之考。亡灵超度，罪爽迁升。入丹霍以炼神，诣青华而受记。见前清众，请为赞扬。
　　玉宝皇上天尊
　　稽首华林境，玉宝皇上尊。愿垂大慈力，拔度此亡魂。出离风雷狱，往生人天道。不可思议功德。
　　法师左玉清诀，右执策杖。叩齿九通，於狱前，咒曰
　　九炁生烟，玉宝慈尊。皇上正炁，流降冥空。雷霆息威，偃息迅风。戟戈摧折，罪恶倾奔。元始灵命，升济魂宗。
　　十方救苦天尊就灯焚旛套於狱中。法师叩齿九通，默诵开光咒；执策杖於狱前；依内炼大旨，本章行持，存元始宝光照破幽狱。次存黄色云气，覆於一方，余狱同此行持
　　九幽东南，曰铜柱狱。令诸罪人，手抱足登。今谨有黄箓大斋主某，资荐亡灵某。乞按灵宝科格，然忏九狱神灯。伏愿东南方大慈救苦好生度命天尊，普放慈光，照破幽狱。神辉洞照，自除热恼之威；业债消平，永断攀缘之苦。恶根断绝，尸秽沈零。咸登解脱之乡，径上逍遥之路。见前清众，请为赞扬。
　　好生度命天尊
　　稽首碧霞境，好生度命尊。愿垂大慈力，拔度此亡魂。出离铜柱狱，往生人天道。不可思议功德。
　　师执策杖，行持如前，咒曰
　　生化梵阳，一炁好生。度命大圣，普度无穷。焦烂生肌，热恼散冲。炎然钢柱，永灭无营。苦除罪考，上升仙宫。
　　十方救苦天尊焚符旛，破狱如前仪
　　九幽之南，曰火翳狱。令诸罪人，吞火食炭。今谨有黄箓大斋主某，资荐亡灵某。乞按灵宝科格，然忏九狱神灯。伏愿南方大慈救苦玄真万福天尊，普放祥光，照破幽狱。火山息焰，沐慧露於清凉；业道停轮，被慈云而开泰。无边罪爽，一切穷魂。神登流火之庭，面礼丹皇之圣。见前清众。请为赞扬。
　　玄真万福天尊
　　稽首梵天境，玄真万福尊。愿垂大慈力，拔度此亡魂。出离火翳狱，往生人天道。不可思议功德。
　　法师行持如前仪，咒曰
　　三炁丹华，万福玄真。吹呼阳光，拔度幽魂。火翳顿灭，炎生灵风。炮炙涂炭，法雨慈云。慧光布化，罪考消蠲。一如告命，群灵敬听。
　　十方救苦天尊焚符旛，破狱如前仪
　　九幽西南，曰屠割狱。倒悬罪人，刀剑割体。今谨有黄箓大斋主某，资荐亡灵某。乞按灵宝科格，然忏九狱神灯。伏愿西南方大慈救苦太灵虚皇天尊，普放祥光，照破幽狱。真阳下济，生剑戟之莲花；逝魄上升，睹慈尊之玉相。开明本性，早入慧源。悟业障之本空，得形神之自在。见前清众，请为赞扬。
　　太灵虚皇天尊
　　稽首耀真境，太灵虚皇尊。愿垂大慈力，拔度此亡魂。出离屠割狱，往生人天道。不可思议功德。
　　法师行持如前仪，咒曰
　　坤蠡虚皇，太灵高尊。景色元辉，下照幽官。风刀割切，摧刃到锋。罪魂零落，肌复神冲。永离荼毒，随证仙宗。
　　十方救苦天尊焚符旛，破狱如前仪
　　九幽之西，曰金刚狱。金槌铁杖，乱考罪人。今谨有黄箓大斋主某，资荐亡灵某。乞按灵宝科格，然忏九狱神灯。伏愿西方大慈救苦太妙至极天尊，普放辉光，照破幽狱。炎炎烈火狱，慈风扇而热恼蠲；重重金刚山，法雨沾而忧劳息。洞开劫夜，超度穷魂。逍遥七炁之天，轮转十华之界。见前清众，请为赞扬。
　　太妙至极天尊
　　稽首金光境，太妙至极尊。愿垂大慈力，拔度此亡魂。出离金刚狱，往生人天道。不可思议功德。
　　法师行持如前仪，咒曰
　　七炁素英，太妙至极。金光宝耀，普度魂识。铁杖考掠，永使脱离。金锤刀叉，应时销摧。天慈赦宥，无敢有违。魂升太素，逍遥神仪。
　　十方救苦天尊焚符旛，破狱如前仪
　　九幽西北，曰火车狱。车轮冰刃，割切罪人。今谨有黄箓大斋主某，资荐亡灵某。乞按灵宝科格，然忏九狱神灯。伏愿西北方大慈救苦无量太华天尊，普放祥光，照破幽狱。尸魄受炼，度十方世界苦恼之根；死魂生身，出八门旷荡涂炭之境。罗酆息对，幽夜焕明。普令九地之幽沉，尽沐重玄之惠泽。见前清众，请为赞扬。
　　无量太华天尊
</div>
    <div class="pagination">
<a href="无上黄箓大斋立成仪_page29.html">上一页</a><span>...</span><a href="无上黄箓大斋立成仪_page25.html">25</a><a href="无上黄箓大斋立成仪_page26.html">26</a><a href="无上黄箓大斋立成仪_page27.html">27</a><a href="无上黄箓大斋立成仪_page28.html">28</a><a href="无上黄箓大斋立成仪_page29.html">29</a><span class="current-page">30</span><a href="无上黄箓大斋立成仪_page31.html">31</a><a href="无上黄箓大斋立成仪_page32.html">32</a><a href="无上黄箓大斋立成仪_page33.html">33</a><a href="无上黄箓大斋立成仪_page34.html">34</a><a href="无上黄箓大斋立成仪_page35.html">35</a><span>...</span><a href="无上黄箓大斋立成仪_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
