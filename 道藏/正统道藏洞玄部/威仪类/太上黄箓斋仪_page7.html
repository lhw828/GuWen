<!DOCTYPE html>
<html>
<head>
    <meta charset="UTF-8">
    <title>太上黄箓斋仪 - 第 7 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上黄箓斋仪 - 第 7 页/共 30 页</h1>
    <div class="content">　　四极安隆。伏御帝前，罔有不恭。
　　鸣法鼓二十四通
　　无上玄元太上道君，召出臣身三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神。以今奉为入意祈恩玉阙，进拜丹书。愿得玉清道炁灵宝妙光下降，流入臣等身中。使紫精郁勃，玉关开明。五老辅根，万帝摄真。体圆珠映，乘景骖宸。金光焕赫，御炁上清。令臣所启，速达径御太上无极大道无形无名虚无自然金阙玉陛下、神霄九宸上帝御前。
　　各称法位
　　上清玄都大洞三景弟子、无上三洞法师，奉行黄箓大斋法事，某岳先生某帝真人臣某等，同诚上启虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界应感一切真灵。臣等伏闻，得一鸿基，生三妙本。裁成覆载，含育虚无。赴感如神，随方靡倦。丹诚上达，岂间於高卑；玄泽下临，不遗於巨细。况复配天纵圣，运道垂裳。德贯神明，功侔造化。推恩数惠，同膏露以齐均；申令宣威，与雷霆而并震。驰心属念，必洽天休。以某官运履灾蒙，愿希销解。冥怀玄极，稽首清都。爰敷斋告之仪，伫契福祥之应。香花龙彩，备按明科。列欵缄词，所宜关奏。钦承明旨，敢不上闻。皇帝青词，谨当宣奏。
　　读词
　　按如词言，诚祈腾奏。臣等以皇帝所赍法信，恭设坛场。日域月门，象十华而设位；龙文凤篆，陈八会之天书。固可以攘荡氛邪，廓销灾滞。广延祯贶，用息晦蒙。以今中分行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊仪、宗祧先圣。登真玉阙，蜕影琳宫。骖八凤於云衢，驭六龙於星路。仰朝万圣，俯揖千真。流巨贶於神孙，启遐年於宝祚。今故烧香，自归依师尊大圣众，至真之德，得道之后，升入无形。和与道合真。
　　以今中分行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流皇帝。伏觊圣逾轩昊，明比羲舒。历草抽阶，显示晦明之数；神羊卫屏，潜祛邪佞之人。福岳弥高，寿山增峻。皇后妃御，六宫宣翊赞之功；太子诸王，宗佑表繁昌之固。朝多英俊，野绝逋遗。蜂岑螺驭之宾，梯航入贡；神兽天香之使，飞翥来庭。万宇同文，九围顺化。今故烧香，自归依师尊大圣众，至真之德，得道之后，升入无形。和与道合真。
　　以今中分行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流某官，禄算增延，灾衰宁息。南宫丹箓，别署生名。北府黑书，全祛罪目。九玄开度，众福资熏。洎乎三界幽明，十方寥廓。道风遐布，圣力普覃。咸蠲短景之期，尽契长生之乐。泉扃朗晏，幽狱停闲，嘉贶所资，俱登道域。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　三启
　　三礼
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　上清玄都大洞三景弟子、无上三洞大法师，臣某谨重上启太上无极大道元始天尊，太上大道君，太上老君，十方无极大道道德众圣，三十六部尊经，玄中大法师天师君，上相上宰、上保上傅、四司五帝，三界官属一切尊灵。臣等伏闻，道运宣行，真经布化。明科妙训，开悟於人天；灵册奇文，敷扬於幽滞。所以三乘三洞，拯弱丧以知归；龙篆凤书，佐邦家而致福。冥心契感，虚室通真。咸在至诚，以崇祯贶。钦惟大道，潜赞帝功。皇帝以某官运履晦蒙，恩深轸念。将期销解，用保清宁。奉龙璧香花、纹缯法信，爰崇斋直，是启坛场。臣等叨备玄司，恭承明命。辄依科式，虔告真灵。烧香然灯，照烛幽夜。上映福堂之上，下开冥昧之庭。为某官悔谢存亡，和平冤对。若干日夜，行道转经。忏九世七玄，前生今代。幽明负犯，生死愆瑕。恶对罪根，宿冤往债。及九宫八卦，三命五行。暗曜明星，无边灾咎。因今祈谢，咸乞荡除。即使玄祖超升，积瑕原宥。凶随忏解，吉逐愿来。百福资熏，千灾荡涤。增新禄祚，延益年龄。永奉圣朝，上酬帝力。下愿二仪贞观，三景辉华。五纬循常，八风调顺，宝图隆固，圣算遐延。超帝道而迈皇风，澄九围而清万国。六宫百揆，中外宣功。太子诸王，贤明佐圣。岁无疵疠，俗有讴歌。天下太平，群生遂性。重冥寒夜，动植飞沉。俱承斋谢之缘，并悟玄通之道。上明天尊广济之泽，下副臣等忏谢之诚。谨启以闻。
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦自修。预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。炁候调节，四运和平。国安民丰，普天闲宁。广济一切，惠达有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有薄蚀，亏盈安静。光照诸天，洞消暗冥。保固劫运，世祚和平。普加润泽，惠洒众生。
　　五愿星辰，与日齐光。转烛照耀，朗映十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景气和调，无有灾患。疫毒消灭，普天安平。五谷丰熟，国富民欢。
　　七愿浮云，结炁聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国土日昌。四镇安睦，兵革不扬。天人歌唱，吉应来翔。敷教济济，威化扬扬。兆庶称庆，长乐未央。
　　十二愿蝖飞蠢动，已生未生。咸蒙安全，普天生成。皆见元气，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣朝元之所，自然生金液丹碧芝英。百灵众真，交会在此，洞案炉前。令臣体耀金辉，斩伐胞根。七玄拔擢，百关备仙。解除死籍，宴坐泥丸。东华纪字，策景虚玄。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下、神霄九宸上帝御前。
　　出户
　　太上黄箓斋仪卷之十四竟
　　太上黄箓斋仪卷之十五
　　唐广成先生杜光庭集
　　特　勑为臣下消灾落景行道
　　入户
　　卫灵
　　五星高曜，瑞炁飞浮。元始集神，
　　天地交周。玉符宝节，啸命微幽。
　　掷火扬威，奸凶无留。万魔振伏，
　　纷葩却消。摧怪伐恶，道炁同流。
　　神光照夜，阴翳俱收。万神降格。
　　扇景乘飙。群生咸遂，惠遍神州。
　　鸣法鼓二十四通
　　无上玄元太上道君、召出臣身中，三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神。以今奉为入意祈恩玉阙，进拜丹书。愿得玉清道炁灵宝妙光下降，流入臣等身中，即使紫精郁勃，玉关开明。五老辅根，万帝摄真。体圆珠映，乘景骖宸。金光焕赫，御炁上清。令臣所启，速达径御太上无极大道无形无名虚无自然金阙玉陛下、神霄九宸上帝御前。
　　各称法位
　　上清玄都太洞三景弟子、无上三洞法师，奉行黄箓大斋消灾法事，某岳先生某帝真人臣某等同诚上启虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台三界官属，一切真灵。臣等夙以鸿因，获逢玄化。三洞布弘慈之训，普福人天；四明开广济之科，显资邦国。是以玉书演奥，金简诠功。惟感必通，有祈咸应。况乎事形帝命，念属宸襟。恩重君臣，诚希福佑。是敢考洞玄之典式，按灵宝之文仪，率励法流，精修斋直。虔奉词旨，敢不上闻。皇帝青词，谨当宣奏。
　　读词
　　按如词言，理宜关奏。皇帝以某官五行倚伏，有否塞之期；三命运行，有兴衰之理。值兹厄会，深轸睿慈。备内府之香花，凭上清之科品。俾崇斋福，恭启坛场。质龙彩以盟心，资兰炷而驰恳。八鸾十鹤，期肸蠁以来仪；凤磬龙烟，必虚徐而上达。以今落景行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流圣朝宗庙、社稷尊灵，宴景太虚，凝神丹阙。羽旗翠葆，陪万圣以朝元；玉叶金枝，越千龄而受福。祚隆周卜，地广尧封。八表咸宁，群生常泰。今故烧香，自归依师尊大圣众，至真之德，得道之后，升入无形。和与道合真。
　　以今落景行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流皇帝。伏冀镇元灵策，会玉斗之威神；丹箓宝章，召琼宫之寮属。增崇帝祚，延永圣年。与辰极以齐安，共日华而同照。皇后，龟台并列，鹤寿弥长。太子诸王，拥洪休而奉圣；六宫百辟，扶皇极以承荣。万宇咸康，普天均福。今故烧香，自归依师尊大圣众，至真之德，得道之后，升入无形。和与道合真。
　　以今落景行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流十极九冥，诸天诸地。玄风所扇，道化所覃。幽显俱荣，人天同福。某官九玄七世，乘善贶以登真；外族内姻，荷神功而契道。积瑕消荡，众厄蠲除。年禄遐长，福善臻萃。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　三启
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　臣某等谨重上启太上无极大道元始天尊，太上大道君，太上老君，十方无极大道道德众圣天尊至真，太帝天帝，三十六部尊经，玄中大法师天师君，玉辅上宰，四司五帝，三界官属一切真灵。臣等伏闻；道化玄微，高处九清之上，神功昭着，流于八极之中。若影响之相符，由感通而咸应。凡情上达，玄贶必通。况乎发自宸衷，形于帝念。欲伫随机之福，以彰允契之灵。大道众尊，必乎嘉佑。皇帝以某官禀神二象，凝炁三灵。阴阳有升降之殊，凶吉有推迁之理。值兹厄会，用勑忧勒。爰命精诚式陈，斋告所冀。青词上御，诸天回济护之仁；朱表升闻，万圣降舒荣之泽。勑四司五帝，诏三界十方。开紫阳上宫，下九龙符命。为某官解前冤宿债，原往衅深瑕。除罪对之书，落考延之简。锡延长之祚，回短促之期。三命五行，天文地纪。一切灾厄，咸赐荡除。使禄祚惟新，年寿增益。神炁兴盛，衰咎蠲消。九祖七玄，生天受福。上愿天元昭朗，地载安贞。三光有壁合珠连，八表无祆风沴气。宝图隆固，圣寿延洪。方目将军，掷火铃而扫氛雾；厖眉御史，挥紫笔而纪休祯。皇后嫔妃，常承景佑；诸王太子，共履殊祥。明廷多謇正之臣，边徽息烽烟之备。调和玉烛，丰积琼储。亿兆欢康，寰瀛静谧。洎乎阴阳主宰，川岳龙神。翊赞昌时，昭宣道化。三涂九夜，六趣殊伦。共荷斋功，咸臻福岸。上明天尊大慈之泽，允副皇帝虔奉之诚。谨启。
　　发愿
　　一愿乾坤明素。二愿气象清玄。三愿圣君万寿。四愿化洽八埏。五愿天垂甘露。六愿地发祥烟。七愿四时应候。八愿万物生全。九愿家多孝悌。十愿国富才贤。十一愿斋功广被。十二愿善瑞日臻。
　　复炉
　　香官使者、左右龙虎君、侍香诸灵官，当令臣朝元之所，自然生金液丹碧芝英。百灵众真，交会在此，洞案炉前。令臣体耀金辉，斩伐胞根，七玄拔擢，百关备仙。解除死籍，冥坐泥丸。东华纪字，策景虚玄。十方仙童玉女，接侍香烟，传臣向来所启之言，速达径御太上无极大道无形无名虚无自然金阙玉陛下、神宵九宸上帝御前。
　　出户
　　太上黄箓斋仪卷之十五竟
　　太上黄箓斋仪卷之十六
　　唐广成先生杜光庭集
　　特　勑为臣下迁拔清旦行道
　　入户
　　各礼师，存念如法
　　卫灵
　　青阳虚映，曜日回灵。神虎辟邪，
　　飞天流铃。摧奸灭试，万魔束形。
　　九微回道，八威摄精。千真校录，
　　三元荡清。左啸中黄，右策六丁。
　　七转八合，周旋天经。圣化巍巍，
　　三道顺行。庆云流布，合景黄庭。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言散花玉女、五帝直符直日香官，各三十二人出。出者，严装关启玄坛天帝神君，当召此间土地里域，真官正神，急上关启。臣今奉为入意以今清旦行道，愿得玉清道炁灵宝妙光下降，流入臣等身中，即使玄坛清净，内外成真，天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道至真玉皇上帝御前。
　　各称法位
　　上清玄都弟子臣某等同诚上启虚无自然元始天尊，无极大道太上大道君，高上大道金阙玄元天皇大帝太上老君，昊天玉皇上帝，十方已得道大圣众至真诸君丈人，十方自然灵宝天尊，随机赴感救苦天尊，三十六天帝君，玉虚上帝，玉帝太帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，三界应感一切真灵。臣等伏闻，至道延慈，玄功济物。敷扬景化，拯护幽明。所以飞天神人，禀玉匮明真之训；上智童子，请瑶坛三箓之科。宣布法音，开度群品。仁周家国，惠洽古今。皇帝轸念勋贤，悯伤冥漠。某官缅痛泉扃，冥怀幽壤。某等虔修胜福，敷列坛场。冀回至圣之慈，以拯冥关之苦。况奉词旨，敢不上闻。
　　读词
　　按如词言，理宜关奏。臣等谨依九清妙旨，三箓简文。法天地之仪，陈忏祈之礼。上通三境，下极九幽。烧香然灯，转经行道。银缸散彩，冀开长夜之光；仙唱流音，伫降自天之福。以今清旦行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流社稷尊灵、宗祧列圣，超登真品，游宴福庭。保佑阳图，遐延祚历。乾坤共永，海岳常宁。今故烧香，自归依师尊大圣众，至真之德，得道之后，升入无形。和与道合真。
　　以今清旦行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流皇帝。伏冀玄涛碧海，比圣寿以无涯；群岳下洲，与皇图而共固。后妃嫔御，常洽祯休。太子诸王，弥新福祚。文臣武列，中外职寮。齐忠贞协赞之心，启仁寿雍熙之化。天元澄朗，地纪晏宁。谷稼常登，，干戈永戢。旁周万宇。普及群生。道力所覃，升沉俱泰。今故烧香，归依师尊大圣众，至真之德，得道之后，升入无形。和与道合真。
　　以今清旦行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流某官即时冥界。伏冀斋功上达一圣力下通。开玉匮之琅函，勑九龙之符命。超迁灵识，径上南宫。经流火之庭，炼除滓秽；入明霞之殿，佩服阳华。擢品福乡，断消鬼录。九玄七祖，受化生天；五族六亲，延祥纳佑。冤仇洗涤，债讼和平。六趣三涂，皆沾巨福。今故烧香，归依师尊大圣众，至真之德得道之后，升入#1无形。和与道合真。
　　礼方
　　忏悔
　　三启
　　乐法以为妻，爱经如珠玉。持戒制六情，念道遣所欲。淡泊正炁停，萧然神静默。天魔并敬护，世世受大福。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
</div>
    <div class="pagination">
<a href="太上黄箓斋仪_page6.html">上一页</a><span>...</span><a href="太上黄箓斋仪_page2.html">2</a><a href="太上黄箓斋仪_page3.html">3</a><a href="太上黄箓斋仪_page4.html">4</a><a href="太上黄箓斋仪_page5.html">5</a><a href="太上黄箓斋仪_page6.html">6</a><span class="current-page">7</span><a href="太上黄箓斋仪_page8.html">8</a><a href="太上黄箓斋仪_page9.html">9</a><a href="太上黄箓斋仪_page10.html">10</a><a href="太上黄箓斋仪_page11.html">11</a><a href="太上黄箓斋仪_page12.html">12</a><span>...</span><a href="太上黄箓斋仪_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
