<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 22 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 22 页/共 92 页</h1>
    <div class="content">　　龙车一乘。
　　右谨随状，上进以闻。冒犯圣威，臣诚惶诚恐，稽首顿首，谨具状奏闻。谨状。
　　年　月　日奉醮具位臣姓某状
　　可漏同前式，后同
　　第三等献状
　　奉醮具位姓某
　　恭备
　　太上升玄消灾护命妙经、金钱一分、从马一疋。
　　右谨随状上献，伏惟圣慈，俯赐昭鉴，谨具状申闻。谨状。
　　年　月　日奉醮具位姓某状
　　第四等上献状
　　奉醮具位姓某
　　谨备太上升玄消灾护命妙经冥官献救苦经、金钱一分、从马一疋。
　　右谨随状上献，伏惟神慈，俯垂鉴纳。谨状。
　　年　月　日奉醮具法位姓某状
　　三天门下缴状
　　灵宝大法司
　　本司今月某日发进献状九函，各封印全。为某人满散黄箓大斋，修设谢恩清醮三百六十分位，进献龙车事，须至申闻者。
　　右谨具状，申三天门下省，伏乞径为通进施行，谨具申闻。谨状。
　　年　月　日具高功法位姓某状
　　方函
　　可漏同前式
　　发进献礼物日直功曹关
　　灵宝大法司
　　当司今月某日，奉为黄箓大斋主某，满散无上黄箓大斋，修设谢恩清醮。所有进献车辇等，除已各具专状外，须至关发者。
　　一进献状九函，申状一函，各重封印全，龙车九乘，上诣三天门下请进。
　　一进献状一函，重封印全，凤辇一乘，上诣后土皇地祇殿下请进。
　　右关某日当直功曹使者，请疾速赍管前去，随从车辇，径诣逐处阙庭请进。不得坠违，有干玄律。故关。
　　年　月　日关
　　三界直符关
　　灵宝大法司
　　当司奉为同前关，至谢恩清醮三百六十分位，所有贡献三界圣真、系醮主宰，龙车金钱从马。除已各具专状外，须至关发者。
　　一进献状若干函，龙车几乘，
　　上诣某帝御前逐项开列圣位。
　　一进献状若干函，金钱若干分，从马若干疋，上诣某圣位圣前逐项开列
　　一上献状若干函，银钱若干分，从马若干疋，上诣某神位逐项开列。
　　右关上界直符使者、中界直符使者、下界直符使者，请各赍管，分诣阙庭等处进献，毋令差互，及有坠违。故关。
　　年　月　日　时关
　　唐武宗皇帝九天生神保命斋词
　　维大唐会昌五年岁次乙丑十月乙亥朔十四日戊子，仁圣文武章天成功神德明道大孝皇帝，臣某谨稽首再拜，虔诚上启至真无极大道元始天尊，太上大道玉晨君，大圣祖高上大道金阙玄元天皇大帝太上老君，玉清大有天宝君、上清玄妙灵宝君、太清太极神宝君三宝尊神，三宝丈人，玄都紫微九天大帝君，东华南极西灵北真四天君，三十六天帝，三十二天君，十方灵宝至极天尊，五老上帝三景君，道德众圣三元君，太极天帝天师君，元洞至极明皇道君，三十六部尊经，玄中大法师，三光众圣，八景灵君，三十六地、岳渎正神，河海川泽、名洞灵山、诸化福地得道神仙，三界应感，一切真灵。臣闻万化之初，总之者妙道；群灵之表，冠之者至真。剖判玄黄，裁成品汇。幽明既辩，主宰有伦。九皇司牧以无为，八帝统区而有度。洎乎，清源斯壅，玄泽不流。舜禹遗揖让之风，汤武起干戈之役。礼乐隳於大朴，俎豆矜其小成。玉帛徒美於争驰，世道亦悲於交丧。斯所谓时君忘本，至理莫追。悠悠含生，眇然何怙。是知凝旒负扆非道，无以宁至理；垂裳非德，无以立我国家。玄元锡佑，仙李标华。承德明兴圣之基，绍高祖太宗之业。庭除六合，檐无九围。扇之以熏和，沐之以渥泽，治之以声教，正之以诗书。惠露洽於幽阴，百神咸秩；仁照周於萌蘖，大乐同和。赵二百年，一臻于道。顾惟冻德，祗嗣洪图。思弘清净之规，以兆寰瀛之福。冥心丹简，属想玄经。披太上九天之文，得元洞生神之皆。将陈宝箓，首备斋坛。锦币华缯，金龙白璧。普万天而展礼，极旦境而告虔。所期肸蠁咸通，昭彰会祉。鹣林鲽水，咸归仁寿之乡；海水域中，一变华胥之俗。岂使燕昭台上，独凝三素之云；汉武殿前，尝降九灵之驾。盖保绥於亿兆，非金慕於骞腾。列圣众真，降兹伸恳。谨遣道士东岳先生，修九天宝斋，三日四夜，稽首以开。谨词。
　　无上黄箓大斋立成仪卷之十五竟
　　#1『永』疑应作『水』。
　　无上黄箓大斋立成仪卷之十六
　　东晋庐山三洞法师陆修靖撰大唐清都三洞法师张万福补正上清三洞法师李景祈集定三洞法师冲靖先生留用光传授太上执法仙士蒋叔舆编次
　　科仪门
　　古法宿启建斋仪
　　法师坐堂，弟子九礼三伏。众官具威仪，赞引高功法师出堂，上五帝、三师、监斋、三官、天师幕香毕。悉诣玄师幕序立。次斋官再拜、上香、执词函於玄师前，自述修斋意词，再拜。次斋官回身，捧词函，跪授法师，师受词讫，斋官再拜。法师退立于右。
　　次高功三礼上香告斋杜光庭曰：旧仪令斋主，每日投词，如告斋之法。既初建斋时已投词祈告，若每日重迭，即於礼为烦。今止一度，余日并停。
　　具法位姓某上启，三天化主玄中大法师。今有大道弟子某官某乙，伏为某事，就某处修建无上黄箓大斋，三日三夜，投词列欵，关告真灵。今为依按典仪，建斋为始，当乞虚空监察、直日直时、传言侍香、香官骑吏，关盟三界，普告十方，证明功德。使启奏御达，斋功成就，存亡受度，幽显沾恩。某及众官等，不胜激切恳祷，仰望之至各三拜。
　　次监斋宣职状，状毕告誓云，登斋众官，各扬乃职。务在精洁，冀获感通。使家国沾恩，存亡受度。不共其事，科有明文，次唱道赞。自告斋至道赞出杜广成《黄箓斋仪》。
　　次华夏引，高功至外坛都门，上香祝白启坛。侍经宣启坛疏，次宣金钟玉磬仪。古仪无此，不用亦可次华夏赞，弘高功升外坛，至地户外立。次高功於地户之左，密诵入户咒毕。从地户入，升中坛。高功先入，众官次之。出入户咒，出《金箓简文经》。
　　次高功从天门入，升内坛，上十方香。众官就中坛旋绕讫，依次立。次上御案香，上香咒。出《洞真经》次都讲唱，各礼师，存念如法。出《三箓简文经》次高功宣五方卫灵咒。出《真文要解》次都讲唱，鸣法鼓二十四通。次三揲香咒祝出杜广成仪。
　　次发炉
　　无上三天玄元始三炁太上老君，召出臣等身中，三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者严装，关启某处土地里域、真官正神。臣今正尔烧香，奉为某官某人正荐亡亲某乙，普荐在会众魂等，修建无上黄箓大斋，三日三夜，以今初夜，宿启登坛，朝真行道，补职宣戒，关盟诸天。愿得太上十方正真生炁，降流臣等身中，令臣所启，速达径御太上无极大道至真玉皇上帝御前各三礼，发炉，复炉，出《三箓简文》。
　　建斋设醮，自发炉至复炉，忏谢之词皆仗仙灵传奏。故发炉末，称令臣所启速达，绝句径御太上无极大道至真玉皇上帝御前。复炉末，亦称传臣向来所启，绝句径御太上无极大道至真玉皇上帝御前。今之世师，不明经旨，却於发炉中间，添入词意，极其覼缕，烦渎天真。至於关宣之际，巧求韵美，虚费光景。止一发炉，几一二刻，其他可知。求其诚殷，果安在哉。祝文所称，严装关启。此间土地里域真官，盖以三界分司，咸有主职。太虚辽邈，未易通传。人居地界，苟有启告，须凭当处神司，次第宣达，方其感通。故太极敷斋威仪，出身中及法箓治官，关启治庐靖化，四面方位，岳渎丘沼，诸庙神祇，土地之主，社稷将吏，同为上启。而杜广成醮仪，圣真之外，必别设日直土地之位，正以关奏情词，根元本始，在此故也。云光张若海，乌足语此，乃指以为侯。於五代石晋天福中，着之论说甚矣，其无识也。所称太上无极大道至真玉皇上帝，举六合范围之大，孰有外於道炁者。至真玉皇、不知包括多少帝尊为称。而扬杰修金箓改为三清上圣昊天玉皇上帝，是求之於区区色相之间矣。况不本经文，轻以私意更易，今不取。余见斋法修用门次高功上本位香，侍香引斋官左行，上十方香从北方为始。
　　次都讲唱，各称法位众官默称所受经箓
　　具法位，奉行黄箓大斋法事。臣某等今故烧香，愿以是功德，上为天子王侯、土地官长、经籍度师、山林岩栖学真道士、同学之人，弟子某所荐亡灵九祖父母、存亡两代、眷属亲缘、内外姻族、天下人民、飞行蠢动、一切众生。今故烧香，皈身皈神皈命，太上十方灵宝自然至真无上大道。特乞赦除，前世今世，生死所行，宿对重过，得免离三恶之道，十苦八难；九厄之中，身得道真。飞行虚空，白日升天。侍卫道君，逍遥无上金阙七宝自然宫殿，永与道合。所启玄感应声，上御至真无极道前。出《金箓简文》
　　次都讲唱，礼十方
　　志心皈命，北方无极太上灵宝天尊。一拜
　　东北方，东方，东南方，南方，西南方，西方，西北方，上方，下方。
　　次都讲唱，各皈命忏悔法师长跪忏
　　臣法众等志心皈命，无极大道天尊。忏悔斋主某臣众等，及一切众生，前世今世，身形所犯，四肢举措，动违戒律，不依经典。身业大罪，无量无边，并乞荡除。皆愿斋主某臣众等，及一切众生，身入至仙，会道合真，稽首礼谢，无上十方正真三宝。一拜
　　臣众等志心皈命，无极大道天尊。忏悔斋主某臣众等，及一切众生，前世今世，心业所犯，志念不专，情浮意动，驰骋不息。心业大罪，无量无边，并乞荡除。皆愿斋主某臣众等，及一切众生，神合真寂，洞入自然，稽首礼谢，无上十方正真三宝。一拜
　　臣众等至心皈命，无极大道天尊。忏悔斋主某臣众等，及一切众生，前世今世，口业所犯，善恶反论，绮语饰非，华词惑众。口业大罪，无量无边，并乞荡除。皆愿斋主某臣众等，及一切众生，性命合道，玄会无为，稽首礼谢，无上十方至真三宝。一拜
　　次都讲唱曰
　　臣众等志心皈命，太上三尊、十方众圣。礼经如法。
　　次吟三启颂三首每首一拜，出《智慧本愿大戒经》。
　　乐法以为妻，爱经如珠玉。持戒制六情，念道遣所欲。澹泊正炁停，萧然神静默。天魔并敬护，世世受大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉皈太上经，静念稽首礼。
　　次一时稽首，礼三宝。
　　都讲唱曰
　　至心稽首礼，太上无极大道。一拜
　　至心稽首礼，至真无上三十六部尊经真文宝符。一拜
　　至心稽首礼，太上三尊十方众圣玄中大法师。一拜
　　次高功左行，至东方，执真文，香上熏之。举亶娄阿会四字，众官随声咒曰：
　　亶娄阿会，无和观音。须延明首，法揽菩昙。稼那阿奕，忽诃流吟。华都曲丽，鲜菩育臻。答落大梵，散烟庆云。飞洒玉都，明魔上门。无行上首，回跖流玄。阿陁龙罗，四象吁员。
　　众官再拜，置真文於东案，以金龙镇之，玉尺压于两傍。次高功左行，至南方，执真文，香上熏之。举南阎洞浮四字，众官随声咒曰：
　　南阎洞浮，玉眸诜诜。梵形落空，九灵推前。泽菩台，绿罗大千。眇莽九丑，韶谣缘遭。云上九都，飞生自骞。那育郁馥，摩罗法轮。霐持无镜，揽姿运容。馥朗廓奕，神缨自宫。
　　众官再拜，置真文於南案，以金龙镇之。次高功左行，至西方，执真文香上熏之。举刀利禅猷四字，众官随声呎曰：
　　刀利禅猷，婆泥咎通。宛薮涤色，太眇之堂。流罗梵萌，景蔚萧嵎。易邈无寂，宛首少都。阿郁竺，华莫延由。九开自辩，阿那品首。无量扶盖，浮罗合神。玉诞长桑，□空度仙。
　　众官再拜，置真文於西案，以金龙镇之。次高功左行，至北方，执真文，香上熏之。举玃无自育四字，众官随声咒曰：
　　玃无自育，九日导乾。坤母东覆，形摄上玄。陁罗育邈，眇炁合云。飞天大丑，总监上天。沙陁劫量，龙汉瑛鲜。碧落浮黎，空歌保珍。恶奕无品，洞妙自真。元梵恢漠，幽寂度人。
　　众官再拜，置真文於北案，以金龙镇之。次高功左行，至御前，取中央真文，於香上熏之。举黄中理气四字，众官随声，张清都《灵宝五炼生尸斋仪》，黄帝一炁，天文黄中土炁，总统众灵。镇星吐精，流炼神形。与此不同。当考。
　　咒曰：
　　黄中理气，统摄无穷。镇星吐辉，流炼神宫。
　　众官再拜，置真文於案上，以金龙镇之。高功再举东方玉字亶娄阿会，次南方，次西方，次北方，次中央。如初，众官同声，咒五方玉字一徧毕。高功归位。出《五炼生尸经》。
　　次宣十方灵官疏
　　次唱重称法位
　　具位奉行黄箓大斋法事，臣某等谨上启太上无极大道元始天尊，太上道君，太上老君，十方已得道大圣众天尊，至真大帝天帝，三十六部尊经，玄中大法师、天师君，上相上宰，四司五帝，三界官属一切真灵。臣等幸以宿缘，生逢大化九天之劫，延及今身，三宝开图，三乘御运。真经演教，大道垂科，秘箓灵文，和天安地。上保国祚，下济存亡。得以凡微，授传真品，而受法之日，盟告三官。救物度人，立功为本。是宜弘宣秘妙，开化未闻。凡有归投，理宜关奏。瓦奉词旨，敢不上闻。
　　宣词
　　案如词旨，备极精虔。斋主某夙值良缘，皈依至道。义形报荐，志切修崇。切虑亡灵某，及九玄七祖，亿劫种亲。六趣三涂，无边苦爽。生世之日，罪恶难称。死入地狱，终天无解。愿祈恩霈，开济存亡。忏谢玄真，披解宿对。上资家国，下佑群生。臣等不胜所见，谨相携率。依下元黄箓简文、灵仙品格，於某处灵坛之上，设玄科之式，四界八极，法天象地，以某所赍金龙缯彩，安镇十方，本命纹缯若干尺，证质丹诚，沐浴五体，洗心静念。克用今月某日，修奉无上黄箓大斋，誊词效款，烧香转经，然灯续明，照耀诸天。三日三夜，九时行道。拔度亡灵某及弟子某家，亿曾万祖，囚徒死魂，恶对罪苦。谨依科法，宿启以闻。恩惟太上三尊、十方至圣、玄中大法师，垂神鉴映，省览所陈。乞敕勒灵宝官属、土地真官，一合同心并力，营卫斋所，扫荡内外，清净坛场，降伏妖魔，馘灭邪祟。使臣等心安神定，思念立感，天清地朗，启奏御达。斋功成就，无有室碍。臣等虽佩至真，参修大法，处身五浊，染迹六尘。三关未调，六情放诞。仰赖禁戒，以检身心。辄依明科，说戒威仪。使同斋之人，咸知法训。明晨行道，续更启闻。谨启。
　　自然朝，乃斋法之祖。建斋之始，必先行自然朝。发炉称名位礼十方忏，三业三启三礼，为自然朝因以敷露真文，读词说戒，补职宣禁，即本科所谓谨依科法，宿以启闻是也。末称明晨行道，续更启闻，盖谓明旦方始正斋行道耳。既欲为人建斋，则当预告真灵，以修斋之意。古科宿启，必在建斋之日子时。而陆天师所撰灵宝道士自修盟真斋仪，则不宿启，止於斋日清旦，说戒接续，登斋行道，继以言功，口表正经。科止云：建斋，当先行自然朝。初无宿启散坛之文故也。云光张若海，智识肤浅，不睹经文，辄以己见，肆为妄论。笔之於书，凡二十条，大悖经教。遂使后世不学之徒，乘非蹈谬，悉於宿启之前说戒补职，且补职授简然后升坛。杜广成先生，固尝非之矣。说见斋法修用门中李景祈所集斋科，却於建坛之日午后，先於大道前行自然朝，说戒复归玄师幕，补职宣禁，至夜方始依科宿启。则是於未建斋之初，一日之间，两行自然朝也，不几赘乎。向在竹宫，曾与留冲靖论及此。留冲靖以为，止缘宿启之夜，分灯破狱，召灵沐浴，事绪极多。若不如此，则晷漏有限，将有不逮事之忧。然毕竟非古法。今悉改从本科，倘宣行斋事，不求观美於赞咏繁文之末，止依经科修奉，要亦自有余力。好古之士，共弘之焉。
　　次吟智慧颂三首每一首，一拜，出《智慧观身经》。
　　智慧起本无，朗朗超十方。结空峙玄霄，诸天挹流芳。其妙难思议，虚感真实通。有有竟不有，无无无不无。
　　智慧常观身，学道之所先。渺渺任玄肆，自然录我神。天尊常拥护，魔王为保言。晃晃金刚躯，超超太上前。
　　智慧生戒根，真道戒为主。三宝由是兴，高仙所崇受。泛此不死舟，倏欻济大有。当此说戒时，诸天咸稽首。
　　次旋行一周，法师面东立
　　次唱礼十方
　　众官等各各首体投地，默礼十方。
</div>
    <div class="pagination">
<a href="无上黄箓大斋立成仪_page21.html">上一页</a><span>...</span><a href="无上黄箓大斋立成仪_page17.html">17</a><a href="无上黄箓大斋立成仪_page18.html">18</a><a href="无上黄箓大斋立成仪_page19.html">19</a><a href="无上黄箓大斋立成仪_page20.html">20</a><a href="无上黄箓大斋立成仪_page21.html">21</a><span class="current-page">22</span><a href="无上黄箓大斋立成仪_page23.html">23</a><a href="无上黄箓大斋立成仪_page24.html">24</a><a href="无上黄箓大斋立成仪_page25.html">25</a><a href="无上黄箓大斋立成仪_page26.html">26</a><a href="无上黄箓大斋立成仪_page27.html">27</a><span>...</span><a href="无上黄箓大斋立成仪_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
