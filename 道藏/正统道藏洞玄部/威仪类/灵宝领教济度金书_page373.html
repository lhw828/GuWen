<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 373 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 373 页/共 621 页</h1>
    <div class="content">　　发炉
　　无上三天玄元始三炁太上道君，召出臣等身中三五功曹，左右官使者，侍香金童，传言散花玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关启臣今奉为入斋意。以今晚朝，升坛行道，愿得玉清道炁灵宝妙光下降， 
　　流入臣等身中，即使玄坛清净，内外成真，天无氛秽，地绝祆尘，琳琅振响，十方肃清，万魔不干，真诚上彻。令臣所启，速达俓御太上无 
　　极大道至真玉皇上帝御前。
　　请称法位
　　具位奉行黄箓大斋法事小兆臣某，与临
　　坛官众等，谨同诚上启太上无极大道
　　虚无自然元始天尊，太上玉宸大道君，
　　金阙后圣玄元老君，十方灵宝天尊，高上玉皇，十方已得道大圣众，至真诸君丈人，三十二天帝君，东华南极，西灵北真，上宰上相，上保 
　　上傅，日月星宿，北斗南辰，周天真宰，十方无极无量品至真大神，飞天神王，长生大圣，无量度人君，妙行真人，天真皇人，三十六部尊 
　　经玄中大法师，灵宝玄一经籍度师，侍经五帝，玉童玉女，岁德尊神，土地主执，三界应感一切真灵。臣闻三洞凝玄，郁郁耀玉葩之景。八 
　　书演妙，昭昭翻金蕊之辉。焕乎微妙之天章，大矣希夷之圣范。上凝碧盖，下奠黄舆，中环阴阳之纬经，旁列幽明之隐显。悉主张於玉京元 
　　圣，均纪纲於金阙真尊。惟昭在德之灾祥，必焕自民之视听。臣等依光星陛，接武云阶，仰承湛露之辉华，俯霈慈云之鼓动。凡有投告，敢 
　　不上闻。
　　宣词
　　按如词言，备殚悃素。臣等咸集云霞之佩，密依日月之光。蒨灿华林，耀紫虚之朱实。琳琅骞树，腾碧落之空歌。玉华交映於瑶台，金籁争 
　　呜於璇簴。兰篝红映，袭翠盖以流辉。莲炬丹腾，舞绛旌而吐彩。散祥光於寥廓，腾瑞炁於虚无。金景凝浮，玉毫旋绕，朗乾坤而不夜，廓 
　　宇宙以开春。中严浩劫之尊，旁拱十华之圣。对扬虎拜，敷奏凫趋。今为斋主某，激越祈恩，勤拳谢过。近清光於紫极，敷洪泽於寰区。上 
　　福邦家，下资黎庶。
　　伏以天门殇荡，紫云笼罩於玉虚。帝阙巍巍，绛雾轮囷於金相。霈清微之法雨，开紫极之玄云。以今晚朝行道，请法众等，运兹初捻上香。 
　　愿此香烟腾空俓上，供养无上至真道宝。臣等皈身皈神皈命，首体投地，仰依太上三尊。愿以是功德，上祝皇帝陛下。伏愿政浃离明，德符 
　　乾健，九轨朝宗於舜日，四夷拱圣於尧天。社稷先灵，登明霞而龙舆浮景。盘石宗姓，衍璇源而凤历扶春，玉关彰大定之武功，金门凝太和 
　　之文治。今故烧香，自皈依师尊大圣众。至真之德，得道之后，保天长存。和：与道合真。
　　伏以紫白凝烟，度五灵之符籍。玄黄焕景，结二炁之精华。度尘劫以驾景凌霄，混有无而融真入妙。以今晚朝行道，请法众等，运兹二捻上 
　　香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。愿以是功德，皈流斋主某，伏愿千祥帝锡，五 
　　福天开，紫鸾呜翠竹之春，丹鸐舞苍松之旦。阴超宗祖，翩翩升福土之形神。阳衍云仍，衮衮耀熙朝之簪绂。袭家庭之庆事，耀闾里之欢声 
　　。今故烧香，自皈依师尊大圣众。至真之德，得道之后，升入无形。和：与道合真。
　　伏以缅平一等，浮黎开碧玉之祥。郁勃众真，清微启黍珠之瑞。说法而天人蒙惠，度生而幽显承恩。以今晚朝行道，请法众等，运兹三捻上 
　　香。愿此香烟腾空俓上，供养无上至真师宝。臣等皈身皈神皈命，首体投地，仰依太上三尊。愿以是功德，皈流玄穹仙真，方域神圣。伏愿 
　　宪天佐运，翼圣宣符，扶洞辅以鼓舞玄云，育黔黎而铺张圣日。雷霆风雨，无干时令之天常。虎豹蛟螭，勿犯泽林之地禁。社稷普升於真职 
　　，幽冥悉列於阳官。今故烧香，自皈依师尊大圣众。至真之德，得道之后，升入无形。和：与道合真。
　　礼方　　忏方
　　三启　　三礼
　　重称法位
　　太上无极大道元始天尊，太上大道君，太上老君，高上玉皇，十方已得道大圣众，至真诸君丈人，大帝天帝，三十六部尊经玄中大法师，三 
　　界官属一切真灵。臣等生际昌时，庆谐道运。快睹裁金之凤篆，幸披镂玉之龙章。芝检登名，笋班寄迹，莫精思於云谷，徒混景於尘樊。寸 
　　进悠悠，分阴切切。惟女青玉律，布宪令以霜明。而太赤金科，炳条章而日皎。虑贻玄宪，尚沐洪恩。或旅进於璃拗，乃班参於鹭序。弘道 
　　畅昭天之泽，金石不渝。承符思济物之功，丹青有誓。今斋主某，凤缯效款，龙璧投诚，遵三箓之威仪，依九清之格范。坛周四界，门列十 
　　华，望霄极以罄荛言，对光岳而殚刍悃。冀锡便蕃之祉，克消蒙昧之灾。礼罄九朝，幸庆成於厘事。仁周三极，愿申锡久於恩光。尚虑宿业 
　　循环，今生汨没，进莫修於十善，退惟集於百非。耳慕宫商，目耽黼黻，舌贪肥甘之味，鼻爱芳馥之馨，身尚珍华，意随玩好，植根条而种 
　　三业，布枝叶而发千愆，致堕迷途，莫回觉地。未风清於恶累，或雾障於善功。烧香散花，既恪由中之敬。修斋行道，爰殚事上之恭。愿恕 
　　鳞婴，特矜羽悃。颁龙符於紫界，勅勒三元。飞凤韶於碧虚，关宣六洞。紫简增书於福禄，黑篇深削於愆尤。祖玄之注讼和平，冤债之勾连 
　　开释。命身玉洁，运限珠澄。春锁壶天，融一帘之丽景。月澄福地，开万宇之祥光。紫烟花满於玉田，丹雾叶散於金鼎。堂椿永茂，涧藻长 
　　华。插架签新，庆芝庭之世泽。堆床芴满，耀兰砌之英猷。金谷云滋，丝麻日富，蒙曲垂於巨泽，实仰戴於洪钧。上愿天地清宁，阴阳协泰 
　　，圣龄遐迈，帝祚绵长，山灵开麟凤之祥，川后献龟龙之瑞。秋凝沆瀣，辉甘露於金茎。霄映玲珑，耀景星於玉汉。方域静绿林之警，圆扉 
　　茂青草之蕃。动植全生，飞潜乐性。则上明天尊大慈之化，下副臣等皈命之诚。谨启以闻。
　　发愿
　　复炉
　　香官使者，左右龙虎君，侍香诸灵官，当令臣晚朝行道之所，一自然生金液丹碧之英，百灵众真交会，在此香火炉前。
　　令臣学道得道，求仙得仙，斋主受福，幽显沾恩，十方仙童玉女，侍卫兰烟。令臣所启之诚，速达俓御太上无极大道至真玉皇上帝御前。
　　出堂颂
　　灵宝领教济度金书卷之一百五十六竟
　　洞微高士开光救苦真人宁全真授灵宝通玄弘教水南先生林灵真编
　　卷一百五十七
　　科仪立成品
　　祈禳黄箓用
　　六上转经仪
　　第一日早朝
　　步虚　烧香颂
　　按人各恭敬
　　三皈依
　　志心皈依
　　十方道宝，当愿众生，起心回向，一切信礼。
　　志心皈依
　　十方经宝，当愿众生，心开悟解，受持转诵。
　　志心皈依
　　十方师宝，当愿众生，普上法桥，无有障碍。
　　启白
　　具位奉行黄箓大斋法事小兆臣某，炉焚宝香，遥瞻供养太上无极大道虚无自然元始天尊，太上玉宸大道君，金阙后圣玄元老君，十方灵宝天 
　　尊，高上玉皇，已得道大圣众，至真诸君丈人，三十二天帝君，东华南极，西灵北真，上宰上相，上保上傅，日月星宿，北斗南辰，周天真 
　　宰，十方无极无量品至真大神，飞天神王，长生大圣，无量度人君，妙行真人，天真皇人，三十六部尊经玄中大法师，灵宝玄一经籍度师， 
　　侍经五帝，玉童玉女，岁德尊神，土地主执，三界应感一切真灵。臣闻黍珠入妙，昭回腾胜之天。碧玉凝玄，洞焕浮黎之土。狮座端临而瑞 
　　光御世，虬轮肆会而灵宝开图。道冠一乘，溥幽明之慧露。教敷十极，宏经纬之慈云。听之者如细雨密雾而来，悟之者则凌空步虚而去。巍 
　　巍大梵，赫赫深功。今斋主某，崇建黄箓大斋。乞於斋次升坛行道，转诵《太上洞玄灵宝无量度人上品妙经》，期辂洪恩，曲符丹祷。臣等 
　　澄清五体，疏瀹一心，端剑履以御芝图，肃簪绅而开蕊笈。琅琅啸咏，遵三箓之威仪。侃侃宣扬，按七真之条律。以此功德，上献太上无极 
　　大道三宝上帝，三境至尊，高上玉皇，十方已得道大圣众，至真诸君丈人，三十六部尊经侍经仙公仙侯，仙卿仙伯，玉童玉女，飞天典禁， 
　　翊卫真灵，玄中大法师，三宝官属，无边圣众。恭望灵光罗络，祖炁回旋。道纪峨峨，玉字垂芒於五亿。玄纲荡荡，金书耀景於三千。真风 
　　舒万叶之华，祖日发千灯之焰。回禄斋主某，灵源秋莹，觉海冰澄。步武高华，自毓观颐之乐。精神回润，相期视履之荣。洗冤累於多生， 
　　削愆尤於宿劫。祖玄超度，眷序安宁。臣无任虔祝之至。
　　宿命赞
　　开经咒
　　云篆太虚，浩劫之初。乍遐乍迩，或沉或浮。五方徘徊，一丈之余。天真皇人，按笔乃书。以演洞章，次书灵符。元始下降，真文诞敷。昭 
　　昭其有，冥冥其无。沉痾能自痊，尘劳溺可扶。幽明将有赖，由是升仙都。
　　今当开启琅函，敷宣琼蕴。恭愿玄霄流响，紫禁飞华。特为斋主某，黑简除名，青编纪字。尊经三十六部，翼翼陶镕。道炁百千万重，昭昭 
　　覆育。固金花而益茂，润玉树以长新。稽首皈依，无极大道。
　　平坐赞　静念如法
　　玄蕴咒　请转宝经
　　闻经　　结经
　　仰惟三宝高尊，十华上圣，俯回洪造，愿赐证明。今为斋主某，崇建无上黄箓大斋。乞於斋次外坛，转诵《太上洞玄灵宝无量度人上品妙经 
　　》。上献太上无极大道三宝上帝，三境至尊，高上玉皇，十方已得道大圣众，至真诸君丈人，三十六部尊经侍经仙公仙侯，仙卿仙伯，玉童 
　　玉女，飞天典禁，翊卫真灵，玄中大法师，三宝官属，无边圣众，并已周圆。伏愿妙道宏开，真经流演，三炁启圆方之旦，九垓开夷夏之春 
　　，然慧烛於昏衢、驾法桥於彼岸。即使斋主某，三彭落灭，六贼摧停，寿域宏开，长幼耀光风之被。福基肆辟，门庭宾爱日之临。消注讼以 
　　无忧，普冤亲而共乐。生生逢吉，世世繁昌。为如上缘，志心称念，九天锡庆天尊。和：不可思议功德。
　　第一日午朝
　　步虚　　烧香颂
　　按人各恭敬
　　三皈依　启白
　　具位奉行某斋法事小兆臣某，炉焚宝香，遥瞻供养太上无极大道三宝上帝，三境至尊，高上玉皇，十方已得道大圣众，至真诸君丈人，三十 
　　六部尊经侍经仙公仙侯，仙卿仙伯，玉童玉女，飞天典禁，翊卫真灵，玄中大法师，三宝官属，无边圣众。臣闻碧落空歌，焕十回之隐韵。 
</div>
    <div class="pagination">
<a href="灵宝领教济度金书_page372.html">上一页</a><span>...</span><a href="灵宝领教济度金书_page368.html">368</a><a href="灵宝领教济度金书_page369.html">369</a><a href="灵宝领教济度金书_page370.html">370</a><a href="灵宝领教济度金书_page371.html">371</a><a href="灵宝领教济度金书_page372.html">372</a><span class="current-page">373</span><a href="灵宝领教济度金书_page374.html">374</a><a href="灵宝领教济度金书_page375.html">375</a><a href="灵宝领教济度金书_page376.html">376</a><a href="灵宝领教济度金书_page377.html">377</a><a href="灵宝领教济度金书_page378.html">378</a><span>...</span><a href="灵宝领教济度金书_page374.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
