<!DOCTYPE html>
<html>
<head>
    <meta charset="UTF-8">
    <title>太上黄箓斋仪 - 第 11 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上黄箓斋仪 - 第 11 页/共 30 页</h1>
    <div class="content">　　忏悔
　　各思九色圆象，咽液，命魔密咒
　　步虚，旋绕
　　俯仰存太上，华景秀丹由。左顾提郁仪，右盻携结璘。六度冠梵行，道德随日新。宿命积福应，闻经若至亲。天挺超世才，乐诵希微篇。冲虚太和炁，吐纳流霞精。胎息静百关，寥寥究三便。泥丸洞明景，遂成金华仙。魔王敬受事，故能朝诸天。皆从斋戒起，累功结宿缘。飞行凌太虚，提携高上人。
　　控辔适十方，旋憩玄景阿。仰观劫仞台，俯盻紫云罗。逍遥太上京，相与坐莲华。积学为真人，恬然营卫和。永享无期寿，万椿奚足多。
　　大道师玄寂，升仙友无英。公子度灵符，太上捧洞章。舍利耀金姿，龙驾倏来迎。天尊盻云舆，飘飘乘虚翔。香花若飞雪，氛霭茂玄梁。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣某等，谨重伸上启太上无极大道元始天尊，太上道君，太上老君，十方无极大道道德众圣天尊，至真大帝天帝，三十六部尊经，玄中大法师，土府太皇，太始五帝，中黄戊己应感真灵。臣等伏闻，大道既分，圣人设教。取诸易象，法彼上玄。裁栋宇之规，代巢穴之制。以利天下，以覆群生。乃命天地神祇，阴阳将吏。分阶列品，互有主张。今古攸遵，吉凶无爽。斋主某顷因营缮，土木兴工。恐穿凿灵迹，侵伤神位。犯休王之气，违禁忌之方。爰启坛场，用伸忏谢。臣等按河图品格，披三洞典仪。率励法流，精修斋直。稽颡於三光之下，披心於万圣之前。忏悔罪瑕，祈恩请宥。冀因虔恳，感降真灵。谨为弟子某上请仓明救败君、安阙天玄君、天休天阳君、解患顿元君、赤沙天官君、仙官计平君、始阳缮治君，青龙道元君，主安宅利居，除灾却怪，诛灭故气，收伏邪精。蛊毒摧锋，凶祆殄息。又请汉明地皇君、无上监气君、炉火玉女、前校大兵，主收居宅之中井灶之鬼。又请杨方平石君，' 主收地中丘墓之气、禁忌之神，使正气流行，凶邪摧伏。居止清泰，常获康宜。家有祯祥，门无夭横。六亲蒙福，九祖生天。寿禄增延，罪咎销解。冤仇和释，注讼沈零。内外清安，动静昭畅。上冀圣图悠久，祚历遐延。万国宅心，八瞑顺化。天清地朗，国富人欢。瑞谋休符，日书月至。风云表贶，海岳苏舒。洎乎六趣九幽，有生含识。并沾洪福，各遂逍遥。宅宇龙神，阴阳职秩。迁功贸赏，安镇方隅。自幽及明，普令开泰。上明天尊大慈之宥，下副臣众等归命之诚。谨启以闻。
　　发愿
　　一愿大道，淡泊虚无。安闲空寂，澄清自居。广开法门，教导顽夫。皆蒙惠泽，精苦是修。预以同学，普得升虚。与天相保，长存无忧。
　　二愿诸天，结炁澄清。高虚广覆，保真固灵。气候调节，四运和平。国安民丰，普天闲宁。广济一切，惠逮有生。保天长存，亿劫不倾。
　　三愿土地，覆载无穷。安平不陷，海沦不崩。保镇家国，兆民兴从。养生安死，惠周十方。禾稼滋植，营运日丰。咸得厚载，万类皆从。
　　四愿日月，二景高明。无有勃蚀，亏盈安清。光照诸天，洞消暗冥。保固劫运，世祚和平。普加润泽，惠洒众生。
　　五愿星辰，与日齐光。转烛照耀，映朗十方。各安其位，经纬直行。保镇家国，无有灾伤。四海宁一，普天兴昌。
　　六愿四时，随节推迁。景炁和调，无有灾患。疫毒消灭，普天安平。五谷丰熟，国富民欢。
　　七愿浮云，结炁聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不植。渊奥柔惠，润加蠕息。天人获庆，年同劫石。
　　十一愿帝王，国土日昌。四镇安睦，兵革不扬。天人歌唱，吉应来翔。敷教济济，威化洋洋。兆庶称庆，长乐未央。
　　十二愿蝖飞蠢动，已生未生。咸蒙安全，普得生成。皆见元炁，受阳之形。草木果林，经冬不零。一切济度，靡不鲜荣。和与道合真。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，幽显沾恩。十方仙童玉女，侍卫兰烟，传臣所启之言，速达径御太上无极大道金阙玉陛下。
　　出户
　　太上黄箓斋仪卷之二十三竟
　　太上黄箓斋仪卷之二十四
　　唐广成先生杜光庭删
　　安宅落景行道
　　入户
　　各礼师，存念如法
　　卫灵
　　五星高耀，瑞气飞浮。元始集神，
　　天地交周。玉符宝节，啸命微幽。
　　掷火扬威，奸凶无留。万魔振伏，
　　纷葩却消。摧怪伐恶，道炁同流。
　　神光照夜，阴翳俱收。万仙降格。
　　扇景乘飚。群生咸遂，惠遍神州。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，急上关启。臣今奉为入意，愿得玉清道炁灵宝妙光下降，流入臣等身中，即使玄坛清静，内外成真。天无氛秽，地绝妖尘。琳琅振响，十方肃清。万魔不干，真诚上彻。令臣所启，速达径御太上无极大道金阙玉陛下。
　　各称法位
　　具位臣某等，谨同诚上启虚无自然元始天尊，无极大道太上大道君，大圣祖高上大道金阙玄元天皇大帝太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，土府太皇，九地五帝，中黄戊己应感真灵。臣等伏闻，太上垂文，元皇设教。陶融万有，亭毒群方。三洞玉书，降九清而演妙；诸天大圣，弘至道以度人。以佐国为先，慈救为本。凡有词欵，敢不上闻。
　　读词
　　臣等依按词诚，理宜关奏。斋主某以居宅之所，并有缮修；虑违忤神明，犯干禁忌。虔申忏涤，以赎愆瑕。是敢遵按典仪，精崇坛惮，开玄都玉笈，依黄箓简文。法地象天，修斋行道。以今晚朝行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流宗庙先灵、列圣昭穆。皇帝升闻上境，安镇鸿图。均两曜而烛万方，齐三光而育群品。储宫妃后，光赞休明。文武职寮，辅成睿化。今故烧香，归依师尊大圣众，至真之德，得道之后，升入无形。和与道合真。
　　以今晚朝行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流斋主某家。九世幽灵，游神碧落；六亲眷属，列品仙都。洎乎宅宇之中，龙神将吏，镇安其位。清荡妖凶，克计乂宁，永符贞吉。今故烧香，自归依师尊大圣众，至真之德，得道之后，升入无形。和与道合真。
　　以今晚朝行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流普天率土，含识有生。普及幽明，均沾福佑。斋主某家凶灾殄息，禄算延长。允承道德之风，俱契真仙之果。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　步虚，旋绕
　　头脑礼金阙，携首遨玉京。骞树圆景园，焕烂七宝林。天兽三百名，师子巨万寻。飞龙踯躅吟，神凤应节鸣。灵风扇奇华，清香散人襟。自无高仙才，焉能耽此心。严我九龙驾，乘虚以逍遥。八天如指掌，六合何足辽。众真诵洞玄，太上唱清谣。香花随风散，玉音成紫霄。五苦一时迸，八难顺经寥。妙哉灵宝囿，兴此大法桥。天真帝一宫，蔼蔼冠耀灵。流焕法轮纲，旋空入无形。虚皇抚云璈，众真诵洞经。高仙凛手赞，弥劫保利贞。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
　　重称法位
　　具位臣，某等，谨重伸上启太上无极大道元始天尊，太上大道君，太上老君，十方无极大道道德众圣天尊、至真大帝天帝，三十六部尊经，玄中大法师，九土玉皇，太始五帝，中黄戊己十二真君，三界应感一切真灵。臣等获奉至真，参修秘妙。功莫加於动植，化未洽於生灵。每思佐国化人，弘道赞法。奉扬玄奥，广济人天。斋主某以营葺所居，兴工动役。或摙林运石，惊触龙神。或增下损高，犯违禁忌。或所居之地，有古迹灵墟。或穿凿之方，有荒祠败垒。或污渎仙境。或侵逼名踪。或失五姓之宜。或乖二宅之利。因其缮饰，遂构灾凶。虔设坛场，遍申祈忏。臣等按天师格品，依正一法文。上请救败君等一十二部天官将吏兵士，驱除故气，清荡氛邪。却地中土木之精，及游尸厉鬼。解土公侵食之害，销五方禁忌之灾。一切凶妖，悉令除荡。使祯祥雾集，祸害冰销。伏愿太上众尊，垂慈鉴映。降流真气，覆佑其方。勑勒正神，镇安其位。常扶贞吉，永保康宜。上愿帝道隆昌，皇风远扇。三边有泰，八海无波。疫毒不侵，星辰合度。洎乎泉扃夜府，长睹光明。蠢类有生，无失其所。斋主某家七玄幽爽，证品生天。子孙传忠孝之规，远近享又安之福。龙神密卫，动静和宁。普沐玄功，并升真界。上明天尊慈宥之泽，下副臣等忏谢之诚。谨启以闻。
　　发愿
　　一愿乾坤明素。二愿气象清玄。
　　三愿圣人万寿。四愿化洽八埏。
　　五愿天垂甘露。六愿地发祥烟。
　　七愿四时应候。八愿万物生全。
　　九愿家多孝悌。十愿国富才贤。
　　十一愿斋功广被。
　　十二愿善瑞日臻。和与道合真。
　　复炉
　　香官使者、左右龙虎君、侍香诸灵官，当令臣行香之所，自然生金液丹碧芝英。百灵众真，交会在此，香火炉前。令臣学道得道，求仙得仙。斋主受福，幽显沾恩。十方仙童玉女，接侍兰烟，令臣所启之言，速达径御太上无极大道金阙玉陛下。
　　出户
　　太上黄箓斋仪卷之二十四竟
　　太上黄箓斋仪卷之二十五
　　唐广成先生杜光庭删
　　安宅三时通用行道
　　入户
　　各礼师，存念如法
　　卫灵
　　五星列照，焕明五方。水星却灾，
　　木德致昌。荧惑消祸，太白辟兵。
　　镇星四□，家国利亨。名刊玉简，
　　字录帝房。乘飙扇景，飞腾太空。
　　出入冥无，游宴十方。五云浮盖，
　　招神摄风。役使万灵，上卫仙翕。
　　鸣法鼓二十四通
　　无上三天玄元始三炁太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人出。出者，严装关启玄坛天帝神君，当召此间土地里域、真官正神，急上关启。臣今奉为入意，愿得玉清道气灵宝妙光下降，流入臣等身中，即使玄坛清净，内外成真。天无氛秽，地绝妖尘。琳琅振响，十方肃情。万魔不干，真诚上彻。令臣所启之言，速达径御太上无极大道无形无名虚无自然金阙玉陛下。各称法位
　　具位臣某等，同诚上启虚无自然元始天尊，无极大道太上大道君，太上老君，高上玉皇，十方已得道大圣众至真诸君丈人，三十六天帝君，玉虚上帝，玉帝大帝，东华南极西灵北真玄都玉京金阙七宝玄台紫微上宫灵宝至真明皇道君，三十六部尊经，玄中大法师，九土玉皇，四司五帝，三界应感一切真灵。臣等伏闻，天地权舆，阴阳生化。裁成万象，统御群方。咸承不宰之功，共洽无为之理。洎乎大道既隐，淳化不流。栋宇易巢穴之风，土木兴僭奢之兆。由是明干禁忌，幽犯神灵。爰征悔谢之仪，应获感通之妙。所以三尊演教，万圣悬科。五符表禳镇之机，三宝开忏祈之训。臣获参真教，谬处职寮。所宜佐国立功，扶危济俗。凡有词旨，敢具上闻。
　　读词
　　按如词言，理宜陈奏。弟子某等以所居之地，虑营葺非宜。思立斋功，以申禳谢。谨为按依科典，崇设坛场。烧香然灯，转经行道。冀凭关奏，俾获感通。以今某分行道，请法众等，运兹初捻上香。愿此香烟腾空，径上供养无上至真道宝。臣等归身归命，首体投地，仰依太上三尊。愿以是功德，归流圣朝宗庙、社稷尊灵。腾景九清，流祥万寓。保宁休运，幽赞睿图。皇帝德广二仪，明均两曜。野无遗逸，朝富忠贞。后妃承康泰之风，中外叶和平之化。今故烧香，自归依师尊大圣众，至真之德，得道之后，升入无形。和与道合真。
　　以今某分行道，请法众等，运兹二捻上香。愿此香烟腾空，径上供养无上至真经宝。臣等归身归命，首体投地，仰依太上三尊。愿以是功德，归流弟子某家。九世七玄，亿曾万祖。超离幽夜，升睹光明。炼质南宫，生神上境。洎乎三涂异趣，六道殊伦。同沐熏修，咸登福路。今故烧香，自归依师尊大圣众，至真之德，得道之后，升入无形。和与道合真。
　　以今某分行道，请法众等，运兹三捻上香。愿此香烟腾空，径上供养无上至真师宝。臣等归身归命，首体投地，仰依太上三尊。愿以是功德，归流斋主某家。六姻五族，眷属亲缘。杜厄运於将来，释罪尤於既往，维新福祚，增益年龄。居止攸宜，龙神安镇。然后飞沉动植，一切含灵，共荷玄休，普均洪泽。今故烧香，自归依师尊大圣众，至真之德，得道之后，升入无形。和与道合真。
　　礼方
　　忏悔
　　三启颂
　　乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世受大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等至心稽首礼，太上无极大道。
　　臣等至心稽首礼，三十六部尊经。
　　臣等至心稽首礼，玄中大法师。
</div>
    <div class="pagination">
<a href="太上黄箓斋仪_page10.html">上一页</a><span>...</span><a href="太上黄箓斋仪_page6.html">6</a><a href="太上黄箓斋仪_page7.html">7</a><a href="太上黄箓斋仪_page8.html">8</a><a href="太上黄箓斋仪_page9.html">9</a><a href="太上黄箓斋仪_page10.html">10</a><span class="current-page">11</span><a href="太上黄箓斋仪_page12.html">12</a><a href="太上黄箓斋仪_page13.html">13</a><a href="太上黄箓斋仪_page14.html">14</a><a href="太上黄箓斋仪_page15.html">15</a><a href="太上黄箓斋仪_page16.html">16</a><span>...</span><a href="太上黄箓斋仪_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
