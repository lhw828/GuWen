<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 27 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 27 页/共 92 页</h1>
    <div class="content">　　明星大焕，光流十门。玄精下映，九幽不宣。我然华灯，乘光上闻。愿得清盖，照我形魂。
　　上元金箓简文真仙品白：然灯威仪，於天门上，然三十六灯，以照三十六天，为弟子开度上祖父母，升入天堂。弟子於灯下，向天门三礼咒曰：
　　龙汉荡荡，三炁乘玄。梵行渺渺，弥罗大千。悠悠长魂，仰望绵绵。今日明灯，我愿我仙。与我七祖，同升诸天。
　　上元金箓简文真仙品曰：然灯威仪，於五方，然五灯，以照五方，为弟子上名仙箓，保镇身形。弟子於灯下，向五方三礼咒曰：
　　五岳灵山，安镇五方。五帝尊神，神仙之宗。今日然灯，上照天王。记我命籍，度入仙官。七祖解脱，同升太空。
　　上元金箓简文真仙品曰：然灯威仪，功德至重。上照诸天，下明诸地。八方九夜，并见光明。见此灯者，皆得罪灭福生。然灯之主，其福甚深。九祖父母，上生天堂，去离忧苦，永出九幽，逍遥上元仙宫之中。见在安泰，子孙兴昌。门户清肃，万灾不干。存亡开度，生死荷恩。功德无量，所向从心。於家於国，咸获利贞。九夜三涂，并登真道。
　　右然灯咒法，出上元金箓简文经。杜广成仪，落景行道毕，导引众官弟子等，旋绕灯下，依位咒之。每咒毕，众官弟子皆礼。留冲靖，祝灯在宿启前，似不如宿启后，合宜也。每夜一礼祝为佳，法师心力不逮，遣侍经侍灯礼祝之亦可。弟子止於都门外，拜礼也。
　　次念善
　　次以学仙赞，引归元师前，散如常仪
　　上元金箓简文真仙品曰：然灯威仪，侍灯之官，勤为用意。每令灯光明彻，竟外不得中灭。半暗半明，令人绝世。常宜谨之。
　　上元金箓简文真仙品曰：然灯威仪，明旦灭灯。法师咒曰：
　　玄阴开光，长灯续明。太阳已朗，八幽开清。灯还太阴，光附景生。曰月二真，与我合并。
　　咒毕，便灭灯。
　　无上黄箓大斋立成仪卷之十九竟
　　#1『达』原作『远』，据杜光庭《太上黄箓斋仪》卷五十六改。
　　无上黄箓大斋立成仪卷之二十
　　广成先生杜光庭集
　　科仪门
　　投龙璧仪
　　诣洞天，於门外，选平地，或船中，或石上。并须扫净精洁，以设醮位。净席五领，醮巾两条。青布绯布，并可酒茶汤，随盘数五。果饼馔，随时所有。国家六十分，臣庶二十四。盘香四，炉巾案四副。正面三宝位，左洞府神仙位，右日直土地监察位，及法师关奏位。陈设讫，以香水洒坛之外，以荡氛秽禁，敕如常仪。师徒弟子，并须澡漱严洁，以虔恭为先。不得因循喧聒，不恭於事，考罚尤深。次唱，各礼师存念如法。次思三尊、经宝玄师、五星五帝、五岳五藏五灵、经籍度师三色云炁。当处洞府、真仙灵司、监察官属、日直土地，俨然在坐，罗列分明。如斋法讫，依科行事。
　　投山简法
　　先於洞府门外，铺设醮位讫。礼师存神，如本法。
　　各礼师，存念如法
　　次卫灵咒
　　次鸣法鼓二十四通
　　发炉
　　无上三天玄元始三炁太上老君，召出臣等身中三五功曹、左右官使者、左右捧香驿龙骑吏，侍香金童、传言散花玉女、五帝直符直日香官，各三十六人出。出者严装关启某处土地里域、真官正神。臣今正尔烧香，奉为某官，为某事，乞修设无上黄箓大斋，功圆事毕，投简灵山。水简作灵泉　土简作灵坛愿得太上十方正真之炁，降流臣等身中，令臣所启，速达径御太上无极大道，昆仑五岳、灵山洞府前。各三礼
　　水简太上无极太道，旸谷神王，九江水府水帝前
　　土简太上无极大道，九土皇灵，土府大神前
　　次各称法位
　　具法位，奉行黄箓投龙法事，臣某谨奏请大罗玉清无极无上至真大道元始天尊、太上道君、太上老君、三十六部尊经、玄中大法师、三宝圣众、一切尊灵。恭望感应分辉，垂慈下降。稽首再拜谨奉请某洞府神仙、洞天官属、得道真人。伏望真慈，垂光下降。谨上请当境主司、虚空监察、香官使者、三洞神威、里域真官、翊卫将吏，山水川泽一切正神。伏望圣慈，具官来降。
　　次三捻香，上茶酒
　　次长跪，启白
　　臣谨上请太上无极大道太上三尊，十方己得道大圣众，至真诸君丈人，东华南极西灵北真，三十六部尊经，玄中大法师，太极真人，玄一三真人，诸天日月星宿、昆仑上宫诸神仙，西灵金母，五岳真君，灵山正职、潜霍储君，青城丈人，庐山使者，锺山郁绝、西玄墉台，丘岳大神，三官北部，六宫幽司，天下地上、冥灵众神、监生主录、南上三门，至神至灵一切群仙。臣胎诞尘浊，瞽暗无知。万劫善缘，依承道化。奉宣慈训，佑国立功。济物度人，引导赞法。奉为某官某乙，修设黄箓大斋，正荐某乙　普荐某魂普及存亡，忏罪乞恩。解消罪咎，法事都毕。投简灵山，金龙驿传。乞落除罪簿，记名玉历。愿神愿仙，解释九玄七祖、九族种亲、先亡后化、拔赎恶根，免脱酆都岱宗，二十四狱。五岳之府、九幽之中，刀山剑树、苦恼之乡。魂睹光明，永蒙开度。转轮受化，逍遥福门。安稳坟墓，注讼不兴。举家蒙福，一切荷恩。妖精殄减，善瑞日生。修道参真，永偕仙品。蒙如所启，仰荷玄恩。臣某诚惶诚恐，稽首顿首，再拜谨启。
　　起立，捧简文香上黛之。次读简文竟，青纸封之，青丝缠龙钮璧毕。弟子执之於香上，法师咒曰
　　玄上开明，元始监真。上帝五老，赤书丹文。天地本始，揔领三元。摄炁召会，催促举仙。高上符命，普告十天。日月星宿，五岳灵山。天上地下，溟泠大神。监生主录，南上三门。关领玉简，勒名丹编。削落罪书，上补帝臣。某皈凭至道，修斋立功。拔赎九祖，一切苦魂。行道事竟，谨依灵山。请投玉简，乞削罪名。皆蒙解脱，无有冤亲。去离三恶，魂升九天。生死开度，万劫常存。今日上告，万神咸闻。请以龙简，《玉诀》及《投龙简训》并作金钮。关盟真官。乞如所告，金龙驿传。
　　咒毕众官再拜
　　次投简於洞中
　　次投龙简颂
　　次三礼
　　次三捻香
　　次复炉
　　次学仙赞
　　次彻馔
　　投水简法
　　礼师存念
　　卫灵咒
　　鸣法鼓
　　发炉
　　称法位
　　降真
　　上茶酒
　　次长跪，启白
　　臣谨上启太上无极大道太上三尊，十方已得道大圣众，至真诸君丈人，东华南极西灵北真，三十六部尊经，玄中大法师，太极真人，日月五星、北斗七元、五岳四方、日窟常旸，洞谷洞阴，神仙大王，扶桑大帝，九老仙都君，三河四海、九江淮泽、三官九署、十二水源九府水帝，溟泠大神，水府众仙，一切群灵。臣诞形下土，禀质凡微。宿以道因，遭逢圣运。灵宝垂化，大法度人，佐国立功，奉弘慈训。今为某官某修设无上黄箓大斋，荐拔亡灵某，普兼存殁，祈恩谢罪，请福消灾。解释冤仇，增延命禄。法事都毕，投简灵泉，金龙驿传。乞削死籍，落罪注生。愿神愿仙，赐以自新。九祖七玄，解拔苦根。去离旸谷，幽夜寒乡。沐浴炼度，超升天堂。冢墓安吉，殃注永泯。举家受福，神气休宁。学识开朗，智慧圆明。扬阐正法，消伏奸凶。三界证度，功满行充。帝王安镇，国祚兴昌。谨以启闻，乞如所陈。臣某诚惶诚恐，稽首顿首，再拜谨启。
　　启毕，长跪。叩齿三通，读简文毕。青纸封简，青丝缠龙璧钮等。令弟子执於香上，咒曰
　　元始五老，上帝高尊。十方至真，太华灵仙。赤文告命，无幽不关。上御九天，请下玉文。日月五星，北斗七元。中告五岳，四方灵山。下告河海，十二泉源。九府水帝，溟泠大神。今日上告，万愿开陈。某修斋行道，普为存亡。请赎七祖，宿对罪根。谨投土简，乞得上闻。记名水府，过去升天。生死开度，万神咸闻。请以龙简，玉诀作金钮告盟水帝。《玉诀》作关盟水官。赐如所陈，《玉诀》赐作请。金龙驿传。
　　咒毕，众官再拜
　　次投简於水中
　　次投龙简颂
　　次三礼
　　次三捻香
　　次复炉
　　次学仙赞
　　次彻馔，散如常法
　　投土简法
　　礼师存念
　　卫灵咒
　　鸣法鼓
　　发炉
　　次称法位
　　降真
　　上茶酒
　　次长跪，启白
　　臣谨上启太上无极大道太上三尊，十方已得道大圣众，至真诸君丈人，东华南极西灵北真，五老上帝，三十六部尊经，玄中大法师，太极真人，玄一三真人，酆都大帝君，九州之宫、泉曲主司，无极世界、高皇九土皇灵，季帝高真中皇，九土戊已黄神，土府五帝，三界官属、土地里域、真官正神，及此宅观一切灵祇。臣禀气凡愚，叨因宿运，会遇真法，与善因缘。值灵宝开光，赤书宣化。许以庸秽，参奉正真。佐国为时，立功行教。奉为某官某修设黄箓大斋，荐拔亡灵某，普兼存殁，消殃谢罪。请福祈恩，行道事讫。投简灵坛，金龙驿传。乞削除地祸，除其罪名。愿度愿生，保济形神。九老仙都，玉历注名。九祖父母，胞元种亲。先亡后逝，咸享福缘。去离九幽之下、八门之乡、地狱之内、楚掠之中。殃愆消释，家宅清宁。恶根断绝，上生福堂。某学业圆就，功行盛明。生死同福，未保无倾。帝王受福，天下和平。谨以启闻，乞垂感悟。臣某诚惶诚恐，稽首顿首，再拜谨启。
　　启毕，长跪。叩齿十二通，读简文。次黄纸封简，素丝缠龙钮璧，令弟子执於香上，咒曰
　　天地开张，九气分灵。三元同符，十方朗清。五老上帝，开真领生。丹书赤文，元始上精。普告天下，天一作元九土皇灵。今日上告，万仙定生。某修斋行道，普为存亡。我愿我仙，请投玉名。土府大皇，勒除罪形。奏简上宫，列簿华青。早得飞腾，天地同灵。九祖种亲，腐骸更荣。魂升南官，受化仙庭。今日告命，万神咸听。听作宁，《投龙简词》宁作听请以金钮，表明至情。请如所告，金龙驿呈。
　　咒毕，众官再拜
　　次投简坛心地中
　　次投龙简颂
　　次三礼
　　次三捻香
　　次复炉
　　次学仙赞
　　次彻馔，散如常仪
　　右土简，言功之夜，宣读咒赞已毕。至明，便可埋於坛中，不俟别更关告。今以张承先法师仪内，有三简启奏，真位不同，故再录於此。若修斋土简，只以言功醮时，咒告便投可也。其山水二简，虽言功之时，宣咒已毕。若至洞所设醮，当须依此次第，一一宣读封咒，然后投之，斯为周备。不可以坛中已告，至山直尔便投。所在真灵，恐不关领。善功不达，所失尤多，切宜详谨也。所以坛中告此山水二简者，盖恐斋主弟子，公私所系，不得亲诣洞天。故於坛中，对共宣告尔。若斋主弟子不惮山水之远、登涉之劳，自与众官躬诣洞府者，即言功之际，但拜表后，告土简了，留山水二简，就行。法事，更为允当。切在详而行之不可。执三简之时，当为所在土地，烧钱一二百纸极佳矣。庶文不为滞也。
　　唐道士张承先曰：登坛受灵宝中盟毕，依自然金科，投金钮十口，放龙清泉，为求仙之道。重登坛，受五老赤书、二录策仗，思微定志等，依明真科文，重投三龙三十七钮，以山水宅三处，为学仙之引信。然后依玉诀，别以九龙二十七钮，以八节日，投山水宅，求除罪簿，言名上天。又黄箓斋竟，亦投龙简，只依三元简文，无别启告、立成口诀。群愚相承，施用蒙昧。余昔遇师陆君，通神入妙，言事当理，无不感应，禀妙在心，而文无仪轨。若依经本文，谩书投之，则山水宅神，将非可识录幽显，漫浪甚乖。玄宗故撰此三处关启文，各指告其仙司，又别出三简立成诀，今按分明当时，必蒙克书。削罪记名，九玄即拔。家门荷荣，学业孳茂，生死获仙。开示门人，尊秘之焉。
　　杜光庭曰：大道以一炁化生三才，陶钧万有。故分三元之曹，以主张罪福。即天地水三官，实司於三元也。人之生死寿夭，罪善吉凶，莫不系焉。三箓简文格，亦三元之典格也。修斋之法，当投三简，以告三元。故山简投诸洞天洞府，奏天官，上元也。水简投灵泉水府，告水官，下元也。土简投於坛宅，告地官，中元也。详简文之中，真灵位号，事理显然。近代以来，只投山水简。二淮浙江，表有三简之仪。行之已久，今检寻本末，得张承先法师所述之文，奏告三元，颇为明当。则三简投奠，信无惑焉。固可遵行，以为永式。不独受经，即投三简。修斋迁拔，全系三元。若三简俱行，即诠举善功，皆达三官之府矣。修奉之士，幸无致疑也。
　　右禁坛礼灯、投龙璧仪，并出杜光庭黄箓斋仪。
　　无上黄箓大斋立成仪卷之二十竟
　　无上黄箓大斋立成仪卷之二十一
　　唐成先生杜光庭集太上执法仙士蒋叔舆修
　　科仪门
　　升坛转经仪
　　夫修黄箓、灵宝诸斋，每日三时，行道转经。昼夜六时，为弟子关奏诵念，以祈福祉。其行道消息移时，仍别升坛，转经赞道，宣行法事，一如金箓简文。登坛上座，诵经威仪如式。风雨不常，及别有法事，即行道与转经，相续可矣。升坛转经，法师冠元始之冠，黄裙，紫褐五色灵霞之帔，是名法服。众官如常服。
　　先众官具威仪，迎法师，诣玄师前，立班，法师上香
　　次唱道赞
　　次华夏赞引，升坛如式
　　次法师升天门，上御案香，念上香咒
　　次法师、都讲各上本位香
　　次唱三皈依
</div>
    <div class="pagination">
<a href="无上黄箓大斋立成仪_page26.html">上一页</a><span>...</span><a href="无上黄箓大斋立成仪_page22.html">22</a><a href="无上黄箓大斋立成仪_page23.html">23</a><a href="无上黄箓大斋立成仪_page24.html">24</a><a href="无上黄箓大斋立成仪_page25.html">25</a><a href="无上黄箓大斋立成仪_page26.html">26</a><span class="current-page">27</span><a href="无上黄箓大斋立成仪_page28.html">28</a><a href="无上黄箓大斋立成仪_page29.html">29</a><a href="无上黄箓大斋立成仪_page30.html">30</a><a href="无上黄箓大斋立成仪_page31.html">31</a><a href="无上黄箓大斋立成仪_page32.html">32</a><span>...</span><a href="无上黄箓大斋立成仪_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
