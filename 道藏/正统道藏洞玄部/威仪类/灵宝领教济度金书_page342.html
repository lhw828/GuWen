<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 342 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 342 页/共 621 页</h1>
    <div class="content">　　以沾恩。臣下情无任，虔祷之至。
　　亚献
　　臣谨重诚上启圣位。臣闻无声无臭，昭视听之自民。有翼有严，觉祸福之由己。凤渥期敷於方泽，蚁忱盍吁於玄虚。重念亡故某，万炁飞奔 
　　，百神披散。六因十习，既感召於业根。五苦三涂，悉颠冥於畏境。冀拜天关之厚德，获离地禁之深冤。伏愿宴坐青华，栖真碧汉。超恩爱 
　　网，毋延累於凡居。出烦恼轮，祈圆成於胜果。陟翠骞而问道，入珠黍以闻经。悉契真常，免罹劫运。次愿斋主某，帘栊日丽，院宇春酣。 
　　紫炁玲珑，散千灾於已往。神烟馥郁，迎百福於方来。椿萱崇不老之年，兰桂耀长新之景。岁功七十二候，常沐繁厘。道炁百千万重，永膺 
　　纯嘏。无虫臂鼠肝之微虑，有龙鳞凤翼之光荣。阴阳免寇於福田，公私俱安於寿域。祖玄超迈，永无考对之忧。眷属和宁，自在幽闲之乐。 
　　镇铁简而故炁飞遁，佩金符而新祉来翔。庆蔼丝萝，欢腾桑梓，人所欲者，天必从之。臣等缀武鸳班，承颜狮座。虑过彰於丹宪，或尘冒於 
　　玄仪。宜赖圣明，曲矜愚鲁。玄风丕振，匝九极以飞腾。圣日昭融，布八遐而彩焕。上愿二仪呈晏，三景开明，荐时雍於卿云，耀大和於甘 
　　露。重轮重晕，祥光照圆盖之中。同轨同文，耀焕遍方舆之上。冈凤鸣而朝多吉士，流雁集而野乏饥民。庭宇讴歌，鞠圆扉之青草。里闾弦 
　　诵，静方域之绿林。动植均被於生生，飞潜溥成於化化。寒庭春到，夜壑朝辉，永孚经纬之灵，咸登阴阳之运。臣下情不胜虔祷之至。
　　终献
　　启圣。臣闻至敬无文，僭露葵倾之悃。大礼必简，庸伸芹献之仪。曲承小物之不违，允藉大钧之有造。以今香残玉篆，烛散金辉，铜乌沉夜 
　　漏之声，玉蟾散霄辉之影。前瞻翠节，将返景於霄衢。后从珠旛，渐回光於辇路。诸天复位，三界回班。臣等迹履尘阍，躬
　　辞圣陛。肘行膝步，莫攀法从之光华。
　　目遡心驰，惟企恩波之浩荡。臣下情不
　　胜虔祷之至，谨稽首再拜奉送。
　　存神烧香
　　回軿颂
　　送圣
　　灵宝领教济度金书卷之一百二十六竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百二十七
　　科仪立成品
　　度星斋用
　　官将幕三献仪
　　洒净
　　称法位
　　具位姓某，谨焚香上启上清紫庭院断注陈将军，断尸葛将军，九天甘露将，补炁将，护命将，三十二员大将，守护铜牛铁简官将吏兵，本靖 
　　主将副将，护道监坛诸大将，日直功曹，当境土地，里域真官，斋主家土地司命六神，一切威灵。伏以临下昭昭，仰神功之罗络。受中翼翼 
　　，本祖炁之恢张。自混沌日鉴於天机，故鸿蒙风漓於地网。民情欲寿，多罹黑郁之辜。帝心同仁，遂设紫庭之局。布慈云而开生塞死，鼓法 
　　雨而反阴旋阳。为苦海之舟航，作迷涂之灯火。今斋主某伏为某，期徼纯嘏，为解复连。金马朝驰，已进朱函之祷。玉龙夕迅，谅飞丹简之 
　　严。申饬威灵，丙宣德惠。兹恪陈於菲礼，庸少致於葵忱。伏望旌钺前驱，翩翻来下，旗旄后从，赫奕齐临。鉴万一之真忱，副再三之精祷 
　　。某不胜虔祝之至，谨当奉请。
　　请神
　　初献
　　伏以紫极恩隆，布德曲周於纲纪。玄曹望峻，宣仁弘赞於权衡。洪惟聪明睿知之崇，诞着文武圣神之妙。玉清辅化，肃剑佩而振荡乾坤。金 
　　阙承符，拥旄麾而动摇山岳。秋杀雷轰於阴魅，春生日耀於阳灵。寅亮天工，裁成帝政。今斋主某建某斋，业轮展转，有注讼之征呼。爱网 
　　交周，或考殃之流逮。三彭遨游而伺衅，二竖陆梁以乘危。害结家庭，祸连姻党。培铜牛而标铁简。恭按琼科。奔金马而进琅函，欣承玉敕 
　　。期关宣於威令，庸断绝於复连。将欲行持，先伸召役。僭寓粟丝之敬，惠徼海岱之恩。伏愿俯鉴樽罍，曲歆连豆。馨符明德，莫殚庸敬之 
　　神交。享契克诚，庶罄协恭而炁合。仪不及物，情见乎辞。某不胜虔祝之至，谨陈亚献。
　　亚献
　　伏以函三凝粹，最灵标处一之奇。得一分灵，为贵表并二之妙。出青入玄，启天关而御景。回黄抱紫，开地域以离尘。生灭本无，去来何有 
　　。奈六贼抢攘於神舍，致五官个溺於灵台。遽操入室之戈，贪欲恣性。孰执破关之斧，恩爱谋生。忽四大之各离，惊九泉之莫返。不思解脱 
　　，惟极沉迷。是以碧落流慈，紫虚垂悯。敷度星之玉典，弘灭罪之琼科。俾已往飞霄，获逍遥而离夜。庶见存宴景，俱安乐以乘晨。今斋主 
　　某，上叩苍穹，下敷玄泽，愿威灵之密赞，期神圣之潜扶。稽首清微，遵虚无自然元尊之教。倾心紫禁，乘节度奎光大帝之威。灵光混合於 
　　华灯，正炁贯通於彩缕。玉符保命，和阴阳而荣卫安康。金简藏形，扶干枝而精神泰定。六遁七隐於华盖，千和万合於泥丸。凡斯精微，亶 
　　依甄别。所冀疰气辟斥，纳庭户之祥光。故炁消除，来门阑之瑞色。耄倪均享於安乐，尊卑咸底於康荣。分人鬼以断复连，别幽明而截流逮 
　　。倘违霄律，俓送酆刑。庶彰有造之仁，永被无为之化。拳拳心祷，切切神依。某不胜虔祝之至，恭陈终献。
　　终献
　　以今玉醴三周，琼章四奏。既蚁忱之毕露，谅鸿渥之克孚。愿驻襜帷，暂留幕帟，候宣行於妙化，潜扶翊於玄功。帝有恩言，已拜降祥之赐 
　　。神无旷职，当昭迁赏之常。某不胜虔祝之至。
　　向来颂
　　关祝神灯仪
　　步虚
　　酒净
　　伏以烟凝华盖，篝飞兰篆之花。雾蔼霄虚，玉鼎舞芝煤之彩。丹诚郁勃，玄贶罗敷。先炷宝香，供养
　　太上无极大道三清上圣，十极高真，东方苍龙，角、亢、氏、房、心、尾、箕七宿星君，南方朱雀，井、鬼、柳、星、张、翼、轸七宿星君 
　　，西方白虎，奎、娄、胃、昴、毕、觜、参七宿星君，北方玄武，斗、牛、女、虚、危、室、壁七宿星君，中斗勾陈，□、□、□、□、□ 
　　、□、□七宿星君。仗此宝香，普同供养。伏闻百千万重，道炁弥罗於八陛。三十五分，灵光洞焕於九垓。周黄道以斡神机，拱紫垣而孚灵 
　　泽。函三临下，既昭命蒂以凝精。得一受中，斯保生根而孕粹，自天和之流荡，致人伪之奔驰。不思养炁御神，始击七星之妙合。遂使离真 
　　丧本，终随六贼之玄迷。阴夜倏沦，阳神斯滓。心萦骨肉，流殃注以无终。惟恋姻亲，致复连而莫已。故上圣示紫庭之典，令下愚遵玉匮之 
　　条。矜往怜存，为降天元之正炁。济今度古，俾除地禁之游氛。丹有征呼，永行继绝。今斋主某勤拳请命，激切投诚。趋列宿以凫趋，望中 
　　枢而虎拜。灯然宝烛，依烯梵唱之飞扬。罪灭金科，彷佛羽章之激响。恭愿灾凶退舍，福禄临门。长幼咸宁，袭祥光之动静。尊卑泰定，遏 
　　故炁於起居。衍百世以蕃昌，合九亲而辑睦。先亡超迈，后裔绵延。稽首皈依无极大道。
　　福生无量天尊
　　臣等志心皈命，苍龙东井，角、亢、氏、房、心、尾、箕七宿星君，星中神仙。和：诸灵官。
　　伏闻苍龙垂象，流灵炁於肝魂。碧落凝芒，啸神津於皮爪。帷六凿奋抢攘之变，故百关亏恬淡之常。凋瘁斯彰，复连攸启。今有斋主某建某 
　　斋，断绝复连，超升往逝。故遵玉范，肃建灯坛。皈命东方角、亢、氏、房、心、尾、箕七宿星君。伏愿疰炁风清，考殃云散，神扶步武， 
　　四时开寿域之春。天赋精神，五世衍福庭之旦。宗亲宴喜，眷序和平。稽首皈依，虔诚赞咏，
　　信礼高上太虚天束方七宿星君。
　　焚符
　　角亢氏房，心连尾箕。位司震域，职赞坤舆。领兵九万，队仗前驱。流殃注毒，古埋伏尸。星光所指，立即剿除。臣今皈命，愿降神威。和 
　　：断绝复连。
　　福生无量天尊
　　臣等志心皈命，朱雀南斗，井、鬼、柳、星、张、翼、轸七宿星君，星中神仙。和：诸灵官。
　　伏闻朱雀垂象，流正炁於心精。丹蔼凝华，哺神津於毛发。惟三业逞纷纭之扰，故七官迷真粹之和。颠顿既彰，复连攸萃。今有斋主某建某 
　　斋断绝复连，超升往逝。故遵玉范，肃建灯坛。皈命南方井、鬼、柳、星、张、翼、轸七宿星君。伏愿流逮无虞，征呼克绝。天开地辟，常 
　　凝和气於门庭。日居月诸，永殄忧氛於眷序。四魔烟灭，万嘏云臻。稽首皈依，虔诚赞咏，
　　信礼高上太虚天南方七宿星君。
　　焚符
　　井鬼柳星，张翼轸星。垂象离方，太阳之精。领兵三万，受任玉清。征呼冢讼，遏人年龄。光辉下照，随即摧倾。臣今皈命，断绝复连。和 
　　：愿保康宁。
　　福生无量天尊
　　臣等志心皈命，白虎西斗，奎、娄、胃、昴、毕、觜、参七宿星君，星中神仙。和：诸灵官。
　　伏闻白虎垂象，流灵气於音声。素霭凝华，哺神津於肺魄。惟六欲恣飘流之苦，故五官荒保御之奇。沈迷斯彰，复连攸启。今有斋主某建某 
　　斋，断绝复连，超升往逝。故遵玉范，肃建灯坛。皈命西方奎、娄、胃、昴、毕、觜、参七宿星君。伏愿毒根疾除，注芽随萎。云笼宗戚， 
　　帘栊融乐事之多。日永姻亲，庭院茂欢声之洽。常居吉庆，永殄凶灾。稽首皈依，虔诚赞咏，
　　信礼高上太虚天西方七宿星君。
　　焚符
　　奎娄胃昴，毕宿觜参。流辉照西，万神所钦。领兵七万，佐助天心。伏尸故炁，病鬼祆淫。星光所指，何敢克当。臣今皈命，享福何穷。和 
　　：愿保康宁。
　　福生无量天尊
　　臣等志心皈命，玄武北斗，斗、牛、女、虚、危、室、壁七宿星君，星中神仙。和：诸灵官。
　　伏闻玄武垂象，流正炁於肾精。黑霭凝华，哺灵津於齿骨。惟八识恣奔驰之扰，致六淫乱清净之源。殄瘁斯彰，复连攸染。今有斋主某建某 
　　斋，断绝复连，超升往逝。故遵玉范，肃建灯坛。皈命北方斗、牛、女、虚、危、室、壁七宿星君。伏愿考逮不生，注殃无染。一真呈露， 
　　门庭晓拂於光风。万妄消澄，眷序秋迎於霁月。松萝同庆，桑梓均欢。稽首皈依，虔诚赞咏，
　　信礼高上太虚天北方七宿星君。
　　焚符
　　斗牛女虚，危宿室壁。位列坎方，赞司神极。五亿万丘，飞戈飘戟。故炁流殃，承光永释。律令所加，罔有拒逆。臣今皈命，愿降神力。和 
</div>
    <div class="pagination">
<a href="灵宝领教济度金书_page341.html">上一页</a><span>...</span><a href="灵宝领教济度金书_page337.html">337</a><a href="灵宝领教济度金书_page338.html">338</a><a href="灵宝领教济度金书_page339.html">339</a><a href="灵宝领教济度金书_page340.html">340</a><a href="灵宝领教济度金书_page341.html">341</a><span class="current-page">342</span><a href="灵宝领教济度金书_page343.html">343</a><a href="灵宝领教济度金书_page344.html">344</a><a href="灵宝领教济度金书_page345.html">345</a><a href="灵宝领教济度金书_page346.html">346</a><a href="灵宝领教济度金书_page347.html">347</a><span>...</span><a href="灵宝领教济度金书_page343.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
