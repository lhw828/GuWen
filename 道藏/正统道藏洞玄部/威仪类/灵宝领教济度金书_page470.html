<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 470 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 470 页/共 621 页</h1>
    <div class="content">　　，制伏火曜。函回分次，毋流委於方隅。固守封疆，免肆灾於乡井，濡毫染赤，舒椟铺青。爰有青词，谨当宣奏。
　　宣词
　　青词控露，玄监昭回。陈庸敬於丝毫，苹蘩可荐。享克诚於绵蕝，黍稷非馨。云镛传九奏之音，月磬蔼五灵之韵。伶华朗彻，符宝卫严。伏 
　　愿日监多仪，时歆庶品。尊彝镂玉，飞羽葆以流明。篷豆铺金，舞天花而摇曳。敷心真切，拜手勤渠。臣不胜虔切，俟命之至。
　　亚献
　　重称法位
　　具位臣某，与临坛官众等，谨同诚上启三清上圣，十极玄尊，圆穹之帝后仙真，方域之曹僚主执，醮筵内外，一切真灵。臣闻三洞流光，琼 
　　笈保生根之粹。九清布化，瑶图扶命蒂之华，皆帝尊垂惠於苍生，而仙圣施恩於黄混。奉币以告，既首谢於过尤。设礼以陈，谅申锡於福庆 
　　。伏冀醮官某等，自今其始，惟居之安。天灾不作於闾阎，赏心比屋。人火莫闻於庭庑，乐事宜家。春风宴饮以夷犹，秋月澄明而昭晏。景 
　　星多耀，乡云蒨粲於玄虚。湛露朝濡，霏雾轮囷於碧落。福地之一尘不染，壶天之万福来臻。椿桂敷荣，芝兰悦茂。文宪英华而裕后，琴书 
　　润泽以光前。六艺箕裘，永享萱堂之奉。百工陶冶，常欢庭桂之荣。在在弦歌，人人诗礼。仓箱日积，金帛富而谷粟饶。库肆时增。赀货盈 
　　而藏贮盛。帘栊多暇，院宇长新。子子孙孙，式乐熙朝之日月。夫夫妇妇，相欢暮景之春秋。夜吠而钻穴无闻，昼动而徙薪预设。蒙监倾葵 
　　之祷，允臻采菲之忱。上愿圆盖高澄，方舆晏谧，日星朗照，风雨均调。川后呈祥，泽不逢於蛟蜃。山灵荐瑞，林勿际於虎狼。亭亭而草木 
　　蕃鲜，艽艽而稻粱丰茂。惠周方域，出宫女之三千。恩浃圜扉，及狱囚之四百。有归马放牛之乐，无号狸舞鳝之忧。五道停轮，三途罢对。 
　　臣不胜虔切之至。
　　终献
　　重称法位
　　具位臣某，与临坛官众等，谨同诚上启三清上圣，十极玄尊，圆穹之帝后仙真，方域之曹僚主执，醮筵内外，一切威灵。臣闻事天以实，幸 
　　圆奠献之仪。飨帝必诚，嘉赖监观之造。以今投醪情罄，设醴忱殚。璧月玲珑，觉云杓之欲下。珠星璀璨，恍宵漏之将中。诸天复位於紫虚 
　　，十极回光於碧汉。云龙俯迈，月驷高征。臣等控挽无从，瞻恋徒切，下情不胜皈依，翘倾之至，谨稽首再拜奉送。
　　存神烧香
　　香官使者，左右龙虎二君，侍香诸灵官，当令臣设醮行道之所，自然生金液丹碧芝英，百灵众真交会，在此香火炉前。令臣学道得道，求仙 
　　得仙，荧惑消灭，民物安全，十方仙童玉女，侍卫兰烟。传臣向来所启，速达俓御太上无极大道至真玉皇上帝御前。
　　回耕颂
　　焚燎
　　灵宝领教济度金书卷之二百五十四竟
　　洞微高士开光救苦真人宁全真授灵宝通玄弘教水南先生林灵真编
　　卷之二百五十五
　　科仪立成品
　　禳荧惑用
　　火部设醮仪
　　步虚　　烧香颂
　　各礼师存念如法
　　宣卫灵咒
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出 
　　入冥无，游宴十方。五云浮盖，招神摄风。役使万灵，上卫仙翁。和：与道合真。
　　呜法鼓二十四通
　　无上三天玄元始三炁太上道君，召出臣身中三五功曹，左右官使者，侍香金童，传言玉女，五帝直符，直日香官，各三十二人出。出者严装 
　　。关启玄坛天帝神君，当召此间土地里域，真官正神，急上关，启臣今奉为入斋意。以今升坛设醮，愿得玉清道炁灵宝妙光下降，流入臣等 
　　身中。即使玄坛清净，内外成真，天无氛秽，地无妖尘，琳琅振响，十方肃静，万魔不干，真诚上彻。令臣所启，速达俓御太上无极大道至 
　　真玉皇上帝御前。
　　请称法位
　　具位某恭焚宝香，上启火祖燧人帝君，火祖炎帝帝君，火正阏伯真官，火神祝融神君，火神回禄神君，火炁郁攸神君，丙丁位司火大神，巳 
　　午位司火大帝，南方赤精帝君，南方赤灵帝君，五方天火、地火、雷火、电火、风火火精神君，五方禁火、断火、制火、伏火火精神君，五 
　　方火殃使者，五方游火、飞火、行火、列火、火殃使者，五方主火大神，兴云行雨制伏火殃大神，虚空消火制御大神，天曹主火司火灵官， 
　　火部判官，火铃大仙，火部巡察使者，火令使者，伏火药先生，禁火李真人，主火宋无忌神君，皇圣大炎大赫神君，火司翊卫大神，火部侍 
　　从，承受主簿，功曹典吏，火部赏善罚恶簿灵官，诸司院府捷疾火轮、风火龙骑、烈炎将军，雷霆诸司掷火、欻火、火车、火铃、流火将军 
　　，火部佩弓箭、驾火雕、擎火珠、执旗戟、御火兵、捧印诸力士，火部执钺斧、运火车、火鸦、火瓢、火枪、火蛇、火轮诸灵官，城隍社令 
　　，境邑典祀神祇，庙貌殿堂有位香火圣众，太岁尊神，六十甲子诸官君，司命六神，灶神圣众，火司防御，一切神明。伏闻五劫初分，赤明 
　　焕炎精之象。三灵既判，南离司火正之权。散万形而恢张无垠，运一炁而弥罗有截。燎原赫赫，翕张端藉於神功。炎冈腾腾，作止亶由於圣 
　　力。凡伸皈向，敢叛主维。今醮官某人等，经营一区，卜筑百堵。乃传闻於炎曜，翕霍飞行。谓肖似於火殃，倏忽来往。乡邻震动，里社惊 
　　惶。苟躔次之未移，恐旬浃之召祸。须凭恳祷，方获康宁。爰修瀹祭之恭，庸表敷心之敬。伏望灵光炜烨，梵炁回旋。乘云御风，驾炎车而 
　　莅止。飞烟策电，挟火焰以来临。不遗万一之私，恪副再三之祷。臣下情不胜，激切之至，谨稽首皈诚奉请。
　　请神　　初献
　　重称法位
　　具位某谨焚香，上启火部帝君官吏，一切真灵。伏闻五行循环，火惟一而炎上。六炁腾伏，火列二以居中。御夏则赞化司权，配离则开明秉 
　　礼。上关天象，灿然经纬之错居。下职民生，赫若阴阳之并用。钦惟神运，实握灵机。火令先驱，走风云於足下。火队后从，鼓霆电於目前 
　　。炎炎而若有若无，灼灼而或高或下。五方起灭，来莫测而去莫知。十极升沉，近或炎而远或坠。凡居部伍，皆属神明。今醮官某等，屋宇 
　　比连，室庐绵亘。偶火殃之过目，值星变之惊心。声震山林，势犹轮辐。方隅骇汗，恐变异之即兴。里闬彷徨，虑灾殃之或至。况此鳞鳞之 
　　万瓦，率多翼翼之千家。有旧有新，无贵无贱。傥衅萌於瞬息，而祸起於须臾，上化炎烟，下余灰烬。虽发愤而奚益，纵恸哭以何裨。是以 
　　烧香散花，建斋设醮。冀赦曩时之咎，预期此日之安。并列菲忱，庸陈葵志。敢望监此恳愊，徼彼神灵。收队从以移躔，勒偏裨而易次。免 
　　为焦土，实戴盟金。某不虔切之至。
　　亚献
　　具位某，上启火部帝君官吏，一切真灵。伏闻高高在上，建玄曹而赏罚无违。切切由中，扣苍穹而祸福必应。既斋坛之告备，复醮席之重陈 
　　。结志同诚，已勤愊悃。斋心锡福，谅副忱恂。伏愿醮官某等，始自今时，终至他日。处处之门阑乐事，家家之院宇欢声。庭户开祥，启处 
　　不罹於小厄。室家胥庆，起居无挠於纤尘。亘百世而旧舍犹存，阅千岁而弊庐无恙。天灾雨散，免焦墉断础之虞。人火冰清，无曲突徙薪之 
　　虑。从老至幼，由公及私，均游宴於青春，永夷犹於白日。里闾安泰，井落康宁。朝诵夜弦，蔼诗书於桑梓。冬裘夏葛，守文宪於蓬茅。蒙 
　　如真切之祈，式副皈依之悃。某不胜激切之至。
　　终献
　　具位某，上启三清上圣，十极高真，玄坛内外，一切真灵。伏闻情见乎辞，媿敷陈於匪敬。仪不及物，复奠献之非彝。尚希涵宥之恩，曲赐 
　　生全之泽。河澄月淡，恍夜漏之将中。斗转云横，觉清宵之已半。无从攀恋，惟剧瞻驰。某下情无任，虔切之至，稽首再拜奉送。
　　举回軿颂
　　诣焚燎
　　饯圣
　　向来
　　灵宝领教济度金书卷之二百五十五竟
　　洞微高士开光救苦真人宁全真授灵宝通玄弘教水南先生林灵真编
　　卷之二百五十六
　　科仪立成品
　　禳蝗道场用
　　早朝行道仪
　　烧香颂
　　各礼师存念如法
　　卫灵咒
　　青阳虚映，曜日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七 
　　转八合，周旋天经。圣化巍巍，三道顺行。庆云流布，合景黄庭。和：与道合真。＇
　　呜法鼓二十四通
　　无上三天玄元始三炁太上道君，召出臣身中三五功曹，左右官使者，侍香金童，传言玉女，五帝直符，直日香官，各三十二人出。出者严装 
　　。关启玄坛天帝神君，当召此间土地里域，真官正神，急上关，启臣今奉为入意。以今清旦，升坛行道，愿得玉清道炁灵宝妙光下降，流入 
　　臣等身中。令臣所启，速达径御太上无极大道至真玉皇上帝御前。
　　请称法位
　　具位臣某，与临坛官众等，谨同诚上启虚无自然元始天尊，无极大道太上道君，太上老君，高上玉皇上帝，神霄玉清真王长生大帝，高上神 
　　霄玉清真王青华大帝，九天应元雷声普化天尊，九天雷祖大帝，上清紫微碧玉官太乙大天帝，六天洞渊大帝，六波天主帝君，可韩司丈人真 
　　君，九天采访使真君，雷霆九司，诸天省府，东华西灵，执职真众，天曹万福真君主执，百司官典，洞天福地，得道神仙，水司阳祭，隍社 
　　之神，三界官属，一切真灵。臣闻元始开图，散神风於混洞。虚皇御运，昭圣日於鸿蒙。八圆陶骀荡之辉，十极被涵濡之泽。道包无外，制 
　　劫运以长存。仁浃有垠，溥范围而永御。际天共仰，蟠地同依。臣等坎壈无庸，睢盱可笑。窥枕中之鸿宝，自乐林深。阅窗外之驹阴，徒怀 
　　水逝。功莫修於涓缕，过已积於渊陵。弘道宪天，誓秉丹青之信。学真领教，期坚金石之忱。凡有皈依，盍为控告。况奉词旨，敢不上闻。
　　宣词
　　按如词旨，披露已周。臣闻三光全而寒暑平，天时有喜。五谷熟而人民育，地利无私。四灵共乐於生生，万姓齐欣於化化，胡然妖戾，厥号 
　　螟蝗。群飞蔽天，声振山林而莫极。阵游掩日，形趋井落以无涯。因经从而茎叶皆空，为停止而根荄俱槁。禾稻尽损，黍稷无收。望田峻以 
</div>
    <div class="pagination">
<a href="灵宝领教济度金书_page469.html">上一页</a><span>...</span><a href="灵宝领教济度金书_page465.html">465</a><a href="灵宝领教济度金书_page466.html">466</a><a href="灵宝领教济度金书_page467.html">467</a><a href="灵宝领教济度金书_page468.html">468</a><a href="灵宝领教济度金书_page469.html">469</a><span class="current-page">470</span><a href="灵宝领教济度金书_page471.html">471</a><a href="灵宝领教济度金书_page472.html">472</a><a href="灵宝领教济度金书_page473.html">473</a><a href="灵宝领教济度金书_page474.html">474</a><a href="灵宝领教济度金书_page475.html">475</a><span>...</span><a href="灵宝领教济度金书_page471.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
