<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 25 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 25 页/共 92 页</h1>
    <div class="content">　　　右二十方忏文，自东方至水官，十九方并出黄箓简文经经中。谢三宝神经忏文，即大谢忏文是也。经科无大谢，故陆天师三元斋，忏二十方毕，即便复炉。其以忏谢经宝之文，为大谢。盖自陆天师因太极敷斋诚威仪经，撰灵宝道士自修盟真斋立成仪始，自后相沿用之。所不可废经宝忏文。今以张清都仪修入，自今放烧香皈命以后，又是黄箓简文经本文。留冲靖所传、李景祈科止用灵宝自然斋十方大仰谢文，出真文要解经。今删去，易以黄箓简文经二十方忏文。据本科，每礼一方，叩头搏颊，各如其方之数。谓如东方九十、上方三百二十、日宫三十、月宫七十、水宫百二十之频。今建大斋，仪轨不一，精力有限，未易行也。盟真玉匮、女青上宫、拔度科品、盖谓长夜九幽之府中，有玉匮秘藏、盟真拔度之科品耳。翟公巽撰黄箓醮仪乃云，标名垂训、首曰玉匮盟真，谓其盟誓上真，乃当修设。缄縢玉匮，斯谓秘严，是不曾见。灵宝玉匮盟真科经、失其旨矣。
　　建斋升坛，或值风雨，及紧急变异，大暑极寒，迅雷暴雨，烈风晦暝，及非常之事。三上香毕，众官於本位端立，用此十方、五岳、三光都忏文。水官经宝，元科，非有他故，切不可用此。务从简略，冒犯科禁。
　　十方依本仪，随方礼讫，却总忏谢，尤为妙善
　　臣众等，至心皈命，十方无极太上灵宝天尊、十极天君、十乡神仙诸灵官。各虔诚忏悔。
　　跪忏
　　臣等今故烧香，皈身皈神皈命，谨为黄箓大斋主某，仰虑亡灵某及九祖父母，一切死魂，生世之日，所行元恶。罪结九幽长夜之府，魂充考挞，诸痛备婴。形体毁瘁，苦痛难任。长沦万劫，终天无解。今依盟真玉匮、女青上宫，拔度科品，赍十方纹缯一百三十六尺，金龙十枚，皈命十方无极太上灵宝天尊、十极天君、十乡神仙诸灵官。拔赎亡故某及斋主某家九祖父母，一切死魂，恶对罪根，三界司算。女青上宫，削除罪录，开度穷魂，身入光明。上升天堂，衣食自然，早得更生福庆之门。某身得道真。和与神合同。
　　三光
　　臣众等，至心皈命，日月星宫至真大圣、三光神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，逮及某身，受生所行，罪结难称。死魂殃对，流曳长夜。九幽之中，魂充考挞，诸痛备婴。长沦万劫，终天无解。今故烧香皈命，日月星宫至真大圣、三光神仙诸灵官。乞丐原赦，所行罪负，上触天光，生死殃对。拔度亡故某及斋主某九祖父母，囚徒死魂，开出光明。上升天堂，衣食自然，某身得道真。和与神合同。
　　五岳
　　臣众等，至心皈命，五岳五帝真君、飞仙真人、名山洞府得道神仙诸灵官。各虔诚忏悔。
　　跪忏
　　臣等皈身皈神皈命，谨为黄箓大斋主某，仰虑亡灵某及九祖父母，一切死魂，生存所行，元恶丑逆，触犯五岳神仙诸灵官。罪结九幽，谪役五岳地狱之中，魂充考挞，诸痛备婴。长沦万劫，终天无解。今故烧香皈命，五岳五帝真君、飞仙真人、名山洞府得道神仙诸灵官。乞丐原赦，所行罪负，上触五岳元恶之罪。放赦囚徒，身出光明。上升天堂，衣食自然，某身得道真。和与神合同。
　　水官依元科
　　经宝依元科
　　次都讲唱，各思九色圆象，咽液命魔出《玉经隐注》。
　　次都讲唱密咒出五符人鸟经
　　先叩齿三通，咽液三过，心存日月在己面上，从鼻孔入洞房金华宫。一两眉间却入辟方一寸；曰明堂宫。二寸曰洞房宫，三寸曰丹田宫。明堂之北，洞房之南，向上辟方一寸，曰金华宫光明出项后，焕然作九色圆象，薄入玉枕，彻照十方，随我远经而行矣。日从鼻左孔入，月从鼻右孔入，又叩齿三通，咽液三过，密咒曰杜广成先生曰，此密咒不得令耳闻。达之有咎责，谨之谨之。
　　黄中策炁斩邪宗，密制强精断邪翁。太上有命太上房，急召北帝诣玉宫。受承威令宣魔王，五气蓊郁与命冲。秘藏玉文方就隆，三天运明，六天运终。贤者哉。
　　次都讲唱，步虚旋绕
　　次吟太上玉京山步虚之章十首终篇，各唱善一礼。出灵宝步虚经
　　稽首礼太上，烧香皈虚无。流明随我回，法轮亦三周。玄愿四大兴，灵庆及王侯。七祖生天堂，煌煌耀景敷。啸歌观太漠，天乐适我娱。齐馨无上德，下仙下与俦。妙想朗玄觉，诜诜巡虚游。
　　旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香花，萧然灵风起。宿愿定命根，故致标高拟。欢乐太上前，万劫猷未始。
　　嵯峨玄都山，十方宗皇一。岧岧天宝台，光明爓流日。炜烨玉林华，蒨灿耀朱实。常念餐元精，炼液固形质。金光散紫微，窈窕大乘逸。
　　俯仰存太上，华景秀丹田。左顾提郁仪，右盻携结璘。六度冠梵行，道德随日新。宿命积福应，闻经若至亲。天挺超世才，乐诵希微篇。冲虚太和气，吐纳流霞津。
　　胎息静百关，寥寥究三便。泥丸洞明景，遂成金华仙。魔王敬受事，故能朝诸天。皆从斋戒起，累功结宿缘。飞行浚太虚，提携高上人。
　　控辔适十方，旋憩玄景阿。仰观劫仞台，俯盻紫云罗。逍遥太上京，相与坐莲花。积学为真人，恬然荣卫和。永享无期寿，万椿奚足多。
　　大道思玄寂，升仙友无英。公子度灵符，太一捧洞章。舍利耀金姿，龙驾欻来迎。天尊眄云舆，飘飘乘虚翔。香花若飞云，纷霭茂玄梁。头脑礼金阙，携手遨玉京。骞树圆景园，焕烂七宝林。天兽三百名，狮子巨万寻。飞龙踯躅鸣，神凤应节吟。灵风扇奇花，清香散人襟。自无高仙才，焉能耽此心。
　　严我九龙驾，乘虚以逍遥。八天如指掌，六合何足辽。众仙诵洞玄，太上唱清谣。香花随风散，玉音成紫霄。五苦一时迸，八难顺经寥。妙哉灵宝囿，兴此大法桥。
　　天真帝一宫，蔼蔼冠曜灵。流焕法轮纲，旋空入无形。虚皇抚云璈，众真诵洞经。高仙凛乎赞，弥劫保利贞。
　　至真无所待，时或辔飞龙。长斋会玄都，鸣玉扣琼锺。十华诸仙集，紫烟结成宫。宝盖罗太上，真人把芙蓉。散花陈我愿，握节征魔王。法鼓会群仙，灵唱靡不同。无可无不可，思与希微通。
　　次都讲唱
　　臣众等，至心皈命，太上三尊十方众圣。礼经如法。
　　次吟三启颂三首终篇，各唱善一拜，见宿启建坛仪。
　　次都讲唱三礼
　　至心稽首礼，太上无极大道一拜
　　至心稽首礼，至真无上三十六部尊经、真文宝符一拜
　　至心稽首礼，太上三尊、十方众圣、玄中大法师一拜
　　次都讲唱，重称法位
　　次高功大谢并长跪
　　具法位，臣等谨重上启太上无极大道元始天尊、太上大道君、太上老君、无上玄老十方无极大道道德众圣天尊、至真大帝天帝、三十六部尊经、玄中大法师天师君、上相上宰、四司五帝、三界官属一切真灵。臣等忝以凡微，获参上法。功无□□，过积丘山。诚宜束骸，甘俟冥罚。徒以受道之日，结誓三官。敷赞玄风，拯护幽显。普令一切，咸入法门。今斋主某仰虑亡灵某及九祖父母，一切穷魂，夙世今生，积成罪垢。业缘报对，神爽沉沦。非假斋功，无由忏拔。赍持法信，证质丹诚。乞度先亡，得免忧苦。使长夜之魂，睹太阳之光。孤爽还胎，朽骸更肉。普天率土，皆沐道恩。臣等职任所司，敢不誊奏。是用谨依下元黄箓简文灵仙科品，奉为某修建无上黄箓大斋，三日三夜，九时行道。转经礼忏，烧香然灯。普为存亡，拔赎罪苦。一心皈命，太上大道、至真众尊，特乞回大慈之泽，下罔极之恩。赦除亡灵某及斋主家，亿曾万祖，长夜死魂。迨今己身，家门大小，天下人民，一切众生，生死所行，重恶罪过。或贼害君父，不孝二亲。背师欺友，废真就伪。或反上逆下，杀害无辜。挂误生灵，攻伐家国。或伤戕物命，陷害忠良，夺人所崇，离人骨肉。或奸邪淫泆，门族交通，嫉贤妬能，不欲胜己。或评论道德，焚窃经书，秽触三光，轻慢四大。或为上无道，为下不忠，轻侮孤穷，酷虐百姓。或怨怒天地，訾毁正真。骂詈鬼神，呵忿风雨。或不崇有道，不敬老人，助人为非，笑人作善。或心非口是，形影自欺。日累月深，罪障因积。如斋主家，别有隐恶欲忏，师为撰文，於此添入从劫至劫，舍身受身。五欲十缠，六情三业，违天背地，负誓愆盟。宿对苦根，累世结固。相牵流曳，堕落恶源。讼逮存亡，转轮不绝。魂充考责，身谢风刀。抱闭幽关，备受诸苦。乞今烧香行道，忏谢玄真。如上罪条，随事散释。仰赖天尊上圣，十极天君，领纳弟子某金龙纹缯拔度之信，即敕飞天神王，赍九龙符命，告下九幽酆都岱宗、河源泉曲、三官九署、百二十曹、阴阳水火、考官掾吏，明承符命，解释幽魂。开赦亡灵某及斋主家祖玄灵识，出离长夜，睹见光明。落灭恶根，削除罪簿。断地简对，绝水盟言，迁品朱陵，练神丹霍。应度者度，应生者生。若在福处，增本功德。暨于四生五道、六趣三涂，普离凡尘，咸获升化。阳官拘击，罪谪囚徒，仗此斋功；悉蒙清脱。齐契正真之果，俱登快乐之乡。上愿三景着明，二仪交泰。帝图巩固，禾稼滋丰。水火旱蝗，兵戈贼疫，无侵境域，各保安宁。斋主某眷属亲缘，常承玄佑。千灾殄息，万善资熏。所启所祈，克蒙御达。所首所谢，皆获感通。上明天尊大慈之泽，下副臣等忏谢之诚。谨启。
　　陆天师盟真斋仪大谢忏文，即经中谢经宝之文，盖祖太极敷斋威仪经耳。张清都黄箓仪，大谢乃自出机轴为之，而词意颇繁复。故李景祈所传，乃是采取陆天师盟真仪大谢，为黄箓斋大谢文。其间引用张清都仪，不过数语。盖陆天师而未尝撰黄箓斋仪也，经科忏罪，质而不华，语颇难读，今人因以为古朴。庆元乙卯，留冲靖来括苍主王夕郎家斋事，每读至大谢处，诸孤以为给事，生前无甚罪过，道录不须如此忏，是未知太上立斋谢之法，摄法界一切众生罪缘因起，令有悔心。悔心苟形，善心自着。天堂地狱，由是分从。有入无归之於道。普天普地，俱摄入一忏愿法中，故曰大斋。夫岂止为亡者乞恩悔罪而已哉。然使建斋之主，因有不满意处，则亦非太上随机设教之义。杜广成黄箓斋，为同学行道仪，曾引括谢经宝之文为大谢矣。今略加润色，令便顺易读。然忏罪处，悉反覆用经语，庶使斋法，流传永劫也。
　　次都讲愿念
　　次复炉
　　香官使者，左右龙虎君，侍香诸灵官。当今修斋之所，生自然金液丹碧芝英，百灵众真交会，在此香火炉前。令斋主某存亡受福，家国蒙恩。十方仙童玉女，侍卫香烟，传臣向来所启，径御太上无极大道至真玉皇上帝御前
　　次吟学仙颂，出坛张万福天师科用奉戒颂
　　次出户咒
　　次空洞赞，引至玄师前列班，高功小启谢过三礼
　　次回向赞
　　次监斋纠过随有无言之。无则云，坛众奉法圆成，幸免疏缺。有则启白，法师授简。失者诣师再拜，长跪受简，退於经前施拜，依数止之。
　　次赞引法师归堂
　　无上黄箓大斋立成仪卷之十七竟
　　#1『真』 疑衍。
　　#2『虔』 原作『处』，误，今改。
　　无上黄箓大斋立成仪卷之十八
　　上清三洞法师李景祈立定三洞法师坤靖先生留用光传授太上执法仙士蒋叔舆重修
　　科仪门
　　古法散坛官功仪
　　修斋日数既毕，或用其夜子时，或用明日清旦，众官相率诣元师前立班。
　　次举唱道赞
　　次华夏赞，引法师参募升坛，念入户咒
　　次从地户，升天门，上十方香
　　次上御案香咒
　　次都讲唱，各礼师存念如法
　　次宣五方卫灵咒
　　次都讲唱，鸣法#1鼓二十四通
　　次三捻香咒
　　次发炉
　　无上三天玄元始三炁太上老君，召出臣等身中三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者严装，关启某处土地里域真官正神。臣今正尔烧香，奉为具官某修建无上黄箓大斋，三日三夜。九时行道，事竟言功。愿得太上十方正真生气，降流臣等身中，令臣所启，速达径御太上无极大道至真玉皇上帝御前。各三礼。
　　次法师与弟子，上十方香
　　次都讲唱，各称法位
　　具位，奉行黄箓大斋言功法事。臣某等，今故烧香，愿以是功德，上为天子王侯、土地官长、经籍度师、山林岩栖学真道士、同学之人，弟子某所荐亡灵，九祖父母，存亡两代，眷属亲缘，内外姻族，天下人民，飞行蠢动，一切众生。今故捻香，皈身皈神皈命，太上十方灵宝自然至真无上大道。特乞赦除，前世今世，生死所行，宿对重过。得免离三恶之道、十苦八难九厄之中。身得道真，飞行虚空。白日升天，侍卫道君。逍遥无上金阙、七宝自然宫殿，永与道合。所启玄感，应声上御，至真无极道前。
　　次都讲唱，礼十方
　　至心皈命东方无极太上灵宝天尊一拜，余九方同。
　　次都讲唱，各皈命忏悔法师长跪忏
　　臣众等，至心皈身，无极大道天尊。忏悔斋主某臣众等，及一切众生，前世今世，身形所犯。四肢举措，动违戒律。不依经典，身业大罪。无量无边，并乞荡除。皆愿斋主某臣众等及一切众生，身入至仙，与道合真。稽首礼谢，无上十方正真三宝。一拜
　　臣众等，至心皈神，无极大道天尊。忏悔斋主某臣众等，及一切众生，前世今世，心业所犯。志念不专，情浮意遑。驰骋不息，心业大罪。无量无边，并乞荡除。皆愿斋主某臣众等及一切众生，神合真寂，洞入自然。稽首礼谢，无上十方正真三宝。一拜
　　臣众等，至心皈命，无极大道天尊。忏悔斋主某臣众等，及一切众生，前世今世，口业所犯。善恶反论，绮言饰非。华词惑众，口业大罪。无量无边，并乞荡除。皆愿斋主某臣众等及一切众生，性命合道，玄会无为。稽首礼谢，无上十方正真三宝。一拜
　　次都讲唱
　　臣众等，至心皈命，太上三尊、十方众圣。礼经如法。
　　次吟三启颂三首
　　次都讲唱，三礼
　　次旋行，收五方真文，随方读文毕，令弟子执真文於香上熏之，叩齿十二通，咒之玉诀云，凡所祈禳，不先叩齿而咒者，为外魔所干，关启无感矣
　　无上至真，大圣高尊。布化运气，三十二天。八会九光，自然成文。安镇天地，保制劫年。元始符命，普告三元。下敕九地，上关诸天。中告海岳，名山大川。今日上告，万神咸闻。弟子某乙，修斋行道。拔度幽魂，三官九署。削灭罪根，永度三涂。五苦之源，世世受福。记名丹篇，神生天堂。炼化自然，生死开度。亿劫长存，九天告命，风火驿传。众和三声，出《灵宝内音玉诀》。
　　咒毕，置香案上拜表后，随表焚之。散灰青烟之中
　　次都讲，鸣法鼓二十四通高功叩齿，瞑目，咽液，存九炁光华之法
　　次都讲，重称法位李景祈三礼后大谢，方拜表。并宗张清都仪，非古法也
　　具法位，奉行黄箓大斋言功拜表法事。臣某等，谨重诚上启太上无极大道元始天尊、太上大道君、太上老君、无上玄老十方灵宝天尊、已得道大圣众、至真诸君丈人、三十六部尊经、玄中大法师天师君、上相上宰、四司五帝、三界官属一切真灵。臣等无极之劫，因缘至今。遭遇大法，真经下世。缪荷非分，奉受宝文。未能超绝世表，匿景幽林。长斋苦思，以求高蹈，而浮沈世路，混同魔俗。身口犯违，愆过积沓。常恐考至，负媿幽明。夙夜战兢，形魂罔措。诚知罪秽非念真之人。然受法之日，约当罄竭愚欵，表效丹诚。广宣慈风，赞扬妙化。普令一切，咸入法门。凡有皈投，辄当誊奏。今奉词旨，敢不上闻。
　　宣词
　　按如词言，在可矜悯。臣等辄相携率，依黄箓简文、威仪旧典，於某处灵坛之上，设玄科之式，法天象地。以某所赍金龙缯彩，安镇十方。本命之信，证质丹诚。沐浴五体，洗心静念。以今月某日某时为始，奉修黄箓拔度大斋，涂炭稽颡，烧香转经，然灯续明，昭一耀诸天。三日三夜，九时行道。拔度亡灵某及弟子某家九祖父母，亿劫种亲。幽魂苦爽，宿对罪根。讫某日亥时，功成事毕。泽被存亡，恩沾家国。酬功行赏，遍及灵司。臣等身中，所佩内外真官、君将吏兵，及所请灵宝官属、监斋卫真、天仙地仙飞仙、真人神人、日月星宿、九宫五帝、三河四海、五岳四渎、兵马骑乘、诸天监斋直事、侍香金童、散花玉女、五帝直符直日香官、传言奏事飞龙骑吏，一切官属，法箓治职、官君将吏、四方监察、土地真官、三界神祇，往来传奏，监临卫护，宣通召命，营卫斋事，并有功劳。谨为拜黄缯朱表一通，上诣太上三天曹，解坛迁职，复诸天位，重明功德。表在臣玉案之上，请省表文。
　　次宣表取表於香上，熏之，即读法位起，再拜讫，复长跪。和声正气，读至弟子名，皆令再拜。至臣诚惶诚恐处起再拜。又至年月日某处拜上，又再拜
　　展表玉案上，以书刀镇圣号之左，朱笔镇右毕。高功三捻香，叩齿三通，长跪，遣表敕曰
　　谨遣臣等身中，五体真官，官一小吏，十二书佐，重敕功曹使者、飞龙骑吏，严装显服，冠带垂缨，磨砚点笔，簪剑理箓。为臣及时操黄素朱表一通，上诣三天曹，随时进对。若有谬误，文字脱漏，言词倒错，不相次比者，传言书佐习事小吏，操龙头书刀、长毫利笔，随误正定。无令上官典者，有所遣却。闭口炁升，径上三天无极大道太上御前，谨勿稽停。左君历关，右吏次启，诸官君历第以次分别。当令所请者下，所召者到，所济者度，所宣者通，所迁者达，所愿者应，所求者得。若有下官故炁，邀截臣表文，不使上达者，收赴所在近狱，依律治罪，以明天宪。臣退伏案前，伏待报应。
　　次收表入函，华夏引表下坛
　　次法师向天门伏地存神，呈进如仪
　　次焚表於天门，法师起，举焚词颂
　　次都讲唱，长跪内官如法
　　法师三上香，叩齿十二通，纳官
　　臣奏表事竟，建斋之始，所出身中功曹使者、一切真官、仙君吏兵，并还臣等身中。从众妙门而入，在左还左，在右还右，直使功曹，主领检押，还复本位，无令差互。须召又到，一如故事。叩齿三通，咽液三过，存三五上章官吏各复身中，再拜。
</div>
    <div class="pagination">
<a href="无上黄箓大斋立成仪_page24.html">上一页</a><span>...</span><a href="无上黄箓大斋立成仪_page20.html">20</a><a href="无上黄箓大斋立成仪_page21.html">21</a><a href="无上黄箓大斋立成仪_page22.html">22</a><a href="无上黄箓大斋立成仪_page23.html">23</a><a href="无上黄箓大斋立成仪_page24.html">24</a><span class="current-page">25</span><a href="无上黄箓大斋立成仪_page26.html">26</a><a href="无上黄箓大斋立成仪_page27.html">27</a><a href="无上黄箓大斋立成仪_page28.html">28</a><a href="无上黄箓大斋立成仪_page29.html">29</a><a href="无上黄箓大斋立成仪_page30.html">30</a><span>...</span><a href="无上黄箓大斋立成仪_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
