<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 49 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 49 页/共 621 页</h1>
    <div class="content">　　界以星驰。铁骑嘶风，廓八弦而雷动。无远弗届，有碍皆通。今有斋主某，崇建某斋，开度亡故某人。切虑苦海飘流，迷途驰骋。飞客尘於 
　　五蕴，报障谁矜。拥业垢於七情，恶根自滓。致鼓三官之笔，遂沈六洞之区。玉律金条，凛女青之考对。铜关铁垒，惨混黄之拘维。长夜幽 
　　幽，寒丘寂寂，狱吏舞文而含冤莫诉，鬼官奋武而茹苦无源。非凭摄召之威，曷副超浚之望。天阍密扣，恩纶下龙尾之墀，地域遐开，敕诏 
　　赦虎头之户。欲伸激切，期藉宣扬。觊采烛於刍衷，庶承流於枫禁。宣灵宝旨，形魂部卫於北酆。乘功德光，爽魄摄提於下界。勤拳有请， 
　　恳祷无违，执事恭陈亚献。
　　亚献　　散花
　　伏以度南宫而除罪簿，帝渥恢张。摄北酆而检鬼营，神威焕耀。既上承於芝检，谅下副於葵忱。犹虑泉曲神乡，朔单幽域，有间无间之禁垣 
　　峻极，天一太一之牢槛森严。六洞十宫，霜肃推研之令。三官九府，雷轰讯鞫之威。或山川岳渎之攸司，或里域城隍之列职。黄泉幽路，黑 
　　壤冥关。悉资神圣之雄，为摄形魂之正。冤莫冤於三世四负，亲莫亲於九祖七玄。愿假威灵，溥行摄召。排空驭气，遵火令而去若
　　飞云，破幽入冥，奔流铃而迅犹掣电。追呼五道，管领四生，均乘金阙之慈光，来沐玄坛之惠泽。闻经听法，坐令犴室之春生。度命登真， 
　　行睹豹关之日。近敷心切切，俟命渠渠。执事，恭陈终献。
　　终献　　散花
　　三献既周，一忱毕露。玄坛符檄，谨用宣告。
　　法师宣告
　　伏以荣膺玺绂，典领枢机。结三部於三田，混七元於七户。光舒甲乙，气贯癸壬。佩北祚之符章，握中魁之造化。指呼三极，啸命群灵。徽 
　　长夜之魂，来陟阳明之界。神威焕耀，风火无停。敢有不承，酆刑赫奕。比者躬朝金阙，面奉玉音。降敕诏以摄魂灵，颁符章以役仙吏。汝 
　　等分灵兆质，结气禀形。既闻召以来临，宜吁恭而尽瘁。上遵帝命，下副民情。我运北魁，径开阴府。大圣使者，玉女将军，承此真光，随 
　　我前进。所有玉札，敬为颁行。汝宜钦承，一如灵宝玄坛律令。
　　宣玉札
　　宣青玄追魂符箓
　　宣牒
　　伏以龙章诞布，三天垂湛露之恩。驲骑载驰，九地仰震霆之令。愿恭乃事，爰疾其驱。时行万程，极侍卫送迎之喜。普告三界，无拘留逼合 
　　之忧。帝有恩言，神毋旷职。恪期感应，不负勋庸。速去速来，明彰报应。
　　灵宝领教济度金书卷之二十七竟
　　洞微高士开光救苦真人宁全真授灵宝通玄弘教水南先生林灵真编
　　卷之二十八
　　科仪立成品
　　开度通用
　　催召仪
　　步虚　　洒净　　上香
　　上清灵宝玄坛灶香，关启某靖灵宝追摄总局诸部仙灵官吏，城隍里社，监临翊卫，虚空鉴察一切灵祇，仗此宝香，普同供养。伏闻化机转生 
　　死之轮，循环万劫。道气贯阴阳之域，化育君灵。焕七星以检北酆，役三元而颁玄范。威张天政，霜明啸命之权。劲制地祇， 雷动追呼之 
　　令。上穷碧落，下洞黄泉。启路开关，使超酸之有便。提魂摄魄，宜时刻以无违。顷为斋主某人，开度亡故某人。奏对彤墀，颁行丹诏。徽 
　　仙僚而策役，迎爽魄以升迁。冀运洪慈，克符素悃。今则籁沉漏寂，夜气无尘。斗转星移，天光有耀。宝铎琳琅於风际，灵旛缥缈於空中。 
　　芝馔横陈，兰汤显设。宜疾行於告召，期立副於感通。激切申言，高明丙鉴。清众运诚，志心奉请。
　　至心奉请北魁玄范神虎大神，玉女功曹，将军使者。惟愿云车俯降，仙仗来临，今日今时，召魂显现。
　　至心奉请青玄黄箓追摄灵曹守雄抱雌九天官吏。惟愿云车俯降，仙仗来临，今日今时，召魂显现。
　　至心奉请玄台内省如意万司摄魄召魂仙灵官将。惟愿云车俯降，仙仗来临，今日今时，召魂显现。
　　至心奉请本靖总制主将副将，护道监坛，诸司官将。惟愿云车俯降，仙仗来临，今日今时，召魂显现。
　　至心奉请城隍社令，翊卫监临，里域灵祇，虚空主执。惟愿云车俯降，仙仗来临，今日今时，召魂显现。
　　三献　散花
　　伏以万帝溥好生之德，惠露沾濡。九幽模度死之仁，祥烟蒙蔼。仰威灵之有翼，布圣武以无方。呼阴召阳，控飞云於汗漫。升天入地，骖风 
　　驷於幽阴。颁金符而狱吏丕承，开铁围而鬼官敬听。魏巍神勇，赫赫机衡。倾为斋主某，开度亡故某。矜彼魂仪，堕兹冥漠，请紫禁提携之 
　　令，仗玄曹召摄之威。谅宣德以承符，各效勤而受事。兹也神朮照夜，元气开幽。清微宣皇极之辉，赤圆示紫金之相。荫慈云於三界，洒法 
　　雨於十方。感此傍徨，时则可矣。从兹部卫，礼亦宜之。犹虑一旦沉沦，百神解散，三途渺莽，六洞幽沉。山川岳渎之神庭，里域城隍之阴 
　　域，积冤莫释，宿业犹羁。或颠倒於四生，或漂流於五道。悉祈显现，直赖搜寻。约束关津，火令驰而必无□□。戒严道路，天威布而孰敢 
　　拘留。期气气返於几筵，俾神神朝於黼座。愿听恳祷，伫副翘倾。玄坛公文，谨当宣示。
　　宣催召牒
　　青律森严，昭抽魂之帝救。玄班赫奕，运摄魄之神功。盍掷火以流铃，即鞭云而跃电。指挥冥路，呼啸幽扃。仰承纶綍之威，俯召形魂之正 
　　。敢有过截，束送雷霆。毋辄稽违，自干宪令。速至速至，升旛现形，一如灵宝玄坛律令。
　　八门开度天尊八十一声
　　法师运神行持如仪
　　召魂仪
　　吟偈
　　玉京降旨下瑶台，童子传言地狱开。
　　业海爱河皆息浪，镬汤炉炭代寒灰。
　　真符告下罗邓去，阴府迎将净魄来。
　　观听法音消罪戾，永辞苦海出轮回。
　　伏以玉清道气，覆三极以生春。太乙真光，昭一九幽而不夜。灵旛扬晓，梵唱浚霄。见之者似驾法桥，傍惶来赴。闻之者如登道岸，疾速遥 
　　临。况紫英之凤篆颁宜，而青玄之龙符赫奕。左提右摄，阳辟阴开。咨示灵仪，幸离冥漠。克时定令，无违青律之条章。附旛现形，盍体玄 
　　坛之号令。毋迷毋滞，速赴速来，摄召秘章，谨当宣诵。
　　太微回黄旗，无英命灵旛，摄召长夜府，开度受生魂。和：不可思议功德。
　　歌阳斗章
　　阴阳推运兮，劫数更迁。生死周流兮，孰愚孰贤。轮转无穷兮，上元造化。未出三界兮，拘於神变。□□东兮，□□西转。□向南兮，□□ 
　　北面。阴灵阴灵兮，茫茫没没。阳魂阳魂兮，碌碌悠悠。天地明兮，万鬼潜。天地动兮，万鬼爽。天地灵兮，万鬼长。阴阳运兮，鬼神享。 
　　太一召汝何迟迟，先至后至律有常。感此彷徨附我旛，赐汝灵书归上清。急急如太一玄冥夫人律令摄。
　　伏以二气良能，孰测鬼神之情状。五神妙合，可还形气之根源。灵光奕奕於中天，梵唱泠泠於云际。晚风淅沥，若闻警欬之音。夜月凄迷， 
　　如见步趋之影。宜歌阳頀，庸格阴游。庶彰应感之机，密契招来之切。
　　符命通冥漠，灵旛扬晓风，迁神超北府，飞马上南宫。和：不可思议功德。
　　歌阴斗章
　　五行所造兮，复归於五行。四大假合兮，还归於太空。或阴或阳兮，任天地之根宗。天地冥兮，万鬼潜。天地动兮，万鬼爽。天地灵兮，万 
　　鬼长。阴阳运兮，鬼神享。天一北祚召汝魂，太一紫元摄汝灵。冥海冥波冥晦神，不问八极鬼与精。感此彷徨附我旛，赐汝灵书归上清。急 
　　急如太一玄冥夫人律令摄。
　　伏以将天气以制天魂，体包空洞。开鬼关而来鬼爽，迹遍虚空。极前后三际以追寻，溥上下四方而提摄。非远非近，由一气之潜交。若有若 
　　无，恍万神之默备。以接阳春，克离阴阙。上乘恩泽之华，下副孝思之切。
　　明梵飞玄景，开度长夜魂，游爽赴期归，气气返故根。和：不可思议功德。
　　歌斗章
　　胎光爽灵幽精，三魂皈空皈真。天地正真气，再使汝成形。此是五行造化精，无藏无避无逃形。一呼速至现真形，感此彷徨附我旛，赐汝灵 
　　书归上清。急急如太一玄冥夫人律令摄。
　　伏以天地运阴阳，每有生而有灭。精神致魂魄，宜无去以无来。神威呼啸於十华，火令招提於八极。云飞风迅，共瞻华表以彷徨。电掣霆奔 
　　，即认灵幡而恍惚。今伸请召愿，疾归来寥。循喝为荒兹激切之诚，恪享荐修之孝。
　　志心奉请亡故某人灵魂，惟愿仰承道宝力，今夜今时来附灵旛。和：受兹开度功德。
　　志心再请亡故某人灵魂，惟愿仰承经宝力，今夜今时来附灵旛。和：受兹开度功德。
　　志心三请亡故某人灵魂，惟愿仰承师宝力，今夜今时来赴灵膳。和：受兹开度功德。
　　洞章韵彻，幸魂识之期归。梵唱声彻，谅形神之徒止。天恩浩浩，圣力巍巍。犹念万劫循环，亿龄轮转。三生四负，宁无执对之冤仇。九族 
　　六亲，未免缠萦於恩爱。非溥受於开度，或有碍於超浚。斋福罗敷，法门广大，重吟宝偈，庸召真仪。
　　太阴冥冥黑波重，中有罗邓六天宫。
　　万鬼成群痛哀泣，悲恼毒列大恶崇。
　　无上洞音彻九地，飘飘吹下慈悲风。
　　吹向冤苦召亿魂，随音奔赴宝坛中。
　　志心奉请亡故某人，前生今世，舍身受身，宗祖姻亲，仇雠冤对，一切男女等魂。惟愿仰承三宝力，今夜今时，来赴斋坛。和：受兹开度 
　　功德。开鬼关而提魂魄，疾速归来。赴旛影而显神仪，彷徨莅止。直藉慈悲之泽，宜生庆幸之心。伏愿亡故某，觉海昭明，真源莹朗，随神 
　　光而缓步，朝天陛以登真。至於眷属姻亲，冤仇党类，班分男女，朋进道场。均承超度之功，可遂飞仙之乐，法众运诚，玉音引导。
　　慈悲接引天尊。
　　引旛诣法师座前医治。
　　灵宝领教济度金书卷二十八竟
　　洞微高士开光救苦真人宁全真授灵宝通玄弘教水南先生林灵真编
　　卷之二十九
　　科仪立成品
　　开度通用
</div>
    <div class="pagination">
<a href="灵宝领教济度金书_page48.html">上一页</a><span>...</span><a href="灵宝领教济度金书_page44.html">44</a><a href="灵宝领教济度金书_page45.html">45</a><a href="灵宝领教济度金书_page46.html">46</a><a href="灵宝领教济度金书_page47.html">47</a><a href="灵宝领教济度金书_page48.html">48</a><span class="current-page">49</span><a href="灵宝领教济度金书_page50.html">50</a><a href="灵宝领教济度金书_page51.html">51</a><a href="灵宝领教济度金书_page52.html">52</a><a href="灵宝领教济度金书_page53.html">53</a><a href="灵宝领教济度金书_page54.html">54</a><span>...</span><a href="灵宝领教济度金书_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
