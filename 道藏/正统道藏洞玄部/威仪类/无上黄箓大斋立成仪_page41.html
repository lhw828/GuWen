<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 41 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 41 页/共 92 页</h1>
    <div class="content">　　右三朝命魔，张清都所言尽矣。赵道升修黄箓仪认为，内事止於午朝命魔，盖本政和金箓。此是其所见错处，非经旨也。
　　释步虚旋绕
　　张万福天师曰：玄都玉京山，上冠八方。即太上无极虚皇大道君之所治也，高仙之玄都焉。诸天大圣、高仙真人，各各持斋奉法，宗太上虚皇於此矣。凡遇斋日，并乘飞龙八景云舆，大会太上玄都玉京，烧自然旃檀返生灵香，飞仙散花，旋绕七宝台三匝，行诵空洞歌章也。其时八风扬旛，香花交散。流烟蓊郁，太上称善。又飞天之神，常乘碧霞之辇，游於玉隆之天。一日三时，引天中众圣，上朝七宝之宫、七宝之台、七宝玉宫，皆元始天尊所居。诸天众圣，朝时皆旋行，诵歌洞章，即升玄步虚章。或旋空歌章，大梵无量洞章之流也。密咒毕，都讲唱步虚旋绕，以次左行，绕经三周。其第一首，但平立，面经像。作第二首，即旋行。至第十首，须各复位竟之。每称善，各回身，向中散花，礼一拜，法十方朝玄都也。
　　右按上元金箓简文真仙品曰：拔度生死，建斋威仪，礼十方毕。次一时左转绕香灯三周，师诵步虚之章，弟子都门赞祝三周，如玄台法。尊卑相次，安徐雅步，调声正气，诵咏空洞之章。勿得顾盻，意念不专，迟速越错，更相进却，要量坛席广狭为财。如坛席狭处，第二、第五、第八首旋绕散花，余面经像作可也。
　　步虚空洞之章十首并释
　　稽首礼太上，烧香归虚无。流明随我回，法轮亦三周。玄愿四大兴，灵庆及王侯。七祖生天堂，煌煌耀景敷。啸歌观太漠，天乐适我娱。齐馨无上德，下仙不与俦。妙想朗玄觉，诜诜巡虚游。
　　旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香花，肃然灵风起。宿愿定命根，故致标高拟。欢乐太上前，万劫犹未始。
　　嵯峨玄都山，十方宗皇一。迢迢天宝台，光明焖流日。炜烨五林华，倩灿曜朱实。常念餐玄精，炼液固形质。金光散紫微，窈窕大乘逸。
　　俯仰存太上，华景秀丹田。左顾提郁仪，右盻拥结璘。六度冠梵行，道德随日新。宿命积福应，闻经若至亲。天挺超世才，乐诵希微篇。冲虚太和气，吐纳流霞津。胎息静百关，寥寥究三便。泥丸洞明景，遂成金华仙。魔王敬受事，故能朝诸天。皆从斋戒起，累功结宿缘。飞行凌太虚，提携高上仙。
　　控辔适十方，旋憩玄景阿。仰观劫刃台，俯盻紫云罗。逍遥太上京，相与坐莲花。积学为真人，恬然荣卫和。永享无期寿，万春奚足多。
　　大道师玄寂，升仙友无英。公子度灵符，太一捧洞章。舍利耀金姿，龙驾欻来迎。天尊盻云舆，飘飘乘虚翔。香华若飞雪，纷霭茂玄梁。
　　头脑礼金阙，携手邀玉京。骞树圆景园，焕烂七宝林。天兽三百名，狮子巨万寻。飞龙蹲躅鸣。神凤应节吟。灵风扇奇花，清香散人襟。自无高仙才，焉能耽此心。
　　严我九龙驾，乘虚以逍遥。八天如指掌，六合何足辽。众仙诵洞玄，太上唱清谣。香花随风散，玉音成紫霄。五苦一时迸，八难顺经寥。妙哉灵宝囿，兴此大法桥。
　　天真帝一宫，蔼蔼冠曜灵。流焕法轮纲，旋空入无形。虚皇拊云璈，众真诵洞经。高仙凛乎赞，弥劫保利贞。
　　至真无所待，时或辔飞龙。长斋会玄都，鸣玉扣琼锺。十华诸仙集，紫烟结成宫。宝盖罗太上，真人把芙蓉。散花陈我愿，握节征魔王。法鼓会群仙，灵唱靡不同。无可无不可，思与希微通。
　　右出灵宝玉京山步虚经，每一首终，各称善一拜。
　　释重称法位大谢
　　众各重称所受法位。高功北向，大谢。众官人，各长跪。留冲靖止东向
　　右大谢忏罪之文，出黄箓简文经及灵宝太极敷斋威仪经。
　　十念
　　一念为道，四大合德。某家七祖父母，免脱忧苦。上升天堂，衣食自然。
　　二念帝王国主，道化兴崇。庠序济济，皇化恢弘。威仪翼翼，普天所瞻。民称太平，戎夷宾服。妖恶日灭，贤圣日生。
　　三念法师，功德大建。教化明达，俱获飞仙。
　　四念同志学人，早得仙道，更相开度。
　　五念九亲和穆，好尚仁义。贵道贱财，行为物范。
　　六念损己布施道士及饥寒之者。天下人民，各得其所。
　　七念蠕动跂行，一切众生，咸蒙成就。
　　八念赦贳某家门前世。生死罪对，立功补过。
　　九念某家门兴盛。宗庙有人，世生贤才。
　　十念尊受师经，不敢中怠。平等一心，广度一切。克获上仙，白日升天。拜见太上，永成真人。服五色云衣，与道合同。一作云车羽驾，与道合同。
　　十二愿并释
　　一愿大道，淡泊虚无。安闲空寂，澄清自居。广开法门，教导顽夫。皆蒙慧解，精苦是修。预以同学，普得升虚。与天相保，长存无忧。一切众生，咸同宁休。
　　二愿诸天，结气澄清。高虚广覆，保真固灵。气候调节，四运和平。国安民丰，普天闲宁。广济一切，惠逮有生。保劫长存，亿亿不倾。
　　三愿地土，广载无穷。安平不陷，海沦不崩。保镇宁国，兆民兴崇。养生安死，惠周十方。禾稼种植，滋生日丰。含德厚载，万愿咸从。
　　四愿日月，二景高明。无有勃食，亏缩安清。光照诸天，洞消暗冥。保固劫运，世祚和平。普加润惠，泽洒众生。
　　五愿星辰，与日月齐光。转烛照耀，映朗十方。各安其位，经纬直行。保镇安国，无有灾殃。四海宁一，普天兴昌。
　　六愿四时，随节推迁。景气调和，无有灾患。疫毒消灭，普天平安。五谷丰熟，国富民欢。
　　七愿浮云，结气聚烟。飞空高澄，荫覆玄玄。隐则无为，散则弥天。神仙同居，结友众真。惠流一切，兴国爱民。普济群生，人同劫年。
　　八愿风雨，流洒无穷。普加施泄，受其发扬。万物滋生，国储民丰。
　　九愿五岳，各安其方。巍巍包藏，长为仙宫。安镇国祚，保天无终。护度一切，莫不仰宗。
　　十愿江海，荡荡无极。含容恢廓，无细不殖。渊澳柔惠，润加喘息。天人获庆，年同劫石。
　　十一愿帝王，国主日昌。四海安穆，兵革不扬。天人歌唱，吉应来祥。敷教济济，威化洋洋。兆庶称庆，长乐未央。
　　十二愿蝖飞蠕动，已生未生。咸蒙安全，普得生成。皆见元气，受阳之形。草木果林，经冬不零。一切济度。靡不鲜荣。右出灵宝真文要解经。
　　回向诵
　　向来礼忏功德转经作转念功德，随宜改换，上资家国，下及存亡。同赖斋功转经作胜因成无上道。
　　小启谢过密咒每日登斋出坛，於玄师前，密祝之
　　臣等今奉为某官某乙登斋升坛行道，切恐进止犯科，不合仪格，为四司所斜，五帝所囗。千愆万罪，乞垂赦免。使功德成就，启奏感通。即仰荷玄中大法师，三官五帝，罔极之恩。
　　毕三礼
　　无上黄箓大斋立成仪卷之三十四竟
　　无上黄箓大斋立成仪卷之三十五
　　三洞法师冲靖先生留用光传授太上执法仙士蒋叔舆撰集
　　斋法修用门
　　释言功拜表
　　杜广成先生曰：表文，以黄素五尺、朱界朱书，每行二十四字。生字不在下，死字不在上。第一行尽书法位，至顿首字。上言，独占一行。太上无极大道，居第二行。表后，以闻，去臣姓三行。圣号，去臣姓三行。年月，去圣号三行。一如章法，不得涂改注乙，谴责尤重。谨之。读表时，取表於香上熏之，即读法位。起，再拜讫，复长跪，和声正炁读之。至弟子名，皆令再拜。至诚惶诚恐处，起，再拜。至年月日时某处拜上，又再拜。都毕，展於玉案上，证对御前，以龙头书刀，镇圣号之左。朱笔镇右讫。次三捻上香，长跪，叩齿三通，遣表勑表毕。法师於案后，临目向天门，曲身，中存三五吏兵及三元将军功曹、骑乘，罗列前后，身乘翠羽车龙驭在紫炁中，冉冉而升，上诣三天门下。先谒三天法师，入玄都宫门之左，呈表讫已，捧表函，径入三天门。赍章呈章等从事一十二人，表候上省览毕，即出三天门，御羽车与骑乘而回。所经历天宫道路、次第，一如三五拜章诀。次叩齿十二通，内官毕，再叩齿三通，咽液三过，存三五上章官吏，各复身中，再拜。次卷表於词文之前内函中，封印讫，并真文，通於小桉上。同案捧之，监斋押之，幢节前引，弟子随之，至天门上焚之。法师於本位，向天门，存真官捧真文表等，随香烟朱焰，上升天门。
　　右言功表，亦谓之言功章。章表同法，皆本正一。古者箓生祭酒，领户化民，进拜章书，止是依法操露存思，遣官赍呈，以俟玄报。所以本科遣章云，若有谬误颠倒，长毫利笔，随误正定等语。杨杰修金篷，却以己见，删去此三十八字。盖是未究古法操伏既毕，章书止留治中，至三元日，依断章法方，一并焚去。至上元后，所拜章书，至中元日断。中元后所拜章书，至下元日断盖古者法箓全备，传授有宗。三五吏兵，呼吸相应，不专委心於文书也。杜广成纳官后，方收表入函，焚於天门上。盖是古法，后世传授失真。自度非凭文翰，莫期感通。故於遣官后，即卷表入函，法师依法存伏，随即焚燎。盖少变古法矣。至赵道升，则又自以闻后，令法师从后读至前，仍以圭三熨圣号，盖天一法也。灵宝五炼生尸经，有黄缯章法，乃是表式。建斋之初，必出官启事。事毕，拜表，与之言功令，其随表上诣玄都，列受功赏。初未尝再出官也。杨杰被旨，删修科文，却於散坛三礼后，重称法位，再出官，而后拜表。自后相□不革，盖是不曾深考经文，非古法也。
　　释纳官
　　众官长跪，法师叩齿十二通，纳官毕。再叩齿三通，咽液三过。存三五官吏，各复身中。
　　释纳职
　　各依位相次於三宝前，礼一拜，长跪，受简於高功讫。起三礼，退就西立并讫。高功三拜，行就本位。
　　释宣简
　　先三捻香，执山简文，叩齿九通，读之，香熏三过，乃读。读讫，众官再拜，令弟子执简，横於香烟上。法师叩齿九通，面东咒之。咒时，众官随声言之。毕，众官再拜简文，并咒金龙驿传四字，皆三度言之。咒讫，封题如法。水土二简，一同。
　　还戒颂
　　天尊大慈悲，说戒度众生。威德被幽显，果报感神灵。诸天来稽首，群魔自束形。过去超八难，见在保千龄。斋福行当息，相共送虔诚。流梵逸云唱，飞香杂烟馨。琼凤乘丹辇，金龙驾绿軿。生死皆快乐，家国悉安宁。
　　太极颂并释
　　道以斋为先，勤行登金阙。故设大法桥，普度诸人物。宿世恩德报，道心超然发。身飞升玄都，七祖咸解脱。出太极敷斋威仪经
　　学仙颂大学仙顷，见转经仪
　　学仙行为急，奉戒制清心。虚夷正炁居，仙圣自相寻。若不信法言，胡为栖山林。
　　空洞颂出灵宝空同灵章经
　　元始开图，敷落玉篇。高唱空洞，飞步入玄。神王度命，乘虚驾烟。礼诵灵章，与劫同年。
　　三涂五苦颂
　　三才及万物，倚伏各有龄。终始大劫数，福尽天地倾。往反於五道，苦哉更死生。展转三涂中，去来与祸并。
　　大贤慎兹戒，忍世念割情。愚夫不信法，罪痛常自婴。吾念世无已，今古重告明。若欲度斯祸，皈命太上经。
　　罪福不由他，谅自发尔身。大贤故闲口，欲绝诸恶绿。灭念皈兼忘，倚伏待长泯。弘道以安世，终当见正真。
　　淫嫉为祸首，灭身之至患。贪养如斯祸，恐必致夭残。知恶而不革，岂是道所安。怀毒日斋直，今我发长叹。
　　宿命有信然，弱丧谓之无。皆欲眼前见，过目即言悠。大贤明道教，操戚悯顽夫。依依念子苦，勤勤令我忧。
　　人命易消尽，亦犹膏中火。四大暂相遇，五物权时假。盛年当勤学，趣求存吾我。福尽身神散，冥冥地狱下。上圣畏是故，寻道度斯祸。
　　学仙行为急，奉戒制清心。虚夷正炁居，仙圣自相寻。若不信法言，胡为栖山林。大贤乐经戒，受之为身宝。就学常苦晚，治身恨不早。比当披幽赜，倏忽年已老。执卷吸尔极，将更死痛恼。吾故及弱龄，弃世以学道。右太极真人作，出灵宝本愿大戒经
　　释然灯
　　下元黄箓简文灵仙品曰：拔度罪根威仪，十方各安九灯火，合九十灯。在都门之外，太岁行年、大小墓、本命、侠门然灯，随主人所安多少。每令光明，彻照竟夕，勿使中灭。
　　右黄箓简文，然灯虽有定数，要须量力及坛席阔狭施之，勿使妨碍行事及勿污人衣冠为佳。上元金筹简文真仙品曰，然灯威仪，功德至重。上照诸天，下照诸地。八方九地，并见光明。全在侍灯之官，勤为用意。每令灯光，明彻竟夕，不得中灭及半暗半明。令人绝世，宜常谨之。飞天神人曰，学士不明然灯烧香，七祖不得开度长夜之府，九幽之中身无光明，考属太阴曹。
　　杜广成先生曰：礼灯之法，出金箓简文。凡修斋行道，以烧香然灯，最为急务。香者，传香达信，上感真灵。灯者，破暗烛幽，下开泉夜。所以科云，烧香然灯，上照诸天福堂，下照长夜地狱。苦魂滞魄，乘此光明，方得解脱。既然灯须，各有法象。春九夏三，秋七冬五，四季十二，皆随五行本数设之。更有诸天诸地，八卦九幽，诸灯之位，随金箓简文中，方位罗列，烧香礼祝，福德立降，灾咎自消。或以启斋之夜，或三日七日之中，如法然灯，落景行道毕。出坛至地户，以赞咏幢节，庠序雅步，导引众官弟子等，旋绕灯下，依位祝之。每祝毕，众官弟子皆礼。礼遍，复以空洞声，引归玄师前，散如常仪。只於地户，列班礼祝，亦合其法。又曰，凡修黄箓，当依真文玉诀，四时然灯外，别然金箓诸灯，依法拜祝讫。或三日之内并行之，或拜祝一夕，皆获福利，幽显沾恩矣。或不因斋坛，特然此灯，依法拜祝，功以等矣。崇善之士，其弘之焉。
　　明灯颂
　　正一阳光，炎上朱烟。开光童子，一十二人。洞照天下，及臣等身。百邪摧落，却鬼万千。光明朗彻，通真达灵。升入无形，与道自然。
　　右出灵宝上元金箓简文真仙品然灯威仪
　　明灯赞三首
　　太上散十方，华灯通精诚。诸天亦皆然，诸地悉玄明。我身亦光彻，五脏生华荣。炎景昭太元，遐想繁玉清。
　　丹精寄太无，玄阳空中响。含形灭苦根，幽妙至真想。垂华不现实，因缘示光象。我身亦如之，乘化托流景。
　　夜光表丹阳，迢迢照灵室。诸天普光显，诸阴即日灭。我神亦聪明，常玩智与慧。逍遥适道运，迁谢任天势。举形蹑空洞，夜烛焕流萃。右出洞真观身大戒，见陆天师然灯礼祝威仪
　　灭灯颂
　　玄阴闲光，长灯续明。太阳已朗，八幽开清。灯还太阴，光附景生。日月二真，与我合并。
　　右出上元金箓简文真仙品然灯威仪。
　　释投龙简
　　下元黄箓简文灵仙品曰：拔度罪根威仪，修斋都毕，当依玉诀，投金龙一枚。丹书玉札，青丝缠之，以关灵山升度之信，挂於绝岩之中，一依具法。又曰，关水帝威仪，当丹书玉札，金龙一枚，青丝缠之，以简沉之三江，以关水帝升度之信，一依玉诀具文。又曰，关水帝毕，即以玉札金龙金钮九枚，青丝缠之，埋於坛所，以告盟地官，一如科文。玉简盟真科曰，修黄箓宝斋，当以上金三两，铸金龙。龙各一两，国家用上金，公侯大臣次金，士庶银铜涂金，并可通用，副以简文。即玉札也题修斋所为及国号、太岁、月日、法师姓名、投奠方所，投於名山大洞、灵泉龙穴及斋坛或在囗之中，以告盟天地水三府，使监证斋功。阙者，考属地官九都曹。科曰，龙者，乘云炁，御阴阳，合则成体，散则成章，变化不测，入地升天。故三十六天，极阳之境，可以驿传信命，通达玄灵者，其龙乎。龙者，阳畜也。夫天用莫如龙，地用莫如龟，人用莫如马是以天上以龙驿骑，往来人间矣。金者，五金之最，坚刚不渝，天地所宝，通灵合神。故以上金铸之，取法龙形，投之洞府，盟三元也。洞府真官，所司寮属，告龙信简文，录其善功，以奏言於上圣。感应之报，犹影之随形。修尚之士，不可阙也。简者，告也，纪也，札也。纪世之善，告於上真。法长一尺二寸，象十二辰。广二寸四分，法二十四真炁。厚二分，法二仪。上下正方，法日之方景，正真通达，无所避让。国家以玉为之，玉有九德，可以为礼大地神祇之信，故用玉焉。公侯臣庶通用槿木，以其洁白纤致，可比玉矣，明尊卑之殊也。璧者，礼天地山川之宝也，以玉为之，投山简用圆璧一，其色苍，径二寸，虚其中。山简关九天之信，故用苍璧，以法天地投水简用六出之璧，其色黑，径三寸，虚其中。水简为九海水官之信，故用玄璧，水之色。六出，水之数也投土简用黄璧，正方，径二寸，虚其中。土简为九地之信，黄者土之色也。方者，地之形也璧与龙，副於简封之外，以青丝缠之。投三简之法，当用金钮九只。三简用二十七钮金钮代歃血，青丝代割发，告盟达诚，最为重也。故以青丝缠钮璧，以附於简及龙，而后放之也。钮法，国家用金。臣庶以银铜涂金可也钮径九分，圆其外，如环之形也。修斋毕，别卜良日，或洁斋之辰，备醮馔。法师众官及斋主弟子，或泛舟以诣水洞，或梯陆以登山门。各於洞之外，剃草扫洒洁净，敷列醮席，酒果肴馔，当鹿脯汤茶等，国家六十分，臣庶二十四分。如严醮之仪，乃盛服澡漱，朝谒法事，备如科式。所在地司灵官、监察将吏，当为子关启洞中仙曹，通达告斋之简，如此福善立感。不得都无关启，直尔投於洞中，不达真灵，反获罪考矣。若山水之洞稍远，师众不可俱行，难於登泛者，当选坛内法职一二人与弟子赍简，以诣洞所，设醮关告，投奠一如本仪。若国家投龙五岳诸山，具有金箓科式，与此常礼，繁省不同矣。斋官或公私所拘，不得躬诣洞府者，可精选谨虔恪信奉恭勤者一人，代往行礼。无可代者，师为关告之。又不得藏匿简文，因循持久，既阙告盟之信，所在地司录奏，获罪非细，切宜谨之。
　　无上黄箓大斋立成仪卷之三十五竟
　　无上黄箓大斋立成仪卷之三十六
　　三洞法师冲靖先生留用光传授太上执法仙士蒋叔舆重修
　　修奉应用门
　　建斋之始投词颂
　　渺渺空无象，悠悠感至灵。敬则承天贶，泄则被魔精。
　　吉凶随运转，否泰应缘生。道不贵珠玉，神惟在至诚。
</div>
    <div class="pagination">
<a href="无上黄箓大斋立成仪_page40.html">上一页</a><span>...</span><a href="无上黄箓大斋立成仪_page36.html">36</a><a href="无上黄箓大斋立成仪_page37.html">37</a><a href="无上黄箓大斋立成仪_page38.html">38</a><a href="无上黄箓大斋立成仪_page39.html">39</a><a href="无上黄箓大斋立成仪_page40.html">40</a><span class="current-page">41</span><a href="无上黄箓大斋立成仪_page42.html">42</a><a href="无上黄箓大斋立成仪_page43.html">43</a><a href="无上黄箓大斋立成仪_page44.html">44</a><a href="无上黄箓大斋立成仪_page45.html">45</a><a href="无上黄箓大斋立成仪_page46.html">46</a><span>...</span><a href="无上黄箓大斋立成仪_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
