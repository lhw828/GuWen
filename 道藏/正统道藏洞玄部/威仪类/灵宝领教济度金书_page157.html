<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 157 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 157 页/共 621 页</h1>
    <div class="content">　　诵灵书
　　玉符保神，青编定录。荷帝恩之曲赦，仰圣化之潜扶。伏望亡故某，及一切产魂，五体和平，三田通畅。永离地中之地，地界无拘。送登天 
　　上之天，天光下接。稽首皈依无极大道。
　　宣疏
　　元皇开度天尊
　　引诣监 生司幕裹右厢，过天医司
　　某上启灵宝天医司灵官真众。伏以天地阴阳，乖炁每流行於愚俗。金石草木，神功端藉於良医。倘有疾伤，敢忘调理。见在亡故某，及一切 
　　产魂，赋质女流，萦心世网，鼓爱河之浊浪，翻业海之狂澜。产后胎前，宿乖摄养。阳左阴右，遂致倾危。或胎未拆而双亡，或身已分而倏 
　　殚，或庸医之失手，或毒药之伤生。抱痛终天，雪冤无地。虽幻形之己灭，奈心病之未除。敢诣圣帷，庸依洪贶。伏望好生大德，超死深仁 
　　。握承流宣化之权，施续绝补伤之惠。君臣佐使，收十转回灵之勋。针砭膏汤，符二象摄生之效。玄功育物，白骨成人。元始玉符，谨当告 
　　下。
　　宣天医使者符
　　天医神仙，摄化灵通。扶生卫真，元气郁充。金芝玉露，倒景凌空。救疗百疾，天地齐功。五关通理，百体调丰。沉尸产鬼，胎元恶攻。长 
　　夜寥寥，抱痛无终。神功补治，经络和同。急急如元始度人律令。
　　宣治病功曹符
　　治病功曹，上承九天。扁鹊官吏，天医神仙。尚药童子，神应保元。丹芝疗治，玉晶延年。万病急除，百灾莫干。胎伤产魂，金液琼丹。鬼 
　　债速灭，病者安然。急急如元始度人律令。
　　宣医子母俱亡符
　　若正度不系子母未分身亡，则后告此符。
　　灵宝符命，天医通灵。荣卫乖伤，经络血腥。号曰产尸，恶根沉零。玉芝金液，调和安平。未分者分，已生者生。不死神药，炼真返形。南 
　　宫受化，万炁齐并。急急如元始度人律令。
　　宣医产死血尸符
　　若正度子母未分，则先告此符。
　　灵宝符命，济度幽冥。阴阳化感，胞胎混凝。冤牵所召，命殒血腥。天医神吏，九转齐灵。玄泉灌注，起死回生。三田快畅，五炁充盈。来 
　　受帝敕，注生神庭。急急如元始度人律令。
　　元皇润度天尊
　　诵灵书
　　玉简遐颁，沉痾顿愈。荷天光之宏被，仰圣力之潜加。伏望亡故某，及一切产魂，五炁混全，一真湛寂。识破生前之虚妄，心月孤明。翻思 
　　身后之恩纶，性天朗耀。稽首皈依无极大道。
　　宣疏
　　元皇开度天尊
　　引旛诣混元司上香
　　某上启灵宝混元化生大将军，灵官真众。伏以元精混沌，函三尊万物之灵。祖炁流行，玄一冠九霄之粹。非由神变，曷副生成。见前亡故某 
　　，及一切产魂，禀生女质，涉迩世尘。千劫转轮，冤未消於宿累。一朝报对，神遽堕於幽关。惟四大已归於虚无，故万炁莫存於汗漫。柰形 
　　离於产厄，而神丧於惊危。孰为委黑而聚功，难俾升真而度命。幸天阍之降旨，开地户以疏恩。获离血湖，来朝阳境。虑经络之未复，致性 
　　识之尚偏。爰诣圣惟，恪祈真荫。伏望仁心发越，生意周流，握承流宣化之机，昭摄炁聚神之效。历三涂五苦而八门度命，符灵宝之权衡。 
　　备五脏六腑而一时生神，妙混元之化育。全形复质，证品度真。　　元始玉符，谨当告下。
　　宣化生肾符
　　委炁之聚，神之最灵。混神六合，生北肾经。身运自水，大道生明。亡魂受化，返故复生。急急如元始度人律令。
　　宣化生心符
　　赤帝之宫，聚炁为王。散乱无动，百神皈降。万国朝礼，一体定康。亡魂受化，道相堂堂。急急如元始度人律令。
　　宣化生肝符
　　青炁郁秀，辅翼万仙。百骸之首，肝腑为先。神精形聚，炁化成仙。亡魂受化，道德自然。急急如元始度人律令。
　　宣化生肺符
　　一白之炁，混合肺房。长意生志，公子无忘。玉楼相串，金室同乡。亡魂受化，升入天堂。急急如元始度人律令。
　　宣化生脾符
　　帝君有命，敕下中黄。安镇营卫，肢体鲜光。安魂侍镇，使神无藏。亡魂受化，反生福乡。急急如元始度人律令。
　　宣化生膀胱符
　　青黑之炁，交结膀胱。镇於灵府，毫窍混康。玉清摄景，泥丸附旁。亡魂受化，聚魄神昌。三魂安泰，大道生光。急急如元始度人律令。
　　宣化生小肠符
　　赤白之炁，二炁交从。结我肠腑，与胃相通。大肠合度，缠络和中。亡魂受化、改体容隆。急急如元始度人律令。
　　宣化生胆符
　　灵炁所聚，神炁混康。镇於胆腑。赤书交光。精魄自乐，魂形堂堂。亡魂受化，玉胆生芒。急急如元始度人律令。
　　宣化生大肠符
　　黑白二炁，结生大肠。混合表裹，一体同堂。光散万国，交盘七廊。亡魂受化，改貌形芒。急急如元始度人律令。
　　宣化生胃符
　　黄淡之炁，胃管生津。安神镇室，一体全真。魂魂归伏，神精效灵。亡魂受化，大道自明。急急如元始度人律令。
　　宣化生三焦符
　　淡白之炁，三焦无藏。生津自然，往来混昌。重楼通道，骨节开张。亡魂受化，更生人乡。急急如元始度人律令。
　　宣化生胞络符
　　黄白之炁，结胞络生。五谷所变，一体光明。神宁魄静，灵气魂清。亡魂受化，与道合并。急急如元始度人律令。
　　宣全形符
　　混元施化，经络还真。回骸起死，整具形神。内外周备，荣卫滋身。大道自然，上朝天门。急急如元始度人律令。
　　元皇开度天尊
　　诵中篇
　　玉符告命，祖炁生神。荷帝力之潜加，藉圣功之密赞。伏愿亡故某，及一切产魂，三关充悦，六气舒调。飞空步虚，孰碍去来之路。登真证 
　　果，永超劫运之津。稽首皈依无极大道。
　　宣疏
　　元皇开度天尊
　　引旛诣浣濯司上香
　　某上启灵宝院濯司灵官真众。伏以达生死岸，津梁橐钥於天工。成清静身，汤沐皈依於圣化。非由定水，曷涤根尘。见前亡故某及一切产魂 
　　，分流女质，命厄产伤，幻形沦没於污腥，元神沾染於秽厌。九泉抱痛，幽幽莫睹於阳光。千劫羁囚，惨惨常居於幽暗。况业尘之浩荡，与 
　　俗垢之纷纭，总是罪缘，故罹恶趣。幸德音之雷动，颁韶敕以风行，获离血湖，来游阳境。虑氛葩之未洗，致开度之犹稽。敬欸圣帷，恪祈 
　　神化。伏望慈悲应物，泽润存心，握承流宣化之机，溥破秽，清尘之效。灵光洞朗，黄华飞石景之精。道炁弥罗，甘露洒玉胎之气。表裹莹 
　　净，生死澄清。元始玉符，谨当告下。
　　宣元皇净血尸沐浴符
　　太上神水，日月星光。灌沐血尸，腥秽潜藏。万罪清净，百垢澄芳。反形濯质，上登南宫。急急如元始度人律令。
　　宣净血尸清神符
　　扶桑合明，七元流精。光布三景，天河西倾。清神去垢，轮转五行。日有赤童，中藏阳晶。光彩洞耀，阳炁炎升。混合玄元，二炁交并。东 
　　井黄华，玉醴金津。澡炼魂魄，日月高奔。急急如元始度人律令。
　　宣净血尸解污符
　　元始符命，炼化自然。宿尘恶积，天河荡捐。今日沐浴，腥秽光鲜。玄水下注，流衍无边。流汨之沼，黄华之源。清净血污，上朝帝轩。急 
　　急如元始度人律令。
　　宣荡胎符
　　日精月华，甘露金泉。天浆下注，灌沐灵源。化罗洞妙，形神昭宣。胞胎腥秽，洗荡神全。宿业罢对，来诣帝前。急急如元始度人律令。
　　诵中篇
　　玄符晃朗，真体澄清。仰帝泽之无私，荷圣恩之有造。伏愿亡故某，一尘不染，五蕴皆空。悟人世之虚花，回头猛省。认天根之实果，着意 
　　超升。稽首皈依无极大道。
　　宣疏
　　元皇开度天尊
　　引旛自浣濯幕裹，过巾笥司上香
　　某上启灵宝巾笥司灵官真众。伏以金容玉体，原九阳混化之精神。雾谷烟绡，应七宝自然之衣服。欲端容止，必藉庄严。见前亡故某，禀资 
　　女质，没命产伤。春秋逼而性命凋，心未忘於妆饰。日月驰而生死隔，神孰备於威仪。抱痛冥都，怀冤夜壑。况以腥秽之质，犹怀济楚之恩 
　　。幸天尊舒白玉之光，而地祇禀清微之运。获来阳境，免堕血湖。虑冠服之未周，致形神之亏欠。恭趋圣幕，期拜神功。伏望五彩彰施，二 
　　仪合景，握宣化承流之柄，拯运神摄化之机。佩六铢而映三光，俨上界神仙之服。舒八芒而含二景，端清都冠带之仪。气象雍容，步趋闲雅 
　　。元始玉符，谨当告下。
　　宣化衣符
　　九曜扶衰，真炁变衣。四时合卫，五纬交辉。炁分罗绮，彩集宣威。六合扶挟，三炁玄微。至真焕烂，仙女齐飞。云章冠带，严洁天机。圆 
　　华素明，元始慈悲。
　　宣变衣符
</div>
    <div class="pagination">
<a href="灵宝领教济度金书_page156.html">上一页</a><span>...</span><a href="灵宝领教济度金书_page152.html">152</a><a href="灵宝领教济度金书_page153.html">153</a><a href="灵宝领教济度金书_page154.html">154</a><a href="灵宝领教济度金书_page155.html">155</a><a href="灵宝领教济度金书_page156.html">156</a><span class="current-page">157</span><a href="灵宝领教济度金书_page158.html">158</a><a href="灵宝领教济度金书_page159.html">159</a><a href="灵宝领教济度金书_page160.html">160</a><a href="灵宝领教济度金书_page161.html">161</a><a href="灵宝领教济度金书_page162.html">162</a><span>...</span><a href="灵宝领教济度金书_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
