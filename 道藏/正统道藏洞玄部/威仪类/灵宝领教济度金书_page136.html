<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 136 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 136 页/共 621 页</h1>
    <div class="content">　　谢圣
　　三界众真，醮筵列圣，适伸拜请，谅沐光临，请各整於仙班，共祇迎於帝驭。
　　降九位
　　鸾舆至止，鹤驾临轩，与醮众真，如仪朝礼，朝礼既周，请升醮席，斋主上香，设拜初进酒。
　　初献
　　步虚
　　具位臣某，与临坛官众等，谨重诚上启三清上圣，东极慈尊，三界仙真，无鞅圣众。臣闻云层万帝，青林凝生炁之华。风泽亿曹，黑垒结死 
　　氛之翳。罗六天之鬼域，列九地之神乡。职宰阴阳，权司水火。铜柱峻峭，罗业网以高张。铁垒周遭，舞冤轮而旁运。匪廓庆云之汗漫，孰 
　　开昏雾之溟蒙。俾宴玉芝，永超金粟。企神功於浩劫，仰愿力於终天。虎拜勤渠，凤瞻激切。今斋主某，重念亡故某，七情海阔，五蕴山高 
　　。循蜗角以酣华，罔思乌织。逐蝇头而渔猎，妄意驹驰。目成迷空色之关，舌在味是非之径，天和流浪，人伪纷萦。黑简书名，忽乘危以仇 
　　竖。青编削字，遂构衅而冤彭。等闲四大之各离，倏忽九京之长往。北酆考对，东岱推研，匪请命於妙严，曷升神於霄极。斋崇救苦，遵黄 
　　箓之金科。恩露施仁，敷青玄之玉诰。肃芝坛而肆觐，依莲座以对扬。洁己首愆，精心徼福，果沐度生之惠，特敷超死之功。苍极流光，超 
　　形形於地狱。朱陵受炼，返炁炁於天堂。德踰嵩华之崇，泽迈沧溟之大，上德不德，固何意於环珠。知恩报恩，当罄情於瑶玖。苹蘩冒列， 
　　葑菲自惭，爰有青词，谨当宣奏。
　　旦词
　　词旨具陈，渊衷洞鉴。茅茨不剪，僭陈绵范之仪。黍稷非馨，重瀹丝毫之献。九思芒负，三省冰兢。伏愿听卑不遗，流丹恩於雨露。临下有 
　　赫，逭玄宪於风霆。混万圣以时歆，罗千真而日鉴。蒙如蚁祷，直谢鸿私，臣下情不胜虔祷之至。
　　亚献
　　臣等谨重诚上启三清上圣，东极慈尊，三界仙真，无鞅圣众。臣闻渺渺大罗，凝九华之妙炁。尘尘剎土，现三际之法身。慈云东阐於玄真， 
　　圣日上宗於元始。玉毫远照，廓华盖而六合弥纶。金景旋飞，下昆仑而九幽昭朗。枝洒空青之蕊，瓶流澄碧之英。妙矣玄机，大哉至化。凡 
　　皈依而有请，悉提奖以无遗。今玄坛所度亡故某，夙值尘基，幸逢道运。龙符焕耀，挽天河而洗前非。凤简荧煌，开地基而除俗垢。名快登 
　　於仙籍，魂疾证於真阶。亶藉提携，敢忘衔戴。坛崇玉咫，既证质於初忱。筵秩琼林，敢徼祈於终惠。伏愿五神冰莹，万炁波澄，心易悟未 
　　画之前，性初觉无名之始。骊珠独耀，映沧海以涵虚。蟾玉孤明，挂碧霄而焕景。高步绿霞之境，栖神苍极之庭。翠菡承颜，侍赤圆於长乐 
　　。金芝缀武，凝青霭於方诸。任扬拂石之衣，常振登金之履。斋主某鼎新革故，否去泰来。既往已藉於玉成，注殃云散。见在更祈於锦覆， 
　　考讼风清。春台融喜气之多，夏屋萃欢声之永。五枝挺秀，七叶联荣。朱脸酣和，漱琼浆而霞映。紫髯留润，餐琅液以云凝。阴功丕着於乡 
　　评，阳德永膺於家庆。和蒙丹祷，允拜洪恩。上愿覆载清宁，仪璘焕耀，山灵荐祉，川后呈祥。熙熙藏富於三农，桑麻雨足。荡荡收烽於四 
　　鄙，榆柳春闲。无焚林竭泽之忧，遂戾天跃渊之乐。三途五苦，均鼓舞於福乡。六洞十宫，悉欢呼於寿域。普提阴掾，齐证阳僚，臣下情不 
　　胜虔祷之至。
　　终献
　　臣闻旋无色，凝无渊，函圆方而朗照。亲有德，享有道，廓经纬以周流。俯殚翼翼之小心，仰叩巍巍之大造。光明济下，冀旌几奏之勤。恍 
　　惚质旁，谅恕阶升之渎。以今敷陈礼毕，荐献情周，兰烟收凤鼎之华，莲炬暗龙釭之烬。前瞻翠节，将泛景於璇霄。后瞩珠旛，已回光於瑶 
　　极。月驷逶迤而旁舞，云龙遥迈以高征。万圣旋班，千真复位。运元会道，百神混合於泥丸。入妙凝真，万炁虚圆於玄牝。臣下情无任，谨 
　　稽首奉送。
　　送圣
　　复炉
　　宝华圆满天尊引出
　　焚燎
　　设醮礼幕仪
　　升坛步虚
　　臣闻一元肇运，范围经纬以生成。三洞开图，槖钥阴阳而化育。故凡隶於名教，孰有外於陶镕。仰惟大造之涵容，俯鉴小心之激切。以今恭 
　　焚道香，德香，无为清静香，清静自然香，妙洞真香，灵宝慧香，超三界香，三景真香，满琼楼玉京，遍周天法界，无量宝香，遥瞻供养太 
　　上无极大道青玄老君，太乙救苦天尊，运明保元上帝，十方分身应化救苦天尊，十华真人，八极真人，大惠救苦真人，九天普度院三十六员 
　　真人，普救真人，普济真人，青玄黄箓九司真众，日宫太阳帝君，月府太阴皇君，南辰六阙上真道君，北极九府上真道君，五方五德上真道 
　　君，周天二十八宿真君，天地水府三官大帝，泰玄枢机三省上相真君，九天诸司真君，天曹诸司真君，三天化主玄中大法师真君，三天大圣 
　　都天大法天师真君，灵宝经籍度师真君，灵宝监斋大法师真君，北极四圣真君，三洞四辅经箓法科上圣高真，神仙将吏，本靖诸省府院司将 
　　吏兵马，五岳五帝真君，五天圣帝，洞天福地靖庐治化名山洞府得道真仙，祖玄真师列位真人，北阴酆都大帝，东霞丹林扶桑大帝，城隍社 
　　令，里域正神，监察神祇，侍卫宣通，无鞅圣众，三界官属一切真灵。仗此真香，普同供养。以今奉为某崇建某斋，仰荷玄恩，圆成斋福， 
　　克卜今宵，恭陈三界。清醮一座，几百分位，延奉真斿，庸酬宸贶。属兹琼筵肆启，瑶范将宣。宜昭格於虚无，庸恢张於妙有。欲望慈光密 
　　映，真泽潜孚。翠葆珠幢，缥缈云飞於辇路。丹旌清跸，翩翻霞映於霄衢。三介齐临，万仙拱侍，共鉴葵倾之切，庸歆芹采之恭。班序齐周 
　　，坛场告备，云镛逸响，月籁流明，恭对道前，关行法事。
　　太乙救苦天尊
　　洒净宣检摄符
　　太乙救苦天尊
　　诣掌醮司　启白　宣咒
　　太乙救苦天尊
　　诣降圣司幕上香
　　某谨上启三天门下降圣司真君，三界符使，四直功曹，仰冀真慈，俯垂采览。以今斋主某，披心大梵，稽首上玄。尽斋戒沐浴之诚，致苹蘩 
　　蕴藻之荐，尚祈圣造，曲赐感通。某仰惟缥缈郁罗，笼葱劫仞，紫云蒨璨，碧雾回旋。虑纷葩五浊之庭，非曲密九清之境。观延飙驭，徒冒 
　　宪章，欲望圣慈，特为奏请太乙至圣，十方上真，三界诸司，十华灵众，各严卤簿，俯降道场。容臣降真召灵，合神摄景，普集玄虚之象， 
　　均临广大之筵，某不胜虔祝之至。
　　焚三皇内文
　　云衢寥廓，万象澄清。风翻凤辇，雨集云蒸。太乙下观，五帝飙迎。霓旌纷列，雨盖华星。霞衣凝肩，烟帔羽青。侍从九九，百亿神兵。金 
　　刚力士，拥翼千层。上通三景，下彻酆城。卤簿仗卫，严护五丁。云龙翠葆，月驷珠軿。步虚逸响，符宝宣并。俯仰庶类，仰羡华英。均临 
　　黄道，瑞炁棱棱。流祥降福，大混天成。证明坛界，削落邪精。天恩眷育，地禁烂平。洪禧施万品，惠泽遍寰瀛。
　　太乙救苦天尊
　　华夏行香
　　烧香颂　升坛如式
　　灵宝领教济度金书卷之九十八竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之九十九
　　科仪立成品
　　青玄救苦斋
　　医治全形灵官醮仪
　　入坛洒净
　　烧香颂
　　具位某上启九天普度院三十六将军，一行官吏，伏以青玄御运，弘三洞之真风。黄箓开图，廓八弦之惠日。提拯死魂於不夜，超浚生魄以长 
　　春，必有真曹，共扬圣化。惟九天普度之将吏，实十地救苦之仙灵。同寅吁恭，赞生生於太乙。承符宣德，衍化化於大千。圣威焕耀於无垠 
　　，神力携持於有造。幽明咸赖，今古攸遵。今有某开度亡故某，超神北郁，返景东华。虑生前疾病之支离，致死后形神之散漫。非假医
　　治，曷克完全。兹先遇於款延，次专行於召役。少伸葵志，庸表刍衷。伏愿风马来临，列旌旗而后从。云骖莅止，整鞍勒以前驱。俯降道场 
　　，共宣德悃，某不胜虔祷之至，谨当奉请。
　　请神
　　初献
　　散花
　　某上启九天普度院三十六将军，一行官吏，伏以上圣垂慈，分职燮和於经纬。下愚蒙惠，建官调理於阴阳。凡神炁之疾伤，藉仙灵之平复。 
　　钦惟将吏，夙号威灵，摄魄提魂，每雷轰於夜壑。苏荣整卫，常日赫於寒庭。正死去之头颅，还生来之面目。号尊普度，承青玄百宝之光。 
　　坛纪升玄，仰朱陵三华之耀。提携无极，赞叹难穷。今有斋主某，建设某斋，行召阴仪，来亲阳境。切虑夙沦世网，宁无颠顿於沉痾。今堕 
　　冥途，所愿调平於痼疾。庶俾还形而复旧，方能委炁以回元。可附灵旛，来参圣幕。故皈依於拯济，斯保卫於安和。还复神奇，顿除臭秽， 
　　既荷鉴临之
　　切，敢伸恳祷之私。辄荐苹蘩，若投桃李。愿曲饮於奠献，为直鉴於衷私，某不胜虔祝之至。
　　亚献
　　散花
　　某上启九天普度院三十六将军，一行官吏。伏以病有三因，别内外不内外者三十六类。脉明九候，辩表裹不表裹者二十四条。虽受炁之有殊 
　　，而伤形之可愍。或死非正命，或殒堕迷途，或尚抱恶缘，或已化异类，或生前汩没，莫全百骸五体之真。殁后凄凉，难复三关四肢之旧。 
　　匪凭阴贶，曷遂私衷。惟冀广运神威，廓施妙化。随证施治，为返复於旧形。对病行医，即完全於新体。以致如昔殒今殒，均安保而炁血如 
　　初。他伤自伤，悉和平而精神若故。急附旛而受度，悉离苦以登真。毋令身病不除，抱千生之心病。形伤莫疗，怀万劫之神伤。超脱客尘， 
　　各回本性，天恩遍覆，昭回骸起死之荣。帝渥旁施，耀监真度生之泽。齐仙万炁，证妙三元，某不胜虔祝之至。
　　终献
　　散花
　　某上启九天普度院三十六将军，一行官吏。以今籁沉夜寂，月淡河澄，灵风扇道德之香，仙灵共乐。惠露沛玄元之泽，真圣同临。愿广畅於 
　　神通，下拯提於冥识。遍际蟠充，高厚普召，灵仪究经络整卫荣即全魂爽。庶天和之郁勃，俾地禁之超离，效职周圆，别当奉送。
</div>
    <div class="pagination">
<a href="灵宝领教济度金书_page135.html">上一页</a><span>...</span><a href="灵宝领教济度金书_page131.html">131</a><a href="灵宝领教济度金书_page132.html">132</a><a href="灵宝领教济度金书_page133.html">133</a><a href="灵宝领教济度金书_page134.html">134</a><a href="灵宝领教济度金书_page135.html">135</a><span class="current-page">136</span><a href="灵宝领教济度金书_page137.html">137</a><a href="灵宝领教济度金书_page138.html">138</a><a href="灵宝领教济度金书_page139.html">139</a><a href="灵宝领教济度金书_page140.html">140</a><a href="灵宝领教济度金书_page141.html">141</a><span>...</span><a href="灵宝领教济度金书_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
