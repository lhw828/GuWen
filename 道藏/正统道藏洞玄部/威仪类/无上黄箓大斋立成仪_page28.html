<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 28 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 28 页/共 92 页</h1>
    <div class="content">　　至心归依，十方道宝。当愿众生，起心回向，一切信礼。
　　至心归依，十方经宝。当愿众生，心开悟解，受持念诵。
　　至心归依，十方师宝。当愿众生，普上法桥，无有障碍。
　　次唱，道场众等执简当心，平坐如法
　　次唱赞咏，如法
　　次唱宿命赞
　　宿命有信然，弱丧谓之无。皆由眼前见，过目即言悠。大贤明道教，操戚悯顽夫。依依念子苦，勤勤令我忧。
　　次都讲启经
　　云篆太虚，浩劫之初。乍遐乍迩，或沉或浮。五方徘徊，一丈之余。天真皇人，按笔乃书，以演洞章，次书灵符。元始下降，真文诞敷。昭昭其有，冥冥其无。沉痾能自痊尘，劳溺可浮幽冥。将有赖由，是升仙都。以今奉为斋主某，开建无上黄箓大斋正荐亡亲某乙　普荐在会众魂，超升福境。谨集见前，清众升坛，看诵太上洞玄灵宝无量度人上品妙经度人上品万道之宗。修奉大斋所宜转诵。三日正斋，要终十回，法十回之数。如更能别诵生神章诸经尤妙也。回献三宝上帝，十极高真，地水职司，冥关主宰，三界官属、应感真灵。资荐亡灵某等魂，普及九幽囚徒罪爽，超离苦趣，各证生方。伏愿飞天下观，上帝遥唱。灵音一转，九幽之地狱停闲；隐韵十回，五道之沉魂息对。恩流亡殁，泽被见存。普及含灵，同臻道果。为上因缘，称念大圣元始天尊，太上道君，太上老君，太上灵宝天尊，寻声救苦天尊，九幽拔罪天尊，朱陵度命天尊，法桥大度天尊，十方救苦天尊，上清左玄真人，上清右玄真人，玄中大法师，不可思议功德。
　　次唱，静念如法
　　各思，身坐青黄白三色云气之中，左青龙，右白虎，前朱雀，后玄武。日月五星，照映左右。侍经仙官，罗列坛内。已有圆光，如日之象。都毕，咽液三过，叩齿三通。密念开经玄蕴咒。
　　凡转灵宝众经，皆当依此存思经文。行持不同者，别依本法。
　　寂寂至无宗，虚峙劫仞阿。豁落洞玄文，谁测此幽遐。一入大乘路，就计年劫多。不生亦不灭，欲生因莲花。超凌三界途，慈心解世罗。真人无上德，世世为仙家。
　　次吟启经颂
　　稽首虚皇天尊前
　　次唱，请转法轮转度人经，如仪至密咒处，依文行持
　　各目想，三十二天，九色云气交沓之中，有宫殿楼观。天帝衣天色衣冕服，一一分明。即存神，自太皇天为始，先叩齿一通，心拜一过讫。次第二太明天，三十二过，毕即闭目静思。三丹田出玄元，始青黄白三色云气如丝，渐渐离身，云气浓厚，先交络一身，次缠映坐所，及几案经席，无不周遍。蓊郁旋绕一坛，然后出外，围布一方，良久冥合天地。次存青龙出肝立左，白虎出肺立右，朱雀出心立前，玄武出肾立后，狮子出脾下丹田，十二只列於左右，白鹤自泥丸出，九只围列四向，方寸眉后，六合宫中，有日月出自二目，去面九寸，光照坛内，洞彻焕明，方始密咒。心密言之，勿令耳闻。
　　无上玄元太上道君，召出臣身中三五功曹、左右官使者、侍香金童、传言玉女、五帝直符直日香官，各三十二人，关启所言。臣等，奉为具官某，正荐亡亲某乙　普荐在会亡魂修建无上黄箓大斋。以今升坛转经，用资超度。愿所启上彻，径御无上三十二天元始上帝至尊几前。
　　毕，鼻引东方八天青炁，八过入肝；南方八天赤炁，八过入心；西方八天白炁，八过入肺；北方八天玄炁，八过入肾。然后诵经。诵经毕，次吟解座赞
　　为诸来生，作善因缘。如蒙开悟，仰荷玄恩。
　　赞毕，众官起立，都讲叹经。
　　详夫三洞宝经，乃万天胜范。结飞玄之炁，成云篆之章。义冠无生，文垂永劫。故天地得之以分判，日月因之以运行，鬼神敬之以变通，人伦奉之以开度。是以咏之者，则形陟绛霄；闻之者，则神生碧落。莫不人天仰赖，生死依凭。为群品之津梁，作众真之户牖。巍巍大范，赞叹莫穷。今弟子某开建黄箓大斋，九时行道，六上转经。愿仗真乘，超凌亡爽。上资家国，下佑见存。尔者开函演奥，即响彻三天；执卷吟玄，乃声闻五亿。当愿侍香金媛，结香字於天中；典经玉郎，进经文於简上。即使愆消昔劫，福降今辰。存亡荷开泰之恩，动植悦生成之德。以兹胜善，徧悉装严。三途罢楚毒之劳，九夜绝酸辛之苦。洎乎，悠悠庶品，蠢蠢含生，俱乘六度之舟，并达三清之岸。
　　次唱三闻经
　　闻经己后，当愿群生，万罪荡除，善芽增长。
　　闻经已后，当愿群生，深入法门，归依信受。
　　闻经已后，当愿群生，永断执迷，常修至道。
　　法师叩齿三通，咽液三过，存三素元君在金华宫，如婴儿之状。
　　次旋行
　　诵太上智慧经赞
　　太上玄虚宗，弘道尊其经。俯仰以得仙，历劫无数龄。巍巍太真德，寂寂因无生。霄景结空构，乘虚自然征。日月为炳灼，安和乐未央。
　　学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞玄路，五灵度符籍。
　　济我六度行，故能解三罗。清斋礼太素，吐纳养云芽。逍遥金阙内，玉京为余家。自然生七宝，人人坐莲花，仰嚼玄都柰，俯酣空洞瓜。容颜曜十日，奚计年劫多。法鼓会天仙，鸣锺征大魔。
　　灵风扇香花，灿烂开繁衿。太真抚云璈，众仙弹灵琴。雅歌三天上，散慧玉华林。七祖升福堂，由此步玄音。前世德未足，斯书邈难寻。信道情不尽，图飞乃反沉。太上无为道，弘之在兆心。
　　学道由丹信，奉师如至亲。挹景偶清虚，孳孳随日新。众人未得度，终不度我身。大愿有重报，玄德必信然。阴恶罪至深，对来若转轮。
　　学道亦甚苦，晨夜建福田。种德犹植树，积篑而成山。子能耽玄尚，飘尔升青天。修是无为道，当与善结缘。太上至隐书，名曰智慧篇。拔苦由大才，超俗以得仙。灵姿世所恃，晔若渊中莲。
　　人行各有本，皆由宿世功。立德务及时，发愿莫不从。善恶俱待对，倚伏理难穷。贤士奉法言，道亦在嘿忘。解是大智慧，上为太极公。宝盖连玉舆，命驾御九龙。金华擎洞经，捧香悉仙童。啸歌彻玄都，鸣玉扣瑶锺。
　　竦身凌太清，超景逸紫霄。保无持法纲，游玄极逍遥。万劫犹昨夜，千春如晨朝。巍峨荫云华，手攀宝林条。香烟自然生，玄阶兴扶摇。灵旛顺风散，繁想应时销。灭智弘大混，无为为清谣。
　　次吟学仙颂，出堂至玄师前，回向
　　太极左仙公曰：真颂八篇，皆太上太极真人之辞。众仙所耽诵，不宣泄於下世。秘藏金阙玉房之内，宜传至人，修灵宝斋也。不可示浮华之徒，谨之哉，谨之哉。
　　太极真人曰：侍经仙童玉女，闻此礼经赞咏之音，皆欢悦而佑兆身也。是大经，悉当用此赞而礼拜矣。若冥心诵经者，亦咏之乃上仙之辞，修真之妙旨也。出《灵宝玄都玉京南经》。
　　天尊曰：经者，吾遗教导引愚迷，能发众生无量道意。意从悟起，因悟成真。众圣修行，皆登道果。故元始以一炁生化三炁，分为三天。一曰始炁，为清微天号，玉清境天宝君所化。吾以龙汉之初，号无形天尊，於此天中出洞真宝经十二部，以教天中九圣、或号万天玄师、无上法王，经九万九千九百九十九亿岁。二曰元炁，为禹余天号，上清境灵宝君所化。吾以延康之初，号无名天尊，於此天中，出洞玄宝经十二部，以教天中九真，或号三界医王、太上真尊，经八万八千八百八十八亿万岁。三曰玄炁，为大赤天号，太清境神宝君所化。吾以赤明之初，号梵形天尊，亦称观世真人，出洞神宝经十二部，以教天中九仙，或号十方导师、至极天尊，经七万七千七百七十七亿万岁。开皇改号，吾号虚皇，理元阳中，敷扬三洞，下化人间，号太上道君，经六万六千六百六十六亿万岁。逮至上皇，吾总号元始，理紫微宫中，广布经戒，救度群生。三洞经宝，凡三十六部，亦曰三乘洞真宝经，谓之大乘。洞玄灵宝经，谓之中乘。洞神宝经，谓之小乘。结飞玄之炁，自然成章，玉字金书，龙章凤篆。大方一丈八角，垂芒教化诸天。流通世界，始终历劫，常转法轮。或实或权，有广有略。因机取悟，随世修行。虽天地运终，而三洞不灭。开度群品，导引人天。三界十方，俱受利益。其后每劫之初，洞真下化。人怀道德，共处无为。悉奉至真，长生得道。次则洞玄下化，人物渐漓。朴散浇浮，失道叛德。末则洞神下化，人物转更浇浮，不奉正真，年命短促。自是之后，人心破坏，三洞不行，智慧日兴，人鬼交杂，运度促急，不满百年，念念无常，死生不绝。吾故重出，宣行三洞，布化人间。随代机缘，敷弘经教。或大或小，顺物所宜。故元始本文，未尽下教。其三清上境、四梵天中，真圣修行具足。山川洞府、海岳仙宫，虽有所修，亦不具足。谓随方所修之经，三洞不得备足也故命老子，托化人间，救度众生，演出科戒。或夷或夏，或圣或凡。周遍十方，悉令开度。三洞妙法，散在人间。劝诱男女，使勤修习。凡夫积罪，业累沉迷。於道无缘，不能信奉。唯从伪法，诸杂邪神。徒竭身心，终归地狱。其信行三洞，悉入福堂。或白日升举，尸解遁形。隐迹洞宫，游行世界。长生变号，永劫长存。练气易形，转神入道。人莫能识，无量无边。吾过去后，魔教转兴。天下同遵，人民夭折。兵戈水火，疾病死伤。国破家亡，朝夕相继。竭其府库，以奉妖邪。伪乱日兴，浇讹时扇。饥寒苦恼，父子流移。天下愚迷，永无悟矣。吾念尔辈，积劫沉沦。说是要言，以示聋瞽。然三洞妙法，法有一种。一者真法，二者化法。真法者，离诸虚妄，永劫长存。化法者，文字流通，随时变灭。化法之中，凡有五种：一者，结飞玄之炁，云篆成章，离合自然，变见不测，在三清上境，常住镇经，亿劫长存，圣真持护；二者，灵书一丈八角，焕明在三界十方、诸天五亿，随劫升降，应感流转；三者，诸天宫殿楼阁、台房门户之间，书题咏诵，制伏人物，出入修行；四者，花文叶字，玉札琼编，方丈蓬莱，阆风玄圃，乍隐乍显，随劫存亡，教习神仙，伏诸魔鬼；五者，纸墨缣素，竹木漆书，散在人间，流传诵咏，劫初即下，劫末还升，保国安人，开度群品。经者，元始之言，教化众生。使识根源本始，宿命因缘。罪福报对，善恶吉凶，生化门户，方便所由。改恶从善，保安性命，长生无为，归之於道，永劫轨模。保之者，福降。修之者，神仙矣。出《业报因缘经》。
　　太上道君谓三天法师曰：天尊教戒，三洞妙文，天书玉字，灵篆龙章，虽复无边，总括条疏，唯十二事。部类分别，随根不同。一者自然本文，二者神符，三者宝诀，四者灵图，五者谱箓，六者戒律，七者威仪，八者方法，九者术数，十者记传，十一者赞诵，十二者章表。自然本文，天书八会，凤篆龙章，是为天地万物之本，开化人神，成立诸法，主召九天神仙上帝，校定图箓，调正璇玑，摄制酆都，降伏魔鬼，敕命水帝，召龙上云，天地劫期，圣真名讳，所治城台，众真境界，广宣分别，种种降差，服御元精，化形之法。神符者，云篆之文，神真之信，召摄众魔，威制神鬼，总元御运，保命流年。宝诀者，天真上圣，述释天书八会之字，以为正音，开示大道。灵图者，众圣化迹，应见无方，图写变通，令总悟解。谱箓者，众圣记述，仙真名讳，宗本冑胤，神宫位绪。戒律者，条制勑约，防非检过，诠量罪福，分别重轻。威仪者，具示斋戒，进退楷模，俯仰节度，轨式容止。方法者，众圣着述，丹药秘要，神草灵芝，柔金水玉，修养之道。术数者，明辩思神，存真念道，心斋坐忘，游空飞步，餐吸六炁，导引三光，炼质化形，仙度之法。记传者，是诸众圣，载述学业，得道成真，通玄入妙，修因方所，证果时节。赞咏者，众真大圣，功饰法言，称扬正道，令总信乐，发起回向，生尊重心。章表者，师资传授，妙宝奇文，登坛告盟，启誓传度，悔谢请福，关告之辞。此十二辞，紞统众法。一切意趣，无不备周。化引三乘，入一乘道出《本际经》。
　　三洞真经轶品目
　　洞真宝经十二部凡二十三万三百八十卷
　　太上部第一　妙林部第二
　　太清部第三　彻视部第四
　　上清部第五　开元部第六
　　元阳部第七　妙真部第八
　　开山部第九　十仙部第十
　　玉林部第十一　黄老部第十二
　　洞玄宝经十二部凡八十万四千卷
　　灵和部第一　灵宝部第二
　　通神部第三　无量部第四
　　集仙部第五　内秘部第六
　　真志部第七　集善部第八
　　炼精部第九　生尸部第十
　　官图部第十一　炼摩部第十二
　　洞神宝经十二部凡八十四万二千卷
　　太真部第一　至德部第二
　　黄庭部第三　炼气部第四
　　道德部第五　元神部第六
　　大劫部第七　内简部第八
　　神咒部第九　三皇部第十
　　按摩部第十一　小劫部第十二
　　右三洞三十六部，共一百七十八万六千三百八十卷。
　　历代圣人神仙所受经
　　玄中大经上三皇　太素经中三皇
　　开元经中三皇　金阙秘经下三皇
　　摄提本经稷三皇　元阳经伏羲
　　元精经神农　安神经祝融
　　道德经黄帝　微言经颛帝
　　天元经天老　黄庭经帝喾
　　玄德经帝尧　政事离合经帝尧
　　德戒经夏禹　长生经般汤
　　赤精经文王　虚元经武王
　　八天隐文经昭王　出塞经以下六经并尹喜受
　　西升经　元阳经
　　道德经　内解经
　　九室经　卫生经南荣
　　六甲经宗王　鬼林经始皇
　　太平经干吉　王诀九千篇以下四品，张天师受
　　符图七千章　神咒四十首
　　科律教戒一千二百卷
　　新科一百二十卷冠谦之
　　右诸经，并老君授
　　三一经黄帝　龙蹻经黄帝
　　右二经天真皇人授
　　上清经四十六卷汉武帝
　　右西王母授
　　上清经三十二卷魏夫人
　　右王君授
　　上清经七卷仙人李顺兴
　　右三真人授
　　上清经四卷仙人
　　右三茅真君授
　　灵宝经十六卷葛仙翁
　　右三真人授
　　灵宝经十四卷抱朴子
　　右太极真人授
　　道德章句二卷汉武帝
</div>
    <div class="pagination">
<a href="无上黄箓大斋立成仪_page27.html">上一页</a><span>...</span><a href="无上黄箓大斋立成仪_page23.html">23</a><a href="无上黄箓大斋立成仪_page24.html">24</a><a href="无上黄箓大斋立成仪_page25.html">25</a><a href="无上黄箓大斋立成仪_page26.html">26</a><a href="无上黄箓大斋立成仪_page27.html">27</a><span class="current-page">28</span><a href="无上黄箓大斋立成仪_page29.html">29</a><a href="无上黄箓大斋立成仪_page30.html">30</a><a href="无上黄箓大斋立成仪_page31.html">31</a><a href="无上黄箓大斋立成仪_page32.html">32</a><a href="无上黄箓大斋立成仪_page33.html">33</a><span>...</span><a href="无上黄箓大斋立成仪_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
