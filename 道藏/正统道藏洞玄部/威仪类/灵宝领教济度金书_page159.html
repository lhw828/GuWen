<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 159 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 159 页/共 621 页</h1>
    <div class="content">　　一念为道四大合德，斋主七世父母，免脱忧苦，上升天堂，衣食自然。
　　二念帝王国主，道化兴隆，庠序济济，皇教恢弘，威仪翼翼，普天所胆，民称太平，四夷宾伏，妖恶自灭，贤圣日生。
　　三念法师功德大建，教化明达，俱获飞仙。
　　四念同志学人，早得仙道，更相开度。
　　五念九亲和睦，好尚仁义，贵道贱财、行为物范。
　　六念损己布施，道士及饥寒者，天下人民，各得其所。
　　七念蠕动跂行，一切众生，咸蒙成就。
　　八念赦贳前生今世罪对，立功补过。
　　九念家门隆盛，宗庙有人，世生贤才。
　　十念尊受师经，不敢中怠，平等一心，广度一切，克获飞仙，白日登天，拜见太上，永成真人，云车羽驾。和：与道合真。
　　存神烧香
　　香官使者，左右龙虎君，侍香诸灵官，当令臣早朝行道之所，自然生金液丹碧芝英，百灵众真交会，在此香火炉前。令臣学道得道，求仙得 
　　仙，斋主受福，幽显沾恩，十方仙童玉女，侍卫香烟，传臣向来所启之诚，速达俓御太上无极大道至真玉皇上帝御前。
　　出堂颂
　　回静默
　　灵宝领教济度金书卷之一百十八竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百十九
　　科仪立成品
　　五炼生尸斋用
　　午朝行道仪
　　烧香颂
　　各礼师存念如法
　　卫灵咒
　　丹灵朱火，炎霞激风。赤轮刚运，天光八冲。进威包罗，交变万方。流金豁落，群魔灭踪。辟奸破祆，明耀元功。金符召制，蹑云乘龙。谣 
　　歌庆会，散花太空，神化冥运，四极安隆。伏御帝前，罔有不恭。和：与道合真。
　　鸣法鼓二十四通
　　无上三天玄元始三炁太上道君，召出臣等身中三五功曹，左右官使者，侍香金童，传言散花玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关启臣今奉为入斋意。以今临午，升坛行道，愿得玉清道炁灵宝妙光下降， 
　　流入臣等身中，令臣所启之诚，速达俓御太上无极大道至真玉皇上帝御前。
　　请称法位
　　具位臣某，与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大圣众，至真诸君丈人， 
　　三十二天帝君，玉虚上帝，玉帝大帝，东华、南极、西灵、北真、玄都、玉京、金阙七宝琼台紫微上宫灵宝至真明皇道君，三十六部尊经玄 
　　中大法师，上相上宰上保上傅，太平下教二十四真人，西城总真王君，太元真人，东岳上卿司命茅君，定录、保命二真人，名山洞府得道神 
　　仙，三界官属一切真灵。臣闻赤明开图，耀灵光於混洞。清微御运，弘祖炁於洪蒙。斡天经地纬之机，拯阴施阳生之健。希夷变化，芒八角 
　　而玉字浮沉。微妙神奇，荫十华而金书遐迩。大哉玄元之道，至矣灵宝之宗。幽显成资，天人是赖。臣等木鸡未粹，刍狗已陈。负神龙云叶 
　　之书，志期高蹈。混野马风埃之俗，迹尚卑栖。徒誓地以学真，尚宪天而领教。宫商帝载，宜庆丹忱。黼黻皇猷，庸符素愿。庶恳勤而补过 
　　，期黾勉以立功。凡有皈投，敢忘敷奏。况奉词旨，谨为宣闻。
　　宣词
　　按如词旨，备切忱恂，臣闻运灭度以返生，功繇五炼。神返还而起死，期迈千龄。倏然而骨肉同翔，忽尔而形神共举。山林宴御，为天上之 
　　仙宗。云汉飞流，超寰中之尘俗。事陈妙法，义载真经。臣伏见某，名彻九清，道该三洞。学无积善，神游大夜之墟。道背明师，身掩九泉 
　　之域。升沉寂寂，岁月茫茫。孝子某一炁相关，百身莫赎。弟子某等事死非生，奉师若父，荷生成之重德，感教诲之探恩。虽上圣提携，谅 
　　不替紫枢之职守。而下愚冥昧，恐或沦黑郁之条章。故殚请命之勤，拟拜升神之惠。肃遵云笈，爰建星坛。修生魂崆峒之斋，超死魄飞玄之 
　　爽。云镛激响，飞翠葆以翩翻。月籁虚徐，耀珠幢而摇曳。千枝艳簇，百和芳腾。拱狮御於霄衢，辂鸾和於禁路。诚殚蝼蚁，愿垂雨露之仁 
　　。惠蔼鸿庬，期拜日星之德。即俾亡故某，断除宿累，普被新厘，锡剑履以朝天，端佩环而谒帝。以今临午，升坛行道，请法众等，运兹初 
　　捻上香。愿此香烟腾空径上，供养无上至真道宝。臣等皈身皈神皈命，首体投地，仰依太上三尊。愿以是功德，上祝宗祧先圣，社稷尊灵。 
　　伏愿琼辂骖龙，瑶軿泛凤。登昆丘而问道，流庆璇图。升琼圃以参玄，垂祥宝祚。万国拱无为之化，八弦歌有道之年，等虞俗於时雍，并夏 
　　谟於元治。今故烧香，自皈依师尊大圣众。至真之德，得道之后，保天长存。和：与道合真。以今临午，升坛行道，请法众等，运兹二捻上 
　　香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。愿以是功德，归流亡故某。伏愿一性虚灵，万 
　　缘荡寂。业障报障烦恼障，风散秋云。恶根毒根生死根，日融晓雪。黑朔勿沦於地域，朱陵俓上於天关。开七叶以流芳，茂五枝而挺瑞。今 
　　故烧香，自皈依师尊大圣众。至真之德，得道之后，升入无形。和：与道合真。
　　以今临午，升坛行道，请法众等，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，仰依太上三尊， 
　　愿以是功德，归流臣等三师四友，五族六亲。伏愿道貌春融，德容昼润。金花益茂，交离坎於黄庭。玉蕊长新，耀乾坤於绛室。既往者登小 
　　有清虚之域，见在者宴大乘空洞之乡。翼凤牒以天齐，赞龙函而地久。今故烧香，自皈依师尊大圣众。至真之德，得道之后，长享自然。和 
　　：与道合真。
　　礼方　忏方　命魔
　　步虚
　　控辔适十方，旋憩玄景阿。仰观劫仞台，俯盻紫云萝。逍遥太上京，相与坐莲华。积学为真人，恬然荣卫和。永享无期寿，万椿奚足多。
　　又
　　大道师玄寂，升仙友无英。公子度灵符，太乙捧洞章。舍利耀金姿，龙驾倏来迎。天尊盻云舆，飘飘乘虚翔。香花若飞雪，氛霭茂玄梁。头 
　　脑礼金阙，携手遨玉京。
　　又
　　骞树圆景园，焕烂七宝林。天兽三百名，狮子巨万寻。飞龙踯躅吟，神凤应节鸣。灵风扇奇华，清香散人衿。自无高仙才，焉能耽此心。
　　三启　　三礼
　　重称法位
　　具位臣某，与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大圣众，至真诸君丈人， 
　　三十二天帝君，玉虚上帝，玉帝大帝，东华、南极、西灵、北真、玄都、玉京、金阙七宝琼台紫微上宫灵宝至真明皇道君，三十六部尊经玄 
　　中大法师，上相上宰上保上傅，太平下教二十四真人，西城总真王君，太元真人，东岳上卿司命茅君，定录、保命二真人，名山洞府得道神 
　　仙，三界宫属一切真灵。臣闻灵杖神锋，实代形之奇术。真砂圣药，乃遗世之良方。习五解而碧落飞翔，脱六道而玄虚游宴。皆上圣提携於 
　　九轨，欲下愚超迈於三天。况好道求灵，未造神奇之变化。致趋阴皆死，继归臭腐以寻常。忍使沉迷，不加拯援。今亡故某幸生乐土，获际 
　　昌期，誓修七部之琼纲，获佩三乘之玉策。风清琅陛，几随龙尾之班。月冷瑶坛，曾侍狮头之座。倏归死录，莫返生方。卜宅兆於九京，密 
　　藏形体。法卫严於五炼，潜护神魂。愿法体之再生，庶冥期而重合。深虑积生之后，宿劫以来，人我纷纭，纵罪根而六情雨集。是非颠倒， 
　　飘业蒂而五贼云滋。行无一善之堪书，身有千愆之可录。济存度往，自乱威仪。拜表上章，遏遵俯仰。悦名缰利锁，而不思禁戒。洒恩胶爱 
　　漆，罔念科条。擅役神灵，冒策将吏，字纪阴阳之录，名刊水火之曹。寂寂寒庭，恍形神之考对。茫茫夜壑，致性识之推研。匪上叩於穹玄 
　　，曷下殚於衷素。修斋谢过，请命十华。忏罪祈恩，皈心九禁。所冀诞敷紫綍，申锡丹纶，削简书而昭旷仁恩，毁簿箓而登纪善绩。亟辞地 
　　禁，祇拜天光。即受化於南陵，俾飞行於北阙。申饬里域，为营护其形躯。告命司存，尚卫扶其体魄。倏契阴运，即合阳神。逍遥玄碧之中 
　　，啸咏虚无之上。允繇覆翊，亶赖生全。上愿玉虚高澄，金粟静晏，仪璘光耀，风雨均调。鸿雁相安，庆田畴而富足。貔貅自乐，毋疆塞之 
　　烽惊。鸢鱼游泳於生生，草木鲜荣於化化。幽关苦爽，均证仙乡，阴域囚徒，悉登乐国。则上明天尊大慈之化，下副臣等皈命之诚，谨启以 
　　闻。
　　发愿
　　一愿大道淡泊虚无，安闲空寂，澄清自居，广开法门，教导顽夫，皆蒙惠泽，精苦自修，预以同学，普得升虚，与天相保，长存无忧。
　　二愿诸天结气澄清，高虚广覆，保真固灵，炁候调节，四运和平，国安民丰，普天闲宁，广济一切，惠达有生，保天长存，亿劫不倾。
　　三愿土地覆载无穷，安平不陷，海沦不崩，保镇家国，兆民兴从，养生安死，惠周十方，禾稼滋植，营运日丰，咸得覆载，万类皆从。
　　四愿日月二景高明，无有孛蚀，亏盈安靖，光照诸天，洞消暗冥，保固劫运，世祚和平，普加润泽，惠洒众生。
　　五愿星辰与天齐光，转烛照耀，朗映十方，各安其位，经纬直行，保镇家国，无有灾伤，四海宁一，普愿昌隆。
　　六愿四时随节推迁，景炁和调，无有灾患，疫毒消灭，普天安平，五谷丰熟，国富民欢。
　　七愿浮云结炁聚烟，飞空高澄，荫覆玄玄，隐则无为，散则弥天，神仙同居，结友众真，惠流一切，兴国爱民，普济群生，人同劫年。
　　八愿风雨徧洒无穷，普加施泄，受其发扬，万物滋生，国储民丰。
　　九愿五岳各安其方，巍巍包藏，长为仙宫，安镇国祚，保天无终，护度一切，莫不仰宗。
　　十愿江海荡荡无极，含容恢廓，无细不植，渊奥柔惠，润加蠕息，天人获庆，年同劫石。
　　十一愿帝王国主日昌，四镇安睦，兵革不扬，天人歌唱，吉应来翔，敷教济济，威化扬扬，兆庶称庆，长乐未央。
　　十二愿蛤飞蠢动，已生未生，咸蒙安鱼，普得生成，皆见元炁，受阳之形，草木果林，经冬不零，一切济度，靡不鲜荣。和：与道合真。
　　存神烧香
　　香官使者，左右龙虎君，侍香诸灵官，当令臣午朝行道之所，自然生金液丹碧芝英，百灵众真交会，在此香火炉前。令臣学道得道，求仙得 
　　仙，斋主受福，幽显沾恩，十方仙童玉女，侍卫香烟，传臣所启之诚，速达俓御太上无极大道至真玉皇上帝御前。
　　出堂颂
　　回静默堂
　　灵宝领教济度金书卷之一百十九竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百二十
</div>
    <div class="pagination">
<a href="灵宝领教济度金书_page158.html">上一页</a><span>...</span><a href="灵宝领教济度金书_page154.html">154</a><a href="灵宝领教济度金书_page155.html">155</a><a href="灵宝领教济度金书_page156.html">156</a><a href="灵宝领教济度金书_page157.html">157</a><a href="灵宝领教济度金书_page158.html">158</a><span class="current-page">159</span><a href="灵宝领教济度金书_page160.html">160</a><a href="灵宝领教济度金书_page161.html">161</a><a href="灵宝领教济度金书_page162.html">162</a><a href="灵宝领教济度金书_page163.html">163</a><a href="灵宝领教济度金书_page164.html">164</a><span>...</span><a href="灵宝领教济度金书_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
