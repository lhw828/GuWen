<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 459 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 459 页/共 621 页</h1>
    <div class="content">　　，难以力争。故凡阳职之升沉，悉属阴灵之予夺。今斋主某，芸窗肄业，枫禁需荣。学古而穷朝夕之勤，入仕而际春秋之富。间关逆旅，远 
　　辞南国之遥。幞帽修程，期睹北方之焰。虑命运之未至，与爵禄之未崇。自逸为何，徒劳奚益。匪上祈於玄造，飞綍天中。曷下副於丹衷， 
　　焕纶日表。庸洁蓬宇，爰筑枫坛。 门列十华，罗云镛而逸响。陛周四壝，鸿月簴以流明。翠葆葳蕤，珠旛摇曳，愿洪恩之浩荡，颁鹤赦之 
　　罗敷。监兹祈谢之忱，俾赴功名之会。以今午朝行道，请法众等，运兹初捻上香。愿此香烟腾空径上，供养无上至真道宝。臣等皈身皈神皈 
　　命，首体投地，愿以是功德，上祝皇帝陛下。伏愿道德日新，圣神天纵。御紫宸而问道，八表朝元。罗黄盖以临朝，九围拱极。敦声教而舞 
　　七德，厚风俗以歌九功。地平天成，冠百王而大定。河清海晏，首五帝以时雍。今故烧香，自皈依师尊大圣众，至真之德。得道之后，保天 
　　长存。和：与道合真。
　　以今午朝行道，请法众等，运兹二捻上香。愿此香烟腾空径上，供养无上至真经宝。臣等皈身皈神皈命，首体投地，愿以是功德，归流斋主 
　　某。伏愿瑞并霏烟，祥符湛露。搏风九万，腾博古之词锋。击水三千，扫识时之笔阵。干青云而直上，奏白雪以横飞。三凤家声，克耀堆床 
　　之笏。双麟世冑，欣华插架之签。今故烧香，自皈依师尊大圣众，至真之德。得道之后，长享和平。和：与道合真。
　　以今午朝行道，请法众等，运兹三捻上香。愿此香烟腾空径上，供养无上至真师宝。臣等皈身皈神皈命，首体投地，愿以是功德，归流四岳 
　　九牧，万姓三军。伏愿家家寿域，处处福乡。续纪云台，有曰都曰俞之盛。勋藏烟阁，极维屏维翰之功。溥五服以生成，昭九圻而化育。三 
　　农乐业，无号狸舞鳝之忧。四鄙息烽，有归马放牛之乐。今故烧香，自皈依师尊大圣众，至真之德。得道之后，永保清宁。和：与道合真。
　　礼方　　忏方十方同此，只改方名
　　臣等今故烧香，皈身皈神皈命，东方无极太上灵宝天尊，已得道大圣众，至真诸君丈人，九炁天君，东乡神仙诸灵官。忏悔斋主某，爰从劫 
　　始，驯至今生。三惑不除，四知莫守。三纲忽略，五常慢违，以尊凌卑，以贵虐贱，疾人胜己，恃己骄人，驰骋六情，恣踪三业，是非颠倒 
　　，真伪纷纭，过积玄曹，愆书黑简，未经首谢，易阻荣华。今故烧香，至心皈命，伏冀上圣矜怜，高真垂悯，赦除过咎，削落灾危。即俾斋 
　　主某，成就功名，蠲消翳累，富贵如愿，谋望从心，州县小迁，台省高擢，光荣宗祖，昌大门闾。得道之后，均拜康宁。和：与道合真。
　　命魔　　步虚
　　控辔适十方，旋憩玄景阿。仰观劫仞台，俯盻紫云罗。逍遥太上京，相与坐莲花。积学为真人，恬然荣卫和。永享无期寿，万椿奚足多。
　　又
　　大道师玄寂，升仙友无英。公子度灵符，太乙捧洞章。舍利耀金姿，龙驾欻来迎。天尊盻云舆，飘飘乘虚翔。香华若飞雪，纷蔼茂玄梁。头 
　　恼礼金阙，携手朝玉京。
　　又
　　骞树玄景圆，焕烂七宝林。天兽三百名，狮子巨万寻。飞龙踯躅呜，神凤应节吟。灵风扇奇花，清香散人襟。自无高世才，焉能耽此心。
　　三启颂
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　三礼
　　臣等至心稽首，礼
　　太上无极大道。
　　臣等至心稽首，礼
　　三十六部尊经。
　　臣等至心稽首，礼
　　玄中大法师。
　　重称法位
　　具位臣某，与临坛官众等，谨同诚上启虚无自然元始天尊，无极大道太上道君，太上老君，昊天至尊玉皇上帝，紫微天皇大帝，紫微北极大 
　　帝，后土皇地祇，南极长生大帝，东极青华大帝，好生丈人真君，九天应元雷声普化天尊，长生保命天尊，福生无量天尊，十方灵宝天尊， 
　　十方已得道大圣众，至真诸君丈人，诸天天帝，琼阙高真，玄都玉京，金阙七宝琼台，紫微上官，灵宝至真明皇道君，上相上宰，上保上傅 
　　，四司五帝，十二仙卿，三十六部尊经玄中大法师，三天大圣师，灵宝经籍度三师真君，灵宝官属，三界真灵。伏闻东璧图书府，总文章之 
　　权衡。南斗贤良司，任爵禄之橐钥。惟圣真铨举於天上，有神灵主职於人间。阳德昭明，出朝郎於白屋。阴功焕茂，奋相业於寒儒。傥缺修 
　　为，必沉庸。今斋主某，才猷超敏，文望昭彰，将入选於王庭，期观光於帝阙。夙宵抱闷，昕夕怀忧。虑祖宗积累以来，至微躯酬酢之际 
　　。恣纵三业，驰骋六情，舌在堪夸，罔悟是非之颠倒。自成可羡，岂思空色之回．环。怨暑咨寒，唾星指月，恃荣贵而凌寒贱，藉庸强而侮 
　　老成。善无铢两之堪书，过有丘陵之可录。以致名题宪籍，罪纪刑编。或命身守照之乖张，或运限加临之拂乱。荣途未进，显职难膺。自非 
　　帝造之垂怜，曷俾民情之获遂。敬遵玉笈，庸演琼科，烧香散花，悔愆尤於已往。修斋行道，格福庆於方来，所冀小物不遗，大钧无外。怜 
　　其跋涉，有往返万里之劳。锡以差除，无需待三年之久。食彼厚禄，立此宏功。自州县而登台省之崇，岂云序进。繇仓库而进公卿之任，毋 
　　俟格迁。今日膺种花剖竹之荣，他年享位棘面槐之贵。门闾益大，里巷逾昌。子孙昭诗礼之传，宗族溥弦歌之盛。蒙监食芹之切，允臻采菲 
　　之勤。上愿化日舒长，玄云丕扇，星辰朗照，雨露沾濡。山川鬼神，悉被攸宁之化。乌兽鱼鳖，共陶咸若之风。禾同颖以开祥，麦两岐而献 
　　瑞。振千秋镜，八荒共乐於春台。耀万年枝，九野同登於夏屋。鞠圜扉之青草，静方域之绿林。则上明天尊大慈之化，下副臣等皈命之诚。 
　　谨启以闻。
　　发愿
　　一愿大道淡泊虚无，安闲空寂，澄清自居，广开法门，教导顽夫，皆蒙惠泽，精苦是修，预以同学，普得升虚，与天相保，长存无忧。
　　二愿诸天结炁澄清，高虚广覆，保真固灵，气候调节，四运和平，国安民丰，普天闲宁，广济一切，惠逮有生，保劫长存，亿劫不倾。
　　三愿土地覆载无穷，安平不陷，海沦不崩，保镇家国，兆民兴从，养生安死，惠周十方，禾稼滋植，荣运日丰，咸得厚载，万类皆从。
　　四愿日月二景高明，无有孛蚀，亏盈安清，光照诸天，洞消暗冥，保固劫运，世祚和平，普加润惠，泽洒众生。
　　五愿星辰与日月齐光，转烛照耀，映朗十方，各安其位，经纬直行，保镇家国，无有灾伤，四海宁一，普天兴昌。
　　六愿四时随节推迁，景炁和调，无有灾患，疫毒消灭，普天安平，五谷丰熟，国富民欢。
　　七愿浮云结炁聚烟，飞空高澄，荫覆玄玄，隐则无为，散则弥天，神仙同归，结友众真，惠流一切，兴国爱民，普济群生，人同劫年。
　　八愿风雨流洒无穷，普加施泄，受其发扬，万物滋生，国储民丰。
　　九愿五岳各安其方，巍巍包藏，长为仙宫，安镇风祚，保天无终，护度一切，莫不仰宗。
　　十愿江海荡荡尤极，含容恢廓，无细不植，渊奥柔惠，润加蠕息，天人护庆，年同劫石。
　　十一愿帝王国主日昌，四镇安陆，兵革不扬，天人歌唱，吉应来翔，敷教济济，威化洋洋，兆庶称庆，长乐未央。
　　十二愿蝖飞蠢动，已生未生，咸蒙安全，普得生成，皆见元炁，受阳之形，草木果林，经冬不零，一切济度，靡不鲜荣。和：与道合真。
　　存神烧香
　　香官使者，左右龙虎君，侍香诸灵官，当令臣建斋之所，自然生金液丹碧芝英，百灵众真交会，在此香火炉前。令臣学道得道，求仙得仙， 
　　斋主受福，幽显沾恩，十方仙童玉女，持卫兰烟。传臣向来所启，速达径御太上无极大道至真玉皇上帝御前。
　　出堂颂
　　灵宝领教济度金书卷之二百四十一竟
　　洞微高士开光救苦真人宁全真授灵宝通玄弘教水南先生林灵真编
　　卷之二百四十二
　　科仪立成品
　　祈禄用
　　晚朝行道仪
　　烧香颂
　　各礼师存念如法
　　宣卫灵咒
　　五星高耀，瑞炁飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪伐恶，道炁同流。神 
　　光照夜，阴翳俱收。万仙降格，扇景乘飙。群生咸遂，惠遍神州。和：与道合真。
　　呜法鼓二十四通
　　无上三天玄元始三炁太上道君，召出臣身中三五功曹，左右官使者，侍香金童，传言玉女，五帝直符，直日香官，各三十六人出。出者严装 
　　。关启玄坛天帝神君，当召此间土地里域，真官正神，急上关，启臣今奉为入斋意。以今晚朝，升坛行道，愿得玉清道炁灵宝妙光下降，流 
　　入臣等身中。令臣所启，速达径御太上无极大道至真玉皇上帝御前。
　　谨称法位
　　具位臣某，与临坛官众等，谨同诚上启虚无自然元始天尊，无极大道太上道君，太上老君，昊天至尊玉皇上帝，紫微天皇大帝，紫微北极大 
　　帝，后土皇地祇，南极长生大帝，东极青华大帝，好生丈人真君，九天应元雷声普化天尊，长生保命天尊，福生无量天尊，十方灵宝天尊， 
　　十方已得道大圣众，至真诸君丈人，诸天天帝，琼阙高真，玄都玉京，金阙七宝琼台，紫微上宫，灵宝至真明皇道君，上相上宰，上保上傅 
　　，四司五帝，十二仙卿，三十六部尊经玄中大法师，三天大圣师，灵宝经籍度三师真君，灵宝官属，三界真灵。伏闻元始开图，凝先天之道 
　　炁。虚皇御运，弘大地之灵光。八圆均戴於生成，九轨咸依於化育。云藏风静，湛然经纬之辉。海润河澄，至以阴阳之应。惟昭昭於象外， 
　　斯耿耿於寰中。臣等夕蕣柔资，朝梧脆质。织乌迅速，未明知白守黑之方。野马奔驰，莫悟出青入玄之妙。曲承睿泽，效职灵曹。俾养拙以 
　　学真，尚立功而领教。凡有投告，敢不上闻。斋意青词，谨当宣奏。
　　宣词
　　按如词旨，曲副忱恂。伏闻列衣冠於尊卑，周室制度。定禄秩於高下，汉官威仪。或里选而采贤能，或朝荐而登俊杰。俾任乃职，举能其官 
　　。自近代科举之兴，与畴昔学校之设。虚文不尚，实德惟论。校艺棘闱，率尔糊名之律。选文兰省，森然誊录之曹。既非察士行於平时，曷 
　　克守官箴於异日。未免颠覆，上累高明。惟熙朝选举之功，实繇稽古。故广土人民之众，皆愿观光。虽本人谋，实原帝力。今斋主某，博通 
　　经史，究极宪章。裹粮问程，期入清朝之选。趣装就道，愿为盛世之官。恐缺少而员多，或职优而禄劣。五行暗蹇，二运乖危。欲询众见之 
　　同，徒骇旁观之听。语心自叹，知己谁矜。自非请命於紫虚，曷克流恩於黄混，聿严月陛，恭启云囊。钧乐九成，辂紫金之瑞相。宝花四雨 
　　，降白玉之真光。为申饬於司存，祈蠲消於罪累。功名遂意，谋望从心。以今晚朝行道，请法众等，运兹初捻上香。愿此香烟腾空径上，供 
　　养无上至真道宝。臣等皈身皈神皈命，首体投地，愿以是功德，上祝皇帝陛下，伏愿冠冕百王，笙镛万国。垂衣汉殿，合九域以朝元。御履 
　　周疆，来八荒而拱拯。德音辉焕，仁闻昭彰。道不拾遗，庆承平於宇宙。耕者让畔，厚风俗於闾阎。今故烧香，自皈依师尊大圣众，至真之 
　　德。得道之后，保天长存。和：与道合真。
　　以今晚朝行道，请法众等，运兹二捻上香。愿此香烟腾空径上，供养无上至真经宝。臣等皈身皈神皈命，首体投地，愿以是功德，归流斋主 
</div>
    <div class="pagination">
<a href="灵宝领教济度金书_page458.html">上一页</a><span>...</span><a href="灵宝领教济度金书_page454.html">454</a><a href="灵宝领教济度金书_page455.html">455</a><a href="灵宝领教济度金书_page456.html">456</a><a href="灵宝领教济度金书_page457.html">457</a><a href="灵宝领教济度金书_page458.html">458</a><span class="current-page">459</span><a href="灵宝领教济度金书_page460.html">460</a><a href="灵宝领教济度金书_page461.html">461</a><a href="灵宝领教济度金书_page462.html">462</a><a href="灵宝领教济度金书_page463.html">463</a><a href="灵宝领教济度金书_page464.html">464</a><span>...</span><a href="灵宝领教济度金书_page460.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
