<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 42 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 42 页/共 92 页</h1>
    <div class="content">　　丹愊尽勤苦，恳悃竭衷情。自然通大道，皆得降真灵。
　　捻香陈所愿，稽首崇嘉贞。天尊常湛寂，回心礼杳冥。
　　启堂颂
　　学道当勤苦，敛信运丹诚。烧香归太上，真炁杂烟馨。
　　惟祈开大宥，七祖离幽冥。
　　三皈依赞
　　至心归依，十方道宝，当愿众生，起心回向，一切信礼。
　　至心归依，十方经宝，当愿众生，心开悟解，受持转诵。
　　至心归依，十方师宝，当愿众生，普上法桥，无有障碍。
　　闻经赞
　　闻经已后，当愿众生，万罪永消，善芽增长。
　　闻经已后，当愿众生，深入法门，皈依信受。
　　闻经已后，当愿众生，永断执迷，常修至道。
　　道赞
　　道场众等，人各运心，皈命三宝无上尊一切念。众官各念功德
　　请师赞
　　修斋行道，奉请经师，降临坛所。籍、度，玄天监斋，随文改易
　　请玄师颂
　　科律严章奏，精诚享百神。投词陈恳愿，洁醮奉高旻。
　　俯盻垂云驾，冥心启上真。玄师都教主。奉请降凡尘。
　　请天师颂
　　太上传符箓，初因遇鹤鸣。积功超玉阙，列位侍三清。
　　接引章词奏，克随凡庶情。修斋当奉请，愿俯鉴精诚。
　　请监斋颂
　　宝号流尘世，仙阶列上清。三千功德满，八百行光成。
　　礼忏修真福，监斋作证盟。今宵仙驭降，祥祉被含生。
　　请天官颂
　　妙道垂真教，修斋立福田。结坛朝上圣，建醮会高仙。
　　注念通穹极，精诚感上玄。天官乘宝辇，彩仗下凡筵。
　　请地官颂
　　翼翼陈丹恳，兢兢仰紫虚。祈通陈下志，愿达土皇君。
　　潜应垂真贶，遐临赦罪辜。地官来下降，旌拥五云舆。
　　请水官颂
　　方便开真化，慈悲立圣科。虔心修妙会，调炁咏灵歌。
　　默念祈渊府，丹诚通大罗。水官龙驾降，云锦起沧波。
　　请五帝颂
　　五帝居仙品，紏弹善恶因。祥光临宇宙，惠泽济沉沦。
　　发露祈天佑，冥心感圣贤。存心俱快乐，享福永无垠。
　　请正一三师颂
　　灵宝明科范，三师列上清。修斋虔降格，功德贵精诚。
　　仰屈真仙驭，回翔羽旆旌。克畴垂福佑，享报应凡情。
　　请经师颂
　　入静修黄箓，严装启上仙。奏章先达御，词款欲关宣。
　　宝箓因师度，威仪太上传。经师来下降，奉请列群仙。
　　请籍师颂
　　肃肃祈清福，诜诜结宝斋。登坛须此夜，行道续徘徊。
　　有愿仍须启，皈心道眼开。籍师来下降，仙仗下瑶台。
　　请度师颂
　　经戒丹心祷，虔诚召百神。捻香祈至圣，持戒请仙真。
　　清咏凌朝启，精思入夜勤。度师来下降，保护结斋人。
　　焚词颂
　　人生多障难，大道实矜怜。救度留科戒，咸令忏罪缘。
　　愆辜编地府，衅结已闻天。发露祈真佑，诚心仰圣贤。
　　虔恭礼三宝，愿得拔九玄　寿长年。焚词归上界，奏名玉帝前。
　　又
　　太虚感灵会，命我生神章。一唱洞九玄，二诵天地通。
　　混合自相和，九徧成人功。大圣庆元吉，散花礼太空。
　　祈神神必应，请福福当弘。诸天并欢悦，一切稽首恭。
　　度简颂
　　赤明开元图，和阳通上虚。元始敷灵章，十部飞天书。
　　开度九幽祖，万徧道自俱。玉阜秀琼林，生死福德庐。
　　自无黄箓简，苦根焉得除。旋行诵灵章，五灵还相扶。
　　投龙简颂
　　祈真登紫府山简云紫岳，土简水简云紫府，告命诣灵坛。山简云灵山，水简云灵泉
　　玉女谣梵响，金童奏香烟。
　　书名通九地，列字上三天。永享无期寿，克成高上仙。
　　解坛颂
　　太空包有象，至道窈元形。承和通妙炁，应感达衷情，
　　倏忽周八极，依稀降万灵。微香陈素款，委质表丹诚。
　　远泛翔鸾盖，遐攀绮凤旌。烟宫高郁郁，云阁上停停。
　　琼驾出霄汉，金龙入太清。甘露泠人世，景福被幽明。
　　送师颂
　　修斋事毕，仰荷玄恩。志心稽首，奉送某师。
　　云舆勿住，鹤驾难留。后有修斋，还当奉请。
　　送经师颂辞三帅赞，见杜仪
　　经法虽玄妙，崇奉悉因师。凡有立善者，咸当愿礼之。
　　气运功易就，心慢悔难追。若能勤系念，朝夕自仙飞。
　　送籍师颂
　　道以斋为重，法以朝为常。不修不奉者，焉能游帝乡。
　　有骨入仙品，自然开紫房。玄女排云驾，但见金银堂。
　　是故谢三师，稽首礼虚皇。
　　送度师颂
　　迢迢玉京山，玄都何巍巍。真人乘步虚，朗朗长夜开。
　　大道由人弘，心至神自归。修斋行道毕，稽首辞三师。
　　送正一三师颂
　　至道传师旨，垂光已烛坛。阴灵皆感召，号令肃仙班。
　　鹤驾将临翥，鸾骖亦告还。天边想归路，佩玉听珊珊。
　　送五帝颂
　　仙仗来霄极，尊临列五方。旌风吹羽节，鸾辂驻清场。
　　斋事将圆彻，回舆返上苍。流恩无不徧，岂但感馨香。
　　送天官颂
　　妙范修斋直，明科洗罪根。瞻穹崇上善，历恳致微言。
　　既纳依投请，蒙垂福宥恩。天官还玉府，宝驾入金门。
　　送地官颂
　　净会朝元罢，斋功结果圆。真恩宣五岳，诚悃奏三天。
　　彻席停虚范，解坛送列仙。地官回岳府，高陟五灵軿。
　　送水官颂
　　宣演玄音毕，诸仙返上穹。灵风除横厄，甘露报真功。
　　复命骊龙驾，遥还旸谷宫。水官归洞府，福禄赐无穷。
　　送监斋颂
</div>
    <div class="pagination">
<a href="无上黄箓大斋立成仪_page41.html">上一页</a><span>...</span><a href="无上黄箓大斋立成仪_page37.html">37</a><a href="无上黄箓大斋立成仪_page38.html">38</a><a href="无上黄箓大斋立成仪_page39.html">39</a><a href="无上黄箓大斋立成仪_page40.html">40</a><a href="无上黄箓大斋立成仪_page41.html">41</a><span class="current-page">42</span><a href="无上黄箓大斋立成仪_page43.html">43</a><a href="无上黄箓大斋立成仪_page44.html">44</a><a href="无上黄箓大斋立成仪_page45.html">45</a><a href="无上黄箓大斋立成仪_page46.html">46</a><a href="无上黄箓大斋立成仪_page47.html">47</a><span>...</span><a href="无上黄箓大斋立成仪_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
