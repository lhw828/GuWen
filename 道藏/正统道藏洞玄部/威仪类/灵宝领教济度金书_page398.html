<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 398 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 398 页/共 621 页</h1>
    <div class="content">　　愿三寿帝锡，五福天来。步武高华，落恶根於北部。精神悦茂，证善蕊於南昌。岁寒秉松柏之贞，月旦蔼枌榆之誉。
　　三捻上香
　　重爇名香，普伸供养，三宝上帝，十极高真，四界九霄，诸天至圣，日月星宿，北斗南辰，省府院司，三官四圣，灵虚执职，经籍度师，地 
　　水真灵，洞天福地，承符宣德，无量仙灵。恭愿绿辇丹舆，琼轮羽盖，翼辕骖乘，飞空步虚，俯降玄坛，证明传戒。
　　平坐赞
　　云行碧落织乌飞，坐阅山中一局棋。梓泽平泉春易老，何如超悟了真机。共惟预修弟子某，纨绮家声，膏粱气味。签香架溢，诗书之厚泽绵 
　　绵。笏润床盈，文献之芳猷灿灿。绝歆羡於龙鳞凤翼，付等闲於蜗角蝇头。观世运之轮翻，慨时光之梭掷。傍花随柳，风月无边，问菊抚松 
　　，烟霞有趣，盖翩翩浊世中佳公子也。而又仰止清微，皈依紫极。念梦幻抱影须臾之法，思地水火风假合之身。衮衮生前，中流之壶孰付。 
　　茫茫身后，暗室之烛未闻。爰启玄坛，肆翻丹笈。按预修而建设，砥柱方来。遵受度以修崇，津梁见在。有彻土雨先之喜，无索裘寒后之忧 
　　。所冀北郁刊名，南昌寄籍。亦可谓悟为善最乐之希夷，彻与道合真之玄妙者矣。人生天地间，如白驹过隙。虽位尊九鼎，禄享万锺，利泽 
　　施於时，名声昭於世。威灵气焰，动摇山岳。终犹邯郸一枕，槐安一柯。弹指百年，惊心九夜。前程事暗如漆，孰操彼岸之舟。是以智人达 
　　士，莫不留神勇退，见性知几。如扁舟五湖，弃人间事，从亦松子游，至今仙籍浮香。运劫龄而未已者，岂非生子也闻道事。安期生遇圯上 
　　老人，后密有所授而然耶。今预修弟子某，生身受度，惟道是依，意亦有见於此矣。在昔元始至尊，因北帝启问玉音演宣。谓浊世元元生存 
　　之日，能受持九真妙戒，皈依金箓白简，当消九幽大罪，标名金格，列字玉清，缘运不绝，飞行太空，得为九宫真人。事具尊经，不可诬也 
　　。世人保真者少，迷惑者多。终日营营，酬酢万变，蛾灯蚁磨，构成黑业。五贼六凿，纷错於五官六府间，阴有神灵，登纪簿录。他生拯焚 
　　救溺，将何为津梁哉。故宜生存之身，受符戒之度。如灵宝上品所谓生身受度，劫劫长存。此大道慈悲济度之本心，天尊委曲护持之愿力也 
　　。今日厘事庆成，玄坛孔备，九朝礼罄，六转经周，玉璧金龙，告成三元。宪府合遵经旨，传戒授符，以为皈依授持之信。
　　夫戒者所以检情复性，离妄成真也。戒则诚，不戒则慢。戒则逸，不戒则危。戒则富贵康宁，不戒则凶折恶弱。戒则神灵敬护，不戒则魔妖 
　　侵凌。戒则见存福庆，身后隆昌。不戒则行藏颠覆，途苦跋疐。
　　譬诸履迷途者，以戒为灯。涉大川者，以戒为筏。拯沉痾者，以戒为药。济炎亢者，以戒为霖。戒之不可须臾离也。若此今对千真万圣之前 
　　，夷心默念，依科宣演，先皈命於三宝，次传授於九真，然后密付二符，臻诚佩奉。必得今生福庆，他世尊荣。法众运诚，人各恭信。
　　按人各恭信
　　智慧颂
　　预修弟子第一皈依，无上道宝。
　　夫道宝者，弥纶三极，范围八圆，大无不包，细无不入，提挈天地，把握阴阳，稽首皈依，生生信礼。
　　稽首皈依道，大罗元始尊。窈冥开祖劫，混沌立天根。愿垂玄妙法，提拯预修人。和：一心宜谛受。
　　预修弟子第二皈依，无上经宝。
　　夫经宝者，玉音敷畅，金口宏宣，万八千篇，三十六部，辞该真实，义贯虚玄，稽首皈依，生生信礼。
　　稽首皈依经，仙真演妙言。捻金成凤篆，揉玉写龙文。愿开秘密藏，解悟预修人。和：一心宜谛受。
　　预修弟子第三皈依，无上师宝。
　　夫师宝者，天人模范，今古梯阶，丕阐九清，宏该三洞，流芳后觉，济度前修，稽首皈依，生生信礼。
　　稽首皈依师，慈悲转法轮。先天留大教，历劫度迷律。愿留清静训，接引预修人。和：一心宜谛受。
　　三宝既已皈依，九戒今当传授。
　　预修弟子第一戒者敬让，孝养父母，是名初真戒。受持之后，获端正长寿果。稽首初真戒，孝为百行先。晨昏勤定省，甘旨奉尊亲。受持无 
　　退转，永保道心坚。和：生生常信奉。
　　预修弟子第二戒者克勤，忠於君主，是名念真戒。受持之后，获聪明智慧果。稽首念真戒，精忠贯上天。立朝端正操，莅事秉廉勤。受持无 
　　退转，永表道心坚。和：生生常信奉。
　　预修弟子第三戒者不杀，慈救众生，是名持真戒。受持之后，获富贵豪盛果。稽首持真戒，常怀一视仁。待人推恻隐，人我共无嗔。受持无 
　　退转，永表道心坚。和：生生常信奉。
　　预修弟子第四戒者不淫，正身处物，是名守真戒。受持之后，获吉庆安乐果。稽首守真戒，端严正立身。行藏无点污，滥嫚渎无伦。受持无 
　　退转，永保道心坚。和：生生常信奉。
　　预修弟子第五戒者不盗，推义损己，是名保真戒。受持之后，获清静善胜果。稽首保真戒，廉隅励洁纯。无求天骘相，贪得鬼殃侵。受持无 
　　退转，永表道心坚。和：生生常信奉。
　　预修弟子第六戒者不嗔，不得凶怒凌人，是名修真戒。受持之后，获禄位清显果。稽首修真戒，胸涵万象春。消除忘忿欲，和合等冤亲。受 
　　持无退转，永表道心坚。和：生生常信奉。
　　预修弟子第七戒者不诈，不得謟贼害善，是名成真戒。受持之后，获具足十相果。
　　稽首成真戒，休随巧诈群。偏阿多曲径，邪毒损仁贤。受持无退转，永表道心坚。和：生生常信奉。
　　预修弟子第八戒者不骄，不得傲忽至真，是名得真戒。受持之后，获大道正法果。
　　稽首得真戒，骄凌远近闻。轻狂除恃己，忽慢勿欺真。受持无退转，永表道心坚。和：生生常信奉。
　　预修弟子第九戒者不二，奉戒专一，是名登真戒。受持之后，获证大法王果。
　　稽首登真戒，精专秉至诚。清斋修玉律，奉戒宝金文。受持无退转，永表道心坚。和：生生常信奉。
　　九戒宣传，一心谛受。由兹以往，行住坐卧不离戒律，出入起居勿离戒法。自然等罪往於虚玄，付转轮於空洞，今生受福，异日蒙禧，非虚 
　　谕也。更有元始金箓白简、救苦真符、长生灵符，今当依准真勑，对圣传付。自然消愆黑朔，受化朱陵。请运丹诚，勤拳信佩。
　　宣救苦简　宣长生简
　　救苦白简，一名东华青宫救苦九龙金箓，所以救今生之罪苦，俾地司无逼合也。长生白简，一名南昌紫微流金炼真之箓。所以导他生之径路 
　　，俾天堂有超凌也。今既依科给付，如律宣行。谨请察命童子，护戒威神，五帝直符，六宫掾吏，不忘元始慈训，随戒随简，覆护卫严，辟 
　　斥魔灵，保成戒行，迎祥衍庆，劫劫毋忘。
　　奉戒颂
　　预修弟子某，身荫道乡，心游玄境。虑根尘之结习，故严佩符受戒之威仪。阅世谛之浮休，故遵随劫齐年之法度。所谓生身受度，预修黄箓 
　　，玄科妙检，灿然琅函玉笈间，莫不佩奉修持，罔有踰越。将见愆随忏灭，福逐祈生。他日南宫受书，返形天上。人间逍遥自在，岂不乐哉 
　　。以今传戒事毕，度简功圆，向来邀请万圣千真，驻景虚无，翠葆翩翩，谅旋紫汉，霓旌杂还，将返丹霄。不胜慕恋之私，第剧皈依之切。 
　　大众且道，传戒授符后，还作么生。
　　虚灵圆妙去来同，无欠无余万古融。
　　风静云藏涵定水，一轮桂魄朗秋空。
　　向来
　　灵宝领教济度金书卷之一百七十八竟
　　洞微高士开光救苦真人宁全真授灵宝通玄弘教水南先生林灵真编
　　卷之一百七十九
　　科仪立成品
　　自然斋用
　　早朝行道仪
　　烧香颂
　　各礼师存念如法
　　宣卫灵咒
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七 
　　转八合，周旋天经。圣化巍巍，三道顺行。庆云流布，合景黄庭。和：与道合真。
　　呜法鼓二十四通
　　发炉
　　无上三天玄元始三炁太上道君，太上老君，召出臣等身中三五功曹，左右官使者，侍香金童，传言玉女，五帝直符，直日香官，各三十二人 
　　出。出者严装。关启玄坛天帝神君，当召此间土地里域真官正神，急上关启，臣今早朝烧香行道，奉为入斋意。其诸情悃，具载缄誊。愿得 
　　玉清道炁灵宝妙光下降，流入臣等身中。令臣所启，速达俓御太上无极大道无形无名虚无自然金阙玉陛下。
　　请称法位
　　具位奉行灵宝自然大斋法事小兆臣某，与临坛官众等，谨同诚上启太上无极大道虚无自然元始天尊，太上玉晨大道君，金阙后圣玄元老君， 
　　高上玉皇，十方灵宝天尊，十方已得道大圣众，至真诸君丈人，三十二天帝君，东华南极，西灵北真，上宰上相，上保上傅，日月星宿，北 
　　斗南辰，周天真宰，十方无极无量品至真大神，飞天神王，长生大圣，无量度人君，妙行真人，天真皇人，玄中大法师，灵宝玄一经籍度师 
　　，侍经五帝，玉童玉女，岁德尊神，土地主执，三界应感，一切真灵。臣闻鳖极开张，祖炁判玄黄之运。鸿钧橐钥，玄枢斡经纬之衡。宰制 
　　三灵，陶镕万类，自清微之御运，显赤明之开图。资始资生，太极混茫於象外。职覆职载，元纲流演於寰中。妙哉化育之仁，大矣生成之德 
　　。臣等井蛙自笑，辙鲋堪矜。际圣日之流辉，幸道风之遐扇。九光宝笈，负荷身修。八会琅函，勤拳心奉。分盍栖神於林壑，尚犹混迹於樊 
　　笼。惟授道之初盟，度人是切。况好生之终惠，宣化宜坚。凡有皈投，理宜关奏。况奉词旨，敢不上闻。
　　宣词
　　按如词言，衷情殚恪。臣闻凝真金阙，九霄静默於神风。应化玉京，十极罗敷於法雨。溥七部慈悲之教，立三乘忏谢之阶。膏沐群灵，涵濡 
　　庶品。今斋主某，驰神碧落，注想玄虚。奉龙璧以告斋，质凤缯而列款。觊徼洪泽云收，万罪以清夷。庶达丹忱日丽，千祥而赫奕。仰元功 
　　之不宰，极神化以无方。周流六虚，包罗万象。以今清旦行道，请法众等，运兹初捻上香。愿此香烟腾空俓上，供养无上至真道宝。臣等皈 
　　身皈神皈命，首体投地，仰依太上三尊。愿以是功德，上祝社稷尊灵，宗祧先圣。游神三素，泛景九清，克昌凤历於天长，密佑龟图於地大 
　　。皇帝寿摩嵩华，福迈沧溟。体道垂衣，颁朔极梯航之远。宪天御运，提封昭文轨之同。挹甘露於金盘，耀庆云於霄汉。六官柔穆，百辟忠 
　　良。龙楼问寝而视膳三朝，麟阁书勋而宣威万里。克扶宸极，共赞皇猷。今故烧香，自皈依师尊大圣众，至真之德。得道之后，升入无形。 
　　和：与道合真。
　　以今清旦，升坛行道，请法众等，运兹二捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。 
　　愿以是功德，奉祝斋主某，亿曾万祖，过往灵仪，一性圆通，万缘澄寂。游宴琳房而悟道，逍遥琼圃以栖真。斋主某丹简增龄，青编定禄。 
　　昆山玉润，生根永固於三花。合浦珠明，玄谷益朝於五炁。日新万善，风散千殃。外戚中姻，纪束华之生籍。新瑕宿垢，削北郁之刑书。壶 
</div>
    <div class="pagination">
<a href="灵宝领教济度金书_page397.html">上一页</a><span>...</span><a href="灵宝领教济度金书_page393.html">393</a><a href="灵宝领教济度金书_page394.html">394</a><a href="灵宝领教济度金书_page395.html">395</a><a href="灵宝领教济度金书_page396.html">396</a><a href="灵宝领教济度金书_page397.html">397</a><span class="current-page">398</span><a href="灵宝领教济度金书_page399.html">399</a><a href="灵宝领教济度金书_page400.html">400</a><a href="灵宝领教济度金书_page401.html">401</a><a href="灵宝领教济度金书_page402.html">402</a><a href="灵宝领教济度金书_page403.html">403</a><span>...</span><a href="灵宝领教济度金书_page399.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
