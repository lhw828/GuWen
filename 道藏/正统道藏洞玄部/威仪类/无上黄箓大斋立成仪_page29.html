<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 29 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 29 页/共 92 页</h1>
    <div class="content">　　右河上公授
　　粤自三古已降，迄于巨唐。宝轴灵文，或隐或见。出於史策，或着在别。传至宋朝，简寂先生，校雠之际，述珠囊经目，万八千卷。其后江表干戈，秦中兵革，真经秘策，流散者多。后周武帝，立通玄观，收集众经，犹及万卷。洎隋火版荡，唐土龙兴，翦扫氛妖，底定寰宇。至开元之岁，经诀方兴。玄宗着琼纲经目，凡七千三百卷。复有玉讳别目，记传疏论，相兼九千余卷。寻至二胡，猾夏正教。凌迟两京，秘藏多遇焚烧。上元年中，所收经箓六千余卷，至大历年申甫先生，海内搜访，京师缮写，又及七千卷。长庆之后，咸通之间，两街所写，才五千三百卷。近属巨寇凌犯，大驾南巡，两都烟煤，六合榛棘，真宫道宇，所在凋零。玉笈琅函，十无三二。余属兹艰会，漂寓成都，扈跸还京，淹留未几，再为搜访，备涉艰难。新旧经诰，仅三千卷，未获编次。又属省方所得之经，寻亦亡坠。重游三蜀，更欲搜访。累阻兵锋，未就前志。时大顺二年辛亥八月初三日庚辰，成都玉局化阅省科教聊纪云尔。杜光庭述。
　　无上黄箓大斋立成仪卷之二十一竟
　　无上黄箓大斋立成仪卷之二十二
　　三洞法师冲靖先生留用光传太上执法仙士蒋叔舆修
　　科仪门
　　正－飞章谒帝仪
　　先华夏赞，引高功诣祖师道前，及从章灵官前，上香洒净讫
　　法师启白，请圣醮献
　　次入户咒
　　四明功曹，通真使者。上元生炁，入臣身中。令所奏章，关达上闻。
　　华夏，旋香一周
　　次上御案香
　　各礼师，存念如法
　　右以章置简上，两手捧，当心，正立，曲身，存思本师，位西立。心礼三耳次存东方诸君丈人，心礼三拜次存南方道德天尊，心礼三拜次存西方三师，心礼三拜次存北方太上老君，心礼三拜次存左日右月，去面各九寸，七星在头上。青炁从肝中出，布满一室，清光过乎日月。次存唐将军从左肾中出，立左。葛将军从右肾中出，立右。周将军从心中出，立前。兵士各三千万众，悉朱衣赫然。次存五德将军乃五神也列位四方。次存天驺甲卒，脐间出。天丁力士，额间出。狼吏虎贲，两眉间出。刚风骑置吏，两膝间出。收炁食炁吏，鼻间出。次存传章玉童玉女，各立左右。直使功曹，朱衣黑帻，正立前毕。然后行科。神仙之道，恍惚之间，斯须则至。存念不宜久时，馔常起有在心，一念一起，则了然矣。
　　次卫灵咒
　　鸣法鼓二十四通
　　发炉
　　太上玄元五灵老君，当召功曹使者、左右龙虎君、捧香使者、三炁正神，急上关启三天玄元太上道君。臣今正尔烧香，奉为斋主某伏为正荐亡亲某乙　普荐在会众魂等，取某日，修建无上黄箓大斋，用资超度。谨依科格，前期拜奏天官某章若干通，上诣某宫曹治某宫。愿得八方正真生炁，来降臣身中，令臣所启，速达径御至真无极大道玉皇尊帝御前。
　　各称法位
　　具章奏法位臣姓某谨上启虚无自然元始天尊、无极大道太上道君、太上老君、高上玉皇、十方已得道大圣众、天尊至真、大帝天帝、玄中大法师、三天大法师、正一静应真君、正一女师真人、正一嗣师系师真人、三元唐葛周真君、三天门下诸司真宰、上章曹治通进仙僚、天官某章中灵官典者、法箓治职仙灵将吏、某岁德尊神、三界内外应感威灵。臣胎肉微生，泥尘贱品，缪因宿庆，忝冒法阶，佩服符图，遵行教法。普令一切，咸入法门。凡有归投，理宜关告。今弟子某义形报荐，志切修崇。愿建斋功，广资冥福。乞按科格，拜奏章书。祈慧力之普加，俾幽途之开泰。臣滥充祭酒，职在宣誊。谨为请命三天，投诚众圣。仰希感格，俯赐鉴观。俾天泽下临，章书上御。请祈遂志，幽显蒙恩。永恢正一之风，普被大慈之化。臣无任诚惶诚恐，稽首再拜。谨启以闻。
　　次诣三清御位，上香降圣，酌献法事如仪三清御座前，每位各香一炉。太清前烈火丰香，不可使香烟中绝。此留冲靖之旨也
　　次叩齿二十四通，长跪出官众官皆长跪
　　谨出臣身中五体真官功曹吏出，上仙上灵直使、正一功曹、治病功曹官各二人出，左右官使者、阴阳神决吏、科车赤符吏、驿马上章吏官各二人出。出者，严装显服，冠带垂缨，整其威仪。直使功曹，戴通天之冠。皂执单衣。正一功曹，冠朱阳之帻，绛章单衣，腰带龙头之剑，操持谒簿。使者，弁玄阴之帻，冠九德之冠，五色绶命单衣，腰带虎符，赍执玉版。直使功曹住立四方，正一功曹住立中央，治病功曹营卫臣身。左官使者建节在前，右官使者持幢在后。阳神决吏立左，阴神决吏立右。狼吏、虎贲、察奸、钩骑、三官仆射、天驺甲卒、天丁力士、治正执正吏、收炁食炁吏、收神食神吏、收鬼食鬼吏、收毒食毒吏、收邪食邪吏、收精食精吏、收温食温吏、诛符破庙吏、刚风骑置吏、飞龙骑吏等官，各二人出，并皆罗列，住立臣前后左右，咸受臣口中词语，分别臣所奏上天官某章，关启里中真官、注炁监察、考召里邑君、左右都平君、四面方位诸君将吏，天师所布下道上二玄三元、四始十二时辰皇天大帝、甲子诸官君、丙子仁君、五七赤阳君、二十五官君、考召诸君将吏等。臣所受某治男官女官二十四官、男炁女炁二十四炁、男职女职二十四职、治中左右阴阳二十四炁、建节监功大将军，高下治中真炁、前部效功、后部效煞、驿亭令、驿亭丞，四部监章从事、按章从事、呈章从事、录章从事、通章从事、御章从事、定章从事、较章从事、赍章从事、五百印章从事，东九夷、南八蛮、西六戎、北五狄、中央三秦、玄元始三万六千余神，山川溪谷、社稷将吏。同诚上启太清玄元无上三天无极大道太上老君，太上丈人天帝君，天帝丈人九老仙都君，九炁丈人、百千万重道炁、千二百官君，太清金阙七宝玉陛下、天师女师、嗣师系师君夫人，大道门下，上官典者，干佐小吏，奉行文书事。臣以肉质，触事暗昧，职当申誊。咸宣师命，救济民物。今时谨有某拜奏某章，在臣素案之上、函蕴之中。臣伏地宣章如法，功曹使者，对共料理，特蒙径御，谨开玉函，伏读章文。
　　次上手炉香，以龙头书刀启章函，
　　叩齿三通，祝曰
　　四明功曹，开函小吏。手执书刀，开发函轨。章文上奏，开通道理。亡者生天，存者蒙庇。急急如律令。
　　次从函中出章，於香上度过，叩齿三通，祝曰
　　五色之烟，冲章上天。五色之炁，冲章达帝。下官故炁，不得妄干。急急如律令。
　　次法师以章付侍经，侍经跪受章书，同侍香呈金鱼置右，玉雁置左。次宣章法师望天门再拜，长跪，至请官处，皆再拜，存伏如仪。宣章毕，置案上，以书刀镇左，笔镇右。法师再拜，归位慰章如仪。次法师以章置御案香上熏之。次叩齿二通，遣章。
　　谨遣臣身中五体真官，官一小吏，十二书佐，冠带垂缨，磨砚点笔。为臣及时操臣谨为某拜上天官某章，上诣某宫曹治。臣愚谬忝参治箓，耳目闭塞，检校不聪。所上章文，恐有错误。行列不端，文字不整。脱漏颠倒，音句不属。将前作后，以左为右。事任阴阳神决吏、传言书佐、习事小吏，随章进对，龙头书刀，寻文削治，长毫利笔，依仪证定。无令上官典者，有所遣却，闭炁升章，径御太上老君御前左吏、历关右吏，历启诸官君。历第以次，分别关启。当令臣所请者下，所召者到，所济者度，所奏者达。若有下官故炁，邀截臣章文，不使上达者，录付所在近狱，依律治罪，以明天宪。臣伏在案左，恭待圣恩报应。
　　封章入函
　　侍经捧章，监斋押之。威仪华夏赞，引至焚燎所。
　　侍经读章，疏关
　　焚章颂
　　法师伏地，呈进如仪候。兴举送圣颂，长跪纳官。
　　臣上章事讫，所出臣身中功曹使者，一切灵官君吏，各从臣众妙之门而入，在左还左，在右还右。直使功曹，主领检押，复於宫室，无令差互。后召又到，一如故事。叩齿三通，咽液三过
　　复炉
　　香官使者，左右龙虎君，侍香诸灵官，当令臣奏章之所，自然生金液丹碧芝英。百灵众真，交会在此，香火炉前。当愿弟子某合家受福，幽显蒙恩。十方仙童玉女，侍卫香烟，传奏臣所言，并所上章文，径御至真无极大道玉皇尊帝御前。
　　出堂颂
　　天师前，礼谢
　　云舆
　　送师
　　向来
　　念善
　　请恩设醮仪
　　古仪不载。唐先生有之，今随有焉。若师古之士，当从晋唐旧法
　　先严洁排办，香灯茶酒果醮献之具，一一如法供养
　　次敕水净秽，华夏升坛
　　入户咒
　　绕醮筵，行香一周，道众依序立班
　　各礼师，存念如法
　　卫灵咒
　　鸣法鼓二十四通
　　无上三天玄元始三炁太上老君，召出臣等身中，三五功曹、左右官使者、左右捧香、驿龙骑吏、侍香金童、传言散花玉女、五帝直符直日香官，各三十六人出。出者严装，关启此间土地里域、真官正神。臣今正尔烧香，奉为某开建无上黄箓大斋，行道事竟，谨设清醮，一座几分位。仰谢洪恩，愿得太上十方正真生炁，降流臣等身中。令臣所启，速达径御太上无极大道至真玉皇上帝御前。
　　次长跪出官叩齿，咽液如法。纳官同
　　谨出臣身中，五体真官功曹吏，出上三天、执法开化、阴阳功曹，度道消灾、散祸解厄君吏，各一十二人出。臣等身中治职君吏，某治中建节监功大将军，前部效功、后部效杀、驿庭令、驿庭丞、四部监功谒者，上仙上灵、直使功曹、左右官使者，阴阳神决吏、科车赤符吏、刚风骑置吏、驿马上章吏、飞龙骑吏等官，各二人出。出者，严装显服，冠带垂缨，整其威仪。功曹，弁朱阳之帻，冠通天之冠，衣皂纨单衣，腰带龙头之剑，捧持谒簿。使者，弁玄阴之帻，冠九德之冠，衣绛章单衣，腰带虎符，赍执玉版。直使功曹，住立四方。正一功曹，住立中央。治病功曹，营卫臣身。左官使者，建节在前。右官使者，持幢在后。阳神决吏立左，阴神决吏立右。上部功曹住立上方，中部功曹住立身中。促气功曹，催促十方。上部使者，远望上天。中部使者，远瞻八方。都官使者，绕匝臣身。狼吏虎贲、察奸钩骑、都官仆射、天驺甲卒、天丁力士，治正执正吏、收神食神吏、收鬼食鬼吏、收炁食炁吏、收毒食毒吏、收精食精吏、收邪食邪吏、诛符破庙吏、刚风骑置吏、驿马上章吏、飞龙骑吏等，并皆屯驻臣左右前后，受臣词语，分别关启。此间土地里域、真官监察、考召左右都平君，天师所布下二十八治、三十六靖庐、七十二福地、三百六十名山、昆仑等上宫洞天海岳、三元四始、二十四炁、十二司神，太岁太阴、甲子诸官君、玄元始炁三万六千神，在时受命章中，从事束夷、南蛮、西戎、北狄、中央三秦、五老神君，山川溪谷、灵官将吏。同诚上启太上无极大道元始天尊，太上大道君，太上老君，太上丈人无上玄老君，十方无极大道道德众圣天尊，至真大帝天帝，三十六部尊经，玄中大法师天师君，灵宝众真、三界威灵。臣等夙命因缘，叨传教法。告盟之日，约以行持。誓愿蒇扬真风，广化一切。今为弟子某虔遵科简，修奉宝斋。已散瑶坛，载陈清醮。仰酬洪造，用表丹衷。伏乞功曹使者、飞龙骑吏，为臣传奏，速令上达。所冀三清大帝、十极高真，普锡洪慈，分辉降鉴。流恩下土，施泽穷泉。福被存亡，庆均家国。臣诚惶诚恐，稽首顿首，激切之至。谨启以闻。
　　各称法位
　　具法位，奉行黄箓言功大醮法事。臣某与临坛众官等，谨同诚上启虚无自然元始天尊、无极大道太上大道君、太上老君、高上玉皇、十方已得道大圣众、至真诸君丈人、三十二天帝君、玉虚上帝、玉帝大帝、东华南极西灵北真玄都玉京金阙七宝琼台紫微上宫灵宝至真明皇道君、玄中大法师天师君、上相上宰、四司五帝、三界官属一切真灵。臣谨为弟子某，恭修无上黄箓大斋。功圆事竟，谨涓吉夕。虔备醮修，延降诸天圣真、灵宝官属、三界职司、一切主宰。愿垂降驾，鉴察丹衷。臣等无任瞻天望圣，激切屏营之至，谨稽首再拜奏请。
　　次降圣　上香　进茶　献酒
　　法事绕醮筵行香一周，至洞案前立
　　举长吟法事
　　各称法位
　　具法位臣某与弟子某临坛官众等，谨重诚上启三清上圣、十极高真、天地灵仙、日月星宿、四司五帝、岳渎真官、灵宝仙曹、三界官属、醮筵感降一切真灵。臣等夙承余庆，得际真风。叨佩灵文，禀修玄教。功轻尘露，过重丘山。诚宜束身，以自收检。而法许开度，佐国立功。凡有皈投，理难抑绝。死奉词旨，敢不上闻。
　　宣词
　　按如词旨，备极精诚。斋主某虔奉道真，赍持法信。依按科简，恭设皇坛。修无上之斋，竭事天之实。叩头十极，归仰三光。忏积罪於神经，谢宿愆於岳渎。随方镇彩，至洁至严。列位香灯，无亏无绝。青词朱表，上达玄都。玉篆金书，下颁幽壤。谅斋功之成就，祈善愿以周圆。幽显均休，存亡获庆。今者法事已悉，仙范既终。真驭返於上玄，法流分於下界。经收宝轴，道还玉京。卸梵炁之牌，倒碧莲之纂。共惟三界，一切真灵，侍经威神，直坛将吏。爰从启告，逮至散坛。依按典仪，九时朝奏。监临翊卫，通达往来。劳役具官，驱驰将吏。敬陈醮礼，恭谢灵恩。伏愿暂驻云軿，少留宝驭。享兹清洁，察此精诚。赐景福於家门，降祺祥於眷属。幽冥开泰，生死荷恩。臣等无任虔切之至，谨稽首再拜，上香，酒伸亚献。
　　次法事绕醮筵行香一周，至洞案前序立
　　举长吟法事
　　具位臣某与弟子某等，谨重诚上启太上三尊，十方众圣，三界官属，一切真灵。臣闻，大道无为，神功不测。生成天地，孕育万灵。惠济幽明，利沾品物。凡伸祈告，必获感通。今弟子某宿植良缘，归依正教。荷恩深厚，展敬亏违。宝斋已散於良宵，清醮再陈於吉夕。答天地生成之德，谢真灵卫护之恩。洗积世之愆尤，解百生之冤结。迁升往逝，保佑亲姻。伏乞上圣垂慈，至真锡佑。三官注善，五帝记名。功德克周，善缘成就。福流无极，利及有情。先愿宗祧先圣，社稷尊灵，长保丕图，克昌厥后。皇帝天基惟永，睿算无疆。四夷咸宾，五兵销偃。阴阳叶序，风雨应时。岁有丰登，物无疵疠。次愿弟子某等，亿曾万祖，苦爽幽魂，俱承妙善之功，咸获超生之路。死魂受炼，永抛有漏之缘；真性长存，顿悟无为之果。次乞臣等己身眷属，举族姻亲。体合元和，神融妙道。金真玉莹，增福祉於隆昌；镜朗尘清，延寿龄於绵远。灾随雾散，善逐云臻。动植飞沉，寰中象外，俱沾巨福，咸沐玄恩。然愿享祀神祇，此间土地，同承斋力，进品仙阶。镇宅宁家，安人护物。三途五苦、六道四生、兵死阵亡、沉魂滞魄，各蒙道力，溥受殊勋，速离幽关，早超真界。仰希真应，克副所祈。稽首虔恭，酒陈终献。醮坛礼状，恭对敷宣。
　　次奏献车辇，钱马
　　宣功德都疏
　　法事绕醮筵行香一周，至洞案前
　　序立
　　臣谨重诚上启至真大圣，无极高尊，三界真灵，一切官属。臣等祇奉仙科，庆成道典。礼既周於三献，善斯降於百祥。所愿从心，所求遂志。功沾水陆，善及存亡。一切有情，悉蒙玄泽。尚虑臣等学法未备，进止犯科。弟子某荐献乖仪，修营有缺。愿垂原赦，普降洪恩。尘世凡微，不敢稽滞。仰瞻真驭，已在云霄。升车之恩，不违祈请。臣等下情，无任攀恋望恩之至。谨稽首再拜，奉送。
　　回軿颂
　　长跪，纳官
　　臣奏启事毕，向者所出功曹使者，并还臣身中。从众妙门而入，在左还左，在右还右。直使功曹，主领检押。各复本位，无令差互。须召又到，一如故事。
　　复炉
　　香官使者，左右龙虎君，侍香诸灵官，当令设醮之所，自然生金液丹碧芝英。百灵众真，交会在此，香火炉前。当令存亡受福，家国沾恩，十方金童玉女，待卫香烟。传臣向来所启之诚，径御太上无极大道至真玉皇上帝御前。
　　吟焚词颂，至燎所
　　回向，念善
　　唱设醮事毕，众官复位
　　无上黄箓大斋立成仪卷之二十二竟
　　无上黄箓大斋立成仪卷之二十三
　　三洞法师冲靖先生留用光传太上执法仙士蒋叔舆修
　　科仪门
　　请光分灯仪
　　先备明烛一炬，置于三宝前，道众列班斋坛，请斋官上香设拜，举法事。
　　次法师同侍香侍灯，诣道前请光
　　法师启白
　　具法位臣某上启玉清上帝元始天尊，上清大帝灵宝天尊，太清大帝道德天尊，东极太一救苦天尊，十方寻声救苦天尊，大慈大悲救苦真人，大慈大悲大慧真人，灵宝五师真君。臣闻四生冥昧，不离迷途；六趣昏蒙，长居永夜。自积无明之□垢，莫逢有赫之恩光。是以师宝垂慈，帝真流化。着回耀降光之格，演然灯忏罪之仪。上照诸天，则三晨增耀；下辉九夜，则庶狱停酸。中映十方，遍资六趣。神光普被，妙用难明。今谨有弟子某，正荐亡亲某乙　普荐在会众魂开建无上黄箓大斋，用资超度，恭依科式，敷列坛场。然点神灯，开明幽暗。伏乞天光下济，法泽旁流。放九色之明辉，度重泉之苦爽。十方法界，九夜冥关。尽凭照烛之功，俱遂升迁之愿。稽首归依，加持灯果。
　　大圣元始天尊
　　大圣玉宸天尊
　　大圣玄元天尊
　　法师以符烛置手中，宣回耀神咒
　　九阳至清，三天道明。日月神华，星光合明。三华宝耀，混合群晶。三宝发华，慧光发神。长降飞空，下烛幽冥。慧光一照，徧彻十方。三涂罢对，五苦停轮。火山息焰，冰消雪扃。刀化玉树，剑变骞林。铁城摧毁，魂升玉清。臣今上请，愿赐开澄。日月灵妃，星光真人。一十二负，稽首奉行。分灯散辉，照彻寒庭。
　　法师以符烛就三宝前，请光在手，
　　宣分灯慧光咒
　　赤明开图，运度自然。开明三景，亿劫之先。今日大庆，沉魂受炼。重昏幽暗，永闭寒泉。欲请慧光，照破冥关。冰寒温和，炉炭息焰。刀山剑树，永断攀缘。回光十方，照耀诸天。魂消五累，业除勾连。三辰同晖，永劫元元。开光童子，承恩上玄。三光玉女，请如斯言。
　　侍香侍灯，各以纸烛，就法师所执符烛，分光三炬。
</div>
    <div class="pagination">
<a href="无上黄箓大斋立成仪_page28.html">上一页</a><span>...</span><a href="无上黄箓大斋立成仪_page24.html">24</a><a href="无上黄箓大斋立成仪_page25.html">25</a><a href="无上黄箓大斋立成仪_page26.html">26</a><a href="无上黄箓大斋立成仪_page27.html">27</a><a href="无上黄箓大斋立成仪_page28.html">28</a><span class="current-page">29</span><a href="无上黄箓大斋立成仪_page30.html">30</a><a href="无上黄箓大斋立成仪_page31.html">31</a><a href="无上黄箓大斋立成仪_page32.html">32</a><a href="无上黄箓大斋立成仪_page33.html">33</a><a href="无上黄箓大斋立成仪_page34.html">34</a><span>...</span><a href="无上黄箓大斋立成仪_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
