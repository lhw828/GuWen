<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 327 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 327 页/共 621 页</h1>
    <div class="content">　　灵宝领教济度金书卷之一百十一
　　科仪立成品
　　迁拔道场用
　　晚朝行道仪
　　烧香颂
　　各礼师存念如法
　　卫灵咒
　　五星高耀，瑞炁飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪伐恶，道炁周流。神 
　　光照夜，阴翳俱收。万仙降格，扇景乘飙。群生咸遂，惠遍神州。和：与道合真。
　　鸣法鼓二十四通
　　发炉
　　无上三天玄元始三炁太上道君，召出臣等身中三五功曹，左右官使者，侍香金童，传言散花玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关启臣今奉为斋意。以今晚朝，升坛行道，愿得玉清道炁灵宝妙光下降，流 
　　入臣等身中。令臣所启之诚，速达俓御太上无极大道至真玉皇上帝御前。
　　请称法位
　　具位奉行迁拔道场法事小兆臣某，与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大 
　　圣众，至真诸君丈人，三十二天帝君，玉虚上帝，玉帝大帝，东华、南极、西灵、北真、玄都、玉京、金阙七宝琼台紫微上宫灵宝至真明皇 
　　道君，三十六部尊经玄中大法师，上相上宰上保上傅，太平下教二十四真人，西城总真王君，太乙真人，束岳上卿司命茅君，定录、保命二 
　　真人，名山洞府得道神仙，三界官属一切真灵。臣闻太无开廓，鼓圣海以权舆。妙有恢张，凿帝江而橐钥。旋道纪而上极无上，陶天根而高 
　　拱弥高。敷落五篇，一炁徘徊於玄极。周回十过，三乘焕耀於清微。示珠联璧合之奇，灿云络风缠之妙。诸天拱极，万地朝宗，灵宝之囿巍 
　　巍，道德之渊荡荡。臣等依荣右戺，叨渥前班。禀元始之玉文，昭宣雨露。奉虚皇之宝册，洞焕星辰。凡有皈投，敢忘关告，况奉词旨，敢 
　　不上闻。
　　宣词
　　按如词言，情深激切。斋主某吁天激越，扣地凌兢。痛震魄之颠冥，泉台杳杳。悯惊魂之跋疐，幽域凄凄。百年曷遂於乘晨，万劫长羁於积 
　　夜。期登道岸，谁建法桥。庸遵凤笈之仪，密降鸾舆之重。空歌激响，珠旛飞禁路之华。梵唱流明，翠葆下霄衢之仗。罗虬轮於象外，端狮 
　　座於光中。百和缤纷，千枝璀璨。所冀慈云拥布，法雨周回。御端门而耀丹纶，寒庭鼓舞。宣萧台而飞紫綍，夜壑欢呼。金符消罪性於三生 
　　，玉简洗愆情於累世。飞度五户，上开八门，超地禁以逍遥，步天衢而容与。恩流今古，泽被人天。以今落景，升坛行道，请法众等，运兹 
　　初捻上香。愿此香烟腾空俓上，供养无上至真道宝。臣等皈身皈神皈命，首体投地，仰依太上三尊。愿以是功德，上祝宗庙先灵，社稷尊圣 
　　。凝真玄极，观妙苍灵。端翠敝以侍玉宸，流祥麟趾。袭珠旒而朝金阙，愆庆龙孙。皇帝勇智日跻，圣神天纵。式龟龄於地阔，嵩岱齐尊。 
　　植鸿福於天长，沧溟并大。内掖着微柔之德，储宫禀仁圣之姿。文纪云台，勒鼎彝而赞辅。武行月塞，耀旄铁以蕃宣。今故烧香，自皈依师 
　　尊大圣众，至真之德，得道之后，保天长存。和：与道合真。
　　以今落景，升坛行道。请法众等，运兹二捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。 
　　愿以是功德，归流斋主九玄七祖，应度亡灵。伏愿风散六尘，云收五蕴。烛龙照夜，飞天芳而克睹光明。暖律嘘春，开地网而永离苦恼。高 
　　步明霞之馆，疾趋流火之庭。斋主某视履五华，观颐六秀，润屋润身而考室，学诗学礼以趋庭。今故烧香，自皈依师尊大圣众，至真之德， 
　　得道之后，升入无形。和：与道合真。
　　以今落景，升坛行道，请法众等，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，仰依太上三尊。 
　　愿以是功德，归流寒林孤爽，旷野幽灵，冥路穷魂，阴关滞魄。并愿惠露涵濡，祥烟笼拂。业障报障，均削落於黑编。恶根爱根，普荡除於 
　　玄籍。世世之愆尤冰释，生生之冤债烟消。返胎更生，出三途凄凉之域。灵光受化，离五苦幽暗之乡。无哭夜之悲声，有飞霄之乐意。除寂 
　　灭相，宾天稳步於云衢。断疑惑根，御风高跻於月径。永无轮转，悉获超升。今故烧香，自皈依师尊大圣众，至真之德，得道之后，长享自 
　　然。和：与道合真。
　　礼方　　忏方
　　三启　　三礼
　　重称法位
　　具位臣某，与临坛官众等，谨重诚上启虚无自然元始天尊，无极大道太上道君，太上老君，高上玉皇，十方已得道大圣众，至真诸君丈人， 
　　三十二天帝君，玉虚上帝，玉帝大帝，东华、南极、西灵、北真、玄都、玉京、金阖七宝琼台紫微上宫灵宝至真明皇道君，三十六部尊经玄 
　　中大法师，上相上宰上保上傅，太平下教二十四真人，西城总真王君，太乙真人，东岳上卿司命茅君，定录、保命二真人，名山洞府得道神 
　　仙，三界官属一切真灵。臣等赋性倥侗，受资蹇浅。天开庆运，膺八景之鸾图。帝锡昌期，佩九光之凤检。莫精思於云壑，乃混迹於烟葩。 
　　八室心悠，面墙志切。宪天利物，誓坚金石之忱。弘道济时，恪秉丹青之信。庶酬洪造，上冀玄功。今斋主某，无始循环，有生展转。六因 
　　十习，滚欲海以流吹。五贼七情，溺爱河而飘荡。逐利历羊肠之险，奔名趋虫臂之饶。忠孝有亏，罔检 身而三省。纲常易失，曷克己以九 
　　思。营营兔逐於刻丛，衮衮驹驰於茅径。神辞四大，不胜业网之繁。炁散六如，惟觉冤机之密。十宫玉宪，六洞金科，自非忱吁於上穹，曷 
　　俾泽流於下界。是以饭诚苍极，请命紫虚。忏谢十方，觊灵光而曲映。皈依三宝，祈道炁以旁周。驰仁敕於泉曲罗酆，颂德音於朔单郁绝。 
　　赦过宥罪，清霄朗兔魄之辉。释衅停冤，沧海耀骊珠之彩。敕南宫而纪字，勒北郁以刊名。炁御於神，宴景青宫之邃。神复於炁，凝玄丹阙 
　　之崇。永为种民，长臻道域。斋主某七灵愆庆，五纪迎和。誉蔼圭璋，垂五枝於燕翼。望尊瑚琏，等万事於鸿毛。永膺第禄之休，常际亨嘉 
　　之会。上愿赤书保运，白简通幽，天地咸宁，仪璘并耀。四塞闲射雕之艺，三农腾扣犊之歌。山川鬼神，普优游於化日。鸟兽鱼鳖，皆鼓舞 
　　於祥风。麦秀两岐，禾荣同颖。四时六气，无风雨寒暑之灾。九垒十华，息水火阴阳之考。则上明天尊大慈之化，下副斋主皈命之诚，谨启 
　　以闻。
　　发愿
　　一愿大道流行，普天怀德。二愿一切有生，咸皆悟道。三愿九夜幽魂，一时解脱。四愿孤爽无依，咸得受生。五愿天下太平，五谷丰熟。六 
　　愿臣忠子孝，君仁父慈。七愿四海会同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　存神烧香
　　香官使者，左右龙虎君，侍香诸灵官，当令臣晚朝行道之所，自然生金液丹碧芝英，百灵众真交会，在此香火炉前。令臣学道得道，求仙得 
　　仙，斋主受福，幽显沾恩，十方仙童玉女，侍卫香烟，传臣向来所启之诚，速达俓御太上无极大道至真玉皇上帝御前。
　　出堂颂
　　回静默堂谢师
　　灵宝领教济度金书卷之一百十一竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百十二
　　科仪立成品
　　迁拔道场用
　　单朝仪
　　烧香颂
　　各礼师存念如法
　　卫灵咒
　　五星列照，焕明五方。水星却灾，木德致昌。荧惑消祸，太白辟兵。锁星四据，家国利亨。名刊玉简，字录帝房。乘飙散景，飞腾太空。出 
　　入冥无，游宴十方。五云浮盖，招神摄风。役使万灵，上卫仙翁。和：与道合真。
　　鸣法鼓二十四通
　　发炉
　　无上三天玄元始三炁太上道君，召出臣等身中三五功曹，左右官使者，侍香金童，传言散花玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关启臣今奉为斋意。以今升坛行道，愿得玉清道炁灵宝妙光下降，流入臣等 
　　身中。令臣所启之诚，速达俓御太上无极大道至真玉皇上帝御前。
　　请称法位
　　具位奉行迁拔道场法事小兆臣某，与临坛官众等，谨同诚上启虚无自然元始天尊，无极大道太上道君，太上老君，高上玉皇，十方已得道大 
　　圣众，至真诸君丈人，三十二天帝君，玉虚上帝，玉帝太帝，东华、南极、西灵、北真、玄都、玉京、金阙七宝琼台紫微上宫灵宝至真明皇 
　　道君，三十六部尊经玄中大法师，上相上宰上保上傅，太平下教二十四真人，西城总真王君，太元真人，东岳上卿司命茅君，定录、保命二 
　　真人，名山洞府得道神仙，三界官属一切真灵。臣闻元始开图，祖炁胤飞玄之妙。虚皇抚运，神功敷空洞之奇。建鳖极以奠玄黄，簸鸿钧而 
　　凝经纬。乍遐乍迩，昭昭而玉字飞浮。或显或微，赫赫而金书洞焕。为三灵之柱石，实万古之津梁。几属范围，悉同归戴。臣等夙承庆运， 
　　获际昌时。拊景烟霞，敢守空山而独善。依光日月，盍度无间以同仁。庶寅亮於天工，庸裁成於帝化。凡有投告，敢不上闻，斋主青词，谨 
　　当宣奏。
　　宣词
　　按如词言，备殚激切。斋主某天属情锺，人伦义重。营营夙夜，徒怀藏壑之舟。茫茫岁时，曷障逝川之水。慨一死而形神迥隔，历千生而音 
　　容莫闻。谁伸援手之仁，惟剧惊心之戚。若稽琼笈，式按瑶图。龙崛山中，三箓演威仪之秘。香林园内，九幽昭科品之崇。垂芝渥於朔单， 
　　焕枫恩於垒泽。请命则阴灵离夜，出地户以超凌。归神则阳爽乘晨，入天门而宴乐。巍巍功德，赫赫威光，爰殚一瓣之恭，肃启十华之圣。 
　　紫烟上下，翠骞参景於灵风。彩雾后先，珠黍浮空於圣日。凤跸振云衢之韵，龙舆旋辇路之尘。群仙翼辕，万真骖驾。眇眇劫仞，紫金妙相 
　　以端凝。奕奕郁罗，白玉毫光而遍覆。上彻虚无之境，下通寥泬之乡。俯听刍荛，不遗葑菲。臣等深惭蚊负，僭领鸳班。愿垂有造之仁，恪 
　　副无私之祷。以今升坛行道，请法众等，运兹初捻上香。愿此香烟腾空俓上，供养无上至真道宝。臣等皈身皈神皈命，首体投地，仰依太上 
　　三宝。愿以是功德，上祝社稷尊灵，宗祧先圣。游神太漠，御景空无。飞羽盖以朝元，琼林问道。拥霓旌而乘景，瑶圃凝玄。开宝运於天长 
　　，荫璇图於地久。英君世出，哲辅时生。皇帝道迈羲农，功高轩燧。五福并沧瀛之大，亿龄齐嵩华之崇。文恬武熙，歌九功而梯航肆觐。内 
　　安外辑，舞七德而玉帛来仪。凝甘露於金茎，耀景星於玉宇。今故烧香，自皈依师尊大圣众，至真之德，得道之后，保天长存。和：与道合 
　　真。
　　以今升坛行道，请法众等，运兹丰捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。愿以是 
</div>
    <div class="pagination">
<a href="灵宝领教济度金书_page326.html">上一页</a><span>...</span><a href="灵宝领教济度金书_page322.html">322</a><a href="灵宝领教济度金书_page323.html">323</a><a href="灵宝领教济度金书_page324.html">324</a><a href="灵宝领教济度金书_page325.html">325</a><a href="灵宝领教济度金书_page326.html">326</a><span class="current-page">327</span><a href="灵宝领教济度金书_page328.html">328</a><a href="灵宝领教济度金书_page329.html">329</a><a href="灵宝领教济度金书_page330.html">330</a><a href="灵宝领教济度金书_page331.html">331</a><a href="灵宝领教济度金书_page332.html">332</a><span>...</span><a href="灵宝领教济度金书_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
