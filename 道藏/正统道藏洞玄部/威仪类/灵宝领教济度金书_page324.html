<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 324 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 324 页/共 621 页</h1>
    <div class="content">　　稽首皈依师，慈悲转法轮。先天传大教，历劫度迷津。
　　愿施方便力，接引此亡灵。和：往生神仙界。
　　大慈说戒天尊
　　北帝颂
　　善哉元始尊，众生慈父母。倾光紫微宫，曲映九幽户。峨峨丘寒庭，回照廓冰浦。炎炎烈火狱，沛然酒法雨。圆通大哀智，常善济众苦。拔 
　　度长夜魂，今得稽首礼。
　　宣告亡灵第一戒者敬让，孝养父母，是名初真戒。
　　宣告亡灵第二戒者克勤，忠於君主二是名念真戒。
　　宣告亡灵第三戒者不杀，慈救众生，是名持真戒。
　　宣告亡灵第四戒者不淫，正身处物，是名守真戒。
　　宣告亡灵第五戒者不盗，推义损己，是名保真戒。
　　宣告亡灵第六戒者不嗔，凶怒凌人，是名修真戒。
　　宣告亡灵第七戒者不诈，谄贼害善，是名成真戒。
　　宣告亡灵第八戒者不骄，傲忽至真，是名得真戒。
　　宣告亡灵第九戒者不二，奉我专一，是名登真戒。
　　奉戒颂
　　道为无心宗，一切作福田。立功无定主，本愿各由人。虚己应众生，注心莫不均。大圣崇至教，亦由雨降天。高陵靡不周，常卑故成渊。海 
　　为百川王，是能舍龙鳞。万劫保智用，岂但在厥年。奉戒不暂亏，世世善结缘。精思念大乘，会当体道真。
　　九戒宣演，万圣证明。真苦海之慈航，实昏衢之慧烛，沉痾之良药，亢旱之甘霖。惟当誓志书绅，饬身弦佩，如护拱璧，如获明珠。受持若 
　　奉君师，精勤若承父母。即有察命童子，护戒威神，五帝考官，六宫掾吏，随逐鉴映，造次不离，道业日隆，妄尘自散，三官五帝，书其功 
　　勤，九府四司，察其精进。自然南宫度命，北府削名，游行太虚，丝毫无碍矣。慎勿懈怠心志，再堕苦轮，帝泽难逢，圣恩不再，勉之哉。 
　　然九戒科品，皆明世谛因缘。何也，正恐众生神归厚夜，莫了生死之关，贪恋世尘，不能解脱。故随病缄砭，破其妄想，复其正性耳。若拨 
　　转向上机关，则未画之先，道本无名。未生之前，性何形似。性且无有，而欲以戒别其真妄，岂非执着邪。儒家谓才说性时，便已不是性， 
　　真名言哉。亡灵生前机警，死后虚灵。宜知九戒之当修，毋以九戒而自缚。成性存存，当於无极之真观之。则扶摇清虚，长为种民，有不难 
　　者矣。以今烛散千枝，香残百和，月磬息琳琅之韵，云笙收缥缈之音。仰企銮舆已回，辇辂诸天，复位十极，倾光灵仪，曲驻凡筵，伺候炼 
　　度，膺图御箓，保举升迁，永弃人间，高跻天上。功德无尽，利益有情，法界如如，俱圆觉智，大众且道，亡灵闻法，受戒后还作么生。
　　回头猛省悟前非，从此翻身出化机。
　　一颗玄珠含万象，圆明虚寂耀秋辉。
　　出堂颂　　法师下座
　　灵宝领教济度金书卷之一百七竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之一百八
　　科仪立成品
　　迁拔道场用
　　宿启仪
　　烧香颂
　　各礼师存念如法
　　卫灵
　　东方
　　九炁青天，明星大尊。焕照东乡，洞映九门。
　　转烛阳光，扫秽除氛。开明童子，号曰玄卿。
　　备卫我轩，上对帝君。收魔束祆，讨捕凶群。
　　奉承正道，赤书玉文。九天符命，摄龙驿传。
　　普天安镇，我得飞仙。
　　南方
　　三炁丹天，焕景浮光。荧星转烛，洞照太阳。
　　上有赤精，合契虚皇。开明灵童，号曰华芳。
　　总统火兵，备守玉堂。斩邪束祆，剪截魔王。
　　北帝所承，风火莫当。流铃交焕，翊卫坛场。
　　正道流行，敢有猖狂。我享上功，坐运魁罡。
　　亿劫长存，保天无疆。
　　西方
　　七炁素天，太白流精。光耀金门，洞照太冥。
　　中有素皇，号曰帝灵。保神安镇，卫我身形。
　　断绝邪源，王道正明。宫殿整肃，三景齐并。
　　道合自然，飞升紫庭。灵宝符命，普惠万生。
　　元皇正炁，来合我身。功加一切，天地咸宁。
　　北方
　　五炁玄天，元始徘徊。辰星焕烂，光耀太微。
　　黑灵尊神，号曰层威。统冠飞天，仙裙羽衣。
　　备卫五门，检精捕非。敢有干试，豁落斩摧。
　　玉符所告，神镇八威。邪门闭塞，正道明开。
　　映照我身，三光洞辉。策空驾浮，举形仙飞。
　　中央
　　一炁黄天，调理乾坤。陶镕阴阳，总统玄真。
　　镇星吐辉，流焕九天。开明童子，号曰天璘。
　　元炁阳精，焰上朱烟。洞照天下，及臣等身。
　　百邪摧落，杀鬼万千。中山神咒，普天使然。
　　五灵安镇，身飞上仙。和：与道合真。
　　鸣法鼓二十四通
　　无上三天玄元始三炁太上道君，太上老君，召出臣等身中三五功曹，左右官使者，侍香金童，传言散花玉女，五帝直符，直日香官，各三十 
　　六人出。出者严装，关启玄坛天帝神君，当召此间土地里域真官正神，急上关启臣今奉为入斋意。以今宿启告斋，愿得玉清道炁灵宝妙光下 
　　降，流入臣等身中。令臣所启之诚，速达俓御太上无极大道至真玉皇上帝御前。
　　请称法位
　　具位奉行迁拔道场法事小兆臣某，与临坛官众等，今故烧香，愿以是功德，上为天子王侯，土地官长，经籍度师，及山林岩栖学真道士，同 
　　学之人，九亲门族，天下人民，蛆飞蠢动，一切众生。今故烧香，皈身皈神皈命，无上至真三宝虚无大道。乞丐原赦前生今世，生死罪过， 
　　得免离三恶之道，五苦八难九厄之中。臣等身得道真，飞行虚空，白日升天，侍卫道君，逍遥无上七宝自然宫殿，永与道合。所启玄感，应 
　　声上御至真无极道前。
　　礼方坐忏
　　臣法众等，志心皈身皈神皈命，十方无极太上灵宝天尊。忏悔修斋弟子某及臣等，自从旷劫以来，至于今日，或身业所犯，四肢举措，动违 
　　戒律，不依经典。或心业所犯，志意不专，情浮意动，驰骋不息。或口业所犯，善恶反论，绮言饰非，华辞惑众。因今忏悔，并乞荡除。皆 
　　愿臣等及斋主某，身入至仙，会道合真，神合真寂，洞入自然，性命合道，玄会无为。志心稽首，礼谢无上至真三宝。
　　三启
　　乐法以为妻，爱经如珠玉。持戒制六情，念道遣所欲。
　　澹泊正气停，萧然神静默。天魔并敬护，世世享大福。
　　又
　　郁郁家国盛，济济经道兴。天人同其愿，缥缈入大乘。
　　因心立福田，靡靡法轮升。七祖生天堂，我身白日腾。
　　又
　　大道洞玄虚，有念无不契。炼质入仙真，遂成金刚体。
　　超度三界难，地狱五苦解。悉归太上经，静念稽首礼。
　　三礼
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　重称法位
　　具位臣某，与临坛官众等，谨重诚上启虚无自然元始天尊，太上道君，太上老君，无上玄老，十方已得道大圣众，至真诸君丈人，东华、南 
</div>
    <div class="pagination">
<a href="灵宝领教济度金书_page323.html">上一页</a><span>...</span><a href="灵宝领教济度金书_page319.html">319</a><a href="灵宝领教济度金书_page320.html">320</a><a href="灵宝领教济度金书_page321.html">321</a><a href="灵宝领教济度金书_page322.html">322</a><a href="灵宝领教济度金书_page323.html">323</a><span class="current-page">324</span><a href="灵宝领教济度金书_page325.html">325</a><a href="灵宝领教济度金书_page326.html">326</a><a href="灵宝领教济度金书_page327.html">327</a><a href="灵宝领教济度金书_page328.html">328</a><a href="灵宝领教济度金书_page329.html">329</a><span>...</span><a href="灵宝领教济度金书_page325.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
