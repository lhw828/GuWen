<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 380 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 380 页/共 621 页</h1>
    <div class="content">　　真人，名山洞府得道神仙，三界官属一切真灵。臣闻流精腾八景之舆，琼林郁秀。御炁策十华之驾，骞树空歌。开恍惚於九霄，焕光明於五 
　　劫。绿罗眇眇，碧混峨峨。朱凤翼辕，拱三宝虚无之圣。青牛骖乘，瞻万变混沌之尊。帝将下教之奇，道启上乘之秘。七经八纬，赤城启运 
　　以辉华。九室三田，金陵传宗而晃朗。玉局彰於正一，瑶京耀於神霄。叶叶舒华，灯灯续焰，幽显拂仁风之旦，方圆融惠日之春。皈命渠渠 
　　，流恩切切。今斋主某，仰瞻穹汉，遥睇层霄，澡葵志以膝行，瀹茅心而肘步。天形道貌，荷生前之雨露涵濡。鬼责人非，虑身后之雷霆赫 
　　奕。百年弹指，九夜寒心。惟金箓度命於二符，而玉章护生於九戒。巍巍大范，实操万劫之慈航。翼翼小心，期辟千生之慧径。聿蠲华宇， 
　　肆筑枫坛。蕊简敷罗，法演预修之宝范。芝图辉烨，斋遵受度之金书。重摅丹赤之愚，仰扣紫清之圣。承恩此日，植福他生。舒茧濡毫，露 
　　寸天於万一。肃冠端简，借尺地以再三。爰有青词，谨当宣奏。
　　宣词
　　按如词言，忱诚激越。臣等瀹疏五炁，澡雪百神，云从鹓鹭之班，日近龙鸾之御。金乌敛彩，璇玑腾宇宙之华。玉兔流辉，沆瀣浴金巠之影 
　　。天颜粹穆，夜炁澄清。凤唱鸾呜，和钧天之万舞。龙吟虎啸，翔宝地之琼音。莲缸万点之荧煌，兰炬千枝而焕耀。罗香花於四界，垂旌葆 
　　於十门。宇宙皆春，乾坤不夜。谅鉴由中之恳，俯敷无外之仁。家国均休，天人同庆。
　　以今落景行道，请法众等，运兹初捻上香。愿此香烟腾空俓上，供养无上至真道宝。臣等皈身皈神皈命，首体投地，仰依太上三尊。愿以是 
　　功德，上祝皇帝陛下。伏愿寿齐嵩华，福等沧溟。六龙御天，端扆旒而临商迹。八骏行地，呜璜珌以履尧疆。四夷义慕於衣冠，万国礼修於 
　　玉帛。德华内掖，孝蔼中原。书元绩於云台，宫商帝业。畅宏威於烟塞，黼黻皇基。今故烧香，自皈依师尊大圣众。至真之德，得道之后， 
　　保天长存。和：与道合真。
　　以今落景行道，请法众等，运兹二捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太上三尊。愿以是 
　　功德，皈流斋主某。伏愿光风步武，霁月精神。桂八干以开祥，琴书昼永，蓍百茎而挺瑞，筦蕈春融。谢庭秀发於芝兰，周涧香生於苹藻。 
　　席珍椟玉，垂奕叶之英声。济美籯金，畅连枝之茂炁。今故烧香，自皈依师尊大圣众。至真之德，得道之后，升入无形。和：与道合真。
　　以今落景行道，请法众等，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，仰依太上三尊。愿以是 
　　功德，皈流盖舆之表，瀛峤之中，鳞介羽毛，蛸翘蠢动。并愿就云自乐，望日相欢。春满烟林，无四维从禽之警。仁充云薮，绝三驱即鹿之 
　　虞。苍苍而操斧声沉，青青而燎原影断。泽无藏虺，野绝遗蝗。戾天跃渊，鼓舞遂生生之性。吸风饮露，飞游逃化化之机。今故烧香，自皈 
　　依师尊大圣众，至真之德，得道之后，升入无形。和：与道合真。
　　礼方　忏方
　　步虚　三启颂
　　三礼
　　重称法位
　　具位臣某，谨重诚上启太上无极大道元
　　始天尊，太上道君，太上老君，高上玉
　　皇，十方已得道大圣众，至真诸君丈
　　人，三十六部尊经玄中大法师，天师
　　君，上相上宰，四司五帝，三界官属一
　　切真灵。臣等蜩翼何庸，鲋鳞无取，览
　　德辉於圣世，陶睿泽於昌时。圣日辉
　　辉，佩苍虬於玉策。玄云蔼蔼，膺赤凤
　　於金图。莫思遁迹於岩云，徒羡栖身
　　於尘雾。惜分寸之阴景，励志鹏搏。
　　瞻咫尺之威颜，惊心蚊负。誓畅皇灵
　　之宣德，姑熙帝载以承符。庶积微勋，
　　庸消巨过。今斋主某，吁天激切，扣地
　　凌兢。朝凤阙以殚诚，觊衍期颐之祉。
　　望虎关而稽首，更开轮转之祥。尚虑
　　践履违玄，躬行背道，唾星指月，不思
　　天象之当恭。骂雨呵风，罔识神威之
　　盍敬。际雷霆而轻议，瞻彗孛以妄谈。
　　出入起居，心岂思於拱北。行住坐卧，
　　志有叛於趋东。犯百八十之威仪，冒千二百之戒行。科崇元腊之旦，罔念朝修教尊。节会之时，莫知忏谢，致玄曹之鼓笔，贻黑簿之深文。 
　　未涤前愆，曷臻后庆。鸿恩日辟，愿开阊阖之门。鹤赦天来，冀降浮黎之土。勑九府四司之仙圣，勒九幽六洞之神灵。裒朱墨以焚如，名蠲 
　　黑郁。禀玄清而凛，若字列丹陵。神光袭其步趋，灵液滋其謦欬。华池湛湛，玄霜融偃月之炉。天谷辉辉，紫雾溢凝霞之景。固金花而不老 
　　，培玉树以长新。身后身前，永不沦於阴暗。劫终劫始，惟常睹於光明。超九六孛蚀之期，享三五太平之运。蒙如丹祷，允荷玄恩。上愿天 
　　元高澄，地纪静谧，日月辉润，星宿光华。同车轨於寰瀛，犬无夜吠。呈图书於河洛，凤有朝呜。山林潜魑魅之形，薮泽息疠疵之炁，家给 
　　人足，时和岁丰。则上明天尊大慈之化，下副臣等皈命之诚。谨启以闻。
　　十愿
　　一愿大道流行，普天怀德。
　　二愿一切有生，咸皆悟道。
　　三愿九夜幽魂，一时解脱。
　　四愿孤爽无依，咸得受生。
　　五愿天下太平，五谷丰熟。
　　六愿臣忠子孝，君仁父慈。
　　七愿四海会同，冤亲和释。
　　八愿潜胞处卵，咸得生成。
　　九愿积疾新痾，旋即痊愈。
　　十愿孤露众生，丰衣足食。
　　存神　烧香
　　香官使者，左右龙虎君，侍香诸灵官，当令臣落景升坛行道之所，自然生金液丹碧芝英，百灵众真交会，在此香火炉前。令臣学道得道，求 
　　仙得仙，斋主受福，幽显沾恩，十方仙童玉女，侍卫兰烟。传臣向来所启之诚，速达俓御太上无极大道至真玉皇上帝御前。
　　出堂颂
　　灵宝领教济度金书卷之一百六十三竟
　　洞微高士开光救苦真人宁全真授灵宝通玄弘教水南先生林灵真编
　　卷一百六十四
　　科仪立成品
　　预修黄箓用
　　第二日早朝仪
　　步虚　　烧香颂
　　各礼师存念如法
　　卫灵
　　五星虚映，焕景神庭。包罗无外，合炁群灵。潜形杳默，周游五经。扬威耀日，役使甲丁。却灾除祸，涤秽消氛。万魔恐怖，龙虎飞奔。紫 
　　云交覆，万炁齐并。和：与道合真。
　　呜法鼓二十四通
　　发炉
　　无上三天玄元始三炁太上道君，召出臣等身中三五功曹，左右官使者，侍香金童，传言散花玉女，五帝直符，直日香官，各三十二人出。出 
　　者严装。关启玄坛天帝神君，当召此间土地里域真官正神，急上关启臣今奉为入斋意。以今清旦，升坛行道，愿得玉清道炁灵宝妙光下降， 
　　流入臣等身中。即使玄坛清净，内外成真，天无氛秽，地绝祆尘，琳琅振响，十方肃清，万魔不干，真诚上彻。令臣所启之诚，速达俓御太 
　　上无极大道至真玉皇上帝御前。
　　请称法位
　　具位奉行预修黄箓大斋法事小兆臣某，与临坛官众等，谨同诚上启太上无极大道虚无自然元始天尊，太上道君，太上老君，高上玉皇，十方 
　　已得道大圣众，至真诸君丈人，三十二天帝君，玉虚上帝，玉帝大帝，东华南极，西灵北真，玄都玉京，金阙七宝琼台紫微上宫灵宝至真明 
　　皇道君，三十六部尊经玄中大法师，上相上宰，上保上傅，太平下教二十四真人，西城总真王君，太乙真人，东岳上卿司命茅君，定录、保 
　　命二真人，名山洞府得道神仙，三界官属一切真灵。臣闻紫户青房，翼巍巍之帝阙。黄庭绛室，联奕奕之神庐。回风气混於雌雄，旋斗精凝 
　　於魂魄。英元旁拱，日腾三素之玄。符籍前罗，云蔼五灵之妙。唱郁仪而紫霄驾景，御结璘而碧汉凌真。金珰玉佩以飞翔，玉检金章而辉焕 
　　。灵飞六甲，豁落七元。虎符威制於六天，凤炁神游於八极。道妙三真之品，律严四极之科。倘悟灵关，即跻圣域。今斋主某，圆穹赋质， 
　　方泽凝形，睇琼笈以游神，企琅函而皈命。念形形展转，百年梭掷於虚空。虑生生循环，万劫机张於造化。有尸累之业径，通涂苦之昏衢。 
　　邈矣惊心，怀哉援手。三省营营而待旦，九思切切以崇朝。仰黑郁之尊神，目瞻威力。感清微之上圣，口发灵音。有二符九戒以辉华，度二 
　　府九幽之暗恼。生前佩奉，身后逍遥。爰请祷於龙宸，膺恳祈於鸿贶。齐心受度，崇三乘碧玉之坛。洁己预修，觐九奏紫金之座。慈云覆荫 
　　，法雨罗敷。腾翠椟以写心，操丹毫而露悃。婴鳞履薄，举羽临深。今有青词，谨当宣奏。
　　宣词
　　按如词旨，备切忱恂。臣等练吉斋盟，澄神瀹垢，蔚龙墀之玉笋，瞻狮座之金芝。海凤呜晨，日驭浴紫霞之景。天鸡唤晓，羲轮腾绛彩之华 
　　。蔼兰雾於珠篝，凝芝烟於翠盖。云旗容与，传霄衢呜跸之音。霓仗葳蕤，簇禁路和銮之韵。五老启途而前驾，群仙翼乘以傍骖。御气玄虚 
　　，倾光丹陛，不殚再三之渎，重摅万一之衷。泽被古今，恩覃幽显。以今清旦行道，请法众等，运兹初捻上香。愿此香烟腾空俓上，供养无 
　　上至真道宝。臣等皈身皈神皈命，首体投地，仰依太上三尊。愿以是功德，上祝皇帝陛下。伏愿帝锡龟图，神开凤历。浮天浴日，齐浩渺之 
　　福源。插汉凌霄，等巍峨之寿祉。声教风飞於四极，车书日辟於八纮。社稷先灵，泛龙辕而游帝阙。藩垣宗辅，蔼麟趾而翼王畿。今故烧香 
</div>
    <div class="pagination">
<a href="灵宝领教济度金书_page379.html">上一页</a><span>...</span><a href="灵宝领教济度金书_page375.html">375</a><a href="灵宝领教济度金书_page376.html">376</a><a href="灵宝领教济度金书_page377.html">377</a><a href="灵宝领教济度金书_page378.html">378</a><a href="灵宝领教济度金书_page379.html">379</a><span class="current-page">380</span><a href="灵宝领教济度金书_page381.html">381</a><a href="灵宝领教济度金书_page382.html">382</a><a href="灵宝领教济度金书_page383.html">383</a><a href="灵宝领教济度金书_page384.html">384</a><a href="灵宝领教济度金书_page385.html">385</a><span>...</span><a href="灵宝领教济度金书_page381.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
