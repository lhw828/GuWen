<!DOCTYPE html>
<html>
<head>
    <meta charset="UTF-8">
    <title>太上黄箓斋仪 - 第 25 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上黄箓斋仪 - 第 25 页/共 30 页</h1>
    <div class="content">　　若转度人经，法师当东向叩齿三十二通，上闻三十二天，心拜三十二过。闭目静思，身坐青黄白三色云气之中，内外蓊冥，有青龙、白虎、朱雀、玄武、狮子、白鹤，罗列左右。日月照明，洞焕室内。项生圆象，光映十方。如此分明，密咒曰
　　无上玄元太上道君，召出臣身中，三五功曹、左右官使者、侍香金童、传言玉女、五帝直符直日香官，各三十二人。关启所言，今日吉庆，长斋清堂，修行至经，无量度人。臣及甲乙，转经受生。愿所启上彻，径御无上三十二天元始上帝至尊几前。毕引气三十二过，东向诵经。
　　若转上清洞神诸经，各依本法，存思，咒也
　　念诸天尊圣号
　　启经赞
　　稽首虚皇天尊前。
　　请转宝经
　　转众经
　　送经颂
　　大量虚玄玄也。
　　解坐赞
　　为诸来主，作善因缘。如蒙开悟，仰荷玄恩。
　　众官起立
　　叹经功德出《三洞科》
　　详夫三洞宝经，万天胜范。结飞玄之气，成云篆之章。义冠无生，文垂永劫。故天地持之以分判，日月因之以运行。鬼神敬之以变通，人伦奉之以开度。是以咏之者，则形陟绛霄；闻之者，则神生碧落。莫不人天仰赖，生死依凭。为群品之津梁，作众真之户牖。不可得而言之者，其惟大乘之韫乎。粤有大道弟子某乙，为国为家，济拔存亡。按灵宝简文，考神仙品格。赍纹缯镇信，油烛香花。修黄箓大斋，若干日夜。九时行道，九时转经。尔其开函演奥，即响彻三清；执卷吟玄，乃声闻五亿。当愿侍香金童，结香字於天中；典经玉郎，进经文於简上。即使愆销昔劫，福降今辰。存亡荷开泰之恩，动植悦生成之德。洎乎悠悠庶品，蠢蠢含生。俱乘六度之舟，并达三清之岸。
　　三闻经
　　闻经已后，当愿群生，万罪并消，善芽增长。
　　闻经已后，当愿众生，深入法门，归依信受。
　　闻经已后，当愿群生，永断执迷，常归正道。
　　旋行，礼诵七真赞
　　或三首五首，如步虚法。出《玉京山经》。法师叩齿，君在金华宫，如婴儿之状。
　　太上玄虚宗，弘道尊其经。俯仰已得仙，历劫无数龄。巍巍太真德，寂寂因无生。霄景结空构，乘虚自然征。日月为炳灼，安和乐未央。
　　学仙绝华念，念念相因积。去来乱我神，神躁靡不历。灭念停虚闲，萧萧入空寂。请经若饥渴，持志如金石。保子飞玄路，五灵度符籍。
　　济我六度行，故能解三罗。清斋礼太素，吐纳养云牙。逍遥金阙内，玉京为余家。自然生七宝，人人坐莲花。仰嚼玄都柰，俯酣空洞瓜。容颜曜十日，奚计年劫多。法鼓会天仙，鸣锺征大魔。
　　灵风扇香华，璨烂开繁衿。太真抚云璈，众仙弹灵琴。雅歌三天景，散慧玉华林。七祖升福堂，由此步玄音。前世福未足，斯书邈难寻。信道情不尽，图飞乃反沈。太上无为道，弘之在兆心。
　　学道由丹信，奉师如至亲。挹景偶清虚，孜孜随日新。众人未得度，终不度我身。大愿有重报，玄德必信然。阴恶罪至探，对来若转轮。
　　学道甚亦苦，晨夜建福田。种德犹植树，积篑而成山。子能耽玄尚，飘尔升青天。修是无为道，当与善结缘。
　　太上至隐书，名曰智慧篇。拔苦由大才，超俗以德真。灵姿世所奇，晔若渊中莲。
　　人行各有本，皆由宿世功。立德务及时，发愿莫不从。善恶俱待对，倚伏理难穷。贤士奉法言，道亦在兼忘。解是大智慧，上为太极公。宝盖连玉舆，命驾御九龙。金华擎洞经，捧香悉仙童。啸歌彻玄都，鸣玉叩琼锺。
　　竦身凌太清，超景逸紫霄。保无持法纲，游玄极逍遥。万劫犹昨夜，千春如晨朝。巍峨荫云华，手攀宝林条。香烟自然生，玄阶兴扶摇。灵幡顺风散，繁想应时消。灭智弘大混，无为为清谣。已上，并与金箓仪同。
　　小学仙赞
　　学仙行为急，奉戒制情心。虚夷正炁居，仙圣自相寻。若不信法言，胡为栖山林。
　　回向赞，於玄师前，散如常仪
　　太极左仙公曰：真颂八篇，皆太上太极真人之辞。众仙常所耽诵，不宣泄於下仙。秘藏金阙玉房之内，宜传至人修灵宝斋者也。不可示浮华之徒，慎之慎之。
　　太极真人曰：侍经仙童玉女，闻此礼经赞咏之音，皆欢悦而佑兆身也。是大经，悉当用此赞而礼拜矣。若冥心诵经者，亦心咏之。乃上仙之秘辞，修真之妙音也。出《灵宝玄都玉京山经》第三。
　　天尊曰，经者，吾遗教导引愚迷，能发众生无量道意。意从悟起，因悟成真。众圣修行，皆登道果。故元始以一炁生化三炁，分为三天。一曰始炁，为清微天，号玉清境，天宝君所化。吾以龙汉之初，号无形天尊，於此天中，出洞真宝经十二部，以教天中九圣。或号万天玄师无上法王经，九万九千九百九十九亿万岁。二日元炁，为禹余天，号上清境，灵宝君所化。吾以延康之初，号无名天尊，於此天中，出洞玄灵宝真经一十二部，以教天中九真。或号三界医王太上真尊经，八万八千八百八十八亿万岁。三曰玄炁，为太赤天，号太清境，神宝君所化。吾以赤明之初，号梵形天尊，亦称观世真人。出洞神宝经一十二部，以教天中九仙。或号十方导师至极天尊经，七万七千七百七十七亿万岁。开皇改号，吾号虚皇。理元阳宫中，敷扬三洞，下化人间，号太上道君经，六万六千六百六十六亿万岁。逮至上皇，总号元始，理紫微宫中，广布经戒，救度群生。三洞宝经，凡三十六部，亦曰三乘。洞真宝经，谓之大乘；洞玄宝经，谓之中乘；洞神宝经，谓之小乘。结飞玄之炁，自然成章。玉字金书，龙文凤篆。大方一丈，八角垂芒。教化诸天，流通世界。始终历劫，常转法轮。或实或权，有广有略。因机取悟，随世修行。虽天地运终，而三洞不灭。开度群品，道引人天。三界十方，俱受利益。其受每劫之初，洞真下化。人怀道德，共处无为。悉奉正真，长生得道。次则洞玄下化，人物渐离。散朴浇淳，失道叛德。末则洞神下化，人物转更浇浮。不奉正真，年命短促。自是之后，人心破坏。三洞不行，智慧日兴。人鬼交杂，运度促急。不满百年，念念无常。死亡不绝，吾重出宣行三洞，布化人间。随代机缘，敷弘经教。或大或小，顺物所宜。故元始本文，未尽下教。其三清上境，四梵天中。真圣修行，其文具足。山川洞府，海岳山宫，虽有所修，亦不备足。谓随方所修之经，三洞不得备足也。故命老子，托化人间。救度众生，演出科戒。或夷或夏，或圣或凡。周徧十方，悉令开度。三洞妙法，散在人间。劝诸女男，使勤修习。凡夫积罪，业累沉迷。与道无缘，不能信奉。唯从伪法，诸杂邪神，徒竭身心，终归地狱。其信行三洞，悉入福堂。或白日升举，尸解遁形。隐迹洞宫，游行世界。长生变号，永劫长存。炼气易形，转神入道。人莫能识，无量无边。吾过去后，魔教转兴。天下同遵，人民夭折。兵戈水火，疾病死伤。国破家亡，朝夕相继。竭其府库，以奉妖邪。伪乱日兴，浇讹时扇。饥寒苦恼，父子流移。天下愚愚，永无悟矣。吾念尔辈，积劫沈沦。说是要言，以示聋瞽。然三洞妙法，法有二种。一者真法，二者化法。真法者，离诸虚妄，永劫长存；化法者，文字流通，随时变灭。化法之中，凡有五种。一者，结飞玄之炁，云篆成章。离合自然，变见不测。在三清上境，常住镇经。亿劫长存，圣真扶护。二者，灵书一丈，八角焕明。在三界十方，诸天五亿。随劫升降，应感流传。三者，诸天宫殿，楼阁台房。门户之间，书题诵咏。制伏人物，出入修行。四者，花文叶字，玉札琼编。方丈蓬莱，阆风玄圃。乍隐乍显，随劫存亡。教习神仙，伏诸魔鬼。五者，纸墨缣素，竹木漆书。散在人间，流传诵咏。劫初即下，劫末还升。保国安人，开度群品。经者，元始之言，教化众生。使识根元本始，宿命因缘。罪福报对，善恶吉凶。生化门户，方便所由。今改恶从善，保安性命。长生无为，归之於道。永劫轨模，保之者福降，修之神仙矣。出《业报因缘经》。
　　太上道君谓三天法师曰：天尊教戒，三洞妙文。天书玉字，云篆龙章。虽复无边，总括条疏。虽十二事部类分别，随根不同。一者，自然本文。二者，神符。三者，宝诀。四者，灵图。五者，谱箓。六者，戒律。七者，威仪。八者，方法。九者，术数。十者，传记。十一者，赞颂。十二者，章表。自然本文，天书八会，凤篆龙章，是为天地万物之本。开化人神，成立诸法。主召九天，神仙上帝。校定图箓，调正璇玑。摄制酆都，降魔伏鬼。勑命水帝，召龙上云。天地劫期，圣真名讳。所治城台，众真境界。广宣分别，种种降差。服御元精，化形之法。神符者，云篆之文，神真之信。召摄众魔，威制神鬼。总元御运，保命留年。玉诀者，天真上圣，述释天书八会之字，以为正音，开示大道。灵图者，众圣化迹，应见无方。图写变通，令总悟解。谱箓者，众圣记述，仙真名讳。宗本冑胤，神宫位绪。戒律者，条制勑约，防非检过。诠量罪福，分别轻重。威仪者，具示斋戒，进退楷模。俯仰节度，轨式容止。方法者，众圣着述，丹药秘要、神草灵芝、柔金水玉修养之道。术数者，明辩思神，存真念道。心斋坐忘，游空飞步。餐吸六气，导引三光。炼质化形，仙度之法。传记者，是诸众圣，载述学业。得道成真，通玄入妙。修因方所，证果时节。赞颂者，众真大圣，巧饰法言。称扬正道，令总信乐。发起回向，生尊重心。章表者，师资传授，妙宝奇文。登坛告盟，启誓传度。悔谢请福，关告之辞。此十二事，总统众法。一切意趣，无不备周。化引三乘，入一乘道。
　　三洞真经部帐品目
　　洞真宝经十二部凡二十三万二百八十卷
　　太一部第一，妙林部第二，
　　太清部第三，彻视部第四，
　　上清部第五，开化部第六，
　　元阳部第七，妙真部第八，
　　开山部第九，十仙部第十，
　　玉林部第十一，黄老部第十二。
　　洞玄宝经十二部凡八十万四千卷
　　灵和部第一，灵宝部第二，
　　通神部第三，无量部第四，
　　集仙部第五，内秘部第六，
　　真志部第七，集善部第八，
　　炼精部第九，生尸部第十，
　　宫图部第十一，炼魔部第十二。
　　洞神宝经十二部凡八十四万二千卷
　　太真部第一，至德部第二，
　　黄庭部第三，炼气部第四，
　　道德部第五，元神部第六，
　　大劫部第七，内简部第八，
　　神咒部第九，三皇部第十，
　　按摩部第十一，小劫部第十二。
　　右三洞三十六部，共一百八十七万六千三百八十卷。
　　历代圣人神仙所受经
　　老君授上三皇玄中大经
　　老君授中三皇太素经
　　老君授下三皇金阙秘经
　　老君授中三皇开元经
　　老君授后三皇摄提本经
　　老君授伏羲元阳经三十四卷
　　老君授神农元精经三百六十卷
　　老君授祝融安神经
　　老君授黄帝道德经
　　天真皇人授黄帝三一经龙蹻经
　　老君授颛顼微言经三十卷
　　老君授天老天元经
　　老君授帝喾黄庭经五十卷
　　老君授帝尧玄德经
　　老君授帝舜政事离合经
　　老君授夏禹德戒经
　　老君授殷汤长生经四十卷
　　老君授文王赤精经
　　老君授武王虚无经
　　老君授昭王八天隐文经
　　老君授尹喜出塞经、化胡经、西升经、元阳经、道德经、内解经、九室经
　　老君授南荥趎卫生经
　　老君授宋王六甲经
　　老君授始皇鬼林经
　　老君授干吉太平经
　　老君授汉张天师王诀九千篇、符图七千章、神咒四千首、科律教戒一千二百卷
　　老君授寇谦之新科一百二十卷
　　西王母授汉武帝上清经四十六卷
　　王君授魏夫人上清经三十二卷
　　三真人授葛仙翁灵宝经十六卷
　　太极真人授抱朴子灵宝经十四卷
　　三真人授仙人李顺兴上清经七卷
　　三茅君授仙人周子良上清经四卷
　　河上公授汉文帝道德经章句二卷
　　自三古已降，迄于巨唐。宝轴灵文，或隐或见。或出於史册，或着在别传。至宋朝简寂先生，校雠之际，述珠囊经目，万八千卷。其后江表干戈，秦中兵革。真经秘册，流散者多。后周武帝，立通玄观。收集众经，犹及万卷。洎隋火版荡，唐室龙兴。剪扫氛祆，底宁寰宇。至开元之岁，经诀方兴。玄宗着琼纲经目，凡七千三百卷。复有玉纬别目，记传疏论，相兼九千余卷。寻值二胡猾夏，正教凌迟。两京秘藏，多遇焚烧。上元年中，所收经箓六千余卷。至大历年，申甫先生，海内搜扬，京师缮写，又及七千卷。长庆之后，咸通之间。两街所写，才五千三百卷。近属巨寇凌犯，大驾南巡。两都烟煤，六合榛棘。真宫道宇，所在凋零。玉笈琅函，十无三二。余属兹艰会，漂寓成都。扈跸选京，淹留未几。再为搜捃，备涉艰难。新旧经诰，仅三千卷，未获编次。又属省方，所得之经，寻亦亡坠。重游三蜀，更欲搜扬。累祖兵锋，未就前志。时大顺二年，辛亥八月，三日庚辰，成都玉局化，阅省科教，聊记云耳。
　　太上黄箓斋仪卷之五十二竟
　　太上黄箓斋仪卷之五十三
　　唐广成先生杜光庭删
　　赞导
</div>
    <div class="pagination">
<a href="太上黄箓斋仪_page24.html">上一页</a><span>...</span><a href="太上黄箓斋仪_page20.html">20</a><a href="太上黄箓斋仪_page21.html">21</a><a href="太上黄箓斋仪_page22.html">22</a><a href="太上黄箓斋仪_page23.html">23</a><a href="太上黄箓斋仪_page24.html">24</a><span class="current-page">25</span><a href="太上黄箓斋仪_page26.html">26</a><a href="太上黄箓斋仪_page27.html">27</a><a href="太上黄箓斋仪_page28.html">28</a><a href="太上黄箓斋仪_page29.html">29</a><a href="太上黄箓斋仪_page30.html">30</a><a href="太上黄箓斋仪_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
