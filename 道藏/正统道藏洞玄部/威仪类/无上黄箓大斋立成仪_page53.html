<!DOCTYPE html>
<html>
<head>
    <meta charset="UTF-8">
    <title>无上黄箓大斋立成仪 - 第 53 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上黄箓大斋立成仪 - 第 53 页/共 92 页</h1>
    <div class="content">　　宝珠悬空，纳十方无鞅之众；真经洞焕，作五色郁勃之祥。是为微妙之文，普度沦胥之苦。以今奉为某，正普荐亡亲某乙　在会众魂崇建无上黄箓大斋。谨集见前清众，看诵《太上洞玄灵宝无量度人上品妙经》各一过，并已周圆。以兹功德，回献某甲子太岁尊神，九州十道，庙貌神祇，府县城隍之神，司命土地，行年部分，一切众神。集此胜因，先用装严弟子某家，奉事香火，内外众灵，太岁部下，游年神煞，住居里域，禁将等神。伏愿安镇其方，各居所部。斥凶衰於四境，除灾殄於八方。火盗消除，门庭清吉。斋主某疾疫不作，福禄惟新。虚耗潜亡，精灵伏匿。姻亲康泰，上南斗之生名；逝爽迁升，除北阴之鬼录。含灵受赐，家国蒙休。
　　第三日早上启经文
　　大道分光，初演不言之教；天尊布化，渐垂有作之文。结炁成章，凝云作篆。总包万法，普度群生。以今伏为某，正普荐亡亲某乙　在会众魂崇修无上黄箓大斋。今集见前清众，看诵《太上洞玄灵宝无量度人上品妙经》。愿仗真乘，解除罪垢，法乘接引，俱消尘漏之缘；圣智圆通，齐契正真之果。亡灵受度，率土蒙恩。
　　叹经文
　　元始灵书，度人上品。落三灾，度九厄。理五炁，混百神。宝之上天，不传下世。是谓玄奥，难可寻详。以今奉为某官某，正普荐亡亲某乙　在会众魂崇建无上黄箓大斋。谨集见前清众，看诵《太上洞玄灵宝无量度人上品妙经》各一过，并已周圆。以兹功德，回献南极长生大帝，日月九曜星君，太一十神，南辰北斗、二十八宿、十二宫神，建斋弟子某建生星斗，本命元辰，真官神将。身命运限，旁临正照，威星暗曜，九宫八卦，阴阳支干，游年太岁，一切神煞。集此胜因，先用忏涤斋主某家。先从往劫，洎受此身。染着妄缘，因成障难。六根三业、五欲十缠，宿对重愆，阳非阴过，并祈蠲宥，咸与荡除。伏愿惠泽遐覃，天光下烛。永度水火风灾之苦，不逢魑魅魍魉之妖。族属平安，亡灵超济。邦家受福，品汇蒙恩。
　　晚上启经文
　　元始开图，真经设教。上以和天安地，下以保国宁家。普度无穷，故曰无量。以今奉为某官某，正普荐亡亲某乙　在会众魂崇建无上黄箓大斋。谨集见前清众，看诵《太上洞玄灵宝无量度人上品妙经》。愿仗真功，普流洪福。六尘幻妄，咸除六欲之根；三洞流行，俱究三便之果。寰区静谧，泉夜清夷。上极万天，下覃九垒。普承惠泽，同契无为。
　　叹经文
　　上品妙经，诸天胜梵。结三洞飞玄之炁，成八会云篆之章。秘於玄都玉京、紫微上宫，授以碧落空歌、大浮黎土。亿兆世而五译，四万劫而一传。为群品之津梁，作众真之户牖。无文不度，有祷悉符。如上圣功，非资能尽。以今奉为某，正普荐亡亲某乙　在会众魂崇建无上黄箓大斋。谨集见前清众，看诵《太上洞玄灵宝无量度人上品妙经》各一过，并已周圆。以兹功德，回献三洞四辅、侍经真官、灵宝官属，领仙监斋、诸君将吏，虚空监察、直符直事、功曹使者，金童玉女、法箓治职、灵官将吏，四司五帝、应感威灵，斋坛翊卫，一切神明。集此胜因，总为修斋弟子某等，增长善芽，导迎景贶。覃恩幽显，资福邦家。伏愿觉性圆明，真心空寂。积生过咎，凭慧力以蠲除；未兆灾殃，仗胜因而消荡。添龄益算，保命生根。集瑞庆於门庭，介休祥於姻族。上冀星辰顺轨，风雨应时。凤历延洪，龙仪巩固。兵戈疾疫，不挠於黎元；水火旱蝗，无侵於境邑。幽途罢对，夜府开光。品汇沾恩，含灵蒙福。齐契正真之果，俱登快乐之乡。
　　请灵朝坛文
　　亡灵沐浴毕，隐语赞引执旛者至坛下，南向面北立赞云。
　　业缘飘荡，觉性昏迷。一堕幽途，莫超生界。今凭道力，获诣灵坛。所宜洁己，正身倾心。静念皈依，三宝礼谢。众真恭届道前，祗受开度。
　　赞云：亡故某甲，志心朝礼，太上无极大道。
　　赞云：亡故某甲，志心朝礼，无上至真三十六部尊经。
　　赞云：亡故某甲，志心朝礼，太上三尊十方众圣玄中大法师。毕，引旛复位
　　正斋第一日献斋文
　　罔极之尊物，无可称；荐诚之尽敬，至不文。臣祗奉宝斋，肃陈嘉飨。聿修豺獭之报，仰效苹蘩之羞。冒犯明威，实深殒越。某等无任俯伏，待罪之至。
　　第二日献斋文
　　祗修玄范，恭启黄坛。请命师尊，祈恩光之昭格；荐诚苹藻，冀肸蠁之来临。仰赖至仁，俯矜微素。某无任俯伏，待罪之至。
　　第三日献斋文
　　九龙垂御，焕光景之昭回；三炁凝姿，凛威颜於咫尺。辄备洁馨之荐，少殚夤奉之心。礼渎神天，罪甘斧钺。某无任俯伏，待罪之至。
　　请灵受度文
　　九朝毕，至度魂夜。令斋官及家眷等，诣灵坛前，上香辞灵讫。
　　请灵法师白云：生死异途、生者未尝忘死；仙凡殊致，仙道可以超凡。惟灵涉世缘，深栖真路。邈自沦幽，夜未证生。方今者，开建黄箓，宣扬紫范。克除业累，已释苦根。所宜端己静心，思真念道。恭受炼度，祗伺升迁。瞻三炁之宝华，听九真之妙戒。参传白简，超度朱宫。法众虔诚，隐语迎导。
　　送灵祝文
　　道本强名，四大当知假合；身非我有，六亲孰谓姻萝。况梦境之虚浮，有劫尘之秽浊。不堪爱乐，但可奔捐。今财斋事已竣，朝真在即。飘扬羽袂，飞步云衢。炼魂三炁之天，稽首十华之界。常闻正法，永侍慈尊。深悟真空，无深依恋。好去。好去。
　　送五帝文
　　具法位姓某上启，东方安宝华林青灵始老青帝九炁天君，南方梵宝昌阳丹灵真老赤帝三炁天君，西方七宝金门皓灵皇老白帝七炁天君，北方洞阴朔单郁绝五灵玄老黑帝五炁天君，中央玉宝元灵元老黄帝一炁天君。太始既分，五老为生化之祖；玄功莫测，三天总校录之司。已散宝斋，难稽天步。虽举斋谢修崇之典，实罹尸秽触冒之愆。祝进止之乖仪，及朝奏之失节，总为罪咎，乞赐矜原。冀资福於存亡，普覃恩於家国。瑶坛彻席，玉驾登舆。九凤唱而八鸾鸣，万真会而诸天悦。倾瞻探切，攀恋无从。某等不胜仰望恩光之至。谨再拜，奉辞。
　　送三师文
　　具法位姓某上启灵宝经师真君，灵宝籍师真君，灵宝度师真君。朱表奏功，已上闻於十极；金龙腾景，行投奠於三元。仰籍师尊昭佑之恩，克终斋事圆成之果。幽明开泰，喜庆难言。荷肸蠁之来临，及光灵之昭格。参侍云阙，复返琅舆。回仙仗以上征，注彤霄而遐想。更祈慈造，普锡鸿恩。某等无任攀恋激切之至，谨稽首再拜，奉辞。
　　送监斋法师文
　　具法位姓某上启灵宝监斋大法师真君。明真品格，昭垂拔度之文；黄箓简章，备着威仪之诀。依科修奉，冒禁宣行。恐诸天无纪善之书，则五帝有执愆之录。曷超逝魄，有玷殊因。仰望洪慈，特开大宥，旦告三界，关闻十天。共证斋功，旁流惠泽。苏腐骸而更肉，起枯骨以成人。斋散瑶坛，炉残宝篆。回瞻风驭，已返琼霄。某等无任攀恋激切之至，谨稽首再拜，奉辞。
　　送三官文
　　具法位姓某上启，上元一品赐福天官、紫微大帝，中元二品赦罪地官、清虚大帝，下元三品解厄水官、洞阴大帝。建梵炁之灵坛，聿严斋谢；屈三元之景驭，俯赐证盟。幸道典之圆成，荷恩光之昭格。重虞亵渎，有犯科条。箓考罚於四司，书愆尤於九府。难逃玄宪，或误幽阴。乞垂大宥之慈，曲赦不蠲之咎。断地简对，绝水盟言。普令法界之含灵，均沐重玄之慧泽。某等无任攀恋激切之至，谨稽首再拜，奉辞。
　　送天师文
　　具法位姓某上启三天扶教、都天大法天师、正一静应真君。元皇设教，着三箓之简文；师宝垂慈，作重玄之法主。启黄坛而告誓，屈丹驭以遐临。胜果克圆，真功着炳。伏念某学法未备，禁戒多违。冒举洪仪，摄行斋事。颁行符命，召役神灵。存念不专，修崇有怠。悉为罪目，难逭冥诛。愿赐哀怜，悉从贳宥。俾阐扬於皇化，益推广於帝慈。仰望层霄，已严真驭。莫陪景从，徒切神驰。某等无任攀恋激切之至，谨稽首再拜，奉辞。
　　送玄师文
　　具法位姓某上启三天化主玄中大法师真君。黄坛竣事，幸粗举於鸿仪；白简上生，谅潜符於景贶。迂回霄驭，证质斋盟。徒殚衷赤之私，莫答重泉之施。伏念某等识不闻道，体未洞真。滥佩奉於灵章，乃混同於魔俗。身司济度，职在宣誊。不量尸秽之微躯，冒举明真之具典。颁宣符命，操露章书。五日告祈，九朝请谢。驱驰将吏，劳役神灵。学法未备而戒行弗充，存念不专而威仪多缺。凡诸亵渎，皆是罪缘。虑从不赦之诛，致堕见修之果。惟希大宥，普赐洪慈。箓斋主向道之诚，宥法众违科之咎。覃恩幽显，资福邦家。庶大振於慈风，永恢扬於教法。实斋已散，鹤驾难留。拜手天衢，驰神霄极。某等无任攀恋激切之至，谨稽首再拜，奉辞。
　　送监临将吏文
　　宝斋竣事，坛席成仪。功奏三天，恩流十极。请回神驭，各返灵司。斋官虔诚，稽首拜送。
　　设斋文道众赴堂序立
　　唱人各恭信　三礼
　　平坐如法
　　初行食，高功念施食咒曰
　　一切福田，施食为先。见存快乐，已往生天。当来净土，衣食自然。是故供养，普献诸天。
　　香厨妙供，上献天尊，中献真圣，下及含生，普同供养。福流存亡，如水归海。
　　斋毕，收出生饭，念施众生文
　　勤修大道法，精心感太冥。真降魔魅散，众妖皆灭形。七祖生天堂，超升飞上清。福既无不遍，此食施众生。
　　次唱，为诸来生，作善因缘
　　回向
　　至慈善贷，无愿不从。大道集虚，有求皆应。设斋功德，无限胜因。甩祝斋官，七祖父母，所荐亡灵，得出长夜，身入光明。灾消福降，生死升仙。念大圣元始天尊，太上大道君，太上老君，十方灵宝天尊。不可思议功德。
　　无上黄箓大斋立成仪卷之四十七竟
　　无上黄箓大斋立成仪卷之四十八
　　太上执法仙士将叔舆编集
　　附坛追度门
　　投坛附荐状式
　　乡贯某州某处居住姓某，伏睹无上黄箓大斋，普度三界，一切有情。功高万法，惠覃于方。窃念亡亲某，粤自沦亡，俄历岁月。欲伸荐悼，力乏修崇。伏见某为某亡灵，开建黄箓大斋，普度三界，一切有情。欲乞附荐魂仪，迁升福境。今开具生死年月，下项：
　　亡亲某，命系某年某月某日某时生，於某年某月某日某时在某处命过，享年若干岁如所荐名数多，逐一依前开具
　　右谨具状，申灵宝大法司。伏乞依科，开度施行、伏候法旨。
　　太岁某年　月　日乡贯姓某状
　　可漏
　　状申　三洞法师门下　具乡贯某处姓某谨封
　　如见大斋，外人欲入会附荐者，法难拒绝。今依前式，具投状四纸，携诣投坛，法师受词，备奏三天。申灵宝五师、酆都大帝，牒神虎直符，追摄赴坛，依科开度。其投坛状四纸，一纸缴申三天门下，一纸缴申地府，一纸付三界直符神虎使者，一纸留本司照应。状纸裁高一尺四寸，真楷书之。申发时连粘为一，合缝用印，此为正荐一人建斋者立文，众会不用。
　　三清玉帝奏状
　　具法位臣姓某
　　右臣先异奏闻，为某人正荐亡亲某，乞取某月某日就某处开建黄箓大斋，用资超度。今据某处某人等状称，伏睹无上黄箓大斋、普度三界，一切有情。窃念某等，各家先远，粤自沦亡，无力修崇，莫伸荐拔。乞於斋次，附度魂仪。忏谢宿愆，迁升福境。臣据词难抑，谨为附坛，依科开度。除已备申灵宝五师真君、北阴酆都大帝，牒本处城隍司，各乞照会。今缴连某等，所荐亡魂姓名、生死年月帐状，申三天门下上清天枢院，伺候敕旨。乞与颁行外，谨昧死具状飞奏，欲望天慈，允臣所奏。特降敕命，下三界十方、地水职司、冥曹幽狱、一切去处，照应赦拔，亡过某等魂，宿对恶根，深愆重罪。俾出幽夜，睹见光明。克诣灵坛，普沾斋法。冒犯天威，臣诚惶诚恐，稽首顿首，死罪谨具奏闻，伏候敕旨。
　　岁次某年　月　日具法位臣姓名状奏
　　贴黄奏为某人等，乞附坛荐，拔亡亲某等超升，乞降敕命施行事
　　倚黄乞降付三界十方真司
　　可漏
　　三清玉帝至尊陛下　具法位臣姓名状奏谨封
　　方函
　　五师状
　　具法位姓某，今据某乡贯某人状称，伏睹同前状式至，迁升福境。某据词难抑，谨为附坛，依科开度。除已备录事由，飞奏上帝，缴连某人等，所荐亡魂姓名、生死年月帐状，申三天门下上清天枢院，伺候敕旨，乞与施行，及申北阴酆都大帝，牒本处城隍者外，须至申闻者。
　　右谨具申灵宝经师真君，灵宝籍师真君，灵宝度师真君，玄中教主上清灵宝圣师真君，三天大法天师正一静应真君圣前。伏望圣慈，特降圣旨，下三界十方、地水冥曹一切去处，照应根刷，附荐亡过某等魂，不以罪业轻重，拘留执对。特与赦除冤业，解释苦根。俾离重冥，普沾斋法。干冒圣威，某下情无任惶惧之至，谨具状申闻。谨状。
　　岁　年　月　日具法位姓某状
　　天枢院状如帐状多各函发
　　灵宝大法司
　　今据某乡贯某人状称同五师状至，备奏上帝，请降敕命，及申灵宝五师真君、北阴酆都大帝，牒本属城隍主者，各乞照会外。谨缴连某人等所荐亡魂姓名、生死年月帐状在前。今发奏状一函，重封印全，须至申闻者。
　　右谨具状，申三天门下上清天枢院。伏乞径为通奏，恭请敕旨，早与颁降施行。谨具申闻，伏候昭报。谨状。
　　岁　年　月　日具法位姓某状
　　地府状
　　具法位姓某，今据某乡贯某人状称同五师状至，乞与颁行，申灵宝五师真君，牒本处城隍主者，合乞照会，及备牒三界直符神虎追摄亡魂使者，前去十方三界、地水幽阴，根寻所荐亡过某魂，请领赴坛，祗承功德外，今缴连所荐亡魂姓名，帐状在前，须至申闻者。
　　右谨具状，申北阴玄天酆都大帝圣前。伏乞圣慈，特降圣旨，下十宫五岳、九地幽阴、冥曹幽狱、合属去处，根刷附荐亡过某等魂，或有宿债深愆、拘留执对之者，并请指挥放释，交付三界直符、神虎使者管领，赴坛伺候，依科开度施行。冒犯圣威、某下情无任惶惧之至，谨具状申闻。谨状。
　　岁　年　月　日具位姓某状
　　城隍牒
　　灵宝大法司　牒上　某处城隍主者某
　　侯王
　　今据乡贯某人状称同五师状，改作当司，至伺候敕旨，乞与施行，及申灵宝五师真君、酆都大帝外、须至专牒者。
　　牒请详前项事理，疾速移文，关报某府州管下，诸县城隍管内，祀典正神，各令知委照应，直符备去，姓名及附坛所荐亡魂，来诣灵坛，伺候开度。一依盟真科品施行。谨牒。
　　岁　年　月　日牒
　　直符神虎牒
　　灵宝大法司　牒　三界直符神虎追魂使者当司。今据乡贯某人状称同城隍牒云云，至申酆都大帝，牒某处城隍主者外，今来合要上件亡魂，赴坛受度，已缴连所荐亡魂姓名、生死年月帐状在前。所有申状公牒，开具通落去处，下项：
　　一申状一函，诣地府北阴酆都大帝圣前，申上。
　　一牒一道，某处城隍主者，通下。
　　牒请照照会赍管，前去根寻所荐亡魂去处，并要请领赴坛，伺候开度。如或阴关有阻，冥路为难，示以公文，庶为照证。一准玄科玉律施行。故牒。
　　岁　年　月　日牒
　　功曹关
　　灵宝大法司
　　今月某日发紧急文字，为某处某人乞附黄箓斋坛，追度亡魂事。须至关者：
</div>
    <div class="pagination">
<a href="无上黄箓大斋立成仪_page52.html">上一页</a><span>...</span><a href="无上黄箓大斋立成仪_page48.html">48</a><a href="无上黄箓大斋立成仪_page49.html">49</a><a href="无上黄箓大斋立成仪_page50.html">50</a><a href="无上黄箓大斋立成仪_page51.html">51</a><a href="无上黄箓大斋立成仪_page52.html">52</a><span class="current-page">53</span><a href="无上黄箓大斋立成仪_page54.html">54</a><a href="无上黄箓大斋立成仪_page55.html">55</a><a href="无上黄箓大斋立成仪_page56.html">56</a><a href="无上黄箓大斋立成仪_page57.html">57</a><a href="无上黄箓大斋立成仪_page58.html">58</a><span>...</span><a href="无上黄箓大斋立成仪_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
