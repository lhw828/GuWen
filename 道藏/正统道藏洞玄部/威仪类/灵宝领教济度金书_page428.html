<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 428 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 428 页/共 621 页</h1>
    <div class="content">　　某。伏愿道生性命，德养精神。韵协先容，袭人和於贞操。香凝晚节，邀天爵於孤标。霄辉融眷序之华，正炁蔼门庭之丽。芝兰挺秀，垂燕 
　　翼以傅芳。矫梓舒华，攀龙鳞而登美。今故烧香，自皈依师尊大圣众，至真之德。得道之后，永保安宁。和：与道合真。
　　以今晚朝行道，请法众等，运兹三捻上香。愿此香烟腾空，供养无上至真师宝天尊。臣等皈身皈神皈命，首体投地，愿以是功德，皈流斋主 
　　家，七祖九玄，三生四负，幽关含识，冥路曹僚，并愿离妄成真，明心证性。超凌爱网，辞五渴有漏之林。解脱冤机，登九清无为之岸。夜 
　　壑阳回於暖律，寒庭春到於朝纶。达性相空，入一乘而六如尽释。悟心法妙，融三际而万境俱空。今故烧香，自皈依师尊大圣众，至真之德 
　　。得道之后，身入无形，和：与道合真。
　　礼方　　忏方
　　三启颂
　　乐法以为妻，爱经如珠玉。持戒制六情，念道遣所欲。澹泊正气停，萧然神静默。天魔并敬护，世世受大福。
　　又
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　又
　　大道洞玄虚，有念无不契。炼质入仙真，遂成金刚体。超度三界难，地狱五苦解，悉归太上经，静念稽首礼。
　　三礼
　　臣等志心稽首，礼
　　太上无极太道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　重称职位
　　具位奉行玄灵璇机妙斋法事小兆臣某，与临坛官众等，谨重诚上启斗极祖师洞真大道元始天尊，斗极宗师洞玄大道太上道君，斗极真师洞神 
　　大道太上老君，玉皇大天尊玄穹高上帝，斗中之尊天皇大帝，斗中之主紫微大帝，北斗高上玉皇尊帝君，太微玉帝，玄卿大帝君，中天大圣 
　　北斗九晨上道君，九皇夫人，九阴内妃，斗极玄曹，一切真宰。臣闻尊帝琼宫，降晨华而椿龄衍茂。玄枢玉省，承天芳而芝检飞流。惟通寂 
　　感之玄，斯契潜昭之妙。况九皇垂象，流精下映於坤维。而八卦成形，禀粹上符於乾度。仰范围而有翼，每橐钥以无遗。今斋主某，待旦翘 
　　勤，竞辰激切。念营营逐景，继罪根而好群情。衮衮乘尘，入邪宗而迷真道。况经纬战充於瑶历，而阴阳形斗於珠缠。福禄权贵之奇，受中 
　　易背。的劫刃刑之变，临下多违。愿消慝以作丰亨，宜迓福而臻泰长。惟资善祷，庶绝恶缘。爰尊玉笈之科，式举琼章之典。清净堂宇，罗 
　　像世之威仪。严置坛场，备朝天之科法。伏愿九灵锡命，七元守形。勑德曜以临畿，三灾消落。勒威星而退舍，百福来臻。运限之技干冰清 
　　，身命之躔离玉洁。南陵真属，为辟斥於妖邪。北斗灵神，成驱除於障厄。眷序享春台之乐，门庭臻厦屋之欢。万种如心，千缘称意。蒙罗 
　　敷於玄贶，衣被於洪恩。上愿国土清平，黔黎康泰。西成东作，仓箱实而田野熙熙。春诵夏弦，箕裘绍而里闾穆穆。洪钧坱圠，皇极涵濡。 
　　则上明天尊大慈之化，下副臣等皈命之诚。谨启以闻。
　　发愿
　　一愿大道流行，溥天怀德。
　　二愿一切有生，咸皆悟道。
　　三愿九夜悲魂，一时解说。
　　四愿孤魂无依，咸得受生。
　　五愿天下太平，五谷丰熟。
　　六愿臣忠子孝，君仁父慈。
　　七愿四海会同，冤亲和睦。
　　八愿潜胞处卵，咸得生成。
　　九愿积疾新痾，旋即痊愈。
　　十愿孤露众生，丰衣足食。
　　存神烧香
　　香官使者，左右龙虎君，侍香诸灵官，当令臣晚朝升坛行道之所，自然生金液丹碧芝英，百灵众真交会，在此香火炉前。令臣学道得道，求 
　　仙得仙，斋官蒙福，幽显沾恩，十方仙童玉女，接侍兰烟。传臣向来所启之诚，速达俓御至真无极大道中天二大尊帝，九皇玉宸道君御前。
　　出堂颂
　　引至幕
　　谢师
　　灵宝领教济度金书卷之二百十三竟
　　洞微高士开光救苦真人宁全真授灵宝通玄弘教水南先生林灵真编
　　卷之二百十四
　　科仪立成品
　　璇玑斋用
　　单朝行道仪
　　启堂颂
　　各礼师存念如法
　　宣卫灵咒
　　东方
　　九炁青天，明星大神。焕照东乡，洞映九门。转烛肠光，扫秽除氛。开明童子，号曰玄卿。备卫我轩，上对帝君。收魔束妖，讨补凶群。奉 
　　承正道，赤书玉文。九天符命，摄龙驿传。普天安镇，我得飞仙。
　　南方
　　三炁丹天，焕景浮光。荧星转烛，洞照太阳，上有赤精，合契虚皇。开明灵童，号曰华房。总统火兵，备守玉堂。斩邪束妖，剪截魔王。北 
　　帝所承，风火莫当。流铃交焕，翊卫坛场。正道流行，敢有巴狂。我享上功，坐运魁罡。亿劫长存，保天无疆。
　　西方
　　七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断绝邪源，王道正明。官殿整肃，三景齐并，道 
　　合自然，飞升紫庭。灵宝符命，普惠万生。元皇正炁，来合我身。功加一切，天地咸宁。
　　北方
　　五炁玄天，元始徘徊。辰星焕烂，光耀太微。黑灵尊神，号曰层威。统冠飞天，仙裙羽衣。备卫五门，检精捕非。敢有干试，豁落斩摧。玉 
　　符所告，神镇八威。邪门闭塞，正道明开。映照我身，三光同辉。策空驾浮。举形仙飞。
　　中央
　　一炁黄天，调理乾坤。陶镕阴阳，总统玄真。镇星吐辉，流焕九天。开明童子，号曰天璘。元炁阳精，焰上朱烟。洞照天下，及臣等身。百 
　　邪摧落，杀鬼万千。中山神咒，普天使然。五灵安镇，身飞上仙。
　　鸣法鼓二十四通
　　发炉
　　请称法位
　　具位奉行玄灵璇玑妙斋法事小兆臣某，与临坛官众等，谨同诚上启斗极祖师洞真大道元始天尊，斗极宗师洞玄大道太上道君，斗极真师洞神 
　　大道太上老君，玉皇大天尊玄穹高上帝，斗中之尊天皇大帝，斗中之主紫微大帝，北斗高上玉皇尊帝君，太微玉帝，玄卿大帝君，北斗太尉 
　　阳明贪狼玉晨君，北斗上宰阴精巨门玉晨君，北斗司空真人禄存玉晨君，北斗游击玄冥文曲玉晨君，北斗斗君丹元廉贞玉晨君，北斗太常北 
　　极武曰玉晨君，北斗上帝天关破军玉晨君，北斗玉帝洞明外辅玉晨君，北斗帝真隐元内弼玉晨君，斗中天罡万真节度奎光帝君，北斗九皇夫 
　　人，九阴内妃，三台华盖星君，三官五帝，九府四司，斗中道德诸君，无鞅圣众，六十甲子本命星君，玄中大法师，三天大法师，宝上真人 
　　，二仙使者，九宫宫属，一切真灵。臣闻清微御运，敷圣旨於玄黄。赤明开图，鼓神风於经纬。左枢别股肱之任，东蕃罗喉舌之司。运斗建 
　　杓，定五行而齐七政。枕参觿角，应万物而御群灵。天纲临制於帝车，地纪裁成於圣瑟。范围所被，陶冶无遗。臣接武鹓班，承颜鸾御。佩 
　　三五豁落之箓，莫究希夷。膺六九飞登之图，未臻玄妙。混红尘而进寸，坚素履以惜分。荷逭雷霆，曲承雨露。学真宴坐，敢自叛於精思。 
　　领教经行，尚誓期於恢廓。凡有投告，敢不关闻。
　　宣词
　　按如词旨，备切翘勤。斋主某五体勤渠，一忱激切。念道生性命，禀九灵正炁之华。而世溷精神，有三业妄尘之滓。匪昭昭於忏谢，曷赫赫 
　　於康荣。爰洁蓬居，恭伸葵悃。堂宇备威仪之盛，善教罗敷。坛场严法象之尊，真经洞染。韵奏瑶钧而激响，若腾琼爵以纷蕤。青炁白云， 
　　拥霓幢於黄道。绿霞紫雾，荫华盖於虹梁。运九光之瑶轮，御七宝之王座。阶升戴德，借盈尺地以球呜。几奏承恩，露方寸天而玉立。敢控 
　　逆鳞之渎，重殚弱羽之忱。立德立功，志求坚於蝼蚁。无灾无障，恩祈辂於鸿厖。以今升坛行道，请法众等，运兹初捻上香。愿此香烟腾空 
　　，供养至真无上道宝天尊。臣等皈身皈神皈命，五体投地，愿以是功德，上祝皇帝陛下。伏愿道契两仪，德符四象。承天心而立极，恩霭春 
　　生。御地面以施仁，威藏秋煞。鸿福并八溟之大，龟龄齐五镇之崇。太子诸王，领外朝而敦允治。后妃列御，彰内掖而赞时雍。今故烧香， 
　　自皈依师尊大圣众，至真之德。得道之后，保天长存。和：与道合真。
　　以今升坛行道，请法众等，运兹二捻上香。愿此香烟腾空，供养无上至真经宝天尊。臣等皈身皈神皈命，首体投地，愿以是功德，皈流斋主 
　　某。伏愿心地廓清，性天澄湛。视履戴如天之福，玉树长新。观颐悟若水之机，金花益固。精炁神混凝於偃月，身口意澄洁於回风。润屋蔚 
　　如腾砌兰，而荣嘉七叶。宜家蔼若齐梓宅，而芳配五枝。
　　今故烧香自皈依师尊大圣众，至真之德。得道之后，永保安宁。和：与道合真。
　　以今升坛行道，请法众等，运兹三捻上香。愿此香烟腾空，供养无上至真师宝天尊。臣等皈身皈神皈命，首体投地，愿以是功德，皈流普天 
　　率土，塞外寰中，万姓三军，百昌庶品。并愿化日舒长，仁风披冒。金门集呜凤之彦，九轸福庭。玉关无饮马之徒，八荒寿域。圜扉茂育於 
　　青草，方野静息於绿林。川泳云飞，乐生生而遂性。林驰陆走，陶化化以融情。今故烧香，自皈依师尊大圣众，至真之德。得道之后，升入 
　　无形。和：与道合真。
</div>
    <div class="pagination">
<a href="灵宝领教济度金书_page427.html">上一页</a><span>...</span><a href="灵宝领教济度金书_page423.html">423</a><a href="灵宝领教济度金书_page424.html">424</a><a href="灵宝领教济度金书_page425.html">425</a><a href="灵宝领教济度金书_page426.html">426</a><a href="灵宝领教济度金书_page427.html">427</a><span class="current-page">428</span><a href="灵宝领教济度金书_page429.html">429</a><a href="灵宝领教济度金书_page430.html">430</a><a href="灵宝领教济度金书_page431.html">431</a><a href="灵宝领教济度金书_page432.html">432</a><a href="灵宝领教济度金书_page433.html">433</a><span>...</span><a href="灵宝领教济度金书_page429.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
