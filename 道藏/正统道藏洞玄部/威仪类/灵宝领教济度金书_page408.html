<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 408 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 408 页/共 621 页</h1>
    <div class="content">　　闻。
　　宣词
　　按如词旨，备露丹忱。臣闻奔景飞登，控云骈而形神碧落。晨芒采御，骖霞驷而步武紫霄。希夷保卫於琼台，玄妙护藏於琅韫。上乘道赜， 
　　下教期遥。惟咒演消灾，龙汉发玉音之秘。而教敷延福，鹤呜彰金格之奇。真风先袭於寰区，法雨爰滋於黎庶。今斋主某，仰瞻璇极，旁瞩 
　　珠躔。赋形既囿於钧衡，视履敢忘於炉冶。列卦候而分八节，愿沐瑶光。历春秋而备四时，期膺宝耀。庶天根而泰定，企人欲以咸嘉。庸殚 
　　葵藿之诚，恭洁蓬茅之陋。披翻蕊笈，式按芝图。玉壝三成，莲彩映银篝之瑞。琼锺九奏，兰烟开金鼎之祥。青鸾鼓舞於云端，丹鹤翔飞於 
　　空际。霓轮羽盖，觐旒扆於狮头。翠葆珠幢，罗佩环於龙尾。流精洞焕，圣彩罗敷。阶升喜际於天威，祥开碧玉。几奏觊从於民欲，瑞映紫 
　　金。拱十华妙有之尊，俨中极虚无之相。天人蒙惠，家国沾恩。以今临午，升坛行道，请法众等，运兹初捻上香。
　　愿此香烟腾空，供养太上无极大道金阙至尊。臣等皈身皈神皈命，首体投地，仰依太上三尊。愿以是功德，上祝皇帝陛下。恭愿仪璘并照， 
　　覆载齐尊。何汉循环，注枫源之有永。璇玑统御，齐寿址以无疆。八荒鼓舞於尧天，四鄙讴歌於舜日。椒庭赞礼，恪着母仪。槐幄论思，克 
　　殚臣道。问寝侍龙楼之晓，分符开雁塞之春。协景运於天长，延皇图於地久。今故烧香，自皈依师尊大圣众，至真之德。得道之后，保天长 
　　存。和：与道合真。
　　以今临午，升坛行道，请法众等，运兹二捻上香。愿此香烟腾空，供养三十六部尊经玄穹上圣。臣等皈身皈神皈命，首体投地，仰依太上三 
　　尊。愿以是功德，皈流斋主某，伏愿景星焕彩，霏雾流辉。福树长春，漱琼泉而金花耀日。寿芽永茂，酣玄液而玉蕊敷霞。庆紫阙之风云， 
　　宴丹台之日月。一帘昼寂，袭和炁於芝兰。万宇春融，蔼欢声於桑梓。衣冠富堆床之笏，诗书盈插架之签。余庆川增，嘉祥雨集。今故烧香 
　　，自皈依师尊大圣众，至真之德。得道之后，升入无形。和：与道合真。
　　以今临午，升坛行道，请法众等，运兹三捻上香。愿此香烟腾空，供养玄中大法师，七曜皇君。臣等皈身皈神皈命，首体投地，仰依太上三 
　　尊。愿以是功德，皈流臣等师资同学，道俗周亲，山栖谷隐之贤，钓月耕云之侣。并愿玄云垂荫，教雨涵濡，心地开明，登无为之道岸。性 
　　天颖悟，超有漏之昏衢。姓名先纪於丹台，勋行早书於瑶圃。黄庭偃月，观龙盘虎绕之奇。紫户凝烟，任兔走乌飞之迅。等桑田之变化，诣 
　　蓬乌以逍遥。今故烧香，自皈依师尊大圣众，至真之德。得道之后，永保安宁。和：与道合真。
　　礼方　　忏悔　　命魔
　　步虚
　　控辔适十方，旋憩玄景阿。仰观劫刃台，俯眄紫云罗。逍遥太上京，相与坐莲花。积学为真人，恬然荣卫和。永享无期寿，万椿奚足多。
　　又
　　大道师玄寂，升仙友无英。公子度灵符，太一捧洞章。舍利耀金姿，龙驾欻来迎。天尊盻云舆，飘飘乘虚翔。香华若飞雪。纷蔼茂玄梁。头 
　　脑种金阙，携手朝玉京。
　　又
　　骞树玄景圆，焕烂七宝林。天兽三百名，狮子巨万寻。飞龙踯躅呜，神凤应节吟。灵风扇奇花，清香散人襟。自无高世才，焉能耽此心。
　　三启　　三礼
　　重称法位
　　具位奉行七曜大斋法事小兆臣某，与临坛官众等，谨同诚上启太上无极大道虚无自然元始天尊，太上道君，太上老君，无上玄元总监众灵， 
　　日月两曜皇君，木火土金水五行星君，诸天星宿，璇玑玉衡，周天二十八宿，三百六十五度河汉星君，星中大圣，五老上真，玄中大法师， 
　　三天大圣师，五帝四司，十方三界，玄虚应感，一切真灵。臣闻内垣开阊阖之关，万灵统御。外舍首摄提之座，七政经行。察升降以考阳精 
　　，验疾迟以定阴粹。木金碁布，执规矩以赞天常。水火珠罗，秉权衡而熙帝载。土表冲和之德，光腾温润之辉。皆倚伏之无常，而去留之靡 
　　定。具有余炁，厥号隐躔。自羲和彰历象之灵，而甘石详步占之旨。察其好恶，分躔次之灾祥。体其迟留，验封疆之涉慝。有得经失经之用 
　　，有正照傍照之殊。奕奕天文，昭昭人事。今斋主某，天形道貌，幸叨万物之灵。鬼责人非，愿殄四时之兆。若稽成岁，祥考流年。虑身命 
　　或配於刑囚，而官福不临於权贵。彗孛拂洞微之度，搀抢扫竹罗之官。或减福於战垣，或奋威於怒地。局宜起衅，格合兴灾。匪繇帝造之帡 
　　幪，曷俾民生之快乐。爰摅丹悃，上扣清都。冀垂有造之仁，俯赐无边之祉。降德音於七元，喉舌之府。颁明诏於二微，纲纪之司。五弱七 
　　强，进德星而注福。二明三暗，退威曜以除灾。冰消已往之殃，云集方来之庆。春风庭院，精神永固於朝容。秋月栖台，步武益扶於夜炁。 
　　凉入壶天之枕簟，暖生福地之房栊，万景俱融，一尘不立。堂植忘忧之萱草，庭培难老之椿华。荣簪绂於阶兰，袭绮纨於涧藻。陇亩富桑麻 
　　之润，仓箱丰丝粟之藏。文献声扬，诗书誉蔼。蒙直垂於采菲，誓曲赐於倾葵。上愿圆盖高澄，方舆静晏，三光朗耀，二炁宣平，禾彰同颖 
　　之祥，麦表两岐之瑞。烽柝无警，戈革不扬。动植飞潜，均遂生生之性。龙仙人鬼，普离化化之机。凡在有情，均沾无漏。则上明天尊大慈 
　　之化，下副臣等恳祷之诚。谨启以闻。
　　发愿
　　一愿大道澹泊虚无，安闲空寂，澄清自居，广开法门，教导顽夫，皆蒙惠泽，精苦是修，预以同学，普得升虚，与天相保，长存无忧。
　　二愿诸天结炁澄清，高虚广覆，保真固灵，气候调节，四运和平，国安民丰，普天闲宁，广济一切，惠逮有生，保劫长存，亿劫不倾。
　　三愿土地覆载无穷，安平不陷，海沦不崩，保镇家国，兆民兴从，养生安死。惠同十方，禾稼滋植，营运日丰，咸得厚载，万类皆从。
　　四愿日月二景高明，无有孛蚀，亏盈安清，光照诸天，洞消暗冥，保固劫运，世祚和平，普加润惠，泽洒众生。
　　五愿星辰与日齐光，转烛照耀，朗映十方，各安其位，经纬直行，保镇家国，无有灾伤，四海宁一，普天兴昌。
　　六愿四时随节推迁，景气和调，无有灾患，疫毒消灭，普天安平，五谷丰熟，国富民欢。
　　七愿浮云结炁聚烟，飞空高澄，荫覆玄玄，隐则无为，散则弥天，神仙同居，结友众真，惠流一切，兴国爱民，普济群生，人同劫年。
　　八愿风雨流洒无穷，普加施泄，受其发扬，万物滋生，国储民丰。
　　九愿五岳各安其方，巍巍包藏，长为仙宫，安镇国祚，保天无终，护度一切，莫不仰宗。
　　十愿江海荡荡无极，含容恢廓，无细不植，渊奥柔惠，润加蠕息，天人获庆，年同劫石。
　　十一愿帝王国主日昌，四镇安睦，兵革不扬，天人歌唱，吉应来翔，敷教济济威化扬扬，兆庶称庆，长乐未央。
　　十二愿蝖飞蠢动，已生未生，咸蒙安全，普得生成。皆见元气，受阳之形，草木果林，经冬不零，一切济度，靡不鲜荣。　　　存神烧香
　　香官使者，左右龙虎君，侍香诸灵官，当令臣午朝行道之所，自然生金液丹碧芝英，百灵众真交会，在此香火炉前。当愿臣学道得道，求仙 
　　得仙，斋官蒙福，幽显沾恩，十方仙童玉女，接侍兰烟。传臣向来所启之诚，速达俓御至真无极大道三清上圣，昊天玉皇上帝御前。
　　出堂颂　　出户　　引至六幕
　　谢师
　　灵宝领教济度金书卷之一百九十一竟
　　洞微高士开光救苦真人宁全真授灵宝通玄弘教水南先生林灵真编
　　卷之一百九十二
　　科仪立成品
　　七曜斋用
　　晚朝行道仪
　　法事升坛如式
　　各礼师存念如法
　　宣卫灵咒
　　五星高耀，瑞炁飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪伐恶，道炁周流。神 
　　光照夜，阴翳俱收。万仙降格，扇景乘飙。群生咸遂，惠遍神州。和：与道合真。
　　呜法鼓二十四通
　　无上三天玄元始三炁太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直 
　　符，直日香官，各三十六人出。出者严装显服，冠带垂缨。关启玄坛天帝神君，当召此间土地方域神真，臣今晚朝升坛行道，谨奏为入意。 
　　其诸忱悃，具载状文。愿得太上十方至真道炁灵宝瑞光下降，流入臣等身中。令臣所启，速达俓御至真无极大道三清上圣，昊天玉皇上帝御 
　　前。　　　请称法位
　　具位奉行七曜大斋法事小兆臣某，与临坛法众等，谨同诚上启太上无极大道虚无自然元始天尊，太上道君，太上老君，无上玄元总监众灵， 
　　日宫太阳太丹炎光上真道君，月宫太阴黄华素曜上真道君，东方木德重华上真道君，南方火德荧惑上真道君，西方金德太白上真道君，北方 
　　水德伺晨上真道君，中央土德地侯上真道君，诸天星宿，璇玑玉衡，周天二十八宿，三百六十五度河汉星君，星中大圣，五老上真，玄中大 
　　法师，三天大圣师，五帝四司，十方三界，玄虚应感，一切真灵。臣闻天根凝妙，流精腾三景之辉。圣蒂舒华，垂象灿七辰之耀。献岁宣调 
　　於玉烛，授时昭运於珠躔。甲虎庚龙，地应循环之径。离乌坎兔，天张主宰之枢。密承元始之威章，潜授虚皇之惠宪。洞真三八，品瑶图彰 
　　祷祝之辞。灵宝四六，司琼笈显禬禳之法。上列九霄而焕彩，下昭八极以开祥。凡恳愿之潜孚，必蕃厘之密被。臣等蓬心内曲，杞性中倾。 
　　天锡玄机，快睹紫清之凤牒。师传妙韫，幸窥玄碧之鸾书。莫高蹈以考盘，乃卑栖而出岫。悠悠玩岁，切切兢辰。领教度人，盍践丹青之誓 
　　。宪天弘道，宜坚金石之忱。斋主心词，谨当宣奏。
　　宣词
　　按如词言，情文恳切。臣闻函三御炁，众星灿灿於空中。得一分灵，万姓林林於宇内。虽高厚之势异，而隐显之机孚。三十六禽，职灾祥於 
　　地轴。一十二次，明休咎於天关。圆枢罗分野之权，方域列封疆之界。仰瞻七政。实御群生。既膺陶冶之司，盍露皈依之请。今斋主某，宿 
　　依化日，久慕玄风。闰定四时，期步占之有准。畴推五福，觊敛锡之无乖。非上扣於枫宸，曷下符於葵祷。爰殚素悃，式建玄坛。凤葆葳蕤 
　　，烁千花於翠萼。霓旌晻霭，扬万蕊於珠篝。一天之星斗飞芒，十极之风云混合。空歌逸响，前迎羽盖以翩翻。曲素流明，后从飙轮而容与 
　　。紫炁徘徊於辇路，祥光洞焕於天衢。坛舒白玉之光，座拥紫金之相。天颜载觐，帝渥宏敷。愿昭覆载之仁，为修殄阴阳之难。以今晚朝行 
　　道，请法众等，运兹初捻上香。愿此香烟腾空，供养太上无极大道金阙高尊。臣等皈身皈神皈命，首体投地，仰依太上三尊。愿以是功德， 
　　上祝皇帝陛下。伏愿德迈赫羲，功侔炎燧。式九围而御政，势矻金汤。来四极以朝元，贡逾幽峤。挹南溟而并福，耸东岱以齐龄。储宫禀仁 
　　孝之姿，内掖着徽柔之德。公卿列辟，昭成绩於云台。特守诸藩，纪私勋於烟塞。今故烧香，自皈依师尊大圣众，至真之德。得道之后，保 
　　天长存。和：与道合真。
　　以今晚朝行道，请法众等，运兹二捻上香。愿此香烟腾空，供养三十六部尊经玄穹上圣。臣等皈身皈神皈命，首体投地，仰依太上三尊。愿 
　　以是功德，皈流斋主某。伏愿玄泉润质，丹液颐真。道力穹窿，蔼欢声於庭宇。神功磅礴，溢瑞炁於门阑。壶中之日月长新，户外之风波不 
　　染。千殃雨散，万福云臻。润屋润身，绍先猷而济美。学诗学礼，垂后业以延休。今故烧香，自皈依师尊大圣众，至真之德。得道之后，升 
　　入无形。和：与道合真。
　　以今晚朝行道，请法众等，运兹三捻上香。愿此香烟腾空，供养玄中大法师，七曜皇君。臣等皈身皈神皈命，首体投地，仰依太上三尊。愿 
　　以是功德，皈流社稷尊灵，山川圣佐，幽关主执，冥路班僚。伏愿体道爱民，法天育物。阳功日懋，宏九地之祥禧。阴德云滋，遏六天之魔 
</div>
    <div class="pagination">
<a href="灵宝领教济度金书_page407.html">上一页</a><span>...</span><a href="灵宝领教济度金书_page403.html">403</a><a href="灵宝领教济度金书_page404.html">404</a><a href="灵宝领教济度金书_page405.html">405</a><a href="灵宝领教济度金书_page406.html">406</a><a href="灵宝领教济度金书_page407.html">407</a><span class="current-page">408</span><a href="灵宝领教济度金书_page409.html">409</a><a href="灵宝领教济度金书_page410.html">410</a><a href="灵宝领教济度金书_page411.html">411</a><a href="灵宝领教济度金书_page412.html">412</a><a href="灵宝领教济度金书_page413.html">413</a><span>...</span><a href="灵宝领教济度金书_page409.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
