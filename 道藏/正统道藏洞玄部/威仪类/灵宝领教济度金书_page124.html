<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 124 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 124 页/共 621 页</h1>
    <div class="content">　　具位奉行青玄黄箓妙斋法事臣某，与临坛官众等，今故烧香，愿以是功德，上为七世父母，下及臣身，天子王侯，土地官长，臣等三师四友 
　　，系代学真，谷隐岩栖，门徒祭酒，九亲姻族，天下人民，动蜎飞，跂行喘息，无边无极，法界众生，皈身皈神皈命，十方救苦无上慈尊。 
　　乞原赦前生今世，生死宿罪重过，得免离三途五道，十苦八难九厄之中。臣等身得道真，飞行虚空，白日升天，侍卫慈尊，逍遥无上东极长 
　　乐之宫，永与道合，所启玄感应声，上御至真无极大道御前。
　　人各恭敬
　　礼方同前
　　礼足长跪虔诚忏悔
　　臣法众等，皈身皈神皈命，十方救苦无上慈尊。以今散坛言功，焚香礼忏。臣闻希夷凝妙，腾玉耀於三灵。混沌生神，振金声於十极。肃启 
　　瑶函之秘，惠徼琅极之慈。幸罄朝仪，载殚野悃。犹虑臣等受中资浅，语上材疏。混景金葩，霜灿四司之白简。依光玉笋，星罗三箓之玄章 
　　。或枝垢之未澄，或根尘之犹染。希宣凤渥，曲宥龙章。凝殊黍於玄丹，誓宏真业。迎翠骞於碧落，永侍神猷。臣等志心稽首，礼谢无上至 
　　真三宝。
　　三启三礼
　　重称法位
　　具位臣某，与临坛官众等，谨同诚上启青玄祖炁虚无自然元始天尊，无极大道太上道君，太上老君，东极青玄老君，运明保元上帝，太乙救 
　　苦天尊，十方分身应化救苦天尊，大慈大悲救苦真人，大慈大悲大惠真人，香林会中法解真人，十华真人，普救真人，玄中大法师，三天大 
　　法师，三界应感一切真灵。臣等刍狗已陈，木鸡未粹。七经八纬，未明丹谷之神婴。九室三宫，犹昧玄关之天老。尚栖怀於尘棘，莫遁影於 
　　烟林。师匠风斤，几勤提耳，化工月钥，徒切丹心。期宏济下之恩，式补由中之过。凡有投告，敢不关闻，斋主青词，谨当宣奏。
　　宣词
　　按如词旨，备殚激切。臣等肃将剑履，恭集簪绅，敷月陛於蓬房，象云衢於芝圃。阶升稽颡，开十华忏谢之门。几奏擎拳，降三极宥覃之泽 
　　。今月某日为始，为某人崇建青玄救苦妙斋几昼夜，开度亡故某人。解脱罪苦，去离冤仇。超步武於阴都，炼真高上。证仪容於阳界，登品 
　　东华。曲荷帝恩，俯从民欲。斋功告备，无魔试之腾骧。厘事庆成，有玄恩之密被。天人钦幸，宾主交欢。云敛苍林，觉鸣鞘之渐杳。风清 
　　碧汉，谅警跸之将回。六龙腾跃於云衢，万骑戒严於辇路，真灵复位，仙圣还班。其有建醮之初，仰赖上清三洞班僚，三宝官属，青玄将佐 
　　，黄箓司存，护道卫真，城隍土地，内外翊卫，具有勋劳，合拜表以言功，为超班而迁赏。臣等承颜玉陛，缀武瑶班。奏对匪彝，虑触四司 
　　之白简。承宣越宪，恐贻五帝之玄章。亶觐慈容，恪垂覆荫，庶藉三天之庇，永疏九地之恩。言功表文，循仪陈控，仰希省览，俯赐允俞。 
　　臣诚惶诚恐，稽首顿首再拜，谨启以闻。
　　宣表　　遣表
　　操伏　　纳官
　　十愿
　　一愿大道流行，普天怀德。二愿一切有生，咸皆悟道。三愿九夜悲魂，一时解脱。四愿孤魂无依，咸得受生。五愿天下太平，五谷丰熟。六 
　　愿臣忠子孝，君仁父慈。七愿四海会同，冤亲和释。八愿潜胞处卵，咸得生成。九愿积疾新痾，旋即痊愈。十愿孤露众生，丰衣足食。
　　复炉
　　香官使者，左右龙虎君，侍香诸灵官，当令臣散坛之所，自然生金液丹碧芝英，百灵众真交会，在此香火炉前。令臣学道得道，求仙得仙， 
　　斋主受福，幽显沾恩，十方仙童玉女，侍卫香烟，臣向来所启之诚，速达俓御东极青玄老君，太乙救苦天尊，运明保元上帝御前。
　　出堂颂
　　灵宝领教济度金书卷之九十竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之九十一
　　科仪立成品
　　青玄斋用
　　早朝仪
　　烧香颂
　　各礼师存念如法
　　卫灵咒
　　青阳虚映，耀日回灵。神虎辟邪，飞天流铃。摧奸减试，万魔束形。九微回道，八威摄精。千真校录，三元荡清。左啸中黄，右策六丁。七 
　　转八合，周旋天经。圣化巍巍，王道顺行。庆云流布，合景黄庭。和：与道合真。
　　鸣法鼓二十四通
　　无上三天玄元始三炁太上道君，太上老君，召出臣等身中三五功曹，左右官使者，侍香金童，传言散花玉女，五帝直符，直日香官，各三十 
　　二人出。出者严装。关启玄坛天帝神君，当召此间土地里域真官正神，急上关启臣今奉为入斋意。以今早朝，升坛行道，愿得东极青玄妙炁 
　　百宝光明下降，流入臣等身中。令臣所启之诚，速达俓御东极青玄老君，太乙救苦天尊，运明保元上帝御前。
　　请称法位
　　具位奉行青玄黄箓妙斋法事小兆臣某，与临坛官众等，谨同诚上启青玄祖炁虚无自然元始天尊，无极大道太上道君，太上老君，东极青玄老 
　　君，运明保元上帝，太乙救苦天尊，十方分身应化救苦天尊，大慈大悲救苦真人，大慈大悲大惠真人，香林会中法解真人，十华真人，普救 
　　真人，玄中大法师，三天大法师，三界应感一切真人。臣闻赤明开图，敷八圆於祖炁。青玄御运，宏十极之真光。威神凝妙於紫金，慧力敷 
　　华於翠玉。香林驻景，琅音尊应念之慈。骞树腾辉，琼号表寻声之惠。二府云联而宣德，九司星列以推仁。赫赫灵功，巍巍圣化。臣等福由 
　　宿庆，运际昌期。佩妙戒於身前，希夷师锡。系鸾图於肘后，微妙天开。莫高蹈於鹏搏，乃卑栖於驹逐。学真补过，退坚励己之诚。宏道立 
　　功，进勉度人之力。丹有投告，敢不上闻，斋意青词，谨当敷奏。
　　宣词
　　按如词言，备殚激切。臣闻九华郁秀，彰玉字於玄虚。三洞澄辉，敷金书於黄混。分天章而抉云汉，开地禁以御风烟。惟清微应化之身，无 
　　剎不现。而赤圆流光之景，有象皆辉。为万类之津梁，实九幽之柱石。今斋主某，情锺天属，义重人伦。念奄忽一朝，神炁分离於地大。而 
　　凄凉九夜，音容迥隔於天长。罗酆严水火之曹，泉曲凛阴阳之局。毛发为竖，肝胆俱摧。孰操智慧之舟，俾登道岸。庶藉慈悲之烛，获出昏 
　　衢。虔洁己以输诚，为斋心而沥悃。投诚东极，愿开甘露之门。流惠北单，均化祥烟之户。俯提幽暗，仰接阳光。风旗露葆以威萝，齐临狮 
　　座。月磬云笙而缥缈，旁拱龙庭。瞻咫尺之威颜，露万千之德悃。恩沾幽显，泽被人天。
　　以今清旦，升坛行道，请法众等，运兹初捻上香。愿此香烟腾空俓上，供养无上至真道宝。臣等皈身皈神皈命，首体投地，仰依太乙救苦天 
　　尊。愿以是功德，上祝社稷尊灵，宗祧先圣。伏愿凝神空碧，高步始青，拥环佩以朝元，庆延圣祚。被藻旒而问道，祥衍神斿。皇帝凤历承 
　　休，龙符袭庆。桑麻雨足，敦礼乐於周疆。榆柳春闲，辟诗书於燕塞。今故烧香，自皈依师尊大圣众，至真之德，得道之后，升入无形。和 
　　：与道合真。
　　以今清旦，升坛行道，请法众等，运兹二捻上香。愿此香烟腾空俓上，供养无上至真经宝。臣等皈身皈神皈命，首体投地，仰依太乙救苦天 
　　尊。愿以是功德，皈流斋主某九玄七祖，亿劫种亲。伏愿朱陵度命，黑郁升神。毒根恶根生死根，风澄定水。业障报障烦恼障，日烁冰山。 
　　亡故某迅策鸾骖，肆朝龙御，千冤解悟，登名小有之庭。万罪荡除，超步大乘之径。今故烧香，自皈依师尊大圣众，至真之德，得道之后， 
　　时刻升迁。和：与道合真。
　　以今清旦，升坛行道，请法众等，运兹三捻上香。愿此香烟腾空俓上，供养无上至真师宝。臣等皈身皈神皈命，首体投地，仰依太乙救苦天 
　　尊。愿以是功德，皈流斋主某。伏愿德风披拂，道日舒明，萃和气於门阑，天花焕映。袭欢声於阶砌，地累清夷。臣等五族六亲，三师四友 
　　，见在保金花之粹，玄谷凝神。已往混玉蕊之英，瑶台御炁。今故烧香，自皈依师尊大圣众，至真之德，得道之后，长享自然。和：与道合 
　　真。
　　礼方　宣忏　步虚
　　三启
　　乐法以为妻，爱经如珠玉。持戒制六情，念道遣所欲。澹泊正气停，萧然神静默。天魔并敬护，世世享大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，静念稽首礼。
　　三礼
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　重称法位
　　具位臣某，与临坛官众等，谨同诚上启青玄祖炁虚无自然元始天尊，无极大道太上道君，太上老君，东极青玄老君，运明保元上帝，太乙救 
　　苦天尊，十方分身应化救苦天尊，大慈大悲救苦真人，大慈大悲大惠真人，香林会中法解真人，十华真人，普救真人，玄中大法师，三天大 
　　法师，三界应感一切真灵。臣闻道尊太乙，端神化於十方。教衍大千，流玄恩於郁绝。凝虚无之玉相，承元始之金光。百宝流明，开晨辉於 
　　夜壑。九微回耀，启朝景於寒庭。庶提酆泽之幽寥，均步云霄之渺莽。今斋主某，仰虑亡故某，业基亿劫，冤对万生。昧性玉於尘嚣，百关 
　　云扰。混心珠於昏垢，七窍烟迷。委瓦砾以汩灵台，纵斧斤而伐觉地。牛奔罔牧，名已挂於玄曹。马逸弗羁，字倏镌於黑简。九幽考对，六 
　　洞推研。铁垒千寻，孰导求生之路。铜门万雉，谁开救死之门。自非流需於灵光，曷俾超凌於幽壤。爰遵蕊笈，肃建芝坛。罪灭十华，尽肘 
　　步膝行之敬。恩依三宝，罄心刳胆沥之恭。大德昭回，洪恩浩荡，敕破狱出冥之仙吏，宣开光察命之灵曹。雷动十宫，提形魂而部卫。风行 
　　九垒，摄爽魄以送迎。永辞金刚之幽轮，飞觐玉虚之道境。闻经听法，朝狮座以依光。度命登真，步龙墀而御景。尽洗冤愆之累，顿清考注 
　　之尘，泽被家庭，庆延嗣胤。殚蚁忱於万一，徼鸿福於亿千。蒙鉴丹衷，永昭玄贶。上愿乾枢澄湛，坤轴清凝，日月辉华，山林静谧。三烽 
　　息警，貔貅乐意尧疆。五谷告成，鸿雁栖身於舜亩。夜壑遂仙飞之乐，寒庭无考对之忧。动植飞潜，俱承惠泽。龙仙人鬼，悉被慈云。则上 
　　明天尊大慈之化，下副斋主皈命之诚，谨启以闻。
　　十念
　　一念为道，四大合德，斋主七世父母，免堕忧苦，上升天堂，衣食自然。
</div>
    <div class="pagination">
<a href="灵宝领教济度金书_page123.html">上一页</a><span>...</span><a href="灵宝领教济度金书_page119.html">119</a><a href="灵宝领教济度金书_page120.html">120</a><a href="灵宝领教济度金书_page121.html">121</a><a href="灵宝领教济度金书_page122.html">122</a><a href="灵宝领教济度金书_page123.html">123</a><span class="current-page">124</span><a href="灵宝领教济度金书_page125.html">125</a><a href="灵宝领教济度金书_page126.html">126</a><a href="灵宝领教济度金书_page127.html">127</a><a href="灵宝领教济度金书_page128.html">128</a><a href="灵宝领教济度金书_page129.html">129</a><span>...</span><a href="灵宝领教济度金书_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
