<!DOCTYPE html>
<html>
<head>
    <meta charset="UTF-8">
    <title>灵宝领教济度金书 - 第 559 页/共 621 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵宝领教济度金书 - 第 559 页/共 621 页</h1>
    <div class="content">　　少昊金楼
　　具位臣某上言，今月某日，为修斋弟子某，崇建某斋几昼夜。谨消某日某时，进拜某章，上诣
　　虚无自然玉阙下。
　　合依黄箓科典，具表奏闻者。
　　臣伏以绿雾蔼金楼之峻，紫阙高华。红云笼玉殿之崇，朱函通进。臣诚惶诚恐，稽首顿首。伏念臣叨沐真风，夙依化日。九灵流演，朱门期 
　　迅於飞龙。三炁徘徊，绿室已奔於驿马。将策卿云而上御，庶彰惠露以旁敷。恭惟太玄都省主三天大法师正一静应真君。
　　太上玄一灵宝经师真人。
　　太上玄一灵宝籍师真人。
　　太上玄一灵宝度师真人。
　　太清真人嗣师系师女师三师君圣前。
　　辅教玄图，侍宸丹禁。春回万宇，陶圣泽之海涵。天覆八纮，矜愚衷之渊涉。伏望曲垂彗听，特赐慈观。念通进章奏之司，依九灵飞步之旨 
　　。操臣所奏朱章，即与进呈。如承道勑处分，愿遣灵官典者告报，令臣神魂知委。庶得圆清鉴德，方浊宣仁，飞元聚灵，蠲四极雷霆之宪。 
　　运神会道，散八遐雨露之恩。尺地潜通，寸天昭映。臣下情无任激切。望恩之至，谨奉表陈启以闻。臣诚惶诚恐，稽首顿首谨言。
　　年　月　日　具位臣姓　某上表。
　　上章第二次表
　　具位臣某
　　上言，今月某日，为弟子某，崇建某斋几昼夜。谨消某日某时，再为拜某章，上诣
　　虚无自然玉阙下。
　　合依黄箓科典，具表奏闻者。
　　臣伏以诚吁朱函，日近期敷於龙扆。礼严素椟，云开荐扣於虎关。丙徼通进之崇，甲格裁成之贵。重摅万一，敢惮再三。臣诚惶诚恐，稽首 
　　顿首。伏念臣幸藉昌基，欣承庆运。七经密奏，黍珠闻勃勃之音。八纬潜升，骞翠企琅琅之韵。载觐鸾和於丹陛，盍陈蚁悃於玄曹。恭惟圣 
　　位。
　　佐圣芝班，侍宸蕊阙真忱上御，赖呈导於清微。灵贶下颁，普罗敷於黄野。愿回慈造，俯察虔祈。联诸司转达之曹，依九灵飞步之旨。操臣 
　　所奏朱章，於崇机殿内玉案之上，即与进呈，如承道勑处分，愿遣灵官典者告报，令臣神魂知委。庶得金符焕令，玉勑宣恩。仁浃显幽，成 
　　迓天光而风动。泽周遐迩，顿超地禁以烟收。感戴勤渠，皈依激切。臣下情无任激切，望恩之至，谨奉表陈启以闻。臣诚惶诚恐，稽首顿首 
　　谨言。
　　年　月　日具位臣姓　某上表。
　　右五处共用此表，只改圣位，某陈乞并如前表。系连日进章，自第二日以后，每日只用此，不叉别改易也。
　　言功表
　　具位臣某上言，今月某日，为修斋弟子某，就某处崇建某斋几昼夜，开度亡过某灵魂，上生仙界祈禳云：请福延生，祈恩谢过。以今解坛忏 
　　罪，为将吏言功者。
　　臣伏以三景开明，耀玄黄而散彩。五灵郁秀，融经纬以宣光。金符敷湛露之辉，玉简粲庆云之瑞。幽明舞手，遐迩观颜。盍殚谢过之恭，爰 
　　露言功之悃。臣诚惶诚恐，稽首顿首。伏念臣材资短陋，智识荒疏。况斋戒之未纯，致威仪之易渎。鹓班宣德，策役妄召於灵曹。凤扆承符 
　　，关奏滥称於主职。玉篆飞颁而点画舛误，金科宣演而首尾参差。请命操章，或言词之颠倒。行神布炁，虑存念之周章。凡所运为，莫非过 
　　咎。退自循省，第剧惊惶。愿玄造之携提，霈洪恩之原赦。恭惟
　　太上无形无名虚无自然至真大道无上元尊金阙玉陛下。
　　大钧无外，盛德有容。含垢匿瑕，曲扶持於愚钝。计功行赏，遍酬奖於真灵。亶冀隆慈，洞垂渊鉴。其有建斋之日，上请三洞天仙兵马。地 
　　仙兵马，真人兵马，神人兵马，日月星宿兵马，三河四海兵马，九宫五帝兵马，三十二天监斋直事，侍香金童，散花玉女，三五功曹，左右 
　　官使者，五帝直符，直日香官，飞龙骑吏，玉清灵虚宫灵宝天仙内院诸天承受玉女，三天上奏灵官，运神会道功曹，三界所向仙曹，施用仙 
　　曹，赫奕仙曹，执职主宰，以下看官吏当用者排列司命六神，在坛守职，备着勤劳，并各显服严装，随臣所进表文，上诣玄都。乞依太真玉 
　　格，校功迁赏，不负效信。臣敢不精勤五体，澄洁一心，普施济度之功，期报生成之德。学真领教，愿定录於青华。飞元聚灵，庶书勋於丹 
　　策。臣无任激切之至，谨奉表陈启以闻。臣诚惶诚恐，稽首顿首谨言。
　　年　月　日具位臣姓　某上表。
　　右言功表，只用前朱表式，白纸墨书，开度祈禳通用。中间官将，看斋坛合用者添入，其不当用者削去。
　　灵宝领教济度金书卷之二百九十三竟
　　洞微高士开光救苦真人宁全真授灵宝通玄弘教水南先生林灵真编
　　灵宝领教济度金书卷之二百九十四
　　表榜规制品
　　开度通用
　　请水火表
　　具位臣某
　　上言，今月某日，为斋法弟子某，崇建某斋几昼夜，开度亡过某灵魂，上生仙界，以今请降水火炼度者。
　　臣伏以乾坤定位，敷祖炁以昭回。离坎分精，极灵功而化育。五文开廓，万品裁成。欲施九炼之神辉，亶藉二仪之圣运。臣诚惶诚恐，稽首 
　　顿首。切虑亡过某灵魂，劫尘结习，业垢交周。返九炁之生根，期还本始。积五形之死蒂，莫契虚无。非陶冶以高跻，曷超凌而直上。方诸 
　　耀彩，挹东井之黄华。阳燧凝芒，泻南丹之朱火。匪繇鉴映，孰佐宣扬。恭惟
　　太上无形无名虚无自然至真大道无上元尊金阙玉陛下。
　　道并阴阳，德包覆载。愿颁勑命，降五龙结璘之英，载役神真，布九凤郁仪之化，俾回骸而起死，庶监真以度生。九遍成人，炁炁返生神之 
　　妙。十回度品，神神昭委炁之玄。离夜朝元，乘晨御景。臣无任激切，望恩之至，谨奉表陈启以闻。臣诚惶诚恐，稽首顿首谨言。
　　年　月　日具位臣姓　某上表。
　　藏棺表
　　具位臣某
　　上言，今月某日，为修斋弟子某，崇建某斋几昼夜。窃见亡过某灵魂，尸柩尚停在家，虑有秽触。合请真慈荡涤，谨奉表奏闻者。臣伏以舒 
　　化日以照幽关，钦阐三华之救。陶灵风而践尸室，惧违四极之科。敢龥高明，恪殚卑贱。伏念臣玄枢快睹，世网犹迷。尘染秽盈，夙愿澄清 
　　而参赞。情浮意动，莫能寂默以宣扬。况交会於鬼尸，易昭回於灵盻。弥增地累，难沛天恩。恭惟
　　三天大法师真君圣前。
　　总括太尢，恢张妙有。侍宸金阙，宣仁九垒之中。佐圣琼都，赞化一元之表。愿矜愚恳，即副斋忱。降九凤灵官，仗丙丁而炼涤。布万重道 
　　炁，覆戊己以潜藏。俾脱神乡，俓朝帝所。断除故炁，玄坛严莲座之辉。赫奕灵光，碧汉耀骞林之景。丹忱谆切，玄监昭彰。臣下情无任激 
　　切之至，谨言。
　　年　月　日具位臣姓　某上表。
　　大道表
　　具位臣某
　　上言，今月某日，奉为修斋弟子某，崇建某斋几昼夜。开度亡过某灵魂，以今具表奏闻者。臣伏以扣九关而昭事，云蔼清微，崇八陛以对扬 
　　，风清黑郁。徼三极无私之惠，溥十华有造之恩。雨露涵濡，日星朗焕。敢皈依於枫御，庸倾倒於葵衷。恪冀高明，洞垂昭鉴。臣诚惶诚恐 
　　，稽首顿首。窃念亡过某灵魂，冤机织性，罪网萦心，三惑不除，堕迷途而颠倒。四维莫守，趋邪径以回旋。罪花累纪於北酆，愆叶积书於 
　　东岱。茫茫夜壑，惨水火以惊心。寂寂寒庭，望阴阳而丧胆。爰崇忏谢，聿建斋修，自非上圣之海涵，曷俾下愚之春育。恭惟
　　太上无形无名虚无自然至真大道无上元尊金阙玉陛下。
　　巍巍莫极，荡荡难名。凝妙有以垂精，化敷九地。孕虚无而毓粹，政溥三天。诞矜苦恼之衷，广锡慈悲之惠。伏愿灵光不夜，祖炁开春。勑 
　　勒玄曹，削简书之冤对。啸命丹局，销籍之愆元。即俾亡过某灵魂，离夜惟欣，乘晨快乐。超凌三界，元拘留逼合之忧。勑制九扃，有侍卫 
　　送迎之喜。某敢不仰依化日，期畅玄风。登碧玉以敷心，勉承凤渥。觐紫金而拜手，永沐龙恩。臣下情无任激切之至，谨奉表陈启以闻。臣 
　　诚惶诚恐，稽首顿首谨言。
　　年　月　日具位臣姓　某上表。
　　通天拔亡朱表
　　具位臣某，诚惶诚恐，稽首顿首上言。臣蓬茅贱质，蒲柳衰姿。误玷联班，滥司济度。誓罄由中之恳切，庸徼济下之光明。凡有皈投，敢忘 
　　关告，臣先据入意。臣伏以弘道宪章，丹忱不泯。承符宣德，素志尤坚。愿提拯於阴关，俾超凌於阳界。敬为修斋行道，忏罪祈恩，请命三 
　　元，皈神十极，颁符驰信，破狱追魂，北郁升神，南宫度命。期脱重泉之苦，顿超积夜之悲。依格关盟，誓勤修奉。开冤释罪，全赖生成。 
　　谨为拜表一通，上闻三天。伏望玄造矜怜，洪恩覆冒。念逝魄沈沦之苦，察斋主激切之忱。特降勑命，宣告十方三界合属真司。即俾亡过某 
　　灵魂，原阳愆阴过之简书，赦微冤显仇之考对。普颁帝勑，即证仙邦。登步武於玄虚，炼形神於朱火。臣谨为上请玉清破狱符吏，地府斋简 
　　童子，驿龙发放符吏，神虎追摄仙吏，灵宝浣濯仙吏，天医解结仙吏，返形聚炁仙吏，混元化生神吏，南昌流火神吏，东井黄华神吏，一合 
　　来下，特为亡过某，颁行符命，破荡重泉，部领魂灵，来朝坛陛。澄清地垢，服御天衣，解释冤仇，混合神气。炼质水火，永度朱陵。部卫 
　　超升，逍逼寥廓。随劫轮转，与天齐年。永无轮转之忧，常享太平之运。臣敢不仰依圣造，俯罄愚衷。领教学真，焕瑶图於十极。运元会道 
　　，舒琼简於三华。流化日以昭明，鼓玄风而披拂。恩唯大道，分别求哀。臣愚谨因二官直使，正一功曹，左右官使者，阴阳神决吏，科车赤 
　　符吏，刚风驿置吏，驿马上表吏，飞龙骑吏等官，各二人出。操臣为斋主某，拜上通天开度朱表一通，上诣
　　三天曹。伏愿
　　天恩告报。臣诚惶诚恐，稽首顿首，再拜以闻。
　　年　月　日具位臣姓　某上表。
　　血湖表
　　具位臣某
　　上言，今月某日，为斋主某，祟建某斋几昼夜。开度亡过某灵魂，上生仙界。切见本人因产殒生，形神腥秽。匪凭圣造，曲为荡除。曷俾气 
　　象周圆，营卫平复，谨具表奏闻者。臣伏以生生大德，夙钦惠下之仁。翼翼小心，爰露由中之恳。黑郁期超於地禁，玄虚嘉被於天光。载拜 
　　阵情，一忱请命。臣诚惶诚恐，稽首顿首。伏念臣偶缘宿庆，获际昌期。弘道宪天，几对扬於龙御。承符宣德，誓流演於鸿禧。重念亡过某 
</div>
    <div class="pagination">
<a href="灵宝领教济度金书_page558.html">上一页</a><span>...</span><a href="灵宝领教济度金书_page554.html">554</a><a href="灵宝领教济度金书_page555.html">555</a><a href="灵宝领教济度金书_page556.html">556</a><a href="灵宝领教济度金书_page557.html">557</a><a href="灵宝领教济度金书_page558.html">558</a><span class="current-page">559</span><a href="灵宝领教济度金书_page560.html">560</a><a href="灵宝领教济度金书_page561.html">561</a><a href="灵宝领教济度金书_page562.html">562</a><a href="灵宝领教济度金书_page563.html">563</a><a href="灵宝领教济度金书_page564.html">564</a><span>...</span><a href="灵宝领教济度金书_page560.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
