<!DOCTYPE html>
<html>
<head>
    <meta charset="UTF-8">
    <title>黄庭内景玉经注（金刘处玄） - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄庭内景玉经注（金刘处玄） - 第 4 页/共 10 页</h1>
    <div class="content">　　能存威明乘庆云，
　　抱道忘尘，真性超群，欲朝金阙，稳驾祥云。
　　役使万神朝三元。
　　天元降福，中元赦罪，地元解厄，万神朝会。
　　脾长章第十五
　　脾长一尺掩太仓，
　　五行脾祖，土谷之仓，中华上国，一者帝王。
　　中部老君治明堂，
　　中华圣教，治世修真，先天之象，明者老君。
　　厥字灵元名混康，
　　忘言抱道，六三混成，德归无上，至大强名。
　　治人百病消谷根，
　　灵药能治，妄念百邪，窃食充饥，粗布胡遮。
　　黄衣紫带龙虎章，
　　金翁玉冠，黄婆紫带，宝殿圣容，万神齐拜。
　　长精益命赖君王。
　　北海飞金，南山凿玉，赤帝通明，无穷圣福。
　　三呼我名神自通，
　　喝散阴魔，呼聚阳神，神通万一，方号金真。
　　三老同坐各有朋，
　　三老各朋，左文右武，无极天中，鸾迎凤舞。
　　或精或胎别执方，
　　十方明处，一点灵明，胎仙养就，夺得真精。
　　桃孩合延生华芒。
　　桃脸婴孩，抱道延长，深根固蒂，吐出光芒。
　　男女徊九有桃康，
　　仙男仙女，世景徘徊，风前月下，至性希夷。
　　道父道母对相望，
　　以天为父，以地为母，太虚含象，圣人妙趣。
　　师父师母丹玄乡，
　　至圣为父，至道为母，灵耀为子，密妙为度。
　　可用存思登虚空，
　　存思念道，绝虑泯俗，取拾俱忘，自然真福。
　　殊途一会归要终。
　　物象穷通，静情归一，建德若偷，圣功了毕。
　　闭塞三关握固停，
　　预塞金关，固守真精，气神相见，得之圆成。
　　含漱金醴吞玉英，
　　会仙楼上，满泛金浆，胎仙醉舞，回首仙乡。
　　遂至不饥三虫亡，
　　玉浆金饭，三咽忘饥，虫尸既散，性显光辉。
　　心意常和致欣昌。
　　心通意解，神气冲和，内真欢笑，舞神婆娑。
　　五岳之云气彭亨，
　　五岳真形，中明玉京，金光万道，紫雾千层。
　　保灌玉庐以自偿，
　　天降琼浆，盈满玉器，酌了重生，八仙共醉。
　　五形完坚无灾殃。
　　五方霞彩，炼就真形，既超三界，去似飞星。
　　上睹章第十六
　　上睹三光如连珠，
　　上睹三光，中明本元，玉花香满，结就金莲。
　　落落明景照九隅，
　　天花飘落，光遍乾坤，碧虚阳耀，射透昆仑。
　　五灵夜烛焕八区。
　　升霞万象，大极争光，古今贤圣，位列八方。
　　子存内皇与我游，
　　子能见母，道合其真，胎神养就，内貌常新。
　　身披凤衣衔虎符，
　　性开金诀，体挂衣珠，妖魔侵境，天降虎符。
　　一至不久升虚无。
　　心忘意灭，我本大无，神丹炼就，与圣同居。
　　方寸之中念深藏，
　　自然真道，妙慧深藏，夜明光耀，方寸清冻。
　　不方不圆闭牖窗，
　　耳不邪听，口不妄言，鼻不闻香，法眼观天。
　　三神还精老方壮，
　　三阳照体，凤引龟精，自然抱道，返老还婴。
　　魂魄内守不争竞。
　　魂居杳邈，魄静朝元，阴变为阳，蓬岛为仙。
　　神生腹中衔玉当，
　　神生清莹，龟吸日光，凿开灵窍，美玉叮当。
　　灵注幽阙那得丧，
　　阳降神通，性朝玉阙，九霄之上，无生无灭。
　　琳条万寻可荫仗，
　　玉条垂芳，袅浸波心，枯乾北海，琼树无阴。
　　三魂自宁帝书命。
　　魂朝赤帝，宝光如镜，治国安民，圣宣劲命。
　　灵台章第十七
　　灵台郁蔼望黄野，
　　灵芝一段，黄野相侵，昆仑隐玉，巨海藏金。
　　三寸异室有上下，
　　中央三耀，聚而成形，阳逢壬癸，阴遇丙丁。
　　间关营卫高玄受，
　　天人护法，圣度无执，慧能之后，无师不立。
　　洞房紫极灵明户。
　　水晶龙官，烟霞虎洞，内明九房，外明九孔。
　　是昔太上告我者，
　　自然万通，名为太上，无我知雄，法明至象。
　　左神公子发神语，
　　甲位神公，蟾官赤子，默默相传，无为与旨。
　　右有白元并立处，
　　白气充盈，天元一并，既悟希夷，理通贤圣。
　　明堂金匮玉房问，
　　云堂寂寂，开阐阳门，神明万化，永永长生。
　　上清真人当吾前。
　　太上西升，悟真徐尹，入圣超凡，人人有分。
　　黄裳紫丹气频烦，
　　中元羽衣，朱带黄裳，神明慧眼，满目金光。
　　借问何在两眉端？
</div>
    <div class="pagination">
<a href="黄庭内景玉经注（金刘处玄）_page3.html">上一页</a><a href="黄庭内景玉经注（金刘处玄）.html">1</a><a href="黄庭内景玉经注（金刘处玄）_page2.html">2</a><a href="黄庭内景玉经注（金刘处玄）_page3.html">3</a><span class="current-page">4</span><a href="黄庭内景玉经注（金刘处玄）_page5.html">5</a><a href="黄庭内景玉经注（金刘处玄）_page6.html">6</a><a href="黄庭内景玉经注（金刘处玄）_page7.html">7</a><a href="黄庭内景玉经注（金刘处玄）_page8.html">8</a><a href="黄庭内景玉经注（金刘处玄）_page9.html">9</a><a href="黄庭内景玉经注（金刘处玄）_page10.html">10</a><a href="黄庭内景玉经注（金刘处玄）_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
