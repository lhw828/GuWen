<!DOCTYPE html>
<html>
<head>
    <meta charset="UTF-8">
    <title>黄庭内景玉经注（唐白履忠） - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄庭内景玉经注（唐白履忠） - 第 3 页/共 11 页</h1>
    <div class="content">　　丹田之中，众神所居。
　　列位次坐向外方，
　　神绕丹田而外其面，以杆不祥。《八素经》云：真有九品，向外列位，当上真上向，高真南向，太真东向，神真西向，玄真北向，仙真东北向，天真东南向，灵真西南向，至真西北向，夫真者，不视而明，不听而聪，不言而正，不行而从。
　　心神章第八
　　心神丹元字守灵
　　内象谕也。心为脏腑之元，南方火之色，栖神之宅，故曰守灵也。
　　肺神皓华字虚成，
　　肺为心之华盖。皓，白也，西方金之色，肺色白。其质轻虚，故日虚成色。
　　肝神龙烟字含明
　　肝位木行，东方青龙之色也。於藏主目。日出束方，木生火，故曰含明。
　　翳郁导烟主浊清，
　　翳郁，木象也。得火而烟生，得阳而气生。清则目明，浊即目暗。有别本无此一句。
　　肾神玄冥字育婴，
　　肾属水，故日玄冥。肾精为子，故日育婴也。
　　脾神常在字魂停，
　　脾，中央，土位也，故日常在，即黄庭之官也。脾磨食消，神康力壮，故曰魂停。
　　胆神龙曜字威明。
　　胆色青黄，故日龙曜。主於勇捍，故曰威明。外取东方青龙雷震之象者也。
　　六府五脏神体精，
　　资保一身，废一不可，故日神体精。心、肝、肺、肾、脾为五脏，胆、胃、大肠、小肠、膀胱、三焦为六腑。所言腑者，犹府邑之府，取中受物之义，故日腑也。脏者，各是一质，共藏於身，故谓之脏也。言三焦者多矣，而未的其真。盖心肝肺三脏之上、系管之中为三焦。《中黄经》云：肺首为三焦，当指其所也。又据五方之色，脾为中黄，应为五脏之主，而今共以心为主者，何也？答日：心居脏中，其质虚受也。夫虚无者，神识之体，运用之源，故遍方而得其主，动用而获其神，不可以象数言，不可以物类取。
　　皆在心内运天经，
　　五脏六腑各有所司，皆有法象。同天地，顺阴阳，自然感摄之道，故曰运天经也。
　　昼夜存之自长生。
　　依上五神服色，思存不拾，不死之道也。仙经日：存五脏之气，变为五色云，常在顶上，覆荫一身，日居於前，月居於后，左青龙，右白虎，前朱雀，后玄武，即去邪长生之道也。
　　肺部章第九
　　肺部之官似华盖，
　　金官也，肺在五脏之上。四垂为字也。
　　下有童子坐玉阙，
　　童子名皓华，肺形如盖。故以下言之玉阙者，肾中白气，上与肺连也。
　　七元之子主调气，
　　元阳子日：七元之君，负甲持符，辟除凶邪，而布气七窍，主耳目聪明。七元，七窍之元气也。
　　外应中岳鼻脐位。
　　中岳者，鼻也，又为脐也。脐为昆仑之山，鼻为七气之门。位，犹主也。
　　素锦衣裳黄云带，
　　素锦衣裳，肺膜之色也。黄云带者，肺中之黄脉，蔓延罗络有象云气。
　　喘息呼吸体不快，
　　有时而然。
　　急存白元和六气，
　　白元君主肺官也。《大洞经》云：白元君者，居洞房之右是也。
　　神仙久视无灾害，
　　邪不干正。
　　用之不已形不滞。
　　常存此道，形气华荣至诚，感神之所致也。
　　心部章第十
　　心部之宫莲含华，
　　火官也。心脏之质，象莲华之未开也。
　　下有童子丹元家，
　　心神丹元字守灵。神在心内，而云下者，据华盖而言。
　　主适寒热荣卫和，
　　寒热，阴阳静躁之义也。人当和适，以营卫其身。《老子》云：躁胜寒，静胜热，清静以为天下正。
　　丹锦飞裳披玉罗，
　　象心脏之色也。有肺之白气，象玉罗。
　　金铃朱带坐婆娑。
　　金铃，内药之象。朱带，血咏之象。坐婆娑者，言神之安静也。《九真经》云：黄老君带流金之铃，仙服也。
　　调血理命身不枯，
　　心安体和，则无病夭。
　　外应口舌吐五华，
　　心主口舌，吐纳五脏之液，辫识五行之味，故言外应。
　　临绝呼之亦登苏，
　　有病厄当存丹元童子朱衣赤冠，以救护之也。
　　久久行之飞太霞。
　　常修此道，能获飞仙。
　　肝部章第十一
　　肝部之宫翠重裹，
　　木官也，肝色苍翠，大小相重之象也。
　　下有青童神公子，
　　肝，束方木位，主青。故曰：青童左位为公子。公子，一名含明。上有华盖，故曰下。
　　主诸关镜聪明始，
　　於时主春，青阳之本始於窍主目，五行之关镜也，故日聪明之始。
　　青锦披裳佩玉铃，
　　青锦，肝之色。玉铃，白豚垂之象也。《升玄经》云：三天玉帝，带火玉之佩。《素灵经》云：灵耀君衣青锦单裳。皆神仙之服也。
　　和制魂魄津液平，
　　内指事也。束春和煦，万物生成。
　　外应眼目日月清。
　　肝位属眼，象日月明。
　　百病所锺存无英，
　　左为无英，肝神在左，故存之。有本为无英。无英者，物生之象也。
　　同用七日自充盈，
　　五脏兼存，故言同用。七日为一竟。一竟，一复也。故《周易》日七日来复是也。
　　垂绝念神死复生，
　　存念青衣童子形。如上说。
　　摄魂还魄永无倾。
　　《太微灵书》云：每月三日、十三日、二十三日夕，三魂弃身游外，摄之者当仰眠，去枕伸足，交手心上，暝目，闭气三息，叩齿三通，存心中有赤气如鹞子从内出於咽中，赤气转大覆身变成火，以烧身使匝，觉体中小热，呼三魂名日爽灵、胎光、幽精，即微咒日：太微玄官，中黄始青。内炼三魂，胎光安宁。神宝玉室，与我俱生。不得妄动，鉴者太灵。若欲飞行，难诣上清。若有饥渴，得饮玄水玉精。又每月朔、望、晦日，七魄流荡，交通鬼魅。制检还魄之法，当此夕仰眠伸足，掌心掩两耳，令指相接於项上，闭息七遍，叩齿七通，心存鼻端白气如小豆大，须突渐大，冠身上下九重，气忽变成两青龙在两目中；两白虎在两鼻孔中，皆向外；朱乌在心上，向人。苍龟在左足下；灵蛇在右足下；两玉女着锦衣，手把火光，当两耳门。毕，咽液七过，呼七魄名日：尸狗、伏矢、雀阴、吞贼、非毒、除秽、臭肺。即微咒曰：素气九回，制魄邪奸。天默守门，娇女执关。炼既和柔，与我相安。不得妄动，看察形源。若有饥渴，听饮月黄日丹。
　　肾部章第十二
　　肾部之官玄关圆，
　　水官也。玄关圆者，肾之形状也。玄，水色。内象论也。
　　中有童子冥上玄，
　　肾为下玄，其神玄冥，字育婴。心为上玄。上玄幽远，气与肾连，故言冥上玄。
　　主诸六府九液源，
　　五肤六腑，九液交连，百豚通流，废一不可。六腑如上说。九液，九窍之津液。
　　外应两耳百液津，
　　肾官主耳，气衰则聋。阴阳和合，血液流通。
　　苍锦云衣舞龙幡。
　　苍锦，肾色之象也。云衣，肾膜之象也。龙幡，青豚之象也。《九真经》云：道君服青锦，衣苍华之裙也。
　　上致明霞日月烟，
　　肾气充足，耳目聪明，阴阳不衰。外象论也。
　　百病千灾急当存，
　　元阳子日：寒暑相生，男女相成。肾中二神常衣青，左男戴日，右女戴月，存想见之，则永无灾息者也。
　　两部水王对生门，
　　肾脏双对，故日两部。肾官水王，则化为赤子，故日对生门。
</div>
    <div class="pagination">
<a href="黄庭内景玉经注（唐白履忠）_page2.html">上一页</a><a href="黄庭内景玉经注（唐白履忠）.html">1</a><a href="黄庭内景玉经注（唐白履忠）_page2.html">2</a><span class="current-page">3</span><a href="黄庭内景玉经注（唐白履忠）_page4.html">4</a><a href="黄庭内景玉经注（唐白履忠）_page5.html">5</a><a href="黄庭内景玉经注（唐白履忠）_page6.html">6</a><a href="黄庭内景玉经注（唐白履忠）_page7.html">7</a><a href="黄庭内景玉经注（唐白履忠）_page8.html">8</a><span>...</span><a href="黄庭内景玉经注（唐白履忠）_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
