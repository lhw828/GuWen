<!DOCTYPE html>
<html>
<head>
    <meta charset="UTF-8">
    <title>玉音法事 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉音法事 - 第 3 页/共 5 页</h1>
    <div class="content">　　信礼高上三炁天中，　　　南方太上灵宝天尊。
　　信礼高上七炁天中，　　　西方太上灵宝天尊。
　　信礼高上五炁天中，　　　北方太上灵宝天尊。
　　信礼高上焚炁天中，　　东北方太上灵宝天尊。
　　信礼高上焚炁天中，　　东南方太上灵宝天尊。
　　信礼高上焚炁天中，　　西南方太上灵宝天尊。
　　信礼高上焚炁天中，　　西北方太上灵宝天尊。
　　信礼高上一炁天中，　　　上方太上灵宝天尊。
　　信礼九垒重阴，　　　　　下方太上灵宝天尊。
　　次知磬举　礼足　各虔诚归命忏悔
　　臣法众等志心归身，归神归命；三清三境，金容玉相之尊，十极十华，蕊阙琳宫之圣。臣闻，运启开皇，仪生太极。先天先地，化育於人伦；无相无形，强名曰大道。恭望大慈，洞垂臣泽，普降鸿恩。以今中夜，焚香朝真，礼圣忏悔。今辰醮主某自身与合家长幼等，自从前世，乃至今生，恐积过尤，所萦殃咎，或身心口三业六根，多诸误犯，无量无边，并乞消除，咸蒙赦宥。伏愿三清上圣，锡蕃衍之祺祥；十极高真，介庞禧之景贶。祸沉九地，福起十方。臣等志心稽首，礼谢无上正真三宝。
　　四结愿
　　愿大道兴行，经法流衍，志心稽首正真三宝。
　　愿天下太平，阴阳顺序，志心稽首正真三宝。
　　愿当今皇帝，圣寿无疆，明齐二景，志心稽首正真三宝。
　　愿今辰斋主，六根清今，五福咸臻，志心稽首正真三宝。
　　资荐亡者生天　见存获庆
　　愿一切含生，免离诸苦，同会无为，志心稽首十方得道圣众。
　　愿讲筵清众，心开悟解，道力资扶，志心稽首十方得道圣众。
　　辞三宝
　　时流已过，夜炁澄清。香遍虚无，洪锺息响。道还金阙，经归玉函。稽首拜辞，无上道宝。
　　香随风散，升上太清。名挂金牌，题书玉简。金童上侍，玉女进闻。稽首拜辞，无上经宝。
　　道场圆满，法事告周。一切有情，同登道岸。稽首拜辞，无上师宝。
　　愿汝诸众生，诸恶莫作，信受奉行。常居中土，不堕边方。方道蒙恩，酆都罢对。志心稽首，礼谢十方得道圣众。
　　法师回精思暗道
　　归依正道，回拜真师，用悉庄严，福流斋主。和愿得长生。如幽醮则云：福资亡者，愿得超升。
　　志心声调
　　人各恭敬：
　　志心稽首太上无极大道每遇斋筵道
　　志心稽首礼太上无极大道每遇醮筵三朝道
　　志心稽首正真三宝，焚香表叹宣疏咒食功德
　　志心归依十方道宝，当愿众生　亡灵起心回向一切信礼
　　志心归依信礼日宫太阳帝君礼十一曜举
　　志心归依信礼关灯举
　　志心初捻上香三捻上香举
　　志心归命礼东方无极太上灵宝天尊礼方举
　　志心归命礼五老礼举
　　志心稽首奉请五方童子举
　　志心信礼东方九炁天君十念仪举
　　志心朝礼礼忏举
　　志心奉为斋主召亡举
　　宋道君圣制道词
　　玉清乐十首
　　地居天上接空居，万象森罗遍八区。
　　功用不知谁主宰，绛霞丹雾閟清都。
　　碧落空歌黍米珠，十方勃勃入无余。
　　闻经喜庆难言说，九色龙腾八景舆。
　　羽童呼吸辟非烟，烟气徘徊绿室前。
　　造化不从身外得，自根自本即三天。
　　帝景相将会玉洲，明真层观紫云浮。
　　制开三八黄金锁，无极虚皇在上头。
　　白玉飞符下紫庭，华旛三举召群灵。
　　攀条咀嚼空青蕊，五体金光射日星。
　　连昌台下海扬波，得道高仙始得过。
　　下格小仙追莫及，邕邕遥听八鸾和。
　　五色云营叆叆屯，三三洞户敞琼门。
　　何方道士通朱表，玉女飞函达至尊。
　　上景三元妙色精，绛宫久已列仙名。
　　更从太混存雌一，缥缈云车驾羽明。
　　真阳馆裹炁徘徊，升降三宫密往来。
　　生死不干浮世事，相将五老上金台。
　　三华太素自然生，空裹芙蓉灼灼明。
　　绛室金房虚宝座，太微童子下相迎。
　　上清乐十首
　　紫清天上育华林，绛实朱柯绿叶深。
　　咀嚼繁英身不老，下观乌兔换光阴。
　　元君八炁号青灵，锦帔绯裙住玉城。
　　把握帝符司道箓，祓除尘累济群生。
　　高上皇人宴紫霄，撷芳常引八骞条。
　　肌肤表裹琉璃彻，映照三涂万苦消。
　　九日宫中四老真，广霞山上宴仙宾。
　　鸣锺鼓瑟行灵醑，碧落融融别有春。
　　浮绝山连白玉京，金华楼共日华明。
　　五真结就圆珠炁，骨似骨琼貌似婴。
　　秀华峰下五灵都，元景神君握化枢。
　　真火有功能造化，销镕五毒出阴途。
　　赫赫瞳瞳日九轮，六渊宫殿紫元君。
　　霞冠锦帔端居暇，披拂祥烟着赤文。
　　佳炁青葱覆紫空，青精羽驾命元童。
　　逆风浩荡三千里，七返香烟处处通。
　　流汨池中大宝莲，开华十丈映池泉。
　　嗅香饮水无饥渴，绰约金华叶上仙。
　　万仞霞山峙玉虚，四司冠剑护灵都。
　　众真稽首持天乐，腰佩仙皇逸箓符。
　　太清乐十首
　　太一元君掌列仙，彤辉绛彩射芝田。
　　功圆会遇刊名籍，可但洪崖笑拍肩。
　　五节清香半夜焚，天人玉女尽遥闻。
　　味同炁合遥相应，绛节霓旌下五云。
　　太极元君翠翮车，万魔奔走听神符。
　　九龙纵步齐酿首，时见空中吐火珠。
　　蕊珠宫裹七言成，十二真君一一名。
　　云拥苍虬归火府，风随素虎出沧瀛。
　　金阙明光后圣君，流精焕彩结丹云。
　　不因太上相传授，安得人间有玉文。
　　元景岩峦耸太空，超超仙室在霞中。
　　九云变化俄离合，羽驾飘讽不可穷。
　　东井中涵皓月精，群龙奋扩运金罂。
　　仙人灌沐知何代，唯见玻璃透骨明。
　　渺渺三津远帝川，川连红雾雾连天。
</div>
    <div class="pagination">
<a href="玉音法事_page2.html">上一页</a><a href="玉音法事.html">1</a><a href="玉音法事_page2.html">2</a><span class="current-page">3</span><a href="玉音法事_page4.html">4</a><a href="玉音法事_page5.html">5</a><a href="玉音法事_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
