<!DOCTYPE html>
<html>
<head>
    <meta charset="UTF-8">
    <title>道门科范大全 - 第 20 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门科范大全 - 第 20 页/共 28 页</h1>
    <div class="content">　　具位臣某等，谨同诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君丈人，三十六部尊经玄中大法师，圆穹玄象、日月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣等伏闻人身难得，中土难生，假使得生，正法难遇。兹仙经之所载，非道力以难谐。能起信心，定由夙习。况我含元之极，常为真圣之宗。玄德巍巍，明威赫赫，慕之者出生离死，奉之者保命延年。深妙难穷，存亡永赖。醮官某等一心归命，万虑屏除，谢天地之生成，感阴阳之化育，孜孜不倦；肃肃弥加，准式奉章，依仪悔过，信道心之深重，修典礼之精严，用罄祷祈，仰惟孚应。伏愿日月赐照临之德，乾坤全覆载之功，恩同雨露之私，泽比山河之大。使奉道醮官某等，顿消危厄，立保康宁，长符应验之文，永合通灵之咒。三台五纬，溥施救护之仁；万圣千真，悉效扶持之信。言犹未已，诚复有加。将一一以皈依，尽区区而护礼。庶照凡恳，上格天心。愿冀感通，永资福寿。臣与醮官合坛众等，不任激切颙俟之至，诚惶诚恐，稽首再拜，奉迎圣驾。
　　降真，献茶，初献，散花。
　　具位臣某等，谨重诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君丈人，三十六部尊经玄中大法师，圆穹玄象、日月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣等伏闻巍巍功德，已深归慕之诚；抑抑威仪，将遂馨香之荐。元酒上质，祈有合於天心；行潦由中，敢式照於帝座。上愿北斗七元星君，威容自在，圣德恢张，妙万物以无私，度群生而不息，永廓高明之鉴，长敷造化之仁。使醮官某克副凡心，无违至愿，被恩光而烜赫，渐惠泽以清凉。臣等虔奉之至，持北斗七元尊号、吉祥聪明神咒。
　　北斗七星，玉真仙灵。贪狼巨门，保臣长荣。禄存文曲，使臣聪明。廉贞武曲，卫臣安宁。破军辅弼，护臣身形。恒居吉庆，永处福龄。注上生籍，除落死名。神清气朗，洞达幽明。御邪摄鬼，群妖摧倾。学道修真，我愿合成。七元扶卫，飞升紫庭。弟子皈命，愿得长生。
　　上香，亚献，散花。
　　臣谨重诚上启，阖座应感，一切真灵。臣等伏闻天恩罔极，图报斯难，诚意有加，殷懃莫倦。再酌玄明之酒，仰酬昭鉴之威。上愿北斗七元星君，斡造化於乾坤，运变通於品类。与天合德，长垂溥博之仁；以道为心，无有圣凡之间。使醮官某精诚感格，志愿圆谐，万福来同，千灾永息。臣等不任虔祝恳祷之至，持北斗七元消灾延寿神咒。
　　北斗九辰，中天大圣。上朝金阙，下覆昆仑。调理纲纪，统制乾坤。大魁贪狼，巨门禄存。文曲廉贞，武曲破军。高上玉皇，紫微帝君。大周天界，细入微尘。何灾不灭，何福不臻。元皇正炁，来合我身。天罡所指，昼夜常轮。俗居小人，好道求灵。愿见尊仪，永保长生。三台虚精，六淳曲生。生我养我，护我身形。弟子皈命，愿保长生。
　　上香，终献，散花。
　　臣谨重诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君丈人，三十六部尊经玄中大法师，圆穹玄象、日月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣等伏闻祇严天道，须凭三献之诚；誓戒凡心，敢堕七元之赐。恩将毕集，诚则无穷。上愿北斗七元星君，永垂盻蜜之仁，长赐生成之泽。使醮官某等，除殃灭罪，荐福延生，冥冥悉遂於感通，赫赫永昭於眷佑。臣等不任再三忏谢虔祝之至，持大圣北斗救苦神咒。
　　大圣北斗七元君，能解三灾厄；
　　大圣北斗七元君，能解四杀厄；
　　大圣北斗七元君，能解五行厄；
　　大圣北斗七元君，能解六害厄；
　　大圣北斗七元君，能解七伤厄；
　　大圣北斗七元君，能解八难厄；
　　大圣北斗七元君，能解九星厄；
　　大圣北斗七元君，能解夫妻厄；
　　大圣北斗七元君，能解男女厄；
　　大圣北斗七元君，能解产生厄；
　　大圣北斗七元君，能解复连厄；
　　大圣北斗七元君，能解疫疠厄；
　　大圣北斗七元君，能解精邪厄；
　　大圣北斗七元君，能解虎狼厄；
　　大圣北斗七元君，能解虫蛇厄；
　　大圣北斗七元君，能解劫贼厄；
　　大圣北斗七元君，能解枷棒厄；
　　大圣北斗七元君，能解横死厄；
　　大圣北斗七元君，能解咒誓厄；
　　大圣北斗七元君，能解天罗厄；
　　大圣北斗七元君，能解地网厄；
　　大圣北斗七元君，能解水火厄；
　　大圣北斗七元君，能解刀兵厄。
　　奉请七元君，大圣善通灵。济度诸厄难，超出苦众生。若有急告者，持诵保安宁。尽凭生百福，咸契於五星。三魂得安健，邪魅不能停。五方降真炁，万福自来并。长生超八难，皆由奉七星。生生身自在。世世保心清。善似光中影，应如谷裹声。三元神共护，万圣眼同明。无灾亦无障，永保道心宁。弟子归命礼，愿得寿长生。
　　具位臣某与阖坛众官等，谨重诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君丈人，三十六部尊经玄中大法师，圆穹玄象、日月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣闻大古道全，人皆守朴。下元数尽，世并浇漓。大圣垂慈，诸天开悔。依科降圣，用洗涤於凡心；准教修辞，允哀怜於帝座。告成礼物，同菲薄之苹蘩；毕献酒浆，类浊污之行潦。但昭志信，以罄丹诚。用伸悔过之仪，愿助还淳之性。庶不罹於咎犯，将获免於愆尤。礼与诚隆，言随意切。备威仪於此日，达词意於今时。愿绛节霓旌，难久留於下土；而云车鹤盖，亦将返於上穹。愿赐恩波，永流惠泽，益茂生成之德，弥隆覆育之恩，克慰凡情，孔昭天道。使醮官某南宫注禄，北府除殃，户纳千祥，门招百福，子孙有衍，疾疫无侵，潜消水火之灾，明保公私之吉。祖先解脱，冤债超升，所愿皆成，无求不获，仰赖无极之庆，长臻莫大之休。然念臣法众等，浊恶仍存，尘劳未涤，外乏威仪之具，内忘精一之心，未能远降休祥，或复先招过咎。恩惟北斗七元星君，合座真圣，矜哀愚昧，咸在赦原。是向是宜，永副虔恭之请；如箕如翼，丕承遐远之恩。拜送云軿，不胜依恋。臣与醮官无任瞻望圣驾激切奉辞依皈之至，以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户，送圣。
　　道门科范大全集卷之五十七竟
　　道门科范大全集卷之五十八
　　广成先生杜光庭删定
　　北斗延生忏灯仪
　　法事如常。
　　念天地自然咒，洒净。
　　具位臣某谨同斋主某等，同发虔诚，焚香供养，北极紫微大帝，北斗天英贪狼星君，天任巨门星君，天柱禄存星君，天心文曲星君，天禽廉贞星君，天辅武曲星君，天冲破军星君，左辅右弼星君，北宫众圣。伏望真慈降格，灯坛证盟，祈祷入意。伏闻元始开教，普及於群生；太上垂慈，咸臻於众品。是以琅函玉笈，显示斋科。金简瑶编，敷宣醮法。大启祈禳之路，广垂忏谢之仪。凡禀生成，实宜信奉。今有修斋弟子某等，幸蒙真荫，长处熙辰。但资富侈之情，莫悟操修之理。窃惟年运恐处，灾缠是用，按黄箓之真仪，法云天之列宿，精虔醮座，建立星坛。法乾象之圆，随斗杓之建。华光照曜，资续明破暗之功；仙梵虚徐，达荐福拔亡之恳。上愿天真顾享，仙驭遐临，鉴兹虔祷之诚，赐以殊祥之庆，灾消此日，福降今辰，果沐恩光，万生抃悦。稽首皈依，虔诚赞咏。
　　臣众等至心皈命枢宫贪狼阳明真皇君，斗中神仙，和诸灵官。
　　臣等仰惟真君，运转圆穹，神配道枢之动；主张高汉，功仪天德之清。上符乾健之尊，下镇羸秦之分。统临阳德，崇号正星，永耀神光，潜扶圣主，克保万年之庆，长令下土之安。妙化永孚，玄功罔测。今奉道某仰托恩佑，幸与人伦，既蒙临照之光，敢效皈依之志。谨依科式，建立星坛，备列香灯，严陈法信，皈命子生人本命所属、北斗大圣贪狼星君。伏愿天心降佑，圣力扶持，着生算於青书，削过尤於黑簿，祯祥毕至，善贶来臻。稽首皈依，虔诚赞咏。
　　信礼高上紫微垣、北斗第一贪狼星君。
　　贪狼延生，回真四灵。流晖下映，洞达元冥。七元纪籍，名列紫庭。保身续寿，永亨利贞。耳目开爽，魂魄长宁。摄养精炁，与神同明。延生自然，上升玉清，和愿得长生。
　　臣众等至心皈命璇宫巨门阴精真皇君，斗中神仙，和诸灵官。
　　臣等仰惟真君，循环太极，尊圣号於天璇；配合坤元，曜景光於土宇。下配无疆之地德，南临莫大之楚藩。法律平施，阴刑所属，德潜扶於女后，化允合於周南。永辅一人，君临万兆。信神光之默运，齐妙道以昭彰。今奉道某感荷生成，信崇因果，笃有归依之愿，宁无荫佑之祈。谨按科仪，建成坛墠，具列香花之献，严输法信之仪，皈命丑亥生人、本命所属、北斗大圣巨门星君。伏愿充广天心，将施惠泽，灾殃永殄，福贶来臻，十纪长安，一门共庆。稽首皈依，虔诚赞咏。
　　信礼高上紫微垣、北斗第二巨门星君。
　　巨门延命，玄灵散陈。丹田通畅，运合仙真。七元定籍，名列紫文。护身主寿，福庆维新。辟除妖恶，善瑞日臻。去来无碍，与神同伦。延命自然，上升玉宸，和愿得长生。
　　臣众等至心皈命玑宫禄存真人真皇君，斗中神仙，和诸灵官。
　　臣等仰惟真君，动化所宗，允若天机之象；人伦攸属，长垂真宰之功。主张火德之高明，统御梁邦之镇静。光昭善念，永珍凶人。长无边鄙之虞，潜革萧墙之祸。今奉道某仰叨玄造，肃奉崇威，尽忠孝之诚心，竭夤恭之素志。谨依科式，建立星坛，斋备信仪，妆严香火，皈命寅戌生人，本命所属、北斗大圣禄存星君。伏愿神心速应，圣力潜扶，千祥永萃於门庭，五福长资於命运，动为亨泰，灾厄荡除。稽首归依，虔诚赞咏。
　　信礼高上紫微垣、北斗第三禄存星君。
　　禄存度厄，高仙上灵。流辉徧照，内外肃静。七元录籍，名列紫庭。扶身延寿，禄位长亨。脏腑开朗，动止咸宁。光运合景，与神同荣。度厄自然，上升玉京，和愿得长生。
　　臣众等至心皈命权宫玄冥文曲真皇君，斗中神仙，和诸灵官。
　　臣等仰惟真君，抑扬万物，长施轻重之权；消长四时，分正阴阳之候。主和柔之水德，资清润之昊邦。天理攸司，邦基所续。无起边陲之祸，有严征伐之威。神化昭明，圣功高妙。今奉道某钦崇至道，遵奉仙科，惟兹积善之因，自致皈真之路。谨依科式，建立星坛，备法信之精严，列香灯之焕烂，皈命卯酉生人本命所属、北斗大圣文曲星君。伏愿圣心昭假，道力扶持，视履康强，行藏清言，荡千灾於命位，资众善於身宫。稽首皈依，虔诚赞咏。
　　信礼高上紫微垣、北斗第四文曲星君。
　　文曲消灾，玄黄开阳。仙灵隐见，朗彻十方。七元掌籍，名列紫房。卫身益寿，长启福祥。明真降佑，涤荡凶殃。华精炁结，与神同乡。消灾自然，上升玉堂，和愿得长生。
　　臣众等至心皈命衡宫廉贞丹元真皇君，斗中神仙，和诸灵官。
　　臣众等仰惟真君，平直在天，善加临於万物；中和建极，为纲目於五音。主土德而含光，分幽燕而作镇。世有凶顽之罪，难逃杀戮之威。德在好生，功成灭恶。今奉道某去奢去泰，惟抱一以贡诚；载愿载瞻，敢倾心而念道。谨依科式，建立星坛，备法信之精严，荐香灯之蠲洁，皈命辰申生人本命所属、北斗大圣廉贞星君。伏愿神功响应，圣泽滂流，灾衰永荡於一身，福禄长资於举室，门庭叶庆，妖沙潜藏。稽首皈依，虔诚赞咏。
　　信礼高上紫微垣、北斗第五廉贞星君。
　　廉贞扶衰，真宗降灵。流霞散敷，仙仗交盈。七元典籍，名列紫营。固身养寿，庆合连并。高玄接引，优游五明。驾景飞翔，与神同灵。扶衰自然，上升玉庭，和愿得长生。
　　臣众等至心皈命闱阳宫武曲北极真皇君，斗中神仙，和诸灵官。
　　臣等仰惟真君，化功动阙，德莫盛於闿阳；气运宣通，数有全於六律。主敷荣於木德，长镇守於赵邦。愿去危而即安，永有丰而无歉。物富仓廪，庆洽邦家。今奉道某祇荷道恩，式崇天德，每罄皈依之愿，长怀夤畏之心。谨按科仪，建成坛陛，严持镇信，精设香花，皈命巳未生人本命所属、北斗大圣武曲星君。伏愿玄造广开，灵休速降，长消灾患，永保祯祥，四序康安，举家清吉。稽首归依，虔诚赞咏。
　　信礼高上紫微垣、北斗第六武曲星君。
　　武曲散祸，玄映御空。威灵备守，妖邪绝踪。七元注籍，名列紫彤。荣身增寿，享福无穷。仙官扶卫，步蹑云中。真炁降集，与神同聪。散祸自然，上升玉宫，和愿得长生。
　　臣众等至心皈命瑶光宫破军天关星真皇君，斗中神仙，和诸灵官。
　　臣等仰惟真君，光杓指顾，能令四序之分；神柄推移，永作七星之主。类坚刚之金德，长统御於齐邦。部曲精严，干戈整肃。长备御奸之用，居多应敌之威。有此武功，式兹下土。今奉道某钦崇教法，祇奉威神，不敢怠於斯须，愿少回於盻蠁，皈命午生人本命所属、北斗大圣破军星君。伏愿天心高鉴，圣泽下临，玉简延龄，金编纪善，永息恶曜凶星之照，长无年灾月厄之侵，眷属宁康，住居安吉。稽首皈依，虔诚赞咏。
　　信礼高上紫微垣、北斗第七破军星君。
　　破军益算，明霞散敷。流光溥浃，真炁长扶。七元庆籍，名列紫书。治身添寿，常处欢娱。飞仙蹈舞，游晏玄都。彻视表裹，与神同居。益算自然，　　上升玉虚，和愿得长生。
　　臣众等至心皈命北斗左辅右弼星君，斗中神仙，和诸灵官。
　　臣谨虔诚上启，斗中真宰，七元辅弼真君，本命所属星君，合座众圣。今奉道某等精严醮礼，仰奉光仪，静念端躬，虔心对圣。按仙科之仪格，事斗极之真灵。恭备香灯，式陈坛墠。兰膏共焕，讶芳莲竞发於中宵；宝焰齐明，状列宿分辉於下土。沐灵光之并照，迷暗罪除；蒙忏法之敷宣，愚痴障解。今则祈恩谢过，事毕功圆。惟冀圣泽遐沾，恩光溥及。上愿天长地久，国泰民安，风雨顺调，方隅宁静。次愿奉道某等琅函玉笈，永昭积善之功；丹简琼文，益注长生之字。福符百顺，家集千祥，乃子乃孙，尽忠尽孝，灾殃雾廓，庆瑞云臻，四时克保於安康，一宅长蒙於利佑，九幽长夜，俱睹光明，一切有情，同登道岸。稽首皈依，虔诚赞咏。
　　哗经。
　　回向。
　　饯神，化财。
　　道门科范大全集卷之五十八竟
　　道门科范大全集卷之五十九
　　广成先生杜光庭删定
　　北斗延生醮说戒仪
　　法事升坛如式。
　　念净天地咒，洒水，序立。
　　高功临案。
　　具位臣某等，谨焚道德真香，虔诚奏启，三清上帝，十极高真，神霄九宸列御帝君，上清日宫太阳帝君，月府太阴皇君，南斗六司延寿星君，北斗九皇解厄星君，东西中三斗星君，三台华盖星君，银河二十八宿星君，天元、人元、福禄星君，天司主照某本命元辰星君，当生行年一切星众，三官大帝，考校罪福圣众，北极四圣，导从仙官，灵宝教主，五师真君，泰玄都省上相真君，太极仙翁，冲应孚佑真君，九州都仙神功妙济真君，佥书三省上相真君，玉堂演教侍宸仙众，三界十方，一切真宰。咸望洪慈，俯垂洞鉴。臣今奉为宣意，其诸情悃，已对敷宣，谅沐天恩，鉴明祀事。臣伏闻夫建斋之始，先受修真之戒，以检察身心，感格天地。今日道场，乃是弟子某建生本命上属北斗某星君下降之日。北斗七星，在太微之北，为人君之象，为号令之主，斟酌元气，临制四方，以建四时，以均五行，运天地之中，而人禀之以为命。第一曰阳明贪狼太星君，子生人属之；第二曰阴精巨门元星君，丑、亥生人属之；第三曰真人禄存真星君，寅、戌生人属之；第四曰玄冥文曲、纽星君，卯、酉生人属之；第五日丹元廉贞刚星君，辰、申生人属之；第六曰北极武曲纪星君，巳、未生人属之；第七曰天关破军关星君，午生人属之。一主天，二主地，三主火，四主水，五主土，六主木，七主金。一主秦，二主楚，三主梁，四主昊，五主燕，六主赵，七主齐。一主阳德，二主阴刑，三主中祸，四主征伐，五主杀戮，六主五谷，七主兵戈。自一至四，为魁魁，为璇玑；自五至七，为杓杓，为玉衡。凡人之生，福禄寿命，与夫眷属奴婢，皆斗中主之。按太上老君言：凡人性命五体，悉属本命星官之所主掌。本命神将、本宿星官，常垂荫佑，主持人命，使保天年。夫本命真圣，每岁六度，降在人间。降日为本命限期，可以种种香花、时新五果，法天像地，请正一道士；或於宫观，或在家庭，修斋设醮，启祝北斗三官五帝、九府四司，荐福消灾二奏章恳愿，随力建功，请行法事。功德深重，不可具陈。其有本命限期将至，自身不知，不设醮筵，不修香火，不能投告北斗，醮谢真君，及转真经，认本命真君名号，此为轻生迷本，不媿人身，天司夺禄，减算除年，致多夭丧。身谢之后，沦没三涂，漂诸六趣，深可悲哀，自致斯苦。今日设醮弟子某伏念本命之日，禀气受形之始，化生之本。道家大洞帝一之法，皆以本命之日，行持练神，结气保命。生真诵度人之法，亦以本命之日，行持魂神，澄正万炁，长存则知本命之根本，不可虚过。今日道场众等，当知天命至重，不可轻祷。众等虽佩至真，参修大法，处身五浊，染迹六尘，启奏之间，不无窒碍。先当澄神静虑，仰奉戒约，清静身心，上遵法训。
　　天尊言：修斋行道，皆当一心请奉十戒，谛受勿忘，专精默念，动思自然，勿怀杂想，扰乱形神。能如是者，咸当谛听。
　　第一戒者，不得傲忽圣真。常怀恭敬，仰对尊像，真应化身，心起精虔，供养无阙。天真大神，浮空而来，专怀注想，必获降接。
　　第二戒者，不得轻慢经文。常怀信重，三洞大乘，开导愚迷，能发众生无量道意。传写读诵，一心玩味，从迷起悟，从悟成真，必证道果。
　　第三戒者，不得诽谤法门。常怀爱护，教化众生，令各归依，广获受度，绍隆正教，洪道明法，济度存亡，助国化人，功垂永劫。
　　第四戒者，不得触秽道场。常怀精洁，香汤沐浴，始近玄坛。不得以灶火焚香，秽柴造食，灯烛器皿，无染脂垢，食啖荤肉，无来取祸。妇人天癸未绝者，不得升阶。身有臭秽，不在呼使。鸡犬及一切禽畜，不得相近。
　　第五戒者，不得放纵身心。常怀畏谨，不得临坛高声，呼骂叱喝，及对圣像，语笑轻忽，及贪睡眠，非时饮酒。华色过前，不得角眼斜视。鞠躬小心，如对君父。
　　第六戒者，不得争竞财利。常怀廉逊，施者受者，勿谄勿怨。令各欢喜，广建功德，禄力溥沾，尘沙世界。
　　第七戒者，不得减省法事。常怀勤恪，行道诵经，烧香礼忏，使功德满足。十极高真，尽得见闻，冤债永消，横魔不值，人天获果，幽显蒙恩。使世间蠢动，一切含识，永入法门，不沉苦趣。
　　第八戒者，不得退转道心。常怀坚固，勿因小嫌，便减诚意，发增上愿，精进崇奉，天真欢悦，列名上清，九祖超升，己身证道，见存眷属，福田无量。
　　第九戒者，不得错误章奏。常怀审订，大缘难遇，大善难成。若卤莽灭裂，不加参对，则三天门下，有所遣却，志愿不伸，事属徒劳，福力未沾，先获咎戾，深可震惧。
　　第十戒者，不得扰乱形神。常怀专一，喜怒哀乐，不萌於心，务致清明，尽其在己。广发大愿，奉道修真，愿先得道者，次第开度。
　　已上十戒，众等能持否？
　　天尊言：修斋行道，四天帝王，与诸天真，皆驾飞云缘軿，八景玉舆。侍从玉女，手执花旛，前导后从。狮子白鹤，啸歌嗈嗈。烧香散花，浮空而来。瞻礼行道，观听法音，当先授十戒，然后行道，夷心静默，专想不二，过中不味，内外清虚。诸天监观，万灵侍卫，不得自慢，以招祸灾，进退雍容，不离仪格，天真欢悦，列名上清。
</div>
    <div class="pagination">
<a href="道门科范大全_page19.html">上一页</a><span>...</span><a href="道门科范大全_page15.html">15</a><a href="道门科范大全_page16.html">16</a><a href="道门科范大全_page17.html">17</a><a href="道门科范大全_page18.html">18</a><a href="道门科范大全_page19.html">19</a><span class="current-page">20</span><a href="道门科范大全_page21.html">21</a><a href="道门科范大全_page22.html">22</a><a href="道门科范大全_page23.html">23</a><a href="道门科范大全_page24.html">24</a><a href="道门科范大全_page25.html">25</a><span>...</span><a href="道门科范大全_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
