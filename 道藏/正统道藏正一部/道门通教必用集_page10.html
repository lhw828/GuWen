<!DOCTYPE html>
<html>
<head>
    <meta charset="UTF-8">
    <title>道门通教必用集 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门通教必用集 - 第 10 页/共 11 页</h1>
    <div class="content">　　以今第三遍，奉为溥天之下，有功於国，应该祀典，诸庙福德正神，增助威光，保宁国界。凭合坛道众，持念天尊圣号，转诵《太上升玄消灾护命妙经》、《黄帝阴符经》，以伸回施。盖以天不任察，司察者付之鬼神；君主无为，有为者委之臣子。以忠事国，以道相天，得聪明正直之心，禀仁孝公廉之行，生为将相，位擢神灵，享庙食於人间，受封崇於有国。至若淮水石犀，李太守以石犀沉水为誓，又划水测为淮，不许越过其准。以准字读者误也。如秦太守之盛德；流汗木马，见晋神君之殊功。王化一方，宣威四海，邦家赖以安镇，士庶从之祷祈。兹建黄坛，恭披紫策，庶凭道力，仰赞灵光。伏愿福佑皇图，永致万方之泰定；名登仙籍，愈闻威力之变通。然后锡佑斋官，流祥举室，无灾不解，有愿皆从。仰赖恩光，誓勤崇报。敬凭清众，各持念玄元阐教天尊、兴大福力天尊、慈济永劫天尊、广度众厄天尊、大通灵应天尊、变见无边天尊、神力无碍天尊、妙行真人、广信真人，不可思议功德。
　　次各转《升玄消灾护命妙经》、《黄帝阴符经》。
　　第四时
　　以今第四遍，为斋官某家所荐上代家亲一行亡人等，迁拔魂神，超升净界。凭阖坛法众，持念天尊圣号，转诵《太上洞玄灵宝无量度人上品妙经》。且洞玄灵宝者，则三洞中洞之一部。无量度人者，则中洞一部之一卷。修习之法，则一部多门；讽诵之篇，则此卷为首。昔在浮黎真境，纪谈受之，初秘於紫微上宫，显缄藏之迹，实诸天之隐韵，为大范之仙章。八角垂芒，本由於宸翰；千祇列卫，溥度於人伦。其或毓质圆方，禀和霄壤，少思寡欲，背伪归真，端虑以洁斋，洗心而成诵，精专内积，纯粹外充。信可以自晦而明，无幽不烛。类虚室之生白，由温泉之荡邪。熙熙而陆春台，济济而登寿域。至诚所及，介福何穷。《灵宝度人经》，赞叹难穷尽，集兹妙善，溥度亡魂。伏愿上代祖先一行魂识，闻经之后，洞明真理，不昧本源，翱翔功德之林，解脱幽明之趣。灵书度命，断宿累於迷途；丹火炼形，宅报身於道域。然后上穷碧落，下际金轮，凡属有情，齐登道岸。仰凭道众，为如上绿，各请持净天地神咒、争心口神咒、安土地神咒，玉清虚无天尊、玉宸妙道天尊、金阙至真天尊、太一救苦天尊、常济苦海天尊、法桥大度天尊、香林说法天尊、度幽明真天尊、护魂无滞天尊、广开方便天尊、随愿往生天尊、分配受生天尊、逍遥快乐天尊、大慈救苦真人、大悲拔罪真人，不可思议功德。
　　次各转《太上洞玄灵宝无量度人上品妙经》。
　　第五时
　　以今第五遍，奉为地府邓都大帝、阴宫夜境官属、水府扶桑大帝、珠宫贝阙众灵。凭合坛道众，转诵《太上老君常清净经》、《生天得道真经》，溥伸回施。盖以地司水府，兼考治於罪魂；北帝阴官，昔受传於教敕。敬凭妙典，仰赞灵光，庶同仗於真功，悉举迁於仙职，兼资长夜，尽睹光明。次及见存，咸消罪咎。仰凭清众，各持念法藏琼文天尊、慈周三界天尊、广化六道天尊、龙王变度天尊、转轮圣王天尊、法界应慈天尊、度人众妙天尊、妙行真人、妙相真人，不可思议功德。
　　次各转《元始天尊生天得道真经》、《太上老君常清净经》。
　　第六时
　　以今第六遍，为九泉六道五姓孤魂等众。凭法众持念天尊圣号，转诵《太上九幽拔罪心印经》、《十方救苦妙经》。盖以万劫沉沦，初本生於一念；九幽迷暗，实自昧於三光。既无济度之津梁，谁借超腾之梯级。属开法会，广济沉魂，愿闻正法之音，尽悟真常之理。仰凭法众，各持念化三途天尊、救八苦天尊、除烦恼天尊、超生死天尊、色无尽天尊、空无相天尊、无边际天尊、功德海天尊、大隐真人、救脱真人，不可思议功德。
　　次各转《九幽拔罪心印经》、《十方救苦妙经》。
　　第七时
　　以今第七遍，奉为斋主某家解灾度厄，祈福延生。凭合坛道众，持念天尊圣号，转诵《南北二斗延生真经》，以祈景贶。窃以人身难得，中土难生，假使得生，正法难遇。兹仙经之所载，惟道力以能谙，自起信心，定由宿习。昔我混元道祖，俯愍群迷；正一真人，亲传蕊笈。或受之玉局，或降自鹤鸣，皆九天八会之真文，三洞三清之上道，利益一切，津梁众生。凡在见闻，岂更轻生而迷本；能勤读诵，故令知命以归真。爰祇建於宝坛，用披宣於奥旨。当愿斋官某等，履兹修奉，伏此诵持，北府除殃，南宫注禄，道心开发，慧性圆明，洗荡尘劳，祛除迷妄，俾渐登於妙果，庶重立於玄功。善及存亡，功沾水陆，永超俗网，俱入金门，克符真一之宗，俱契希夷之旨。仰凭清众，先持诵净天地神咒、净心口神咒、安土地神咒，玉清降福天尊、上清常湛天尊、太清灵变天尊、长生保命天尊、福生无量天尊、消灾解厄天尊、延寿益算天尊、紫清介福天尊、九宫捍厄天尊、八卦护身天尊、宝策定寿天尊、金阙延祥天尊，自然智慧法身真人、玄　　妙虚无上德真人，不可思议功德。
　　次各转《太上玄灵北斗本命延生真经》一卷，《太上南斗六司延寿度人妙经》一卷。
　　第八时
　　以今第八遍，为斋主某家报答父母劬劳，深重大恩。凭合坛道众，持念天尊圣号，转诵《太上真一报父母恩重经》、《真武报父母恩重经》。盖以一元初判，九气结形，气气不停，生生相续。万物至众，唯人最灵。虽禀气於阴阳，实受形於父母。发肤身体，递代相传。亿劫以来，莫知其数。我相既立，始相旋衰。因我相故，遂有六亲。枝派既分，源流渐失。论身世则古今虽异，致善恶则彼此相关。如影随形，泱不可离。昔者，西那玉国天尊演难报之恩，开皇劫中太上戒不孝之子，为人后者，得不念哉。敬因黄箓之修，式演琅函之秘。上祝在堂父母者，伏愿锡之上寿，等千岁之松椿；愿俾兹颜，若春风之桃李。哲恭恭勤於菽水，庶少答於劬劳。过去父母者，身脱幽都，耳聆真谛，使九泉之下，无报对之冤，而三界之中，获逍遥之乐，庶伸罔极，少慰永思。仰凭清众，各持念无量化身天尊、度世圣王天尊、圆满正智天尊、随缘赴感天尊、遐宣道荫天尊、随功度人天尊、法解真人、太极真人，不可思议功德。
　　次各转《太上真一报父母恩重经》、《真武灵应真君报父母恩重经》。
　　第九时
　　以今第九遍，奉为三洞法箓官将吏兵、三界功曹、四直使者、土地里域申奏等神，卫护灵坛官属。凭合坛道众，持念天尊圣号，转诵《太清天童经》、《智慧观身经》，以伸回施。盖以四霄三昼，荷腾达於凡情；愿满功成，皇有劳於神助。虽章奏为陈其迁赏，兼诵持重表於钦酬，更希保佑之恩，庶赖始终之赐。仰凭清众，为上因缘，各请念真灵感应天尊、灵应无穷天尊、常增上善天尊、光显神功天尊、和神利物天尊、功德圆满天尊、宝相真人、转轮真人，不可思议功德。
　　次各转《太上太清天童护命妙经》、《智慧观身经》。
　　道门通教必用集卷之八竟
　　道门通教必用集卷之九
　　鹤林道士吕太古集
　　精思篇
　　发奏
　　古仪无关告土地，便外坛宿启，后世增修为文，止是启告，寻置文牒。复有行法而居师位者，又加以印诀符咒，命召土地诸神，盖出於《天心正法》。今遂为成规，既坐命诸神，皆须如法文变神搯诀，方可施行。用考详着于篇首云：
　　发奏：於天门设土地等神坐，法师於东南隅设坐。法师入坐，先存己身，如天师戴鱼尾冠，披鱼鬣衣，朱履。便搯变神诀：左手小指从四指后入中指根，四指曲搯掌心，用中指勾定小指，用大指搯中指中节。弹了大指，却搯第二指根。此乃本师印诀，存六甲六丁、四天门王、青龙白虎、朱雀玄武，罗列围绕。次存土、地申奏官属，在天门听命，一一分明。然后宣召，入意指挥讫，发引遣表。法师左手搯印诀，二指升文，右手仗三昧火，剑四指根节，诵剑水咒。噀水讫，卓剑。于坐右卓剑诀，右手中指根节，弹向剑处。次焚香，仍搯前变神诀，想三台星在大指背，名七星诀。念文宣牒讫，遣牒诵咒，存太阳赤气、太阴白气、三台七星真气，流注水中，执剑取气。噀水讫，法师以舌主上腭，化为金桥，令土地申奏，从桥上径达天门。事讫，还神回向。出《天心正法》
　　白事
　　清都法师张万福云：夫斋法精严，诸天上圣并垂降鉴，每事须合法度，不得运留稽废法仪。又大洞法师谢方来曰：凡高功启奏之时，东向平立。都讲以下，皆西向为一班。平立，执简鞠躬，调声正气，直词小语，朴略典素。不得厉声，过失烦饰，言词取节，情理须中，勿事奇丽，失其诚意。凡诸祈请，先自悔过，然后白事。张法师又曰：行道登坛，皆香水盥漱，名曰荡秽。出亦盥之，名曰闭真气。
　　升坛
　　谨按张杜二公所定科仪。凡行事，先诣玄师前，列班唱道。至坛所地户上，持咒旋绕，升天门，上十方香。次至上级本位，上香行事，并不着坛下关告一节，不知自何人增为，殊失旨意。盖自礼师、存神、发炉，皆是整□内外。灵官威仪讫，然后称法位，上启诸真圣。宣词启告，其理甚分晓直。须削坛下关告，无释疑悮。
　　夜入户咒立地户之左，三叩齿，密念
　　四明功曹、龙虎使者、正一生气、侍靖素女，夜有所启，愿得开明童子、上元少女，与我俱入坛殿，通达所启，皆得上闻。
　　夜出户咒
　　元上太阴，八窗开明，向来所陈，少女通灵。事毕复位，万神潜宁。
　　朝入户咒
　　四明功曹、通真使者、传言玉童、侍靖素女，为我通达坛殿正神，上元生气，降入我身。
　　朝出户咒
　　出阴入阳，万神开通。关奏事毕，请闭黄房。侍靖玉女，明备神宫。已上出陆天师《明真科》
　　存思
　　简寂陆天师曰：道以斋为先，斋以经为首。修斋礼请，以精思为先；奉经威仪，以静念为本。本不正，则威仪失序，不合经典，岂能感通玄圣，致福慧邪用。博采众经，标明至要，祖述修绪，以备修行。自为道法精思存神诀。
　　各礼师存念如法。正立，暝目存神。
　　先存太上三尊，在天宝台中，左有三十六部尊经，右有玄中大法师，十真五帝，群仙侍卫，如会朝之仪。
　　次存经师所在，心拜三过，籍师之师。
　　次存籍师所在，心拜三过，度师之师。
　　次存度师所在，心拜三过，自己之师。
　　愿我三师，上登高仙，为我开度七祖父母，早登天堂，我身名入仙籍，永为真人。
　　平旦寅时，当思青气从肝而出，如云之升，市绕坛殿。青龙狮子，备守前后。仙童玉女、天仙地仙、日月星宿、五帝兵马，各九亿万骑。监斋直事、三界官属，罗列左右，以云气往覆弟子居宅大小之身。
　　正中午时，当思赤气从心而出，如云之升，雨绕坛殿。朱雀白鹤，备守前后。仙童玉女、天仙地仙、日月星宿、五帝兵马，监斋直事、三界官属，罗列左右，以云气覆弟子居宅大小之身。
　　入夜戌时，当思白气从肺而出，如云之升，市绕坛殿。白虎麒麟，备守四方。仙童玉女、天仙地仙、日月星宿、五帝兵马、监斋直事、三界官属，罗列左右，以云气往覆弟子居宅大小之身。
　　又思五星、五岳、五帝，备守身形。五藏之气，仰升纷错，冠覆一身，如在烟雾之中。金华映盖，体作金色，先从肺出，顶后有圆光，如日之象，照明十方，身中了然，尽见内外。然后修行妙观，洞入虚玄。昼夜三时，并用此法。
　　次鸣法鼓二十四通。
　　法鼓者，内集神气，外威魔灵，法事所先也。当门上下齿相叩，名曰法鼓。每八通小停，三八二十四气之象。张万福天师曰：鸣法鼓，经说凡有三种。一上下相触，不令耳闻；二才令耳闻；三虚口缓颊，令有深声远响，此自入靖可矣。若法众既多，一时烦聒，不令耳闻者为妙，如此则精审细密，　　便可一念专注，神气安和故也。
　　已上存念叩齿，出《威仪自然经》，及《金箓简文》。
　　按陆天师所定精思诀，今所谓命魔存想，乃是为步虚而设。以步虚在命魔之后，先存想而后命魔，继以步虚。其实步虚中事，所以皆与《玉京步虚经》相合故尔。今依陆说，详着于篇。
　　步虚精思
　　陆天师曰：诵步虚经词，先叩齿三通，咽液三过，心存日月在己面上，从鼻孔中入洞房金华宫，光明出项后，焕然作九色圆象，薄入玉枕，彻照十方。随我绕经旋回而行毕，叩齿三通，咽液三过。出《太上玉经隐注》
　　释诀亦是陆天师所释
　　存日月在己面上。日色赤，有紫光九芒。月色黄，有白光十芒。日左月右，去自己面九尺。日之光芒直来，从左鼻入。月之光芒直来，从右鼻入。俱入洞房金华宫。金华宫者，从两眉间直入五寸是也。光明薄入玉枕，出项后也。头总名泥丸宫，眉间入一寸为明堂宫，二寸为洞房宫，三寸为丹田宫，四寸为流珠宫，五寸为金华雌一洞房宫，一曰玉帝宫，宫各一寸，故曰泥丸洞明镜，遂成金华仙之类是也。存思毕，然后诵步虚之章。
　　按杜天师所着仪，命魔法师於鬼门上，望西而立。都讲於天门上，望东而立，唱各思九色圆象、咽液命魔密咒。自高功而下，各各存思。自杨公杰定金箓仪，遂着於天门上命魔。今不复易，因书本末，各从所见而行之。
　　命魔咒
　　黄中策气斩妖宗，察制强精断邪翁。太上有命太上房，急召北帝诣玉宫。受承威令宣魔王，五气蓊郁与命冲。秘藏玉文方就隆，三天运明六天终。贤者哉
　　杜天师曰：此咒密念，不得令己耳闻。违之有咎，慎之慎之。右出《五符人鸟经》赵明举法师曰：虽分九色，止玄元始而已。盖九色自三气为祖，青黄白是也。若细分紫碧等色，则繁而素，止以三气分为九气尔。
　　命魔说
　　清都法师张万福曰：天尊未说经之前，诸天三界魔王为万鬼之宗，行威纵毒，残害生人。天尊说经之后，群魔伏化，卫道护法，匡御众魔，保试修真之人，方入仙品。所以云：敢有干试，拒遏上真，金鉽前戮，巨天后刑。又云：大勋魔王，保举上仙，道备克得，游行三界，升入金门。又云：东送妖魔精，斩馘六鬼锋是也。所以命魔者，命诸天魔王，保举斋功，察制妖鬼。《步虚经》云：魔王敬受事，故能朝诸天。天魔并敬护，世世受大福。散花陈我愿，握节征魔王是也。
　　诵经静念诀
　　按杜天师赞导仪所着，诵经节次，至静念如法，则法师依经存思，诵经蕴咒。然仪文中不着存思法，今依陆天师图诀，录之于编。
　　《道德经》精思存神诀
　　《太极隐注》曰：读太上《道德经》，先烧香整服，礼三拜，心存玄中大法师太上老君、老君昔为玄中法师河上真人尹先生，诵经蕴咒曰：
　　玄玄至道宗，上德体洪元。天真虽远妙，近缘泥丸君。虽远而反近，缘泥丸君之宫乃玉帝所游也，即脑中。宫室皆七宝，窗牖自分明。清静常致真，驾景乘紫云。日月左右照，升仙长年存。七祖上生天，世为道德门。毕叩齿三十六通，咽液三十六过，心存左青龙、右白虎、前朱雀、后玄武，坐八卦神龟、三十六狮子前，伏头中七星，以斗杓前向。五藏五色之气，如罗文覆盖一身。三一真人，立经前。自己三师也千乘万骑，备卫左右。了然分晓，然后诵经。
　　《四极科》曰：读诵经文，当令心口相应，目无他视，心无他念，言句周竟，不得越略天音，三犯有责。
　　《太极隐注》曰：读经五百言，叩齿三下，舌舐上下唇，咽液三过，使人不极也。
　　《度人经》精思存神诀
　　经云：行道之日，香汤沐浴，斋戒入室，东向叩齿三十二通，上闻三十二天，心拜三十二过，闭目静思，身坐青黄白三色云气之中，内外蓊冥。有青龙、白虎、朱雀、玄武、狮子、白鹤，罗列左右。日月照明，洞焕室内，项生圆象，光映十方，如此分明。密咒曰云云。
　　释诀
　　叩齿心拜，存三十二天於四方，青龙在左，白虎在右，朱雀在前，玄武在后，白鹤狮子，各分列于前。日月在面前九尺，光照十方。以鼻引气三十二过，无使耳闻讫，东向诵经。
　　《南北斗经》精思存神诀
　　向北正坐，叩齿二十四通，心存太上老君、三天法师、左右真人在上，心拜三礼。次存南斗六星在右，北斗七星在左，虔诚祈祷，愿意想十戒仙官，及南陵使者三千人，北斗七千神将，左右备卫，了然分明。次诵经蕴咒：
　　昔在东汉末，永寿改元初。天师乘白鹤，太上驾龙车。五云自天下，仙仗来成都。地神涌玉局，其高可丈余。太上升玉座，传授九天书，削死延生法，七元总寰区。延寿度人经，六司皆有符。奉道修行人，读之灾厄除。臣今诵灵篇，将吏阴相扶。会当立玄功，妙道证虚无。
　　《道德经》玄蕴咒
　　历劫天人师，大圣玄元君，昔於太清宫，着书五千文。虞舜以至孝，传於无上尊，事秘不示世，绵区无得闻。周末昭王时，飞天行紫云，尹喜司幽关，瞻望迎飙轮。西度流沙来，太上果到关，乃於日中时，再传《道德经》。义无大不包，亦无细不论。臣今关真编，敷绎天地根。愿依至道宗，家国沾殊恩。帝王保万寿，终期朝帝阍。
　　《度人经》玄蕴咒
　　善哉元始尊，昔於始青天，悬珠如黍米，登引十方仙。说法以度人，宝章名洞玄。三十二天帝，内名隐讳全。三界大魔王，所歌空洞篇。大梵隐语音，皇人亲以编。高真垂拯拔，传世度宿缘。五劫开化久，所度无有边。臣今东向诵，愿与天齐年。帝王保安镇，九祖俱升仙。功满德就日，高举升云烟。
　　《生神经》玄蕴咒
　　善哉元始尊，偃息黄房宫。希夷养太素，空碧练冲融。飞天来稽首，具陈劫运终。宜有大法行，广度诸愚蒙。天尊拯悲智，玉笈开玲珑。出示生神章，敷绎九气宗。研心稽首诵，所度无终穷。臣今披云锦，九遍成人功。功满德就日，乘景乘云龙。
　　出官，精思存神。
　　叩齿二十四通，临目谓微开两目也先存三清在顶，道德众尊，皆会于前。青龙、白虎、朱雀、玄武，在左右前后。己身长丈余，遍体作金华之色。顾门朱户，阔开於顶上。真官吏兵，皆从顶门出。虎贲将军在鼻，天丁力士在肩，狼吏在颈，直使在两颊，天驺在两臂，甲卒在手指，察奸钩骑在腹，三将军在心，科车赤符在脐，三官仆射在胃，罡风骑置在膝，驿马上章在胫，收气诸吏在背二十四骨，社邑君青衣在前。直使功曹，擎持章桉，一一分明。然后开目启事毕，叩齿三通，咽液三过。
　　宣章，读太清衔说。
　　尹真人《问科经》及天师《问法经》云：天师告太上曰，见有读太清毕，读以闻者；或先读以闻，后太清者；或先读太清字，次读以闻，次臣姓；或断后读太清者。有此不同，何者为法。太上曰：以闻毕，次臣姓，次太清，次年号，各去三行，此写章不易之法也。惟宣读之时，读以闻毕，长跪执极，先读太清，细字略出声。不可令高厉不得咽液咳嗽，一气宣读，次臣姓，次年号，此天帝具法也。
　　赵明举法师布气熏衔歌
　　三气由来合体成，元皇相好便分明。
　　个中的有玄无理，但恐时流学不精。
　　印章七元魁杓真形符
　　章中使印，诸经科仪，并不经见，如赤松子宝章历，广成先生章式，及金箓仪章式，亦不记载。须询访宿德谓言：吾为童时，尚见前辈临时以朱笔
　　作此符於章文中，其高下作北斗象。盖所以护卫章文，使之必达尔。最后，看广成紫庭北阴仪，以黄绢篆七元符，裹卷词文，封入函中，方信宿德之言不诬也。谨刊行之，并又其所以云：今易为印者，后来之私意也。
　　太真都 再拜 以闻 再拜
　　姓名 太清上 太清下 太岁
　　三将军印於章函之右
　　六甲阴阳符二道，自甲子乙丑，各有一符，下必以阴符阳符终之。甲子为阳，乙丑为阴，阳主阳界，阴主阴界。今腾章，系阳界事，当用阳符。而流传多作阴符於函上用，并刻二符，并咒於其下。
　　阳符
</div>
    <div class="pagination">
<a href="道门通教必用集_page9.html">上一页</a><span>...</span><a href="道门通教必用集_page5.html">5</a><a href="道门通教必用集_page6.html">6</a><a href="道门通教必用集_page7.html">7</a><a href="道门通教必用集_page8.html">8</a><a href="道门通教必用集_page9.html">9</a><span class="current-page">10</span><a href="道门通教必用集_page11.html">11</a><a href="道门通教必用集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
