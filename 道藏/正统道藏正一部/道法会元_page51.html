<!DOCTYPE html>
<html>
<head>
    <meta charset="UTF-8">
    <title>道法会元 - 第 51 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 51 页/共 361 页</h1>
    <div class="content">　　墓
　　墓库之方问若何，求财称意莫多啰。
　　但看火暗并灰黑，一半愁时一半歌。
　　保病，依法厌禳。众吉相扶，则可救。
　　胞
　　次第安排胞绝宫，病人一息是难通。
　　诸般作事皆无益，灯欲残时又遇风。
　　病且依法厌禳，宜断后，住邪辟瘟。防寇盗。讼可结绝。
　　胎
　　安排此位却当胎，占病艰难恐退财。
　　若要安康消病患，除非作福叩天台。
　　病，入经络心胸否塞，且依本法厌禳，亦且迟滞。孕，未及时，平常遇之。喜神发动，主有人财之喜。讼，忧未散。
　　养
　　养之一位问如何，守分随缘且想过。
　　不必多思生妄想，急禳夙债与沉痾。
　　病，在经络迟滞，胸膈否塞，依法厌禳。孕，防伤胎，已产宜加调和，命不入煞，及所指东南方，则可养成人。讼，宽缓不急。
　　东斗主算
　　诚感延生兼值生，旺则木炁为福，必主荣贵，并有喜事重重。又若临胎养，主生男女，添人进口之事。逢吉交春好。
　　青帝护魂
　　肝经有病，宜奉木炁，及叩东岳或东南庙社之神，得东方青衣之吏救护。病不宜於生旺，生旺必危。依法厌禳解罪。遇春好，则秋不利。
　　青天魔王
　　阴府勾连，咒诅事起，鬼祟侵扰：东方坛神，废庙木客，水下三圣，木精水怪。又或曾因买木伐树，或春花果，若带山林花果禾稻等咒诅冤尤。逢煞在卯，则有雷惊，宜即忏罪。或惊触雷电风雨，旺煞交加，雷电震怒。若三煞加临艮户，皆主大凶。讼，主枷棒之忧。
　　南斗上生
　　生旺有火罗为福，太阳正照，命限逢胎有喜，遇煞须禳。巳午未生人遇之，兼带财主长寿。
　　赤帝养炁
　　司命为福。病，在心经，心炁不足。主心中有热，宜叩南方朱衣神吏解之则吉。
　　赤天魔王
　　命犯火罗，南方火鬼。若逢煞逢旺，必主火灾，或弄怪异。但若符头指子与北方斗位，则可厌禳。病，因司命勾引南方上坛神邪怪，及南方土神不安，朱雀飞腾。亦能与讼，小则口舌是非，田土咒诅事发。病者不宜热药，仍小有汤火之灾，疮疽血光之害。讼，主官吏性急暴怒。
　　西斗纪名
　　金水照，天曹录善灭罪。病，主迟延进退，乃西方寺观庙社善愿，见有白衣人取愿，宜叩白衣观音忏悔。讼，主迟滞。
　　白帝侍魄
　　病，在肺经。阴司五音咒诅事起。依法厌禳。讼，迟有救。
　　白天魔王
　　金星不利，西方坛邪为祸，有金银铜铁精怪为祆，及西方上邪巫魇咒。逢煞，乃带血伤亡之鬼，宜送。入山度岭，有虎惊。讼，破财不利。
　　北斗落死
　　罪不可原，数尽不禳。符头向南二斗，可以再禳。临煞恐有水厄，不然饮水过度，水成疾，难医。水星克命限。讼，凶，失理。
　　黑帝通血
　　肾经有病，再禳解厄，可以少延。大数有险。疾因饮水过度，亦命限水孛为灾。
　　黑天魔王
　　酆都追摄冤讼。饮水渡水洗浴成疾。北方之鬼，坛神井神不安。天瘟罚罪。急宜忏谢，庶或可延。疾危，终险。
　　符沉
　　一切水符不正中而偏侧者，皆宅禁土府有犯，方隅龙神不安。凡一切符沉除依方向验外，又看轻重紧缓：全沉水厄，或饮水伤脾，不可医解。符头指吉星，主生。面沉者，则命星绝矣。腰中略沉，再告禳解，此乃犯土败脾。符尖脚沉者，慢神不敬，两告不行，须看方向，宜加消详。盖沉亦有向背，在师通变，不得一例而推矣。
　　乾宫
　　随事随方验秘玄，凶逢天谴吉天恩。
　　病招西北五金鬼，及有天神愿未圆。
　　若暝阴雨星辰逆，晴霁天星转吉躔。
　　警策大凶乾上见，阴宫落藉尽天年。
　　有教有缘堪奏解，羽章七字上通言。
　　坎宫
　　默运天关向坎宫，元来坎险不宜逢。
　　常忧水厄饮水鬼，水鬼为殃炁塞胸。
　　阳宅阴坟看水路，衰招鬼贼旺兴隆。
　　中男消息如何见，亦防险难事重重。
　　若逢火命逢灾厄，解谢祈禳木日通。
　　艮宫
　　默召天关指艮方，适逢小指尚须防。
　　盖因艮是鬼门路，急遣雷符为祓禳。
　　命煞加临终不保，莫教星煞入衰乡。
　　小男有喜才堪折，无喜犹疑小口亡。
　　若遇五金声韵响，横来银货入私房。
　　震宫
　　一初震动见分明，春夏光明实本情。
　　若是秋冬多蹇滞、一切谋望总无成。
　　病逢木鬼金坛席，土命须防有变更。
　　定说长男善喜事，若云占产略遭惊。
　　木命最嫌金铁响，不然本属土长生。
　　巽宫
　　天关直巽最为宜，柔顺随心遇好时。
　　两日合谋诸事吉，病缘乐极受风吹。
　　东南亦有坛神鬼，更防长女有灾衰。
　　木事发财端的有，不防巽顺善求之。
　　六甲无忧皆快利，定生双女预先知。
　　离宫
　　心斗移时杓正前，心安神定保长年。
　　炎炎内扰成灾讼，摄现群禽更可嫌。
　　灯火俱爆防回禄，兽类无端主病煎。
　　响声重时离别去，灶君惹鬼祸相连。
　　驱牒南方坛席鬼，若询孕育女孩添。
　　坤宫
　　一念先天偶到坤，心神和悦炁常存。
　　若教事物随方现，以意推详次第论。
　　吉还吉报阴人遇，凶报凶神土府尊。
　　木响声高为不利，金声清起善财门。
　　问产先须安产母，不然剪纸去招魂。
　　兑宫
　　一念先天兑属金，一年百事利秋深。
　　开言所干皆成就，微笑心生喜悦音。
　　事物相逢清浊辨，若教火烈必呻吟。
　　但因木响为财气，水命逢之吉庆临。
　　孕育虺蛇来应兆，三春不利主惊心。
　　验心章倒方法
　　乾。禳谢则吉。坎。病讼皆凶，凡事迟滞。艮。病难当。震。病主大安。巽。病无鬼，官无滞。离。百事大吉。坤。病无祟，讼事凶。兑。讼滞，病有鬼，安运。
　　断心章指方诗曰
　　章在中宫斗在天，兑官安乐两相全。
　　乾旋坤转宜加祷，震怒离凶病不痊。
　　坎艮先凶而后吉，巽宫邪怪入身田。
　　更防飞出并腰断，病者看看入九泉。
　　占雨旸雪
　　春祈雨，占贪禄，夏秋廉禄。冬雪武。寇破。功名贪文。
　　灯明，晴。灯暗，风云雷雨电雹霹雳。
</div>
    <div class="pagination">
<a href="道法会元_page50.html">上一页</a><span>...</span><a href="道法会元_page46.html">46</a><a href="道法会元_page47.html">47</a><a href="道法会元_page48.html">48</a><a href="道法会元_page49.html">49</a><a href="道法会元_page50.html">50</a><span class="current-page">51</span><a href="道法会元_page52.html">52</a><a href="道法会元_page53.html">53</a><a href="道法会元_page54.html">54</a><a href="道法会元_page55.html">55</a><a href="道法会元_page56.html">56</a><span>...</span><a href="道法会元_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
