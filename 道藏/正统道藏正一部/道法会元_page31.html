<!DOCTYPE html>
<html>
<head>
    <meta charset="UTF-8">
    <title>道法会元 - 第 31 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 31 页/共 361 页</h1>
    <div class="content">　　三召亡幽。存至。
　　三官北酆，明检鬼营。不得容隐，金马驿程。普告无穷，万神咸听，三界五帝，列言上清。
　　解冤释结天尊。
　　向来召到亡某，及门中姻亲等众，仰承道力，已到法筵。第恐旷劫以来，妄认业缘，尚怀执着。昔在世而有争竞，今身谢而复沉迷，良由一念未忘，致使多生为累。吾今为汝礼请消解冤结颛使者，承宣符命，咸与解除。
　　解冤释结天尊。
　　向来召到法界五道四生男女孤魂、囚徒，劫亡苦爽，山川竹木水石精，灵坛社祠庙鬼神，滞魄等众，仰承道力，已集法筵。尚虑汝等旷劫以来，纵无明性，造诸恶业，贪诸所荣，嗔诸所辱，遂生恚恨，面是背非，动致口牙盟神诅佛，始於谤讟，终於诟诋，由是狱讼生焉，刑宪存焉。甚者私淫暗盗，悔毒助凶，负命欠财，杀伤斗殴，三世结衅，累劫兴仇，生死牵连，不能解脱。吾今仰凭道力，为汝冤魂，一心礼请消解冤结颛使者，承宣符命，咸与解除。
　　告解冤符。师行解冤释结之法。
　　是时天人遇值经法，普得济度，全其本年，无有中伤。倾土归仰，咸行善心。不杀，不害，不嫉，不妬，不淫，不盗，不贪，不欲，不僧，不。言无华绮，口无恶声。齐同慈爱，异骨成亲。国安民丰，欣乐太平。治病救苦天尊。
　　告医治符。
　　奉白亡过某魂，及某氏门中姻亲等众，在世之日，有身为患，备受痒痾疾痛之灾；无骨可仙，曷免生老病死之苦。阳间所患，阴境亦然。未遂安和，须资医治。吾今为汝一心礼请天医大圣，六职治官，治病功曹，掌药仙吏，扁鹊小吏，飞行变化，各运神功，普疗亡幽之病苦，复完旧日之容仪。各令礼相#1端严，形神俱妙。
　　治病救苦天尊。
　　奉白汝等幽魂等众，虽承道力，已到法延，恐汝在世之日，有身有患，备受痒痾疾痛之灾；受刑受伤，多历水火刀兵之难。或被蛇伤虎噬，或以苦毒自戕，言之不穷，伤残肢体。阳间所患，阴境亦然。未遂安和，须资医治。吾今为汝等魂，一心礼请天医大圣，六职治官，治病功曹，掌药仙吏，扁鹊小吏，飞行变化，各运神功，普疗亡幽之病苦，复完旧日之容仪。各令体相端严，形神俱妙。
　　完形复相天尊。　告聚形符。
　　说经一遍，诸天大圣同时称善。是时一国男女，聋病耳皆开聪。说经二遍，盲者目明。说经三遍，疮者能言。说经四遍，跛病积逮皆能起行。说经五遍，久病疯疾一时复形。说经六遍，发白返黑，齿落更生。说经七遍，老者返壮，少者皆强。说经八遍，妇人怀妊，乌兽含胎，已生未生，皆得生成。说经九遍，地藏发泄，金玉露形。说经十遍，枯骨更生，皆起成人。是时一国是男是女，莫不倾心，皆受护度，咸得长生。
　　如产亡，於此接分胎破秽符。
　　黄华荡形天尊。
　　告浴魂符。　化衣符。
　　汝等众魂形体既具，神识复完，各宜洗涤身心，来礼慈尊妙相。
　　东井灌黄华，石景水母精。浣魄浄阴秽，荡形成玉婴。表裹莹清彻，内外光华清。灵元神不昧，正炁合仙真。金童散紫烟，玉女麾神旌。五芽分五炁，三素布三云。郁仪缠结璘，浴之复完形。诣我玄坛下，炼神升玉京。
　　清静度魂天尊。
　　天地澄清，洗秽除尘。炼化九道，返形太真。百关纳灵，节节受新。清虚鉴映，内外敷陈。日吉时良，度命回龄。玉童玉女，为汝执巾。玄灵紫盖，冠带汝身。使汝长生，天地同根。
　　百宝装严天尊。
　　太上垂慈济，悯念在寒庭。幽魂无极穷，褰裳多裸形。惟望阳间度，功多及幽冥。一衣化无量，一服傲千生。从今尽冠带，变化凭火精。吾今拔赎后，万劫离苦庭。
　　法体圆成天尊。
　　丹罗羽衣，上清真衣，云霞道衣，大洞法衣，五雷绛衣，六度铢衣，八威氅衣，九等仙衣，衣之不尽，升入无为。
　　摄迹归本天尊。
　　天尊说经教，引接於浮生。勤修学无为，悟真道自成。不迷亦不荒，无我亦无名。朗咏罪福句，万徧心垢清。奉白：亡某魂诸仙子等，沐浴既周，衣冠悉备，齐蠲秽浊，顿获端严。各秉至诚，参朝大道。
　　总朝上帝天尊。
　　朝参　三境高尊十华上圣，
　　朝参　三霄教主演派宗师，
　　朝参　法箓官君斋坛列圣。
　　罪从心起将心忏，心若忘时罪亦无。
　　忘心无罪两俱空，此即是名真忏悔。
　　愿罪消灭，愿罪消除。世世生生，常亲正教。向来朝参大道，忏悔罪愆，汝等众魂，当知自己三清，本乎一炁，唯心浄土，谅不由他。其奈汝等生而不悟，死亦沉迷，业镜台前，肺肝呈露。惟我太上，愿海弘深，能为汝等救一切罪，度一切厄。各宜发露投诚，洗心悔悟。罪从心起，心灭罪亡。一转移间，证清净果。慎无蹉过，便好进修。阴府更不拘留，人天将行超化。退步坛下，祇领善功。
　　施诸法食天尊。
　　奉白坛下召到亡魂幽爽，汝等幻身易灭，妄念难除。地水火风之形，往日已散。饥渴疾苦之念，旷劫未忘。虽然如是，当知汝昔大患为汝有身，身有饥虚，以食为念，身今安在。何用食为。身有寒暑，以衣为念。身非汝有，何用衣为。以食以衣，财宝为念。身既是假，心即归空，若财若宝，亦将焉用。今汝之所以执着轮回者，为有贪爱念未除耳。若能解空见性，绝妄归真，不着有无，自然超化。如或尘根不断，业想未除，见以饥渴为苦者，即来享吾无碍甘露法食。
　　告甘露符。
　　请降诸天道炁，十方梵炁，自然甘露。
　　稽首玉清元始尊，稽首金阙虚无帝。
　　包含造化运阴阳，极处自然无凝滞。
　　生天生地生人伦，五色毫光随处慧。
　　度人无量不思议，敢仗祥光来拯济。
　　归命东极宫中尊，归命十方救苦尊。
　　毫光徧照三千界，智惠潜通五苦门。
　　常以广大威神力，慈悲救苦济亡魂。
　　指迷恶道返归根，法桥大度永长存。
　　大慈无上尊。
　　唵哩阮唏呼咤唏摄华耶。九遍。
　　天尊言：食施有尽，法施无穷。既已到坛，当先听法。又言：吾道无亲疏，吾眼无贵贱，一切众生，皆以等观。若有所择，是有二门。吾奉大尊教法，广运大慈大悲平等心，施汝等法食，汝等亦当发无遮无得大慈大悲平等心。若乃恃强梁而凌老弱，以猛壮而欺孤幼，贪多务得，不夺不厌，天尊科法，禁戒至重。吾今先以此法教戒，汝等各宜谛听。运平等心，无我无人。齐同慈爱，异骨成亲。见得思义，互相训导。登我法筵，受吾道炁。沦肌浃髓，自然饱满。尚虑汝等咽喉障得，业火焦炎，今有太上开咽喉利饮食甘露法言，谨当持诵。
　　告化食符。
　　唵□□嗌□哆哩□吽。七遍。
　　悲夫长夜苦，执恼三涂中。猛火入咽喉，常生饥渴念。
　　一洒甘露雨，如热得清凉。神魂生大罗，润及於一切。
　　功德金色光，辉辉开暗幽。华池流真香，莲盖随云浮。
　　千灵重元和，常居十二楼。急宣灵宝旨，自在天堂游。
　　泠泠甘露滋，法味难思议。骞香流七真，冥冥何生疑。
　　天厨金饭馨，玉浆名宝芝。普施诸有情，亿劫无苦饥。
　　受此法食者，生天登紫微。自然天厨食，普及於一切。
　　沉魂饥渴者，尽沾甘露味。化为灵宝浆，返阴成阳炁。
　　惟愿沉滞魂，上登清都治。浩晶生法气，氤氲凝天中。
　　两曜共澄彻，五纬交相通。三光焕已明，五炁凝三宫。
　　帝乡会五老，咽服百骸丰。金华照光景，身与日月同。
　　念道上圣前，万劫受无穷。回首仰圆罗，合景挹灵芒。
　　拘魂制七魄，思审定中央。行住礼虚无，寝息偃玄房。
　　饥餐黄蘗华，渴饮琼林浆。神真炼太漠，合体现真光。
　　妙道生一炁，炁中分阴阳。凝化日月精，灿然流三光。
　　九华合九道，八色照八荒。焕烂洞真炁，流精归太茫。
　　上生渊泉宫，下入无何乡。纵体复虚迹，忽然都相忘。
　　七宝流精结，混沌杂华房。咽服九霞散，此乐殊未央。
　　勤修大道法，精心感太冥。黄华真炁降，五脏结胎婴。
　　亡者生天堂，飞身朝上清。福惠无不遍，此食施众生。
　　散食。
　　功德不思议，行者膺福报。施与法食餐，永生安乐道。
　　食以济汝饥，法以解汝惑。法非食无以使汝饱满，食非法无以开汝昏迷。今者施食已周，经法宣演，各宜谛听，信受奉行。闻经悟道天尊。
　　讽经。
　　天尊经教恩，普被於十方。上圣洪名化，旁周於三界。汝等听道言而真心开悟，闻宝号而恶业化消，永出三涂，不经五苦，谨请元承将吏，部领众魂，少保法筵，伺候升度。
　　宣判斛疏。
　　向来。　回向。
　　炼度分胎破秽仪
　　监真度生天尊。
　　适来召到血湖产亡女魂等众，生前因产育以丧身，死后堕血湖之秽狱。或全产半产，已产未产，或双胎品胎，损胎堕胎，乍离腥秽之乡，难近光明之境。吾今仰凭道力，为汝女魂，礼请玉箓直符王陆二使者，神虎龟台素握濮玉女，承差追摄某将，荡血湖腥秽大神，监生、催生大神，合干官属，黄阙神君，紫户大神，流光玉女，宝室真人，三十六真，二十四神，狼吏虎贲，万二千神，飞行变化，各运神功，普为汝等荡除秽恶，宣通胞元。遏死户而开生门，下胎婴而疏壅滞；新冤旧怨，普为解释；已生未生，咸得生成。
　　九天称庆天尊。
　　告荡秽、催生、出胎符。
　　师行催生破产之法。
　　一过彻天，胞元宣通。二过响地，胎结解根。三过神礼，魂门炼仙。四过天王降仙，魄户闭关。五过五帝朝真，脏腑清凉。六过魔王伏诺，胃院生津。七过星宿朗明，孔窍开聪。八过幽夜显光，三部八景，整具形神。九过诸天下临，三关五脏，六腑九宫，金楼玉室，十二重门，紫户玉阁，三万六千关节，根源本始，一时生神。
　　告九天符。
　　向来依按玄科，分胎已竟。尚虑众魂久沦苦趣，精神飘荡，魂魄飞扬，须凭太上之灵章，为返重阴之幽爽。今对道场，先伸演诵。
　　九霄应化天尊。
　　告符，逐章次第，法师请炁布注。
　　谨上启郁单无量天帝，降注元一黄演之炁，下为亡者摄炁聚神。一如告命。
　　混合空洞炁至庆此荣旧苗。
　　谨上启上上禅善无量寿天帝，请降洞明紫户之炁，下为亡者摄炁聚神。一如告命。
　　无量结紫户至一切稽首恭。
　　谨上启梵监须延天帝，降注长灵明仙之炁。下为亡者摄炁聚神。一如告命。
　　须延总三云至稽首赞洞文。
　　谨上启寂然兜卫天帝，降注旸尸冥演由之炁，下为亡者摄炁聚神。一如告命。
　　寂然无色宗至一切稽首和。
　　谨上启波罗尼密不骄乐天帝，降注五仙中灵之炁，下为亡者摄炁聚神。一如告命。
　　翻翻五帝驾至稽首礼天尊，
　　谨上启洞元化应声天帝，降注高真冲融之炁，下为亡者摄炁聚神。一如告命。
</div>
    <div class="pagination">
<a href="道法会元_page30.html">上一页</a><span>...</span><a href="道法会元_page26.html">26</a><a href="道法会元_page27.html">27</a><a href="道法会元_page28.html">28</a><a href="道法会元_page29.html">29</a><a href="道法会元_page30.html">30</a><span class="current-page">31</span><a href="道法会元_page32.html">32</a><a href="道法会元_page33.html">33</a><a href="道法会元_page34.html">34</a><a href="道法会元_page35.html">35</a><a href="道法会元_page36.html">36</a><span>...</span><a href="道法会元_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
