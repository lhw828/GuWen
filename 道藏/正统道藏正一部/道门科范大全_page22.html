<!DOCTYPE html>
<html>
<head>
    <meta charset="UTF-8">
    <title>道门科范大全 - 第 22 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门科范大全 - 第 22 页/共 28 页</h1>
    <div class="content">　　第六戒者，妇人年未五旬者，不得令近神座。及童仆身上，气息臭秽者，亦不得令诣前，常务蠲洁，以奉上真。
　　第七戒者，常若奏对真灵，不得北向涕唾，及旋溺不洁。
　　已上七戒，能持否？和云能持
　　真君昔奉天尊教救，凡甲子、庚申，每月三七日，下降人间，受人之醮祭，察人之善恶，修学功过，年命长短。众等依科行道，当奉此七戒，以检饬身心，无招罪戾，庶使真灵降格，歆纳勤诚，魔精消伏，断灭不祥，过去超生，见存获庆，生人安泰，国土清平。众当明知，无忘于心，奉戒如法。
　　请称法位。
　　具位臣某等，谨重诚上启，太上无极大道，三十六部尊经，玄中大法师，灵宝主教，五师真君，三天圣师，泰玄上相真君，玉堂演教侍宸仙众，三界十方，一切真宰，悉仗真香，普同供养。宣意事悃已宣，圣聪昭听。复念臣等谬以凡庸，辄司科教，惧检身之弗类，恐获戾于上真，会请备员，不容逊职，蠲洗埃氛之累，宣行教典之严。伏望玉京山应供玄中大法师，灵宝三师，监斋大法师，降临坛所，俯垂佑助，流真炁於臣等身中，令得斋事克成，众真来格。某等不胜延伫恳祷之至，谨启以闻。
　　回向。
　　道门科范大全集卷之六十三竟
　　道门科范大全集卷之六十四
　　广成先生杜光庭删定
　　真武灵应大醮仪
　　启坛行道
　　法事升坛如式。
　　各礼师存念如法。
　　宣卫灵咒。
　　东方：
　　九炁青天，明星大神。焕照东乡，洞映九门。转烛阳光，扫秽除氛。开明童子，号曰玄卿。备卫我轩，上对帝君。收魔东妖，讨捕凶群。奉承正道，赤书玉文。九天符命，摄龙驿传。普天安镇，我得飞仙，和与道合真。
　　南方：
　　三炁丹天，焕景流光。荧星转烛，洞照太阳。上有赤精，合契虚皇。开明灵童，号曰华房。总统火兵，备守玉堂。斩邪束妖，剪截魔王。北帝所承，风火莫当。流铃交焕，翊卫坛场。正道流行，敢有巴狂。我享上功，坐运魁罡。亿劫长存，保天无疆，和与道合真。
　　西方：
　　七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断绝邪源，王道正明。宫殿整肃，三景齐并。道合自然，飞升紫庭。灵宝符命，普惠万生。元皇正炁，来合我身。功加一切，天地咸宁，和与道合真。
　　北方：
　　五炁玄天，元始徘徊。辰星焕灿，光耀太微。黑灵尊神，号曰层威。统冠飞天，仙裙羽衣。备卫五门，检精捕飞。敢有干试，豁落斩摧。玉符所告，神镇作威。邪门闭塞，正道明开。映照我身，三光同辉。策空驾浮，举形仙飞，和与道合真。
　　中央：
　　一炁黄天，调理乾坤。陶镕阴阳，总统玄真。镇星吐辉，流焕九天。开明童子，号曰天璘。元炁阳精，焰上朱烟。洞照天下，及臣等身。百邪摧落，
　　杀鬼万千。中山神咒，普天使然。五灵安镇，身飞上仙，和与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今升坛行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与合坛众官等，以今正尔烧香，以是功德，奉为天子王侯，百辟僚属，经籍度师，山林嵓栖，修真之士，同学之人，九亲姻族，天下人民，飞行动植，一切众生。今故烧香，归身、归神、归命太上十方灵宝自然至真无上大道，乞赐原赦臣等及醮主某家，前世今生，无边之罪，得兔离三灾八难、十苦九厄之中，身得道真，飞行虚空，白日升天，侍卫道君，逍遥无上金阙七宝自然宫，永与道合。所启灵应，上御至真无极道前。
　　重称法位。
　　具位臣某与合坛众官等，谨同诚上启，太上无极大道，元始天尊，太上大道君，太上老君，太上昊天玉皇上帝，九皇上尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣某伏闻金阙化身，诞玉宫而勇猛；乾元有将，视五岳以齐名。万真率仰於威灵，六合无逃於巡察，辄举彤庭之醮，仰延皂纛之临。恭惟北极佑圣真武灵应真君，丕扬神武之灵，茂着阴方之位，妙功不测，冲用潜通，曩京邑之上腴，有龟蛇之现象。允升地宝，毖涌神泉。掬清润之云浆，徧愈都人之疾；建琳琅之宝宇，遂成圣水之名。加以徽称，昭其懿实，普及寰瀛之内，咸知变化之神。矧惟靖邦，素彰殊应。岂钦承之敢怠，冀孚佑以潜臻。臣职在宣扬，理难缄默，况奉词旨，敢不上闻。
　　宣词。
　　按如词言，丹诚恳切。臣等谨为沐浴五体，澄炼六情，依崇真谢圣之科，祈注禄延祥之泽，施坛列纂，法地象天，所赍镇信供养之具，证质丹诚。以今日今时启坛，依仪行道，至某日某时，关奏上真，请福延生，祈恩谢过，辄依斋法，宿、先以启闻。恩惟太上三清，十方大圣，垂神鉴映，省览所陈。乞敕勒灵宝官属，土地真官，一合同心，并力营卫，扫荡内外，清净坛场，降伏妖魔，馘灭邪祟。使臣等心安神定，思念立感，启奏御达，善功成就，无有窒滞，所愿随心。臣等虽佩正真，参修大法，处身五浊，染迹六尘，三关未调，六情放诞，先凭禁戒，然后登坛，格降上真，导迎灵贬。上明天尊大慈之泽，下副臣等归向之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之六十四竟
　　道门科范大全集卷之六十五
　　三洞经箓弟子仲励修
　　真武灵应大醮仪
　　清旦行道
　　法事升坛如式。
　　各礼师存神如法。
　　宣卫灵咒。
　　青阳虚映，耀日回灵。神虎辟邪，飞天流铃。摧奸灭凶，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，大道兴行。庆云流布，合景黄庭，和与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今清旦行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与合坛众官等，谨同诚上启，太上无极大道，元始天尊，太上大道君，太上老君，太上昊天玉皇上帝，九皇上尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣闻阴阳递迁，惟北方负太阴之炁；水火各旺，独真君为水位之精。布政坎官，参功宸极，成万物之终始，司化机之翕张。赞襄上帝之陶钧，总括百灵之机要。或飞行於太空之内，或袭徊於五炁之天，神旌举而海岳动摇，剑炁冲而云雷振响，祆氛电扫，威令飙驰。凡倾归仰之心，必荷昭彰之佑。某洁蠲坛度，延企飙终，据精恳以钦承，伫威灵之感格。臣既承词旨，敢不上闻。
　　宣词。
　　谛详词语，灼见至诚。不仗明威，安臻戬谷。愿纳苹蘩之荐，俾依天地之仁。蔼瑞炁於层空，霖为德泽；扇灵风於阖宇，广布恩波。罔有神恫，迄
　　无鬼责。以今清旦行道，请法众等运兹初捻上香，愿此香烟，腾空径上太清宫中，供养真武灵应真君所化之身，金阙老君，三清玉皇上帝。伏愿隆大道以垂慈，冠列真而敷佑，使边燧彻警，兵锋不鸣，在朝无欺君败国之臣，四方有爱民保邦之吏，永无寇乱，同乐升平。今故烧香，自归依道尊大圣众至真之德。得道之后，升入无形，和与道合真。
　　以今清旦行道，请法众运兹二捻上香，愿此香烟，腾空径上北极太常府，供养真武灵应真君所属武曲星君，同北极众圣。伏愿示嘉应以宏敷，焕灵芒而远烛，使醮主某九先七祖，不滞幽关。见在亲萝，俱消罪目。宿世绝冤魂之累，重阴除冢讼之呼。束勒群魔之精，斩诚六峰之鬼。恢洪梵炁，保佑斯人。今故烧香，自归依经尊大圣众至真之德。得道之后，升入无形，和与道合真。
　　以今清旦行道，请法众等运兹三捻上香，愿此香烟，腾空径上神座，供
　　养真武灵应真君。伏愿体金阙之明威，为玉京之元辅，巡行有截，断灭不祥，使醮官某坎宫除险厄之虞，水德着聪明之性。修学云研经有素，掞藻无双，早阶抚仕之华，便蹑亨衢之峻。不修学云灵根坚固，性识高明。出入起居，罔有外邪之染；寝兴食息，永无时疾之婴。灾逐冰消，善随日长。有官云奋扬膴仕，蹈厉高资，骤膺迁险之荣，上结颙昂之眷，四海望经纶之业，百僚仰方重之仪。今故烧香，自归依师尊大圣众至真之德。得道之后，升入无形，和与道合真。
　　重称法位。
　　具位臣某与合坛众官等，谨重诚上启，太上无极大道，元始天尊，太上大道君，太上老君，太上昊天玉皇上帝，九皇上尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣闻廓仙雾於层阶，获降时乘之驾；启灵场於净馔，有疏肃设之严。尽小己之寅恭，荷威神之临鉴。重念醮官某涉道甚浅，禀生多艰，浪烦造化之功，无补圣明之旦。间关世路，险阻备尝，污蔑尘容，姓名弗着。常惧或为学始勤而终怠，或履世多过而寡功，或命历之不遐，或腻基之不厚。七月十五太上说经之辰，三月初三真君降生之日，有亏醮祭，实负兢惶。甲子庚申，祷祈疏礼；七元四圣，崇奉愆期。处秽以为常，啖荤辛而罔择，临丧吊而近死炁，随习俗而观邪风。或认倘来之荣，纵恣而殃连上祖；或恃一门之富，骄淫而罪纪阴官。非法贪财，违道干进。皆自今而俊革，庶复佑於神明。伏愿俯鉴冲诚，广敷道荫，使斋官某门庭荣盛，福禄增延，子孙蕃衍而克昌，夫妇谐和而偕老，仓箱岁益，金帛日增，永消不测之灾，长保无疆之寿。弟子臣某重念邪正不两立，善恶不并行，因淑世之教衰，致宵行之鬼盛，崇道者少，信邪者多，缘细民之贪心，欲小家之暴富，谄事耗鬼，剽夺里居，饱腥血於饿肠，示变怪於暮夜。或自空而掷瓦石，或乘后而盗资财。或戏谑阴人，往往而鬼胎乖露；或克害小口，时时而变证惊痫。或吹口作声而呼人姓名，或扣户搥门而扰人居止，或般粪秽而狼籍，或随盘合而留连，或托梦寐以相传，或引先亡而作祟，或示财而见悦，或放火而相惊。凡兹至贱之祆邪，颇觉盛行於人世。无幽不察，愿驰流火之铃；有罪必诛，无惜巨天之戮。行太上之命，振真君之威，敢有土地之停留，先遣阴兵而诛斩。绝百邪之横害，济群品以康宁。魔精灭而火死灰飞，灾难祛而云消雾散。群心仰祝，大庇是依，上明天尊大慈之，泽，下副臣等皈向之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来清旦行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之六十五竟
　　道门科范大全集卷之六十六
　　三洞经箓弟子仲励修
　　真武灵应大醮仪
　　临午行道
　　法事升坛如式。
　　各礼师存念如法。
　　宣卫灵咒。
　　北方玄天，杳杳神君。亿千变化，玄武灵真。腾天倒地，驱雷奔云。队仗千万，扫荡妖氛。雷公侍从，玉女将军。鬼神咸伏，龙虎潜奔。成震五岳，万灵咸遵。鸣锺击鼓，游行乾坤。搜捕逆鬼，破碎魔魂。除邪辅正，道炁常臻，和与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。厦今临午行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
　　具位臣某与合坛众官等，谨同诚上启，太上无极大道，元始天尊，太上大道君，太上老君，太上昊天玉皇上帝，九皇上尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣闻资生资始，物咸禀於二仪；有义有知，人最灵於万物。九天合德，三洞化形，神炁之三万六千俱来扶卫，骨节之三百六十无不混通。但以邪僻侈而迷真，恶根深而蔽善，於阴阳之数尽，当小大之劫终。魔鬼流行，遏绝生人之寿算；谄求余福，类皆倒见之愚蒙。曾不省其本原日信，从其邪道，有昏迷沉乱之感，无忠孝仁义之名。本非死期，横被六天之伤杀；遽绝人命，致令众怨之升闻。老少未尽其天年，魂魄无依於人世。遂使秽杂之炁，有盘结之多；真一之形，无保全之所。度彼下元之苦厄，凭兹真武之神君。剪伐魔精，拔济魂爽，仗慈尊之力，部万垓之兵，斩妖灭邪而六合清明，扫秽除氛而三光莹净，正法愈盛，邪炁消除，还天下之和平，解庶民之疑虑，万国有安宁之庆，九幽停考对之声，神功所施，万劫咸赖。设醮弟子某夙叨真荫，久处尘寰，每思作善之祥，专执事真之礼。草茅凡质，惟存葵向之诚；蝼蚁偷生，素窃河流之润。获淹岁月，莫报恩光，爰因诹诞圣涓吉之辰，特设迎祥之醮，辄凭道侣，仰谢北灵，祇严上象之尊，敢怠方函之奏。忱词可格，誊闻虽举於旧章；神理难穷，昭祷率据於精意。愿回飙景，俯察丹衷，弟子青词，谨当敷奏。
　　宣词。
　　按如词言，诚深皈奉。缅想五云之座，载飞百和之烟。天帝群真，如会上元之殿；朔都主宰，前趋八景之宫。萧台森竦於太空，仙奏虚徐於碧落，众真侍座，群魔束形，敢不竭励精诚，祇承盻蛮，庶荷穹祇之贶，以覃家国之休。以今临午行道，请法众等运兹初捻上香，愿此香烟，腾空径上太清宫中，供养真武灵应真君所化之身，金阙老君，三清上圣，玉皇上帝。臣等皈身、皈神、皈命，以是捻香功德，上祝今上皇帝，福澄八海，寿等二仪。同日月之祥华，照临莫极；广乾坤之至德，覆焘无垠。百揆有伦，三边罢警，千戈偃戢，襁负咸归。年楛狼钩，梯山自至。冰蚕神兽，航海来庭。蠢动含生，悉登仁寿。今故烧香，自归依道尊大圣众至真之德。得道之后，升入无形，和与道合真。
　　以今临午行道，请法众等运兹二捻上香，愿此香烟，腾空径上北极太常府，供养真武灵应真君所属武曲星君，同北极众圣。臣等皈身、皈．神、皈命，以是捻香功德，归流奉道某家，九世神仪，亿先神识，超离长夜，升睹光明。莹神丹霍之庭，擢景洞阳之府。天衣耀彩，仙简列名，流贶子孙，参真霄汉。今故烧香，自归依经尊大圣众至真之德。得道之后，升入无形，和与道合真。
　　以今临午行道，请法众等运兹三捻上香，愿此香烟，腾空径上神座，供养真武灵应真君。臣等皈身、皈神、皈命，以是捻香功德，归流奉道某家，六姻九族，眷属丝罗，俱治胜缘，常蒙道佑，潜祛罪衅，密解灾缠，债讼消平，冤仇和释。凶人恶鬼，无谋害之机；暗曜黑符，免照临之厄。神真佑护，动止亨通。今故烧香，自归依师尊大圣众至真之德。得道之后，升入无形，和与道合真。
　　重称法位。
　　具位臣某与合坛众官等，谨同诚上启，太上无极大道，元始天尊，太上大道君，太上老君，太上昊天玉皇上帝，九皇上尊，十方无极，太上灵宝天尊，已得道大圣，众至真，诸君丈人，三十六部尊经玄中大法师，北极佑圣真武灵应真君，三界应感，一切真灵。臣闻灵应诞敷，请问爰从於妙行；妖氛鼓孽，断除昔赖於威神。念末世之多难，致群魔之再盛。敢兴沴气，以扰良民；欲冀肃清，用伸抑郁。醮官某窃以城邑郊墟之下，妖孽所凭；山川林壑之间，精灵所舍。或依栖丛薄，或放荡汀洲。雨啸风嗥，鼓冤声於四野；云屯月晦，出磷火於中宵。傥遇兹奸，必伤正命。或自经沟壑，或受刃锋铓。或入火蹈河，时作癫痫之状；或含酸茹苦，常怀惊怖之忧。醮官某等切恐举世生灵，或被兹苦，伏冀真君，不违誓愿，大展威灵，驱此妖邪，归乎空寂，天清地静，永绝凭陵，同与生灵，不胜大愿。醮官某等窃以奸雄鬼域，蹑宫殿以游空；凶狡邪精，肆妖迷而诳物。或依栖楼阁，或居止山林。夜昏则灯火荧煌，野旷则笙歌杂还，布宣邪气，窃取珍藏。祸虐生民，以觊牲醪之祭；矜持诈力，能收少壮之魂。傥遇兹奸，必伤正命。或久贫而亟富，或已得而复亡。转徙无常，利贪人之祷祀；侵凌不已，致形体之沉沦。醮官某等切恐举世生灵，或被兹苦，伏冀真君，不违誓愿，大展威灵，驱此邪妖，归乎空寂，天清地静，永绝凭陵，同与生灵，不胜大愿。醮官某等窃以江湖河海，有潜蛟伏鳄老鼋巨鳖之精；林麓山川，有封豕长蛇毒虫猛兽之属。乘其波险，遽起吞舟。伺彼足音，便怀肆毒。变生仓卒，死在须臾。傥遇兹奸，必伤正命。或罜卷山椒之下，或沉埋鱼腹之中，或吸咽邪氛、雷鸣鼓胀，或触投猛噬、血溅形枯。醮官某等伏恐举世生灵，或被兹苦，伏冀真君，不违誓愿，大展威灵，驱此妖邪，归乎空寂，天清地静，永绝凭陵，同与生灵，不胜大愿。醮官某等窃以蜀中云：坤舆鬼井之地，东南云：荆蛮闽粤之地，虫毒兴妖，山林田野之家，邪巫作怪。飞符噀水，割口焚身，咒诅指空，果闻枉夭，精神在己，俄被拘囚。羹釜欲尝，巳中血虫之害；铁鞭微举，遽惊僵仆之虞。傥遇兹奸，必伤正命。或啸呼终日，或昏醉经年。或狂乱无端，认空花而作伴；或暗鸣不语，得暴疾以云殂。醮官某等伏恐举世生灵，或被兹苦，伏冀真君，不违誓愿，大展威灵，驱此妖邪，归乎空寂，天清地静，永绝凭陵，同与生灵，不胜大愿。醮官某等窃以冢墓丘陵之腐骨，化作尸虫；崭岩溟渤之腥岚，起为烟瘴。或流传飞疰，或渐渍熏陶。缘息未分，已有复连之兆；精神或惫，遂成中满之痾。傥遇兹奸，必伤正命。或形臞骨立，或腹伏气奔。或华盖委垂，血不藏於灵府；或琼池耗竭，水遂溢於丹田。醮官某伏恐举世生灵，或被兹苦，伏冀真君，不违誓愿，大展威灵，驱此妖邪，归于空寂，天清地静，永绝凭陵，同与生灵，不胜大愿。醮官某等窃以无边尘劫，流转世间，已死冤魂，仇雠身后。或负违财货，或残害形躯，祸结冤缠，痛深报重。得便者必居人类，阳作交亲；伺隙者必处幽途，阴为鬼祟。乘时造衅，待间中伤。傥遇兹奸，必伤正命。或缠绵疾病，或斗合万兵。或呻吟枕席之间，求生无路；或僵踣街衢之上，欲诉何门。醮官某等伏恐举世生灵，或被兹苦，伏冀真君，不违誓愿，大展威灵，驱此妖邪，归于空寂，天清地静，永绝凭陵，一切有情，咸臻至道。上明天尊大慈之泽，下副臣等归命之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来临午行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之六十六竟
　　道门科范大全集卷之六十七
　　三洞经箓弟子仲励修
　　真武灵应大醮仪
　　晚朝行道
　　法事升坛如式。
　　各礼师存神如法。
　　宣卫灵咒。
　　太阴化生，水位之精。虚危上应，龟蛇合形。周行六合，威摄万灵。无幽不察，无愿不成。劫终劫始，剪伐魔精。救护群品，家国安宁。敢有小鬼，欲来见形。吾目一视，五岳摧倾，和与道合真。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，今臣所启，速达径御太上无极大道、昊天玉皇上帝御前。
</div>
    <div class="pagination">
<a href="道门科范大全_page21.html">上一页</a><span>...</span><a href="道门科范大全_page17.html">17</a><a href="道门科范大全_page18.html">18</a><a href="道门科范大全_page19.html">19</a><a href="道门科范大全_page20.html">20</a><a href="道门科范大全_page21.html">21</a><span class="current-page">22</span><a href="道门科范大全_page23.html">23</a><a href="道门科范大全_page24.html">24</a><a href="道门科范大全_page25.html">25</a><a href="道门科范大全_page26.html">26</a><a href="道门科范大全_page27.html">27</a><span>...</span><a href="道门科范大全_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
