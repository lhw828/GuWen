<!DOCTYPE html>
<html>
<head>
    <meta charset="UTF-8">
    <title>道法会元 - 第 162 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 162 页/共 361 页</h1>
    <div class="content">　　道法会元卷之一百九
　　混沌玄书
　　太上心法序
　　善养道者，必先养心。善守法者，必当正己。善修身正己者，须当改念。行之本在心，法之本在己，修身之本在念。心坦则水火自定，阴阳自合。己正则符将自应，邪祟自远。身修心正，人心自归，尊卑自序。凡三者，乃一也。一贯而分三也。道无法无以立身，法无道无以正邪。欲行其道，必守其行。行不立，无以守法。法不立，无以立根。根者，道也。道者，修身之谓也。鬼神易知人之情状，人难知鬼神之情状。故守道者养心，养心者正己，正己者修身，修身者改行也。倘将不随，符不合，必三事有亏。既三事之先察而将符不孚，是太上之误人，非人之悖道也。
　　大抵符印咒诀为传世之文仪，乃太上之贵训。然至要捷不出於一窍。窍者，人身之枢机关楗也。天有窍则鼓舞万物，地有窍则河海归源，方圆随器。人身有窍，则动静神灵，总天地之玄关，合阴阳之至道，大以达造化不言之妙，细以察三才万象之根。五方五炁，三界万象万神，随感而应，皆自养心正己修身而得也。不养心，心必邪。不正己，己必侧。不修身，身必倾。心不养，道不坚。己不正，将不孚。身不修，行必败。三之一，一之三，在於德。仁慈公正，恕悯忠良，此道之行，德之仁者也。故太上内有轻重之问，外有轻重之答。后学详之。谨序。
　　妙用
　　天地大造化，总在一窍中。人能知此窍，万法总能通。
　　一窍通灵，万里可往。升天入地，驱神役鬼。
　　收为胎息用为窍，道法之中真要妙。
　　诸子缘深宿有因，得知怡然自痴笑。
　　一点朱符本是灵，窍中妙用体全真。
　　以道行道也，遂矣。后学之人，不能一心而用焉。盖天不言而默运，地不言而发生，道不言而包罗，法不言而随应。天以炁而降，地以炁而升，道以炁而生，法以炁而化。天之将，地之神，道之符，法之印，入道从法，先明天地之源，次究神炁之用。天之默运，则雷雨春夏生煞存焉；地之发生，则果核根苗随微而长；道之包罗，上而天，下而地，中而人，无所不包；法之随应，以正为念，以神炁为主也。天将守律，地神卫身，元辰用事，可以驱邪，可以达帝。初不枝蔓，惟正一字，无所不达。当以道为门，法为户。无生诸障，毋为邪役。真人审此，以为戒行云。
　　法将
　　灵光一点为符，千咒何如一点火浮，烜赫相随，岂在区区朱墨。四正法中，非要於符，非泥於纸。以我之正炁，合将之灵炁。法之系在乎斗，斗所统参於罡。罡者，乃四正之炁，中正之谓也。是炁乃斗之煞。天之斗随日月而转，罡亦如之。然我之斗，我之罡，在於何也哉。须明我之斗，我之罡，我之炁，三合用之，无所不验，无不通也。
　　一窍道九窍皆通 法行先天大道将用自已元神 一法通万法皆通一神通万神皆通 轰天雷电霹雳摄
　　连环运用理相生，万法无过是五行。
　　会得个中颠倒意，青天白日震雷轰。
　　我炁阴阳之炁，出则轰天震地，怒则山岳崩摧，煞则邪精粉碎。凝寂之中，其妙可见。默运之功，坐可知。上下神契，心明朗如秋月。法中至玄，其孰能知。将本居天，非己合之，何由应也。但居二斗之中，定光之内，为吾耳。以神炁相贯而合。合符为将，则万病俱消，万魔屏伏。故德者，道之符。诚者，法之本。道无德不足以言道，法非诚不足以言法。守道若正，正法化行。循法无私，将必听从。法者正己，道者守己。又如一事不亏，一心不易，虽王公大人亦可坐伏，此道之谓也。今传法时，师徒有法而不知法本，皆非行法者矣。
　　先天妙道
　　先天一　洪蒙未判体真寂，一气才分属有为 后天一　默运身中精神，玄窍灵光一点明 静则是道动则是法
　　虚无自然隐真合道秘章
　　道之有三：一者炼形，二者炼炁，三者炼神。虽分其三，不可弃一。三者要全，是炼形炁神。此乃道之机也。
　　全形者全在内炼。炼者，象四时之机，备五行之妙，对坎离匹配之用，藏龙虎交合之功。二炁常满，一炁混成，内炁不出，外炁不入。以元阳自暖於离宫，太阳自降於玄谷，三田炁满，出牝入玄，上不皎，下不昧，然后炼炁合神。全炁者，全神炁也。此冲和之炁，涯涯浩浩而流通，绵绵寂寂，扬扬续续，而入脐中。炁归脐则为息，神入息则为胎。胎息相全，混而为一，名曰太乙含真。然后炼神合炁。全神者有四，心、意、精、神之谓。虽言四，而皆同一。今人论其心，不论其意，言其性，不识其命。形乃藏神之宅也。若乃摄炁归根，自然精神内守，见超凡入。圣之根也。
　　炼形诀：真心内守，定息凝寂，绵绵若存，炁入丹田。五行攒聚於金鼎，阴阳会合於坎离。脐中动息，绵绵续续，往来自然。真玄自发，灵泉自降，丹田温温。此乃炼形之妙也。
　　炼炁者，阴阳之至精也。天之阳魂，地之阴魄，炼成炁，能生神。神为太乙之象，通变百脉之内，散在一身之中，乃强形壮骨。炁住则生神。真心端坐，迭足忘情，胎息绵绵，如龟喘息，真阳自降於离宫，离宫自伏真火，其冷邪阴汗自散也。如此五度，乃合周天三百六十五之数，阳光遍体，其炁自住，子母自守，负阴抱阳。此炼炁之本也。
　　炼神者，在目能视，在耳能听，在鼻闻香，在舌知味，在心变化，在意恍惚。其神长游。若纳其神，六根自静。端身正坐，默默然，少时，其神自定，内境不出，外境不入，心无二意，念无所着，听无所闻。合眼闭目，其炁在心。炁归脐中，胎息自盈。舌拄上腭，灵泉自涌。两手抱脐，丹火温温。意游长空，神光自照，六根安定，物我两忘。昏昏默默，神不顾其体，体不顾其神。良久，神迁於太虚之中，见一境物，其光如橘，非外非内，守真勿失。如目之光，如镜之影，心无二意。乃操之存之，恍惚自然真光发达，大若车轮，光润之间，形神踊跃，如月照空。神归体则真，神出体则灵。若守千日之功，形离飞升，万日之内，入圣合真。不枢不机，其理自真也。
　　此窍非凡窍，乾坤共合成。名为神炁穴，内有坎离精。
　　玄牝之间，非凡间物。未有此身，先有此窍。不在上，不在下，中间所有，先天之一窍也。生身之初，乾父之精，坤母之血，共合成。乃神炁之穴也。
　　团团一枚裹住脐，一寸三分莲蒂桃子样。其中有二窍如发，左火右水。凡下手工夫，每一日夜十五七次十数次。不拘何时，端坐，交足左上右下，暝目定息。以齿击七十二天鼓声，则真火自发。却即舌拄上腭，则灵泉自涌，却灌五七通吞下。其中行住坐卧，皆可用工。半月或一月后，以指於脐两傍如胗脉样按之，觉得如脉跳样，则是有胎息矣。久之交媾，或一物如粟米大，至半年一年长如黍米大。如此，则听其自然矣。至此，则宿病自除，百病不生，驱役风云雷雨电，无不应矣。
　　每日十数次，一炁默念二十字咒七遍，以鼻缓缓吸起本身坎宫炁，升离宫交合。舌拄上腭，片时。然后觉水火自舌端流下脐混合，无量造化。
　　夫先天炁者，乃天地自然之炁，非所谓心肝脾肺肾嘘呵呼呬吹之炁。此炁乃先天之炁，父母未兆形已前之炁。是故法本先天大道是也。无形无名，不着万物。至微也，莫测其玄。玉蟾云：不在心兮不在肾。今之两肾中间一点明，非也。此炁黄庭真土，接泥丸戊己相会之。炁归脐中，大肠之左，小肠之右。，无形无名，不可拟伦。乃天地自然之正炁，乃天将出入伏藏之所也。其色如黄金，脐中一寸三分是焉。此炁与后天两肾脉络贯串于泥丸。此炁乃万法之祖也，天地之根本。故修真之士，以此养真固炁。行法不明此炁，何足有天将之法。修真不明此，何以为根本之所养。天地人物一同有此炁，故能通灵。此炁至玄至秘，岂小补哉。得之者当以为万金之宝，轻泄者受天谴责。此炁即黄庭也，乃祖炁土也。中央戊己，其炁黄，此名先天无上一炁，出混沌之初。无形无象，其法脐内一寸三分之内是也。《度人经》云：元始悬一宝珠，大如黍米，去地五丈，隐天真无鞅数众者，是也。此是天将伏藏之所，非中界鬼神所居之地。此炁乃父母未兆形之前有之矣。黄庭者，正在大肠之左，小肠之右，正在中间，空闲一穴，其炁如玉，上冲顶门泥丸宫。至玄至秘，不可轻泄。轻泄则祸及九祖，殃及己身。度师轻授，则受谴非轻。万金不传也。
　　终南禅师问萧真人曰：甚物为风甚物云，因何云雾满空横。雷雨满天谁制造，故来今日问真人。真人答曰：地炁升腾不到天，结为云雾满山川。天炁下降不到地，变化狂风满世间。二炁相合为雨露，阴阳相击迅雷轰。此事不通天地理，如何参道与参禅。
　　一炁七遍之妙
　　耳热风生眼黑云，腹中衮处有雷鸣。
　　汗流大小皆为雨，目眩之时电火生。
　　玄元妙用
　　凡书符祈祷先书月孛符，后加聚云符於其上，又加雷公电母风伯雨师符於其上，又加致雨符於其上。如不要雨，只加驱雷符於其上。然后以一炁符盖之。此符帖於动雷关前烧。如蔽日，先书太阳符，后加聚雷符於日上，却少停，以浓墨蘸笔，聚一口炁猛吹笔上墨水於日字上，却念勑符咒焚之。如剪虹，书其符了，却於符下点三点，心念哔哩呜，后又符内掐破纸些小，却焚之。几书符，须合口书。有紧事欲言，书了却言。凡祈梼书符，先一日黄纸，二日青纸，三日皂纸，却书以后十二符，后用五方符，先以本日日辰所属相克书之。皆迭书於符上盖之。
　　玄元秘旨
　　夫混沌法，以祈祷为重事，其妙在於明乾坤之体用，察阴阳之盛衰，然后使天地之机，有相默契。召雨之际，岂符咒之所灵。符者，乃天地之真信，用之以为之合也。是以先天圣人仰观天文，俯察地理，近取诸身，远取诸物，不过用彼而合此也。今之学者，不明升降之理，不察盛衰，不知运用、妄以符咒之间，欲侥幸於万一，吾见失者多矣。岂特为一己之羞，且累於道法，可不哀哉。今述肯綮，以遗后学，使於行持，万无一失。凡祈祷，预於五日前斋戒沐浴，具表奏申，希恩请雨，以某日某时登坛号召。宜於前一夜，仰观星斗，如星繁闪烁，明日必雨。如魁畔白炁四边，当夜有雨。魁畔黄炁，明日云雨。四边云气侵入斗内，三日内大应。若无此境，必无应。切宜详看。至亥子时，运一炁七遍之妙，取身中报应。次早视日，四边黑炁如龙，则巳午间风雨立至。如黑云贯日，则三日内雨。黄云主雷，青云主风，则皆无雨。若白炁亘天，未申时应。仍以云气在日方，验雨来之方。复以水一椀，浇坛所地上，验其润燥，便知升降之理。然后依式建坛，行天雷一派符檄，若是内景相合，报应可立待。若天地之炁不交，吾身之运用不动，则是诚意未达，天命未旋，急宜再奏重谢。至晚，视西方落日处，有银弦云起，则夜必有雨。龙光摄水，明日必雨。至夜，仰观星斗，运无量造化。次日，仍复打点东方，以合夜来警策。若诚达恩颁，则天垂象以示人，即依时登坛矣。急宜首谢，以俟第三报应。至晚，仍复打点，却用睡法。须真中申三字，行蒸山煮海法。至日，以上雷符命檄之用。后五行生克符，与移风摄雨符，则上坛随呼随召而应。及用符口诀，则须口传心受，未形纸笔。此乃祈祷不传之秘，宝之宝之。
　　动则霹雳
　　入室静坐，良久，然后自然天炁下降，地炁上升，阴阳会于黄庭，混合交感，蒸山煮海，酿成五事。临坛之际，拨动关捩子，各从窍穴而出。故洞山云：此为至玄至秘之奥也。若欲成风，觉耳热之时，则双手玉诀，从腰脊运至耳，一刷。刷上则南风，刷下则北风，刷前则东风，刷后则西风。若成云，觉眼黑之时，则以睛光上视，俟睛动而止。若欲成雷，则以双手握拳，从腰肾运至耳，以拳塞耳，三按而发。若欲成雨，觉耳热汗出，炁不可忍时，以身振动，窍穴俱放。若欲成电，运至极处，则以目光闪闪而出之。欲左则闪左，欲右则闪右。若能如此运动发用，则五事之应，如鼓应桴。此玄之外，更无玄矣。乃千金不传之秘，万劫难遇，切宜宝之。
　　道法会元卷之一百九竟
　　道法会元卷之一百一十
　　混沌玄书大法
　　法派源流
　　帝师自本自根生天生地生道生仙浮黎元始至尊金阙元阳铁宝上帝，
　　君师混沌万变洪蒙太上玄元老君道德天尊无极铁师上帝，
　　系师东极宫中大慈仁者太乙寻声救苦天尊青玄铁升上帝，
　　祖师混沌掌法阐教宣元教主铁简玉溪南真人文彪，
　　祖师混沌开教演法度人选仙进士铁铭洞山真人李应新，
　　宗师混沌太真大夫运雷上相一炁真人铁钵雷师玉隆帖木儿真，
　　宗师混沌一炁运雷上相铁山雷师李明政。
　　将班
　　太阳雷君炎赤，太阴雷君璘朒，
　　月孛雷君□铁阴，罗喉雷君，
　　计都雷君煞，紫星君咤
　　木星雷君□金咤火星雷君□喃□啖，
　　金星雷君□□，水星雷君□□哧哩
　　土星雷君□□哩，
　　五符
　　风 云 雷 雨 电
　　二符祭炼
　　元阳 有一灵宝无旺光普求众生皆解脱
　　祭炼 祭炼诸事用慎勿轻轻泄天禁甚严
　　总召万灵符
　　祖印
　　书符咒
　　□唏呜□哔哩吽□□□忧□唷□咭咤啮噜音雷□噭嘺吽喔。
　　青城誓咒
　　青城有誓，速现真形。吾若负汝，修道不成。汝若负吾，灭汝真形。急急如律令。
　　召咒
　　吾是元阳金阙灵，混沌一炁而化生。
　　天回地旋乾坤转，始祖敕我召星真。
　　铁师金剑荡妖氛，飞雷掣电响太清。
　　敢有后至先灭形。一如始祖元阳上帝律令。
　　元阳帝令，关召星真。稍有违慢，太阳一激焚。急急如律令。
　　披发步罡寻煞炁，剑尖捻火炼真文。
　　老君授吾混沌法，役使星辰六六雷。
　　一炁七徧天地黑，三更三点召雷神。
　　惟有召雷关捩子，玄元一窍少人陈。
　　茯苓煮粥炼星真，常留一点镇黄庭。
　　一伯八刻随身火，灵符窍合天地人。
　　遣咒
　　绿水清波湛湛澄，千钧斧剑背头轻。
　　傍河柳树风吹倒，抱着常娥也不惊。
　　轻时轻似空中尘，重时重似千称铁。
　　白时白似天上雪，红时红似猩猩血。
　　织女四哥地下□，□喽咭哩云蒙月。
　　登僧得色星夜诀，大朴大初水火穴。
　　天地此时不敢说。驱天驱地起云龙，
　　咒尽灵符召九都。若人了得驱天法，
　　役使南曹九帝君。云龙叆叇敕五雷，
　　冯夷鼓舞嚼九龙，磊磊落落偏乾坤。
　　日月偏动役山岳，掣电电光雷霹雳。
　　破石泉源云拨墨，黑风翻水吼龙吟。
　　飞砂走石山崩裂，社令城隍违令灭。
　　翻覆三千徧大千。急急如律令。
　　吾代太上老君，九天之上天尊。三十二天为主，三十二帝为身。我行混沌大法，统尽日月星辰。万圣听吾差使，千真遵守坛门。未有山川五岳，先有玄元老君。帝赐除邪宝剑，给付墨印随身。日下人间济苦，夜归天上巡行。唤集天兵地将，显现神通降临。辅吾专斩恶鬼，星辰恶逆除形。万里如同寸步，翻身济物利人。天下太平广阔，收入葫芦斩精。惜身布炁前后，蓬莱三岛仙人。急急风火一摄，斫邪斩鬼为尘。急急如律令。
　　吾代太上老君，九天之上天尊。三十二天为顶，三十二帝为身。我行无穷大法，斩鬼诛形移星。万圣听吾差使，千真遵守坛门。未有开天立地，先有玄元老君。吾奉始祖敕命，斩鬼斩邪减精。若不顺吾法律，斩首斩形无轻。为国祈雨速至，为民斩鬼疾擒。如有诸雷违令，罚为地府阴兵。急急如始祖元阳上帝律令。
　　召月孛咒
</div>
    <div class="pagination">
<a href="道法会元_page161.html">上一页</a><span>...</span><a href="道法会元_page157.html">157</a><a href="道法会元_page158.html">158</a><a href="道法会元_page159.html">159</a><a href="道法会元_page160.html">160</a><a href="道法会元_page161.html">161</a><span class="current-page">162</span><a href="道法会元_page163.html">163</a><a href="道法会元_page164.html">164</a><a href="道法会元_page165.html">165</a><a href="道法会元_page166.html">166</a><a href="道法会元_page167.html">167</a><span>...</span><a href="道法会元_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
