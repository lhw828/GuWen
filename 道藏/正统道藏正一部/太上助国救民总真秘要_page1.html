<!DOCTYPE html>
<html>
<head>
    <meta charset="UTF-8">
    <title>太上助国救民总真秘要 - 第 1 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上助国救民总真秘要 - 第 1 页/共 17 页</h1>
    <div class="content">太上助国救民总真秘要
　　经名：太上助国救民总真秘要。宋元妙宗编。十卷。底本出处：《正统道藏》正一部。
　　目　录
　　序
　　卷一　上清北极天心正法序并驱邪院请治行用格
　　卷二　上清北极天心正法 斗下灵文符咒
　　卷三　祛除劳瘵 众病符诀并天蓬诚邪真法
　　卷四　上清隐书骨髓灵文上
　　卷五　上清隐书骨髓灵文中
　　卷六　上清隐书骨髓灵文鬼律玉格仪式下
　　卷七　辅正除邪考召法
　　卷八　太上正法禹步 斗纲掌日诀法图文
　　卷九　传度立狱生天台汇盖 斗灯推占诀法
　　卷十　上清北极驱邪院行遣公文式
　　太上助国救民总真秘要序
　　臣窃闻太上开化，运真气以育群生。正一传宗，阐明威而显幽隶。然则神章妙典，虽遇时而当出。元科真律，实戒之於妄传。恭承仁圣，在上受天宝命，阐扬至道，可谓至矣。近又建宝箓之宫於都城，设传度之坛於禁近。拯济符药，保安黎元。受厚惠者，日有千人。向真风者，十瑜八九。裒访仙经，补完遗阙。周於海寓，无不毕集。继用校伟秘藏，将以刊镂，传诸无穷，俾天下洽於淳古，人民敦於性命，可谓道炁纯全之运，太平万世之时也。臣夙遭幸会，叨居羽属，游历四方名山灵岳，寻访师法。三十余年，粗得众要，备其施用，敢不激励于其时者哉。臣曩寓南阳，遂尝以符水拯其疾苦。仅及数年，仕民获效者，不可胜数。一旦叨承韶旨；遣赴阙门，继蒙命号诰锡之宠，自揣何功上报天泽。臣於前岁七月，被旨差入经局，详定访遗及琼文藏经，开板符篆，因得窃览经录。殆至周遍神章宝篆，靡所不有，独於救世治疗符法，适时可施之术，殊为隐阙，未有完显备用之文。臣不敢惜其所闻，忘其浅陋，辄以所授符法秘用口诀，分为十卷，名曰《太上助国救民总真秘要》，缮写成编，冒昧上进，庶以少裨圣志，搜扬道法万分之一，且获资於后学，少益见闻，亦愚臣在道之至愿也。
　　政和六年闰正月十五日，臣妙宗谨序。
　　太上助国救民总真秘要卷之一
　　洞幽法师元妙宗编
　　上清北极天心正法序并驱邪院请治行用格
　　臣闻天心之法，北极中斗之法也。北极者，天之中极，万象之所会。北斗者，天之中斗，万炁之所禀。故为天之心，则其法本之於此也，同出乎正一之宗，为劾治之枢辖。自昔饶君夙着《阴功简》在天意，神付真箓，受诀紫霄，嗣系递传其法，遂明之于世。若乃致召福祉，祛息邪戾，统辨阴阳之理，分隶幽显之情，事靡不备，法用简要，莫大於斯。近世高行之士，助天行化，辅国救民，尤尚此法。其於施用，功验或鲜者，盖由传受不该於精博，学之未详於至术，道力罔周，神奇难备，徒萦名实，反何益之於事哉。臣谨将本法兼秘授口诀，摭集符印，步纲蹑斗，旁通之要，尽其隐奥，阐未明之旨，略已见之文，贵在行持，曲达元妙，庶於流演，津利无涯矣。
　　按律，天心正法太上秘诀，凡传授，须按年限，告明科典之式，真灵报应之验，乃可施用，不许妄授，违擅科禁，犯者不唯神气不行，又有幽显考罚，殃咎非轻。其传度自有典仪，具於后卷，学者宜以此审知耳。
　　祈求禳请
　　一国家祈求雨泽，或久晴不雨，或螟蝗灾虫为害，人民灾伤，妖星照临分野，或边寇侵境，阵敌临克，蛟龙水怪漂荡人物，倾覆舟船，如此等类，事无巨细，并用飞奏上天，请天兵诛灭，及申诸天星府，五岳四渎四海九江龙神，牒本属城隍，山川道路合属地分，及六丁六甲，云雷两部。须得当任掌首灵司，或民庶投状，称说某界内为某事，已於某处开建道场，坛席恭俟。感应后，当修设大醮，以谢天恩。具状保奏差来吏兵，还治进爵加秩，以为效信。务要精诚，克彰灵应，若或懈慢，则四司弹紏，三官考录，有违天科，罪当不赦。
　　癫邪鬼祟
　　一治癫邪鬼祟，先取本人诣实文状，据其事理，合用申行去处。先札付本家司命五道土地，次牒所属州县城隍，或奏本部兵将收捉，或用奏上天，建立天狱，收捉鬼祟。凡申发文字及差兵将，先用赏设讫，方给帖牒关引等付之案，令奉行，次给符水与病人吞佩。蒙恩之后，再用赏兵，及修设斋醮谢天，以答灵贶。其斋醮法，信量贫富，丰俭为之。如委实家贫，不能办者，师为代备之。若富者蒙恩之后，鄙吝财物，不修报谢，有昧兵将之功，即反招殃咎，难以禳解。
　　山魈精怪
　　一山魈精是五行不正之精，诈称贤圣，私通妇女，起水放火，抛掷砖石，引弄六畜，变现光怪，依附生形，昼夜游走，惊惧人口，一切怪异。先详看状词，情理切害者，咸依上条，飞奏上天，申某岳借兵，或牒本处城隍。其所用法，信赏，一如上例。
　　传尸复连
　　一断绝传尸复连，解咒诅等，并先取本人状词，称为某人所患某疾，本家曾於某年月日某人，因此疾亡，或后来又因此疾亡几人，须一一具亡过姓名，或曾作甚功德，追荐未退，即当飞奏上天，及申东岳，乞移牒地府，给假差人，押赴某处，生天台，露迹显现，听受经法。当建黄箓道场几昼夜，沐浴化衣，设食受戒，焚龙童子，传太上救苦真符，拜奏章表，立名追荐。斋毕，差四直使者斋券验坛牒，押亡人下地府，计会功德司，及生天案官吏，与依例受生。后赏兵讫，下盖法，永断后患，及付符水与病人吞佩。若频梦先亡来为祸害，附着人体，指说事理，若非外鬼，当须功德荐助生界。凡系同亲尊长，及从房骨肉为祟，亦用追悼，可得存亡共济，患害不兴。事讫谢兵，一如上例。其咒诅，如有因此死者，量力贫富，合作功德。拔赎讫，次行申奏，止绝咒诅之处。干击符庙，不得举行，须管永远断绝。
　　遣治瘟疫
　　一发遣瘟部鬼神，伤寒热病，豆赤眼，口疮五疟，寒热狂邪泻痢等病，服药不退，祈禳不应者。先取本人事状，诣实申牒，札付所属，或飞奏上天。令修醮谢罪，忏雪过犯，方给符水吞佩。牒十二年王收摄先行，毒药毒气不得传染。家门仍以灵符镇断，及下盖法，永远不患瘟病。仍须赏兵，饯送瘟部鬼神远去。事平之日，醮谢上天，以答恩佑。
　　祈请嗣息
　　一祈求嗣息，若人婚娶多年，不生男女，或乳产不育，或多女无男，或幼年早夭，盖为六害相刑，或值孤辰寡宿，或先缘积恶，嗣续难成。凡似此类当具夫妇生年月日时，飞奏上天，及申监生注生案，仍申东岳，特与注一男与某人。仍付符与吞佩，须令预作功德，及修圣像之事，伺候感应。蒙恩之后，当设斋醮，以谢上真所赐之恩。
　　禳谢灾病
　　一禳灾悔过，连年灾害，困苦床枕，药食不疗，祈告无验，或值星曜照临，或冤邪克害，或犯土司禁忌，或先缘见世业报所撄，是致上天谴责#1，下鬼诉诬。若欲祈禳，皆先首悔，修斋设醮，拜表投词，冀圣道哀悯，赦其过咎。
　　破不正符庙
　　一破诸不正神庙，谓非国朝祀典之神，依草附木，或盘泊泉池之中，野怪山精，侵人害物，横求血食，兴作疾病，一切不祥之事。若有状词投告，当申东岳，飞奏上天，差天兵收擒诈乱邪神，及焚毁祠宇，按律治罪。若私有香烟之祠，有福德及一方之民者，取众保乡人等文状保明，申奏上天，乞赐遣赏，许令重立祠庙，今人承奉。依治鬼律，应正庙系国家祀典之神，不得曲邀祭享，私受血食厌祷，令人咒诅，枉取生人魂魄禁闭，使人入投水火，自欲残刑性命，不务生理，多生公讼。一切疾病，所作不利，耗失家财，许人陈状详委，是实申奏，候报应施行。若生人误有触犯，牵及神理，鉴证猥事，致生灾难，亦许首谢，不得刑害居民性命至死。若有干冒，虽系流，仍听求谢也。
　　杂类邪气等
　　一鬼怪杂类辄行邪气，败坏人酒醋之类。或犯禁忌，家宅 不宁。发掘古墓，伏尸为害。六畜作怪，生子自食。虫鼠怪呜，雌鸡夜啼。蛇蚁流毒，入宅为害。刀抢棒剑，妄作声响。夜行见鬼，心生恐怖。鬼开闭人门户，敲打什物，陈设杯器饮食，使人持刀投井自缢，使人或哭或歌，忧悲不乐。使耗散家财，借人衣物，放火烧宅。呼人姓名，鬼炁入人心腹，恶梦鬼魅惊魇，寝寐不宁。使人多公事口舌，夫妻不和，产乳难生。使人田蚕荒耗，种莳不丰，经商亏折，万事不遂。或新屋内鬼神聚集，旋风入宅，狐狸乱鸣，大木无风倒折，釜鸣并溢，家事器物，辄自行动。小儿夜啼，不宜男女。奴婢多走，牛马瘟疫死伤。白日鬼物见形，怪声光影千幻。万妖侵生，蠹物之事，卒述难穷。今略举此数例，庶知法中有律制伏，事无巨细，皆有法度。其或调理无凭，涉於虚诳者，不在行遣之限。其蒙恩之后，所用赏兵醮谢之礼，并须随力供给，不可全阙科仪。神明不远，在人耳目之前，苟有不生信心，轻毁侮黩，罪延先世，祸及子孙，灾害锋起，悔何可及。
　　右以上录出法中条例，备此数门，品贯详明，了然可解，标为图像，显於人庶。凡有患请治者，按行而不疑。不信轻黩者，讲闻而知悔。此则代天济物的，不可苟求於货财。彼或请命投诚，切勿违慢於科律。应诣当院投状，及请乞符水者，并详此知悉。
　　太上助国救民总真秘要卷之一竟
　　#1『责』原作『贵』，疑误，据上下文义改。
　　太上助国救民总真秘要卷之二
　　洞幽法师元妙宗编
　　上清北极天心正法斗下灵文符咒
　　存变遗治诀
　　凡辟除瘟疫，治危病，断传尸疰气，制伏狂邪鬼神，破不正符庙，并先精洁焚香，步纲毕，变神，默以虔告上清北极大帝后，便步斗纲，念斗咒，至破军上，念天纲大圣咒，弹却斗诀后，以天丁诀，直至而行。次依四季殿朝玉皇上帝。录其因依，节略事情，依式上奏，候玉皇敕旨。却往某人家，指挥二神将，随后至某人家门外。用变神句呼神将，同用上帝及天丁诀，存带去人为四直功曹，六丁六甲将军，当界土地毕，后点取随身要用诀目耳。
　　北斗七星局邪诀
　　存北斗星覆镇头上，以纲柄指向前。存两手肘膊胸，为一座斗星毕，后步北斗七王入门，从贪狼步起，以纲柄指向前。至厅上坐。存己身为北极驱邪院使，左手执都天大法主印，右手仗三昧火铃剑。如三天正一真人服饰。交泰冠，鱼鬣服，乌爪朱履。左右存四大天王，八大金刚，十二大神，子丑寅卯辰巳午未申酉戌亥，十二时神。六丁六甲将军，当直日时二功曹，然后据事依法行持。
　　变神诀
　　凡行持遣敕，并先变神，掐本师诀，存为驱邪院使，天师服饰。二神将，日时功曹立於左右讫，次用上帝诀。次变神诀，念咒。次遣用掐上帝诀，两手俱作，叩齿三十六通。次步纲如常法，微祝曰：
　　授太上法箓弟子，具位谨召年神月将六甲吏兵，今日今时，直符箓中神将，统兵助法神将一千兵马，直日六丁骑吏兵马，一合下来。行神布气。又叩齿七通，咒曰：结变神印，念变神咒。
　　吾非凡之身，头似黑云，发如乱星，左目如日，右目如月，鼻如火铃，耳如金锺。上唇雨师，下唇风伯。牙如剑树，十指如功曹。敕吾左肋岷山君，敕吾右肋庐山君，敕吾左足左雷将军，敕吾右足右电将军，敕吾脊骨泰山君，三十六禽，二十八宿，并应吾身，急急如律令。 
　　识法中圣像
　　北极五灵老君，玄冠羽服焕然。如望日轮中有帝王、仿髴左右侍玉女，策之徐徐，而侍从如帝姓遐讳明。
　　上台真君，身长一丈，面黄，吐黄气，散发道装，浅黄之衣，手执玉圭，乘三素玄云，顶中有黄炁。名虚精。
　　中台真君，身长一丈，面白光，吐白炁满天下，道装白衣，执白圭，乘白云，顶中有白炁。名六淳。
　　下台真君，身长一丈，面青有光芒，气如丝，射暗立青气中，道服青衣，执青圭。名曲淳。
　　贪狼星君，身长一丈二尺，如旷野鬼帅，披发，面色青赤，左手拄白棒，右手按前。
　　巨门星君，如美妇人，披缨络，戴五色花冠，执通明宝扇，青衣女子侍从。
　　禄存星君，如二十美丈夫，花貌，披草衣，执纸笔，正面立。
　　文曲星君，披发，执文字，骑五色云龙，颜如妇女。
　　廉贞星君，独髻，骑白龙，戴七宝冠。从者四人，各执戟，随武曲。
　　武曲星君，象头人面，仗剑，披缨络。从者四人，各执戟随从。
　　破军星君，猪头人面，手持欢喜团，披白素衣，口吐赤炁，光明夺日，立斗柄头。
　　辅星，冠冕服，执简，如世宰辅之服。
　　七元星君，皆道装黄衣，乘黄云，白圭，顶中出玄气。
　　弼星，绯衣，同七星。长一丈，执圭，出五色云气。天刚大圣上帝封为婆罗王，乃七元之领袖。身长百尺，着素罗，披发，左手叉腰，右手仗剑，跌足丁立，面紫色。顶中出气两条，一青一白，於青白中，复有赤炁如丝以诀取之。
　　真武，身长百尺，散发，金锁甲冑。足踏五色灵龟，又名螣蛇八卦之龟。按剑，立眼，如电光。凡用真武符，即取气，以为功曹注入笔头墨砚中，后以斗诀书之。左右执旗戟共九人，同乘黑云。
　　天丁力士，绯衣大袖，弁冠，执戟。姓句，名民子。
　　神将，皂衣，绯抹额，如神人。统兵仗剑，助法执戟，或作将军状。本师诀句之，咒曰：
　　北帝有将，职主驱邪。神通广大，利爪长牙。威动天地，气若云霞。统领吏兵，驱使夜叉。后拥剑戟，前走雷车。威风戛地，走右扬砂。功赏正道，收捕精邪。为祸等鬼，尽底擒拏。急急如律令。出将居左。
　　北帝有将，职主驱瘟。上承圣旨，下救生民。德合天地，威动乾坤。脚踏沧海，头戴昆仑。后有力士，前拥三军。驱雷走火，剑戟如云。辟开人路，浍塞鬼门。夜杀恶鬼，日吞五瘟。一切祸鬼，捉赴帝君。寸斩无赦，碎如微尘。急急如律令。出将居右。
　　功曹，戴冠，朱履，仗剑。以本将日辰诀句之。
　　土地，白襕衫，裹幞头，着靴，身长三尺二寸。以本师诀句之。
　　子日直符，鼠头人身，黑衣持镶。
　　丑日直符，牛头人身，黄衣，执如前。
　　寅日直符，虎头人身，着青持。者，戟上有赤芾。
　　卯日直符，兔头人身，着青持。
　　辰日直符，龙头人身，黄衣持。
　　巳日直符，蛇头人身，赤衣持戟，有绋。
　　午日直符，马头人身，赤衣持戟。
　　未日直符，羊头人身，黄衣持戟。
　　申日直符，猴头人身，白衣持枪。
　　酉日直符，鸡头人身，白衣持枪。
　　戌日直符，狗头人身，黄衣持枪。
　　亥日直符，猜头人身，黑衣持镶。
　　已上直符同岳兵、勇猛鬼神，带甲持戟。
　　天界直符，焦公奴。
　　地界直符，郑元喜。
　　空界直符，张元伯。
　　驱邪院使，张天师。披白鱼鬣服，交泰冠，足蹑朱履，左手持都天大法主印，右手仗三昧火铃北斗神剑。
　　传教，谭先生。松形鹤体，戴华阳巾，衣紫鹤氅，字凌虚。
　　传教，饶先生。眉目疏秀，形仪长五尺余，举止端雅，衣鹤氅，华阳帽。
　　东岳差来补充统兵神将一员，裹朝天幞头，皂绣金花袍，红罗抹额，碧玉束带，金锁甲，苍龙皴纹靴。身长十二丈，执铿钢长剑，乘赤马，拥红绣旗，主统吏兵，护卫正法。若遇有救应，收擒鬼贼，诛伐行事。乃主通传教令，明白约束，激励部伍，克敌克胜。若有使令，即时受事。事毕，明通报应。
　　助法神将，持黄钺斧，乘白马，拥黄绣旗，衣冠甲冑，等同统兵神将，并齐心协志，统摄吏兵，卫护法师。若有救应，收擒鬼贼，诛伐等事，皆同谋虑。通传教令，整肃兵威，制胜料敌，有所使令，明作报应。二主将，十亚将，二十兵头部伍，五龙神，五岳主，精兵一千人。一规仪使，二主簿官，十二曹使，四直功曹，一土地。
　　亚将十员，形貌不一，各长一丈，冠带兜鍪，黄金甲，手执弓矢戈剑，各五色旗，乘马。二主将驱率所部兵众，拥敌收擒诛伐，听主将击励兵阵，务要威猛。
　　兵头部伍长二十员，银兜鍪，锁甲，操利器。身长九尺五寸，或乘或步，常佐十亚将驱策部伍，震动威猛，救应勤劳，务功立事。
　　防御五龙神祇，应五人，常制御龙神，防护道法。若本院有所祈祷雨泽， 助国利民，主驱发引龙，务降时雨。若本院有收擒精怪诛伐，则破荡窟穴，夷灭宫庙，摧裂山泽，扫荡邪精，流布旺炁，治怪除妖。
</div>
    <div class="pagination">
<span class="current-page">1</span><a href="太上助国救民总真秘要_page2.html">2</a><a href="太上助国救民总真秘要_page3.html">3</a><a href="太上助国救民总真秘要_page4.html">4</a><a href="太上助国救民总真秘要_page5.html">5</a><a href="太上助国救民总真秘要_page6.html">6</a><span>...</span><a href="太上助国救民总真秘要_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
