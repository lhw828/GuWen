<!DOCTYPE html>
<html>
<head>
    <meta charset="UTF-8">
    <title>葛仙翁肘后方备急方 - 第 22 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>葛仙翁肘后方备急方 - 第 22 页/共 32 页</h1>
    <div class="content">　　治卒阴肿痛颓卵方第四十二
　　葛氏，男子阴卒肿痛方。
　　灸足大指第二节下横文理正中央，五壮佳。姚云：足大指本，三壮。
　　又方，桃核中仁，熬，末，酒服如弹丸。姚云不过三。
　　又#18方，灶中黄土，末，以鸡子黄和，傅之。蛇床子末，和鸡子黄傅之，亦良。
　　又方，捣芜菁根，若马鞭草，傅并良。姚同。
　　又方，鸡翮六枚，烧，并蛇床子末分等，合服，少随卵左右傅卵，佳。姚方无蛇床子。
　　小儿阴疝，发时肿痛。
　　依仙翁前灸法，随左右灸，差。
　　随痛如刺方。
　　但服生夜干汁取下，亦可服丸药下之，云作走马汤，亦在尸注中有。
　　阴丸卒缩入腹，急痛欲死，名阴疝。狼毒四两，防风二两，附子三两，烧，蜜丸，服三丸，如桐子大，日夜三度。
　　阴茎中卒痛不可忍。
　　雄黄、矾石各二两，甘草一尺，五升，煮取二升，渍。姚云：疗大如斗者。
　　葛氏，男子阴疮损烂。
　　煮黄檗洗之。又，白蜜涂之。
　　又方，黄连、黄檗分等，末之，煮取肥猪肉汁，渍疮讫，粉之。姚方，蜜煎甘草末，涂之，比者见有阴头肿，项下疮欲断者，猪肉汁渍。依姚方，即神效。
　　阴蚀欲尽者。
　　虾蟆、兔矢分等，末，勃疮上。
　　阴痒汁出。
　　嚼生大豆黄，涂之。亦疗尿灰疮。
　　姚疗阴痒生疮。
　　嚼胡麻，涂之。
　　葛疗阴囊下湿痒皮剥。
　　乌梅十四枚，钱四十文，三指撮盐，苦酒一升，於铜器内总渍九日，日洗之。又，煮槐皮，若黄檗汁及香叶汁，并良。
　　疗人阴生疮，脓出臼方。
　　高昌白矾一小两，捣细，麻人等分，研，炼猪脂一合，於瓷器中和搅如膏。然后取槐白皮切，作汤，以洗疮，拭令乾，即取膏涂上，然后以楸叶帖上，不过三。
　　又，阴疮有二种。
　　一者作臼脓出，曰阴蚀疮。二者但亦作疮，名为热疮。若是热，即取黄檗一两，黄芩一两，切，作汤洗之，仍取黄连、黄檗，作末傅之。
　　女子阴疮。
　　末硫黄，傅上。姚同。又，烧杏仁，捣，涂之。
　　又方，末雄黄、矾石各二分，麝香半分，捣，傅。姚同。
　　若阴中痛。
　　矾石二分，熬，大黄一分，甘草半分，末，绵裹如枣以导之，取差。
　　若有息肉突出。
　　以苦酒三升，渍乌喙五枚三日，以洗之，日夜三四度。
　　若苦痒搔之痛闷。
　　取猪肝炙热，内阴中，当有虫着肝。
　　小儿秃方。
　　取白头翁根，捣，傅一宿，或作疮二十日，愈。
　　灸颓。
　　但灸其上。又，灸茎上。又，灸白小腹脉上，及灸脚大指三中，灸一壮。又，灸小指头，随颓左右着灸。
　　姚氏方。
　　杨柳枝如足大指大，长三尺，二十枚，水煮令极热，以故纸及毡掩肿处，取热柳枝，更取拄之，如此取得差，止。
　　又，卵颓。
　　熟捣桃仁，傅之。亦疗妇人阴肿，燥即易之。
　　《小品》牡丹散　疗颓偏大气胀方。
　　牡丹、防风、桂心、豉熬、铁精分等，合捣下，服方寸匕，小儿一刀圭，二十日愈，大良。婴儿以乳汁和，如大豆，与之。
　　不用药法，疗颓必差方。
　　令病人自把糯米饼子一枚，并皂荚刺一百个，就百姓间坐社处，先将皂荚刺分合社人、社官，三老已下各付一针，即出饼子示人，从头至尾，皆言从社官已下，乞针捶，社人问云：捶何物？病人云：捶人魁。周匝总遍讫，针并插尽，即时饼却到家，收掌於一处，饼乾，颓不觉自散，永差，极神效。
　　附方
　　《千金方》：有人阴冷，惭渐冷气入，阴囊肿满恐死，日夜疼闷不得眠。
　　取生椒，择之令诤，以布帛裹着丸囊，令厚半寸，须臾热气大通，日再易之，取消，差。
　　又，《外台秘要方》：煮大蓟根汁，服之立差。
　　《梅师方》：治卒外肾偏肿疼痛。
　　大黄末，和醋涂之，乾即易之。
　　又方，桂心末，和水调方寸匕，涂之。
　　又方，治卒外肾偏疼。
　　皂荚和皮为末，水调傅之，良。
　　初虞世方，治水□偏大，上下不定，疼痛。
　　牡蛎不限多少，盐泥固济，炭三斤，煅令火尽，冷，取二两，乾姜一两，炮，右为细末，用冷水调，稀稠得所，涂病处，小便利即愈。
　　《经验方》：治丈夫本藏气伤，膀胱连小肠等气。
　　金铃子一百个，温汤浸过，去皮，巴豆二百个，槌微破，麸二升，同於铜锅内炒，金铃子赤熟为度，放冷，取出去核，为末，每服三钱，非时热酒、醋汤调并得。其麸、巴豆不用也。
　　《外台秘要》：治膀胱气急，宜下气。
　　芜荑，捣，和食盐末，二物等分，以绵裹如枣大，内下部，或下水恶汁，并下气，佳。
　　又，治阴下湿。昊茱萸一升，水三升，煮三沸，去滓，洗，痒差。
　　又，治阴头生疮。以蜜煎甘草，涂之，差。
　　《千金方》：治丈夫阴头廱，师所不能治。
　　乌贼鱼骨末，粉傅之，良。
　　又，《千金翼方》：鳖甲一枚，烧令末，以鸡子白和傅之，良。
　　葛仙翁肘复备急方卷五竟
　　#1上：疑当作一『土』。
　　#2酒：原作『各』，据万历本改。
　　#3又：原作门『人』，据万历本改。
　　#4黄：原作门『茎』，据上下文义及万历本改。
　　#5外：原作『师』，据万历本改。
　　#6同：原作『曰』，据万历本改。
　　#7橘：原作『揭』，据万历本改。
　　#8此篇仅有标题而无正文。
　　#9此篇有文无标题，此标题据目录加。
　　#10燥：原作『澡』，据万历本改。
　　#11此篇有文无标题，标题据目录加。
　　#12龚：原作『袭』，据文义改。
　　#13目：万历本无此字，疑为衍文。
　　#14榻：疑当作『拓』。
　　#15艾：原作『及』，据万历本改。
　　#16溃：疑当作『渍』。
　　#17丸：原作『九』，据万历本改。
　　#18又：原脱，据万历本补。
　　葛仙翁肘后备急方卷之六
　　治目赤痛暗昧刺诸病方第四十三
　　华佗禁方。
　　令病人自用手两指擘所患眼，垂空咒之曰：疋疋，屋舍狭窄，不容宿客。即出也。
　　伤寒方末，亦有眼方。姚方，目中冷泪出，毗赤痒，乳汁煎方。
　　黄连三分，蕤仁二分，乾姜四分，以乳汁一升，渍一宿，微火煎取三合，去滓，取米大傅眦。
　　睛为所伤损破方。
　　牛旋，日二点，避风。黑睛破，亦差。
　　附方
　　《范汪方》：主目中泪出，不得开，即刺痛方。
　　以盐如大豆许，内目中，习习去盐，以冷水数洗目，差。
</div>
    <div class="pagination">
<a href="葛仙翁肘后方备急方_page21.html">上一页</a><span>...</span><a href="葛仙翁肘后方备急方_page17.html">17</a><a href="葛仙翁肘后方备急方_page18.html">18</a><a href="葛仙翁肘后方备急方_page19.html">19</a><a href="葛仙翁肘后方备急方_page20.html">20</a><a href="葛仙翁肘后方备急方_page21.html">21</a><span class="current-page">22</span><a href="葛仙翁肘后方备急方_page23.html">23</a><a href="葛仙翁肘后方备急方_page24.html">24</a><a href="葛仙翁肘后方备急方_page25.html">25</a><a href="葛仙翁肘后方备急方_page26.html">26</a><a href="葛仙翁肘后方备急方_page27.html">27</a><span>...</span><a href="葛仙翁肘后方备急方_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
