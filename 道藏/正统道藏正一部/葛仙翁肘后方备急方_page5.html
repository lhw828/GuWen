<!DOCTYPE html>
<html>
<head>
    <meta charset="UTF-8">
    <title>葛仙翁肘后方备急方 - 第 5 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>葛仙翁肘后方备急方 - 第 5 页/共 32 页</h1>
    <div class="content">　　乾呕者，灸手腕后三寸，两筋间是，左右各七壮。名问使。若正厥呕绝，灸之便通。
　　《小品方》起死。
　　吐且下利者，灸两乳连黑外近腹白肉际，各七壮，亦可至二七壮。
　　若吐止而利不止者，灸脐一夫纳中七壮，又云脐下一寸，二七壮。
　　若烦闷凑满者，灸心厌下三寸，七壮。名胃管。
　　又方，以盥内脐中，上灸二七壮。
　　若绕脐痛急者，灸脐下三寸，三七壮。名关元。良。
　　治霍乱神秘起死灸法，以物横度病人人中，屈之从心鸠尾飞度以下灸，先灸中央毕，更横灸左右也，又灸脊上以物围，令正当心厌，又夹脊左右一寸，各七壮，是腹背各灸三处也。
　　华佗治霍乱已死，上屋唤魂，又以诸治皆至，而犹不差者。
　　捧病人腹卧之，伸臂对以绳度两头，肘尖头依绳下夹背脊大骨肉中，去脊各一寸，灸之百壮。不治者，可灸肘椎。已试数百人，皆灸毕即起坐。佗以此术传子孙，代代皆秘之。
　　右此前并是灸法。
　　治霍乱心腹胀痛，烦满短气，未得吐下方，盐二升，以水五升，煮取二升，顿服，得吐愈。
　　又方，生姜若乾姜一二升，□咀，以水六升，煮三沸，顿服。若不即愈，更可作。无新药，煮滓亦得。
　　又方，饮好苦酒三升，小老羸者可饮一二升。
　　又方，温酒一二升，以蜡如弹丸一枚，置酒中，消乃饮。无蜡，以盐二方寸匕代，亦得。
　　又方，桂屑半升，以暖饮二升和之，尽服之。
　　又方，浓煮竹叶汤五六升，令灼已转筋处。
　　又方，取楠若樟木，大如掌者，削之，以水三升，煮三沸，去滓，令灼之也。
　　又方，服乾姜屑三方寸匕。
　　又方，取蓼若叶细切，二升，水五升，煮三沸，顿服之。煮乾苏若生苏汁，即亦佳。
　　又方，小蒜一升，□咀，以水三升，煮取一升，顿服之。
　　又方，以暖汤渍小蒜五升许，取汁服之，亦可。
　　又方，以人血合丹服，如梧子大二丸。
　　又方，生姜一斤，切，以水七升，煮取一升，分为三服。
　　又方，取卖解家机上垢如鹦子大，温酒服之，差。
　　又方，饮竹沥少许，亦差。
　　又方，乾姜二两，甘草二两，附子一两，水三升，煮取一升，内猪胆一合，相和，分为三服。
　　又方，芦蓬茸一大把，浓煮，饮二升，差。
　　若转筋方，烧铁令赤，以灼踵白肉际上近后，当纵铁，以随足为留停，令成疮，两足皆尔，须臾问，热入腹不复转筋，便愈。可脱刀烧虾尾用之，即差。
　　又方，煮苦酒三沸以摩之，合少粉尤佳，以絮胎缚，从当膝下至足。
　　又方，烧栀子二七枚，研末服之。
　　又方，桂、半夏等分，末方寸匕，水一升，和服之，差。
　　又方，生大豆屑，酒和服方寸匕。
　　又方，烧蜈蚣膏，傅之即差。
　　苦转筋入肠中，如欲转者。
　　取鸡矢白一寸，水六合，煮三沸，顿服之，勿令病者知之。
　　又方，苦酒煮衣絮，絮中令温，从转筋处裹之。
　　又方，烧编荐索三撮，仍酒服之，即差。
　　又方，釜底黑末，酒服之，差。
　　若腹中已转筋者。
　　当倒担病人头在下，勿使及也#1；腹中平乃止。
　　若两臂脚及胸胁转筋。
　　取盐一升半，水一斗，煮令热灼灼尔渍手足。在胸胁者，汤洗之。转筋入腹中，倒担病人令头在下，腹中平乃止。
　　若极者，手引阴，阴缩必死，犹在，倒担之可活耳。
　　若注痢不止，而转筋入腹欲死。
　　生姜一两累，擘破，以酒升半，煮合三四沸，顿服之，差。
　　治霍乱吐下后，心腹烦满方。
　　栀子十四枚，水三升，煮取二升，内豉七合，煮取一升，顿服之。呕者，加橘皮二两。若烦闷，加豉一升，甘草一两，蜜一升，增水二升，分为五服。
　　治霍乱烦躁，卧不安稳方。
　　葱白二十茎，大枣二十枚，水三升，煮取二升，顿服之。
　　治霍乱吐下后大渴，多饮则煞人。方：
　　以黄米五升，水一斗煮之，令得三升，清澄，稍稍饮之，莫饮余物也。
　　崔氏云理中丸方：
　　甘草三两，乾姜、人参、白术各一两，捣下筛，蜜丸如弹丸，觉不住，更服一枚，须臾，不差，仍温汤一斗，以麋肉中服之，频频三五度，令差。亦可用酒服。
　　四顺汤；治吐下腹乾呕，手足冷不止。
　　乾姜、甘草、人参、附子各二两，水六升，煮取三升半，分为三服。若下不止，加龙骨一两。腹痛甚，加当归二两。《胡洽》用附子一枚，桂一两。人霍乱亦不吐痢#2、但四支脉沉，肉冷汗出渴者，即差。
　　厚朴汤：治烦呕腹胀。
　　厚朴四两炙，桂二两，祝实五枚炙，生姜三两，以水六升，煮取二升，分为三服。
　　凡此汤四种，是霍乱诸患皆治之，不可不合也。霍乱若心痛尤甚者，此为挟毒，兼甩中恶方治之。
　　附方
　　孙真人治霍乱。
　　以胡椒三四十粒，以饮吞之。
　　《斗门方》：治霍乱。
　　用黄杉木劈开作片一握，以水浓煎一盏服之。
　　《外台秘要》：治霍乱烦躁。
　　烧乱发如鸡子大，盐汤三升，和服之。不吐，再服。
　　又方，治霍乱腹痛吐痢。
　　取桃叶三升，切，以水五升，煮取一升三合，分温二服。
　　《梅师方》：治霍乱心痛，利，无汗。
　　取梨叶枝一大握，水三升，煎取一升服。
　　又方，治霍乱后烦躁，外不安稳。
　　葱白二十茎，大枣二十枚，以水三升，煎取二升，分服。
　　《兵部手集》：救人霍乱，颇有神效。
　　浆水稍酸味者，煎乾姜屑，呷之。
　　夏月腹肚不调，煎呷之，差。
　　孙用和治大泻霍乱不止。
　　附子一枚，重七钱，炮，去皮脐，为末，每服四钱，水两盏，盐半钱，煎取一盏，温服立止。《集效方》治吐泻不止，或取转，多四肢发厥，虚风，不省人事，服此，四肢渐暖，神识便省。
　　回阳散：天南星为末，每服三钱，入京枣三枚，水一盏半，同煎至八分，温服。未省，再服。
　　《圣惠方》治霍乱转筋垂死。
　　败蒲席一握，细切，浆水一盏，煮汁，温温顿服。
　　又方，治肝虚转筋。
　　用赤蓼茎叶切三合，水一盏，酒三合，煎至四合，去滓，温分二服。
　　又方，治肝风虚转筋入腹。
　　以盐半斤，水煮少时，热渍之佳。
　　《孙尚药》：治脚转筋，疼痛挛急者。
　　松节一两，细锉如米粒，乳香一钱，右件药，用银石器内慢火炒令焦，只留三分性，出火毒，研细，每服一钱至二钱，热木瓜酒调下。应时筋病皆治之。
　　《古今录验方》：治霍乱转筋。
　　取蓼一手把，去两头，以水二升半，煮取一升半，顿服之。
　　治伤寒时气瘟病方第十三
　　治伤寒及时气瘟病，及头痛，壮热脉大，始得一日方。
　　取旨兑根、叶合捣三升许，和之真丹一两，水一升，合煮，绞取汁，顿服之，得吐便差。若重，一升尽服，厚覆取汗，差。
　　又方，小蒜一升，捣取汁二合，顿服之，不过再作便差。
　　又方，乌梅二七枚，盐五合，以水三升，煮取一升，去滓，顿服之。
　　又方，取生杍木，削去黑皮，细切里白一升，以水二升五合煎，去滓，一服八合，三服差。
　　又方，取木丸子二七枚，以水五升，挼之令熟，去滓，尽服汁，当吐下，愈。
　　又方，鸡子一枚，着冷水半升，搅与合，乃复煮三升水极令沸，以向所和水投汤中，急搅令相得，适寒温，顿服取汗。
　　又方，以真丹涂身令遍，面向火坐，令汗出，差。
　　又方，取生蘘荷根、叶，合捣绞取汁，服三四升。
　　又方，取乾艾三斤，以水一斗，煮取一升，去滓，顿服取汗。
　　又方，取盐一升食之，以汤送之，腹中当绞吐，便覆取汗，便差。
</div>
    <div class="pagination">
<a href="葛仙翁肘后方备急方_page4.html">上一页</a><a href="葛仙翁肘后方备急方.html">1</a><a href="葛仙翁肘后方备急方_page2.html">2</a><a href="葛仙翁肘后方备急方_page3.html">3</a><a href="葛仙翁肘后方备急方_page4.html">4</a><span class="current-page">5</span><a href="葛仙翁肘后方备急方_page6.html">6</a><a href="葛仙翁肘后方备急方_page7.html">7</a><a href="葛仙翁肘后方备急方_page8.html">8</a><a href="葛仙翁肘后方备急方_page9.html">9</a><a href="葛仙翁肘后方备急方_page10.html">10</a><span>...</span><a href="葛仙翁肘后方备急方_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
