<!DOCTYPE html>
<html>
<head>
    <meta charset="UTF-8">
    <title>道法会元 - 第 272 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 272 页/共 361 页</h1>
    <div class="content">　　见存不明，再三不现，凶象，神不允。
　　祈雨，见水生物，闻水声之类，吉。
　　病者，架屋斫木圆物，开门得青物东风，吉。
　　荐亡，甘雨黄光天门梯舟桥梁之类，吉。
　　万化万端，审问开说，神皆告人。
　　道法会元卷之一百八十六竟
　　道法会元卷之一百八十七
　　上清五元玉册九灵飞步章奏秘法
　　释三将军
　　三将军，所以管三天门章奏通进事，凡遇拜章，先当申合同符契，以凭章书到天门，合同进入者也。而存神之始，便见唐将军执符在前左，葛将军执戟在前右，周将军执节在前中。正一存想，谓唐将军从左肾出，葛从右肾出，周从心中出，兵士各三千万众，悉朱衣赫然。既三将军从吾身而出，则三天门下先所申者，有以异乎。然均之唐葛周，无以异也。若凭存变，登车至天门，下车之时，留诸官吏不入，惟与周将军引进，则三将军自身出，明矣。身中三将军，始者胡为得唐葛周之姓名乎。谨按《太上正一盟威肘后修用秘诀》云：三将军者，上界道君天尊中部神将也。常在太上左右，不下人世箓中。三将军乃人身自有之神，身佩真箓，心肾之神与上三将通应，功满者，太上使下迎之，谓之得道。兆能依祖师所授口诀，谓如唐将军自左肾从左耳出，初存如半寸长，立眉间光华之池，次长一寸，离光华在身左，便长八尺一寸，离身忽长八十一丈，从兵三千万，在左卫护。葛将周将出法并同。由是观之，得非以身中三将军，合上天三将军，内外混合，妙道自然。外而申启有所凭，内而存合有所赖。天尊虽远，近缘泥丸宫，可见吾身三将军，因上天而得此名矣。若夫遣章至天门，候三将而进，倘非存神混合，宁不投空。所以三洞中隐，正一宣行。正一辅三洞者也。今洞玄阐秘，得正一以质之，其道明矣。
　　释上章
　　世法，寻常具祭酒名衔，一通奏状，便欲上达三天金阙，仗功曹符使赍传而已。至於章法，存内合外，重缄护封，择日面方，谆复敬谨。夫岂越三天金阙者哉。盖章法与常奏不同。古者上章，以章书宣毕，即以书刀鱼雁镇太清，左右操伏，存拜玄感报应。而章书只留靖中，至三元日，依法断章。至唐以来，始於拜毕而后取章，封印，於坛西北烧之，少变古法矣。近世自谓非假文翰，莫能通真。世传三法，谓如遣章，只付二天丁传奏。又况古法寖乖，妙诀难遇，鄙见臆度，终有室碍。夫章者，神朝玉阙，月击道存。初学未能径造玄微，则由遣章而存章，存而拜章。真积力久，融会贯通，非外人之所能测哉，虽自己亦不知其所以然。至若奏表状文，则惟曹省类进凡词，岂能达於帝御。大法曰：玉清晏居大罗，上清安处无色，玉皇总治种民。章奏皆类泰玄都省，惟太清真师，日游职曹，日览亿机，别有玉司便曹官将亿千万众，主者千二百官，所以章词并诣太清。旧法，引进诣天枢泰玄，则曰：乞不以诸处章表为类，径为通奏。详乎此可以明矣。
　　释章格
　　师曰：大章不如小章，小章不如心章，心章不如口章。古者通真达灵，惟以默章口奏。自灵宝飞玄三炁玉诀，始有心章之式，所以寓此诚於香火中上达也。心章高三寸，用师中指中节，其字大如黍米，以一行累之恰用黍米一十七粒，则一行十七字之说，恐亦祖於此欤。自章书亘古及今，一行不过十七字，一幅不过十二行，此不易之论，奚必深疑。然有用白粉雌黄治定脱字，太岁后纸尽，可以全纸续之。盖章书不隔日填，太清不隔时，万一脱误，卒间岂能骤易。至於诰续全纸，即是亦不拘幅数奇偶也。恐词有长短，务在直说简明。故大法诰之若诱，曰可以治定，则书写不谨，#1可以续纸。而不裁度，则必怀坦率，词涉芜慢，又犯不恭之过矣。
　　释章中用印
　　正一祖师以三洞旨趣渊微，遂秘三洞之诀，而立正一一门，章法其始於正一乎。玄元道君亲传祖师，以三洞九百三十卷，其时九灵玄妙，正一盖深究之矣。然只用九老仙都君印者，以太清同生八老尊，太上为师，弟子上闻於师，以九老仙都印也。洞玄之道，灵宝之文，出自三皇之世，赤明之劫，已有章奏之格。《上清生尸经》、《五老本行经》云：玉晨乃元始之弟子，故以印通神於祖师，非此祖教，不得僭用。是以太极流传灵宝大法之后，遂有三重外封，章内十二小印之式。要知章法，存拜正一，以灭魔召真。宣奏之时，自首至尾，以符印镇之。所以摄罡风，驱浩炁，非曰章书至太上御前，且以诸印杂乎其间也。循习至今，不敢违式。拜奏之时，当以意会。
　　释上章吉日
　　凡上章之日，六戊戊辰戊戌帝煞合忌日之外，日中吉星，皆可上章。有如三八谢罪，合上章表之月，适值所忌，科犹不禁，是亦通融说也。惟空亡时最宜忌之。惟择天门开时为吉。更能以五符时法，推用五符唐符国印时合，天门开时，尤为上吉。宜以历法考之。今具合用合忌日子于后。
　　帝煞日
　　正月初二日，又月内庚申日。
　　二月初九日，又月内辛卯日。
　　三月初十日，又月内庚戌日。
　　四月十一日，又月内癸亥日。
　　五月十一日，又月内壬子日。
　　六月初十日，又月内癸丑日。
　　七月十二日，又月内甲寅日。
　　八月十三日，又月内乙卯日。
　　九月十三日，又月内甲辰日。
　　十月初八日，又月内丁巳日。
　　十一月十五日，又月内丙午日。
　　十二月十三日，又月内乙未日。
　　道忌日
　　丙寅，丁卯，丙申，丁酉，壬戌，壬辰，戊辰，戊戌。
　　诸忌日
　　六戊，绝命，岁星，六害，月晦，年破。
　　已上忌日，并不可上章。
　　三元日
　　上元正月十五日，中元七月十五日，元十月十五日。
　　八节日
　　立春，春分，立夏，夏至，立秋，秋分，冬，冬至。
　　五腊日
　　天腊正月初一日，地腊五月初五日，道德腊七月初七日，民岁腊十月初一日，王侯腊十二月遇腊日。
　　节会日
　　天节甲午，地节甲申，人节甲子，天会丙子，地会壬午，人会壬子，日会庚午，月会庚申，星辰会辛酉，五行会甲辰，四时会甲戌。
　　又吉日
　　春甲子己巳，夏丁丑丙辰，秋辛亥庚子，冬癸未壬寅，庚申日，甲子日，本命日。
　　已上吉日皆可用。
　　空亡时
　　甲巳日申酉，乙庚日午未，丙辛日辰巳，丁壬日寅卯，戊癸日子丑。
　　应章词表奏皆可忌之。
　　天门开
　　阳日阴时，阴日阳时。
　　释罡诀
　　九灵飞步，即河图大豁落罡也。元纲流演，乃灵宝玉要，轮转周回，旋斗历箕，回度五常，最为难步，必须记忆习熟之久，方敢步之。然自近师流传，只步九灵罡，中步一座七星斗，却就斗罡中立，拜章章坛，只是面西北，向天门，尤为简便，学者信之。
　　释章信
　　经曰：外宝金宝，内质一心。科曰：质信效心，以财宝为首。财既可舍，心亦随之。非信不通，非心不敬。米财信币，正一格也。名香净烛，旌真诚也。青丝，代发者也。丹砂，代血者也。笔墨书刀，备章用也。金环鱼雁，彰其信也。是皆外赍金宝之事也。弟子请章，二伏九礼，叩头搏颊，其质心之义乎。质心，故其意专，赍信，故其诚备。至若以受之物，散施寒栖，给赡常住一分，赡已一分焚修。或事效登还，或量贫代出，则在学士依科而详审之。
　　道法会元卷之一百八十七竟
　　#1『不谨』当作『不尽』。此言书写不尽，可以续纸，作不谨则匀下文不相应。
　　道法会元卷之一百八十八
　　太乙火府五雷大法
　　法源事迹
　　太乙火府雷者乃玉清内院之秘法，北斗真炁之化身太乙月孛之主法也。祈祷驱邪，斩妖伏精，极有灵验。自唐天宝元年七月丙申，水旱虫蝗，毒炁流行，妖邪变现，燃烛弄灯，偷财盗物，摄人淫泆，邀求祭祀。是时绵州太守冯佑，持诚启奏，夜梦北阴圣母语佑曰：世有不忠不孝，不义不仁，造诸罪恶，好乐邪神，以致魔精克害，邪鬼萦缠。吾今付汝道法，普济人民。凡有水旱妖孽，立坛呼召，其神即应。太守惊觉，次日於香案上得秘文一轴，视之乃太乙雷也。冯佑得之，乃依法立坛呼召，雷声大震，是时太乙元君现形於坛中应感。太守辞禄弃家，行符咒水。有功，蒙上帝赐为紫府真人。后隐於青城山丈人观。有道士江元亨，以师事之三年，遂授玄文。厥后吕政卿、李巨川、张伸之等，师资授受，区分人鬼，协赞乾坤，不可具纪。五季之乱，至人多隐，遂无闻焉。此皆本经所载。圣宋隆兴，自延恩殿九真降御，道法尊而正教行。希夷陈搏先生居於华山，得其法於石室中，此书传於西蜀，至祖师通玄刘真人，昔尝在丈人观收九天魔女，锁之於八角井，繇是大教愈彰。得其雷祖宗派者，孙太初，赵师古，杜昌宗，吕真人。近有刘虚正、王法进，监军赵必渥，其徒甚众，独许志高真人，得法大显。元系阆州人，任四川机宜，拜通玄刘真人为师，得法弃官，伏事本师白日升天之后，出蜀，自南游至京师。内院有妖作孽，诸法师不能治之，真人以一符，馘妖精长丈余，蒙上帝赐号伏魔，以此号为伏魔许真人。鹤驭至福建延平，赴马坑龟山杨教授纯阳会，见杨教授衰弱，与之丹药，一服返老还童。杨教授妾生一子，依然衰老。许真人再到，见其子出拜，真人云：是我子了。后来取之。自后杨教授归寂，真人到延平取其子，即披云杨真人也。同往西蜀，迤逦到金陵良常山中。迨至宝庆元年庚子六月初六日，在建康府茅山玉宸观天市坛建醮，伏魔真人就火焰中上升，但留下朱履在，火之如新。今茅山藏为至宝。以此上帝勅赐知天枢院事，遂号为伏魔枢相。许真人未升仙时，分付将道法，及雷篆家书秘印，雷霆都司印，都天大雷火印，统天印，天宝家书印，尽数传与披云杨真人：今后祈祷驱治，奏告斗真，先以家书往来，必致感通。更有宣哥，伏事我多年，亦可传之。披云杨真人见祖师许真人上升后，复回延平，以其母在故也。有建宁府浦城县黄止堂，出守延平贰车，见披云真人驱役雷电，开现星斗，祈祷雨旸，卷舒云霓，皆在指呼。有黎君，亦川人，而力荐之。以此先君止堂，令云庄拜披云为师。当时披云真人曰：伏魔真人在日，令传与宣哥，以家书往来。请披云真人至南浦，云庄因感梦与真人梦相同，以此披云真人先将元得伏魔真人道法秘印悉付云庄，为家书代代相传。
　　云庄云：仆以夙缘，得绍真教。将交度之日，坛墠祭仪整备，及请行持，则披云真人兀坐而不动，莫测其意。顷刻，鲜血自右鼻流出，师遂起，以水盂贮之，和丹与酒，以誓将打印。师曰：人皆以牲歃血，吾今取诸身，以表血脉相传之义。汝其谨之。又曰：太乙之神威烈，非汝子弟所行。今不欲显其名，只作正一斩勘传焉。自先君止堂仕於朝，漕于广，先师披云往返必相过，如衢之士大夫，吾邑人，亦慕法，皆起敬之。但主帅之名，俱未得闻。如十二雷神之姓，间有知者而不得其用。所以行持者皆无灵验。云庄奉此法三十余年，江湖之士慕名求者，亦然以伏魔家书付之崇奉。苟能勤恪虔恳，一达家书，亦可治病驱邪，祈晴祷雨，无不应者。而太乙火府之文，例不敢泄。非惟此法不可得遇，而江南之人闻者亦罕矣。尝受师言，向遇西人则可授之。昨授成都碧源李拱祥，得之西矣。念云庄榆景向暮志乐林泉，懒於出山，深虞此文湮没，他时后学无传，遂传之邑人祖审斋逢吉、黄澄心、詹山立、陈清溪等，代余之阐教也。
　　庸考传记之载，并摭师训之言，着之篇首。盖西来之法，皆简而要。符无散形，咒无韵丽，与江南之法不同。见者其无忽焉。
　　宋咸淳辛未中和．节日真常云庄黄一炫拜述。
　　主法
　　法主至尊妙道大赤天宫混元上德皇帝，神霄宝炼太乙祖母元君祝存，
　　乃月孛星君化现，红发獠牙，身出红火光，裸体跣足，手执如意。
　　妙通丹华昭烈真君朱旷，
　　罗星君化现，为之副将。
　　师派服色
　　祖师华山处士希夷陈真人搏。
　　头戴上清冠，青法服，足穿朱履。
　　祖师太极上相通玄刘真人浩然，字仲方，讳晋。
　　顶道冠，三须高颊，着褐道衣。元系成都府青城山大面山丈人观主，有六天魔女化一妇人，入观中烧香作孽，观中道众尽皆逃散而去。真人下山，忽有一老叟坐於松下，唤其来曰：此六天魔女，吾有法度，汝归以化之。於是笔受其言。毕，见一青牛在老叟前骑而去，方知太上，视之不见矣。后高宗诏治大内妖怪，阐教於青城，赐号通玄，后一百五十岁天书诏侍太清，飞升而去。
　　祖师中天枢相伏魔许真人，字志高，讳翊。
　　顶七星冠，肥白面长，薄髭须，皂缘紫道衣，穿履。阆州人氏，自幼爱清净，入青城山出家十三四年，而通玄真人将飞升，曰：汝急来，吾以法授汝，汝道南行，流传六百弟子。先生自得法后，游江南。宁庙朝，诏入内伏魔。两住名山，后管辖天市玄坛，建大醮，醮中天书下诏，乃入火中。但见火云涨天，不见而去，留两履于灰烬中，如新履。今茅山藏为至宝。天书见赐为天枢相也。
　　祖师披云劲赐清隐杨真人字耕常，讳燮。
　　戴道冠，面白微笑，三须，着青衲头，
　　此元帅后身香火在南剑州，宋朝封灵惠将军。
　　五方雷主雷雨晴风
　　东方雷公朱靖，
　　鸠头，青丝发垂耳，黑体，褐青锦花袍，绯夸青裙，叉手，悬铁方杖。
　　西方雷神刘汉祥。
　　黄牛相，黑袍，掩心甲，皂汗跨绯裤，左手持砧，右手执斧。跣足。又云：人相，黑发白面，交脚帽，金甲飞带，白靴。
　　南方雷神朱德茂，
　　赤马相，红袍，虎皮掩心，汗跨绯裤，左手雷斧，右手金锤，赤脚。又云：执瓢，出雷火，穿皂靴。
　　北方雷神张永公，
　　白赤狗相，白发垂耳，有须，青袍绯裤，叉手，悬双斧，跣足。此雷神主煞伐黑霆。
　　中央雷公杨元升，
　　如神农相，豹皮掩心，鸦皮汗跨，黄袍，叉手当心，披发，赤脚。又云：执鞭，花裙皂靴。
　　雷公大神孟胜，
　　猪貌，青黑色，顶牛耳帽，皂衣紫抱白裤，捧雷簿，皂靴，似判官状。
　　电母大神黄法彰，
　　颜如四五旬妇人，面无皱，紫包巾，耳环，青道服，两手袖中出电光，似冯夷相。
　　风伯大神马雀，
　　紫黑色，查皱鬼面，眼大口开，鼻阔两孔，戴两层冠，青抹额，内黄衣，外紫袍，风袋，右手五指开袋口，青抱肚，黄看带，白裤，褐靴。
　　雨师大神陈元庆，
　　美貌，慈颜端严，戴冠，披紫服方符，珂佩前结，项上有拥带，左擎青碧壶，右手持杨枝，类紫炁星状。
　　移云掩日四丁大神，
</div>
    <div class="pagination">
<a href="道法会元_page271.html">上一页</a><span>...</span><a href="道法会元_page267.html">267</a><a href="道法会元_page268.html">268</a><a href="道法会元_page269.html">269</a><a href="道法会元_page270.html">270</a><a href="道法会元_page271.html">271</a><span class="current-page">272</span><a href="道法会元_page273.html">273</a><a href="道法会元_page274.html">274</a><a href="道法会元_page275.html">275</a><a href="道法会元_page276.html">276</a><a href="道法会元_page277.html">277</a><span>...</span><a href="道法会元_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
