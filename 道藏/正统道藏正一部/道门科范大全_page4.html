<!DOCTYPE html>
<html>
<head>
    <meta charset="UTF-8">
    <title>道门科范大全 - 第 4 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门科范大全 - 第 4 页/共 28 页</h1>
    <div class="content">　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，大道兴行。庆云流布，合景黄庭，和与道合真。
　　都讲举，鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今早朝，升坛行道，谨奏为入意，其诸忱悃，己录告闻，愿得太上十方至真道一炁，灵宝瑞光下降，流入臣等身中，令臣所
　　励启，速达径诣太上无极大道，三清上圣，昊天玉皇上帝，紫微北极大帝御前。
　　都讲举，请称法位。
　　具位臣姓某与合坛官众等，谨同诚上启，斗极祖师、洞真大道元始天尊，斗极宗师、洞玄大道太上道君，斗极真师、洞神大道太上老君，玉皇大天尊、玄穹高上帝，斗中之尊、天皇大帝，斗中之主、紫微大帝，北斗高上玉皇尊帝君，太微玉帝玄卿大帝君，北斗太尉阳明贪狼玉晨君，北斗上宰阴精巨门玉晨君，北斗司空真人禄存玉晨君，北斗游擎玄冥文曲玉晨君，北斗斗君丹元廉贞玉晨君，北斗太常北极武曲玉晨君，北斗上帝天关破军玉晨君，北斗玉帝洞明外辅玉晨君，北斗帝真隐元内弼玉晨君，斗中天罡万真节度奎光帝君，北斗九皇夫人，九阴内妃，三台华盖星君，三官五帝，九府四司，斗中道德诸君，无鞅圣众，六十甲子本命星君，玄中大法师，三天大法师，宝上真人，二仙使者，九宫官属，一切真灵。臣闻大道既分，元精启运，天地垂象，阴阳孕灵。厥初生人，首出群品，毓神太极，凝气重玄，咸资亭育之功，共禀自然之化。臣等叨承福会，预品人伦。属三洞开光，五文演奥，琅函玉笈，获睹玄微；凤简龙章，备探幽赜。而安身顺俗，荏苒光阴，未能吸景云昆，柄神霞壑。惟立功佐命，弘道化时，以副玄科，冀申微效，况奉词旨，敢不上闻。
　　宣词。
　　按如词言，丹诚恳切。今属某诞生本命之日，虔诚归命，崇启道场，将祈降福九天，延休兹日，肃恭香火，注念真灵。披十华朝会之仪，法三境焚香之格。所冀元尊降鉴，万圣垂光，敕五帝於玉宫，诏群真於八极。开南昌之丹秩，增禄延年；注东斗之青文，流祥介福。以今清旦行道，请法众等运兹初捻上香。
　　众和香，至玉清宫，遍玉清圣境，成华盖，供养大罗元始尊。
　　愿此香烟，腾空径上，供养无上至真道宝。臣等皈身、皈神、皈命，首体投地。仰依太上三尊，十方众圣，愿以是捻香功德，上福社稷尊灵，宗桃先圣，凝神天上，降福人间，皇帝寿山增永，辰极齐华，悬日月而照万方，运元和而康四海。后妃太子，贻景贶於无穷；文武臣僚，播皇猷於浩劫。今故烧香，自皈依道尊大圣众至真之德。得道之后，保天长存，和与道合真。
　　以今早朝，升坛行道，请法众等运兹二捻上香。
　　众和香，至上清宫，遍上清真境，成宝盖，供养玉晨大道君。
　　愿此香烟，腾空径上，供养无上至真经宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流斋主某，八桂齐年，五山等祚。万仙降佑，饵金液以安神；群圣回光，开玉书而注禄。九玄七祖，超景朱陵，五族六亲，列名丹简。今故烧香，自皈依经尊大圣众至真之德。得道之后，永保长存，和与道合真。
　　以今早朝，升坛行道，请法众等运兹三捻上香。
　　众和香，至太清宫，遍太清仙境，成云盖，供养五灵玄老君。
　　愿此香烟，腾空径上，供养无上至真师宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流天地之内，普及群生，九夜开光，三涂朗晏，飞沉动植，咸遂生成。今故烧香，自皈依师尊大圣众至真之德。得道之后，永保利亨，和与道合真。
　　忏方，命魔，三启，三礼。
　　重称法位。
　　具位臣某，与临坛官众等，谨同诚上启，三清上圣，十极高真，斗府神仙，醮筵真宰，恭望洪慈，洞垂昭鉴。臣等伏闻二炁凝和，三灵表质，承大道生成之化，鼓太虚陶铸之功。由是千年为降圣之期，五百乃生贤之数。莫不禀神妙运，分星辰日月之华；纵德诞灵，结岳渎山川之秀。故能功宣济物，道叶为时，恩被生灵，惠覃幽显。当兹令序，宜启坛场，将拥洪休，仰祈玄圣，冀因虔祷，俾获感通。按灵宝明科，披自然秘格，注心三境，皈命十天，灯分鹤焰之辉，香散龙烟之穗。玉章飞韵，清磬流音，旁周寥廓之间，上达无何之外。三尊演既，增年於玉历之中；万圣流慈，延祚於瑶缄之上。九丹自得，万善咸臻，长简帝心，永绥天禄。皇帝瑶图克固，宝运遐昌，万国宅心，九围顺化，星辰合度，日月贞华。海外寰中，俱洽无为之道；天长地久，弘宣不宰之功。庶类昭苏，群生蒙福，上穷三界，下及九阴，惠泽普沾，同臻寿域。上明天尊大慈之泽，下副臣等皈向之诚。谨启以闻。
　　知磬举，十二愿。
　　都讲举，存神烧香。
　　高功复炉。
　　香官使者、左右龙虎君、侍香诸灵官，当令臣向来早朝升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、三清三境天尊、昊天玉皇上帝、紫微北极大帝御前。
　　知磬举，出堂颂。
　　出户，引至六幕堂。
　　道门科范大全集卷之一竟
　　道门科范大全集卷之二
　　广成先生杜光庭删定
　　生日本命仪
　　午朝行道
　　都讲举，各礼师存念如法。
　　高功宣卫灵咒。
　　丹灵朱火，炎霞激风。赤轮刚运，天光八冲。迸威包罗，交变万方。流金豁落，群魔灭踪。辟奸破妖，明耀元功。金符召制，蹑云策龙。谣歌庆会，散花太空。神化宜运，四极安隆。伏御帝前，罔有不恭，和与道合真。
　　都讲举，鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今午朝，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达径御太上无极大道、三清三境天尊、昊天玉皇上帝、星主紫微大帝御前。
　　都讲举，请称法位。
　　具位臣姓某与合坛众官等，谨同诚上启，斗极祖师、洞真大道元始天尊，斗极宗师、洞玄大道太上道君，斗极真师、洞神大道太上老君，玉皇大天尊、玄穹高上帝，斗中之尊、天皇大帝，斗中之主、紫微大帝，北斗高上玉皇尊帝君，太微玉帝玄卿大帝君，北斗太尉阳明贪狼玉晨君，北斗上宰阴精巨门玉晨君，北斗司空真人禄存玉晨君，北斗游擎玄冥文曲玉晨君，北斗斗君丹元廉贞玉晨君、北斗大常北极武曲玉晨君，北斗上帝天关破军玉晨君，北斗玉帝洞明外辅玉晨君，北斗帝真隐元内弼玉晨君，斗中天罡万真节度奎光帝君，北斗九皇夫人，九阴内妃，三台华盖星君，三官五帝，九府四司，斗中道德诸君，无鞅圣众二六十甲子本命星君，玄中大法师，三天大法师，宝上真人，二仙使者，九宫官属，一切真灵。臣等伏闻元始开图，演长生之秘箓；玄元阐化，弘广济之妙门。普及人天，同臻福佑。由是宿瑕往结，咸得忏祈，片善微功，备蒙铨录，洪纤罪福，毫末无遗。臣职在敷扬，愿裨大化，凡有祈告，敢不上闻。
　　宣词。
　　按如词言，诚深修奉，所宜誊奏，冀获感通。窃惟三十六部尊经，修生为本；二十七等斋法，崇善为先。所以本命七星移度之篇，具明神咒三皇监乾之旨，许佩宝符，司马度籍，以延生太一，制魂而保寿。元父玄母，内镇百关；金晨玉华，外祛众恶。降日华於大洞，解宿结於三田。勤而行之，可以云升羽化，则本命具存修之理，载彼真经；生日敷大有之书，明于奥旨，司命回十绝之信，元君开定籍之章，三界在庭，万神列位。然后纪善录恶，保寿延生。大哉，察气毓神，惊天骇地，诞生之重，圣教所尊，爰属兹辰，宜申福会，是用虔诚三宝，注仰十华，信币盟心，香花展礼，转经行道，悔过祈恩，依按典仪，奉修斋直。以今午朝，升坛行道，请法众等运兹初捻上香。愿此香烟，腾空径上，供养无上至真道宝。臣等志心皈身、皈神、皈命，首体投地。仰依太上三尊，十方众圣，愿以是捻香功德，上资社稷尊灵，列圣昭穆，神升王阙，品列琼宫，腾逸驾於上清，介殊祥於大宝，允昌帝业，遐福群生。弟子某家九世七玄，亿曾万祖，克辞幽夜，咸睹光明。今故烧香，自皈依道尊大圣众至真之德。得道之后，永保长存，和与道合真。
　　以今午朝，升坛行道，请法众等运兹二捻上香。愿此香烟，腾空径上，养无上，供养无上至真经宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流今上皇帝。伏冀圣图悠久，宝祚延洪，日并睿明，山齐圣寿。储宫妃后，光赞鸿休。百辟忠贞，扶持景运，三光融朗，六炁和平，谷稼滋丰，兵戈戢息。航深梯险，会万国以朝宗；车轨书文，总八弦而混一。俗臻有道，化洽无为。今故烧香，自皈依经尊大圣众至真之德。得道之后，保天长存，和与道合真。
　　以今午朝，升坛行道，请法众等运兹三捻上香。愿此香烟，腾空径上，供养无上至真师宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流斋主某，及内姻外族，眷属亲缘，体豫神安，福隆寿远，三灾不染，九厄无侵，家传忠孝之风，门袭安贞之吉。九围之内，率土之中，景贶所资，群生咸泰。今故烧香，自皈依师尊大圣众至真之德。得道之后，永保长存，和与道合真。
　　忏方，命魔，三启，三礼。
　　重称法位。
　　具位臣某等，谨同诚上启，三清上圣，十极高真，斗府神仙，醮筵真宰。臣闻妙道垂文，三乘演教，至真流化，普度人天，得以微生，参奉玄奥，遵依圣本，敷赞玄科，冀罄丹诚，用裨鸿化。今斋主某，窃惟上真弘济，三洞开光，有感必通，惟善是佑。敢因初诞本命之日，愿伸祈忏之仪，稽首法筵，披心众圣，转经行道，请福希恩。伏愿太上三尊，十方众圣，倾光三境，回驾九清，鉴省丹襟，滂流洪泽，降无涯之施，开大宥之慈。赦除臣某己身，及六亲眷属、九玄七祖、一切亲缘，历劫以来，至于今日，六根障恼，三业罪条，或不孝不忠，不仁不义，犯违天地，秽慢三光，呵忿神明，轻凌四大，染滞声色，耽玩繁华，伤杀众生，以为快乐，妬胜己，抑绝贤明，冒利贪财，酷害於物，评论道德，毁败正真，口是心非，罔上凌下，犯三元品目、百八十条，无边无涯，不可忆识。因今忏悔，并乞荡除。上愿帝道兴昌，寰瀛康泰，三光调理，五纬顺常，人归朴素之风，俗洽和平之化。九幽夜府，咸睹光明；六趣殊伦，共臻祯贶。斋主某椿骞等算，金玉齐身，寿禄内延，灾凶外息，子孙忠孝，门宇清安，三界真灵，潜加佑护。上明天尊广济之泽，下副臣等皈命之诚。谨启以闻。
　　知磬举，十二愿。
　　都讲举，存神烧香。
　　高功复炉。
　　香官使者、左右龙虎君、侍香诸灵官，当令臣向来午朝升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、三清三境天尊、昊天玉皇上帝、紫微北极大帝御前。
　　知磬举，出堂颂。
　　出户，弘至六幕堂。
　　道门科范大全集卷之二竟
　　道门科范大全集卷之三
　　广成先生杜光庭删定
　　生日本命仪
　　晚朝行道
　　都讲举，各礼师存念如法。
　　高功宣卫灵咒。
　　五星高耀，瑞气飞浮。元始集神，天地交周。玉符宝节，啸命微幽。掷
　　火扬威，奸凶无留。万魔振伏，纷葩却
　　消。摧怪灭恶，道炁周流。神光照夜，
　　阴翳俱收。万神降格，扇景乘飙。群
　　生咸遂，惠遍神州，和与道合真。
　　都讲举，鸣法鼓二十四通。
　　高功发炉。
　　无上三天玄元始三炁，太上虚无大道君，召出臣等身中，三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛天帝天真，当召此间土地里域真官正神，急上关启。臣今晚朝，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达径御至真无极大道、三清三境天尊、昊天玉皇上帝、星主紫微大帝御前。
　　都讲举，请称法位。
　　具位臣某与合坛法众等，谨同诚上启，斗极祖师、洞真大道元始天尊，斗极宗师、洞玄大道太上道君，斗极真师、洞神大道太上老君，玉皇大天尊、玄穹高上帝，斗中之尊、天皇大帝，斗中之主、紫微大帝，北斗高上玉皇尊帝君，太微玉帝玄卿大帝，北斗太尉阳明贪狼玉晨君，北斗上宰阴精巨门玉晨君，北斗司空真人禄存玉晨君，北斗游擎玄冥文曲玉晨君，北斗斗君丹元廉贞玉晨君，北斗太常北极武曲玉晨君，北斗上帝天关破军玉晨君，北斗玉帝洞明外辅玉晨君，北斗帝真隐元内弼玉晨君，斗中天罡万真节度奎光帝君，北斗九皇夫人，九阴内妃，三台华盖星君，三官五帝，九府四司，斗中道德诸君，无鞅圣众，六十甲子本命星君，玄中大法师，三天大法师，宝上真人，二仙使者，九宫官属，一切真灵。臣闻天地之德曰生，延生者大道；洪范之福曰寿，保寿者至真。所以大道垂文，至真演教，延生保寿，丰国安人。臣等获奉真乘，栖身道域，披八会九光之篆，睹琼编玉籍之文，皆以旷劫宣行，先天流布，理国太平之旨，修身延寿之篇。而寓迹尘寰，和光陆海，惟期敷赞，以着微功。凡有所陈，理宜关奏，况奉词旨，敢不上闻。
　　宣词。
　　按如词言，所宜上达。盖以初诞本命之日，志切香灯，虔启法坛，精修斋直，拂三清之宝牒，披三洞之简章，太一度符之篇，五灵奉籍之要，皆以凝神三境，属念上玄，期禀受於初天，仰宗元於大道，用祈通感，宜合真灵，涤虑洗心，愿孚真佑。以今晚朝，升坛行道，请法众等运兹初捻上香，愿此香烟，腾空径上，供养无上至真道宝。臣等皈身、皈神、皈命，首体投地。仰依太上三尊，十方众圣，愿以是捻香功德，上资社稷宗庙，列圣尊灵，宴处玉京，流祥宝祚，克昌大业，广福群生。斋主某七祖九玄，登真证道，炼神丹阙，超迹玄阴，三界十方，同臻胜福。今故烧香，自皈依道尊大圣众至真之德。得道之后，永保长存，和与道合真。
　　以今晚朝，升坛行道，请法众等运兹二捻上香，愿此香烟，腾空径上，供养无上至真经宝。臣等皈身、皈神、皈命，首体投地。仰依太上三尊，十方众圣，愿以是捻香功德，上祝当今皇帝，伏冀睿图隆永，圣寿遐长。握金镜以低临，万方昭泰；俨珠旒而端穆，八海澄清。朝有忠贞，俗臻富寿。储皇妃后，协赞昌期，公主诸王，保宁休运。火鼠烛龙之外，琛赆争驰；虞泉蒙谷之乡，车书混一。今故烧香，自皈依经尊大圣众至真之德。得道之后，保天长存，和与道合真。
　　以今晚朝，升坛行道，请法众等运兹三捻上香，愿此香烟，腾空径上，供养无上至真师宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流斋主某家，己身眷属，内外亲缘，福寿增延，罪瑕蠲荡，灾凶殄息，祯瑞咸臻，普及人天，同均巨福。今故烧香，自皈依师尊大圣众至真之德。得道之后，永保长存，和与道合真。
　　忏方，命魔，三启，三礼。
　　都讲举，重称法位。
　　具位臣某与临坛官众等，谨同诚上启，三清上圣，十极高真，斗府神仙，醮筵真宰，恭望洪慈，洞垂昭鉴。臣闻万圣传真，三尊垂训，济生保命，正教所先。由是三洞宝经，诸天奥旨，或内修闭视，咽景胎元；或琼蕊玉霜，五金九鼎；或留神食炁，制魄拘魂；或飞步遁形，藏天隐地。皆欲延其有限，造彼无涯，使蕣华参骞木之林，朝菌齐大椿之列，千门善诱，咸俾精修。或愚夫有捕影之谭，而上士契勤行之效，明科要训，今古攸遵。今斋主某宿禀正真，志崇玄奥，达体道修生之理，悟重玄秘妙之门，属初诞本命之辰，启焚修之会，冥心十极，稽首诸天，行道转经，祈真请福。臣等辄相携率，依按典仪，共罄丹诚，仰希洪泽。伏冀至真上圣，无极高尊，俯鉴所陈，滂流景佑，赐朱阳玉阙，文昌上宫。韩君开延寿之符，司马锡长生之录。真灵翊卫，和无资炁。右官削短促之篇，左简注遐长之算。禄祚增广，罪启消平，眷属乂康，幽明舒泰。上愿帝王万寿，社稷安宁，异域殊庭，同文共轨，三光朗晏，六炁宣和，谷稼丰登，龙神协赞，年无疵疠，俗洽雍熙，洎乎夜府泉关、三涂六趣，惠泽荡焦劳之苦，天光开昏暗之衢，并出幽沉，尽蒙升度，旁周十极，遐及九围，动植生灵，俱登寿域。上明天尊大慈之泽，下副臣等皈命之诚。谨启以闻。
　　知磬举，十二愿。
　　都讲举，存神烧香。
　　高功复炉。
　　香官使者、左右龙虎君、侍香诸灵官，当令臣向来晚朝升坛行道之所，自然生金液丹碧，芝英百灵，众真交会，
　　在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、三清三境天尊、昊天玉皇上帝、紫微北极大帝御前。
　　知磬举，出堂颂。
　　出户，引至六幕堂。
　　道门科范大全集卷之三竟
　　道门科范大全集卷之四
　　广成先生杜光庭删定
　　忏禳疾病仪
　　清旦行道
　　法事升坛如式。
　　都讲举，各礼师存念如法。
　　高功宣卫灵咒。
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，大道兴行。庆云流布，合景黄庭，和与道合真。
　　都讲举，鸣法鼓二十四通。
　　高功发炉。
　　无上三天玄元始三炁，太上道君太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今早朝，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启，速达径诣太上无极大道、三清上圣、昊天玉皇上帝御前。
　　都讲举，请称法位。
　　具位臣某与合坛官众等，谨同诚上启，虚无自然元始天尊，无极大道太上大道君，大圣祖高上大道金阙玄元天皇大帝，太上老君，高上玉皇，十方已得道大圣，众至真，诸君丈人，三十六天帝君，玉虚上帝，玉帝大帝，东华、南极、西灵、北真、玄都、玉京、金阙、七宝、玄台、紫微上宫，灵宝至真明皇道君，玄中大法师，三天大法师，上清、日月、九曜、南辰、北斗星君，三官五帝，九府四司，斗中道德诸君，无鞅圣众，六十甲子本命星君，东岳上卿，司命真君，西极总真王君，名山洞府得道神仙，三界应感，一切真灵。臣闻妙本自然，因机立化，裁成天地，含孕虚无。日月得以垂光，乾坤由其定位。天元地府，阳职阴寮，分布万神，主宰群有。除灾降福，河图明谒谢之文；悔过希恩，太一着修禳之品。臣等职当开度，广济为先，凡有所祈，理宜关奏，况奉词旨，敢不上闻。
　　宣词。
　　按如词言，诚情丹切。弟子某以吉凶倚伏，寒暑推迁，否泰不常，灾缠是惧，敢凭慈训，爰备斋坛。按黄箓灵宝简章，考玄都典式，冀因敷奏，克获感通。以今清旦，升坛行道，请法众等运兹初捻上香，愿此香烟，腾空径上，供养无上至真道宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流皇图帝业，社稷尊灵，与道无穷，配天齐永。皇帝圣超三五，播有道於九围；祚越亿千，畅无为於万国。今故烧香，自皈依道尊大圣众至真之德。得道之后，保天长存，和与道合真。
　　以今早朝，升坛行道，请法众等运兹二捻上香，愿此香烟，腾空径上，供养无上至真经宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流某家九玄幽爽、亿劫亲缘，乘元皇九奏之功，九幽开度；荷玄圣五明之照，五苦宁闲。福利存亡，祚流遐迩。今故烧香，自皈依经尊大圣众至真之德。得道之后，永保长存，和与道合真。
</div>
    <div class="pagination">
<a href="道门科范大全_page3.html">上一页</a><a href="道门科范大全.html">1</a><a href="道门科范大全_page2.html">2</a><a href="道门科范大全_page3.html">3</a><span class="current-page">4</span><a href="道门科范大全_page5.html">5</a><a href="道门科范大全_page6.html">6</a><a href="道门科范大全_page7.html">7</a><a href="道门科范大全_page8.html">8</a><a href="道门科范大全_page9.html">9</a><span>...</span><a href="道门科范大全_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
