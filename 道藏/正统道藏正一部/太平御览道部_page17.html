<!DOCTYPE html>
<html>
<head>
    <meta charset="UTF-8">
    <title>太平御览道部 - 第 17 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览道部 - 第 17 页/共 17 页</h1>
    <div class="content">　　又曰：紫阳真人受苏君三一玄丹之道。
　　又曰：有北海公涓子受守一玄丹之道！
　　又曰：东宫中候真夫人受桐栢真人飞解脱纲之道。
　　又曰：昔周君学道常山中，积年精思，忽见老人，知是神异，乃叩头请道。老人出素书七篇，令诵之。周君仙去。
　　又曰：赵叔期学道王屋山，时出民间，闻有卜者在市肆，叔期曰：欲入天门，调三关，存朱衣，正昆仑。叔期知神人，因拜乞要诀。因出一书与之，是《胎精中记》。拜此书，入山诵之。后合神丹，服而升天。
　　《王君内传》曰：王子登得太上丈人授以琼蕴隐书并云碧阳水飞丹法。君服之，绝见远物，坐在立亡，役使群神。
　　又曰：太素三元君遣西华灵妃甄幽箫资成命之书，以云琼为板，紫金刻之，以授王君子登后圣。
　　《道君列纪》曰：道君命五老上真开紫药玉笈云锦囊，出灵书紫文上经以付青童君。
　　《八素真经 曰：若精勤皆当书以药简，刻以琼文，位为上清左真公。
　　《升玄经》曰：张道陵曰：不敢以身传此教。太上曰：何得顾难废不通法？汝当建意，无谓不可传。若世有道士得此仙经，
　　披寻着尾，知是真要，无师可授，便得奉行。
　　《天戒经》曰：葛玄告弟子郑隐云：吾昔所授善道，太上所贵。今为师友，是以相授。吾去世也，将有乐道慈心居士来生吾门者，子当以今道业事一通付之，法应世世传授也。子以一通依科传付弟子佳者也。若无其人，一通封五岳名山可也。
　　又曰：刘翊字子朔，颖川人，有道德。家世子仁感济於人，遇师皇先生，告翊曰：子仁感天地，阴德鬼神，太上嘉子之用心，使我授汝以长生之道。吾仙官也，示能从我去否？翊曰：愿从教。乃特入桐栢山中，授以隐地八术，服五星之华。而今度名东华，来在洞中，为定箓府右理中监。
　　又曰：淳于斟字叔通，会稽人，汉桓帝时为徐县令。好道术，数服饵胡麻黄精。后入吴乌目山中隐居。人授以虹景丹经，修行得道，在洞中为典相执法郎，主诚有道者。
　　又曰：桃俊，钱塘人，少为郡吏。汉末入增城山中学道，遇东郭幼平。幼平秦时人，久隐增城，得道者也。幼平授俊服九精练气辅星存心之术。俊修之道戒在东华宫中，为北河司命。
　　又曰：张奉字公先，河内人也。太傅袁隗常叹其高操，后入剡山，遇山图公子，授奉九云水强梁炼桂法，在东华宫为太极仙侯。
　　又曰：夏馥字子治，陈留人也。少好道，服木饵和云母。后入吴山，从赤须先生受炼魂法。又遇桐栢真人，授以黄水云浆法。得道，在洞中为明晨侍郎。
　　又曰：后汉刘宽字文饶，少好道，为司徒太尉。年七十三，遇青谷先生，降於寝室，授其杖解法。入太华山，行九息服气。及授以炉丹方修之。道成，在洞中作童初府上师至始学者。
　　又曰：刘少翁数入太华山中，遇西岳丈人授其仙道。
　　又曰：黄景华，司空黄琼女，韩众授以岷山丹，服得仙法。
　　又曰：赵威伯，东郡人，少好道，师邓鄂张先生。晚在中岳，受玉佩金珰经於丘林，乃汉楼红将军卫行道妇也。遂受行抱日月之景，又服九灵明镜。华遂得道，在华阳内为保命承主仙籍并记学道者，并主暴雨水，领五芝金玉章。
　　又曰：张玄宾，魏武帝时人也。遇真人樊子明於少室，授以道变隐景之道，在天柱山。
　　《灵宝经》曰：迦罗山树下，有三天人讲《元阳经》。
　　《明真科》曰：元始尊在香林园中，与众教化诸法。
　　《内音玉字经》曰:大梵隐语西母，以上皇元年七月丙午於洞室下教以授清虚真人王君，传於夏禹，封文於南浮洞室石匮。故《五符经》云九天灵\书犹封於石匮是也。
　　《玉诀下》云：五老真人封题玉匮亦其例也。《孔灵符》云：会稽山南有宛委山，其上石俗呼为石匮，壁立於云累梯然后至焉。昔禹治洪水，其功未就，乃斋於此山，发石匮得金简玉字，以知山河体势，於是疏导百川，各尽其宜。
　　《上清经》曰：元始天帝与南极元君登太空琼台，五老上真仙都公开郁林之笈、云锦之囊、上清变化、七十四方解形之道、三元布经以授於元君。
　　《道学传》曰：王母云此灵光生经听四千年得传一人。元其人，听八千年顿传二人。授非其人，是为泄天道。可传而不授，是为闭天宝。不计限而妄授之，是为轻天老。受而不敬，是为慢天藻，泄、闭、轻、慢四者，延祸之事也。同道谓之天亲，同心谓之地爱，传授当相亲爱，共均荣辱。
　　又曰：汉武帝自撰西王母所说，集为一卷，及所与经图之属，盛以黄金之几，封以白玉之函，安着梧梁台上。
　　《像名经》曰：东方上尊托七宝凤文之曲几，敷说道要真经。
　　《太上黄素经》曰：凡修受大洞真经雌一奇文，常置经於几格洁冷处。
　　《法轮经》曰：夫欲授经，皆当资金宝之信，诣师请受道，贵法重道，非言不行，轻传则为非宝，空修则为贱道。
　　《众篇经》曰：古人非心不仙，末世非财不度，所以示者，末世贵财贱道也。以黄金方斤，仙经一部，施於穷山末世，乃取金奔经，黄金刻，为身患，仙经刻得长生。公知如此，不能免贪也。非道弘人，此之谓也。
　　《大有经》曰：大上宝章传太帝君，太帝君传天帝君，天帝君传太微天帝，太微天帝传金阙帝君，金阙帝君传束海青。受之，以金为盟，长九寸，广四寸，厚三分，刻而书之，以封山川五岳之真精也。
　　《三元真一经》曰：盟誓三官，委帛血坛，割革大约，乃得授付受者。盟者，保神以坚心，故万物不能犯，天地不能违。以素丝一两，斋百日，或五十日，或三十日，或二十日十日也。法以四十年得传一。
　　《受玄丹玉经》曰：青布三十二尺，朱帛三十二尺，明镜二枚，告誓，为不泄之约。
　　《八术神虎隐文》曰：欲受八卫隐文者，资金龙玉鱼盟誓而受之。受大洞真经亦用此。
　　又曰：上金十两，以为神真之信也。锦九十尺，以誓九天。青缯四十尺，以盟其文。好道乐真、勤心注玄、轻物贵道者始可与言。
　　又曰：受三天虎书者，实金虎、玉钤、素锦、玄罗各四十尺，以为金真之誓，盟于天地，不宣之约也。
　　《太一洞真玄经》曰：古者传经盟誓，皆歃血断发，立坛盟天。今自可以金青代发肤之体。又云违此者失两明。
　　《玄母八门经》曰：琅玕、华丹、五石、玄腴之法皆结盟。
　　《真一修检经》曰：受太一法二十四年得传。
　　又曰：东海玉华妃停文期青童君之妹，降授张微子服雾之方。
　　又曰：主仙道君即命侍女范运华、赵峻珠、王抱台等发琼笈、披绿蕴，出上清隐书龙文八灵真经二卷，授范襄平。
　　《太行经》曰：仁安远游山林，於寒灵洞穴遇玄和先生，授灵宝黑帝真文。
　　又曰：西方有九光灵童，以白帝真文授皇妃。
　　又曰：央有无生童子於色之国，授元君信然灵宝赤帝真文。
　　《三元经》曰：元始於明霞观以上真玉检，下授三天玉童。
　　《马明生内传》曰：龚仲阳受嵩高小童步纪之法。
　　《珠囊》曰：陆元德，吴兴东迁人。宋文帝召入内，服膺尊异。时太后王氏雅信黄老，降母后之尊，执门徒之礼。
　　又曰：陶弘景字通明，魏郡平阳人也。自云华阳隐居，梁高祖太子从而受道。梁简文邵陵诸王，谢览、沈约、阮忻、虞权并服膺，师事之。
　　又曰：刘法先，彭城人也，为宋明帝崇灵馆主。帝先师陆元德，元德卒，又师事法先，尽北面之礼。
　　又曰：薛彪之，晋陵人也。烟炉神鼎之法，无不辩其精粗，究其难易。门人有所请益，必诲示勤恳，随量而退。
　　又曰：谢暄字元映，陈郡阳夏人也。年十二，辞亲入高寿山，师朱天赐菜食长斋，专务修道。朱性严厉，入室者惟暄一人也。隐虞山虽居幽寂，远近归向，林谷常满。
　　又曰：庾承仙字崇光，颖川鄢陵人也。幼聪悟，博极群书。时处士刘弘硕学，尤明老庄，隐於荆州之沙洲。承仙师之讲习，多所该究。家贫无书，每事假借，一览便诵。
　　又日：孙游岳字玄达，束阳永康人也。宋泰始中，陆元德自庐岳下都阐扬至教。游岳乃出京师，问道亲侍，惟席预入室之流。其宏言奥旨，非游岳不传。
　　《太一记》曰：裴君精思五年，五帝曰：君登八极城明真灵台，授挥神九有之术。
　　《玉皇谱箓》曰：元始丈人登玉虚之坛，受九天谱箓。
　　葛洪《神仙传》曰：严青者，会稽人也。居贫，常於山逢一人与青语，临别赠素书一轴。但以洁器盛之，置高处，并教青服石脑法。
　　道部二十一竟
　　
</div>
    <div class="pagination">
<a href="太平御览道部_page16.html">上一页</a><span>...</span><a href="太平御览道部_page12.html">12</a><a href="太平御览道部_page13.html">13</a><a href="太平御览道部_page14.html">14</a><a href="太平御览道部_page15.html">15</a><a href="太平御览道部_page16.html">16</a><span class="current-page">17</span>
    </div>
    <div class="pagination"><a href="index.html">返回目录</a></div>
</body>
</html>
