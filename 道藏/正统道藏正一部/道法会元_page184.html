<!DOCTYPE html>
<html>
<head>
    <meta charset="UTF-8">
    <title>道法会元 - 第 184 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 184 页/共 361 页</h1>
    <div class="content">　　一、匣内盖，以神霄水狱符并水狱符咒刻之。
　　一、匣内四围，刻火光流星狱字并狱形，金晶毒害狱字并狱形，云雷考召狱字并狱形，九泉苦恼狱字并狱形，幽台长夜狱字并狱形。
　　一、匣内有黄神印一颗，北极驱邪印一颗。
　　一、匣内符一纸十道：断疰，去复连，厌游尸，破射，断口舌，除怪，雷火，考禁使者，扑杀将军，迷魂传送。
　　一、匣有葫芦二枚，各用蒂塞。其一刻阴牢字，一刻阳牢字。如收恶人恶贼，姓及名书了，本命团成纸丸，女人入阴牢，男子入阳牢。如有恶鬼姓名，亦如之。一、匣内有华莫延由四字黄纸朱篆。
　　一、匣内有雷霆五狱经。
　　一、匣内有五色线二丈五尺，古文钱二五十文。
　　一、匣底外刻灌斗五雷印文印之，四隅刻雷霆都司四字。
　　一、匣盖外刻越章印文。
　　一、匣底身四围刻八卦。
　　一、匣盖身四围刻北斗七元星君讳字。
　　一、匣外有狱牌一面，用之羁囚鬼神。其牌前刻神霄将军部鬼字符四十一道，外有雷霆狱魑魑魑三字，凑成四十四道，每行十一符，共成四行。其牌后面刻神霄变狱符及变狱形。
　　一、禁治鬼贼，须召将摄其魂魄，收其姓名入於狱中。罪轻者书名系魂於狱牌上，罪重者书名入狱中，罪大不原者书名及追魂入狱中。分其男女阴阳牢内。若赦之，则除名释魂。
　　一、狱中鬼贼亦有永禁者，亦有白禁而后疏放之者。
　　一、初真传度之时，亦先造雷狱，以付受度法子，奏而后置雷霆五狱经。
　　置狱日
　　正一真官於正月戌日，二月酉日，三月申日，四月未日，五月午日，六月巳日，七月辰日，八月卯日，九月寅日，十月丑日，十一月子日，十二月亥日下世，置立雷狱。凡立狱，先以申奏移文，具述置狱事因，关集雷霆五狱合干主执官将吏，降赴狱所驻札，听候策役。
　　五狱神位
　　雷霆五狱主者，
　　雷霆五狱判官，
　　勘刻妖魔校正善恶主吏柴仙，
　　丹元刑部都吏，
　　雷霆水火二狱狱吏，
　　银牙猛吏辛汉臣，
　　杀鬼大将军马胜，
　　考鬼大将军蒋德元，
　　缚邪大将军陈猛，
　　缚龙大将军应宿元，
　　追魂大将军张广之，
　　对定大将军崔刚中，
　　搜奸大将军丁友忠，
　　检恶大将军卢元化，
　　禁狱大将军吴立，
　　急速大将军应猷，
　　缚贼大将军泉善举，
　　邀后扑杀将军马升，
　　收精大将军孟浩，
　　摄毒大将军卓立，
　　曲录考禁使者龚固，
　　缚魂监送使者丁谨，
　　律令使者谢并，
　　迷魂遁魄使者庞安和，
　　传令使者封元，
　　捉鬼力士张太仲，
　　棚鬼力士邓文行，
　　狱门都监宗彝，
　　典狱鞠勘使者孟锷，
　　狱门封锁使者周士宁，
　　禁狱灵官侯卒，
　　狱门推款功曹裴子骞，
　　记名书过管中立，
　　雷狱监察使者蓟中孚，
　　铜蛇将军，
　　铁犬将军，
　　雷火将军，
　　黑毒将军，
　　天罗将军，
　　地网将军，
　　金晶毒害狱主者，
　　火光流星狱主者，
　　九泉苦恼狱主者，
　　幽台长夜狱主者，
　　云雷考召狱主者，
　　风雷狱吏兵卒，
　　雷霆五狱吏兵等神。
　　右前合干神将等众，常以天狱日祭之。此狱之设，专用收禁恶人之魂，恶鬼之魄，入狱考治。凡行用之时，必须具其事由明白，专以牒札委之神吏，如何考治，立待报应。事竟，宜以祭物金钱云马，召将祭谢，庶合神人相感。
　　置狱咒
　　雷霆五狱主者，置立囹圄。上张天罗，下布地网。飞风暴雨，震雷闪电。上火彻下，下火彻上。狱内有铜屏铁障，铜绳铁索，铜锤铁棒，铁床铁席，铜枷铁杻，铜械铁柙，铜碓铁磕，官将吏兵分明列局。生擒三魂，急撮七魄，赴于狱中。横金梁，布玉柱，穿鬼心，破鬼肚。如有恶心之人，凶邪之鬼，神将为吾开天门，闭地户，封金关，锁玉户，即刻收摄赴狱，依律定罪。重法凌迟，钉身缚手，劈腹剜心，皮焦肉烂，头破脑裂。应是入吾狱者，皆是三恶五逆之人，逆天无道之鬼。先迷其魂，后追其身。天迷迷地，地迷迷天。天迷不见地，地迷不见天。迷使三魂，入於五狱。考勘消磨，不舍昼夜，有罪无赦。神将所摄鬼贼，牢固禁勘，毋令放逸。如有犯吾雷令者，各各化形为血。急急如神霄雷祖帝君律令敕煞摄。
　　右咒毕，天罡炁及北炁吹布入于狱中。
　　雷霆五狱式
　　治小儿诸疾法
　　此法以三角瓦一片，於三尖处，闭炁作一○，内书青奴灭，于三角朱墨书三字不拘，乃取其小儿本命诀，书毕，闭炁默念：
　　白玉龟台祖母元君敕。一炁七徧。
　　次闭炁念收青奴灭二十一徧，面东取炁，青色光布于瓦上。却叙事情，差将驱治保护。又法，不用诀，只向东方手执天圣钱一文，咒曰：
　　天圣圣天天圣天天圣圣。
　　右咒念六徧，想圈内，又念：
　　天圣天圣，即只便去某处某小兄，收本命三魂归体，七魄附身，十二时神归体归身。恋家莫恋路，千和万合神，为吾急缚住。天圣归，天圣住。一如律令敕煞摄。
　　右法取东方炁吹布钱上，与小兄佩带，或安于卧席下，或顿於房门限下。
　　邵阳仙官品职
　　昔上帝诏封许都仙为斗府雷雨判官，方许受此大法。若今世所受大洞灵宝诸箓之士，未可妄入此官为此法。有受而行持者，合於此法中奏补参注。若其他天心五雷天枢灵宝诸法上品之职，不可与此初品同论。若差除此法中官职，则其他诸法之衔并用除去落籍，方可补奏。缘此乃上帝魁台清要之职。
　　初授
　　高上神霄玉府雷霆令五雷三司都典者。
　　初转
　　上清玄景灵枢吏行斗府雷雨判官。
　　次升
　　上清泰华丹景吏行仙都风雷判官。
　　次除
　　上清宝华玉灵吏行火都雷霆封官。
　　次擢
　　上清神景玉枢吏行紫府风雷令。右职五品，视上元以一品。凡受差注补，须要申奏行移，然后始可领职行事。
　　邵阳祭雷法
　　凡祭，以八节，六丙六戊甲庚之日。但遇大行持祈祷，须当祭雷而后行也。祭则备皂旗一面，旗上书勅召五雷字，小旗一面，旗上画第一符、第二符各一道，剑一口，大明镜一面，印一盈，雷鼓五面，雷钻五个，雷斧五柄，雷旗五面，五色。金钱银钱云马甲马神马，及所祭香烛花果茶酒臐肴盘馔罗列齐备。更用先一日，行移关告本部将史。至祭日午时，向巽方安排。天晴斗下可祭，或山野林麓水石及社坛之中可矣。
　　坛式
　　第一层阔九尺，第二层阔一丈二尺，第三层阔一丈五尺。如不筑坛，则扫净地一所，以粉画三级。其祭物尽列在坛内。祭时，法师披发诜足，左手雷局，右手仗剑，叩齿五通。厉声念魁台咒一徧。次存想雷电风雨官将吏兵在吾左右前后。却步罡，大召雷神将吏。召到，陈事意后，念邵阳第二咒一徧，行初奠酒。次念第三咒、第四咒，行亚奠酒。再念第五咒一徧。念咒时，逐一次第焚召雷神符。次左手执生叫鸡，令侍者捉鸡足及翅，师执鸡颈，右手仗剑，斩鸡沥血於空盏内，以酒侵入，用剑搅匀，将血酒与将吏誓曰：仗剑在手，吾以斩鸡沥血为誓。誓愿代天行化，助国救民，役召风雷，驱别人鬼。汝等吏兵，兵随印转，将逐令行。闻吾符召，疾速降临。兴云致雨，驱风起霆。有命即行，毋违吾令。显扬道法，救疗群生。彼此有违，并依天律。
　　右用旗鼓钻斧钱马牒一道，旗鼓上各印邵阳心符。法师誓将讫，饮血酒一口，仍将血酒置将吏前。再炷香焚邵阳第二符一道，却行终奠酒。法师祝将吏如何行事。祝毕，再念火精飞鸦咒一徧，拍案一下，念云：
　　今有旗鼓钱马公文一道，请主帅照会，分表施行。
　　焚牒时念变化钱马咒一徧，酒再奠，即念：
　　将吏食饱饮醉，大阐威灵。佐助行持，共登仙阙。再念九符总咒一徧。其邵阳第一符一道留在案上。法师即念云：
　　天神归天，地神归地。本司神将，各归本位。天雷地雷，急起急起。后召复到，一如故事。
　　右祝毕，收罡。法师坐默，将酒血各於巽地方上，掘地同邵阳第一符及香钱马灰并茶酒净水一时埋之，以剑插于埋所地上，待次日收剑。
</div>
    <div class="pagination">
<a href="道法会元_page183.html">上一页</a><span>...</span><a href="道法会元_page179.html">179</a><a href="道法会元_page180.html">180</a><a href="道法会元_page181.html">181</a><a href="道法会元_page182.html">182</a><a href="道法会元_page183.html">183</a><span class="current-page">184</span><a href="道法会元_page185.html">185</a><a href="道法会元_page186.html">186</a><a href="道法会元_page187.html">187</a><a href="道法会元_page188.html">188</a><a href="道法会元_page189.html">189</a><span>...</span><a href="道法会元_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
