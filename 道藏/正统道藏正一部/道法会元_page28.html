<!DOCTYPE html>
<html>
<head>
    <meta charset="UTF-8">
    <title>道法会元 - 第 28 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 28 页/共 361 页</h1>
    <div class="content">　　东南方铜柱地狱。
　　西南方屠割地狱符
　　西南方屠割地狱。
　　西北方火车地狱符
　　西北方火车地狱。
　　中央普掠地狱符
　　中央普掠地狱符
　　五苦回耀灯旛符
　　回黄旗上符作雨行
　　道法会元卷之十六竟 
　　道法会元卷之十七
　　玉宸经法炼度内旨并序
　　天地至大，人生其间，一身至微，而能与天地相参而曰三才者，唯此心耳。此心之体，在乎天地之先，而量包乎天地之外，主宰一身，该具众理。本来至善，但以气禀有纯粹偏驳之殊，未免为物欲所蔽，染习所移。若习於善，则此心广大光明，与天合德，是名白业。若习於恶，则此心昏昧□塞，同地卑污，是名黑业。为白业而又能栖神炼气，返阴成阳，道行日高，世缘既满，自然乘轻清之炁上升乎天而为仙矣。其端人正士，孝子忠臣，虽未通仙道而仙之标格已具，故其刚明正直之炁，自不可已户则为神明而庙食千载；复降于世，则为圣为贤。或虽未为恶，然其心驰逐事物之表，素无存养之功，则其死也，神识迷乱，滞着业缘，浮荡幽寥，不能解脱，故须摄炼，乃可超生。彼沉溺爱河，往而不返，黑业日探，福缘一谢，自然随昏浊之炁，沉沦地下，则为魔为鬼。或依草附木而为厉为妖，或生於世，则为愚顽下贱，体相不具之人。或生在边夷，或化为异类。或者精爽漂沉，魂魄结滞，不知形骸已坏而犹执在世饮食男女之欲，冤亲报复之念，如醉弗醒，如梦弗觉，遂致囚牢之境，考掠之刑，种种现前，辛酸万状。悠悠长夜，总总可怜。
　　惟我太上悯念含生，故於始青天中演说经教，普度天人。於是有炼度之法，降授人间，今古流传，幽明何泽。奈何阅世既久，流弊滋多，万户千门，纷然并起。水火之先后既殊，诀目之详略弗一。或非此而是彼，或是此而非彼。后学无所就正，唯只甘心冥行而已。甚而敷扬浮泛，巧好声容，驰逞文辞，致饰於外，务以悦人以沽名利，而人亦有取於此而笃信之。间有好学之士欲求其理，则一齐人和之众，楚人咻之。若此者，不可枚数。试举一二言之。
　　凡诀目之详者，本为下士，体未洞真。使遵而行之，庶几心念有所持执，不致他想。奈何后学未能悉究其理，徒为繁琐所惑，念想专驰於外，神炁不得凝聚。凡诀目之略者，本为下士多务外事，乃削其繁琐，使知用工於内，庶几神凝气聚，体立用行。奈何后学竟不能操修於内，徒为简略所误，适以资其疏慢卤莽之谋。二者之间，体用胥失。上负仙圣设教之意，下孤幽冥望度之情。今考玉宸经炼，繁衍悉除，唯务真实。外而讽扬经法，开悟幽冥，内而涵育精神，摄炼魂魄。体用兼备，详略得宜。学士信受矣，尤当於平居暇日，博访真师，讨诠妙义，究返阴成阳之理，明拘魂摄魄之方，依诀修持，知行并进，必先成己而后成物，所谓先觉觉后，自度度他者也。万一世缘牵纽，酬应所拘，亦当暂停俗务，斋肃身心，收敛精神，书拂符箓。行坛之际，直须人我两忘，声色俱泯，忘情绝念，然后从容详缓，次第奉行。其投坛善士，亦当尽敬尽诚，躬亲柢奉，皆以济度为心，不得临事荒怠而获罪於天也。
　　夫炼师者，本为幽冥鬼神之模范。若模不模，范不范，於济度之功何有哉。矧鬼神之於人，非可以声色相通，惟可以心诚相感。若我悟他亦悟，我迷他亦迷。其幽冥境界，亦随心念化现。我心昏昧猥小，则幽冥之境亦成夜府穷乡。我心广大光明，则幽冥亦成天宫争界。我能修持正道，则鬼神感悟，亦返邪归正矣。倘自己身心邪妄，而口说正法，徒为鬼神窥笑，愈增障蔽，又安能承水火炼度之功哉。
　　其水火先后之说，有先水后火者，有先火后水者，或以心肾为坎离，或以两肾之炁为水火，如是之不一者，盖以大道微妙，实关天机，禁戒至重，难以言传，先师不得已而假浅近之说引接初真。孰知后学竟此执迷，无复参究，良可惜哉。其诸家之说，惟用心火肾水，离火坎水，皆指后天之水火，非先天之真水真火已。虚靖先生云：心肾元非水火乡。又云：真阴真阳既不识，水可浴兮火可炙。灵光一点不分明，受度亡魂有何益。夫真火者，坎中之阳也；真水者，离中之阴也。此之阴阳，得乾坤之中炁。所以坎纳甲戊，离纳甲己，戊己二土会于中央，而统御西方者，盖由乾再索於坤而得中女成离卦，坤再索於乾而得中男成坎卦，则是坎中阳爻，即乾之中爻，离中阴爻即坤之中爻。故离坎二卦为乾坤之用，而行乎天地之问。《参同契》曰：二用无爻位，周流行六虚。来往既不定，上下亦无常。政谓此也。然真火取於坎，其用却在离；真水取於离，其用却在坎。坎离互用，水火相须。仙师谓以铅投汞，名曰华池；以汞投铅，名曰神水。水火妙用，虽不可攘然而分，然稽之紫阳丹诀，取将坎位心中实，点化离宫腹裹阴。是乃先进阳火，而后退阴符。故修炼之工，要不可不先火而后水也。下学之士，非遇真师指示，岂可强猜。唯神仙返还之道，以法擒制，取坎中之阳，而点化离中之阴，运归戊己，炉中依法烹炼，则自无中生有，体变纯阳，而超乎天地之外矣。炼度之法，盖取诸此而推以及人，则运吾身纯阳之道炁，而点化纯阴之鬼魂，则是以我之阳而炼彼之阴。阴阳交感，幽显潜通，其超度可必矣。苟自己真阴真阳之不识，水火升降之未能，而欲炼彼幽魂，是犹家无檐石之储，而欲济他人之贫，奚可得也。
　　宜真自幼慕道从师，盖掌窃窥于此矣。幸蒙师授，佩服不忘，第金火返还之方，栖神导炁之旨，未能自明，於是博参旁求，始得要领。乃知体用相须，道法一致，唯操存施用之不同耳。庐陵西林元极子袁大方，昔尝与余同门受法，继而从余论道卒业，遂相与发其两端，而会于一理。暇日又将法中符章经道、简策韶令、诸阶雷文，各以类聚，编次略成。适复有同志来究水火炼度之说，因感兵劫之余，丧亡何限，而宜真叨佩灵文，坐此逆境，既不得安身方便以广济拔之意，而又拒蔽来学，岂仁人之心哉。是以冒犯天禁，将平日所闻师授炼度口诀，又问摭诸家论议之长者，而皆证之以神仙返还之道，发明其理，仍分炼度之事凡一十六条，列述于后，总题曰：炼度内旨。凡余同志，有能体太上设教度人之意，即依此而行，使幽冥沾济拔之恩，而同跻道岸，则宜真甘坐泄露之罪，亦无憾矣。若无操修济度之实，而徒以资谈柄，益辩口，且妄示非人，则亦自速冥谴，又非区区之过也。学者其勉之哉。嗣派末学浚仪元阳赵宜真稽首敬书。
　　书符箓法
　　入靖，具列香炉、水盂、朱墨、笔砚、符箓于前，炼师端坐，收视返听，灭念存诚，呼吸定息，物我两忘，於大定光中，运心上朝慈尊，略述斋意，乞降符箓奉行。恍若得旨，师复引真炁从天目中出，随笔於箓中符下圈上作圆象运过，就中一点注念，湛然生化之机，其肇於此。又自坎起，点五行，五位相生，则生生之理具矣。却自外而内，左涂九转出笔，亦运自己真光上朝泥丸，一念随笔直上，升入虚元之境，更无挂碍。故曰：丹阳火会灵元室，中有自然明的的。须臾拥出一轮红，飞出泥丸上无极。
　　元始祖劫，化生诸天，开明三景，是为天根。
　　中理五炁，混合百神，十转回灵，万炁齐仙。
　　元始符命，时刻升迁。亡魂得此，立便生天。
　　其余一应开赦炼度符命，悉如常法书篆，但拂抹有用水笔，用火笔。或召或遣，或降或升，则各随义理用之。道在人弘，法由心起。切戒疑滞，恐成障碍也。
　　入坛行持
　　炼师临坛，从地户而入，至中，望天门吸金光炁下映兆身。仍密运自己金光正炁，从中升至两眉间，以天目运金光出，绕三匝，灵场内外，皆化光明。师飞九凤诀，焚争秽符於水盂，召解秽官将洒净，毕，焚今坛符，默念：天无氛秽，地绝妖尘，冥慧洞清。大量玄玄。毕。众讽元始玉帝慈尊诸诰。
　　存神启告
　　师闭目绝念，忘形注视规中。久定，金光渐大，充溢内外。却营目匝身成真人之状，毫光上接霄汉。存天上大道高真、十方梵炁、日月星宿照耀空中。师飞三台盖上，南斗于前，北斗于后，水火两司将吏、四兽、八卦等神、万圣千真，罗列左右前后。焚信香符，历关诸天符，密咒功曹传香达信，招真会灵。然后依科启圣，述意请旨奉行。却焚召将符，召水火官将、追摄等神，驻札行坛，各共乃职。
　　召苟毕二将密咒
　　郁宏郁昌。在身为水火一精。
　　召乌涂二将密咒
　　唵吽咤哩呜□□□哪。在身即阴阳二炁。
　　召神虎二将密咒
　　□哪□□摄呜□□吽吽摄。即斗中二使分真。
　　七玉女。即七真。三使者。即三部之神。
　　召天医官将密咒
　　咭钊平亨元亶孚。
　　召解释符使密咒
　　□□□。
　　建火池
　　师焚建火池符，飞南斗一座。众念南间洞浮咒。存星光下合灯光，南昌火府炼度高真、日光童子、火铃将军、主火神君来降。师焚真火符，搯日君诀，取大阳炁合己真火，呵布火池，化为朱陵火府。却依科祝将营卫火池，伺候摄炼。
　　建水池
　　师焚建水池符，飞北斗一座。众念玃无物育咒。存星光下合灯光，玄冥水府炼度高真、月光玉女、黄华#1夫人、主水等神来降。师焚真水符，搯月君诀，取太阴炁合己真水，吹出水池，化为玄冥水府。次依科祝将营卫水池，伺候摄炼。
　　混合水火
　　众讽《大梵隐语》四章，师中立，举手结五岳印，如莲座，迎降三境慧光、诸天梵炁、日精月华，照耀水火炉鼎，交映兆身。师内视规中，吸呼定息，良久，身心合一，表裹洞彻，如日月合璧初出海之状，兆立其中，天目书三天火令于上。水火官将，左右分司，森立听令。师复位，行通幽摄魂之法。
　　通幽摄魂
　　次第焚慧光，破狱二符。师八字着脚立定，精思元始上帝玄座空浮，毫光进发，充满太虚，於一一光中，皆现救苦慈尊，一一慈尊，俱放毫光，与九霄诸天梵炁、日月星宿之光，下映十万，遍及兆身，坛场内外。师以两手结五岳诀高起於中，兆身泥丸、绛宫、中黄之府阳光，道炁亦进发，与天上大道慈尊毫光混结交映。想地下境界与兆身下丹田之下，尽是地狱邓都泉曲恶道之所。师密运真光道炁直下自己罗酆泉曲之府，外境之光，亦复如是。须臾，冥官狱吏皆睹光明。师飞化元聿白星，飞睪干光射鬼户，诸狱皆空，化为莲花境界。其死魂滞魄即乘是光，随追摄神将尽皆来前伺候摄忍。次焚召亡、召幽之符，歌斗章，逐一宣召。
　　解释
　　焚解释符，命符使为亡者区分冤业。师当太启慈悲，悯其愚执，妄认业缘。昔为有身，遂有眷属。今骨肉已离，冤亲何有，而犹思报复。只为妄想之心未化所致，如本无绳而自缚者也。凡一切罪，皆由心起。觅罪於心，了不可得。复有观心，心本无相。心既无有，罪业亦空。能作是观，一时解脱矣。
　　医治
　　引魂既至，当悯其体相不完。存大道慈尊、星真、十方梵炁祥光下烛众魂。师焚符，召天医官吏布炁攻疗。师收视返听，运自己正炁从天目而出，仍密念聚形咒云：喨肝。□心。呢肺。□脾。啼肾#2。哩娑诃。混合圆明。与梵炁相合，布注形魂，皆起成人，即医治毕矣。其诸法中有用某符祝某神、请某炁、生某脏之炁者，殊是克划。且天之生物，未尝随物随形，逐花逐叶而造作之，只一点阳和所至，即万物皆春高下洪纤，形形色色，各正性命。炼度之法体此，运我身中一点阳晶而点化阴魄，亦皆自然生化矣。然又当知，昔有疾患为有幻身，今－幼身已灭，尚执生前疾痛之苦，故随念而有残疾之相耳。我见如此，则彼魂神亦皆了悟，迨无病可疗，而药无所施矣。
　　分生
　　次第告荡秽、催生、出胎诸符，命监生司官属为诸女魂行神布炁，荡秽分生，师履地，就座略起，握固一吹，次开生户，存众魂母子已生未生，乃至乌兽含胎，皆得生成。
　　沐浴化衣
　　焚浴魂符，师运自己真水上升于顶，从两目出光，下注浴池之中。师咽液归于下丹田，玄水澄彻，内外光明。我之身心清静，众魂亦皆清静。然当悟心本无垢，形已灭亡，垢从何生，衣亦何用。所为化衣，不过像世设教，以化其妄想寒冻之念。然康节先生亦云：化衣亦古者明器之类也。故随人情而用之耳。
　　降甘露咒食
　　师於斛食前擎甘露水，焚甘露符，密咒曰：唵哩阮唏呯咤唏摄华耶。九徧。存大道慈尊、日月星宿十方众圣光芒下映流布法人斛食之中，师亦运自己玄水上升于顶，流于华池，非常甘美，咽下黄庭，复从两目下注甘露水中。此即黄华神水，又曰太玄神水，又曰甘露宝浆是也。却焚变食符於斛食之上，密咒云：唵□□□□哆哩□吽。七徧。存斛食高广无边，河沙鬼神食之不尽。众讽咒，师以甘露洒食。存天上慈尊左执碧玉盂，右执空青枝，亦以甘露徧洒。想诸魂皆喜沾甘露法食，即得饥虚饱满，热恼清凉。师当吞咽华池神水，使心火灭炎，无饥渴之想，则幽魂亦皆饱满矣。然当知饮食本以养此形骸，今形骸既灭，饮食何用。盖由饥渴妄想之念未除，故设此以塞其妄念，而开悟之也。
　　火炼
　　众讽《洞玄灵宝本章》，随经义次第告符。师密咒曰：□□□□□呜啼□。焚火炼符，召主火神君、火府将吏、太玄左神，引魂聚集於日光境内受炼。师密运坎中真炁，如日轮上升南宫，发炎炎流金之火，自天目而出，仍呵布成大火，遍空炎炎，众魂欣悦，皆在其中育炼形魂，悉化婴儿之状。
　　水炼
　　众讽《元洞玉历宝章》，随经义次第告符。师密咒云：吽□□□□□。焚水炼符，召主水神君、水府将吏、太玄右神，引魂森集於月华境内受炼。师密运离中真液，如月轮流降玉池，为洋溢黄华之水，即以赤龙搅水，仍吹布成净霐，汪洋润泽，众魂欣悦，皆在其中澡育精魄，即颜色膏润，体相端严。
　　混炼超度
　　众讽道言此二章，至大量玄玄也，师复攒簇五行，和合四象，追二炁於黄道，会三性於元宫，调燮火符，交姤水火，即得身心合一，性命混融，表裹洞明，了无挂碍。在会受度仙魂，亦皆如是。师速命火铃大将摄引上升，却运自己火铃上入泥丸，透出顶门，烜赫如日，一一众魂乘火铃光，冉冉腾空上升霄极，万化寂然，太虚同体，不知天地万物之为我，我之为天地万物，冥慧洞清，大量玄玄也。仙师诗云：以我真阳炼彼阴，不须水火降还升。灵光一点飞空处，便是金曰玉笋生。炼度之功毕矣。然切不可有所滞着，若挂碍纤尘，不成究竟，有悮幽冥。学者於此戒之慎之。
　　余论
　　如前条列次序，悉依常式。唯诸家以传戒给箓，或在受炼之后不同耳。夫受炼之后，宛如成道之人，至超升之际，方才受戒受箓，则成挂碍。今先说戒给箓者，喻如初真学道之人，必先持奉戒科，请受符箓。既能持戒受箓，则戒行精专，方可闻道，依诀修行，则成道登真矣。炼度亡者，亦取此义，而先传戒给箓，然后行炼。受炼即毕，万法皆空，一真独露，即超凌三界，逍遥上清矣。
　　至於焚化经旛纸钱，不过时俗取古者焚币帛之义，以表其诚心，而炼师亦因而假此凡火之光炎上之义，助吾火铃之光而升腾矣。其超度之实，不在是也。倘炼师不明此理，视此可为幽冥之用，则恐下品沉滞之魂不能自悟，亦复执迷於此，而不得超化矣。
　　如前后焚告符箓，则不可无。盖符者，信也；箓者，籍也。符箓为用，取约信典籍之义也。在昔龙汉祖劫，梵清景三炁初分，五文开廓，元始上帝乃命天真按笔模写其文，结为云篆，於是分符章经道，籍而成书，上秘天宫，下镇海岳。中古而降，天不爱道，流传人间。故符箓为天之约信典籍，而通乎鬼神者也。原夫人极之始，与元始分真，随劫轮转。虽身在天地之后，而心在天地之先，则天地自我出，而我即元始也。今书符之际，法当顿息诸缘，笃守真静，复三炁未分已前气象。至静极而动，即提祖炁按笔成符。是符也，我之神炁所化，而寓於楮墨间，与天真按笔初意无殊，是即天之约信典籍也。人见其朱墨纸符也，鬼神见之则为金书玉篆，光烛幽阴。以之告下冥司，则鬼神敬奉；以之济拔沉滞，则魂爽超度，皆睹光明矣。若未能深造此理，但留心於纸上朱墨点画之末，固非祖师立法初意，而吾亦无所取焉。仙师诗云：法行大道合先天，咒诀符图总是玄。至道杳然无所得，符图咒诀也徒然。善学之士，能於天真未下笔以前究竟，具正法眼，豁然遇缘触境，妙用现前，倒用横拈，无施不可，则几乎道矣。嗣派末学赵宜真再拜敬书。
　　道法会元卷之十七竟
　　#1『黄华』原作『簧华』，据后文『火炼竹桶黄华神水，夫人即主管之神』改。
　　#2『肾』原作『贤』，据文义改。
　　道法会元卷之十八
　　清微发遣仪
　　法事，净口净身等咒。
　　太虚无体，今秽皆空。妄觉一生，尘缘竞起，既非真境，即是魔宫。是故行持先当荡涤。谨召九凤玉华司破秽大将军，灵宝净天、净地八方大力威神、乾罗答那洞罡太玄使者，铜头铁面骑吏，吞魔食鬼将军，五帝五龙神君，西方太白童子，华池真人，荡秽使者，今年今月今日今时荡秽局中仙吏，本佩法箓治职仙灵，当境土地里域正神，本家司命主者，干系六神，各各持符仗剑，掷火流金，布真气於水中，发祥光於坛上，荡除厌秽，速化光明，依应施行，一如告命。灵宝争天地玄章，众当讽诵。
　　讽咒。师焚破秽符在水盂中，搯破秽诀，日月诀，布杀气入盂中。念咒洒净。密咒云：唵耶鼠帝奴摄。焚净坛符，嘿祝云：天无氛秽，地绝妖尘。冥慧洞清，大量玄玄。师营目三匝，坛场内外悉化光明。
　　切以行三光之神水，天地无尘；焚百和之真香，祥烟叆叇。凡境化为仙境，人心可格天心。将命旌麾，先陈信礼。
　　三信礼。焚三信香，嘿念心语三上香。虚书炁香符，思香官使者，金童玉女，随香气腾空上达。师精思上帝师真在上，诸司雷神洋洋左右，展坛三拜。
　　启师
　　称职某，谨以信香，稽首皈命，再拜启告道经师宝、元始万神、清微宗主、真元妙化上帝、太初天君、紫宸太华天帝、玄中大法师、三天大圣师、太极左宫仙公真君、神功妙济真君、会书浮丘真君、清微元上侍宸保仙元君、清微灵宝诸大师真，恭望师慈，降临法会，仗此道香，普同作供，首祈师造俯鉴愚衷。伏念臣曩因庆幸，叨佩法阶，誓济生民，宣扬道化，凡有投恳，所合上闻，入意如何施行。以今未敢自专，先伸启告，丐怜愚昧，特赐提撕，鉴领来棕，上闻帝陛，旨命将吏，显助神功。庶俾行持，克臻灵感。臣下情不胜激切恳请之至。命将施行。
　　入香水文
　　伏闻道器殊名，必贯通之有术；神人异处，可感召以无方。故取像於精微，将达诚於冲漠。夫香者，飞云结篆，明德惟馨，阳炁上腾丹鼎，运元神之火；回风混合，玄关霭太素之烟。非草木臭味之拟伦，宜天地神祇之来格。行香有偈，宝号先吟：大圣香林定慧天尊。
　　伏以仙境难通，以香为信；尘凡易浊，非水不清。试将一滴之功，尽肃十方之界。夫水者，北方正炁，天一真源。玉液内潮，甘露熏蒸於丹谷；金精上涌，醴泉融泄於华池。内施则吐故纳新，外用则荡瑕涤垢。是谓乾坤之清炁，能除天地之秽氛。教奉真科，先吟圣号：大圣法泽流布天尊。
　　盖闻天高地迥，一理贯通，岳峙川流，百神森列。且感於人者，体精神之流动，而形於教者，必表奏以先容。故我祖师，立为宗范。凡九坛斋醮之仪短，莫先於降真；而三洞法箓之仙灵，必任以驰奏。斯乃因边求迹，是为以神感神。今之日奉为修斋某，严洁坛场，肃祇祀事。亦欲合天人於幽显，盖将行典礼於会同。惟尔有灵，体予克相。号令出而灵响答，神心运而天机随。勿贰以二，勿参以三。当识此心之融会，不疾而速，不行而至。勉宣乃力以赞襄。欲现金光，先扬神咒。
　　众讽金光咒，师叩齿上香。飞三台北斗盖头，左玉诀或雷局，右剑诀，叉腰。返听收视，灭念定息。良久，即运神光上朝，出大金○，瞪目望巽方，却密念召将心咒，精思所差，雷神顶天履地，赫然现前，焚召将符，下令，咒云：
　　杳杳冥冥，天地同生。散则成炁，聚则成形。以神驭炁，以炁合神。闻呼即至，遇召即临。谨奉真符，恭伸召请：当境土地里域社令正神，本家司命主者，干系六神，监钱直醮香官，运递神吏，闻今召命，速至坛庭。
　　存至
　　向来关召，今日当旛祗应、受事、传令等神既至，奉到玉清总召万灵符命，合行宣示。
　　宣玉清总召万灵符，毕，法师念：
　　玉清宝玺，敕付仙卿。秉符执节，召集天真。三界齐到，万神同钦，天皇上帝，梵炁流精。金光四集，曷敢不临。汝若违令，上有宪刑。急准玉清元始上帝敕。
　　依法召将毕，复书主篆於巽上，见诸将森立其中听令，分明如对。
　　向伸召请诸司官将、法部吏兵，即沐降临，各请解骑下车，依斑就序，少停仪卫，以听关宣。切以范围天地之道，具载斋科；昭回云汉之章，合先剡奏。将感通於一瞬，庶克享於多仪。酌仙醴以浮香，初筳既秩；开帝阍而驾景，六合非遥。酒在若樽，用陈初献。
　　再运真香，供养诸司将吏、法部功曹、土地等神。切以出乎震齐乎巽，阴阳不测之谓神；应乎天顺乎人，来往无穷之谓圣。适伸关召，谅赐感通。奉到投词，合行宣示。
　　当职领词虔切，理难抑违。以今具录事由，飞奏宸廷，请颁恩命，申牒三界真司，照应施行。欲假通传之力，须凭酌献之仪。切以形而上者之谓道，妙莫能名；圣不可知之谓神，礼存敬享。既领宣行之职，将誊敷奏之言。望天阙之开张，圣凡有简；乘飙车而陟降，上下无方。谨运丹衷，酒陈二献。
　　切以官天地府万物，道所以尊；润风雨鼓雷霆，神无不在。赫若仙科之着，大哉神化之灵。我有封□，帝将省览。有烦传奏，庶副虔祈。再灶真香，酒陈三献。
　　三献已毕，事不再陈。坛有牒文，请行宣示。
　　宣关牒符诰。
　　公符文宣告，神听必聪。依应施行，不得违悮。下令。三界内外，帝令至尊，袪雷役电，旋乾转坤，一如帝令，疾速奏行。
　　飞丁罡，目送将吏，精思雷电轰烈，腾云而去。焚燎毕。内视纳息，万化寂然。
　　道法会元卷之十八竟
　　道法会元卷之十九
</div>
    <div class="pagination">
<a href="道法会元_page27.html">上一页</a><span>...</span><a href="道法会元_page23.html">23</a><a href="道法会元_page24.html">24</a><a href="道法会元_page25.html">25</a><a href="道法会元_page26.html">26</a><a href="道法会元_page27.html">27</a><span class="current-page">28</span><a href="道法会元_page29.html">29</a><a href="道法会元_page30.html">30</a><a href="道法会元_page31.html">31</a><a href="道法会元_page32.html">32</a><a href="道法会元_page33.html">33</a><span>...</span><a href="道法会元_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
