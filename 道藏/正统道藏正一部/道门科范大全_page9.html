<!DOCTYPE html>
<html>
<head>
    <meta charset="UTF-8">
    <title>道门科范大全 - 第 9 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门科范大全 - 第 9 页/共 28 页</h1>
    <div class="content">　　按如词旨，备切至忱。仰惟三境高尊，九清上圣，紫极炳灵之列曜，丹台无鞅之飞仙，下济威光，俯饮丹恳。伏愿珠躔顺轨，玉烛均调，阴阳和而风雨时，祥祉臻而妖氛息。提封千里，永治於康年；比屋万家，各谐於安堵。覃均动植，俱遂生成。臣等无任恳切之至，再拜上香，酒陈亚献。
　　奏乐。
　　臣谨重诚上启五岳真圣，四渎神祇，福地灵曹，名山主宰，兴云致雨，一切威灵。伏以博厚推尊，方舆宅圣，或中分於洞府，或高配於星躔，蓄泄风云，均调雨露，幽赞明君之化，辅承宰制之功，凡属含生，溥膺嘉佑。今某伏为当境，偶愆时雨，久亢常旸，夙露诚祈，冀、果臻精感。修坛蒇事，已告於厘成；馨醮陈仪，载蠲於严格。伏惟阴阳主宰，岳渎柔祇，洞天紫府之灵官，福地名山之列圣，上符真贶，下济斯民。然愿守御安宁，井闾绥靖，畎亩常丰於润泽，仓箱永赡於资储，矧伊动植之微，尽荷沾濡之惠。臣等无任恭虔，酒陈终献。
　　奏乐。
　　臣谨重诚上启扶桑大帝，旸谷神君，洞渊龙王，九江水帝，四渎源王，三河四海、十二河源、溪江川海、下元主宰，兴云致雨，水府威灵。伏以包天带地，聿彰润下之功；习坎盈科，式协至柔之德。极洪深而莫测，亘汗漫以难穷。靡宅仙游，曷明善利，总升沉而效职，一祸福以承天。有感必通，无幽不烛。今某以时旸作沴，天泽愆期。休惕之心，匪遑於夙寤；恳祈之素，冀格於灵通。精斋具荐於殊熏，净醮式严於丕享。伏惟四溟至圣，百谷神王，尽鳞屋之幽潜，率龙宫之邃密，暂辞贝阙，来降真庭。歆兹菲薄之修，鉴此精诚之祷，密扶穹昊，溥佑苍黔。正令顺时，合五行而有序；兴云致雨，泽万物於无方。农田酬未耜之劳，境邑荷丰禳之赐。臣等无任再三恳祷之至，诚惶诚恐，稽首再拜，奠汤。
　　叹道，宣疏。
　　臣谨重诚上启太上三清，昊天玉皇上帝，九品高真，十方上圣，诸天诸帝，真经真师，周天列宿，海岳龙神，三界应感，一切真灵。今则醮礼既陈，斋诚已达，灵音罢奏，仙范停宣。尘境喧凡，久驻飙轮之驾；云霄杳邈，将回丹汉之居。延百福於丰年，保三登於岁序。臣与醮官等，无任攀恋望恩激切奉辞之至，诚惶诚恐，稽首再拜，奉辞大驾。
　　举，送神颂。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣向来设醮之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达俓御至真无极大道、三清上圣、昊天玉皇上帝御前。
　　知磬举，出堂颂。
　　出户，引至六幕堂。
　　道门科范大全集卷之十七竟
　　道门科范大全集卷之十八
　　广成先生杜光庭删定
　　灵宝祈求雨雪拜章仪
　　夕景行道
　　法事升坛如式。
　　举，各礼师存念如法。
　　高功宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙访，和与道合真。
　　鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今建坛行道，谨奉为入意，其诸情悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达径御至真无极大道、三清上圣、昊天玉皇上帝御前。
　　请称法位。
　　具位臣某与合坛官众等，谨同诚上启，虚无自然元始天尊，无极大道太上道君，太上老君，混元上德皇帝，太上开天执符御历含真体道昊天玉皇上帝，上宫紫微天皇大帝，中天北极紫微大帝，圣祖上灵高道，九天司命保生天尊大帝，承天效法厚德光大后土皇地祇，元天大圣后，五福十神太一真君，三十三天帝君，东华、南极、西灵、北真、仙都、玉京、七宝、瑶台、紫微上宫，灵宝帝君明皇道君，三十六部尊经玄中大法师，上相上宰，上保上傅，三皇五帝，十一大曜星皇君，天地水三官，北斗七元星君，二十八宿星君、九宫十精太一真君，北极四圣真君，水府扶桑大帝，旸谷神君，洞渊龙王，十洞五岳，九江水帝，八海龙王，三河四海、五湖七泽、溪谷川源、名山洞府、靖庐福地，五方行雨龙王，风伯雨师、雷公电母、云烟将吏，府界县境、诸庙福神，三界应感，一切真灵。臣闻清静希微，字之曰道；阴阳舒惨，本之於天。惟天故能佑下民，惟道故能育万物。以时愆润泽，民困焦枯，祇祓琳宫，□严挂席。按真科於三洞，下真驭於九清，昭俟真休，冀谐精感，谢云昭荷灵休，亟谐精感。今则告祈毕事，拜表言功，臣等皈身、皈神、皈命太上无极大道，三界威灵。伏愿俯垂慈鉴，上至无极道前。
　　唱，礼十方。
　　臣闻高明之应，虽曰无声；博覆之私，允彰不宰。盖玄虚之至教，着禳禬之冲科。蠲被宜先，精纯斯达，荡除灾沴，和正阴阳。或岁偶炎烘，或时逢饥馑，傥倾诚祷，必荷灵休。今为当境，以气序愆常，雨旸靡若，钦修妙蕴，祇款寥旻，冀上圣之矜怜，霈湛恩而均注；祈雷云：冀瑞色之浮空，总农田之沃润；谢雨云：果上圣之矜怜，霈湛恩而均注；谢雷云：果上圣之垂恩，降祥□而沃润。惠沾合境，泽被群元。臣等叨预齐熏，克周容典，尚虑敷宣谬误，持诵遣忘，积此过九，惧招冥谴。敢恻躬而谢咎，祈善贷以推慈，广宥前非，会臻丕贶。然愿权衡顺合，舒惨适时，副郡邑之倾虔，总黔黎之乐业，祸沉九地，福及十方。稽首礼谢无上至真三宝。
　　道门科范大全集卷之十八
　　道门科范大全集卷之十九
　　广成先生杜光庭删定
　　文昌注禄拜章道场仪
　　启坛行道
　　法事升坛如式。
　　都讲举，各礼师存念如法。
　　高功宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今静夜，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启之诚，速达俓御至真无极大道、三清上圣、昊天玉皇上帝御前。
　　请称法位。
　　具位臣某与临坛官众等，谨同诚上启，太上虚无自然元始天尊，次启九皇九天上帝，三十六大天帝，三十二天天帝，诸天上帝，紫微、太微垣帝座星君，五帝，三元上真，三十六部尊经玄中大法师，十一大曜星君，北斗南辰星君，二十八宿星君，东璧文章星君，七星贤良真君，十二宫神真君，文昌星君，三台星君，进贤星君，少众星真君，圆穹星宿真君，上清太微南朱文昌真人，太上九气文昌宫仙官，建生星斗真君，青城山九天丈人真君，潜山九天司命真君，庐山九天采访使者真君，五岳圣帝，四渎源王，司禄主者，职贡举真君，英显武烈忠佑广济王，贡举掌籍考校官属，道德应感，一切真灵。臣等今故烧香，愿以是功德，上为宗庙先灵、天子王侯、土地寮属、经籍度师、隐居山林严栖学真之士，同学之人，醮官某等家亿曾万祖、父母师长、九亲姻族，天下人民、飞行蠢动、一切众生，今故烧香，皈身、皈神、皈命太上十方灵宝自然至真无极大道。惟乞原赦前世今生，生死宿对，重过得免，离三恶、五道、十苦、八难、九厄之中。愿臣等心智开明，凡所云为，永与道合。所启灵感，上御至真无极道前。
　　唱方，忏方。
　　臣法众等，志心皈身、皈神、皈命十方无极大道，太上灵宝天尊。以今建坛，焚香忏悔。臣闻率性为道，本无愚智之殊；因物而迁，斯有圣凡之别。傥改过而不惮，则入道以何难。以今醮官某等，爰从历生，至于今日，有高明之智而为物所蔽，有玄虚之体而为情所昏，一性不能存存，五官从而扰扰，恶因以积，善益以微，事亲不诚，制行不果，昧清心而应物，每纵欲以恣情，文过饰非，见利忘义，以刻薄之行而背师训，以褊浅之见而谤真风，意循回邪，行多隐僻，蔽人之善而扬人之恶，护己之短而矜己之长，诟嫚真灵，凌蔑长上，辱人求胜，逞志作威，稔三业之愆，积六根之罪。或录於三官、九府，或书於五帝、四司。今则启灵宝之仙科，驻行宫於净宇，对列圣而忏谢，体妙道以操修。伏愿众圣垂慈，洪恩普宥，削咎愆於既往，断恶果於将来，洗身器而一新，复性根之无染，开发群心之用，恪奉三宝之尊，小臣之关奏感通，醮者之祈求必获，恩均动植，福遍幽冥。臣等稽首礼谢无上至真三宝。
　　三礼。
　　重称法位。
　　具位臣某等，谨同诚上启，洞真自然元始天尊，洞玄大道玉宸道君，洞神大道混元老君，昊天玉皇上帝，南极天皇大帝，北极紫微大帝，后土皇地祇，一切明皇道君，七曲山司禄主者，职贡举真君，主掌桂籍侍从官属，一切威灵。臣闻妙道无名，泊兮天地之始；强名曰大，泛兮品物之归。为之始则周流而不见其终，为之归则作成而各遂其性，帝运希夷之道，神赞生成之权，沐上帝之陶甄，亦明神之辅相。此两仪所以有不宰之德，而明神所以立裁成之功。醮官某等，叨大帝之生成，荷明神之化育，磨砻钝质，斲削庸材，钦承造物之洪钧，导迎威灵之敷佑，夙开坛席，仰格高真，仗玄门祭洒之官，致寸心愿仕之恳。况奉精款，敢不上闻，爰有心诚，谨当宣奏。
　　宣词。
　　谛观词语，灼见诚衷。方注想於灵坛，谅潜通於真域。炉馥达心香之杳，云衢缈仙仗之临，森宝座於净筵，散玉花於灵境。恩惟三清上圣，十极高尊，玄中大法师，灵宝至真，俯赐矜怜，诞垂昭应，敕监察曹属、侍经威神、里域真官、城隍社令，同心协德，营卫坛场，肃清内外，涤荡妖魔。使臣等气定神凝，思念立感，启奏上达，斋功克谐。臣等诚惶诚恐，顿首再拜，谨启以闻。
　　举，十二愿。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰筵，传臣向来所启之诚，速达俓御至真无极大道、三清上圣、昊天玉皇上帝御前。
　　知磬举，出堂颂。
　　出户，引至六幕堂。
　　道门科范大全集卷之十九竟
　　道门科范大全集卷之二十
　　广成先生杜光庭删定
　　文昌注禄拜章道场仪
　　清旦行道
　　法事升坛如式。
　　都讲举，各礼师存念如法。
　　高功宣卫灵咒。
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，大道兴行。庆云流布，合景黄庭，和与道合真。
　　举，鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今清旦，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达俓御太上无极大道、三清上圣、昊天至尊玉皇上帝御前。
　　请称法位。
　　具位臣某与合坛官众等，谨同诚上启，太上虚无自然元始天尊，玉晨大道灵宝天尊，万天，教主道德天尊，昊天至尊玉皇上帝，南极天皇大帝，北极紫微大帝，后土皇地祇，圣母元君，三十六天天帝，三十二天天帝，诸天上帝，五帝，三元上真，三十六部尊经玄中大法师，十一大曜星君，北斗南辰星君，二十八宿星君，东璧文章星君，七星贤良星君，十二宫神真君，文昌星君，三台星君，进贤星君，少众星真君，圆穹星宿真君，上清太微南朱文昌真人，太上九气文昌宫仙宫，建生星斗真君，青城山九天丈人真君，潜山九天司命真君，庐山九天采访使者真君，五岳圣帝，四渎源王，司禄主者，职贡举真君，英显武烈惠佑广济王，贡举掌籍考校官属，道德应感，一切真灵。臣闻陶成万物，孰窥道德之页；总辖群伦，难议幽冥之宰。况贵贱之阶品，系儒士之屈伸，建百官而古今谓之天工，章五服而圣贤属之天命。将以允谐庶绩，分理兆民，翊扶道德之权，辅导幽冥之政。醮官某自揆凡庸之质，均蒙化育之恩，业儒术以操修，冀科名之利达，蠲明诚意，敬设华坛，时当蒇事之初，仪举告真之始。今则夜漏已尽，晨曦渐升。云路澄明，咸徯飘飖之谛；烟坛凝霭，共瞻粹穆之容。羽仪鸾，儒冠立鹄，载扬仙范，仰格真灵，庶凭悃愊之恋，以致祈求之恳。臣某栖身道境，委质玄阶，达浊世之倾虔，导洪恩之流布。况奉词款，敢不上闻，爰有心诚，谨当宣奏。
　　宣词。
　　谛详词语，灼见诚心，上圣卑其听於杳冥之间，凡庸尽其性於恍惚之际。既幽冥之交格，宜祈恳之克谐，庶几蕞尔之躯，获被霈然之泽，续腾芬馥，俯荐翘懃。臣闻有物混成，特先於天地；其名不去，长闯於古今。证之者曰圣曰神，玩之者观妙观徼。廓为梵气，孰议根元。惟以清、以宁、以灵，理齐一贯；凡有能、有为、有守，义许同归。原此道之流行，系一人之明哲。以今清旦，升坛行道，请法众等运兹初捻上香，愿此香烟，腾空俓上，供养洞真自然元始天尊，洞玄大道玉宸道君，洞神大道混元老君，昊天玉皇上帝，一切明皇道君。臣等皈身、皈神、皈命，首体投地，以是捻香功德，上祝当今皇帝。伏愿福与天而无尽，德并日以俱新，功济生灵，恩均动植，百蛮面内，万国归仁，播混元清静之风，鼓大道中和之化，俊良登用，奸充潜消。今故烧香，自皈依道尊大圣众至真之德。得道之后，保天长存，和与道合真。
　　臣闻三十六部玄言，超凡立道；千亿无量胜论，出欲演真。灿典籍於璧星，出图书於河洛，说不说之理，穷无穷之端，启道重玄，敷扬众妙，铺张混元之秘，发露圣神之心。际此妙缘，敢忘报本。以今清旦，升坛行道，请法众等运兹二捻上香，愿此香烟，腾空俓上，供养太上三尊玉帝大帝，说法演教高真。臣等皈身、皈神、皈命，首体投地，以是捻香功德，归流醮官某家九玄七祖、滞魄幽魂。伏愿荡涤罪根，达朱陵而开度；超升道岸，游仙阙以逍遥。流庆绪以源源，炽遗芳而烨烨，见在尊亲，同沾利乐。伏愿黑书削咎，青简延龄，复道性之昭明，介纯禧而安逸。今故烧香，自皈依经尊大圣众至真之德。得道之后，升入无形，和与道合真。
　　臣闻玄之又玄、大而化之谓之圣，道非常道，神而明之存乎人。爰自一以分三，孰函三而为一，必资证入之妙，以畅希夷之风。兹俨儒冠，仰延真驭。以今清旦，升坛行道，请法众等运兹三捻上香，愿此香烟，腾空俓上，供养三境元尊至圣诸君、上灵传教度人众圣。臣等皈身、皈神、皈命，首体投地，以是捻香功德，归流醮官某等，标名禄籍，增算寿书，沐三境之垂光，荷千真之锡佑，灾殃荡灭，福祉骈臻。今故烧香，自皈依师尊大圣众至真之德。得道之后，永保长存，和与道合真。
　　唱方，忏方，命魔，三启，三礼。
　　重称法位。
　　具位臣某与合坛官众等，谨同诚上启，太上无极大道，三境至尊，昊天玉皇上帝，十方大圣，三十六部尊经玄中大法师，灵宝众真，五帝三官，圆穹玄象，天曹一切灵仙，洞天岳渎圣众，司禄主者，职贡举真君，掌籍考校官属，道德应感，一切真灵。臣闻道法自然，合大和而普济；上善若水，凡有欲以必从。默推降监之端，灼有相因之理。窃惟好德居五福之一，积善为成名之先。若泉之有源，若木之有本。是以上天所畀，必稔之以好德之因；明神所临，必导之以积善之路。醮官某夙承道化，幸沐真风，知作德以开致福之源，念积善以立成名之本。惧夙愆之障碍，抚弱质以兢惶。是用启玉笈之真科，延仙都之飙驭，惟冀上天锡智，明神启衷，作德而魔障不侵，为善而恶缘不夺，享备身之五福，遂兼济之夙心，举家之长少蒙休，阖会之簪绅同享。尚虑醮官某等，爰从上世，逮及今生，或三业之成愆，或六根之积恶，或在日宫月府而未贷，或在天曹地司以未原，并冀赦除，普蒙恩宥。东华青简，南极丹书，纪积善之因，锡荣华之庆，所祈进达，获契情诚，先亡离苦以升天，见在延龄而增福，普均蠢动，咸遂生成，上明天尊化育之慈，下副臣等归诚之愿，谨拜启以闻。
　　知磬举，十二愿。
　　举，存神烧香。
　　高功复炉。
　　香官使者、左右龙虎君、侍香诸灵官，当令臣向来早朝升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达俓御至真无极大道、三清上圣、昊天玉皇上帝御前。
　　举，出堂颂。
　　出户，引至六幕堂。
　　道门科范大全集卷之二十竟
　　道门科范大全集卷之二十一
　　广成先生杜光庭删定
　　文昌注禄道场仪
　　临午行道
　　法事升坛如式。
　　都讲举，各礼师存念如法。
　　高功宣卫灵咒。
　　丹灵朱火，炎霞激风。赤轮刚运天光八冲。迸威包罗，交变万方。流金豁落，群魔灭踪。辟奸破妖，明耀元功。金符召制，蹑云策龙。谣歌庆会，散花太空。神化宜运，四极安隆。伏御帝前，罔有不恭，和与道合真。
　　举，鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今临午，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达俓御太上无极大道、三清上圣、昊天玉皇上帝御前。
　　请称法位。
　　具位臣某与合坛官众等，谨同诚上启，太上虚无自然元始天尊，次启九皇九天上帝，三十六天天帝，三十二天天帝，诸天上帝，紫微、太微垣帝座星君，五帝，三元上真，三十六部尊经玄中大法师，十一大曜星君，北斗南辰星君，二十八宿星君，东璧文章星君，七星贤良真君，十二宫神真君，文昌星君，三台星君，进贤星君，少众星真君，圆穹星宿真君，上清太微南朱文昌真人，太上九气，文昌宫仙官，建生星斗真君，青城山九天丈人真君，潜山九天司命真君，庐山九天采访使者真君，五岳圣帝，四渎源王，司禄主者，职贡举真君，英显武烈忠佑广济王，贡举掌籍考校官属，道德应感，一切真灵。臣闻徧覆包函，运玄功而莫测；聪明正直，赞道化於无穷。惟至大，故为群品之所依；惟至神，故为凡庸之所托。自朴散而为器任官，必惟其人，善人为不善之师，才士为不才之养。醮官某安居浊俗，业习儒冠。执古御今，以侍熙朝之网罗；研精覃思，以应有司之科目。念得失之有命，知富贵之在天。求而弗获者，下愚夙障之缠；感而必从者，至真大慈之泽。是用伸虔祈之素悃，启太上之灵科。望阊阖於杳冥，神游玉陛；散芳馨於寥廓，默想金容。臣等奉宝箓之玄文，宣琼京之至教，属兹倾恳，当为申腾，临午词诚，谨当宣奏。
　　宣词。
　　谛观词语，灼见至诚。谅上圣之垂怜，眷此心之输款，赦过尤而冰释，锡禄算以川增，载馥炉熏，俯伸丹悃。臣闻域中四大，而王与其尊；洪范九畴，而皇建其极。贤能资之以登用，人民赖之以安宁。以今临午，升坛行道，请法众等运兹初捻上香，愿此香烟，腾空俓上，供养太上三境至尊，无极道宝。臣等皈身、皈神、皈命，首体投地，以是捻香功德，上祝当今皇帝。伏愿寿若南山，福如巨海。兵戈偃息，大一统以无疆；海宇乂宁，占五星之同色。贤士不遗於草野，俊民成觐於清光，锡福庶民，阜成万汇。今故烧香，自皈依道尊大圣众至真之德。得道之后，保天长存，和与道合真。
　　臣闻浊世大恩，无如生育之重；凡人遗体，固宜论报之难。此身因之以有为，此道赖之而有立。以今临午，升坛行道，请法众等运兹二捻上香，愿此香烟，腾空俓上，供养太上琼楼玉检，一切经宝。臣等皈身、皈神、皈命，首体投地，以是捻香功德，归流今辰醮官某家，资度亿曾万祖，九世先灵。伏愿炼沐神魂，超出群迷之径；涤除愆咎，别生景福之天。入希夷门，断轮回路，光生阀阅，庆流子孙，见在尊亲，同沾利乐。伏愿真气集而盛充，谷神全而和畅，福基愈固，寿算增延。今故烧香，自皈依经尊大圣众至真之德。得道之后，升入无形，和与道合真。
</div>
    <div class="pagination">
<a href="道门科范大全_page8.html">上一页</a><span>...</span><a href="道门科范大全_page4.html">4</a><a href="道门科范大全_page5.html">5</a><a href="道门科范大全_page6.html">6</a><a href="道门科范大全_page7.html">7</a><a href="道门科范大全_page8.html">8</a><span class="current-page">9</span><a href="道门科范大全_page10.html">10</a><a href="道门科范大全_page11.html">11</a><a href="道门科范大全_page12.html">12</a><a href="道门科范大全_page13.html">13</a><a href="道门科范大全_page14.html">14</a><span>...</span><a href="道门科范大全_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
