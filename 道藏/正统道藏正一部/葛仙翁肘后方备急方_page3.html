<!DOCTYPE html>
<html>
<head>
    <meta charset="UTF-8">
    <title>葛仙翁肘后方备急方 - 第 3 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>葛仙翁肘后方备急方 - 第 3 页/共 32 页</h1>
    <div class="content">　　辟魇寐方，取雄黄如枣核，系左腋下，令人终身不魇寐。
　　又方，真赤罽方一赤以枕之。
　　又方，作犀角枕佳，以青木香内枕中，并带。
　　又方，（ ）治卒魇寐久，书此符於纸，烧令恶#8，以少水和之，内死人口中，悬鉴死者耳前打之，唤死者名，不过半日即活。
　　魇卧寐不寤者，皆魂魄外游，为邪所执，录欲还未得所，忌火照，火照遂不复入，而有灯光中魇者，是本由明出，但不反身中故耳。
　　附方
　　《千金方》：治鬼魇不悟，皂荚末刀圭，起死人。
　　治卒中五尸方第六
　　五尸者飞尸、遁尸、风尸、沉尸、尸注也，今所载方兼治之，其状腹痛胀急，不得气息，上冲心胸，旁攻两胁，或磥块涌起，或挛引腰脊。兼治之方：灸乳后三寸，十四壮，男左女右，不止，更加壮数，差。
　　又方，灸心下三寸，六十壮。
　　又方，灸乳下一寸，随病左右，多其壮数，即差。
　　又方，以四指尖其痛处，下灸指下际数壮，令人痛，上爪其鼻人中，又爪其心下一寸，多其壮，取差。
　　又方，破鸡子白，顿吞之。口闭者，内喉中，摇顿令下，立差。
　　又方，破鹦子白，顿吞七枚，不可再服。
　　又方，理当陆根熬，以囊贮，更番熨之，冷复易。虽有五尸之名，其例皆相似，而有小异者。飞尸者，游走皮肤，洞穿藏府，每发刺痛，变作无常也。遁尸者，附骨入肉，攻凿血脉，每发不可得近，见尸丧，闻哀哭便作也。风尸者，淫跃四肢，不知痛之所在，每发昏恍，得风雪便作也。沉尸者，缠结藏府，冲心胁，每发绞#9切，遇寒令#10便作也。尸注者，举身沉重，精神错杂，常觉昏废，依节气改变，辄致大恶。此一条，别有治，后熨也。凡五尸，即身中尸鬼接引也，共为病害，经术甚有消灭之方，而非世徒能用。今复撰其经要，以救其敝。方：
　　雄黄一两，大蒜一两，令相和似弹丸许，内二合热酒中服之，须臾差。未差更作，已有疢者，常畜此药也。
　　又方，乾姜、桂分等，末之，盐孔#11指撮，熬令青，末，合水服之，即差。
　　又方，捣蒺藜子，蜜丸，服如胡豆二丸，日三。
　　又方，粳米二升，水六升，煮一沸，服之。
　　又方，猪肪八合，铜器煎小沸，投苦酒八合，相和，顿服，即差。
　　又方，掘地作小坎，水满中，熟搅，取汁服之。
　　又方，取屋上四角茅，内铜器中，以三赤布覆腹，着器布上，烧茅令热，随痛追逐，驴下痒即差。若瓦屋，削取四角柱烧之，亦得。极大神良者也。
　　又方，桂一赤，姜一两，巴豆三枚，合捣末，苦酒和如泥，以傅尸处，燥即差。
　　又方，乌臼根，锉二升，煮令浓，去滓，煎汁凡五升，则入水一两，服五合至一升，良。
　　又方，忍冬茎叶，锉数斛，煮令浓，取汁煎之，服如鸡子一枚，日二三服，佳也。
　　又方，烧乱发、熬杏人等分，捣膏和丸之，酒服桐子大三丸，日五六服。
　　又方，龙骨三分，藜芦二分，巴豆一分，捣和，井花水服，如麻子大，如法丸。
　　又方，漆叶，暴乾捣末，酒服之。
　　又方，灶肝一具，熟煮切食之，令尽。亦用蒜齏。
　　又方，断鳖头，烧末水服，可分为三度，当如肉者，不尽，后发更作。
　　又方，雄黄一分，栀子十五枚，芍药一两，水三升，煮取一升半，分再服。
　　又方，栀子二七枚，烧末服。
　　又方，乾姜、附子各一两，桂二分，巴豆三十枚，去心，并生用，捣筛，蜜和，捣万杵，服二丸，如小豆大。此药无所不治。
　　又飞尸入腹刺痛死方，凡犀角、射罔、五注丸，并是好药，别在大方中。治卒有物在皮中，如虾蟆，宿昔下入腹中，如杯不动摇，掣痛不可堪，过数日即煞人。方：
　　巴豆十四枚，龙胆一两，半夏、土瓜子各一两，桂一斤半，合捣碎，以两布囊贮，蒸热，更番以熨之。亦可煮饮少少服之。
　　此本在杂治中，病名曰阴尸，得者多死。
　　治尸注鬼注方第七
　　尸注鬼注病者，葛云即是五尸之中尸注，又挟诸鬼邪为害也，其病变动，乃有三十六种至九十九种，大略使人寒热，淋沥，怳怳默默，不的知其所苦，而无处不恶，累年积月，渐就顿滞，以至於死，死后复传之旁人，乃至灭门。觉知此候者，便宜急治之，方：
　　取桑树白皮曝乾，烧为灰，得二斗许，着甑中蒸，令气浃便下，以釜中汤三四斗，淋之又淋，凡三度，极浓止，澄清，取二斗，以渍赤小豆二斗一宿，曝乾，乾复渍灰，汁尽止，乃湿蒸令熟，以羊肉若鹿肉作羹，进此豆饭，初食一升至二升，取饱满。微者三四斗愈，极者七八斗。病去时，体中自觉疼痒淫淫。或若根本不拔，重为之，神验也。
　　又方，桃人五十枚，破研，以水煮取四升，一服尽当吐，吐病不尽，三两日更作。若不吐，非注。
　　又方，杜蘅一两，茎一两，人参半两许，瓠子二七枚，松萝六铢，赤小豆二七枚，捣末散，平旦温服方寸匕，晚当吐百种物，若不尽，后更服之也。
　　又方，獭肝一具，阴乾捣末，水服方寸匕，日三。一具未差，更作。姚云神良。
　　又方，朱砂、雄黄各一两，鬼臼、罔草各半两，巴豆四十枚，去心皮，蜈蚣两枚，捣，蜜和丸，服如小豆。不得下，服二丸，亦长将行之。姚氏烧发灰，熬杏人紫色分等，捣如脂，猪脂和，酒服梧桐子大，日三服，差。
　　又有华佗狸骨散、龙牙散、羊脂丸诸大药等，并在大方中。及成帝所受淮南丸，并疗疰易灭门，女子小儿多注车、注船，心闷乱，头痛，吐，有此疹者宜辟方。
　　车前子、车下李根皮、石长生、徐长卿各数两分等，粗捣作方，囊贮半合，系衣带及头；若注船，下暴惨，以和此共带之。又临入船，刻取此船，自烧作屑，以水服之。
　　附方
　　《子母秘录》：治尸注，烧乱发，如鸡子大，为末，水服之，差。
　　《食医心镜》：主传尸，鬼气，咳嗽，痃癖，注气，血气不通，日渐赢瘦方，桃人一两，去皮尖杵碎，以水一升半煮汁，着米煮粥，空心食之。
　　治卒心痛方第八
　　治卒心痛，桃白皮煮汁，宜空腹服之。
　　又方，桂末，若乾姜末，二药并可单用，温酒服方寸匕，须臾六七服，差。
　　又方，驴矢，绞取汁五六合，及热顿服，立定。
　　又方，东引桃枝一把，切，以酒一升，煎取半升，顿服，大效。
　　又方，生油半合，温服，差。
　　又方，黄连八两，以水七升，煮取一升五合，去滓，温服五合，每日三服。
　　又方，当户以坐，若男子病者，令妇人以一杯#12水以饮之；若妇人病者，令男子以一杯水以饮之，得新汲水尤佳。又，以蜜一分，水二分饮之，益良也。
　　又方，败布裹盥如弹丸，烧令赤，末，以酒一盏，服之。
　　又方，煮三沸汤一升，以盐一合搅，饮之。若无火作汤，亦可用水。
　　又方，闭气忍之数十度，并以手大申指按心下宛宛中，取愈。
　　又方，白艾成熟者三升，以水三升，煮取一升，去滓，顿服之。若为客气所中者，当吐之虫物。
　　又方，苦酒一杯，鸡子一枚，着中合搅，饮之。好酒亦可用。
　　又方，取灶下热灰，筛，去炭分，以布囊贮，令灼灼尔，便更番以熨痛上，冷，更熬热。
　　又方，蒸大豆，若煮之，以囊贮，更番熨痛处，冷复易之。
　　又方，切生姜若乾姜半升，以水二升，煮取一升，去滓，顿服。
　　又方，灸手中央长指端，三壮。
　　又方，好桂削去皮，捣筛，温酒服三方寸匕。不差者，须臾可六七服。无桂者，末乾姜，佳。
　　又方，横度病人口折之，以度心厌下，灸度头，三壮。
　　又方，尽#13地作五行字，撮中央土，以水一升，搅饮之也。
　　又方，吴茱萸二升，生姜四两，豉一升，酒六升，煮三升半，分三服。
　　又方，人参、桂心、栀子擘、甘草炙、黄苓各一两，水六升，煮取二升，分三服，奇效。
　　又方，桃人七枚，去皮尖，熟研，水合顿服，良。亦可治三十年患。
　　又方，附子二两，炮，乾姜一两，捣蜜丸，服四丸，如梧子大，日三。
　　又方，吴茱英一两半，乾姜、准上桂心一两，白术二两，人参、橘皮、椒去闭口及子汗、甘草炙、黄苓、当归、桔梗各一两，附子一两半炮，捣筛，蜜和为一丸，如梧子大，日三，稍加至十丸十五一丸，酒饮下，饭前食后任意，效验。
　　又方，桂心八两，水四升，煮取一升，分三服。
　　又方，苦参三两，苦酒升半，煮取八合，分再服，亦可用水。无煮者，生亦可用。
　　又方，龙胆四两，酒三升，煮取一升半，顿服。
　　又方，吴茱萸五合，桂一两，酒二升半，煎取一升，分二服，效。
　　又方，吴茱萸二升，生姜四两，豉一升，酒六升，煮取二升半，分为三服。
　　又方，白鸡一头，治之如#14食法，水三升、煮取二升，去鸡煎汁，取六合，内苦酒六合，入真珠一钱，复煎取六合，内末麝香如大豆二枚，顿服之。
　　又方，桂心、当归各一两，栀子十四枚，捣为散，酒服方寸匕，日三五服，亦治久#15心病发作有时节者也。
　　又方，桂心二两，乌头一两，捣筛，蜜和为丸，一服如梧子大三丸，渐加之。
　　暴得心腹痛如刺方，苦参、龙胆各二两，升麻、栀子各三两，苦酒五升，煮取二升，分二服，当大吐，乃差。
　　治心疝发作，有时激痛难忍方，真射罔、吴茱萸分等，捣末，蜜和丸，如麻子、服二丸，日三服，勿吃热食。
　　又方，灸心鸠尾下一寸，名巨阙，及左右一寸，并百壮。又与物度颈及度脊如之，令正相对也，凡灸六处。
　　治久患常痛不能饮食，头中疼重方，乌头六分，椒六分，乾姜四分，捣末，蜜丸，酒饮服，如大豆四丸，稍加之。
　　又方，半夏五分，细辛五分，乾姜二分，人参三分，附子一分，捣末，苦酒和，丸如梧子大，酒服五丸，日三服。
　　治心下牵急懊痛方，桂三两，生姜三两，枳实五枚，水五升，煮取三升，分三服。亦可加术二两，胶饴半斤。
　　治心肺伤动冷痛方，桂心二两，猪肾二枚，水八升，煮取二升，分三服。
　　入#16方，附子二两，乾姜一两，蜜丸，服四丸，如梧子大，日三服。
　　治心痹心痛方，蜀椒一两，熬令黄，末之，以狗心血丸之，如梧子，服五丸，日五服。
　　治心下坚痛，大如碗，边如旋盘，名为气分，饮水所结方，枳实七枚炙，术三两，水一斗，煮取三升，分为三服，当稍软也。
　　若心下百结积来去痛者方，吴茱萸末一升，真射罔如弹丸一枚，合捣，以鸡子白和丸，丸如小豆大，服二丸，即差。
　　治心痛多唾，似有虫方，取六畜心，生切作十四脔，刀纵横各割之，以真丹一两，粉肉割中，旦#17悉吞之，入雄黄、射香佳。
　　饥而心痛者，名日饥疝，龙胆、附子、黄连分等，捣筛，服一钱匕，日三度服之。
　　附方
　　《药性论》：主心痛，中恶，或连腰脐者。
　　盐如鸡子大，青布裹，烧赤，内酒中，顿服，当吐恶物。
　　《拾遗·序》：延胡索止心痛，末之，酒服。
　　《圣惠方》：治久心痛，时发不定，多吐清水，不下饮食，以雄黄二两，好醋二升，慢火煎成膏，用乾蒸饼丸，如梧桐子大，每服七丸，姜汤下。
　　又方，治九种心痛妨闷，用桂心一分，为末，以酒一大盏，煎至半盏，去滓，稍热服，立效。
</div>
    <div class="pagination">
<a href="葛仙翁肘后方备急方_page2.html">上一页</a><a href="葛仙翁肘后方备急方.html">1</a><a href="葛仙翁肘后方备急方_page2.html">2</a><span class="current-page">3</span><a href="葛仙翁肘后方备急方_page4.html">4</a><a href="葛仙翁肘后方备急方_page5.html">5</a><a href="葛仙翁肘后方备急方_page6.html">6</a><a href="葛仙翁肘后方备急方_page7.html">7</a><a href="葛仙翁肘后方备急方_page8.html">8</a><span>...</span><a href="葛仙翁肘后方备急方_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
