<!DOCTYPE html>
<html>
 <head>
  <meta charset="utf-8"/>
  <title>
   上清灵宝大法（宋金尤中） - 第 45 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   上清灵宝大法（宋金尤中） - 第 45 页/共 56 页
  </h1>
  <div class="content">
   宣告亡灵，第二皈依，无上经宝。夫经宝者，炼空成梵，结炁为文，立极流祥，随机设教。开三乘之秘蕴，列四辅之灵书。保劫运而奠乾坤，接天地而扶造化。广涵真奥，永度迷津，世世生生，当遵经宝。
　　经宝赞
　　宣告亡灵，第三皈依，无上师宝。夫师宝者，传真演法，立教度人，仪表古今，提携幽显。玄中教主，正一天师，或列职而在天，或分身而降世。三洞宗坛主宰，十方得道仙真，拯训方来，昭明正化，科垂有则，惠浃无边，世世生生，当遵师宝。
　　师宝赞
　　上来宣告三皈依者，乃古今之正教，天地之真宗。当知万化因此而生，三才由此而立。况於幽而为鬼，显而成人，三界之中，阴阳之内，须明逆顺，
　　宜别正邪。自今以还，永归正道。毋得陷於魔教，毋得惑於异端。一念既真，众邪不入。正理无杂，大道坦夷。亡灵既已彻於真机，更合明於戒律。太上科条，谨当宣示。
　　智慧颂
　　宣九戒
　　第一戒者敬让，孝养父母。
　　第二戒者克勤，忠於君主。
　　第三戒者不杀，慈救众生。
　　第四戒者不淫，正身处物。
　　第五戒者不盗，推义损己。
　　第六戒者不嗔，凶怒浚人。
　　第七戒者不诈，谄贼害善。
　　第八戒者不骄，傲忽至真。
　　第九戒者不二，奉戒专一。
　　奉戒颂
　　上来九戒，乃天尊垂训。若人常能持守，身谢之后，永不沉沦。今亡灵在冥之日，受度之时，先须明此教条。将来托化受身，则忠孝为首，廉谨自持，举措不失於规矩法度之中。当此之际，岂止根於天性而已，乃习熟於受生之前者也。以致在幽在显，固应心心是道，念念皆真。出殁去来，不背正理，一尘无着，万虑皆空，是又岂在於戒律哉。谨用告下金舞白简，长生灵符，太上生天宝箓，以为仙化之凭。亡灵谛听，谨用宣行。
　　宣符箓坛牒。
　　高功立，大声白云
　　假合阴阳聚本真，神明整复自生身。
　　万缘不着轮回脱，高步烟霞谒帝真。
　　下座，法事，结愿。
　　表白度魂
　　或普度同行炼化度桥，亦可通用此仪。专度正荐，则专用之为佳。
　　度桥科仪，古来有之。近世方用，且於亭子四门，各吟愒一首，其辞甚陋。而道家法事，有赞有颂，有步虚词、白鹤词之类，所有吟偈之格，自古无所出，势难从俗。虽送亡魂之际，添入俗格，不甚深害。然蒇斋立事，务合典仪，不经之言，岂宜对众宣演。故今除去偈子，却易以白文，然后举天尊号续之。且免於贻笑於识者。
　　伏以推移罔测，生莫得以长存。代谢匪常，殁岂宜於久滞。端在明心见性，要当悟正超凡。冲寂玄宗，虚无妙道，天地因之而肇立，阴阳由此以陶成，所当自此皈依。庶使前途际遇，今兹斋功，既就善果克圆，佩受符章，沾领功德，度法桥而俓往，指云路以高升。法众虔诚称扬奉送。
　　法桥大度天尊步虚一首。
　　东方九炁天尊行至亭东。
　　伏以道恩善应，斋福无穷。幽昧得以升迁，阴爽悉无沉滞。瞻望青华之帝阙，朝谒长乐之天宫。庶蒙接引之庥，即被陶镕之泽。此为径路，正好皈依。直指青霄，便期高步。同诚奉送，恭为称扬。
　　南方三炁天尊行亭南立。
　　伏以循环之机，本无沉滞。执着之见，多自拘缠。今既得濯灵风，自可悉明本性。祈天望圣，即升流火之乡。向道归真，前赴炼魂之府。一心求於度脱，六欲舍於昏迷。仰沐玄津，以资仙化。再宣圣貌，奉送云程。
　　西方七炁天尊行至亭西。
　　伏以一真自悟，九地俱空。然非两曜之精华，岂复五神之善识。是以瞻白玉龟台而稽首，想金真圣母以倾心。仰冀生成，以祈度化。或隐或显，常乐道以逍遥，明性明心，永蒙恩而清净。切须正念，更勿邪情。同为称扬，再三奉送。
　　北方五炁天尊行至亭北。
　　伏以望之在北，乃是中天。仰之弥高，斯为霄极。想穹窿之远，渺渺莫穷。瞻阊阖之遥，巍巍难际。已露尘情而上奏，普祈幽爽之更生。兹荷宸恩，得圆斋事。乘斯妙利，更可涤虑澄神。仗此善因，即遂返真证性。既无滞碍，切莫迟回。宝号再扬，奉资进步。
　　逍遥快乐天尊引至焚燎所。
　　极乐三清界，向来，回向。
　　伏以高真慈悯，发三洞之祥光。大道冲虚，布十方之妙荫。恩极乎六天九地，教覃於三界四维。幽显蒙庥，死生同福。垂情济世，无量度人。斋主某罄竭精诚，恭修斋直，上资邦国，普及生灵。集此善功，追荐亡过某灵魂，超生善境。伏愿天恩普济，道泽宏敷，善果圆成，下脱万缘之累。真符济度，上超三炁之天。自明宿命之因缘，永灭前途之障碍。一灵自在，与道同符，回福见存，流芳后叶。三途九夜，俱得清闲。万类四生，皆蒙升度。为上因缘，志心称念大圣元始天尊，太上道君，太上老君，十方灵宝天尊，不可思议功德。
　　灵宝本法炼度符命
　　日魂符
　　真火合同符
　　火铃符
　　炼身符
　　月魄符
　　真水合同符
　　十二河源符
　　金液炼形符
　　石景水母符
　　五芽真文
　　青芽
　　朱芽
　　素芽
　　黑芽
　　黄芽
　　右五芽真文，其行用之详，已见前五芽内炼品。
　　九天生神章符
　　此符乃本章九天之炁也。正属上清洞玄灵宝本部，非他法可杂。若九阳、梵炁九霄之符，与此不同。符见别本，兹不再录。
　　玉婴神变符
　　酆都山真形
　　炼度诸符，大槩如此。惟炼身一符，亦出神霄。但此符乃十干之字尔，以人备五行而生，今再资五行之炁，以炼其魂。此十二字，甲乙则属木，丙丁则属火，戊己则属土，庚辛则属金，壬癸则属水。故其后召五方之灵芽，则五行之炁也。亦非专隶神霄，而神霄法中自有炼度之式。此灵宝本法，炼度皆用经中生神自炼之符。若世之所用十二经络符，并不当收入。盖以阴阳正炁，炼其魂魄，聚其散荡，复其神明，去其翳浊。使亡灵明知尸形已坏者不足恋，灵识再聚者可还生。然后启告九天上帝，请降灵津，俾九炁下锺，形神方复，重资道性，再立根余。若符十二经络，则托胎之后，九炁结形，九月神布炁满能声，当是之时，经络自生。故首以水火二炼，终以九炁结形，鬼魂反生之事，毕矣。玉婴神变符，亦修真之士自服以炼神者。故末后告行，使其神而明之，然后听戒，受符命，俓超生路。昭应虽然在天，行之自宜有理。近世炼度科格既不伺，符命亦有异，皆不可杂用，混壳失宗。且如酆都山真形，传流久矣，未尝增损。近浙东人於其侧，增黑池者。浙西於侧，又增硖石地狱者。似不叉如此增益也。夫增黑池者，不知其意，所据何说。或者又以《仙戒经》所载有十八地狱，而山形内只标一十七所，遂以黑池，奏成一十八所。不知山形所标天帝宫、鬼帝宫、通天门之类，则其中之宫阙也，上元六洞、下元六官之类也，则其中之曹局也。共标一十七所，乃宫阙有司尔，狱则不可胜计也。今以曹局而为狱，则大失经旨。况一曹一局之内，所主之狱，又不知其几所。至如《业报因缘经》谓有三十六狱，又三官二十四狱，所出互有不同，山形之内，未易增损。或有经据，则酆都山形其来甚古，神仙上士未尝有加，不宜於今日求异。若硖石血湖之说，专以恐胁生产之家，出钱荐拔而为之，其谬妄不待言而可见。所有齐科古仪，以定坛外科书俗用者，多不同。今新撰易去世俗常用者，庶切事情，却非敢为异也。
　　上清灵宝大法卷之三十七竟
　　上清灵宝大法卷之三十八
　　洞玄灵宝法师南曹执法典者权童初府右翊治金允中编
　　施食普度品
　　建斋之始，先设荚廓於空地之上，务令宽广，仍戒喧杂。当普召则立香案，高功望天阙口奏，次请道士一员，普行摄请。此是先移文三界，及牒神虎将吏，预行普召。或临事而高功不欲再行启告者，亦从便也。
　　立香案荚廓前，高功上香，望阙
　　口奏
　　具法位臣姓某，谨拜手昧死，奏启虚无自然元始天尊，太上道君，太上老君，吴天玉皇上帝，紫微北极大帝，勾陈星宫天皇大帝，后土皇地祇，十方灵宝天尊，东极青宫太一救苦天尊。恭望天慈，曲垂鉴烛。臣闻至道启慈悲之高真宏济度之科。俾凡夫得摄於化权，使晚学获联於法职。盖欲广覃惠泽，善浃宸恩。动植咸归化育之中，幽昧悉在哀矜之内。臣久承明训，未立殊勋。领户化民，敢忘本职。拔幽济显，少效微勤。以今斋主某励志修斋，倾衷普度。虽已奏闻於天阙，所当广济於冥途。备置菲仪，关宣秘典。召六道之众，并赴斋筵。摄万类之魂，咸沾今供。恭望特颁天命，并下冥司。宥罪赦愆，开关启闭。庶三界之幽魂悉集，俾六合之沉爽同臻。许其迁升，容臣开度。敢期昭应，下副恳祈。臣冒犯天威，下情无任祈恩，俟命之至。谨言。
　　道众举旛，歌斗章。
　　太微回黄旗，无英命灵旛。摄召长夜府，开度受生魂。
　　先召六道
　　夫六道者，则天道，神道，人道，地狱道，饿鬼道，畜生道也。关牒行移，有普召六道三途也，有召五道三途者。三途则天途驱雷役电，地途担沙负石，水途涟汲溟波。五道则《度人经》中魔王歌曰：其欲转五道，我当复奈何。乃五苦之场，所谓五道也。行移之中用五道，则本仿此。或六道亦可。然而济拔苦爽，或先於五恶道。今临召摄，则圣凡普及，高下同沾，是六道之文，不可除去。行移之中，更自详酌。行之式说，悉是自来有之，非近世续为之说。其余无所经据者，力加删斥，不敢为疑惑矣。
　　谨伸上请天道之众。夫天道者，居三界之中，列诸天之次，宰制遂分於品秩，称呼莫得其后先。盖由生禀奇姿，夙锺灵炁，功全道备，药就丹成。或证品仙阶，或受书洞府，以至升腾霄汉，轩翥空玄，佐理阴阳，赞扶造化，善功愈积，尊位渐登，於是神变之莫穷，威灵之罔测。伏愿暂离天府，略届尘寰，即驭炁以下临，悉浮空而俯降。接引五道之众，开化十类之魂，录此虔诚，证明修奉。天道之众，愿赐降临。谨伸召请神道之众。夫神道者，幽微不测，变现无穷，司祸福於人间，定吉凶於世表，掌握山岳，统辖鬼神，调风雨於四时，理阴阳於九土，随心应感，遇物施恩，居幽理明，安民济众，总权各异，受职散殊。或圣帝名王，或忠臣烈士，或乡邦英俊，或社稷明灵，或立坛场，或崇庙貌，有功立祀，受命为神。镇境域以垂休，护生灵而布祉，功归正道，德赞玄猷。伏愿神化须臾，灵踪顷刻，来朝天阙，悉赴斋坛。鉴清净之筵，领尘凡之供。神道之众，俯赐降临。
　　谨伸召请人道之众。夫人道者，受炁阴阳，赋形天地，得处五行之内，故为万物之灵。分男分女，则有妍蚩。列尊列卑，则殊性识。或贵或贱，或贤或愚，或托荫中华，或投胎外土，或以文华而受邦之爵秩，或运智为谋而爪牙，或尘途有冻馁之虞，或蓬户有沉绵之厄。顾兹等级，实系修为。民庶繁多，品类众杂，均为人道，共禀灵津。其奈寿夭有期，存亡系数，形骸非已有，魂魄属虚无。阳世不得长生，幽府岂宜久滞。伏愿澄清念虑，整具形神，悟道超凡，知虚识幻。来赴精诚之供，仰沾开济之恩。听法闻经，朝真领荐。人道之众，及诸眷属，各请来临。
　　谨伸召请饿鬼道之众。夫饿鬼道者，或拘幽夜，或堕昏迷，或因宿世之所修，或以累生之所作，或罹报对，或因征呼，或习性沉迷，识见执着。是致飘零魂魄，散荡神仪，沉浮於六合之中，困滞於九州之内。荐资之罕及，享祀之不沾，超脱未期，升腾乏路，凄然何托，邈尔无依。若非识性而返真，岂遂出迷而入觉。伏愿上依真荫，肃仗道恩，相携而尽赴道场，招集而同臻法会。恭朝九清之上帝，以离九地之拘缠，听宣三洞之灵章，以减三涂之障难。饿鬼道之众，及诸眷属，各请来临。
　　谨伸召请四生道之众。夫四生道者，胎中受命，壳内分形，穴处巢居，林藏石隐。或产于江海陂池之内，或养于重渊积水之中，或感炁而生，或随物而变。杂名殊类，万状千形，飞走山源，沉浮波浪。虽禀炁之有异，而贪生则本同。或困於钩饵网罗，或伤於锋刃弓矢。固亦趋利而避害，甚则溺肉而强餐。蠢蠢而生，纷纷而逝，虽为异类，俱出至化陶镕之中。既忝贪情，悉在上帝悯怜之数。伏愿俱承净供，同赴善缘，灌濯灵津，永舍禽虫之趣。沾濡法雨，终离毛角之群。悟本知根，还源复性。四生之众，及诸眷属，各请来临。
　　次召孤魂
　　伏以一元运而循环不息，二象凝而变化无穷。禀炁分灵，众形乃肇。殊资杂品，庶类以繁。但成始，必成终。是有生，固有死。今古遥而时迁事异，死生定而情均理同。虽贵贱之不齐，亦贤愚之各致。生兮寿夭之莫测，死也升坠之难知。况厚朴之风渐离，洪荒之世已远。盛衰倚伏，隆替相仍。揖让而君，惟唐虞之莫继。战争而国，自商周则攸同。周末而兵革纷纭，秦初而干戈绕扰，汉魏以降，南北屡分，迭废迭兴，或治或乱，风俗由之而厚薄，人物因之而盛衰。或失正而见奔於明时，或据忠而不容於乱世，或功成而衅起，或贵极而身危。以致握外阃之威，秉出疆之命，或偶然於陷阵，或竟陨於遐荒，或负艺怀材栖迟而不遇，或守常抱道废斥以无聊。居民旅而遭乱离，处军戎而死锋镝。近来
　　非一，昔者尤多。及夫士农工商巫医小祝，千门万类，百家众流。处世之时，荣枯不等。亡身之后，冥寂何殊。有术至於长生，其如得之者鲜。无谋何以这死，未免视之为常。贤愚俱化冢中尘，富贵亦为泉下客。眷言及此，兴悼何穷。恭惟大道之垂慈，特启真科而广度。爰稽教典，严列坛场。式陈无碍之筵，普供有情之众。请降九龙之敕命，昭苏六地之沉魂。欲望幽显真灵，阴阳主宰，逐处灵坛典祀，天下郡邑城隍，黄泉蒿里丈人，地府溟泠主者，水宫曹局，岳府职司，五道大神，九州社令，山林里域，土地众神。咸遵太上之符章，共禀青宫之特命。释拘缠於万狱，罢谪役於三途。疏理囚魂，升迁罪爽，以至浮游郊野，沦滞幽阴，有主无归，含情抱识，九州六极，万类四生，一切孤魂，无穷鬼趣，悉行拘集，尽遣来临，同沾胜妙之缘，即度清宁之境。俱赖至神之力，以宏上帝之休。摄召届时，立祈报应。以今焚香，先伸恭请历代帝王，前朝君主。或揖逊而有天下，或开拓以立基图，或兴利除害而垂万世之功，或拨乱反正而创一时之业，惠加海宇，德被生灵。或今庙食於人间，或以升神於天阙，终启爱民之念，不忘悯物之心。接引迷途，提携后世，曲回睿鉴，俯录凡忱。以至继体之君，守成之主，秉治安之政，享太平之基。累洽重熙，康时保祚。然而数传之后，累叶之余，未免泰极而否生，运奇而变起。或王纲之不振，或太阿之倒持，或权臣肆浚逼之虞，或胡骑有寇攘之祸。小而播迁郡邑，大而倾覆邦家。虽云德之或亏，亦恐数之有定。昔日銮舆归杳漠，如今殿宇已址墟。傥英灵未陟於丹霄，虑清跸尚稽於黄壤。伏望暂迂仗卫，略盻坛筵，鉴兹开度之斋修，密悟希夷之隐奥。当知富贵如梦，成败一空，往事难追，前途可勉。仰祈宸慈，俯赐降临。
　　以今焚香，奉请昔朝禁壶，往古掖庭，尊而后妃，下而嫔御。或望隆后苑，或德重坤仪。外佐圣明，内闲典则。虽古今之既革，必慈爱以如初。仰冀在天之灵，俯察由中之祷。其或德分厚薄，宠有盛衰，虽金屋玉楼，翻成寂寞长门，邃宇徒困悲凉。至如青冢之殡难归，马鬼之变罔测。或谢身於丹禁，或白首於上阳。遗恨未销，清魂无倚。伏祈委鉴，俯赐降临。当知富贵若风华，荣华如石火。俓登前路，毋念旧踪。以今焚香，奉请累朝宰辅，历代庙堂。负栋梁之材，展经纶之手。内而镇安有度，外而绥集四方。或西掖判华，或北门视草，或分郡邑之寄，或列鹤鹭之行。助理化机，共扶国计。若大若小，乃武乃文。消祸乱於未萌，致太平於无象。及至数终寿夭，身委寰尘。或庙食於人间，或职参於仙府。伏愿特迂骑从，俯降旌旄。鉴此凡诚，赐之景福。其间当贵之莫永，荣禄之易终。或降出於无聊，或窜流而不返，甚而倾家失族，或至服药罹辜。幽恨无穷，惊魂何托。当知去踪莫救，覆辙难回。不须怀既往之冤，尚可为将来之计。一听清虚之典，咸除郁结之情。普冀来临，即垂允赴。
　　以今焚香，奉请千古英雄，历代将帅。登坛授钺，拜命策勋。或三箭而定天山，或七擒而伏南虏，或削平於僭乱，或拯复於寰区。嘉续济时，精忠贯日。或尽节而没於王事，或退老而终於天年，或守正而罹害於一时，或深入而丧躯於万里。义之无失，理则何伤。或生不至於封侯，或死于今而庙食。伏愿暂扬麾纛，俯届坛场，享于克诚，诞孚灵佑。其有负可，疑之势，浃不赏之功，或自失於忠诚，或偶生於嫌隙。祸萌不测，变起於形。或放逐而终，或诛锄而逝，或家门之废坠，或嗣息之凋零。杳霭阵云，昔日之壮图已谢。沉昏夜府，今朝之滞识犹迷。愿应召以来临，庶随机而感悟。不缠宿障，咸濯生津。
　　以今焚香，摄召戎门卒众，军阵兵行。历代以来，六合之内，兴废不知其几，战斗莫计其时。或寇盗猖獗於城中，或夷虏腥膻於邦内，不得已而征讨，终未免於残伤。身命殒於弓枪，血肉涂於草野。或围城而败绩，或遇伏而丧功，或失援而悬军，或轻敌而饵毒。胜者未能全璧，败者必将陷师，郡邑为之荒凉，生灵遭於屠戮。虽云天数之或定，其亦人情之至哀。然奋义以效勤，尽忠而死节。若非返生人世，则犹隶役冥司。伏愿略驻札於灵坛，共赞扶於元化。同沾利佑，早遂升腾。其间或缺於忠诚，或失於疑二，或阵未交而自溃，或势非急而就降，或爽律而受诛，或违伍而被罪。恐一念之不正，虑九地之尚留。符命已颁，拘缠必解。所当悔惩昔咎，灌洗前愆，各承大宥之恩，尽脱九沉之苦。即希来赴，同领善功。
　　以今焚香，摄召文场秀士，学海儒生。博通百氏之书，深造六经之奥，声誉高於庠序，行义冠於乡闾。以至身擢巍科，名魁多士，知显达之由分，故出处以随时。以至未沾爵禄之荣，自彻性命之理。初不拘於得失，亦何碍於死生，千古英魂，万方灵爽。伏愿俯临坛席，即迈车舆。华胥国内成名，已知梦觉。白玉楼中作记，即遂仙飞。
　　其有志徒切而天命乖，学虽优而至理昧。浚霄壮气，易以差池。眩世辞华，竟成委靡。场屋屡困，名器愈赊。一息不流，万缘皆断。虑其未悟穷通之分，莫明祸福之机。生而事爽素心，死恐魂稽泉曲。伏愿去离执着，警省神情。当知太上之真科，即是圣人之大道。自宜黜聪明而屏志虑，味道德而达死生。尽届法筵，即超净域。
　　以今焚香，召请真祠羽，琳馆黄冠。委尘俗以出家，悦冲虚而入道。深悟浮生之梦幻，仰探至理之希夷。白简黄坛，交真灵之肸飨。青山绿水，纵杖屦以徜徉。或功高而锡召於玄都，或丹就而受书於洞府。伏愿特矜晚学，曲降飞车。开化沉溺之幽魂，或｀就斋功之善果。其有宿因未厚，美意徒劳，其学罔际於真师，内炼不逢於秘诀，或修存而中辍，或障难之横生，鸾鹤不来，空有青霄之望。虎龙难偶，遂为黑壤之归。承今符命之招，诣此荐资之会，毋牵缠於宿念，早湔濯於灵根。一彻玄机，即升仙籍。
　　以今焚香，摄召山林逸士，岩谷幽人。视富贵若浮云，等功名为外物。奇峰碧蟑，满月烟霞，木履青节，赏心泉右，王公莫友，天子难臣。或遁迹於郊园，或放浪於湖海。高资迈俗，清气逼人。生兮既能超群，死也自应无滞。猿吟夜静，嗟兰佩之难回。鹤怨山空，叹蕙帏之已寂。潇洒神识，幸赐来临。清静斋羞，同垂享鉴。其有身为隐逸，惟切志於功名。或致北山之移文，或为仕途之捷径，不能坚美节，依旧入尘缘。以愿不满於人间，恐恨益保於泉下。当知进退，乃在生之计。眷兹功业，亦处世之谋。冷已无生，是为委世。贵贱俱泯，成败两忘。承兹度化之休，早遂返生之乐。
　　以今焚香，摄召丛林大德，列剎高僧。秉智慧刀，断烦恼障。方袍圆顶，悟不空之空。铁心石肠，修难修之果。打透无生理，保知不死机。一性清灵，虽久而不坠。六根了绝，有召即遥闻。部破藩篱，何用拘於道释。飞驰杖锡，即俯降於坛场。鉴此良因，用歆争供。其有禅心未寂，觉性犹迷，五蕴非空，六贼尚炽，或随时以飘荡，或混俗以浮沉，及其天数之告终，不觉色身之永已。茫茫幽域，杳杳泉台，自恰超脱以何时，适此迁升之有路。昨非今是，咸资旷荡之恩。舍旧从新，即上清虚之岸。
　　以今焚香，摄召宫观女冠，寺院尼众。或悟真而入道，或因事而出家，或归西方寂减之宗，或慕太上冲虚之教。缁袍素质，已祛脂粉之尘凡。羽袂星冠，不受铅华之点污。禅心如止水，还同佛性之圆明。清气薄浮云，终见仙踪之超举。伏愿俯从恳请，不吝慈悲。鉴此精修，纳兹荐献。其有道缘之尚浅，宿庆之未深，虽披出俗之冠裳，莫竟脱尘之念虑。或积功之易倦，或见性之不明。徒知世故之纷纭，不觉大期之至止。念幽都之寂寂，虑飞爽之凄凄，因此修崇，悉祈来赴。重资灵泽，再作生涯。
　　以今焚香，摄召累代富豪之士，积年贵盛之家。承阀阅之余，袭膏梁之旧。府库充溢，箱篚丰盈，广厦崇堂，历暄凉而罔觉。高轩大盖，虽风日以难侵。悦目将厌於珠珍，服御乃贱夫罗绮。能於此检身而育物，庶可乎善始以全终。未免经於太阴，必亦生於贵冑。其或流而不返，盛而愈奢，过嗜声色以无穷，广畜车马而自纵，生兮为意之所欲，死则虑魂之多迷。伏望不耽世上之荣华，毋念身前之玩习，径迂轩驭，并造坛筵。即悟灵机，同臻善境。
　　以今焚香，摄召九流之士，杂艺之伦。或通於易象壬占，或达於天文地理，或考五行而知贵贱，或稽一貌而验吉凶，或习推测而有识气之能，或辩疾患而施活人之手。倘臻一术於至奥，或兼众善以俱亡。故穷通莫得以汩其真，死生不足以累其性。盖术乃察事物之变，理则彻造化之机。生则精明，死亦了悟。存亡不惑，隐显无拘。仰冀昭昭之灵，俯鉴勤勤之祷。其有名同实异，习矣而不精。艺浅识卑，鬻之而苟利，或挟斯而游谒，或因此以飘零，或宿留於异乡，偶成客死，或羁栖於逆旅，因至路亡。惟其见理之不明，深恐身亡而魄滞。伏愿收浮游之识，聚散荡之魂。届此净筵，悟兹道妙，一悛故性，俱陆生乡。
　　以今焚香，摄召云水高人，江湖达友。单瓢只笠，遍游於福地名山。五炁三华，暗聚於昆峰蓬顶。或调金石以精煅炼，或驱草木以救疾伤，或施符以济时，或布炁而愈患，或徉狂而混俗，或托醉以全真，或面壁以无为，或行功而有作。及其丹成而事竟，故能脱壳以升神。伏愿提拔玄门，主张大教，曲全斋荐，同拯迷津，钦伫云舆，即临法席。其有山川徒历，未逢出世之师。功法虽繁，莫有成真之诀。未免苟活於躯体，盖将空度於岁时，生而逐伴随群，死则飘神荡识，请回清虑，早脱昏衢，结兹无碍之缘，再遂有生之乐。
　　以今焚香，摄召街衢游子，市井闲徒。拥盖驱车，遍章台之绮陌。臂鹰挟弹，冲上苑之红尘。笼畜珍禽，醪倾玉斝，银烛呼卢嫌夜促，玉箫催拍怕筵终。情虽适於少年，事恐亏於厚德。及至吴霜点鬓，方惊往景之非。空思楚馆遗踪，已觉衰颜之迫。交游满目，谁为住世之谋。情爱盈怀，乃是丧生之本。惟有殡宫之寂尔，逼知冥路之茫然。伏愿舍旧从新，归根复命，来沾荐拔，前遂升迁。毋着相於空花，不留心於外物。尽捐故态，速进前程。
　　以今焚香，摄召江上渔人，溪头钓叟。挂网垂饵，几翻秋月春风。泛宅浮家，到处云涛雪浪。千尺丝纶，直下五湖，烟水闲游。西塞山前，望白鸥之点点。富春滩上，拥翠岫之层层。惟见物外之踪，多遇个中之友。或潜修於至道。或默悟於真机。卓兮独存，超然不泯。伏愿暂离仙府，略降尘寰，同开导於幽魂，特圆成於斋事。其有勤勤於网罟，役役於钩纶，岂耽山水之清，姑为口体之计。劳亦至矣，时可留乎。两曜相催，百年瞬息。数焉有限，命也必终。短棹长竿，至此时而难顾。风巾雨帽，嗟遗迹之空留。岸边之墓归然，舟上之人去矣。伏愿毋拘昔习，不着前缘，径出幽栖，特临斋次。一闻妙道，咸证生方。
　　以今焚香，摄召耕稼之民，农桑之众。为庶政之先务，居四民之最劳。负来挟扰，冒寒暑而同辍。沾体涂足，浚风日以惟勤。仰输俯育之艰，遇丰禳而祖给。束作西成之望，遭凶歉则罹忧。或衰老而善终，或饥荒而困毙，或遗体骸之零散，或孤冢之尚存。林莽凄凄，魂神何托，岁时寂寂，享祀莫沾。愿招集以来临，请提携而并赴。识破浮生之梦幻，不沦鬼趣之沉迷。承此善缘，陟诸仙界。
　　以今焚香，摄召川陆经商，江湖贩鬻。汨没世缘之累，奔赴贸易之途。驾崇驰车，逐旅程於无际。张帆转舵，泛波面以何穷。多成异里之飘蓬，乃至他乡之寓迹。或幸得资基之丰厚，或终身世网之荒凉，或抱患於遐方，或委躯於孤馆，或已老而未止，或尚少而早亡，或逢盗以倾囊，或覆舟而丧命。念遗骸之莫返，痛远魂以难招。伏愿来听真诠，共登道岸。货财即身外之物，难随泉下之魂。乡曲乃世上之居，莫重生前之恋。猛行弃舍，必遂升腾。
　　以今焚香，摄召伶人乐部，徘客倡流。语尚恢谐，艺精丝竹。曲折於舞群歌板，岂其性之使然。随逐於马迹车尘，亦为势之所逼。将欲图温饱之计，未兔有迎送之劳。然而聚若浮云，散如流水，年华向谢，多非可托之人。数限既终，恐作无归之侣。伏愿尘缘不染，旧念皆忘。即相率以来临，领荐修而度化。
　　以今焚香，摄召路岐市艺，南北杂能。或教习禽虫，或藏压花果，或刻木牵丝而使舞，或腾烟凝焰以从辉，或横索以步驰，或环刃而飞度，或以力角抵而分胜负，或为象影烛以效折旋。等之侪类甚多，近世之技能尤众。但此窥温饱，亦人心之所同。而身久道途，乃其势之不兔。岂皆乐为此计，亦恐他无良谋。因循虚度，年华悠久，难成基业。生则聚散之不定，死虑飘荡之无归。伏愿舍彼妄缘，悟兹真理，闻经闻法，明性明心，既沐玄津，必生乐国。
　　以今焚香，摄召今古有司，系公胥吏。奉行文墨，助郡邑之承流。遵守条章，赞圣朝之宣化。或能随机而立善行，或由隶役而积阴功，家可保而嗣息繁昌，身虽没而魂神不堕。伏愿鉴兹修建，同作证明，濯此灵休，益增善业。或者嗜财黩货，倚势而为奸。纵暴行私，侮文而致毒，或入轻而出重，或害物以伤时，未免祸起於一朝。或致身流於万里，或性命之不保，或家业之败亡。虽阳罚之已锺，虑阴愆之未脱。承兹道泽，普宥宿辜。伏愿悉诣道场，均沾资荐，投诚天阙，悔已往之非。超识地关，求再生之路。
  </div>
  <div class="pagination">
   <a href="上清灵宝大法（宋金尤中）_page44.html">
    上一页
   </a>
   <span>
    ...
   </span>
   <a href="上清灵宝大法（宋金尤中）_page40.html">
    40
   </a>
   <a href="上清灵宝大法（宋金尤中）_page41.html">
    41
   </a>
   <a href="上清灵宝大法（宋金尤中）_page42.html">
    42
   </a>
   <a href="上清灵宝大法（宋金尤中）_page43.html">
    43
   </a>
   <a href="上清灵宝大法（宋金尤中）_page44.html">
    44
   </a>
   <span class="current-page">
    45
   </span>
   <a href="上清灵宝大法（宋金尤中）_page46.html">
    46
   </a>
   <a href="上清灵宝大法（宋金尤中）_page47.html">
    47
   </a>
   <a href="上清灵宝大法（宋金尤中）_page48.html">
    48
   </a>
   <a href="上清灵宝大法（宋金尤中）_page49.html">
    49
   </a>
   <a href="上清灵宝大法（宋金尤中）_page50.html">
    50
   </a>
   <span>
    ...
   </span>
   <a href="上清灵宝大法（宋金尤中）_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
