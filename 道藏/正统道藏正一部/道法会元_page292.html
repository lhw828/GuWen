<!DOCTYPE html>
<html>
<head>
    <meta charset="UTF-8">
    <title>道法会元 - 第 292 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 292 页/共 361 页</h1>
    <div class="content">　　玉眸炼质天尊。众宣：
　　仰望顾八表，惟月孕阴精。中有太素皇，夫人驾绿軿。耀华光二极，混明照三清。殷懃求至道，五色下来迎。三遍。
　　师步北斗玄枢罡，至水池。密咒：
　　□□□□□□□敕摄。金英玉女，白虎飞翊。啸动风生，幽魂飞越。一如流金火铃律令。
　　密念净天地咒一遍，以剑於水池画卦 噀水存变。宣主水牒。
　　黄华荡形天尊。
　　法师召将。　宣主炼牒。
　　知炉请师登座祝香。
　　香林说法天尊。下静尺。
　　返生灵香，飞烟结篆。诸天诸地，氤氲普遍。委炁聚功，亡魂受炼。一切含灵，俱登道岸。
　　具位臣某，爇此真香，腾空供养：虚无大道七宝玉帝，神霄真王统天元圣天尊，碧霄华王寻声救若天尊，丹霄韩王朱陵度命天尊，东华木公上相，西真金母元君，九天生神上帝，十回度人天尊，紫皇教主玄天上帝。灵宝教主显佑真君，炼度教主冲应真君，黄箓教主妙济真君，诸天省院高真，三官三圣四师真君，黄箓院三佐真人，请因说法教主火师白洞灵安汪真君，宗师玉真教主妙济普化天师林真人，左元真伯张真人，琼瑶金阙陈真人，左执法君薛真人，六阴洞微仙卿卢真人，虚元统化真卿徐真人，火铃仙卿刘真人，神霄历代传教宗师，神霄金火天丁火铃妙帅，火铃主炼仙官，火铃玉册仙官，神霄解罪救苦度魂仙官，九斗阳芒流金火铃大将，解冤释结大将军，九霄生化运真玉童，火旺大丹玉童育阳将军，金生太素玉童含阴将军，破秽青腰太和玉女，承差追摄拯济炼度监临侍卫宣通召命诸司帅将，十方三界证监神祇。伏愿三真玉女，九华金娥，列仙仗以奔驰，捧天韶而和奏。流金掷火，来□灵坛。走电奔雷，齐临法席。鉴今虔恳，广运慈悲。伏闻神霄玉帝，降皓庭霄度之天；火师真君，侍碧玉翠鸾之座。颁行符简，济度幽冥。所居者九霄玉清之天，所摄者朱陵火府之治。上宫主炼，下宫受度，全资元始之金光；北斗铸魄，南斗陶魂，俱藉神霄之梵炁。仍降阳芒宝篆，以苏阴府幽仪。今据入意。功虑学谫资凡，功微德薄，未明玄奥，难遂感孚。愿降道炁千重，下临坛席，祥光万道，密布符章。俾所炼亡魂，即谐超化。全凭妙造成就善功。
　　干冒慈悲，臣下情无任瞻天望圣激切屏营之至，谨言。师就座。
　　南上受炼天尊。
　　焚召天丁符飞南斗入火冶。
　　谨召金火天丁火铃主炼仙官，请降日宫太阳炎光上帝，南斗六司陶魂星君。臣谨遵师训，溥周一念之慈悲；爰按仙科，用箴今时之炼度。以今建玉眸炼质之沼，炼斋坛阴翳之魂。仰冀恩光，俯流真炁，庶得亡魂受度，万化咸生。所有真符，谨当告下。
　　焚真火符二道化火冶。众宣：
　　南炎洞浮，玉眸诜诜。梵形落空，九灵推前。泽洛菩台，绿罗大千。眇莽九丑，韶谣缘邅。云上九都，飞生自骞。那育郁馥，摩罗法轮，雾持无镜，揽姿运容。馥朗廓奕，神缨自宫。
　　师密念：掷火万里，流铃八冲。死魂受炼，仙化成人。九遍。吸太阳南斗之先#1，下左玄官，运上心腑，呵自口出，入火冶之中，存火光万丈。
　　金光洞照天尊。
　　焚召天丁符，飞北斗入水池
　　谨召金火天丁火铃主炼仙官，请降月府太阴皇华夫人，北斗七元铸魄星君。臣立誓济人，当体好生之德，依科阐事，辄开度化之坛。今则立黄华荡形之池，濯黑暗幽囚之众。仰冀恩光，俯流真炁，庶得亡魂受度，万化咸生。所有真符，谨当告下。
　　焚真水符二道，化水池。众宣：
　　玃无自育，九日导乾。坤母东覆，形摄上玄。陀罗育邈，眇炁合云。飞天大丑，总监上天。沙陀劫量，龙汉瑛鲜。碧落浮黎，空歌保真。恶奕无品，洞妙自真。元范恢漠，幽寂度人。
　　师密念：北都寒池，部卫形魂。森罗净泓，十二河源。黄华神水，壬癸之精。日月吐辉，济炼身形。五遍。吸太阴北斗之光，下右玄宫，入肾藏，吹自耳出，存澄波浩漾。
　　金华普润天尊。下静尺。
　　谨召金火天丁火铃妙帅，从官符吏，飞行变化，助吾真灵。发运金生火旺之炁，会合万真，各整威仪，伺候坛所。当司恭奉神霄玉帝妙旨，炼度亡魂。仰引领排列坛前，和会形神，炼质成真，澄净六根，咸令受度，尽得登真悟道。一如流金火铃律令。
　　火铃阳明天尊
　　师双手掐午文，弹离上，吸南炁布坛。存天丁弘导众魂，排列坛前。
　　太上元命，无英太微。摄召魂魄，素回黄旗。速至坛前，炼胎返尸。升入无为，举形仙飞。一如流金火铃律令。
　　可於此逐一白所炼亡者名。
　　咨尔亡魂，盖以生而贪着，弗悟真乘，死入幽冥，堕於地狱，至于斯极，良可悯怜。幸离黑暗之乡，遂睹光明之境。以今行火铃之妙道，布三五之真光，混水火之元精，全阴阳之正炁，宣扬秘典，披蒇真科，陶尔沈魂，还尔正识。各宜洗心涤虑，味道思真。自省沈迷，赴今炼度。
　　金光化炼天尊。
　　宣告坛下受炼众魂：幽关闭击，久居热恼之中；上帝哀矜，特轸慈悲之念。大慈救苦，无量度人。颁玉简告金符，幸沐玄恩离地狱，登朱陵升火府，好乘妙果做天人。吾今宣演神霄大帝之真科，发挥九斗阳芒之秘奥。混合三光妙炁，化生一体真灵。乘此善因，即生净界。尚虑众魂宿生今世，有十恶弥天之罪，有多生历劫之愆，或堕鬼区，甘与木客泉邪而作党，或从魔道，愿随庙妖坛怪以为群。迷谬可怜，超升无自。今有混天霹雳真符，为汝破迷归正，谨当告下。
　　焚混天霹雳符。众讽：视不见我，听不得闻。离种种边，名为妙道。三遍。
　　清微澄悟天尊。下静尺。
　　坛下众魂，劫劫以来，私心迷系，冤命相缠，债业未解。彼报此，此报彼，雠恨难消；生而死，死而生，轮回无已。要知无想无结，即色即空，莫把前事萦心，好趁良机回首。吾有太上解冤释结真符，谨当告下。
　　焚解冤释结符。众讽：天尊说经教，引接於浮生。勤修学无为，悟真道自成。不迷亦不荒，无我亦无名。朗咏罪福句，万遍心垢清。三遍。
　　解冤释结天尊。下静尺
　　谨召金火天丁火铃妙帅，左转火旺阳华，右旋金生阴液。六通万变，五炁化身。应念随机显真散影，领带破秽解冤聚形回骸起死天医生化一行官君将吏。为所炼亡魂，其中或有在生之日，身婴疾苦，执对冤仇，或胎孕未产而殒亡，或母子既分而丧命，或犯法遭刑而身首异处，或破形残疾而肢体不全，或兵戈战斗以伤生，或墙壁倾颓而压死，自刑自缢，横夭横伤，诸种亡魂，何由解释。吾今准奉教科，给以九色神膏，降以五芽真炁，灌注众魂，俾有伤即补，有损即医，有秽即消。有胎即下。令其身神具足，体相完全。乘此善因，即谐超度。真符告下，秘咒宣行。
　　焚诸项拯济符。众宣咒：
　　上帝有敕，降下天医，五雷主者，六毒神君。混元一炁，景合三清。周环六合，体合自然。医王圣者，有感通灵。敕命一下，急急奉行。
　　削死上生天尊。
　　谨召金火天丁，同九斗阳芒流金火钤大将，混元地二生火大将军，速运日华真火之炁，南斗离阳之精，径入火冶。飞行变化，助吾真灵，导引亡魂，如法冷炼。所有真符，谨当宣告。
　　焚阳芒符九芒符。化火池。众讽：火铃炎炽，赤乌阳明。南斗火官，流耀三清。消阴长阳，福德殊伦。真火大将，太阳之精。随符运化，普炼更生。一如流金火铃律令。
　　玉眸炼质天尊。
　　谨召金火天丁，同九斗阳芒流金火铃大将，混元天一生水大将军，速运月华真水之炁，北斗洞阴之精，径入水池。飞行变化，助吾真灵，导引亡魂，如法濯炼。所有真符，谨当宣告。
　　焚阳芒符九芒符。化水沼。众讽：太白流英，金华发生。月魄阴精，素芒运灵。五香下灌，甘露澄清。普润一切，咸得全刑。乘此濯炼，逍遥玉京。一如流金火铃律令。
　　黄华荡形天尊。
　　向来普为众魂冶炼形躯，荡涤邪秽，悉已完成。再伸关召绣衣天信玉神火铃金童，金英玉女，炼度一行宫将，持此真符，再为亡魂配合阴阳，混融离坎。俾得精气完明，形神通贯。表裹洞彻，永无障碍。随符超举，即遂逍遥。
　　焚天丁本身符。作用左火字者。
　　师叩齿，想金钟响彻三天，真王命好生童子持超化之箓付天丁。存天丁驾九色丹凤，霞光如金辉，放真水真火，美相玉容翠发，天丁冠，手持五色宝旛，上有华盖九童子，执九色旛，各放真光照幽壤，直向地狱追取。冥官恭敬，放魂受炼。朝拜真王受箓，立便超升。次众诵真王诰。举：
　　金容玉相天尊。
　　法师行炼度之法。众讽：
　　《郁单无量天宝章》，焚第一章符。
　　《上上禅善无量寿天宝章》，焚第二章符。
　　《梵监须延天宝章》，焚第三章符。
　　《寂然兜术天宝章》，焚第四章符。
　　《波罗尼密不骄乐天宝章》，焚第五章符。
　　《洞玄化应声天宝章》，焚第六章符。
　　《灵化梵辅天宝章》，焚第七章符。
　　《高虚清明天宝章》，焚第八章符。
　　《无想无结无爱天宝章》，焚第九章符。
　　九炼生神天尊。
　　法师凝神守一，物我俱忘。坛下众魂严洁端肃，以伺升度。
　　玄虚合太微，元灵空洞中。悠悠飘苦爽，渺渺长夜魂。公子黄宁君，太真无上尊。灵风薄霞景，真光映生门。五玄归一真，至化三洞根。婴儿结守胎，和合回灵源。天湄散玄景，制伏诸魔群。上善遵灵炁，闭塞霏骸烟。九天命生神，洞章感万真。帝驾欻儿歌，玄门应三辰。泥丸敷阳旸，高观返故常。日皇覆月妃，气象天地交。希夷神内养，梵形炼精容。上玄摄五形，妙庭蔼宗飘。化生元始劫，永处长逍遥。
　　仙化成人天尊。
　　向伸炼度，既已圆成。莫不祇按玉章，法阴阳判合之炁，混融妙道，会火金张宿之英。体乾坤造化之工，成日月交通之妙，密依师造，曲荷陶镕，咸得化生，圆成道果，上登东方宝界太皇黄曾之天。然教中有三皈依，九真妙戒，为众演说，用作津梁。次当传授符箓，以证超生。尔等洗心，各宜谛听。
　　宣传戒科，如不宣科，止宣戒牒。
　　宣符箓功德牒，或宣四保举状。
　　给符箓。
　　执符把箓天尊。
　　宣告坛下受度众魂：盖闻神霄演教，火铃流科，使仙道之开明，令鬼关而闭塞。火铃炎掷，死魂受炼而万劫顿消；金液溉形，生魂□真而千愆立解。有玉简显名之福，有金书录姓之荣。径上玉京，便超仙境。灵傲响处，云浮物外之旌幢，素曲奏时，风送天边之韶雅。天花乱坠，甘露散飞。承火铃妙力之功，得玉简灵篇之济。乘兹殊胜，立获逍遥。更勿沈迷，自取堕落。所有元洞玉历真符，谨当告下。
　　焚符於盘中。
　　总朝上帝天尊。
　　奉白坛下受度仙魂，各整仙衣，齐集坛下，绝除恶念，正想倾心，皈依：
　　皈依神霄玉清妙道。
　　皈依紫微仙都玉经。
　　皈依雷霆传教真师。
　　诸位仙魂，已闻三宝琼名，九霄玉号，想各各悟味真诠，顿成道果。切勿皈依魔道，有壤一真。今则宝花发就福果修，或再当宣召帅灵如法，依科护送。
　　行火铃大法司告，召主炼金火天丁火铃妙帅；同南极火铃宋将军，灵官马元帅，玄都金龙驿吏、火府资简童子，护送等神，速诣坛前，听宣公牒。
　　宣护送牒。
　　伏请法中将吏，炼吏官君，收神敛威，归根复命，回斗罡於天上，彻池於坛前，引领众魂，如仪辞谢。引亡辞谢。
　　炼师吹散前烧盘中符灰於空中，送魂升度，直入虚无之境。
　　宝华圆满天尊。
　　法师炷香叩谢，下座而退。
　　道法会元卷之二百五竟
　　#1『先』当作『光』。与下文『吸太阴北斗之光』对应。
　　道法会元卷之二百六
　　金火天丁召孤仪
　　吟圣号
　　谨按《玉枢经》云，昔九天应元雷声普化天尊，於玉梵七宝层台，为雷师皓翁演说要道，伤念世衰道微，人无德行，不忠君王，不孝父母，不敬师长，不友
　　兄弟，不诚夫妇，不义朋友，不畏天地，不惧神明。，不礼三光、不重五谷，身三口四，大秤小斗，杀生害命，人百己千，奸私邪淫，妖诬叛逆，三官鼓笔，太乙移文，即付五雷斩勘之司。先斩其神，后勘其魂，斩神诛魂，使之颊倒，人所鄙贱，人所嫌害，人所怨恶。以致勘形震尸，使其崩裂，驱其卷水，役以驱车。月窍旬校，复有考掠。又有东方风雷地狱，考禁罪人，掣电轰雷，飞戈飘戟。或造诸恶，阳数尽者，拘入幽台，阳数未尽，堕於空寂一悲风惨惨，妻雨飘飘，夜叫空山，昏悲冷野，天霁低光，月影阴晦。奔走沈迷，万劫绵绵，不能解脱。於是玉清真王神霄玉帝，颁降炼仙炼魂祭度鬼神之法，下付雷霆火师真君，转斗运星，颁行摄召，使沈魂而解脱，令幽爽以登真。今按真科，特伸摄召。恭炷真香，遥空供养无上清微天虚皇妙，境真玉宫玉清真王神霄玉帝。伏愿金容赫日，玉相浮天，放万道之祥光，发千毫之瑞炁，普令幽爽，得睹光明。谨召金火天丁火铃妙帅，惟愿霞捧云姿，炁乘月相，身迸金光玉彩，手执伏魔帝钟，来卫吾身。宣告将吏，勿离左右，领带神兵。再伸关召冥司，急取亡人案大典者温元帅，神虎何乔二大元帅，酆都内台杨元帅，酆都行司关元帅、艮宫摄召丘天丁，三界召魂使者，地府五道将军，溟泠大神，泰山府追摄州行官君，即与召集十方三界，九泉长夜，三途五苦，六道四生，孤魂滞魄，鬼神等众，疾速管押前来，受今祭炼。火急奉行，速彰报应。法众精虔，再吟宝号。
　　日月合明天尊。
　　万木悲风惨欲摧，孤魂滞魄径同来。英雄不必分高下，无得法筵平等开。和：不可思议功德。
　　伏闻气判浑沦，有天地而生万物，性分愚智，观圣贤则异众人。未言浩浩千端，先说茫茫六道。修罗战斗败辱向藕节中藏；仙侣逍遥，宴乐享酥酡上一口味。贪婪而为饿鬼，罪恶而堕傍生。且夫禀秀阴阳，锺灵岳渎，更历古今朝代，多少豪杰英雄。捧璧归赵者奇哉，献图刺秦者危矣。请缨系单于之颈，赐剑断佞臣之头。居梅上之十九年，牧羝无乳，贬潮阳之八千里，策马不前。击楫而誓清中原，鸣笳而能却群虏。堪叹秦宫遭戮，曾兴鹿指之奸；汉室忘功，徒抱狗烹之恨。次及满怀经史，冠世文章，高攀丹桂之香，遽断黄梁之梦。祖师击竹，道士种桃，禅龛空立貌棱层，丹灶虽存人杳役。亦有枕流漱石，钓月耕云，翛然名利不关心，生怕是非来入耳，九流医巫之辈，百工技艺之徒，商算舟车，吏事刀笔，但曰生同一理，谁知死异多般。误伤故杀乃前缘，枉逝横亡皆定分。官舍旅舍，宁无滞魄冤魂，战场法场，犹有暴尸朽骨。男役干戈之苦，女忧胎孕之伤。大都八万四千门，门门劳碌，一年三百六十日，日日奔驰。不知实效何如，谩得虚名，而已至於魑魅魍魉，草木精灵。橘中象，戏尚能言，桑下环留真可笑。胎卵湿化，鳞甲羽毛，既然换了顽皮，间有存眦善性。鴝鸽随念弥陀佛，蛤蜊现出观世音。蚁何及地以排行，鹅知待客而告别。非片言之能尽，惟万种以堪怜。是夜严列华筵，弘宣秘咒，地狱之重重锁掣，奈河之只只船移。月转楼头十二阑，夜兮未艾，风传铃响三千界，闻者皆来。幸斋官出个面皮，为汝等添眦气力。两堂香水，涤多年垢腻身心；一斛斋馐，充几载饥虚口腹。悟戒似举头见日，受经同携手升阶。尚虑业道昏衢，犹迟开豁，冥关幽狱，未脱拘囚，教有序酆都破地狱灵章，再为宣演。
　　众讽净酆都咒三遍。
　　伏以幽明异路，人鬼殊途。知生死为昼夜之常，则变化乃阴阳之理。我太上立慈悲之教，汝众魂思解脱之期。勿起冤憎，当怀敬信。百尺竿头须进步，十方世界即全身。肃尔容仪，赴今召请。
　　太微回黄旗，无英命灵旛。摄召长夜府，开度受生魂。和：永离三途苦。
　　以今斋官体好生之妙化，开无得之法筵，召请九幽十类，五苦三途，六道四生，孤魂滞魄，鬼神等众，愿承道宝力，道宝实哀怜，是夜今时来临法会。和：受今超度功德。
　　阴灵来我旛，阳魂返汝颜。北斗天蓬敕，神虎开幽关。和：永离三途苦。
</div>
    <div class="pagination">
<a href="道法会元_page291.html">上一页</a><span>...</span><a href="道法会元_page287.html">287</a><a href="道法会元_page288.html">288</a><a href="道法会元_page289.html">289</a><a href="道法会元_page290.html">290</a><a href="道法会元_page291.html">291</a><span class="current-page">292</span><a href="道法会元_page293.html">293</a><a href="道法会元_page294.html">294</a><a href="道法会元_page295.html">295</a><a href="道法会元_page296.html">296</a><a href="道法会元_page297.html">297</a><span>...</span><a href="道法会元_page293.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
