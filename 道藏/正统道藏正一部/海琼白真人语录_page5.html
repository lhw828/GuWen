<!DOCTYPE html>
<html>
<head>
    <meta charset="UTF-8">
    <title>海琼白真人语录 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海琼白真人语录 - 第 5 页/共 5 页</h1>
    <div class="content">　　说尽存三守一底，九年炼丹思想裹，忘抑家珍向外寻，百年故个阴灵鬼。
　　天门枸杞与黄精，豆杏姜椒田狭苓，未委地仙成也未？皮焦肉腐可怜生。
　　斋醮关宣歌梵曲，分环破券授科箓，不识天心两字真，只会三光符水熟，
　　袖中雷印吓山精，手把杨枝学隐形，此心本是通神藏，一念差时万状生，
　　此身身外皆隐物，此心心外皆妖术。身裹真心心裹身，不在中间内外出，
　　这些金液大还丹，自从元谷至泥丸，抽添七返无多事，草木无心天地闲。
　　真根真蒂结真酥，真鼎真坛真药炉，阳日起头阴日积，分明阳火与阴符，
　　半亩丹田种金粟，一朵灵芝香馥郁。铁牛哮吼入绵厨，木马奔驰跳金屋，
　　乾坤二八结丹砂，满鼎溶溶白雪花。捉住龟蛇归两手，山头玉兔化金鸦，
　　还丹有诀知音少，汞龙铅虎凭火候，三千刻内结婴儿，调和温养终无漏，
　　遍体浑如一片琼，寒蟾光照玉壶冰。顼门夜半雷声吼，市地清风神鬼惊，
　　天上人问真妙诀，谁敢天机私漏泄。须是英雄大丈夫，了然胸中无一物，
　　一阳才动大丹成，片饷上夫造化灵，祇恐南宫箓姓名，醉骑白鹤朝上清。
　　劝道文一作白日铭
　　嗟夫！人身如无根树，惟凭气息以为根株，百岁光阴，如梦相似，出息不保入息，今朝不保来朝。虚度岁时，忽然老死，百骸渍散，四大分离，神识昏迷，散堕诸趣，不知来世，又得何身？生死轮回，劫劫不息，迷不知悟，懒不知勤，而今既到宝山，切莫去时空手，到老依前病死，枉向人间一遭。各宜勉力，下死工夫，古语云：辛勤一二年，快活千百劫，从今收拾，一意无他，眼不外观，耳不外听，节饮食，省睡眠，绝笑谈，息思虑，把茅盖顶，莫求安适，煮米疗饥，莫分微恶，如蝉饮露，体自轻清，如龟吸日，寿乃延长。苦能餐松啖相，戴笠披蓑，岩下眠云，洞前饮水，犹是作家人也。如其未有力量，旦且渐学古贤，苟不如是修行，则是无此福分。朝收暮采，日炼时烹，如龙养珠，如鸡抱卵，火种相续，打成一片，至於子母相见，不亦乐乎！
　　传法明心颂彭鹤林
　　万法从心生，心心即是法，语嘿与动静，皆法所使然。无疑是真心，守一是正法，守一而无疑，法法皆心法。
　　法是心之臣，心是法之主，无疑则心正，心正则法灵。守一则心专，心专则法验，非法之灵验，盖汝心所以。
　　黄箓借职奏状
　　地下得道奉法童子臣白某，
　　右臣夙以高皇帝王，神炁在身，不昧灵根，知有此事，曩生修习，今生遭逢。叨绾雷章，粗明教法。惟是臣自知，太上大道慈父圣母，十方诸君丈人，每垂赦宥，臣以故亦多懒慢，终年不修香火，其在仙籍，殆若无臣，臣所以又敢冒昧奏闻，臣亦有说。是臣此身，皮毛骨血，涕泪涎沫，不能成真，臣有一灵之天，本来之性，元命之神，神而无方，大不可测，可以上宾帝梵，立侍玉晨，臣虽懒慢而帝真知之，虽鬼神亦无如之何也矣！臣曩岁警觉，今凡得道奉法之士，所有衔位，并系伪称。若在天司，别有品配。臣今以草土彭相，为父演建黄箓，令臣关启，臣既不可辞，乞时暂以高上神霄玉清府雷霆令，统五雷将兵，提领雷霆都司鬼神公事，摄行上清黄箓使臣，俟醮筵满日，仍旧解职。若遇役使风雷，区别人鬼，只乞以从上雷衔借称臣。世绿该满朝谒之日，别听仙曹施行，臣万死，干冒
　　天威。
　　陈情表
　　具位臣某言：臣谨取今月二十三日，具表诣阙，谢恩陈情者。臣伏以性由天赋，智愚善恶，付之天。人与道俱折旋，俯仰合乎道，何阴界置幽冥之府，而上灵立赏罚之司，身形随气数以为生，命运与星辰而相隶。实匪自然而生死，疑其皆出於阴阳，天机不停，物情易变，冬归而冰自浮，春到而草俱青，审皆气之所陶，故立性以为主。千灯照室，同是一光，大海含波，中有万变。盖有情无情之异，与生数成数之殊。然动静皆非其本来，彼想念尽形於已有。形具以后，道在其中，惟得之者，与之合真，其失之者，宜乎沉惑。所以启修仙学道之路，从而建正心诚意之门，大道独超乎死生，至诚可回於造化。存乎诚而合道，得是道者皆诚。此众生所从入之涂，诚列圣已常跻之域。当究虚元之始，实根事物之前，以心契之，即道也矣！臣凡胎浊质，走骨行尸，气所禀而有冲，性所赋而不昧，六根具足，三际俱圆，能办菽麦，於是非之间，而泯熏藉於荣辱之外。处动静，静动咸静之静；明色空，空色已空之空。知六识之无根，照七情之如梦，鉴血肉以醉其性，思形质以窒其神，早驰逐於玄关，尚彷徨於道阐。性者信也，神而通之。恭惟高上神霄玉清真王，长生大帝，玉陛下，金阙真皇，玉清上帝，心含大梵，手握混元，浩浩难名，巍巍莫及。慈悲群品，统御庶真，恩惠十方，鉴观万国。臣特一蝼蚁之体，敢呜蚯蚓之声，夙戴洪私，久沾霖濡。凡伸恳祷，悉荷感通，幸闻道於一日之先，获修真於万劫之下，谨述操存之渐，式陈修证之初。自惟颛蒙，密希训化，庶可以粪壤之姓字，得陪於霄极之臣僚。僭具表文，仰干睿听，臣故作误为之罪，愿垂宽大之恩，暂起复灭之心，克合冲虚之妙。所行雷部之法，所掌霆司之章，辅正除邪，济生度死。三司将吏，咸归役使之权，五部风雷，总属招呼之令。或寸功，片善可录於金简，则微臣小子终到於瑶京，虽蓬生麻中，不扶自直，然鱼伏水内，非养则枯，谓皆鹤长见短之云，亦有蛇化蝉蜕者也。臣愚干冒天威，不胜昧死，谨具表奏以闻。臣诚惶诚恐。
　　与彭鹤林书
　　丁丑九月十四日，玉蟾将如泉山，乃告吾友鹤林真官曰：比作别未久，此心甚怅怏也。契兄欲学仙，非庸常辈，比且知有万法归一之理，而不为诸家所愚，此前古之圣贤用心，近代才有如此。去道不远，不仙而何？章希玉口中语有谓一阶正法，一阶秘法，一阶妙法，法法常在心，更无别法。其语虽庞率，诚有以哉！向相见之初，便以金丹大药相期，特时节夤绿未到耳。今日有期，大信不约，且如曩日倡和，有虎皮竹篷泰华冠之句，今道位泰华丹景吏，乃悟前日之诗，便作今日相期待也。凡事宜珍重，圣事宜珍重，一切事宜珍重。已是多口了也。呵！呵！
　　秘阁吏部，幸与致意，药珠居士，能信得及，能行是事否？前所嘱，今冬来春安歇处，只是天开图画亦好。或来春稍爽是盟，亦不多时可相见也。时间不须苦以符图留意，幸养心焉！否则将前后所得之法录，成部帐束之高阁，但与鞠郝作头对，则一切事简而又灵异。今但於二使者香炉前，以某符一道常用之，或镇或贴，或吞或带，随所祷而用之，无往不利。亦不须多念呎也。此无他，不过只是心与神会，用之则灵耳！咒水但以一简易咒咒之，恰如真龙，但一滴水便作滂沛，岂用如许繁耶？纸修不觉缕缕，思之！思之！时寓紫枢楼书。玉蟾九月十四日，自螺江诉潮而南，以十八日次泉山，不胜役役，幸形神少宁，又起三山故旧之思，尚须少盘桓，却作漳滨客也。前者来春之盟，断不爽！但且味道自娱，常时惟香烛将吏外，不过一符一水，愈疾郁邪而已。此是代天行化之本旨，令合药珠令器同侍吏部寿仙，日想清逸，恨不曾过城东新庵为一杯茶耳。此愿须欲偿也，学道之士，申愆省非之外，一有小坎壈，惟顺受为怀。惟道所在，岂人间事，足为吾人喜忧耶？蓬莱水又清浅矣！其桑田平，回首旧时路。丁丑秋蜕仙庵书。某戊寅三月十五日，寓江州太平兴国宫，作书附致鹤林真士贤弟，顷尝三遣书，曾达否？日来道法，想精进，法力又胜前也。鞠郝二符吏，亦效职否？不审尊府吏部寿体康乐，令间药珠居士，令嗣承奉各惟安庆？鄙人今春水陆二千余里，寻隐庐山，幸而四大轻爽，凡事亦随顺。但花晨月夕，杯酒炉香，颇为我南中诸友感怀也。而於老友，又甚酸心焉！物外人或凡或圣，不以荣辱为心，毁誉为念，惟木精石怪，知其为如何人也。《大道歌》、《仙系图》，必刊板流广矣！喜甚！喜甚！老友更加鞭为祷，兹不多及。珍重！珍重！琼山老人白某谨书。
　　十月二十－日琼山老叟白某致书
　　福州鹤林真士彭卿治所，今春到江州行兴国军，如岳阳，回豫章，过抚州，谒华盖山，下临江军，取道饶信而制束。以八月一日诣行在，复游绍兴，过庆元府，再归临安。十月二十日偶闲行，忽与萧潜庵遇，乃知了庵已化，如庵已归祥山，紫壶在，垫仙无恙。宁国屡相昭，更不往见，史揆任枢，各有夤绿，可以谒之。此兴甚懒，亦各休休，每日惟以大饮酣歌饯时光而已。他无所求，亦无所思。惟是吾鹤林，此吾爱子，远在二千里外，伏惟即日，上侍府丈吏部老仙与药珠小道生，俱惧庆，潜庵能道一二，甚以为慰。此间狂怪自乐，人亦视以为常，但国录家叔甚讶其非耳。今所行之法，尚更灵。在偶醉了，失身堕西湖水中，法印乌有矣！亦可发一大笑。欲往天台，临行呼潜庵授之，以此南望多凝黯，尺纸不宣某书。致某再拜。上覆鹤林真人尊友，沅愒湖山，转盻许时，忽辱坪来，甚慰三秋之别，欣审槐屯奏凯，养炼余闲，风霆在驭台，候起居万福，药珠侍经，均禧某蒙示以《清静经》夹颂，字字诣道，言言契真。虽荷窜易见嘱，然已谛当，实无可指斥者。源泉混混，不舍昼夜，及其至焉！放乎四海，其尚相期乎？大方之家也。余惟珍护，嗣此有可见，示勿外幸！幸！某上覆。
　　某婵然一影，黄塘分携，君随南去；雁我逐比飞云桂山，荷沼风，馆月台。昨夕今宵，殆是梦事。顾子何物，夙承心知事之以师礼，迈所估，若为补报、克称殷隆。每一寻省，辄复耳热。神霄归路，距今十年，鹤杳鸾冥，对秋生感。便欲呼黄鹄，骑紫烟，前驱风霆兵，后拥青龙磨。奈何贴身之尘债未偿，入骨之业绿未断，但且逆风把柂，迈洞从之，殊途同归，未始非道。糟哺酿啜，柢益自秽，急流打网，正可得鱼。一世所遭，莫君若也。君今渊乎其似道矣！惟不疑，所以气备，惟无畏，所以神全，故不疑则真中有神，故无畏则诚外无法。朝黑暮习，皇积仙勋，顺受世绿，还归玉府，愈加进进，用敢勉旃。勿谓今日矣，而有翌日今年矣，而有明年，今生矣，而有来生，今身矣，而有后身。殊不知上床灯灭，鞋履相违，明年乎，翌日乎。父不信子，手不信怀；后身乎，来生乎，君须戮力，勿视我为我，或飘沦，君为可恃。临纸咽塞，此别须长水阔云遥，苍苍为黯，诸自爱。押付彭鹤林某拜覆。
　　鹤林真人贤高弟，春事秀婉，水暖花香，在途粗适，无烦介念。去年迫於除夕，遂即笔架山过，今正旦於是申奏诸天祭，飨诸神，已於当日，忝受九天应元雷声普化天尊门下，紏录典者，签押雷霆都司鬼神公事，仍受上清驱役鬼神宝印，印文纳上，至可收真治靖也。今老者过自康庐，若无所见闻，且莫发书，恐有浮沉。秋末冬初，断可再会。
　　《雷霆玉经》想已刊了，可施十本以传江西之士，满怀仰仰，时中宜以道自处，以法自勤，即前天官之拜。杨伯子正月五日专人责剖子并绝句二古风，一情文颇恭，并此录至余不宣。某拜覆。某上覆鹤林雷令判官，药珠侍经，一间仙璚，三更杓指，已深乡止。况久违离哉！旧尝记得一相知领雷州之日，初交割时，有大卵甚异，其大如斗以上，至今留之，因是名以雷州。人谓此即陈鸾凤之胞，然亦异哉！陈果何物而弗为五方蛮雷都总管哉！今吾二人，亶是不凡者，某名篷西台之籍，身尘玉府之班，夙命玄图，骨相有分，纵复不德，死还本曹。迎想前生，亦无大过，自此还尽世绿，顺偿业债，年月该满，促归旧司，必矣！是亦私有所恃也。
　　君信之愈笃，爱之尤深，忝获同寅，且非异道。惟冀广储功行，即前仙阶，勿视某以为勤惰也。始终见信，幸用斯语！夫卯属震，震为雷，而西台属金，金在西方，而克制东震，乃金克木也。故凡起雷，必西台为命，令之所由，出令之人为雷部官员者，不知有玉枢，不知有仙都，不知有西台，往往多为使院都司以下官，至其谢世之日，无功行则已，使有功行，入为雷官，则其卑污重难，不可胜道。如何酆都法之人，殁为鬼官之类也。君所补所授，已在仙都之与西台矣！某知君有可仙之资者，何也？以有可仙者有七：一则妻子债轻，世绿淡泊；二则赋性冲灵，识事几先；三则眼发骨相，如林侍晨；四则心专一司，如人放箭；五则旦夕焚修，救治无缺；六则动与道合，无甚违真；七则所得已圆，年事未艾。等而上之，何所不至哉？某少埃泉人之至，即行矣！或相约於江汭，以何日为别，可也。从此一向为定身之计。然其在世亦无几年矣！缅怀二仙。述事论心，不觉缕缕如许，贵聚尊秤，并烦起居。八月五日，某上覆。
　　先生《海琼集》，顷尝累次传之久矣！载念襄岁丁丑暮春，师辕南游，得遂瞻礼。由是云鹤往来，每一参际，必有少憩，日侍丈席，闻所未闻。无非分别正邪，发扬玄妙，返而笔之，粲然盈恢。自惟衰朽，有负师训，不敢终秘，并以升堂小参，歌颂等作，厘为四卷，同寿诸梓。庶为学海之筌蹄，抑以开人天之耳目，实区区之愿也。告淳佑辛亥季冬甲子鹤林彭相稽首敬书。
　　右数语，乃白祖师上足弟子彭鹤林真人所作。真人乃三山巨族，茅山杨许长史之流也。是编皆嘱付授受。真人之言，仆旧得本，乃福州天庆本卷，末有真人跋语。如此因重抄于右，以足是书，盖乃大常斋蒋法师所藏也。得祖师景霄大法，多用鞠郝二将，此文备载其目，是书奇秘，彭公所谓开人天眼目，是也。学者宜熟味，当有所得也。岁在壬寅七月十八日，参学上清三洞经箓，大罗辅化仙卿，九天雷门祭酒方从义再拜谨书。
　　海琼白真人语录卷之四竟
　　
</div>
    <div class="pagination">
<a href="海琼白真人语录_page4.html">上一页</a><a href="海琼白真人语录.html">1</a><a href="海琼白真人语录_page2.html">2</a><a href="海琼白真人语录_page3.html">3</a><a href="海琼白真人语录_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
