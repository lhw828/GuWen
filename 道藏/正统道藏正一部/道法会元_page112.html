<!DOCTYPE html>
<html>
<head>
    <meta charset="UTF-8">
    <title>道法会元 - 第 112 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 112 页/共 361 页</h1>
    <div class="content">　　何事痴人容易惑，盖缘不识主人翁。
　　胆非雷府
　　妄将胆府作雷霆，努努膨膨起震惊。
　　击破琉璃瓶子后，何曾闻得有雷声。
　　误指雷霆
　　一阳生处地雷复，外肾应非雷所居。
　　秽浊圣贤难忏悔，将来必定受雷诛。
　　七事纯阴
　　心肝脾肺肾胆府，嘘呵呬唏呼吸取。
　　父母后生阴浊炁，如何可以祈晴雨。
　　不辩真阳
　　涕唾精津炁血液，七件皆阴总无益。
　　身中只有一阴阳，江湖多少无人识。
　　秽炁触真
　　有言脐下寸三分，作用金光此处存。
　　岂识此中阴浊炁，运成秽浊不堪闻。
　　似是而非
　　妄言一窍在眉心，直入三分可许深。
　　误杀世人真可笑，如将蝓石作黄金。
　　错认后天
　　脐输后与肾相连，两处空空总后天。
　　若问先天玄妙处，除非得遇至人传。
　　雷动无时
　　动雷有用雷霆杀，又等停星日月时。
　　如此天机容易测，雨旸何用法来祈。
　　邪能惑正
　　几多道眼不能明，役将祛神辄现形。
　　只为身中无主宰，阴魂假托姓名灵。
　　当明真要
　　一员神将数阶法，都是宗师撰造成。
　　更过数年都是假，行符咒水岂能灵。
　　作用两符
　　道法难忘咒与符，必须道妙两相符。
　　先天道妙工夫到，咒诀符图可有无。
　　道本法体
　　法行大道合先天，阮诀符图总是玄。
　　至道杳然无所得，符图咒诀也徒然。
　　万法归一
　　道生于一复何疑，可以无为可有为。
　　万法本来归一处，何分正一与清微。
　　造化在我
　　本质虽殊炁不殊，当於亲处下工夫。
　　人身大抵同天地，造化阴阳总属吾。
　　兀坐顽空
　　无心兀兀坐多年，将谓神仙已有缘。
　　不解龙吟并虎啸，但知枯坐也徒然。
　　三教一理
　　滞货西天卖不行，挈来东土诳群生。
　　些儿家丑都扬尽，堪笑时人无眼睛。
　　符中妙用
　　顽石中空藏白玉，纵然见得光生目。
　　太阴元是太阳精，初八上弦圆十六。
　　因玄生谤
　　本为同门共指迷，上根一览悟玄微。
　　若将此向愚痴说，生谤生嗔总是非。
　　道法会元卷之七十一竟
　　道法会元卷之七十二
　　雷霆默朝内旨
　　舌拄上腭目视顶，
　　舌者，心也，性也，神也，火也。属南方巳午朱雀，其色赤，号赤龙。能卷华池之水上升，如春令行雨之状。池水枯燥，则肾水不升，祈雨则无应矣。灌注泥丸，万神朝拱。拄於上腭，乃金桥，引神上谒帝阙，心之巧，能摄情归性，以阴复阳也。《参同契》云：金来归性初，始得称还丹。泥丸乃万神之府，舌为火官，应心。心乃北斗。面南看斗口在心，五为康贞，居两眉中，乃天罡也。合左日右月，作用三光，吞啖交滚於眉中，两目倒插，回光下照中宫。良久，复归两肾，凝神聚炁。然破军星上指顶心，则一五七，直如笔，直射入泥丸。法师两目上视顶中亦然。再吸两肾日月之光，复升至两目，合光上朝泥丸。即默朝上帝之法也。后升夹脊双关，次降前面双目眉中天罡三光，下照玄关。左肾离日，右肾坎月。月中乾金而生白光，金乃月华也。月华者，坎戊月精。月精者，乾金也。金乃阳龙也。阳龙者即元精也。元精者，老龙也。潭底老龙眠不稳，翻身飞上九天来，即自己之亨轰也。左肾离日，日乃场中之阴也。阴内涵乎坤土，坤土居乎艮山。艮山之下，水泉出也。是乃阳中生乎真水。真水者，本性也，神也，命也，慧也。慧中生智，智水属乎瞳人也。左肾生南斗，右肾生北斗，二斗交互於天河之中，两目闪动，则神光俱朝泥丸矣。
　　闭户澄心神息定。
　　闭户者，塞乎地轴，谷道也。地轴一闭，则两肾才升。地轴者，坎内之乾金，坤六之土，藏乎纯乾。两肾之中藏乎南斗，横跨腰间。南极入地三十六度，去地之半。地盘在北，天盘在南。南之六星，涵乎水火之精，故曰主，南极老人曰寿也，魑星居右肾，辅命门之真火也。□星辅左肾，离内生真水也。水乃河图生成之数也，火乃洛书之成数也。水中有真火，火中有真水。肾之涵乎天一之炁，炁之付物为命。命生乎性，性牌乎命。澄而静也。静者，水也。如溟津鸿蒙未判之先，太极未萌，鬼神莫测；太极已判，鬼神已知。神乃往矣，性乃注矣。澄则天无浮翳，四炁朗清。收亲#1反听，水火相交，神凝息住。息住则反听於心，己自正，心自定。注意规中，则宇泰定，发乎天光。
　　锁兑含流合正源，
　　兑者，口也。锁则上下唇齿相合，七窍紧闭。《参同契》云：上闭则称有，下闭则称无。九窍闭塞，炁息往来，水火升降不绝。左窍升至舌下则为玄，右窍升至舌下则为膺。华池之液如涌泉，用赤龙搅动，上灌泥丸，两目神光直冲脑宫，入三寸曰明堂，则昆仑顶上筑雷坛。合者，合两肾之中真水真火，前后升降，坎内之真阳，离中之真阴，往来不绝。日乌月兔，上朝昆仑。合同两肾之金液，同升至牛车之大关。正源者，一脉而分两泓也。
　　鼻引清炁持金井。
　　鼻者肺之候，属金。金之炁稍清。金生水，水生天一之晶。天一之炁，乃阴中阳也。炁属先天，至清至洁，通乎玄牝。玄牝得天地正中之炁，不上不下，孕育一身之主宰。鼻左属玄，应乎左肾之离日红炁，上升泥丸，右肾之坎月黑炁，上升泥九。泥丸，鼻引先天清黑，同己身两目神光，回送玄关。玄关即金井也。先天之祖炁，至纯至一，至清至洁，而无间杂。鼻右属膺，膺属阴。阴中之阳，上贯泥丸，下通玄牝，二界周流，往来不绝。凡书符，鼻引先天之清炁，冲乎玄关，上下关闭至密，口鼻吐金光之炁射於符上，用之无有不应。
　　三宫升降往来频，
　　肾之中是为初官，乃初关也。即羊车之地。微微用力，眼瞪肩耸，其法即至，是为初关也。真人以息为踵，踵者脚跟也。将此以闭其谷道，则地根断绝。鼻引清炁，缩谷道，即地轴也。尾闾者，尸以为轮。轮乃神马，飞跃至脐，绕动升腾，变化不可测也。先天后天，浑沌无形之先不可得而名状焉。夹脊两条路，水火皆通透，若人晓此理，便是神仙徒。其法至简至易，虽愚夫愚妇，得此行之，立可超凡入圣矣。
　　采铅之法，升至中关，乃二宫也。又为中关也。号绛宫。先来纯碧遇红绛之炁，恰似囊裹朱砂，通明莹彻，祥云瑞气，神随炁至，炁随神行。凝炼片时，光明赫奕。是为鹿车也。鹿者，斑班之色，即有变态也。良久运行，至辘轳关转轴也。虽用大牛车过关也，为上宫，即三关三宫也。至此方为斩关夺门之将，实为奇特。迎至入脑中三寸曰明堂，万神朝会拱帝之所。乾宫交姤罢，一点落黄庭。斯言至矣。
　　高功拜章上表达词，未有不遵此理。内丹之诀其斯之谓欤。可不谨欤。上天之载，无声无臭，秘在紫微上宫，依玄科四万劫一传。得之者毋视轻言，漏之者风刀考身，永为下鬼，非言语形容所可得而尽也。
　　明珠飞入昆仑顶。
　　明珠者，一身之至宝，父母未生之前亦无添，既生之后亦无减。其理至纯洁，至一清纯。纯乎天理，故曰天命之谓性。性者，刚健中正而无偏斜，得天理之至中。理者，性也。性生火也，火生神也。神生元精。元精者，阳龙也。阳龙能升腾变化，不可得而测也。初九，潜龙勿用，藏在坤土之下。因夜半子初，一阳才动，渐升九二，见龙在田。阳炁已升，盎然春色，百节调畅。九三，终日乾乾，利见大人。则君南面正心而立，百僚群臣无不尊敬。九四，亨轰雷起，陆云行雨，施遍山川。当是时，施其令也，行其功也。九五，飞龙在天，万神朝拱，会诸天，尽临轩，凝神入定，朝谒上帝。听声察色，观复至静，金光辉映，交覆道前，无不周遍，雨众妙花，自有佳报。
　　撒开金锁火龙飞，
　　闭兑塞户者，兑为口唇，户为谷道也。上闭则降，下闭则升。须要踵以息，鼻吸清炁，闭九窍，令炁无所容。开玄膺二户，两泓中白炁过脐成成□成□成□，撤开两肾真阳之气，上升腾腾，而至关户为之乾，阖户谓之坤。乾一纯金，坤八纯汞。汞即性，性即阳炁也，神也。金生铅，铅生液，成丹也。丹内一乾，纯乎先天之火龙也。古云：潜龙飞跃尽由心。心动则真液逆流三关，上通天衢。又云：掣开三八黄金锁，无限虚皇在上头。三八者，二十四节脊骨也。傍有水火之衢，上升灌顶，行车运水之功。逆至黄河，则满顶满眼，四大俱重矣。则元阳通畅，二炁往来，百节尽苏，精神顿长，目如电光，顶如千石。
　　希夷养就醍醐饮。
　　希夷者，虚无自然之宝也，父母之元气。元气者，至清至纯，不可得而尽言也。希者，至少也。夷者，平也，养也。积成其妙，养就纯一，性也，炁也，理也。积精养炁以成真。修行之士，神炁内守，道德内充，精神怡悦。探药之诀，牙闭目合，紧固握拳，俯伏於胸，则先天之药不待升而自升，既升则关节自苏矣。夹脊重如车轮，淫淫摇动，风雨骤至，如浴之方起。
　　烹精炼液过宝台，
　　烹者，扇动也。炼者，火也。扇动其真液至眉间，得阳炁掣来，金液自然流通。徐徐而至牙颊，流灌绛宫，取坎填离之象也。烁去离宫纯阴之血，以真阳填塞，成乎乾健之体也。非纯阳之火，安能洗涤。血者，至阴之质。以阳烁尽，日渐亏乏。若不炼之，则阴炁愈盛，精华减半，夜则贪睡，睡则纯阴之象也。过宝台者，喉脘十二层，应十二月之象也。金液至脘，则楼前黄华翠竹，深可观也。
　　玉堂景景添真境。
　　玉堂者，心之上。上至重楼十二管也。真信一至，则重楼显颢如流水之声，流入玉关，降迭土釜。上釜者，炉也。炉者地上顿鼎，上圆下方，圆象天，方象地。刀圭入口，白日而生羽翰。但要火候，暖炼三百日，水升火降，周流不绝，无一刻间断。每月有进阳火多，阴水少，有阴水多，阳火少。
　　有人遇此会修行，
　　智遇於师，方许传受。智与师齐，减师半德。修炼之士，阴功八百，行满三千，平日操存，方许进修。超脱玄祖宗亲，方可修道。直超圆觉，方证金仙，逍遥蓬岛，去来自在，与世无拘也。
　　功成自有天书请。
　　上士闻之，升为仙官；中士闻之，在世长年；下士得之，则为鬼官。累劫修来，功成行满，则位证金仙，三官五帝考绩功勋，明载天律，得之者毋视虚文，舍自己。能操修，功力重，阴骘厚，则自有天诏来迎。某因观默朝上帝秘诀，馒饶笔舌，漏泄玄机，恐招天谴。但黍米珠一事，非言语笔舌形容之可传也。不可以有心守，不可以无心求。有心守之，终莫之有。无心求之，愈见其无。劝君今日默如愚，自把元神裹面居。息往息来无间断，金胎成就返元初。噫。学仙之道岂易言也哉。三教圣人未有不遵此理。修之者多，成之者寡。孔子五十而学易，易者，性命之书，彖象系阴阳之变迁。孔子问礼於老聃，礼者，火也。专问火候之事，归根复命之道，修其天年。虽圣人犹且谦恭卑下，请事斯美矣。道高德重，方可承机。可不重乎，可不秘乎。如视之轻典，泄之於俗子，必受天谴也。
　　道法会元卷之七十二竟
　　#1『亲』，当作『视』。
　　道法会元卷之七十三
　　天书雷篆上
　　太极冲应仙翁葛玄传集
　　师曰：二五之妙，合而成人成物，三五之妙，运而为雷为霆。神鬼神帝，所以参天地，赞化育。阳雷阴霆，所以彰天威，发道用。阴阳之道，恍惚杳冥，虽若有殊，而其赏善罚恶，分毫无爽。上古大朴未散，民淳俗厚，结绳而治，典籍罔考。中古之世，风气渐开，淳醨朴散，造书契以代结绳。黄帝命仓颉仰观日月雷霆之象，俯察山川草木之形，制为人文，以示后世，而意义寓焉。雷字则形为 义则为 ，所以回 枯朽发生也。霆，霹雳也。字则从反。反乃反常之义。反常悖道，则置诸法。壬则阴也，幽阴之义，故廷尉治狱，盖此义也。神霄有天延、帝由二狱，皆考罚之司也。仲尼系《易》，於火雷曰明罚勑法，於雷火曰折狱致形，於荐雷曰恐惧修省，於风雷曰见善则迁，有过则改，於雷水则曰赦过宥罪，於义盖可见矣。阳雷阴霆，主生主杀，而有神司之。故雷部有百万雷众，统於雷公将军、雷部总兵使者，而有掠剩积逮幽枉报应之司，纠录廉访典者，莫赚判官之官，所以建雷城，设雷狱，立雷司，分雷职，布雷化，示雷刑，役雷神，统雷兵，运雷器，震雷威，宰生杀之权，握赏罚之柄。故在法则可封山破庙，斩妖馘毒，在天则除凶诛逆，伐奸戮虐。发号施令，疾如风火。皆阴阳施用，幽明影响者也。
　　世间不忠不孝，负命造业，恶贯满盈，而阳法所不及者，三官鼓笔，社令奏□，付五雷斩勘之司以击之。或前世为恶，罪该雷诛，仍罚为六畜以为报偿。或宫观寺院公宇有妖孽凭附其处，或树木器皿其下有毒虫隐形，或淫亵秽渎，以致震击其处，必有天书以彰其咎，或现於锅底，或书於屋壁，或书于其形体，皆非后世市里字形，实乃天书云篆，或与籀文蝌蚪乌迹古文相近，间有出於雷函。藏室传记博识洽闻之士，或有能辩之者。今以先师所尝考辩者，用着于篇，俾后之学者有所考。兼以雷嗔所直之辰，禳谢醮祭科法，具载於后云。唐天师郑思远述。
　　辩明雷嗔
　　建日击木石，是阴阳不和。击屋宇，主百日内有丧祸。击寺观，主换领袖。宫室官舍亦然。仍有妖物在内隐形。击人，是大秤小斗不均。击牛，是宿生伤踏作践苗稼。击马畜，以偿宿债懒不思报。
　　除日击宫宇寺观，是内有淫秽，宜修善悔过。如不悔过，主二百日内犯人身心颠恶死。或木石内藏蜈蚣恶物。击人，是前世奸滥六亲，今生逆乱国王父母。击牛马，还债怨恨。
　　满日击宫殿寺观官舍屋宇，是受脏滥取，不孝六亲。击木石，是内藏怪物，或成精怪，并倚附逃亡鬼神。击人，是三世不孝。击牛马，是前生谤讪道法经书，并昔为淫妇，今又不洁伤人。
　　平日击寺观宫室官舍私宇，主有淫乱谋逆之人，及骂詈天地，毁谤朝廷，二七日内主有恶死之人。击木石，是内藏毒虫妖兽，吞啖众生，故遭天怒。击人，是前生今世谋人财物，呵骂风雨，轻慢圣贤。击牛马，是前生逆乱遭诛。
　　定日击寺观宫室，是阴阳不利，作犯土神，将兴火灾，四十日内主换主首。击木石，是内隐妖精邪怪，食人精血。击人，是今世欺诳善良，私恶日积，前生拓害忠良，阴谋损人。击牛马猪犬，是前生保人好事，巧辞陷害人命。
　　执日击宫室寺观官舍，大凶之兆，主人口三年并绝。多则三年，少则半载，竭资作善醮谢，犹恐不免，必有丧亡。击木石，则内藏妖星火殃，幽灵精妖。击人，是前生毒药谋杀六亲父母，女人则是外情牵惹，药杀其夫。击牛马，是前生为奴仆，反主谋逆。堵犬同。
　　破日击宫室寺观公私屋舍，大凶，主人口损伤，祸帻日久，非朝夕之故。击木石，内隐魂灵精魅，附托作祸逆恶。击人，是前生破坏三宝经卷法帙，放火烧山，枉加人罪，今生萌意亦然。如先击牛马堵羊，罪亦如之，恶帻遭诛。
　　危日击宫室寺观官舍私庭，是主有阴人淫乱谋逆，定主刑名之忧。击木石，是内隐妖精狐狸，迷惑男女，伤人性命。击人，是前生渡河推人溺水，登山陷人投壑，劫夺财物，活己害人。击牛马，是前生作强奴悍仆，夺财杀主。
</div>
    <div class="pagination">
<a href="道法会元_page111.html">上一页</a><span>...</span><a href="道法会元_page107.html">107</a><a href="道法会元_page108.html">108</a><a href="道法会元_page109.html">109</a><a href="道法会元_page110.html">110</a><a href="道法会元_page111.html">111</a><span class="current-page">112</span><a href="道法会元_page113.html">113</a><a href="道法会元_page114.html">114</a><a href="道法会元_page115.html">115</a><a href="道法会元_page116.html">116</a><a href="道法会元_page117.html">117</a><span>...</span><a href="道法会元_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
