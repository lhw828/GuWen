<!DOCTYPE html>
<html>
<head>
    <meta charset="UTF-8">
    <title>上清灵宝大法（宋金尤中） - 第 11 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清灵宝大法（宋金尤中） - 第 11 页/共 56 页</h1>
    <div class="content">　　通章印
　　洞真之品，玉清之道，出於晋永和间，三茅二许、杨郭七真传降，无章奏之格。太清正一之道，乃玄元后圣付正一天师，有拜章之仪，用九老仙都君印者，以太清同生八老，尊太上为师，故弟子上闻於师，以九老仙都君印。洞玄之道，灵宝之教，自三皇之始，赤明之劫，其教已出，元有章奏之格，出《五炼生尸经》、《五老本行经》。玉宸乃为元始之弟子，故以此印，通诚祖师也。非此法箓，不得僭用，应而易以他印，并受考於三官矣。
　　允中按：此乃古法中所述。宋朝有道之士王升卿，重编灵宝法，亦依古法叙陈，诸家多遵用之。其印文於神霄箓亦有之，只去弦略以印章奏，而不详本末。今此灵宝古法，在宋朝之前。而神霄之教，盛於宣和之间。非此法之条，不得此而同之。其箓中印无弦，此既为中乘之重印，章文之信记，方经同执，法印合应，用弦如印式，去弦则非印也。若执法印用周尺，则此印亦用周尺，用布帛尺，则此印亦布帛尺，从古尺可也。
　　神虎总印
　　七玉女之名也，用以印召魂旛而已。神虎行移关牒，止用本职印。灵宝大法总中乘之要，南昌上宫将史，北魁玄范府摄召官君，皆所统摄也。今人却以神虎总印，印之神虎关牒，岂有牒其将而用其名，可乎。
　　神虎雌雄二印
　　神虎本科，用於召魂旛上下，摄召之信尔。有别法不须者，自从所传，不用於文移亦可。玉札亦止用本职，印年月后。具法位告行，则亦合从执法用印，亦可也。
　　黄神印　越章印
　　正一者，旨要所载。乃以一印，总名黄神越章，而径阔稍大，用於布炁治病之间而已。今径阔一寸八分，周尺。依古文用二印，紧切告祈奏启上帝。不拜正章者，用之诀法别出。允中恭闻灵宝之道，出於无极之先。灵宝大法，起於中古之后。东吴葛仙黄受经於徐来勒真人之时，法犹未备。晋许旌阳遇谌母，传日中孝道明王之教，而科品始彰。今称冷明院非也，灵宝无二道。晋宋之末，齐修方盛，文檄渐繁，故印篆尤不可缺也。汉天师止以阳平治一印，而至飞升。许旌阳授铜符铁券，金丹宝经，孝道明王之教，灵宝之道，亦非印多也。以致拔宅升举，位列高穹，修真得道，上士高仙，亦有不假印篆，而济世康时者。岂在印之多寡，以为法之轻重。后世行法者，玄奥不逮於古人，印篆百倍於前辈，近时撰造印记，增改旧法，为图利之端者多矣。然不过雷霆维法考召诸书中，以行其诈尔。天台乃於科教中为异，既行灵宝法，却不用本职印奏牍，乃以飞玄三炁玉章印发之，灵宝古法中所无者也。诸家编集灵宝法甚重，自来不曾增入此印。天台於符告中，却用三天太上印，且符文之降出於上玄。今之书篆成於人手，告天而行之可也，未免列法师街位於符后，三天太上又何预焉。三天之与太上，非为印文之辞也。又其法中有道君玉印，则妄也。天子王侯谓之玺，以道君而称印，不可也。以玉为玺，谓之玉玺。如天子古有八玺，秦李斯篆传国宝，天师刻玉为印，亦止称阳平治都功印。竟古及今，未有於印文内自言玉印者也。道君则天中之君，如世间人君之玺，臣下安敢用之。臣上奏於君，而复用君之玺，可乎。此外又有混洞赤文印，灵书中篇印，八威龙文印，元始符命印，自然灵章印，勑制地只印，历关诸天印，招集群仙印，普告三界印，似此之类，皆以经中四字为一印。如严摄北酆印，明检鬼营印，添一印字，奏分三行，似此之类，则以经中八字为一印。如此则世有《天篆度人经》，自首至尾，悉可为印，不可胜计矣。又新行青玄九司法，亦古典所无之书，其间创立印篆尤众。行持斋醮者，又取而杂诸灵宝以用之，非也。宣和问宝箓宫有高上神霄元一六阳璇玑秘箓一阶，即无法也。南渡已后，宗坛所授，止称北斗箓而已矣。天台而因璇玑之名，而集诸书以为法，遂制玄灵璇玑府印，乃杜达真为之。夫璇玑即中斗星宫尔，既非下界行持之司，又非人间所用之记，上笺於斗宫，而反用斗中之印，岂不碍理。如受天心而行北斗醮，从本法合用驱邪院印，迁灵宝而行北斗醮，则用灵宝大法司印，有何不可。而故欲百计撰造，何哉。又诈称玄灵通真靖灵宝玄坛，非独僭乱天仪，亦且违冒阳宪。金陵之三茅山，大洞之宗坛也。临江之合皂山，灵宝之宗坛也。信州之龙虎山，正一宗坛也。历朝崇奉三洞圣师，传真弘化之地，主领教纲之所。若民间斋醮建坛於一时，事毕撒之，岂有私居，辄立名号者乎。如得通真之妙，则天下大利大害，分野之灾祥，数运终始，皆能逆知，然此等说，世法所禁也。功行未至，固不必狂妄如此。世有通真先生者，朝廷封之尔，非下民自称也。又有九灵飞步章奏司，九灵飞步章奏印。夫步呈以应九灵，即章奏作用之事，罡步之名尔。天上无此司，世间无此印。法箓自正一而至洞玄，皆可拜章，并依本职而已。惟正一法箓用九老仙都印，灵宝法箓用通章印。古无异说，岂待别补一衔，特撰一印，而可拜章乎。且以世法言之，宋朝守卒已上，皆得上章表於朝廷，不过书所居官以为衔尔，不应正衔之外，别立章奏之阶也。天台又有交兵虎符，乃朝廷发兵之信，民间安可僭窃其名哉。天台续编灵宝法，新起璇玑法、青玄左府法，其类不一，前后所撰印篆，不计其数，难以备言。如天心法用驱邪院印，乃正一之枢要也。考召诸术，千途万派，莫不总乎驱邪院也。世乃厌其称名常俗，多易考召院、灵官院，之类极多。亦以其额为印，若雷法名称印篆，迩来又其繁冗。殊不知运雷霆於掌上，致风雨於目前，亦不必印多而后可行也。灵宝却不应至此。允中今按：古书止用灵宝大法司印行也，一切奏申符檄也。通章印专以拜章也，黄神越章印以备急切奏告也。只四印而已。此外神虎印用於召魂旛，或朱篆七玉女名於旛身，不用亦可。祈天告地，设醮修斋，祷雨请晴，召魂摄鬼，治病考祟，拔亡救存，二十七品之斋，四十二等之醮，应世间行持之用，尽灵宝章奏之事，止以前四印，无可不可。功成而洞观彻视，行高而使鬼役神，亦不必广置印篆矣。北斗除灾醮，即四十二等醮中之一也。古来即无城玑醮，亦无玄灵府印，安可逐时增置。灵宝之外，兼行别法者，自从本科，以其印用。其符奏申合属，亦只用灵宝本职印可也。盖玉清洞真本无章奏文移。灵宝为中乘之极品，正一而下，诸法不得跨越灵宝故也。凡我法友，幸谨其初。
　　箓阶法职品
　　三洞经箓应运传行
　　洞真部有上清大洞回车毕道箓一阶，佩之者称上清大洞弟子。或不佩箓，而入靖诵《大洞经》，行大洞功用者，止称小兆臣其。《大洞经》三十九章，属洞真部。非是近世之人，将《度人经》中章句，指为洞经者也。而大洞本品，古无法职，亦无章奏。后世有编大洞法者矣，然终非古书也。洞神部盛於东汉，盟威箓以下诸阶杂录，悉总於正一坛。天心正法，五雷诸法，考召之文，书禁之术，莫不隶焉。此不详述其用。
　　洞玄部有灵宝中盟秘箓一阶，紫虚阳光次之，灵宝大法隶焉。佩箓而不行法者，止称箓阶。既行灵宝法，而斋法出於灵宝，未免应世接物，因事立仪，遂出法职，亦不得已而强立名色，应时行化者也。进拜章词，而炁有所总，济拔幽显，而衔有所称。若法箓职与相皆违，未免鬼神切笑。林侍宸亦云：故立仙阶五品，以备行用尔。自兹而进修不已，积功炼炁，会道澄神，善行彻於玄都，仙名书於玉阙，天界真职於人世。俾之宣弘，颁羽盖於青霄，召之升举，事符今古。德至而然，固非先冒崇阶职而至也。行灵宝经法而欲为异途者，有行净明法而补别职者，皆非也。并合佩中盟，而补本职者也。有以太上执法，冠其衔者，尤非也。太上者，虚无之神也。又曰：太者，至大之名，上者，尊崇之义。又曰：至大无外，穷高而不测，故谓之太上。又曰：无上可上，是谓太上。夫道则称太上无极大道，及太上道君、太上老君。宋朝真宗大中祥符八年，上玉帝尊号曰：太上开天执符御历含真体道吴天玉皇上帝。自此之外，则太上二字不可施矣。道典中或独称太上，太上二字者指道君老君也。天中君，上之称也。犹世之称皇帝之号也。以君之号而为臣称。秦王并天下，遂称皇帝，后世因之。且世之官爵，自一命以上，皆出於君。而阶街之首称皇帝某官，天子某职，可乎。宗坛之箓卷首，皆称太上某箓，以箓中符篆皆出於太上也。若行持之士给符禁治，或告行符命，皆称太上某箓符，可也。是可施之符篆，决不可施之职衔。箓因出於太上，而以箓为阶。不可以太上加诸街首，矧太上执法真士，碍理甚矣，太上何置於衔位之中耶。人世奏牍，有宗庙字皇帝字之类，并合平阙。人臣阶位，有帝御前及殿名者，并空一字，然终未尝有带皇帝及天子於阶衔者。太上二字，犹世间皇帝之字也。盖直指君上之位号，非御前及殿名，指其傍称也。如有上清某箓弟子者，则玉清上清太清三境天名三洞，以此为别。故箓阶或冠其首，亦非可置诸衔之中也。太上二字，冒以为衔，於汝安乎。阶衔者，已所得之位也。某箓弟子某法之职，是佩得此箓，传得此法，以为己衔，太上不可得也。夫《灵宝经》法，乃法之始也。法曰：益繁有二十卷者，有十卷者，有百二十卷者。既分巷数，仍有品名，乃旧格也，故今不敢废也。孝道明王之教，传付许旌阳，初即灵宝也。后世法书混杂，而别为净明法，亦多非本文也。其余编集尚多，互有所长，不容弃置。法中奥妙，各遵师传，而箓阶法职不可易也。有谓南曹执法，乃行经法之人所称。此外灵宝法，不称南曹，不知经法乃本法也。今斋醮中告行符命，出给真券，典章行用，悉出经法中。不知源流者，却云行斋应世，所用灵宝法，与经法不同，何其浅陋之甚。自灵宝以来，初无太上执法之阶。此乃起於天台之谬说。诸方有识之士，未尝用之。迩来又有不用箓为阶，却专取经籍之名，以为阶者，尤非也。或者以谓南曹之名，与灵宝大法司印，亦是后世置立。殊不知其来既远，而师尊所定，大有典刑，不悖於理，以备应世而莅法尔。较之天台，僭称领教嗣师执法真宰等职以为衔，及妄言光中见字，伪置靖名以为额，岂非妖妄耶。近来经法中，亦广职位矣。如仙阶一等，武职六条，及排比品秩之类，颇渐繁杂，悉不当引用，不可以为经法所载，便行补受，忽乱天仪。有称灵宝中盟弟子，又曰行灵宝大法，於天为不能晓，而叮咛之中盟，则灵宝箓南曹执法，为灵宝之职，其来甚久，高天上帝非不知也。佩是箓，补是职，则合行是事无疑矣。岂待再三疏於衔位，而后可行耶，此执着不通知见。允中此书已行奏告，不可忽也。今典者一职，他法有之。灵宝法中旧尚未出，因师尊以四阶并带仙字，后学不敢当之，遂启告上玄，特增典者，为初品之职，而四阶不可除者，以俟后之成真得道之士。今列五职，并以南曹执法冠其首，云南曹执法典者，南曹执法仙士，南曹执法仙官，南曹执法真士，南曹执法真官。
　　允中对越天地，启告真灵，重编灵宝大法，而法职一事最关典格，高人上士，秘诀灵文，近者甚难际遇，唯箓阶法职，不胜其崇。天台法中第二十六品玄宪仙格中，建置法职，初职曰三天代笔伏魔持法使者，数职之后有玉陛执法真官，次列以卿监，其终有赤明执法真宰等数职。自有天地以来，世间未尝有此法职。执法二字，起於经法中，本只四五职而已。天台窃以二字，撰出数十职，故加以太上字，亦其欲排职位之多而为之尔。神仙飞升之后，尚有欲界色界之殊，肉质凡尸，敢下笔而当之耶。三官四圣已上，天帝之贵臣，可列玉阶。昔上真降言，天帝常有红云拥蔽，虽真仙亦罕觌面。天台徒友，恐未可执职於玉陛之间。人世朝廷，则疏远之臣，亦难升殿陛无极之阶，未易至玉陛，执法未易当也。凡人自称真宰，理未安也。道法三千余年，掌教於宗坛者，亦以箓为阶，而法为职次称。天台乃僭称上清领教嗣师，既非箓之阶，又非法之职。天下之大，四海之广，洞玄之道，悉总之矣，斯为领教也。自三皇五帝，以至今日三洞真典，四辅灵文，未尝有此。汉天师正一真人，名高玉籍，师表天人。至第二代则张陇西也，深究天文，博通经史，考周天分度，垂万世典，则实希世之奇才，乃称嗣师。至第三代则张镇南也，功业亦盛，已降称系师矣。自兹而下，垂二千年，阅三十余代，悉称嗣教天师。言嗣传其教，继袭其师位而已，己不敢比张陇西，直称嗣师也。洞真洞玄宗坛，非本姓而以弟子传教，故称宗师。以时君许其传箓，身居宗坛，主领传度天下学士，亦以宗坛为重，故得称而人不议。此外不拘在家出家，受箓行法者，纷纷不一，宗师嗣师岂可常称。浙西近多有僭称宗师者矣，皆教门之罪人也。允中不敢立奇说，不敢为高论，编一法则从古科，行事则从经典，受职於自己者则从退逊，施用於斋醮者则惧天宪，一符一咒出处未详者不敢用，一阶一职名位稍重者不敢当，期天下行持之人，早成正道，愿天下修真之士，早遂飞升，无他意也。允中备见僭冒大职，失格犯科者，心切惊惧，虑其遭谴而望其速改也。如许旌阳历劫修真，而功高今古，年一百三十六，拜命飞升天书曰：上诏学仙童子许，云云百辞多而不及具矣。拔宅升举之高仙，止称学仙童子而已。上升之后，方列真职。宋朝王侍宸，呼吸以致风雨，指顾而起雷霆，已是神仙之资品矣。有亲书雷神符刻石，在饶州神运天庆观，至今存焉。符后细书曰：五雷小吏王文卿押。每字不过三四分。前辈其修德也厚，其处己也恭，其取名也廉，其临事也惧，必不肯自称嗣师与真宰矣。使其果当升举，位列高仙，在世之日，尢宜退逊，又何损於道德耶。允中行法之后，进品洞玄，佩中盟箓，所以止称洞玄灵宝弟子者。以允中先祖讳明，於礼不应系衔。而洞玄部紫虚阳光箓之外，极於中盟箓，教门亦称灵宝箓，故可以回避家讳也。他人自从箓阶，合称灵宝中盟弟子南曹执法，从古书也。止补典者，遵师训而不敢当仙真字也。唯童初五府正法，属洞神部，而通於洞玄者也，故可兼职於衔内。自此以下诸法，虽行而不应系衔。金陵三茅山华阳洞天之中有仙都，内有童初府、萧间宫，以处男仙得道之真，易迁宫以处女仙得道之真，非高品之仙莫得入也。上帝封四圣与天师为嗣教外台卿，出法以救世，故称五府。府之外馆有翊治，所以掌其事，为堂馆中仙真尊崇也。事见本法并《真诰》诸书。五府法中仙班七品，非世间诸法之比。五府虽降法於人间，而翊治乃洞天之仙局，实有其处，非真仙莫能执职其中。地界法官未免称其职而遵其事，故曰权童初府右魂治，不敢正受仙职也。法中而列七职，亦以俟真仙也。灵宝大法虽崇，而执法典者，乃是地界行法之司也。五府法虽次於灵宝，而右翊治乃是仙班，是以不得不带权字也。近者诸方有补至丹台外记室者，於心宁无愧乎。今灵宝法职五品，而初五品之后，亦不宜妄行迁进以仙真之字，未易当也。世人未进洞玄而行升度者，多兼南昌受炼司及黄箓事者，亦非古格也。黄箓院三官主之，印记与院额，难用於人世。林侍宸灵素雷律，许用黄箓院印，以行斋修，终不便也。路真官时中立玉堂醮法，以正一法箓衔位，而行洞玄科品，乃越一阶而文移行用，以天师与上帝同其轻重，是其大失也。天心法职、驱邪院印，非出於伪撰，主行黄箓，固为未当，又大胜天台用诈妄法衔，杂伪印篆以行之也。谨饰之士，务从古科，方为尽善。
　　上清灵宝大法卷之十竟
　　上清灵宝大法卷之十一
　　洞玄灵宝法师南曹执法典者权童初府右翊治金允中编
　　悔过谢愆品
　　修真之要，寡过为先。过之不悛，去道远矣。虽行持符法，求至上道之阶使，为行不检，亦岂足以摄伏鬼神。况於进拜表章，济度幽显哉。功过之司，毫分无失。晋许远游遁迹山林，勤心味道，渐入真品。而三官都禁遣周鲂等出丹简罪簿，以诰之曰：夫欲学道慕生，上隶真人，玄心栖邈，恭诚高灵者，当得世功相及，祸恶不侵，阴德流根，仁心下逮，乃可步真索仙，度名青府耳。由此言之，未及许远游者，其可不知寡过自修耶。奉法行持，求仙学道，所当悔惩已往之愆犯，积累方来之功勤。故《玄纲论》曰：过惟改而不复为，功惟立而不倦。是谓日新其德，自天佑之。傥口行析谢之科，心乏省愆之念，首之前而作之后，饰之外而败之中，然复苦己劳形，瞻星礼月，持斋奉戒，焚香诵经，亦为徒设矣。有大言眩世，则云罪之不积，恶之不为，岂须忏悔，断弃教科，此又矫激大过。从容中道，无过与不及，所宜悔过於心，知咎必省，依经奉教，按格行科，削罪目於三官五帝之司，上生名於十极九霄之境，立功不怠，举形仙飞，固有分焉，亦无自阻，有志者多成事也。
　　谢过仪
　　每岁除秋分一日外，常以三元八节，本命生辰，甲子庚申，及诸良日，入靖室，或宫观山泽，静洁去处，焚香，专志省愆思咎。先於坛侧端默而坐，深念生世以来，所行所作，无故愆犯不善。云多战兢，自艾恨不，剖心沥胆，誓毋复为，今兹愧惭，措身无地。方振衣而起，整肃形神，登坛启告。无坛处，立香案，展坛布席，行用入户，诵咒上香，如法祈谢之仪。早以东为始，午以南为始，夜以北为始。分五方忏念本合置立科法，发炉循格，至三上香，方行礼，方如自然朝仪。但此等事以密为尚，兼独行朝修，不宜繁琐。故今止编四方谢罪之文，损益随事之宜尔。
　　先祝香
　　道香，德香，无为香，清净自然香，妙洞真香，灵宝慧香，超三界香，三境真香，满琼栖玉京，徧周天法界。以今焚香，供养虚无自然大道，三境天尊，吴天上帝，北极紫微大帝，紫微天皇大帝，后土皇地祇，三十二天帝君，万天上帝，上清十一大曜星君，中天北斗七元星君，天地水三官帝君，北极四圣元帅真君，灵宝五师真君，四方二十八宿星君，三界五帝大魔王，十方无极飞天神王，北阴酆都大帝，东获扶桑大帝，五岳五天圣帝，洞天福地，名山靖治，主录仙真圣众，三洞四辅法箓中灵官将吏，三界官属，一切威灵。仗此香云，普伸供养，玉华散景，九炁凝烟，香云郁罗，径冲诸天。侍香金童，传言玉女，上闻帝前。令臣关启，咸得如言。具法位臣姓名，以今良旦，斋洁洗心，祈真告道。先伸上祝皇庙社稷，宗庙先灵，驾景九霄，垂休万叶，今朝皇帝基图永久，祚业昌隆。圣寿并於乾坤，德教均於造化，万方向善，百谷咸丰。有识有知，悉悟至真之道。无边无极，共跻荣乐之乡。大教兴行，正法流演。敢伸凡愿，上冒宸严。臣下情无任战兢，惶惧激切，屏营之至。
　　臣某志心皈命，东南西北、四维上下、十方灵宝天尊，三十二天上帝，周天二十八宿星君，天真上圣，五岳真君，山川河海，洞天福地，一切神仙诸灵官。
　　次三礼，次向北方。夜以北为先。三拜长跪。
　　具位臣姓名，志心皈身皈神皈命，北方东北方无极太上灵宝天尊，北方八天帝君，北方高真上圣，斗牛女虚危室壁七宿星君，北岳恒山黑帝真君，北方洞天福地，山川河海，一切真灵，北乡神仙诸灵官。
　　臣闻大道垂慈，启悔愆之路。高真垂化，开谢罪之门。若非请命以祈恩，岂获释愆而这谴。伏念臣愚庸贱品，蠢陋凡资。幸浃真风，叨逢道运，久膺法箓，冒玷簪裳。不能勉强以立功，乃复因循而造罪。莫知检束，罔谨修持。所虑万祖亿曾，昔亡往逝，暨臣千生累劫，宿命先因，爰至今身谋用之间，举室亲姻之众，造诸元恶，成彼深愆，无量无边，难名难述，结在天曹地司之内，着於日月星辰之宫，永劫不原，终天无解。惧其报至，恐及祸萌。以今皈命首陈，尽祈湔洗。伏愿天垂恩宥，道启慈怜，万圣流祥，众真锡庆。赦臣九玄七祖，以及己身，万劫千生，至于今日，滔天重、罪，盖世深愆，消灭恶根，削除过籍。庶使臣早成正道，获际真师，身世安荣，法徒宁泰。在俗则云：眷姻宁泰更祈祖宗神识，师友魂仪，已逝亲姻，先亡眷属，长居快乐，永遂逍遥。六道三途，四生万类，俱蒙拯度，悉被陶成。臣某下情无任忏悔，祷祈之至。
　　三拜，次向东方。
　　具位臣姓名，志心皈身皈神皈命，东束方东南方无极太上灵宝天尊，东方八天帝君，东方高真上圣，角亢氏房心尾竺七宿星君，东岳泰山青帝真君，东方洞天福地，山川河海，一切真灵，东乡神仙诸灵官。
　　臣闻云，同前。
　　次向南方。
　　具位臣姓名，志心皈身皈神皈命，南方西南方无极太上灵宝天尊，南方八天帝君，南方高真上圣，井鬼柳星张翼轸七宿星君，南岳衡山赤帝真君，南方洞天福地，山川河海，一切真灵，南乡神仙诸灵官。
　　臣闻云，同前。
　　次向西方。
　　具位臣姓名，志心皈身皈神皈命，西方西北方无极太上灵宝天尊，西方八天帝君，西方高真上圣，奎娄胃昴毕觜参七宿星君，西岳华山白帝真君，西方洞天福地，山川河海，一切真灵，西乡神仙诸灵官。
　　臣闻云，同前。
　　次中央。
　　具法位臣姓名，志心皈身皈神皈命，上方下方无极太上灵宝天尊，三景九霄大罗无极三十六天帝君，五老上帝，北斗七真，天曹主宰，无鞅高真，罗酆阴境，十地真灵，三十六土皇君，中岳嵩山黄帝真君，中央洞天福地，山川河海，一切真灵，上乡下乡神仙诸灵官。
　　臣闻云，同前。
　　次归位对席
　　臣等志心稽首，礼
　　太上无极大道。
　　臣等志心稽首，礼
　　三十六部尊经。
　　臣等志心稽首，礼
　　玄中大法师。
　　次启白，回向
　　具位臣姓名某，谨重诚上启无极大道，上帝高真，三界威灵，十方众圣。以今忏愆谢过，入靖修真，获遂陈情，仰祈大宥。伏愿阴曹削罪，仙府书名，道遇至人，学无魔试。臣敢不益坚善念，深悟前非，愿契道真，永依冲荫，十方共庆，九祖蒙休。为上因缘，念十方灵宝天尊无量不可思议功德。
　　次出户，如常式。
　　灵宝自然朝，先启圣，次礼十方，次忏悔三礼，次回向念善。今五方谢过，即灵宝自然朝之余意。止一五方者，贵其简而易行。不举玉音梵唱，贵其精默感格。奉道修真之士，不问法箓高下，悉可按行。久久行之，内加痛省，则罪灭福生，成真得道矣。
　　五品阴功品
　　经云：星宿错度，日月失昏，四时失度，阴阳不调，国主有灾，兵革四兴，疫毒流行，兆民死伤，师友命过，皆当修斋，行香诵经。比经中之本意，五等之功用也。其法当建灵宝之坛，集同学之士，取九方之清泉，贮金玉之宝器，九鼎也书九野之名，九州分野之名埋三晨之象。以金玉石英，作日月五星之象，埋坛上也。
　　盖行持，验灾增减，洁所建之坛墠，备神明之好乐，录五事之灾咎，奏所隶之高真。心丹合天，五功乃就，克臻升举，是为阴功，泄语外知，其功不注。谓此事皆以密行为贵，不可说与外人知也。
　　灵宝坛
　　择素无秽污、不杂砂砾之净土，非战场刑狱、屠宰畜产之地，建坛三级。下层方九尺，高一尺二寸。中层八角，广七尺，高一尺二寸。上层圆，广五尺，高九寸。坛中三级，排列圣位及诸好乐等物。
　　坛式
　　星宿错度日月失昏
　　谓五星凌犯，九曜差躔，妖星吐辉，孛彗舒耀，次舍不顺，变乱经常，日青无光，月行失次，薄蚀翳晕之类。
　　上层
　　坛中圣位从所主也。
　　天皇大帝，太微帝君，北斗七元星君，五方五帝真君，十一曜星君，妙行真人。
　　中层
　　三台华盖星君，二十八宿星君，三官帝君，北极四圣真君，十方飞天神王。
　　下层
　　八卦大神，九州社令，五狱大神，十二月将，十二时直。
　　四时失度阴阳不调
　　谓春行秋令，夏霜冬雷，常雨常旸，炁候差忒之类。
　　上层
　　坛中圣位从所主也。
　　虚皇天尊，五方五帝，三元三宫四司，槫桑大帝，旸谷神王。
　　中层
　　五岳大帝，九州社令，四海龙王，四渎源王，八卦大神。
　　下层
　　风云雷雨大神，风伯雨师，十二月将，十二时直，直坛土地。
　　国主有灾兵革四兴
　　谓权臣专制，奸佞擅威，盗贼四兴，乱臣割据，蛮戎逆化，边鄙不宁之类。
　　上层
　　坛中圣位从所主也。
　　吴天上帝，北极大帝，玉虚上帝，十方灵宝天尊，十神太乙真君。
　　中层
　　三十二天上帝，十一列曜星君，十方飞天神王，九宫大神。
　　下层
　　九垒土皇君，五岳大神，九州社令，太一诸神将，十二时直，直坛土地。
　　疫毒流行兆民死伤
　　谓瘟疫之炁干时害民，不祀之鬼乘炁为疠，以致野道蛊魅，精怪鬼邪，痨瘵传尸，复连延续，行病肆毒，使斯民夭横非命死伤之类。
　　上层
　　吴天上帝，十方灵宝天尊，长生保命天尊，妙行真人，三官四圣真君。
　　中层
　　三元将军，收瘟斩瘟大将军，三洞经法中度厄吏兵，天医大神。
　　下层
　　五方天兵骑吏，九州社令，太岁尊神，十二月将，十二时直土地。
　　师友命过
　　谓受一善之教皆为师，伺一朝之学皆为友，传道嗣法，合志共门，义等天亲，情无生死，命过之后，当谒追修，随事之宜，合建黄箓坛。其行事从本法升度之格，已见於后，此不重叙。
　　三晨象
　　日用金，月用玉。缺则以白银代之，各径寸如其形。五星用五色石英，小如弹丸。各埋於
　　坛之上层土中，深各九寸。日左月右，五星从本方。
　　上真星宿好乐
　　琵琶，凤管，时花，新果，山泉，洁饭，或染五色五谷，青木香，甘松香，茆香，细茶，大枣，五色旛，五色彩绣。
　　太一好乐
　　此乃十神太一，世俗为孛星，非也。坛中当作十位列。
</div>
    <div class="pagination">
<a href="上清灵宝大法（宋金尤中）_page10.html">上一页</a><span>...</span><a href="上清灵宝大法（宋金尤中）_page6.html">6</a><a href="上清灵宝大法（宋金尤中）_page7.html">7</a><a href="上清灵宝大法（宋金尤中）_page8.html">8</a><a href="上清灵宝大法（宋金尤中）_page9.html">9</a><a href="上清灵宝大法（宋金尤中）_page10.html">10</a><span class="current-page">11</span><a href="上清灵宝大法（宋金尤中）_page12.html">12</a><a href="上清灵宝大法（宋金尤中）_page13.html">13</a><a href="上清灵宝大法（宋金尤中）_page14.html">14</a><a href="上清灵宝大法（宋金尤中）_page15.html">15</a><a href="上清灵宝大法（宋金尤中）_page16.html">16</a><span>...</span><a href="上清灵宝大法（宋金尤中）_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
