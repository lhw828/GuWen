<!DOCTYPE html>
<html>
<head>
    <meta charset="UTF-8">
    <title>高上神霄玉清真王紫书大法 - 第 26 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高上神霄玉清真王紫书大法 - 第 26 页/共 26 页</h1>
    <div class="content">　　太岁　年　月　日牒。
　　具位，姓某押。
　　帖摧魔部
　　玉清神霄大法司：
　　当司据某入意，至今未见安痊，委有下界不道邪神，结集群党，妄求血食，不畏道法，顽猾奸狡，枉陷生人，止占生人屋宅，事干切害，须至行遣者。
　　右帖，雷阵流金火铃大将军、霹雳杀伐大将军、雷火大将军、霹雳号黑、历黑二大将军等众，火急将带本部兵马雄帅，只今前去患家，不问远近家先，并为祸不正邪神，仰尽数擒捉，出离境界，远去他方。仍勒下某家司命等神，日逐不住，竭力护持，毋致再行灾患。如或稽滞，例行究治。谨帖。
　　太岁　年　月　日帖。
　　具位，姓某押。
　　申左玄真人
　　玉清神霄大法司：
　　本司於今月某日某时，据入意，除已於某日，行札某家司命等神，祛遣为祸邪祟出离境界，以致日久，全无报应，须至申闻者。
　　右，谨具状，申
　　真师左玄真人，伏乞指挥，差霹雳灵官天丁前去某家，根究前项事由，收捕邪祟，须管明彰昭报，庶使皇民免遭横夭。伏候
　　昭格，谨状。
　　太岁　年　月　日，具位姓某状。
　　符告本府官属
　　玉清神霄大法司：
　　当司据入意，乞行救治符下。本府总监坛统兵二大将军、灵官将吏，前去患人家，先行一面，不问高低远近家先凶顽等神，并须执缚，押出境界外。仍须监勒某家司命等神，各令知委，自此已后，不得容情，故纵邪祟，依前作祸。仍为追摄患人身中病气，令俾患身服药通灵，精神附体，魂魄安和。不得有违，符到奉行。
　　太岁　年　月　日　时下。
　　具位，姓某押。
　　拔幽魂符檄
　　玉清神霄大法司：
　　当司据入意，恪备信仪，请行斋事，依典告行玉清宝箓拔幽魂真符，须至告下者。
　　空符
　　高上神霄玉清宝箓拔幽魂真符告下：
　　十方三界，无极神乡，三官九府，百二十曹，水火罪录，五帝考官，酆都内外宫洞，五狱九幽泉曲，九垒十二河源，九州社令地府万神，拔度亡过某灵魂，疾除罪簿，落灭恶根。不得拘留，时刻升迁。万神护送，径诣人天。随品受化，更生福乡。一如告命，风火驿传。
　　太岁　年　月　日，吉时告下。
　　具法位，姓某。
　　破地狱符檄
　　玉清神霄太法司：
　　当司据入意，恪备信仪。请行斋事，
　　依典告行玉清宝箓破地狱真符，须至告下者。
　　空符
　　高上真王玉清宝箓破地狱真符告下：
　　北阴酆都、内外六洞天宫、三十六狱、无间地狱、九幽地狱、泉曲水狱、大小铁围山地狱、长夜拷掠阴关冥司主职万神，咸听符命真文、焕发照耀。阴冥涂炭罢对，拷掠俱停。炎火息焰，冰雪消凝。刀化玉树，剑变骞林。疾除亡过某形魂罪簿，落灭恶根。不得拘留，囚苦罪魂。乘此真符，救苦功德。速令出离，睹见光明。上升南宫，受化更生。一如告命，风火驿传。
　　太岁　年　月　日时告下。
　　具法位，姓某。
　　发二符文关
　　玉清神霄大法司：
　　当司据入意，依典告行玉清神霄破地狱拔幽魂真符，须至关发者。
　　右关，神霄地道功曹神君赍持符命，俓诣十方三界、无极神乡、北阴酆都诸狱主者，拔度亡过某，灵魂出离长夜，获诣玄坛，领沾功德，充遂生方。故关。
　　太岁　年　月　日关。
　　具法位，姓某押。
　　牒地府九幽都司
　　玉清神霄大法司：
　　当司奉为某追荐。某切恐拘魂地府九幽之境，准此符命，拔度某速得超生，罢对寒庭，削除恶簿。一如神霄真王律令。
　　牒候到，仰准前符命，告下地狱三官、九府、百二十曹、五帝考官、九幽地狱执罚神兵、牛头狱卒、三界大魔、地府一切冥官主者，承此符命，地府停苦，符到奉行。故牒。
　　太岁　年　月　日时牒。
　　具法位，姓某押。
　　投简表式
　　具位，小兆，臣姓某，诚惶诚恐，稽首顿首，再拜
　　上言：臣据入意，建生。上属
　　北斗某星君。某先有愿心，朝礼五岳、四渎洞天福地。献投简文，上报
　　大道、天地、父母养育之恩，三光鉴照，国王、水土、师友传度之恩。上祝
　　当今　　寿同天地，永镇山河。又愿拔臣九祖之愆於既往，贷臣三世之罪於将来。臣幸逢圣代，得慕真风。俗骨凡胎，夙多尤悔。道行闻浅，莫悟至真。未足以通幽而洞彻，则无以积功而图报。恭闻五岳四渎，洞天福地。紫府真都，惟神仙降佑之乡。乃学道祈求之士，伏乞真灵，俯垂洞鉴。赦诸过咎，雪释愆尤。令法箓斩邪，以归正仙。兵佐助，以随行。慕道修真，超凡入圣。臣无任激切，屏营之至。谨言。
　　太岁　年　月　日，具位，小兆臣某表奏。
　　奏圣母式
　　具位小兆臣姓某。
　　臣不避斧越之诛，仰读重玄之听。臣昨於某年内蒙度师某君传授玉清神霄大法一阶神将符印等，誓愿佐助
　　天真宣扬正化，救民疾苦，治病除邪，修炼身心，愿升玉府。伏念臣浊世行尸，凡间秽质，幸因宿运获在人伦，叨遇真荃得传大法，仰赖高真俯垂济世。臣功微道浅，德薄行衰，滥进仙阶，无功可记行藏。致犯动静成愆。口掌心身有违科禁，千愆万罪阳过阴诛，夙夜竞惶无门忏谢。幸因吉日朝礼元君，特希哀佑愍以愚蒙。臣谨录状奏
　　闻者。
　　右臣谨录状上奏
　　元始开天道祖圣母元君御前，伏望
　　道慈允臣所奏，乞赐劲命赦宥臣某，罪冤消释，得获清宁，庶使臣奉法求真速蒙灵应，允臣虔祷立获感通。仰荷大道罔极之恩，臣无任激切屏营之至，谨具以闻。谨奏。
　　太岁　年　月　日具位小兆臣姓某状。
　　立狱奏三师
　　具位，小兆，臣姓某。
　　臣谨据某，昨於某年月日，得何病证，忽被山魈鬼神侵扰，日夜颠狂，作乱言语呼唤，口称邪祟不一。累经师巫医药，制伏不下，委是顽猾奸狡。尚虑性命难存，骨肉怀忧，不能得止。具状投臣，乞行救治。臣切见本人投词恳切，不敢抑绝，敢今月某日，就某家东南方上，建置神霄水火狱，乞降三司五雷将吏，诣地头，收捉某身中为祸山魈等祟，赴狱考治，救济生人。须至奏闻者。
　　右，臣谨录状，上奏
　　祖师高上神霄玉清真王长生大帝、
　　宗师高上神霄玉清王东华大帝、真师九天益算司命好生韩司丈人真君，伏望天慈俞允，特降勑命，告下三司五雷，部领威猛神将、精兵狱吏，俓诣地头，收捉上件山魈、邪妖等祟、伏尸、蛇精、五通，赴狱考治，显现综迹。转凭解送，佐助行持。救济疾苦，治病驱邪。咸赐感通，以彰上帝好生之德。臣冒渎
　　天威，罪当万死。伏候勑旨。
　　太岁　年　月　日。具位，臣姓某状奏。
　　牒城隍
　　玉清神霄大法司，牒某府州城隍司之神。
　　当司据某事，乞行救治。除已给付天符，差拨天将吏兵收捉外，须至行遣者。
　　牒候到，请详前件事理火急差拨威猛有心力神将，部领吏兵，前至地头，会合本司天将，於患家核捉为祸邪祟鬼神，毋令走透，须要捕获，收赴天狱施行。如稍有违，不依前件，的当具奏上帝，重行典宪，立俟报应。谨牒。
　　太岁　年　月　日牒。具位，姓某押。
　　关式
　　玉清神霄大法司：
　　当司据某入意遂投本司救治。寻验得，委有不正邪祟分明，须至行遣者。
　　右，关准
　　真王勑命，令差总监大将军、统兵大将军、□黑大将军、历黑大将军，会合命魔，前驱杀鬼。符中将吏、功曹、符使，疾速前去地头，搜捉患人身中一切为祸鬼邪，不问高下亲疏，即仰应时摄赴患体，借口通传。如或不伏，仰一面絣吊考问，不得慢易。切待本司到来，结绝解送。倘不遵依法律，罪无轻恕。火急奉行。故关。
　　太岁　年　月　日关。
　　具位，姓某押。
　　召吏兵告文
　　高上神霄玉清王，勑召某神兵。
　　符
　　勑召某将吏多少，来赴某处灵坛，为某事急来。
　　高上神霄王，勑召某神，究问元因，诰到奉行。代天行道，除邪灭精。千千截首，万万来呈。一人不到，碎脑殒身。真王勑令，龙虎交奔。神兵主者，符到速行。若有抗拒，上奏
　　帝君。一如告命，风火驿传。
　　太岁　年　月　日时，某处灵坛告。
　　具位，姓某。
　　高上神霄玉清真王紫书大法卷之十二竟
　　
</div>
    <div class="pagination">
<a href="高上神霄玉清真王紫书大法_page25.html">上一页</a><span>...</span><a href="高上神霄玉清真王紫书大法_page21.html">21</a><a href="高上神霄玉清真王紫书大法_page22.html">22</a><a href="高上神霄玉清真王紫书大法_page23.html">23</a><a href="高上神霄玉清真王紫书大法_page24.html">24</a><a href="高上神霄玉清真王紫书大法_page25.html">25</a><span class="current-page">26</span>
    </div>
    <div class="pagination"><a href="index.html">返回目录</a></div>
</body>
</html>
