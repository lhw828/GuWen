<!DOCTYPE html>
<html>
 <head>
  <meta charset="utf-8"/>
  <title>
   上清灵宝大法（宋金尤中） - 第 21 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   上清灵宝大法（宋金尤中） - 第 21 页/共 56 页
  </h1>
  <div class="content">
   谨请东方无极灵宝官属，飞天神王，使者吏兵，浮空而来，降临坛所，行神布炁，搜索邪精，驱除鬼贼，有罪无赦。吾从地户结界至东方。急急如律令
　　谨请南方无极灵宝官属，飞天神王，使者吏兵，浮空而来，降临坛所。行神布炁，搜索邪精，焚烧鬼贼，有罪无赦。吾从东方结界至南方。急急如律令。
　　谨请西方无极灵宝官属，飞天神王，使者吏兵，浮空而来，降临坛所。行神布炁，搜索邪精，诛斩鬼贼，有罪无赦。吾从南方结界至西方。急急如律令。
　　谨请北方无极灵宝官属，飞天神王，使者吏兵，浮空而来，降临坛所。行神布炁，搜索邪精，飘荡鬼贼，有罪无赦。吾从西方结界至北方。急急如律令。
　　谨请中央无极灵宝官属，飞天神王，使者吏兵，浮空而来，降临坛所。行神布炁，搜索邪精，埋藏鬼贼，有罪无赦。吾从北方结界至中央。急急如律令。
　　次横剑水上，召兵马
　　谨请天仙兵马，地仙兵马，飞仙兵马，真人兵马，神人兵马，日月星宿兵马，九宫五帝兵马，三河四海兵马，五岳四渎兵马，城隍社令兵马。列阵於坛场内外，守卫坛界。如有伏尸故炁，土木石精，於道不顺者，收付魁罡之下，入地千丈，无动无作。急急如律令。
　　次至鬼门，以剑划地，书鬼字，卓剑插鬼心。
　　诵咒，噀地，收剑
　　九天有命，普告万灵。促召天真，俱会帝庭。太一下观，双皇翊形，鉴察御邪，理炁摄生。若有不祥，干试神明。青帝之道，勑整神兵，七神秉越，天锋右征，挥剑前驱，焕掷火铃。激命甲驺，虎卒天丁，风火齐战，伐邪绞精。上威六天，下摄魔灵，既威既摄，万凶灭形。神戈．电扫，奸邪毋生。仙皇秉节，有命敢停。拒节违命，是诛是刑，各敬各谨，保兹黄宁。九天诰命，万神敬听。急急如上帝律令。次还本位，复水剑，再执简，稽首而退。
　　次升坛宿启行事，各如本科。出靖室，诣师幕，一应节次。并见黄箓次序三十五品。其宿启建斋科书，并在广成先生科内，更不重叙。所有登坛存想，出户入户，高功作焚符密咒等诀，并已详载於临坛符法第四十二品。外登斋之科，悉见於此矣。
　　上清灵宝大法卷之二十竟
　　上清灵宝大法卷之二十一
　　洞玄灵宝法师南曹执法典者权童初府右翊治金允中编
　　临坛符法品
　　凡开建斋坛，於正奏之前，或十日七日内。先青缯朱书，降真召灵二符。并立位列，备香火灯烛、净茶时果供养。法师旦夕上香，持诵中篇，精祝符使。或用髹牌开刻符形供养，亦可登坛朝谒，摄召炼度，请神召将。并篆二符，先烧，然后行事，并用灵宝大法司印。
　　降真符
　　召灵符
　　右二符，朱书青缯上，以香花祭二符使者。七日之外，可降千真，檄召万灵。如黄箓大斋建坛，及追魂炼度之时，朱书黄素，烧灰，吹布十方，千真万灵俱集坛所，所感玄通。学不笃信，五岳试人。大斋无此符文，则真灵不降，徒劳施用。炼度追摄，无此则三官拘执，无显应也。
　　凡建坛洞视，以二符为首。乃九天太霞神文，秘於玄宫，不传下世。有泄此道，魂沉北府，永无仙冀。
　　三晨慧光符
　　右用黄纸，九寸，阔三寸，朱书三道，香上熏过符，招玉帝诀，存元始天尊，降流慧光，下浃符中。请光之时，捻作纸烛，高功与道众共三人，各执其一。高功请光入手，复本位，却分与左右二道众，以次散点之。
　　早入户咒
　　四明功曹，通真使者，传言玉童，侍靖素女。为臣通达，道室正神。上元生气，入臣身中。令臣启白，皆得上闻。
　　出户咒
　　出阴入肠，万神开通。关启事毕，请闭黄房。侍靖素女，明备神宫。
　　夜入户咒
　　四上功曹，龙虎使者。正一生气，侍靖素女。夜有所启，愿得开明童子，上元少女，与我俱入黄房之中，通达所启，皆得上闻。
　　出户咒
　　玄上太阴，八窗开明。向有所陈，少女通灵。事毕复位，万神潜宁。
　　左足右足，详见朝元入靖品中。
　　凡入户，皆先右足。出户，则先左足。临入户，存思香官使者，左右龙虎君，夹侍香案。晨朝则兼存四明功曹，通真使者，各一人；侍靖玉童，传言玉女，各二人；共六人罗列左右。夜则存四上功曹，侍靖素女，开明童子，上玄少女，各一人；龙虎使者二人，共六人罗列左右。入户者，入地户也。令升坛则於地户之左，存想密咒。出户则存官将玉女，传达斋诚，各各散去。应三洞经科中，玉女出户、入户，皆此咒。近者了有浅识之士，见《正一指要》中。应朝修，皆用此咒，遂称洞玄法箓。行别易此，好异之甚，不可据也。
　　升坛
　　凡升坛，先上六幕香。次则手炉一人，知磬一人，前导赞引法师登坛，威仪及道众并分左右，序对立坛前。未入坛内，高功先行入地户，升内坛，道众随之。近有人只如常旋行，高功居道众之后，入巽户至外坛之后，方揖。高功先行入地户，道众却立，高功搀越而过，大不严肃。故蒋氏立成仪亦云：凡升坛，则高功居前，出坛，则高功居后。乃合古科，大为允当。高功密咒，入地户，道众俱入坛中，都讲旋至中坛之东面西立，六职於正中坛之西面东立，高功与斋官同升天门，入内坛，上十方香。日以东为始，夜以北为始。次上御案香，高功焚香，密咒，存思如式。齐官上香。毕，再出天门，左旋至中坛面北立，高功回本位，上手炉香，密咒。次按科行事，至复炉。知磬举学仙颂，先行，道众次之。高功自内坛出天门，至中坛最居。道众后出地户，念咒，次旋行出巽户，诣师幕，回向入靖室，如常仪。坛外诸门皆拦断，只留巽户。中坛则自地户出入，内坛皆自天门出入。近有中坛与内坛皆自地户入，却自天门出者，悉非也。广成先生科及陆简寂科法皆曰：入地户，升天门，上十方香。盖自古皆然，不可从俗。内坛法天，故自天门出入。中坛象地，故由地户出入，不可易也。
　　清旦存思
　　思青云之炁，匝满斋堂。青龙狮子，各八数，与经中存思之义同，以坛为正而守卫。备守前后。天仙地仙，日月星宿，五帝兵马，九亿万骑，监斋直事，三界官属，罗列左右。
　　按此乃登坛之后，先存太上三尊，在天宝台中，左经右师，俨然如对。然后群仙侍卫，万神备守，已成玄台仙局。以次行事，三朝皆然，惟气不同。
　　又思青气从肝中出，如云之升，青龙狮子在青气之中，天仙地仙飞仙，五方五帝兵马，匝覆斋官家大小之身。
　　此乃先存天中之青炁，自上而垂。己之青炁，自身而出，混合充满。盖夜气方收，阳光未照，木德王盛，青炁自生。天仙地仙飞仙，则建坛之始，所谓仙真兵马此也。所谓五帝，乃东方青帝，南方赤帝，西方白帝，北方黑帝，中央黄帝是也。此乃可五方之正炁，主四时之侯序，统总兵马，翊卫斋坛，是其职也。故章官有道上、二玄、三玄、四始，皆节候之神，与此相表裹。
　　又思五藏五岳，五帝真炁，从鼻中出覆己身，弥满一坛之内，光明洞焕，照彻十方，项生圆象，如日月之明，身作金色，洞见内外。
　　此五岳不在外也，乃身中五脏所配，丹经中有图。前段所谓五岳兵马，则岳渎之神，皆遣兵马，来护斋坛。故自存天之青炁，而便及兵马，此乃在外而不在内也。凡此行用，悉是内外相应。而中间一段，又言五方五帝，则是四时炁候之神，已见於前矣。此之所谓五帝者，乃身中之气，气灵则生神。如《大洞真经》中有五帝，见於脊思者是也。以《洞经》属天宝，而此以灵宝之法，故不敢常引也。五脏则见《黄庭内景》，可详考之。登坛行斋，未免从简易之法。不过思肝出青气，肺出白气，脾出黄气，心出赤气，肾出黑气，先盛於身中，拥从鼻出，如云上腾。五炁之中，各有一帝，皆冕流之服。服随方色，炁满斋坛。而我身随炁之轻浮，内外焕然，不复血尸秽质，光生项后，状若日轮，照彻十方，光映我身，成金色也。
　　午朝存想
　　思黄云之炁，匝满斋堂，麒麟狮子，如前备守前后，天仙地仙。悉如清旦之式。又思黄炁从脾出，如云之升。五脏五岳，五帝真炁，从鼻中出，当於巳时登坛，至午时四刻后下坛。盖日景将中，阳炁方盛，脾土分旺四时而乘离而乃生於南方，乃火生土也。上应元炁之下孚，不可过午时之中炁，存思与时不合，大为之失格。
　　落景存思
　　思白云之炁，匝满斋堂，白虎狮子如前。又思白炁，从肺中出，如云之升，白虎狮子在白炁中，皆如前式，又思五脏五岳，五帝真炁，从鼻出，亦如清旦之法。晚朝当於日未入时登坛，使炁未全阴，白炁方盛，上应始炁，以合存思也。夫始炁在身，则属下丹田，而肺乃水之母，肺炁盛於昏时，是水将生也。故肺出白炁，上应而混合也。
　　允中窃睹广成先生杜君编黄箓斋科中叙曰：按金箓古仪，及黄箓旧法，宿启之夜及言功之时，皆先作自然朝，然后行斋。故启斋仪云：相率先行自然朝，至三礼后，即告斋补职，说戒宣禁。此法自陆先生寇天师相传，至今颇历年代，皆以斋法出於灵宝自然朝，为斋之祖宗。故先行自然朝，示不忘本也。近有愚庸之士，不达古贤之情，此乃张云光之谬致使。后人逐其波，先於玄师前补置六职，定科授简，然后升坛。乃云备简寂先生斋法，寡识无知，一至於此。尚有其党，相效行之。不惟获乱法之愆，抑亦受谤贤之罪。达教君子，宜共斥之。旧法之中，相传错误者，启斋言功之时，自然朝内合礼灵宝天尊，不相传礼玉宝皇上天尊号，此稍失自然朝之本旨。恐是年代绵远，书写舛谬。今於此仪，已为改正。非敢臆度，惟礼所归，此杜君所叙也。凡陆简寂、张清都科中，有毫发之异同，莫不逐事考证初非，遗去旧文，而杜君自为一家之论也。论青黄白三色。
　　至如早朝存青熙，午朝存黄炁，晚朝存白炁。又注释曰：此乃天地相源之始祖也。故《生神经》云：青黄白三炁，为三境三宫，乃万代之本始。则当时与陆简寂科书别无差异。是以明言三朝，存青黄白三色之炁也。近者陆君科书多零散不全，允中须见数本，亦颇相似，独至浙东有人余传者，皆改午朝作赤炁，其利害甚重。且青界在天，则属玉清境。在人则属上丹田，其炁根於肝也。黄炁在天，则属上清境，在人则属中丹田，其炁根於脾也。白炁在天，则属太清境，在人则属下丹田，其炁根於肺也。此乃出於正经之中。是以存身之炁，合天之炁，各以其时也。世人自以传得科书，所载稍异，便指为简寂之定说，恐於此理未安。况杜广成先生於陆科中有异同处，非不具言。是在唐时，简寂之书於此事，未有易也。后世传录之久，谬误甚多，非至一节，兼元科小节不同。广成一暴白其源流，所有午朝存炁之色，乃是斋中重事。若陆简寂科中，午朝存赤炁，而广成先生亦以黄炁，当时安得不叙其同异之详。广成之科，奏启上玄，盟告天地，后世行用，昭昭报应。非一蒋氏《立成仪》所谓考证经典，过於广成；博览古今，复於前哲。故其建坛散坛，并九朝科书，须甩社君之文。而其典格事情，或参用杜君之辞，或不取杜君之论。《立成仪》首尾，类多如此。因其恃高出前辈，超卓不韦。然既逐事重行参究，自加去取，使成一家之学，所宜并广成科书文辞，悉不必用，尽行重撰。使无驳杂不淳之弊，自立垂世之规，乃为尽善。既是不用其说，却用其文，恐未免璧微瑕，千虑一失矣。今午朝存黄炁，正出杜广成建坛及九朝等科书中所载。《立成仪》取其文以备用，却於午朝自存赤炁，易去一朝之存，是杜说非也。其说既非其文，又岂应编入。允中曾系度师，奏授杜广成科法，故不敢易。而允中诸师尊之说，则曰混茫之首，杂二象而莫形。大道之源，涵三炁而未肇。及其一元既判，三灵爰分，所以陶育乾坤，匠成万汇。道为之基，实万炁之祖。自一分三，斯为玄元始三炁。合而言之，谓之大道。析而称之，谓之三炁。形而名之，谓之太上三尊。且天失此炁，则不能运。地失此炁，则不能奠。人失此炁，则不能生。夫三炁者，经中又曰三素云也。是为天地神灵，万有之祖，六合内外，皆道炁也。道之所在，三素居之。虚极则灵，至灵生神。故斋坛中只立无极大道者，是总三炁而言之。一炁化三炁，初不可名，亦不可形。聚而成形，故有太上三尊也。教因经而立，经以师而传，故列经与师也。以致行事，则礼师威仪经。先存天宝台中太上三尊，左有三十六部尊经，右有玄中大法师，此经中之说也。自经而师，以至千真万灵，皆道炁也。太上三尊，炁之祖也。斋科经法，非师不传，故礼师也。如此则我与彼，道也经也，了不相干。於是以气合气，以神召神，交通之机，感激之道也。至此则术数生焉，消息盈虚，休囚生旺，各应炁侯。人之身中亦有三炁，而汩於一形，不能自灵。非先假道之炁，不能神我之炁。非澄己之神，不能感道之神。故早午晚三时不差，是成生炁，使我身之炁充盈也。青炁在人身，则属上丹田，其炁根於肝木，旺於寅卯之间。故取未晨之际，是乘木旺也。斋坛则先存青云之炁，匝满斋坛，此则天中之玄炁也。又思青炁从肝中出，如云之升，则身中之玄炁也。则是天之炁，与身之炁混合。然后诸仙兵马，千真万神，拱卫斋坛，是感通之义也。黄炁在人身，则属中丹田，而其炁根於脾土。则寄旺於四季，本非专旺於子也。五行之中，惟土居中宫，亦无正生之时，其生则出於火，火旺於午，故土乘母之生炁而盛也。是以午朝，先存黄云之炁，匝满斋坛，此则天中之元炁。又思黄炁从脾中出，如云之升，此则身中之元炁也。则是天炁与人炁混合，然后诸仙兵马，千真万灵，拱卫斋坛，是感通之义也。白炁在人身，则属下丹田，而其炁根於肺也。金旺於申酉间，日入之时，故乘金旺也。晚朝则先存白云之炁，匝满斋坛，此则天中之始炁也。又思白炁从肺中出，如云之升，此则身中之始炁也。则是天炁与人炁混合，然后诸仙兵马，千真万灵，拱卫斋坛，是感通之义也。三炁之属三田，而三炁出於肝脾肺，皆杜科引经格也。肝脾肺者，炁之根也。上中下三田，炁之舍也。夫木与火，皆阳也。金与水，皆阴也。土则於五行之中，主火，为土之母，故借火以为生旺之侯。肝属木，木能生火，三体皆为阳。故青炁虽根於肝，而属上田者，乃阳也。肺属金，金能生水，二体皆为阴，故白炁虽根於肺，而属下田者，乃阴也。惟脾出黄炁，以应土者。天五与地十，合於中宫，而生土。居天地之极数，为阴阳之根基。其源则在中田，随母而旺於巳午也。故旦以青，午以黄，晚以白，上合玄元始之三炁。以至炼凡成圣，证度通真，亦本诸此。非可以言辞尽端。修用之法，散在经中。炁之象色不同者亦多，则非此功法也。
　　斋坛所用青黄白三炁，备存诸经众典之内。而杜广成所编，斋坛存念青黄白三炁，则依据《威仪自然经》也。外灵宝诸经甚广，惟《度人》一经，总包万法。元始所授，而道君叙传，为中乘之机要。虽天地再造，此经亦不可得而废也。斋法出於灵宝，今古之所共知。行斋则以灵宝大法为宗。《度人经》曰：入室，东向，叩齿三十二通，上闻三十二天。心拜三十二过，闭目，静思身坐于青黄白三色云炁之中，内外蓊冥，有青龙、白虎、朱雀、玄武、狮子、白鹤，罗列左右，此道君所叙之诀也。诵经则总三而修存者，以诵咏经文，可以自早至暮，本无定时，故不得不备玄元始三炁。所谓内外蓊冥者，亦以人炁合天之炁，人天感通之道，炁中生象，故有四灵之类也。斋坛朝修，则三时一定，不可移易，各乘生旺者，以人身中之炁，遇时而盈，庶可上感。然先存云炁，覆满斋堂，及思身中之炁，如云之升，与经中感通之道一也。炁盈成象，故早存青龙、狮子，午存麒麟、狮子，晚存白虎、狮子，与经中所用一同也。诱经则总而想之，斋坛则分存之，无二说也。杜君本既诸《威仪自然经》，而灵宝法中施用，又宗太上道君之经格也。主行之士，可不深考之。存念之法，是平居之时，宜修其所当修。临坛之际，庶可感其所难感。若午朝易赤炁出於心，而午时火旺，其说甚通。但先存赤云之炁，覆拥斋堂者。若是天中之界，自古众经之中，未常言三境之内，有赤炁也。与杜君所主皆不同。近有妄自尊高之人。专谈旷荡虚无之礼，欲效庄列而不至，亦以欺世而盗名。故於行斋设醮之间，悉以大言高论，而覆护其短。学者不究其浅深，被其愚瞽者多矣。至於玄元始三炁，亦寻未分之始而言之。自九炁而为三炁，总三界而为一炁。元故不论玄元始之化三尊，不究青黄白之分三色，是又以夸谈之说而罔人也。三炁之为青黄白三色也，亦见於《三元品诫经》中。谓炁之始凝，结青黄白三炁，置在上元三宫。中则青阳之炁也，左则元黄之炁，右则洞白之炁，天官主之。此皆隶玉清而总於上元也，则玄元始三炁之分而结成也。及其黄炁之下析，则结元洞混灵之炁，凝极黄之精，遂立中元三宫，地官主之。白炁之下析，则结混泽之炁，凝神皓之精，遂立下元三宫，水官主之。乃三炁之分三元，此经中之大略也。若身中三炁居三田者，非以人身直为天地。盖人法天地以成形，身中备有三炁也。夫天则纯阳，结轻清之炁，以上凝为天。天虽非木火之炁，然五行之中，火则炎上，纯阳而无疑。火因木而生，木乃火之母。木之本体，生於地则耸，致之水则浮，金水土皆实於木。火位居东南，安得不俱属阳哉。全阳则在上，乃青炁居上田，以象天也。用其母而子从之，是炁出於肝者，则身中青炁之根矣。天以青阳之炁，结上元三宫身中青炁，所以舍於上田也。水则全阴，禀至柔之资以俯润。五行之中，水性就下，致之於地则渗，激之在高则流，万变无穷，终居土下，水之纯阴亦无疑。以水因金而生，金乃水之母。金之本体出於土，坚实沉坠。土水火皆轻於金，水而金，水位居西北，安得不俱属阴哉。全阴则在下，乃白炁居下田，以象水也。水舍於下田，不为黑炁而为白炁者，亦用其母而子从之，是炁出於肺也，身中白炁之根矣。水以神皓之炁，结下元三宫身中白炁，所以舍於下田也。若地则浊厚其根，镇二仪之中。地为坤而属阴，然地即土为之体，正位於中宫黄炁居中田以象地也。且中田乃绛宫也。不出赤炁而出黄炁者，盖以炁出於脾，而舍於所生之地，亦子之随母也。犹青炁之不居肝而居上田，白炁之不居肺而居下田，是三田者皆三炁之舍也。按《大洞经》、《黄庭经》所载，两眉间却入三寸，为上丹田。心名绛宫，为中丹田。脐下三寸为炁海，为下丹田。存身中三田三炁，取法三元三宫。则道之绛炁之分，而见於身中之体用也。存天中青黄白三色之云，乃玄元始之三始，则道之宗，炁之源也。若理五炁於身，不舍五行之用。金木相见，水火降升，必索黄婆，媒合於中宫，乃合四象为大药，是金水为阴，木火为阳，以土为基也。所以青黄白之三炁，为万法之本始，万化之根源。肇六极而奠八方，生三才而育万物，大包天地，细入毫芒，何所往而非青黄白三炁耶。
　　历代斋科，所行既已悠久。自古经典，所载又皆明白。若一旦以为黄为赤，非独正理难通，恐天理亦不顺也。行斋而存青赤白三炁，次不可指作玄元始三炁，明矣。在身中乃木火金之源，而肝心肺生之也。金木水火土，五行皆一等，而乃去水土，而用木火金，於理安乎。心肝脾肺肾，五脏同一体。乃去脾肾，而用肝心肺，必有的说也。傥以阴阳言之，则木火属阳，金专属阴，三炁之中，未免二阳而一阴，又重轻不等。既非上合三境，又不通丹经内药。缘斋坛存用，早朝先则思青云之覆，次思身中青炁，如云之升。午朝以黄，晚朝以白，例皆如此。乃身中三宫之炁，上合天中三境之炁也。次则继之以兵马，仍降五方正炁也。又明言思五脏五岳、五帝真炁，从鼻中出，周覆己身，弥满一坛，是五脏配五行，正用金木水火土五色之炁矣。若前来有青黄白三炁，出於身中者，使不合玄元始三炁，则身中五炁之用，岂非各有所主乎。除此数说之外，或欲以天中玄元始三炁，易以为青赤白三色。虽辨证於元始天尊之前，允中之论必不屈也。古今正理，决难乱也。从有私家收藏经文，所载亦难据也。故允中不敢遵从其说。陆简寂科书近来被人更易，颇不可考第。陆君分三洞之源，列四辅之目，区别真伪，考证是非，高绝古今，非后世自眩自矜者之比。凡前来二三说，得理至甚，必非出陆君之手。其书自宋齐至今，将历千载，传录差误不一。杜广成斋科於大唐，既考三洞经科，又参以陆仪为准，使其元有此说，杜君安得不叙其详，悉於书中。其他末节异同，尚且逐言之，岂应於此略去。是陆君之书，在唐时尚未讹舛。允中所睹者，已互有不同。今以此等事而未出於陆君，则有成广成之说，非惟得乱教之愆，亦获谤贤之罪矣。允中冒昧行用，已二十年，一遵广成定格。凡从游同学之士，受此书而行之，自可安心。若是午朝存黄炁而有差谬，则是杜广成轻用《威仪自然经》，而灵宝大法遵太上道君所叔《度人经》，用青黄白三炁，亦不当为，非允中之罪也。若是三宝之位，太上无极大道，不当存为三尊及玄中大法师之位，当增太上三尊，则礼师威仪经所载存念之法，为不当矣，尤非允中之罪也。允中从经籍度三师所授，而先师乃本杜广成，杜乃本於前诸经。青黄白三炁，最为《度人经》存念之本。虽别经之中，或有异同。尤不应舍《度人经》之本源，而行斋也。飞天十部妙经，总三十六卷，其中大半，系互相传录抄写之本。亦有数卷雕印者，乃是后世镂版之书。於内《度人经》一卷，其来至古不容差谬。灵宝大法以《度人》一经为宗本，存念之要，青黄白三色之炁为根源。设醮修斋，自背灵宝之宗本。乃旁引曲证，不可行也。杜君斋科，世间遵用已四五百年，后人不可更易者，乃以其卷帙尚全。非若陆科历时悠久，篇帙零散，而可以昏乱之也。不为近人，又伪入太上三尊之别号，添辞三宝之三章。天下之众本，可考诸人之私意，姑混淆於一时，事久而真伪自彰也。同学之友奉行此书，自可泰然无虑。不妨奏告上帝，直言所存青黄白三炁，於三朝行用。乃金允中今遵行杜先生斋科，庶可不疑。或有失当，则非为杜君之误后世，而三炁存思，实出於太上道君经格也。允中又何虑焉。
　　上清灵宝大法卷之二十一竟
　　上清灵宝大法卷之二十二
　　洞玄灵宝法师南曹执法典者权童初府右翊治金允中编
　　临坛符法品
　　斋坛三宝位次
　　太上无极大道中。
　　三十六部尊经左。
　　玄中大法师右。
　　右三宝所书牌位，出广成先生斋科。诸方奉行，元本并只如此。共计壹拾柒字，即无异同，亦不曾别有他字。近有人妄行增易，乃编入陆简寂斋仪中。如三捻上香，愿达三境，杜广成科中亦无下文。今益以太上三尊之号，且以三宝继之，分隶三境，辄行编入杜君斋科内。始为此者，罪岂容诛。幽显不容，天人共忿，磅贤乱教，欺世罔人，堕其一魂，诚不足悯。累及九祖，情实可怜。罚重殃深，流祸延恶，播以偿辜，非道不慈，惟人自取，后之学者，可不戒之。
　　三上香。
　　一捻上香，愿达太清境。二捻上香，愿达上清境。三捻上香，愿达玉清境。
　　次恭身端简，密咒曰
　　香乃玉华散景，九炁凝烟。香云密罗，俓冲九天。侍香金童，传言玉女，为臣通奏，上闻帝前。令臣所启，咸赐如言。
　　谨按广成斋科，一捻上香，愿达太清境，二捻上香，愿达上清境。三捻上香，愿达玉清境。如此而已。近者世传杂科，却云：一捻上香，愿达玉清境，供养无上道宝。二捻上香，愿达上清境，供养无上经宝。三捻上香，愿达太清境，供养无上师宝。或者相传，以为陆简寂斋科所载。殊不知陆君主张教法，立万代之范模。考订经典，别千古之真伪。身得度世，名列仙阶。编撰科书，所存虽少，无非按据经典，参合条纲。后人不究其源，凡有好奇尚异之事，多委之简寂斋科。大唐之时，已有此弊。但欺诳后学，诬污先贤，厥罪惟深。至如《立成仪》中，则云：一捻上香，愿达玉清境，供养妙无上帝自然元始天尊无上道宝。二捻上香，愿达上清境，供养妙有大帝虚皇玉宸大道君无上经宝。三捻上香，愿达太清境供养至真大帝万变混沌玄元老君无上师宝。又於其下，分明注曰：出广成先生斋科。且广成先生之书，流传至广，自古至今，初不见有此等语，不知何所出如此。况杜君四十卷之中，二十三万言，其余太上三尊，并无此等圣号，三宝亦未尝分隶於三尊，各主其一也。蒋君博洽多闻，精通科教，若云此说出於僻书秘典之内，则后学所不敢知；若言出於杜君，则杜君弘科演教，立说措辞，素无一毫奇诡之语，观其书，读其文，可以想见其人，不知何缘，遽以此说诬执杜君也。蒋君未必如是，恐其书刻刊之误耶。或蒋君所传杜仪，为后人所传，失加考正耶。杜科遍传天下矣，若独以自收之书，如此其余，安能家至户到，逐处增益哉。太上无极大道者，万气之祖，万化之源。天地象形，万生万类，无非出於大道也。经则道之文，师则道之臣，亦出於道也。所以斋坛既立无极大道，左有三十六部尊经，右有玄中大法师。盖以道本一炁，无形无名。一炁分三，遂为玄元始三炁，虚极生神，故有太上三尊。虽万化万生，皆出於道，而太上三尊，乃道之宗主。及其立教，则龙汉劫出书号洞真部，赤明劫出书号洞玄部，上皇劫出书号洞神部，此则三十六部之经也。经出则教兴，经教因师而传授。故斋坛立经与师，乃斋科之所自也。太上三尊皆大道也，三洞之书皆正经也，三乘之教皆师传也。今以元始独立主大道，而作道宝，是诚允当矣。然三炁三尊，本同一体，使道君、老君不预此列，则道君、老君无道矣。又以道君独主经，而作经传经也。今以为专隶上清，则是元始与老君无经矣。又以老君为人天之师，遂以为专作师宗，或又以玄中为老君化身，此尤不可执泥也。此事只见於《老君实录》诸书而已，使果如其说，则老君为天尊，则以为上帝，既化身行教，则以为玄中大法师而已，不应探其源而称之也。如礼师威仪经之说，则存天宝台中，太上三尊，左有三十六部尊经，右有玄中大法师。此盖谓经则有象，师则具形，惟大道无形，不可想念。道既肇始，主宰万生，为历劫之宗祖，作三才之根本。故存太上三尊，辅之以经，侍之以师，其理甚明。安得以为道君专主经，而老君专为师乎。且三尊之号，在经中只称元始天尊，太上道君，太上老君。其别号则曰天宝君，灵宝君，神宝君。以三境之名而称之，则曰玉清，上清，太清。以三洞之书而名之，则曰洞真，洞玄，洞神。如此而矣。蒋氏仪中所立三尊之称，则广成仪中何尝有此等尊号。杜君为崇元馆大学士，乃唐时之执政代臣。唐室尊老君为祖，遂上尊号，曰圣祖金阙妙无天皇大帝。杜君在唐时编集齐科，岂敢辄去朝廷尊号，而易以万变混沌之说。此蒋氏仪中，谓三尊之圣号，三宝之分隶，皆出杜仪，则不然也。至於老君称混元上德皇帝，乃宋朝所尊号，在唐朝亦未有也。况太上三宝，以一炁分三，肇基成体，本无轻重，岂有异同。妙无妙有之间，不可思议，实难分别。今以元始为妙无上帝，道君为妙有上帝，其理大不可通。杜广成於广明二年，进《三界混元图》於朝。其中叙曰：天尊者，极道之宗元，挺生自然。消则为炁，息则为形，不无不有，非色非空，不终不始，永存绵绵。居上境为万天之元，居中境为万化之根，居下境为万化之尊。无名可宗，强名曰天尊。盖世人尊之如天，仰之则弥高，攀之则无阶。杳杳冥冥，不可以理究，不可以言筌，不可以阶升，不可以寿纪。生万物而不为主宰，御万化而不为言，至尊至极，故曰天尊也。此杜君之论也。而《混元图》自唐于今，诸处刻石，传布世间，人所共睹，不可私下增政。杜君之议论源流如此，肯以元始为妙无，道君为妙有哉。如世之人物，则有形有质，谓之有可也。阴之鬼爽，则无形无体，谓之无可也。三境天尊，谓之有则不可睹，不可穷，谓其无则生天地，育万物。自古诸经众典，以至庄列诸子，百家之书，未尝力指其有，亦未尝决称其无。兹以元始定为妙无，则不可复有矣。是元始天尊矣，乃阴鬼尔。又以道君定於妙有，则不可复无矣，是道君亦非天尊矣，乃凡人尔。竟不晓其意，以三尊为何物。且为此说出於杜科，则以至愚至陋之辈，视广成先生矣。蒋氏之书，刊行已广。后学之士不睹杜君之全书，则误后世，不其深乎。傥有经典中，而称元始为妙无上帝，道君是妙有大帝，次非出於天尊之金口，必是世人之伪辞。始作伪者，罪不容诛。或无所据，而辄以说，此诬毁杜广成，则於心宁无愧乎。又不知何人增於杜仪中，蒋君亦为其所误也。至於斋坛书三宝牌位，诸家所传杜仪，皆曰太上无极大道、三十六部尊经、玄中大法师，如此三位而已。蒋氏《立成仪》，於中则曰太上无极大道，左则曰三十六部尊经真文宝符，右则曰太上三尊、十方众圣、玄中大法师。蒋氏不注出处，而世谓其说出於陆科。及考陆科，浙东亦有如此传写者，他处众本，多与杜科一同。且其科文年代深远，差误甚多。惟理之所在，则无极大道，太上三尊也。故经曰：上无复祖，惟道为身，是三尊也。又曰：三十六部尊经於左，则真文宝符皆在经中，似不必再增此四字矣。此犹可也。又於师位，增太上三尊，则无极大道，非三尊乎。是三尊之外，别有大道乎。且经乃三尊所演之书尔，今经居左，太上三尊在师位而居右，是三尊在经之下也。三尊降以为师，则大道已不复有主兼。三尊之与大道，非可分为二途。若大道是此三尊，而师位又如是三尊，未免重复。或师位之三尊，非大道之三尊，则两个太上三尊矣。诸经众典，或别有所出。傥不与道经师，并列为三则，以太上三尊、十方众圣，皆为之师，有何不可。如出处不涉斋事，则难错杂引用也。斋坛之内，於中既立太上无极大道，则师位不可再立太上三尊。礼师威仪等经，又明言先存天宝台中太上三尊，左有三十六部尊经，右有玄中大法师。即前所谓大道无形之可想，故存三尊也。辅之以经，传之以师，与其牌位所书相合，事理显然，无可疑者。今后移三尊，而加之师位，则经中之说，亦不可行，临坛亦不可如是存思。蒋氏《立成仪》，於存念之首，亦引《敷斋威仪经》云：先存太上三尊，左经右师，其余位牌，却以太上三尊，加诸师位。往往其宗派，必於大道位存三尊，於师位又存三尊。如此则众人只存三尊，而蒋氏存六尊，可谓详密。若於师位存三尊，则大道又无可想。既以三尊移居师位，在蒋氏所当除去《威仪经》存念一节，庶几与牌位相合，不致自相背驰。至当归一，惟理所在。此非可执己见而非他人，亦不可引别经而饰伪妄。岂有太上三尊，而与玄中大法师，同其位哉。天上人间，悉无此理。况於牌位，只如杜仪书之，左以三十六部尊经，右以玄中大法师，又有何窒碍，有何缺事，有何非理，有何失格，何故赘其辞而增益之。允中亦非曲主杜广成之书，而力排诸家之说。其如义理不通，罔天误世，不可得而苟从，不获己而辨析，其非所乐为也。允中不愿世人皆从此说，不敢以蒋氏之论为未善。允中三师奏授，既已若此，考之经典，又以如此。依按奉行，不敢异此。启告上帝，不敢越此。所以陈其大略，为同学共宗之士而言。初非勉彼以从此也。非允中同志之友，不必用此说。受蒋君宗绪之人，不应由此途，使彼别有所据。在允中以其於理未通，尚不敢从，况於诈称杜仪所载。则允中萍梗之踪，游历稍广，所见杜仪善本甚多，奉行杜仪亦久，其中并无此说，是以甚不以为然。此心洞达无疑，虽天人相去之甚遥，而监临报应之至速。若行此法者，当并前来青黄白三炁之存用，并合行奏闻上帝直言。允中传付如此，或有未当，允中甘当其责。然允中有所授，而云固非己见，而增改古人之书，必无罚也。
　　焚符
　　右法上香密咒之后，不复行用。今於三捻上香后，则焚真文一道，降真召灵符各一道。此则见於灵宝大法矣。真文则《元始灵书中篇》天篆之文，刻梓，朱印於轻黄纸上。临烧，则存元始天尊在天宝台中，如黍米珠说经之时。次烧真文，吹散，存十方无极无量品至真大神，无鞅之众，浮空而至，降真召灵符，同烧散之，存监斋直事，三界真灵，千乘万骑，环侍三尊。
　　御案
　　御案，则当上帝前中间一案。又曰洞案。洞者通也，通真达灵，焚香之所也。在道场中则居玉清前，坛中则居三宝前。散花词云：洞案炉烟起，无为道德香。是指此案近有遐方之人。指科案为洞案，非也。
　　本位香
　　此科案也。斋法之始，朝奏为先。恭对高真，恐语言失次，故立科文。端圭正立，不可执卷，故置科案，居於高功所立位次之前，故曰本位。宋朝以来，诸方所用，皆一横几，略可安科书而已。是以於手炉中上香密咒者，祝辞也。意宣祝言，而心存上帝者也。蒋氏《立成仪》，於科案则安香炉，诸方并不能通行。兼所至处科案，亦不如此宽阔，以香炉置於案之一边，又成非礼。欲大造科案，则坛狭处不可容也。本位香止从旧例，以手炉上香为便。
　　咒曰
　　空因色显，心以香传。心之所达，非火非烟。令臣关启，俓御九天。真灵饮格，不假言宣。
　　又咒
　　道由心学，心假香传。香燕玉炉，心存帝前。真灵下盻，仙筛临轩。令臣关告，俓御九天。
　　师授常用前咒。盖密咒而不闻声，心存而朝上帝，故曰不假言宣也。
　　礼师
　　凡科中都讲举，各礼师存念如法者。高功瞑目，存太上三尊，在天宝台中，左有三十六部尊经，右有玄中大法师，十真五帝，群仙侍卫，如玉京山众真朝会之仪。次思经师所在之方，心拜三过。曰：愿师得仙道，我身升度。
　　广成先生曰：经者，远也。经为远师，乃籍师之师，因师授受，不忘本也。次思籍师所在之方，心拜三过。曰：愿师得飞仙，为我开度，七祖父母，早升天堂，我得道真，升入无形。广成先生曰：籍者，因也。传真学道，师资相因，乃经师弟子，度师之师也。次思度师所在之方，心拜三过。曰：愿师得升度，上登高仙，为我开度，五苦八难，名入仙箓，永为真人。
　　广成先生曰：度者，进也。度我凡身，进登道品，从凡至真，莫不因师，乃己之师也。
　　夫三师者，经、籍、度三师。盖道不可无师。下而至於一术一诀，莫非师传。况身佩经箓行大法，主领斋醮，开度人天，岂应无师。而古者传箓，则以有箓者为师。中古以后，建立宗坛，不容师度。故传经受箓，合以宗坛为师。若嗣行灵宝奏受斋法，则合从所受之法，存拜三师。或於箓外，而曾从人授持经者，亦合兼用之。傥以受经之故，而遗去传法之师，则不可。行经乃道之绪，余法乃经之施用，真以经之传授为宗，而传法者不为三师，则亦有所偏矣。夫法则出於经，舍於经则非法。正教之外，而别习他书杂法者，却不在临坛存礼之数也。
　　五方卫灵咒
　　每句皆四字。东方之首，曰九熙青天。南方之首，曰南方丹天。西方之首，曰七炁之天。北方之首，曰北方玄天。中央之首，曰黄中理炁。近者见南与北，皆有方字，却於东西中三方，皆添方字，以六字宣之。此古经行文，自有句法不同，岂可自加增添乎。有识之士，当革之可也。然存思却是五方之正炁，非三素云矣。夫三号合生九炁，而其散也万殊。析其大为五炁，在天为五星，在地为五岳，在人为五脏，在物为五行，在事为五常。今以所用咒，而存降五方之正炁，驱斥妖氛，肃清坛弹。夫东之炁则属木，其时则为春，其帝则青帝也。余四方，皆仿此例。故有五方五帝兵马，则此神主之也。存降之法，想念於倏忽之间，存各方之真炁，随其方色，炁中各有兵史，随咒应召，翊卫斋坛。近有卫灵五方之符者，不系洞玄灵宝法中，故不用之。止遵先师所行卫灵咒，出《真文要解经》，亦见《金箓简文》也。
　　鸣法鼓
　　广成先生曰：法鼓者，内正神炁，外灭魔灵，法事所先也。左左叩齿为天钟，右右叩齿为天磬，中中叩齿为法鼓。叩之以八为节，三八二十四，通身中三部八景二十四神。法鼓外灭魔灵，内集身神二十四，不为虚设。
　　法炉
　　无上三天玄元始三炁太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装。关启此间土地里域，真官正神。臣今正尔烧香行道，奉为某，为国为家，修建黄箓大斋。祈天永命，福国裕民。其诸诚悃，具载章词。愿得太上十方正真生炁下降，流入臣等身中。令臣所启，速达径御至
　　真无极大道吴天玉皇上帝御前。
　　此陆简寂、杜广成所定者也。其间互有出处不同。广成先生虽本《金箓简文》，而参考三洞经诰，不为不详。今此发炉之仪，正属洞玄本格，难以再有更改。惟太上玄元五灵老君，召出臣身中诸句，为正一发炉，属洞神部，与此不同。近者有据己见，恣行改换。如三十六人出，出者严装，关启此间土地，乃改云：三十六人出，当召此间土地，速出关启。大失。旧格所出三十六人，皆身中之神，悉皆严装，环列前后，关启土地，效职传诚。不应改作土地速出关启。蒋氏《立成仪》亦略疏出发炉，有不同。如《金箓简文》三五功曹下，无左右官使者。又一本，五帝直符下，无直日香官四字。其余异同尚多。今以广成科为定者，盖差异之文，及张万福天师等科，皆在广成之前，已经广成删校，露刺盟天而行，故当遵用。如至真无极大道吴天玉皇上帝御前，广成考之尽矣。无极大道者，总玄元始三炁而言之。三炁则三境天尊，聚而为形，散而为炁，合而言之曰大道。且炁乃万炁之宗祖，天地之根源，至尊无上也。及其形而上者谓之天，天既有象，天岂无主，故昊天上帝，天之主也。斋诚所格，宗本於大道，而主宰於吴天，故曰速达径御至真无极大道吴天玉皇上帝御前。所谓并总根源，莫不备尽。近又有人增以无极大道三清上帝。蒋氏《立成仪》亦略辩此，谓近人增以三清上圣字，乃拘於色相之间，不合科式。然未能条例科文，分析义理，以驱世惑。且晋自陆简寂，唐自张清都，其后则广成编集科法，至今数百年间，无人改易其语。今辄於发炉正文，亦尚奇怪，袭而不革。其罪惟学者所当深戒。
　　命魔
　　高功左旋，於鬼户望西立。都讲至天门，望东立。高功三叩齿，咽液三过，心存日月在己面上，从鼻入洞房金华宫。两眉间却入三分为双丹田。更入骨际三分为台阙。正深入七分，左有青户，右有紫户，眉间却入三寸为丹田宫，亦名泥丸宫。又却入四寸为流珠宫。又却入五寸为玉帝宫。当明堂直上一寸，为天庭宫。洞阳房直上一寸，为极真宫。丹田直上一寸，为玄丹宫。流珠直上一寸，为太皇宫。此乃《大洞真经》中之所列也。务成子引《九宫诀》云：五寸为玉帝宫，又曰金华宫。九官皆辟方一寸。金华在洞房之南也。光明出顶后，焕然作九色圆象，薄入玉枕，彻照十方，随我旋回，而行密咒，不得令耳闻声。违者有咎，慎之。
　　密咒曰
　　黄中策气斩妖踪，察制强精断邪翁。太上有命太上房，急召北帝诣玉宫。受承威令宣魔王，五炁蓊郁与命冲。秘藏玉文方就隆。三天运明，六天运终，贤者哉。
　　切谓命魔之格，自古斋法已载。陆简寂至杜广成诸君，所编皆遵古科，三朝命魔，无可疑者。蒋氏《立成仪》谓赵道升《黄箓仪》，只於午朝命魔，乃本於《政和金箓》，悉古法也。而宣和御制《金箓道场科仪》，其间次序，乃是三朝皆命魔，步虚，设醮，后方行散坛科。此乃杨杰所撰者。其余科案上手炉香，用空因色显、心以香传一咒，乃出此科中。与手执玉炉，心存九天一咒少异。教门正盛，考订科法，大为详密。故御制金箓科文，多从古法。蒋氏《立成仪》又引张清都曰：天尊未说经之前，诸天魔王，游观太空，行威纵毒。天尊说经之后，魔王从化，故众圣将游，先命魔王前驱也。蒋氏曰：经云，魔王敬受事，故能朝诸天。所以步虚，先存思命魔。允中切谓此一节，乃张清都释说经之后，魔王奉化，神功受命，普扫不祥，凡天帝将游，则命魔先驱，此个一说也。今直以此意，而引证步虚之前命魔，亦颇未尽其理。若天帝将游，先当命魔前驱，则上十方香，已存三尊居台中。尸於启圣宣词，礼方忏悔，悉当对上帝，存诸坛中已久。魔王当於上帝临坛之初，清尘效职，何独将步虚而方命魔也。其义盖不如此。且行朝之序，先则高功上香，乃寓敬达诚也。继以发炉，乃关白斋意，出身神，召里社，以宣誊也。各称法位，则高功与道众，自陈职位及姓名也。同诚上启，则祈告列圣，敷露高功受词行斋之由也。登斋至此，皆高功之词尔。既列受词之由，则宣青词，以露斋官心愫也。斋官心词既以如此，然朝修功德，先当上祝帝王，普福天下，开度九祖，以及见存，则三捻上香之意也。所请所祈，悉寓於言辞矣。荐拔亡灵，则虑其生存积诸罪垢。保安见存，则恐其平昔作诸愆瑕。虽勤勤於请福祈恩，傥使眚结於十方三界之中，罪列於天曹地府之内，则玄泽何从而降，恶籍何从而消。於是礼十方天尊，分方忏谢，以至日月星辰，山川河岳，皆乞原除愆犯，削落罪书也。凡此行用，不出斋坛之中，而三界有司，关系考察，不过预斋众圣，翊卫神祇而已。次则取法玉清天中，玄都玉京，金阙七宝玄台，紫微上宫，诸天众圣，一月三朝其上，自清微天以下，皆朝元始也。见灵宝大法中。广成先生曰：步虚十首，出《灵宝玄都玉京山经》。乃十天众圣，旋绕玉京山，歌咏修真之词。经曰：建斋行道，四天帝王驾飞云绿軿，辇八景玉舆，真人玉女，手执花旛，前导凤歌，后从钧天，白鹤狮子，啸歌邕邕，烧香散花，浮空而来，瞻礼行道，观听法音。此则罪福考录，关与不关，文移请降，及与不及，皆当步虚。旋绕之时，天真大神，不间遐迩，无极无量，浮空下临。故先当命魔，澄清寰宇。是不止於一坛之中也。其法高功密用神光，恭宣道旨，以太上令召北帝，俾宣魔王，察制强精，断绝邪源。玉文就隆，则三天运明，正化流行，仙道隆矣。邪源闭塞，鬼道消亡，阴炁零坠，六天运歇。六合之内，道炁盈充，上极九霄，旁周万寓，无鞅众圣，悉可浮空，观听法音。所以能宣太上之令，而致此感应者，乃在高功吐纳内炼，胎息静神，泥丸洞明，於是一想而神光照焕。更籍太上咒令，则魔王受事。以至奉承帝令，扫清宇内，遐迩澄肃，众圣浮空，以听步虚也。是不止於一坛之内外，不拘预斋之众真而已，此其所以用於忏谢礼方之后，而居散花步虚之前故也。而科式之初，因经立教。步虚旋绕已毕，义当礼经。所以言天魔敬护，世受大福。乃因受经持戒，念道遣欲而至此，叹其功而礼之。次则言经道兴行，家国隆盛，进修不已，入于大乘。既使七祖升迁，身乃超举，於是再礼。夫爱经而味道，栖教以成仙，终至於与道为徒，固炼形质，超三界之难，度地狱之苦，功之所自，悉因於经，故三礼以终之。此礼经三启之义也。自斋而至经，使我闻经而知道，修真而佩符箓，行教以度天人。今斋官忏罪而礼十方，祈恩於上境，叹功而礼经矣。於是礼谢三宝，然后重称法位，恭对天阙，普行忏谢，非止於十方及岳渎灵司而已，故谓之大谢。次方愿念复炉，其理畅然矣。如赵道升辈，以命魔，为专意内景，是太上不出泥丸矣，众真居於身内，命魔作用於体中，此其不达经旨，误认本源。亦犹默朝上帝，启告斋事於上丹田也。差误甚矣。夫泥丸之有九宫，身内备具万神，此岂期无之耶。自洞真天宝之道，以至灵宝神宝三乘之教，莫不悉有身中修存，有可专意於内者，有内外相应者。法师入室端坐，内炼形神，此内也。登坛朝谒，阐事敷斋，此以凡诚而格上帝也。拜表上章，飞神谒帝，此出身神而谒高穹也。朝真忏悔，行道烧香，降五炁以肃坛场，合三素而存大道，以致命魔王而清六合，法玉京而咏步虚，皆内外相应，感激之道也。岂得以命魔，全用功於身中乎。又有以阳生於子，而终於午，阴生於午，而终於子，阴阳交错之际，故午朝命魔。此又全无经据，亦以其执泥於身内，而为此说。果使玉帝三清，不出我身，千真万灵，悉归我体，则何须升坛建斋，誊词列款也。只今斋官致词於已，我知，泥丸亦知矣，章词斋醮，一切可罢。与圣师垂科济世之意，大相反矣。二十七品斋，肆拾二等醮，各有等差，互分品格，岂专力於内功，而遗经箓斋修耶。若夫比和金木，匹配坎离，汞结铅凝，龙降虎伏，此则在内而不外矣。然却非可以弘科应世，设醮修斋之事也。学者於内修外炼，当知其源流。奉教行科，合明其宗本。庶兔指南为西，颠倒错谬也。若云命魔咒皆作内功，魔王众神悉在我体，理诚难通。如《步虚经》词曰：俯仰存太上，华景秀丹田。左顾提郁仪，右盻携结璘。六度冠梵行，道德随偶新。此乃言常存太上，而行日月之上法，以至於道德日新，亦功成於内，而效见於外也。至於天挺超世才，乐诵希微篇，此则言非超世之才，则不足以知希微之篇，能悉其章而洞达妙理也。又曰：冲虚太和气，吐纳流霞精。胎息静百关，寥寥究三便。泥丸洞明景，遂成金华仙。此则悟经诰之深机，以吐纳而施用，行胎息，致秘诀，致泥丸洞明，克成真仙，与道为一，此则言内炼以成真仙，在我之身内，而不外也，自成功。若此，则天中魔王亦敬而受事，岂止保举哉。遂得上朝诸天矣。故曰：魔王敬受事，故能朝诸天也。凡所以得致此者，皆由斋戒累功而成。是以终之曰：皆从斋戒起，累功结宿缘。飞行凌太虚，提拥高上仙也。夫飞行於太空之中，乃轻举矣，非止於身内者也。若使魔王不离身中诸天，止居头上，则魔王受事於身田，朝谒天帝於泥丸，以是成功，而数尽之时，乃一守尸之鬼尔，非仙也。此等朝泥丸之功用，乃修存之始者，终焉不如此也。升陟空玄，臣事三境，方为真仙。行功於身内，轻举於天中，乃《步虚经》之意也。今斋坛命魔，而先存日月入鼻，然后洞房之光焕者。以泥丸之景，未至自明，故假存念以行事也。我身尚未真仙，未能遽使魔王受事，故假太上之命以设之也。其事与步虚一章，理极相贯。故步虚第十章又曰：散花陈我愿，握节征魔王。亦此义也。经中乃言成仙而自然者也，临坛则行事而假之者也，傥胎息之道既就，泥丸之景已明，则不存日月而光映十方，不宣密咒而魔王受事矣。然得至乎，此乃必不身践斋坛，名彰世俗。此之科条，乃斋法也。故详陈之。
　　上清灵宝大法卷之二十二竟
　　上清灵宝大法卷之二十三
　　洞玄灵宝法师南曹执法典者权童初府右翊治金允中编
　　章词表牍品
　　章乃古式也。世之法书，随时不同。惟有章格，不容以私意更易也。如黄箓齐，则自来用五通章，并朱表也。曰素车白马章，破酆都拔罪章，开通道路章，沐浴炼度章，升度亡魂章。近有更易移动其格者矣。师传旧式，非可移时，故从古式也。
　　素车白马章
　　上清灵宝法箓职位臣某，诚惶诚惧，稽首顿首，再拜上言。臣闻荐资幽爽，迁升实藉於玄庥。颁告真符，宣布必资於神吏。敢伸下悃，僭冒
　　高穹。臣谨据某州府某县某处居住，奉道某官某姓名开列暨家眷等，入事崇建太上黄箓大斋几昼夜。上资国祚，普福群生，开度七祖灵魂，广拔九幽孤爽。集资善果，超度亡某，早登道境。臣据词虔切，难以抑违。除已备录奏笺，冒闻穹壤。恭依科式，建立坛场，行道转经，朝真忏谢，以今告行元始符命，金箓白简，救苦真符，太上勑赦生天宝箓，太上破地狱真符，拔幽魂真符，东极青宫九龙符命，太一玄冥混元神虎玉剖。拔度亡某等门中七祖父母，及诸类孤魂，悉赴斋坛。於某月某日，宿建皇坛，摄召亡爽，示见报应，引朝真灵。某日清旦，正斋阐事三日，普施斛食，广济孤魂，炼度灵识，传授戒符。臣谨为上请素车白马大将军一人，官君将吏一百二十人，玄都菱龙驿吏，飞天神人，东极青宫九龙符命使者各一人。宣传符命，告下三官九府，百二十曹，五帝考官，六宫掾吏，酆都宫府，考罚职僚，五岳九幽，河源泉界，五道都府，溟泠大神，四渎三河，九江八海，黄泉蒿里，九州社令，天牢地狱，幽关冥路，一切王者，咸领符命。原宥亡某等门中七祖父母姻亲，及九州分野，三途五道，万类四生，幽魂苦爽。众苦咸除，出离地狱，永辞长夜，睹见光明，蠲除罪戾，落灭恶根，承此功因，受炼更生。恩惟太上，分别一反求。臣谨因二官直使，三五功曹，左右官使者，阴阳神决吏，科车赤符吏，刚风骑置吏，驿马上章吏，飞龙骑吏等官，操臣章上诣太上三天曹，伏须
  </div>
  <div class="pagination">
   <a href="上清灵宝大法（宋金尤中）_page20.html">
    上一页
   </a>
   <span>
    ...
   </span>
   <a href="上清灵宝大法（宋金尤中）_page16.html">
    16
   </a>
   <a href="上清灵宝大法（宋金尤中）_page17.html">
    17
   </a>
   <a href="上清灵宝大法（宋金尤中）_page18.html">
    18
   </a>
   <a href="上清灵宝大法（宋金尤中）_page19.html">
    19
   </a>
   <a href="上清灵宝大法（宋金尤中）_page20.html">
    20
   </a>
   <span class="current-page">
    21
   </span>
   <a href="上清灵宝大法（宋金尤中）_page22.html">
    22
   </a>
   <a href="上清灵宝大法（宋金尤中）_page23.html">
    23
   </a>
   <a href="上清灵宝大法（宋金尤中）_page24.html">
    24
   </a>
   <a href="上清灵宝大法（宋金尤中）_page25.html">
    25
   </a>
   <a href="上清灵宝大法（宋金尤中）_page26.html">
    26
   </a>
   <span>
    ...
   </span>
   <a href="上清灵宝大法（宋金尤中）_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
