<!DOCTYPE html>
<html>
<head>
    <meta charset="UTF-8">
    <title>道法会元 - 第 236 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 236 页/共 361 页</h1>
    <div class="content">　　法曰：取罡炁封之，使万邪不能干犯也。太玄神篆曰：天蓬印方二寸五分，用神木刻于甲子，祭于庚申二吉日。阳精封篆，盛以绛囊。
　　天蓬印
　　北帝火铃印
　　北极驱邪院印
　　元帅帝钟
　　昔皓首仙翁付五岳大神，能驱山镇海，移动宅舍，治岩石之精。以五月五日及九月九日，用铜铸，四面篆文铸讫，撼振九通。
　　帝钟符
　　帝钟咒
　　山川百灵，闻我须惊。浩劫大道，照天之精。日月永固，百魅石神。山岳随我，江河拱迎。急急如律令。
　　书符咒
　　皓首仙翁，五岳大神。火铃帝钟，法通天真。天蓬元帅，撼动玉宸。护钟神吏，鼓钟将军。齐锺造化，无所不闻。万魔灭迹，百川沸腾。上闻紫极，下及幽冥。何神不伏，何鬼敢听。千千截首，万万剪形。魔无干犯，鬼无妖精。一如告命，风火无停。急急如北极大帝律令。
　　敕咒
　　山川百灵，五岳四溟。闻我神钟，万鬼咸惊。浩劫大道，照察天精。日月永固，百神拥护。山岳随我，江河沈去。灵官卫钟，天神卫钟。地神卫钟，北帝保钟。天蓬持钟，火铃直钟。神钟神钟，何鬼敢当。撼动一声，万邪灭亡。急急如北极大帝律令敕。
　　书钟符存用
　　凡书钟符，取罡炁，化身为元帅，严驾夔龙，领三十六将，左右侍卫六丁六甲火云驰空，三十万兵围绕。念大咒，见元帅持火铃，左手结童子印，右手摧魔印，再发三十万兵围定鬼门。步十二辰罡，至鬼门，存元帅领兵遍满世界，其夔龙口吐火焰，吞啖鬼神，元帅以左手敲龙角三下，其龙大吼，鬼皆伏地。以元帅诀遣兵围绕九重。然后具事上言。却书钟符，取龙江中火急吸入符中盖之。此符大治颠祟，生熟妖精，起灾殃凶魃。当存天蓬使者、四目老黄，执剑部领天兵，鬼神无敢当者。
　　护身咒
　　灵官卫我，天魔助我。山神送我，天蓬佑我。北帝保我，虎狼避我。恶人远我，贵人敬我。急急如律令救。
　　道法会元卷之一百五十六竟
　　道法会元卷之一百五十七
　　上清天蓬伏魔大法
　　神尺秘旨
　　夫检精捕非，守之合微。造尺之法，用福地桃木，或雷震枣木为之。择甲子日造。准淮尺长一尺二寸，厚八分，阔一寸二分。正面三台七星，罡星指下，书元帅有令，赐尺度人。随心所指，山岳摧倾。急急如律令。背上刊七星隐讳，三台北斗星，下书元帅有令，赐尺度人。受持不怠，与尺同升。急急如律令。左侧太乙力士，右侧二十四神。雕造毕，写天蓬咒，用水调朱填篆。以绛纱囊盛，早晚诵咒烧香，存召掌尺将吏。凡有无知下鬼，恼乱生人，持安面前，结五岳印，丁立，其邪鬼见皆灭形。凡人能思空洞，游神淡漠，受持不怠，德业自充，不须符水行遣，咒诀祈祷也。但尺之指，指山山裂，指海海竭，久久护持，神功无不利矣。此尺驱瘟伏邪，天蓬门下常有千兵万将备卫神尺也。
　　右按《元应册》，天蓬法尺则长一尺二寸，以应一年十二月，阔八分，取八节，厚四分则四时。上罗星斗，正玑衡之政，下曲敕字，以受事之凭。是以四始入靖，八节存真，岁旦除日，思存诵咒请炁潜入灵光，玄妙神验。镇百邪於欲界，超形神於上清。法旨须用师传，妙道惟在心受。无忽无泄，敬之慎之。
　　神尺法式
　　正顺
　　贪巨禄文廉武破　元帅有令赐尺度人受拎不怠与尺同升急急如律令 生
　　阴敕下横文生字
　　反逆
　　□□□□□□□　元帅有令赐尺度人随心所指山岳摧倾急急如律令 煞
　　阳敕下横文煞字
　　师曰：欲知神尺灵验之法，当以活龟一枚，阳转顺持，咒则生；阴转逆持，咒则煞也。神尺受持年久，功行既全，随心所用，无不验矣。
　　太乙元君布冲和神咒煞文，北炁
　　三清上境，太乙元真。布和法炁，开化度人，炼魂日宫，校魄月轮。天官总炁，地官飞尘。千二百灵，万二千神。合为仙宅，立为真身。真身之中，七政九宫。心光朗耀，照立明堂。明堂大神，和炁心真。内清五藏，外召六神。精神不穷，开化度人。老者反壮，故者还新。饮食六甲，三境同寅。十二吏兵，保卫我身。百徧千徧，上朝元君。元真老君，至道独存。保守元命，卫我灵根。勤叩天鼓，和形炼神。斋满不忘，当见神尊。策空驾浮，升天蹑云。
　　右诵此咒毕，引和炁下流身中，孕炁育神，方可存心布玉尺，祝三光，以尺取向，万邪立摧。
　　玉帝敕咒
　　唵吽吽。众神稽首，群魔归正。敢有拒逆，化作微尘。急急如律令。
　　右诵咒毕，收神尺於圣前，存元师复自顶门入。如有急患，随心治事矣。
　　北帝褒咏神尺真言
　　天清清，地灵灵。十方世界，杳杳冥冥。虚无之中，上有元晶。包罗万象，总辖万灵。密行造化，不测而成。开天辟地，分其昏明。大朴既散，万类乃亨。三才定位，仁义斯兴。礼乐继作，奸邪由生。五帝迷乱，四民有争。上不宽恕，下不忠贞。或魔或鬼，或妖或精。恣横荼毒，干扰民生。全家疾患，骨肉伶仃。下绝子孕，上绝父兄。性命枉逝，魂魄幽冥。道炁混杂，善恶难明。北帝慈悲，哀悯众生。敕下神吏，剪馘鬼精。冤枉纵多，善可安平。天蓬元帅，散迩分形。赐名上帝，号曰元晶。佐天行化，显现威灵。玉帝再行，自天降临。俯育兆庶，率令和平。大圣天蓬，三十万兵。回光返明，下降天庭。巡游世界，捕逐妖精。束缚风火，收擒不停。有恶皆斩，无鬼不烹。瘟疫之吏，束首服膺。天得清爽，地得平宁。人得安养，物得开萌。邪遣归正，神显威灵。幽都开度，魂魄受生。黎民康泰，国土清平。天蓬元帅，敕下神尺，赐与良能。镇身护命，止约万灵。中有三台，上有七星。神符四面，总辖幽冥。随心所指，山岳摧倾。三十六将，护尺神兵。腾空察命，动感三清。度人延寿，灾害安宁。斩邪灭毒，鬼祟潜形。登仙入圣，随尺超升。同符日月，道炁长生。指邪归正，降独升清。六天鬼贼，见则丧倾。道无高下，与尺隆兴。登山兽伏，入海龙升。朝行露散，夜行体轻。四围神将，丙壬甲庚。兴行云雨，震发雷霆。何神不伏，何鬼不惊。拒尺者灭，奉尺者生。恶尺者辱，敬尺者荣。礼尺者寿，非尺者薨。元帅有令，北帝之盟。运行造化，七政齐并违吾之令，拒吾之盟，寸尸万段，永死无生。急急如北帝金口律令。
　　北帝持尺神咒
　　圆光太极，尺运神功。五行正炁，斡运无穷。青尺神王，混元之宗。丹尺神王，运景成功。白尺神王，辅道威通。黑尺神王，叱雷驱风。黄尺神王，万炁攸同。神尺一挥，十极咸通。保守三元，飞行太空。馘灭邪魔，驱使虎龙。邪念永绝，速成道功。急急如律令。
　　每日用水盂投宝印於中，上安神尺，圣前供养，清旦取五方炁合咒尺上。行之日久，灵验非常。巽官一击，雷电立至。
　　布炁式
　　外视不瞬，内听不昧。气孕神孕，余可及物。冥觉之中，默诵神咒。
　　布炁咒
　　元始太真，五灵高尊。大帝皓瑛，洞朗八门。五老告命，无幽不闻。上御九天，中制酆山。下领河海，十二水源。八威神咒，灵策玉文。召龙负水，收炁聚烟。束魔送鬼，所诛无蠲。日月五星，北斗七元。诸天诸地，诸水诸山。玉真所部，溟泠大神。仙王游宴，五帝仗幡。天＃1□□□金虎后奔。镢天猛兽，罗备四门。闻呼立至，闻召立前。赤书焕落，风火无间。摄录应验，金龙驿传。急急如上帝律令敕。
　　咒毕，望空存清炁浮浮而来，鼻引三过，吹之。凡飞尸走蛀，治以所视事由。布炁之初，暝目凝神，使神策及太一经皆攒其真炁以攻之，自然立瘥。又按八威神策及太一经，皆损有余而补不足者，明矣。世有掐诀吹嘘按摩，存纸笔墨，皆以炁布之，攻偏殢者矣。必此人能不妄作劳视听非为，则炁专神凝，疵疠冰释，飞尸走疰，不可容也。
　　诵咒请炁诀
　　凡持诵，先存神，面北平坐，闭目。存离卦在心，坎卦在肾。震卦在肝，兑卦在肺，巽卦在胆，乾卦在头，坤卦在足，艮卦在膀胱。八卦具存。卦中有鼎，鼎中有炁，炁中有神，光明焕赫。叩齿九通，咽液九过，诵净天地普扫咒，次念天蓬安神咒。
　　天蓬安神心咒
　　帝郁褴玉明，帝元育齐京。太黄与大明，定光育九昌。丑音夷妙辩，理禁宛无延。招真闵巴狂，开真共定光。梵行大择法，常融育丑英。天蓬大圣力，普扫诸不祥。开目山河竭，回光天地明。日月两目睛，乾元亨利贞。急急如律令。
　　次诵天蓬心咒，毕，以鼻吸罡炁，九咽，与八卦大神之炁混合为一。出己天门，炁去顶二寸，化为九星覆头，光明焕赫。叩齿三十六通。次诵天蓬咒，毕，念唵敕煞摩临。
　　次念火铃咒，毕，存九星化为一炁，如日之象，下入玉池，分为九咽，叩齿九通，存入黄庭，色同紫金。事毕，凝静。
　　玄歌
　　太灵玄歌，上乐之虚。抱玄入妙，游宴泰虞。心无其心，形与神俱。九真超绝，方合全区。三光洞焕，八景云舆。策盖广寒庭，飞神洞毫宅。羽车驾天衢，玄歌赞神尺。超悟即飞升，咸乘微妙力。
　　夫玄歌，皆元应之妙道，苟非物外之士，心游太漠，不可及此。行之当，使心无其心，湛然清净，寂然无为，始可为拟议矣。昔嗣师真人得此即飞升。得之者可传同志。又名北帝褒尺咒。
　　祭神尺诀
　　取庆会吉日良时，备香灯时果素食茶汤七分，五彩安镇五方，焚香上启，祝云：
　　具位姓某谨焚香再拜，启告天蓬都元帅真君、嗣师大仙董真人，护尺神王，天丁力士，功曹仙吏，一切威灵。某宿忝微缘，受持神尺。虑香火不精，修行有怠。今遇良辰吉日，看诵经咒，聊备菲仪，志心拜献。伏惟圣造，俯赐鉴观。所愿受法救民随心利物。凡诸罪业，愿乞赦除。即使某九祖七玄，咸令超度。俾令见世，悉赖洪恩。一切有情，同登道岸。
　　祭讫，收尺入绛纱囊。每日行持，运炁护之。
　　召护尺神王符
　　敕符咒
　　紫庭护尺神，敕下水火轮。口中喷火焰，哮吼震雷音。黑云蔽日月，两手握乾坤。赫赫大威力，随愿速降临。急急如律令。
　　面东，诵天蓬咒七七遍，四句一啄齿。再念紫庭护尺直咒，北炁吹尺。存神王长千文，口眼出火。赤发青面，手持尺，来入神尺中。
　　行持神尺诀
　　师每日朝真毕，於神将前持尺，先置於九天宝印水盂之上，掐九天宝印诀，东向，或立或坐，脊思日月焕於六合之府，九晨临於帝席，光明发於顶后，赫然作九色圆像，内外洞明，蓊冥一室，四兽侍立。次叩齿九通，咽液九过。澄心静念，掐本师诀，想元帅在紫雾中，真像如前，威容震怒，两眉之间降玄色之炁，缠络我身并尺。以鼻引咽之，九吸三咽，灌溉三田之中。内外洞明，六丁六甲左右侍立大仙，护尺神王并三十六将立元帅左右。
　　次召
　　五方护尺神王，讳真索吠。
　　初持尺，以符牒召之，后不用符，只念持尺咒召之，存至左右。持尺咒见前。
　　凡诵北帝持尺咒毕，存九灵妙炁青玉之辉九芒入尺。又咒云：
　　曜道枝正会条。
　　诵三遍，存九灵咸耀之炁，九芒赤色，如金丝下临，引入尺，掐卯诀主之。又咒云：
　　将军梁高骞爽。
　　诵三遍，存结璘之精十芒下临，引入尺，掐酉诀主之。又咒云：
　　□□□□□□□，役使万灵总煞摄。
　　诵三遍，剔戌辰斗存北斗玄黄之炁入尺。次诵天蓬咒，逆顺敕之。想神尺光明万道，赫奕天地。五方神王、天丁力士、二十四神森然侍卫，一切万魔，莫敢前冲。
　　神尺行持诀
　　祝香步斗，入意。存自己肾中黑炁腾腾荡荡，上至头上，忽结成一人，乃玄元帝君也，宝耀花冠，披离罗之帔，飞凤羽裙，瑶药珠玑之履，执碧珪。童子持七宝之匣，云锦之案，流精花佩，琼凤香炉，玄龙神虎之剑，飞云凤炁，光明玉几，麟尾拂。左右侍真玉女各百人，垂十绝之幡。师仰首一见尊颜，眼光变像成玄元色，掐天蓬诀，急脚步斗。毕，再台首仰视金容，紫雾中见金眉真人天蓬元帅，三面六臂，执七星剑、金铎、戟、弓箭、六和索，身长五十丈，披金甲若龙鳞，身在神谷，赫赫万里，叱吃震怒。顷刻，左右神兵玉童玉女三十万人，皆黑衣紫炁冠，乘太玄煞炁。叩齿三十六通，鸣天鼓二十四下，然后转身面北，诵天蓬咒、《天童经》各一遍。再诵咒曰：
　　神人神人，五脏光生。存神体骨，养我华精。天蓬天蓬，扶卫我形。精神所在，神光所存。所愿者得，所向者亨。急急如律。#2
　　次用上帝诀，煞鬼符，再诵上帝遣天蓬咒，以符灰一吹，禀敕奉行。存威震天地日月。每日神将前行持讫，左手掐天蓬诀当胸，右手持尺，存元帅降在空中，董大仙左右边日月分辉交映。元师两眉之间，布降玄色之炁，缠络我身。左鼻引此真炁咽之，注五藏六腑百关之中，五彩洞耀，内外洞明，六甲六丁立于左右。次法靖内或立或坐，左手都监诀，右手持尺，叩齿七通，诵天蓬咒咒尺，不可出声。存见祖师乘云回阙，神将驻札法院。出靖闭户，不得反顾。每日诵天蓬咒、《天童经》祝奉将史。
　　朝修运用烧香诀
　　奉持此法之士，朝夕卯酉二时，入靖焚修，朝礼三清、四帝、北极元师、大仙。须先整法服冠履，次念净三业咒。
　　净口业咒
　　北帝神君，吐炁成云。臣今净口，持念真文。顺道者生，逆道者死。急急如律令。吸北炁咽之。
　　净身业咒
　　天蓬大将，北帝神君。巡游世界，普济人民。诛魔斩鬼，灭影除形。有何鬼魅，辄敢张鳞。太上灵宝，为臣净身。急急如律令。吸东炁吹身。
　　净心业咒，
　　天蓬天蓬，持剑当胸。奉承北帝，有大神功。臣今净心，勿使秽冲。急急如律令。
　　吸东炁咽之，闭。宁息，叩齿九通。
　　清旦，存四灵神兽侍卫左右，叩齿三通，於靖户外入。盖入巽而登乾也。暝目，思日月分辉夹映左右。左顾招郁仪，以收日精。右盻携结璘，以召月华。停轮六合，眉后空穴。紫光转烛，洞映一身。次念太阳炼身咒。
　　太阳炼身咒
　　太清灵神，化度郁青。朝霞藏辉，灌炼五形。宫驾六合，七神调平。死结解散，胎根肃清。元始上真，双景二玄。右拘七魄，右拘三魂。合我神明，与形常存。
　　右诵毕，次诵入户咒。
　　早入靖户咒
　　四明功曹，通真使者。传言金童，侍靖玉女。为臣通达，道室正神。上元生炁，流入臣身。令臣所启，皆得上闻。
　　晚入靖户咒
　　四明功曹，龙虎使者。正一生炁，侍靖素女。夜有启请，愿得开明童子，上玄少女，为臣俱入黄房之中，速达所启，咸得上闻。
　　诵毕，面圣进步，烈火丰香，三上香。再拜跪奏毕，三礼，退身，念出户咒，移左足出门，不得反顾。如持尺，未可念出户咒。出户入户念咒，并如正一旨要。
　　夜炼身咒
　　北星玄真，魄灵帝君。流辉内映，挟卫斗魂。三台灌华，七躔液津。金珰虎箓，备卫生门。使我神灵，蹑轮紫庭。
</div>
    <div class="pagination">
<a href="道法会元_page235.html">上一页</a><span>...</span><a href="道法会元_page231.html">231</a><a href="道法会元_page232.html">232</a><a href="道法会元_page233.html">233</a><a href="道法会元_page234.html">234</a><a href="道法会元_page235.html">235</a><span class="current-page">236</span><a href="道法会元_page237.html">237</a><a href="道法会元_page238.html">238</a><a href="道法会元_page239.html">239</a><a href="道法会元_page240.html">240</a><a href="道法会元_page241.html">241</a><span>...</span><a href="道法会元_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
