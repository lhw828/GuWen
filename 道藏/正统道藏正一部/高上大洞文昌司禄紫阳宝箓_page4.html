<!DOCTYPE html>
<html>
<head>
    <meta charset="UTF-8">
    <title>高上大洞文昌司禄紫阳宝箓 - 第 4 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高上大洞文昌司禄紫阳宝箓 - 第 4 页/共 4 页</h1>
    <div class="content">　　应夏至一阴之炁
　　南方丹霄主宰文昌大洞紫阳玉章第三
　　九华敷妙炁，太一辅丹元。开化明天斗，灵光灼至贤。帝心符宝策，神性合龙编。会集中和景，斯文保大全。
　　此玉章，每旦颐神调炁诵之九过，开明真性，颖悟良能。
　　南方炎天开化主宰丹霄明真功曹一人、吏六人、大洞天驺甲卒兵万人度。
　　文昌朱天通玄品
　　应立秋三阴之炁
　　西南方景霄主宰文昌大洞紫阳玉章第四
　　建辉凝八野，景策辅中皇。丹田舒灵炁，云华胁智光。欹卢翦魔力，真宰启天章。文华资大业，通济永弘昌。
　　此玉章，每旦调神理炁诵之九过，通彻玄机，神光自生。
　　西南方朱天开化主宰景霄通玄功曹一人、吏六人、大洞天驺甲卒兵万人度。
　　文昌昊天人贤品
　　应秋分四阴之炁
　　西方玉霄主宰文昌大洞紫阳玉章第五
　　紫阳敷太昊，华质自资深。月母生金后，玄天益帝心。太真歌舞翮，牝牡合重阴。文道由昌盛，彤芝茂玉林。
　　此玉章，每旦平心正炁诵之九过，入登贤籍，克悟大道。
　　西方昊天开化主宰玉霄入贤功曹一人、吏六人、大洞天驺甲卒兵万人度。
　　文昌幽天立德品
　　应立冬六阴之炁
　　西北方太霄主宰文昌大洞紫阳玉章第六
　　北号名幽幽，文豪枕太霄。上天开大化，紫极正魁杓。元父生壬好，文昌发洞谣。九龙宣贵籍，妙用益玄寥。
　　此玉章，每旦调神正炁诵之九过，建立德基，才猷超迈。
　　西北方幽天开化主宰太霄立德功曹一人、吏六人、大洞天驺甲卒兵万人。
　　文昌玄天应贵品
　　应冬至一阳之炁
　　北方紫霄主宰文昌大洞紫阳玉章第七
　　玄一弘元始，灵通大妙神。弘文翊昌运，启武镇魔军。翕合生神秀，英姿与日新。颛阳参大化，通济辅天人。
　　此玉章，每旦调声平炁诵之九过，上应贵选，神助文捷。
　　北方玄天开化主宰紫霄应贵功曹一人、吏六人、大洞天驺甲卒兵万人度。
　　文昌变天进禄品
　　应立春三阳之炁
　　东北方琅霄主宰文昌大洞紫阳玉章第八
　　变羡昆仑顶，三神覆北酆。琅霄专主宰，开化翊成功。大洞阳符质，清生化紫彤。胶修流梵宝，通济永昌隆。
　　此玉章，每旦平心理炁诵之九过，进擢禄司，扬名济世。
　　东北方变天开化主宰琅霄进禄功曹一人、吏六人、大洞天驺甲卒兵万人度。
　　文昌钧天成功品
　　应四季二阳五阴、二阴五阳之炁
　　中央神霄主宰文昌大洞紫阳玉章第九
　　太极钧天母，中央镇斗枢。八元生一炁，九道会中书。应化文华盛，开明帝德余。斯文新大业，通济利皇居。
　　此玉章，每旦调声正炁诵之九过，行修功显，万愿克成。
　　中央钧天开化主宰神霄成功功曹一人、吏六人、大洞天驺甲卒兵万人度。
　　右大洞文昌紫阳玉章九品，每旦平心定志，调声正炁，稽首恭礼文昌司禄真君几前，各诵九过，自然感彻诸天，当得九霄定贵司禄功曹仙史天驺甲卒下降，翊卫兆身，灭除障碍，进文达德，显名着功，辅佐皇风，宣行大化，一如紫阳律令！
　　文昌应寝八图品
　　虚靖天师曰：此文乃无上天曹文昌司禄真君九天开化主宰，於先劫拜三元太素道君、上元夫人、灵华上宫夫人传授，此箓号《文昌司禄辅文应寝紫阳宝箓》，昔秘於玉清大有金阙玉房之中，紫阳云锦之囊，敕九天储福尊神侍卫，天驺甲卒护箓司命司禄真君，予夺司都天大丞相予司夺，司定贵成功司九霄功曹官吏等，卫护玄文，明取儒士，以应时选，赞翊皇猷，佐运升平，历世宝之。受此文者，不虚其传，必先形诸寝想，或日见异瑞为征兆，乃受箓之报也，若得寝应，必登贵品矣。
　　司禄谱云：已上八图寝应，或显见於朕兆间，或示像於寝寝中，皆为奇瑞，必获贵选。略述十征，以见先兆。
　　唐德宗时，姚炜乃崇之后，力学能文，壮志未谐。一日得遇方士贺达，即知章之玄孙也，授以斯箓。未授间，炜寝枕中有白猫，及授箓开阅，果有玉猫应之征，是年登第，后至侍从。
　　蜀广政中，绵州高庆孙，寝乘牛扣角，因与玉局观道士胡道远语及此寝，道远贺曰：君今年必中解科，盖刀牛者解字也，寝此为瑞。果如其言，遂中高选。
　　唐昭宗时，士人朱涣者，文学俊秀，受此箓於宗人朱道元，寝斩五虎，次年登第，官至清近。
　　宋太宗景德中，周良辅受此箓於莱州道士刘若拙，寝逐群鹿，为鹿所践，毙路中，寝惊，其年登科，官至帅臣。
　　神宗时，眉州苏轼，得此箓於乡东墓颐山处士黄若水，其父洵，寝见书笋中有大鬼头，惊而觉，其年轼兄弟俱登科名。
　　苏轼之次子迨，一夕寝击三人立死，以为不祥，语其兄迈，迈贺曰：奉庆三元之选，必吾弟也，果如其言。
　　洪州黄庶字亚夫，寝黑犬护其足，盖庶受此箓於齐先生坐下，以为吉兆，当年登第，官至太中大夫、大理寺丞。
　　晁公武，字子正，上元夜寝击死同斋三士人，被官吏缚之有司，及至狱，见其兄公愬字子西，已先缚在狱，惊觉而不言。因到利州宝峰遇鲁道士，遂出示此箓，览至应寝图，有怒击三人应之征，遂设醮受此箓，后伯仲果中高第。
　　庞武太师，未遇时，游洛西凤林庵，有道士蒙吉者与之饮，是夕酒酣，宿於庵中，寝为白马所啮，甚痛，及觉，以语吉。吉曰：公得八图之应，乃出此箓示之，就以传授，其年登科，不十五年，官至执政，父子皆为太师。
　　建炎末，邛州刘浩然，少读书谋进取，寝司禄真君授以文昌之箓，既觉，录以记之，遂诣龙虎山拜谒於三十代天师，求受此箓，天师取以示之，天师曰：此箓非子成名，子当传之，度及三贵，受讫不能详其言。绍兴中，浩然行三洞法箓，符药灵显，能出神拜章，逆知人未来休咎，为当时士贵所称。隆州虞允文字彬父，闻其名而扣之，浩然谓允文曰：君中年荣贵，必至执政，可以受箓，扶文进业，允文曰：何箓可受？浩然乃以此箓授之。后一年，允文在跨鳖斋中，寝击三人卒而流汗，及披箓中，见有此征，次年果策名在三元之魁，后为宰相。
　　凡贤士名儒受箓之前，先得寝征，便当拜师求受此箓，则以迎合天意，必获功名之报。若犹豫生疑，不能信奉，则予夺司之神，伐人之灵鉴，削人寿禄，终无成也。若受箓之后，有此寝征，皆当成名，寝应於受箓之前为上寝，应於受箓之后者次之。若敬奉此箓，则辅文进业，生九道文昌之炁，使宿昔冤讼自雪，祖宗殃注不胤，神不能夺其鉴，魔不能障其才，猷命运之，凶躔不能加既，恶煞不能肆其威，定志开心，有神益慧，科名显达，禄及子孙。若轻慢灵文，妄示非人，则三官鼓笔，罪报不轻。
　　高上大洞文昌司禄紫阳宝箓卷下竟
　　请箓法词
　　高上大洞文昌司禄紫阳宝箓法词
　　维某年月日，具乡贯居住奉道弟子某人本命某年月日时建生，上属北斗某星君主照，即日虔诚恭诣度师教主天师大真人门下，拜受《高上大洞文昌司禄紫阳宝箓》一部，敬奉修行。伏以玉篆琼书，实胚胎於太极，金台桂籍、悉隶属於文昌。蕴妙凝玄，含精毓秀，故造化生成，默而有应，於阴阳消长，合以无为，自流形符张翼之精，累弘教翊君臣之道，由是功高金阙，司禄籍於天曹，贵掌瑶图，示铨衡於人爵，昭垂妙范，统制文纲，黜陟无私，古今有赖。伏念某生逢昭代，际遇真风，稽首投诚，愿佩九天之秘典，进文益智，冀通一贯之微言，志早遂於青云，盟有同於白日，仰希付度，俯谨修崇，某下情无任恳祷之至，谨词。天师门下据弟子某赍持质信诣道自陈，求受《高上大洞文昌司禄紫阳宝箓》一部，终身敬奉，及请真师宝讳符图经诀，依按修行，即日告盟天地，立誓三官，破券分环，依科传授，给付如后：
　　箓一部上中下三卷
　　九天开化品，天演谱系品，储佐列神品，天章玉文品，中皇生炁品，定志益慧品，简阅宝图品，司禄玉符品，定贵金简品，进贤玉策品，消魔金篆品，元纲演化品，东壁璇玑品，宫曹骑卫品，苍天育神品，阳天辅文品，炎天明真品，朱天通玄品，昊天入贤品，幽天立德品，玄天应贵品，变天进禄品，钧天成功品，应寝八图品。
　　仪式
　　盟真合同环券一封。
　　正一修真旨要节目。
　　祖玄真三师宝号
　　祖师九天开化主宰慈应大帝大慈更生永命天尊。
　　玄师天府掌水陆都转运使总桂禄二籍孚泽大帝。
　　真师大成至圣文宣王文昌皇人九天玄圣道君。
　　经籍度三师法讳
　　经师上清三洞经箓南曹真士玉府上卿都天大法主嗣汉四十二代天师张正常。
　　籍师上清三洞经箓太极执法真宰灵宝领教真人都天大法主嗣汉四十三代天师张宇初。
　　度师上清三洞宝箓灵宝领教玄化真人南曹执法仙宰都天大法主嗣教四十四代天师张宇清。
　　临坛师法名
　　监　　度　　师，
　　保　　举　　师，
　　证　　盟　　师，
　　右伏以文昌秘典，掌九天司禄之铨衡，大洞灵章，阐七曲真仙之治化，云篆五文而开廓，金书八角以垂芒，昭昭乎帝御所临，洋洋乎神明如在，修之则贯通至理，悟之则超契玄微。惟以进文业於身，惟以显功名於世，称扬莫尽，蕴奥难名。某诚意正心，修身谨行，遵承圣训，未能寡过而寡尤，皈奉真宗，曷悟常清而常静。伏愿禄登桂籍，名上蕊宫，一念通真，彻明经之旨趣，三元定贵，列上品之科名。恪谨盟言，永为身宝，倘违初志，甘伏宪章。
　　高上大洞文昌司禄紫阳宝箓法词竟
　　
</div>
    <div class="pagination">
<a href="高上大洞文昌司禄紫阳宝箓_page3.html">上一页</a><a href="高上大洞文昌司禄紫阳宝箓.html">1</a><a href="高上大洞文昌司禄紫阳宝箓_page2.html">2</a><a href="高上大洞文昌司禄紫阳宝箓_page3.html">3</a><span class="current-page">4</span>
    </div>
    <div class="pagination"><a href="index.html">返回目录</a></div>
</body>
</html>
