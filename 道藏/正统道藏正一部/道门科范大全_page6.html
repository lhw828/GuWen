<!DOCTYPE html>
<html>
<head>
    <meta charset="UTF-8">
    <title>道门科范大全 - 第 6 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门科范大全 - 第 6 页/共 28 页</h1>
    <div class="content">　　高功复炉。
　　香官使者、左右龙虎君、侍香诸灵官，当令臣向来宿启建坛之所，自然生金液丹碧，芝英百灵，众真交会，在此香火炉前。当愿蚁诚上达，凤辇下临，察其五蕴之情，毕乃一坛之愿，使灾不生而祸不作，寿弥久而福弥昌，厥子厥孙，转荣转贵，十方仙童玉女，接侍兰烟，传臣向来所奏之诚，速达径御至真无极大道、三清上圣、昊天金阙玉皇上帝御前。
　　知磬举，出堂颂。
　　出户，引至六幕堂。
　　道门科范大全集卷之七竟
　　道门科范大全集卷之八
　　广成先生杜光庭删定
　　消灾道场仪
　　设醮行道
　　都讲举，各礼师存念如法。
　　高功宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　都讲举，鸣法鼓二十四通。
　　高功发炉
　　无上三天玄元始三炁，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官使者，各三十六人出。出者严装显服，冠带垂缨，关启此间土地、方域神真。臣今设醮朝修，谨奏为入意，其诸丹悃，具载疏文，愿得太上十方正真生炁，灵宝瑞光下降，流入臣等身中，令臣所奏之诚，速达径御至真无极大道、三清上圣、昊天金阙玉皇上帝御前。
　　都讲举，请称法位。
　　具位臣某与合坛官众等，谨同诚上启，虚无自然元始天尊，太上玉晨大道君，太上金阙老君，太上昊天玉皇上帝，九皇至尊，十方灵宝天尊，诸天大帝，三十六部尊经玄中大法师，上相上宰，上保上傅，三官五帝，十一大曜星君，十神太一真君，南斗六司真君，北斗七元星君，周天乾象二十八宿，十二宫神，三百六十五度诸天列宿，本命元辰，天曹职司，九天真宰，三山五岳、福地靖庐、厚地洞宫、岳渎主宰，三界应感，一切真灵。臣闻玉天严远，难升浩劫之家；金洞渺清，徒仰素灵之馆。奥尊帝而在上，握化纪以居中。启十方无碍之心，应物而动；号三界大慈之父，视人如伤。俯仰郁罗之台，卷舒投芥之劫。回瞻万兆，悲晋晷之蜉蝣；俯盻九尘，叹汉宫之蝼蚁。自惟下俗，分绝仙阶，益凭受着之科，详罄精微之恳。今有某严持信币，密款仙庭，冀天鉴之下观，察尘情之片善。伏愿九清至圣，离曲密之华宫；十极元皇，从飞虚之法驾。百亿天丁，后辔丹飙；千二官君，前迎翠辈。掷火万里，下呼阳而召阴；旋香三轮，上出日而入月。极东游於炽水，尽西景於虞汧，南造朱陵之宫，中盘黄凝之府，北尽夜城之阙，下殚丘寒之泉。至於鲁称教父，由太极之从行；西号世尊，自延真而密侍。元始符命，畴敢不祇，俯倾心请之诚，仰望云临之驾。臣等与斋官某，无任钦坤之至，稽首顿首再拜，奉迎圣驾。
　　降两班圣位。
　　三界众真，醮筵列圣，向伸拜请，谅沐光临。请各整於仙班，共祇迎於帝驭。
　　降帝，云舆。
　　鸾舆至止，鹤驾临轩，与醮列真，如仪朝礼。朝礼既周，请升醮席，礼官　　上香，设拜初进酒。
　　知磬举，散花，奏乐。
　　具位臣某与临坛官众等，谨重诚上启，三清上圣，宝界真灵。窃以一元布景，本无高下之私；万兆肖形，尽育清和之炁。既死生之寝远，遂好恶之森繁。秽身纵溺於沉迷，大道每垂於善贷。或罪根之弥甚，虑阴责之潜加。苟悟百非，即消万祸。今弟子某识神冥滞，营魄震惊，由浩劫以沦胥，亡元灵而奔躁。不攀觉树，乐登於炎锋；不契真庭，甘焚於火宅。六曹纵逸，三业缠绵。迪惟高圣之宣慈，大庇含生而开度。今弟子某皈道自首，祈天博容。伏乞至圣上灵，高真大帝，垂恩度厄，锡命除殃。解片体之阴愆，除亿曾之冥录。阅罪先期於冰释，迎厘次伫於云臻。俯伏对扬，屏营待报。欲陈词意，仰进丹阍。臣虽已考详，尚虞舛驳，辄冒天禁，战悸申闻，斋意词诚，谨当宣奏。
　　宣词。
　　按如词言，文理甚切。披陈血胆，倾写精诚。俯伸臣子之诚，庶尽谦恭之分。仰乞诸天上圣，三府威灵，俯赐威光，洞垂昭鉴。伏愿斋功纪籍，道果资身，增命禄於将来，保椿龄於向去。仰荷真灵之德，将祈福佑之恩。臣与醮官等，无任恳祈之至，再　　拜上香，酒陈亚献。
　　奏乐。
　　臣谨重伸，上启九清上圣，十极高真，合座应感，一切真灵。臣闻玉帝鉴观，金真伺察，感群生之布款，采庶品以流恩。上士希仙，即万真而奖就；善人徽福，乃百顺以妙严。真贵精微，事符响答。今弟子某腾词清夜，驿意紫阍，爰启诚心，觊膺灵贶。伏愿解除世网，进补仙阶。如许映全家，俱入华阳之馆；类刘纲尽室，溥升单绿之天。阴阳之数已逃，生死之根永谢。或干利仕使，亦践於崇高；或计资储使，亦丰於货殖。尊卑富寿，中外兴昌。幽明息诉讼之冤，出处有亨嘉之美。庆均嗣续，惠及亲疏。水火兵贼之灾凶，无侵闾里；夫妇女男之否厄，不犯形躯。庶保生全，永严香火。臣与醮官等，无任激切之至，再拜上香，酒陈终献。
　　奏乐。
　　臣谨重诚上启，醮筵感降，三府真灵。臣闻太极肇分，二仪列高卑之象；元精既散，五行推变化之方。一寒一暑而岁成，一阴一阳而道立，火炎而雨润，雷动而风行。生之成之，尽出於陶镕鼓舞；动者植者，莫逃於消息盈虚。理有盛衰，时有损益。於坎则归根复命，於艮则反始成终。是以阳生必自於北方，帝出乃由於震地。盖一元之所始，寔万化之所宗。故辰极端然居中，则众星所以拱北，发天地好生之德，运阴阳不测之神，恢张出入之机，总览生成之柄。况人之祸福，与时之盛衰，悉在统临，尽由宣纳。设醮弟子某，久荷生成之德，肃严香火之诚，敢尽忏禳，恭伸恳请。念天人之交可畏，唯善是亲；谅神明之德无私，至诚可感。愿需慈悲之泽，为收悔谢之诚。臣与醮官等，无任激切之至，再拜献汤。
　　奏乐。
　　重称法位。
　　具位臣某与临坛官众等，谨重诚上启，大罗九皇至尊，十方上圣，三界应感，一切真灵。臣闻黩则不告，圣人垂简易之文；天且弗违，至道演披陈之典。臣等钦崇上圣，愿被灵恩，敢不净秽丹元，洞防司杀，奉明科而视礼，约仙禁以践言。一日告盟，百身无改。今则法事粗息，罄宝月於洪仪；夜如何其，落银河於清汉。凤冠灯焰，将欲暗於百卮；鹊尾炉烟，时已然於千和。洞章八阅，玉酒三锺。燎朱火於天钱，即归空际；促琼钟於仙籁，将返霄间。玉节通迤於紫虚，宝盖飘飖於碧汉。向还玉京者，无极之尊帝；复升金阙者，太上之真皇。众灵咸从於丹辕，列圣皆骖於紫策。傍飞月凤，指洞室以分驱；控驭云龙，瞰沧溟而下迈。神司复职，将吏还司。委厘福以充庭，敞灵光之在目。至於生生万汇，皆均乐育之私；寂寂九幽，尽被超升之泽。臣等凝瞻法从，结想太空，极恨尘波，难留圣躅。臣与醮官等，不胜攀恋之至，奉送圣驾。
　　知磬举，送圣颂。
　　都讲举，存神烧香。
　　香官使者、左右龙虎君、侍香诸灵官，当令臣设醮朝修之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、三清上圣、昊天金阙玉皇上帝御前。
　　举宝花圆满天尊，奏乐。
　　送神，化财，向来，回向，礼毕。
　　道门科范大全集卷之八竟
　　道门科范大全集卷之九
　　广成先生杜光庭删定
　　消灾星曜仪
　　散坛行道
　　法事升坛如式。
　　都讲举，各礼师存念如法。
　　高功宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　都讲举，鸣法鼓二十四通。
　　高功发炉。
　　无上三天玄元始三炁，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官使者，各三十六人出。出者严装显服，冠带垂缨，关启此间土地方域神真。臣今设醮朝修，谨奏为入意，其诸丹悃，具载疏文，愿得太上十方正真生炁，灵宝瑞光下降，流入臣等身中，令臣所奏之诚，速达径御至真无极大道、三清上圣、昊天金阙玉皇上帝御前。
　　请称法位。
　　具位臣某与醮坛官众等，谨同诚上启，虚无自然元始天尊，太上玉晨大道君，太上金阙老君，太上昊天玉皇上帝，九皇至尊，十方灵宝天尊，诸天大帝，三十六部尊经玄中大法师，上相上宰，上保上傅，三官五帝，十一大曜星君，十神太一真君，南斗六司星君，北斗七元星君，周天乾象二十八宿，十二宫神，三百六十五度诸天列宿，本命元辰，天曹职司，九天真宰，三山五岳、福地靖庐、厚地洞宫、岳渎主宰，三界应感，一切真灵。臣闻昔在延康，气未分於清浊；肇判太极，形乃正於方圆。一生二而二生三，地法天而天法道。上罗星斗，下列山川。三清为众圣之尊，四府受万灵之职。杳冥之外，恍惚之中，或结烟以成宫，或聚云而作殿。群仙罗列，上朝浩劫之尊；万象回旋，高拱紫微之帝。以至大千沙界，无极神乡，府有泉曲之名，山有罗酆之号。官则掌於天地水，局则分於左右中。三十六曹，二十四狱，杳杳鳌岫，浩浩鹏溟。鲸扬波而喷云雷，蜃吐雾而成楼阁。金台玉观，隔弱水以无边；蛟室龙宫，镇深渊而莫测。阳间众圣，庙食尊神，诚能御於大蕾，或以化而勤事，黄帝正名，百物后土，列位九州。乃至郡邑之封，城隍之守，为国家者，有社稷焉，载於祀典之文，合於圣王之法。是以太虚清朗，列宿荧煌，灯交兰芷之光，香袅沉檀之炷。伏望鸾骖鹤驭，翩联齐下於遥天；风马云车，络绎俯临於凡界。臣与代礼官等，谨稽首再拜，奉迎圣驾。
　　降两班圣位。
　　三界众真，醮筵列圣，向伸拜请，谅沐光临。请各整於仙班，共祗迎於帝驭。
　　降帝，云舆。
　　鸾舆至止，鹤驾临轩，与醮列真，如仪朝礼。朝礼既周，请升醮席，礼官上香，设拜初进酒。
　　知磬举，散花，奏乐。
　　具位臣某与临坛官众等，谨重诚上启，三清上圣，宝界真灵。臣闻郁罗萧台，太上所居之处；大浮黎土，天尊说法之时。感一国以倾心，召十方而诣座。初登狮子之上，次入宝珠之中。接引众生，敷扬妙道。始於一遍，则聋病皆愈；终於十回，则枯骨成人。四炁朗清，悉神光於宇宙；五色郁勃，益仙仗於虚徐。自是正法恢张，真诠流布，上以消於灾变，下以度於人民。两曜无此而不明，二仪无此而不立，非真人莫之能悉，惟上士可以力行。若夫太上降於周初，天师生於汉世，传拜表上章之法，示建斋设醮之仪，可谓炳若丹青，昭然日月。顾惭臣等，谬列仙班，蓬心未达於玄关，蒿目难窥於圣域。抱黄回紫，那晓於七液周流；出青入玄，岂明於二气吐纳。修真既昧，济世为先。念醮主某身处凡笼，心皈至道，举族齐庄之致祷，稽首皈命以迎真。伏惟天象高明，报应犹如於影响；凡情恳切，祈禳莫若於纯诚。故黍稷以非馨，惟苹系之可荐。所陈丹悃，具在词文，仰对高真，谨当宣奏。
　　宣词。
　　按如词言，诚深修奉。所宣誊奏，必获感通。臣闻开明三景，敷落五篇，此乃谓之天根，故能保於劫运。元纲流演，既周匝於十方；梵气弥罗，乃生成於万物。至於首出庶物，阴骘下民。司灾福，则有星曜以推移；示感应，则有雷霆之震怒。惟皇上帝，独主御於群生；彼苍者天，实覆临於下土。故有修禳之法，以为醮谢之方。醮主某伏念性本悾恫，生为假借，托圣主休明之运，染中华礼义之风。贪嗔痴，岂免於过尤；身口意，宁无於罪咎。爰从多劫，乃至今生，或事君以未忠，或养亲而不孝，舍慈舍俭；或违三宝之文，行盗行淫；或犯九真之戒，爱僧在念，谄曲存怀，指天地以诅盟，引神祇而咒誓。贸迁交易，惟利己以亏人；动作施为，辄乖真而背道。俯逐走兽，仰射飞禽，纵杀生於刀几之间，恣欢乐於杯盘之上。遂使业深沧海，罪积丘山，三尸奏於上穹，五帝言於地府。司命夺算，不善而有余殃；天道祸淫，获罪而无所祷。今兹忏悔，并愿消除。仰凭太上之恩，俯赦多生之罪。自今已往，宁忘改过之心；来者可追，庶获自新之路。臣与醮官等，无任激切之至，再拜上香，酒陈亚献。
　　臣某等，谨同诚上启，三清上圣，宝界真灵。臣闻大道无形，强名曰道。万物归而不为主，百姓用而莫能知。到襄城之野，则七圣皆迷；听束郭之言，则九年大妙。副墨初开於洛诵，玄冥得自於参寥。方求鱼，则未可以忘筌；欲尽意，则莫先乎立象。然后知色不色，玄览可以无疵；观空亦空，虚室从而生白。尽性则始於日损，复命则终於无为。入众妙门，离诸疑网。三十六部，五千余言，或传受於人间，或秘藏於天上。崇奉敬礼者获福，轻泄漏慢者招殃。醮主某重念草芥微生，昆虫薄类，望高穹而注想，瞻碧落以投诚。犹獭祭鱼，顾有感通之德；如葵向日，惟倾祈仰之心。所以诵三洞之经文，伸二三时之香火。璇玑皆转，而诸天齐到；琳琅振响，而万神皆听。托兹甚重之功，求介不回之福。上消阳九之数，下禳百六之灾。长幼康宁，内外清肃。上生监簿，标名姓於丹台；注算真君，增寿年於青简。长生久视，日富月昌，享五福之全跻，降百年之有永。必有余庆，允符大易之文；消诸不祥，克吋仙经之语。臣与醮官等，无任恳祈之至，再拜上香，酒陈终献。
　　奏乐。
　　具位臣某与临坛官众等，谨同诚上启，虚无至圣，三界群真，恭望洪慈，洞回昭鉴。臣闻至道宏深，叩之匪易。真慈杳邈，格以甚难。况蒙降鉴之私，无殆吉蠲之荐。矧敢施薄而望，重在诚词。切以志懃，固有渍於圣聪，愿少回於真听。醮主某叨生之后，惟善是从。虑三业之愆非，玷列曹之笔牍。星文会合，灾数当缠。若非密布於祈禳，何以有干於赦宥。臣等谨依科式，严列词情，沐浴身心，精诚关奏，冀升元极，永副凡情。乞为醮主某上消天灾，下散地祸，解除一年之内、四季之月，五星行度，四柱相刑，不祥一切之灾。贵使寿算遐长，如松椿之有永；灾屯不作，若兰蕙之馨香。门阀光华，子孙荣盛，辑宁景化，沐咏淳风。三光明照於上穹，九稼滋丰於下土。边烽罢警，荒徼归仁。山川效祥，神明会福。三涂六趣，俱息幽牢。动植飞沉，咸均养育。天司地府，月职幽僚，岳渎山川，神明正秩，扬道风而助化，荡邪沴以安人。上愿天地节而四时成，阴阳和而万物遂。巽风坎雨，每润浃於田畴；旱魃水妖，无侵凌於分野。鬼邪灭爽，时疫不敢流行；神明护门，怪异自然消伏。溥天率土，寿域春台。臣等无任恭虔，再拜献汤。
　　奏乐。
　　重称法位。
　　具位臣某与临坛官众等，谨同诚上启，大罗九皇至尊，十方上圣，三界应感，一切真灵。臣闻上极圆罗，下穷方载。无边列圣，有位真仙，或领金阙琼宫，或治邓酆岱岳，或居河海，或主坛祠。其降也，浮空而来；其去也，不行而至。万骑齐动，拥仪仗之自然；九凤交鸣，驾风云而迅速。臣等仰瞻云驭，已在青霄，徒切倾心，谨当拜送。
　　知磬举，送圣颂。
　　都讲举，存神烧香。
　　香官使者、左右龙虎君、侍香诸灵官，当令臣设醮朝修之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、三清上圣、昊天金阙玉皇上帝御前。
　　举宝花圆满天尊，奏乐。
　　送神，化财，向来，回向，礼毕。
　　道门科范大全集卷之九竟
　　道门科范大全集卷之十
　　广成先生杜光庭删定
　　灵宝太一祈雨醮
　　此醮不关涉九皇。凡信，止奏碧玉宫。十二分道场，依后坛图，可使十二分上等纸札，不许公吏上阶与事。此醮大有感应，可作十二位座位，不许苟简。降真香、茆香、沉香、龙涎香、清木香，不用檀香，有碍天条，违者夺算。
　　静夜行道
　　法事升坛如式。
　　都讲举，各礼师存念如法。
　　高功宣卫灵咒。
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，大道兴行。庆云流布，合景黄庭，和与道合真。
　　都讲举，鸣法鼓二十四通。
　　高功发炉。
　　无上三天玄元始三炁，太上老君，召出臣法众等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装，关启此间土地正神。臣今静夜，烧香行道，谨有某州某，伏为当境，自届阳春，久愆膏雨，夏云自届长羸，久愆甘雨。秋云自届商秋，久愆嘉雨。请臣等於某处，开建灵宝太一祈雨道场，罢散设醮一十二分，仰祈真造，俯察愚衷，施甘泽以雾流，副黎元之涸望。其诸诚恳，具载青词，愿得太上十方正真生炁下降，流入臣等身中，令臣所启之诚，速达上清紫微碧玉宫、太一大天帝御前。
　　都讲举，请称法位。
　　具位臣某与临坛官众等，谨同诚上启，上清紫微碧玉宫、太一大天帝，紫微碧玉宫内院、左仙龙王，紫微碧玉宫内院、右仙龙王，太一真官天顺君，太一清灵宝川真人，东岳天齐仁圣帝，江渎昭灵孚应威烈广源王，内院直事一使者，内院直事二使者，内院直事三使者，日直功曹，当所土地，三界应感，一切威灵。臣闻五方云篆，实保家宁国之先；三洞明科，乃济物安民之要。人天仰赖，今古攸遵。上调列宿之差缠，下应群生之沥祷。切惟当境，自届某时，雨既愆期，稼将就槁，忧方深於沟壑，功莫遂於田畴。仰惟上帝之好生，忍视下民之就死，故纡诚恳，冀获殊休。伏愿天鉴顺临，道恩善贷。云升气上，指挥山泽之灵；甲拆勾萌，沐浴江河之润。凡有恳悃，敢不上闻，斋意心词，谨当宣奏。
　　宣词。
　　请官上香。
　　词意具宣，斋诚必享。臣闻龙之飞跃，运变化之无方；物有始终，顾生成之有待。既吁天之沥恳，将指日以迎休。以今升坛行道，请法众等运兹初捻上香，愿此香烟，腾空径上上清紫微碧玉宫，供养太一大天帝，合坐高真。臣等归身、归神、归命大道，愿以是捻香功德，奉为某祈求雨泽，溥济农耕，愿推变化之神，用救旱乾之岁。沛然下雨，大为三日之霖；倬彼甫田，遂获千仓之稼。今故烧香，自皈依师尊大圣众至真之德。得道之后，升入无形，和与道合真。
　　臣闻一炁肇分，群生以立。运五行而化育，斡四序以推迁。开国承家，仰圣真之垂范；安人利物，惟至道之流恩。故太上开祈谢之门，俾下民有号呼之路，适遇旱乾之变，恐妨播殖之功。州县官云：嗟吏治之不良。下士民云：恐数否之未亨。愍民饥之无告，虽遍求於灵迹，尚未作於油云。恭叩天慈，乞回洪造。以今升坛行道，请法众等运兹二捻上香，愿此香烟，腾空径上上清紫微碧玉宫，供养太一大天帝，合坐高真。臣等归身、归神、归命大道，愿以是捻香功德，奉为某净严公宇，敷设坛场，祇奉高真，宣扬秘典。冀动清明之鉴，潜消亢旱之灾。兴彼慈云，大霈之泽；成斯嘉谷，遂为富庶之秋。今故烧香，自皈依师尊大圣众至真之德。得道之后，升入无形，和与道合真。
　　臣闻五行相沙，兹水旱之为灾；万物流行，乃荣枯之有数。比愆甘雨，将害丰年。非殚蠲洁之诚，曷冀沾濡之泽。以今升坛行道，请法众等运兹三捻上香，愿此香烟，腾空俓上上清紫微碧玉宫，供养太一大天帝，合坐高真。臣等归身、归神、归命大道，愿以是捻香功德，奉为某夤奉真灵，请求惠应。愿星光回照，道癊兴慈。勑彼百神，助举施生之职；沛然三日，愿观沾足之期。今故烧香，自皈依师尊大圣众至真之德。得道之后，升入无形。
　　唱方，忏方。
　　臣闻至真大圣，需惠泽以济人；无极元尊，扇祥风而育物。是以十回演化，九等垂科，开广大之法门，酒慈悲之甘露，示之宥罪，许以求哀。今某肃建道场，虔赍法信，皈命上清紫微碧玉宫、太一大天帝，阖坐高真。伏愿寻声赴感，应念垂慈，官吏云：吏积愆尤。士民云：俗有奢淫。乞少宽於威怒；民罹饥馑，冀终格於丰登。斋功广被於无边，法雨溥沾於一切，得道之后，升入无形，和与道合真。
　　知磬举，三启，三礼。
　　重称法位。
　　具位臣某等，谨同诚上启，上清紫微碧玉宫、太一大天帝，阖坐高真。臣闻上天亢旱，瞻云汉之昭回；下土焦熬，叹水源之枯竭。不见鹳鸣之候，但怀狼顾之忧。虔命羽流洁严，公宇珍供演扬奥典，冀沐殊休，邈天德之未回，惕危衷而增惧。今则再严法会，肃建坛场，仰百灵降鉴之恩，俟一念潜通之应，则上明天帝大慈之泽，下副臣等请祷之　　诚，谨启以闻。
　　知磬举，十二愿。
　　都讲举，存神烧香。
　　香官使者、左右龙虎君、侍香诸灵官，当令臣道场之所，自然生金液丹碧，芝英百灵，众真交会，在此香火炉前。上愿高真降福，率土蒙恩，十方仙童玉女，接侍香烟，传奏向来所启之诚，速达上清紫微碧玉宫、太一大天帝御前。
　　知磬举，咏小学仙赞。
　　道门科范大全集卷之十竟
</div>
    <div class="pagination">
<a href="道门科范大全_page5.html">上一页</a><a href="道门科范大全.html">1</a><a href="道门科范大全_page2.html">2</a><a href="道门科范大全_page3.html">3</a><a href="道门科范大全_page4.html">4</a><a href="道门科范大全_page5.html">5</a><span class="current-page">6</span><a href="道门科范大全_page7.html">7</a><a href="道门科范大全_page8.html">8</a><a href="道门科范大全_page9.html">9</a><a href="道门科范大全_page10.html">10</a><a href="道门科范大全_page11.html">11</a><span>...</span><a href="道门科范大全_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
