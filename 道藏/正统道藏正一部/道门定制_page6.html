<!DOCTYPE html>
<html>
<head>
    <meta charset="UTF-8">
    <title>道门定制 - 第 6 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门定制 - 第 6 页/共 35 页</h1>
    <div class="content">　　为国章言用一寸二分。
　　太上无形无名、虚无自然、无上三尊、金阙七宝。玉陛下
　　年号
　　太岁甲子年月朔　日甲子某时，於醮坛中拜上。
　　《玄都律》所载章忌
　　戊辰、戊戌日不可上章。戌为天门，辰为地户。戌将狗，辰将龙。遇戊，中宫土神。其日，太上诸君丈人，对校天下男女，生死善恶。龙游五岳，狗行河梁，中黄大神，备守天门。犯者，大神摄人魂魄。若戊辰、戊戌，卒有灾杀。欲祈告者，但正心端坐，思过悔责，上天悬知，当为宽停。候吉日，上章表，无不如愿。
　　消灾保命延算章
　　此乃杜天师所修，今依藏中《宣慈助化章》录出。
　　即日稽首列词，但弟子某获以凡微，承禀道化，命系皇极，炁降九天，具神毓质，荷恩无极。而立身履行，失性任情，福眇过深，罪目盈贯，一旦灾极，拯护无门。伏惟道惟仁慈，好生济物，洗心首露，积咎可原。又恐弟子某前代今生，行藏所犯，六情十恶，日造愆非，三业十缠，累增结缚，沈沦网罟，自解无由。又恐九世七先，亿曾万祖，宿有违犯，连远子孙。又恐命籍之中，五行迁革上，天度之内，九曜躔移，有所照临，成其灾厄。又恐祖世以来，居官理务，赏罚失宜，民陷冤辜，俗嗟酷暴，怨恨咒诅，致结祸原。又恐住宅之内，土木兴工，侵伤触犯，违天地之炁，乖纬候之常，神明所责，成其灾厄。拊心静想，惶惧无涯。若涉巨川，罔知攸济。惟一心归命，求乞表章，上奏九天，以自分解。臣谨为拜章上闻，上请南上君官将百二十人，治苍果宫，主为弟子某开天门，益寿命。又请寿命君官将百二十人，治安昌宫，主为某增禄延年，解灾度厄。又请南昌丹秩君官将百二十人，治列库宫，主为某还着生年，脱下死籍，解罪咎於酆都之府，列姓名於历纪之中。又请明堂绛官君官将百二十人，治城炁宫，主为某增生年，益寿算。又请天公君一人，卫郎三万九千人，主为某解患过厄，卫其生炁。过厄乃度厄也。科云过度三灾八难，人多疑之，常有改易不是。又请玉历素女千二百人，衣赤衣，主为某收三魂，拘七魄，调理五藏六腑，安三万六千神，洗除疾厄，延年益算。又请周玉君官将百二十人，治地理宫，主为某致百二十生炁神，衣赤帧天衣，仗节制三魂、拘七魄，常不离身，扶衰度厄，延年益算。若某命在水中，水官转而出之。命在地中，地官出之。命在火中，火官救之。命在木中，木神护之。命在冢墓，开而拔之。命在刑狱，破而释之。命在拘摄，决而赦之。命禄将尽，续而益之。命禄已衰，扶而救之。即使疾厄不侵，灾横不起，年算长远，以为效信，恩惟太上云云。
　　迁拔章
　　但弟子某即日奉词，自惟宿福，属值休明，大道流行，三洞垂教，至真大圣，拯护天人，得以凡微，崇奉正法。伏蒙太上大道、诸君丈人，垂慈荫覆，累世以来，常荷福佑。今窃虑亿曾万祖，先亡近逝，家亲眷属，所荐亡灵，在生之日，及积劫因缘，种种所为，无边罪咎，未蒙原赦，难得超升，轮回九幽，受对长夜，或在泰山岱宗二十四狱，北都罗酆三十七狱，八卦五方九幽大狱，及天地水府百二十司所在州县阴官冥府之中，或在王官之下阴阳水火风刀考官曹属之内。若非大道，亭毒之施，迁拔无由。但弟子某忝为后嗣，追慕摧殒，若上为下，夫为妻者，可减此二句，止云但某恐某人云云。若欲用此意者，须得改正，不可全用此等字。恐亡人某冥冥夜府，不睹光明，往返轮回，苦毒难处。是敢披心沥恳，归向法门，仗大慈之恩，求乞章表，解释罪恼，拔度魂灵，词情恳至，实切哀悯。臣谨为拜章，上闻天曹，伏丐太上老君、太上丈人、天师、女师、三师君门下五炁君等，五炁君，科云：历启五炁诸君，藏本亦然。或云生炁、正炁君，皆无故书。留神平省，所上章书，通行上御，乞以道炁下流，覆衣弟子某家所荐先亡近逝、一切魂爽。臣谨为上请东西南北主者吏兵，一合来下，主为弟子某家迁拔所荐亡过某，及家亲外姓、一切魂灵，出离长夜九幽之府，上升八天福堂之中。又请拔赎亡人魂魄大将军一人、兵士十万人，一合来下，主於九天之上，九地之下，三官之中，四时五行，泰山岱宗二十四狱之内，北都罗酆三十七狱之中，依名迁拔所荐亡过某等，男子三魂七魄，女人三魂十四魄，解散考谪，和释冤仇，进入道宫之中、安乐之地，利佑生人，子孙平安，死生蒙福，冢墓安静，灾害不生，以为效信，恩惟太上云云。
　　黄箓言功都章
　　古仪黄箓止拜此一章，盖家国幽显，皆该罗之，故云都章。
　　但弟子某即日稽首，列词具言，无上正法黄箓大斋，解除生死，先身今身，身口意业，上资国祚，下及群生，保国宁家，禳灾却祸，增禄延年，解厄除殃，拔度九祖七先、一切魂爽，济度存亡，惠及幽显。谨赍十方镇信，本命纹缯，油烛香花，诸供养具、证质丹诚，奉词以闻。因臣行道，忏悔首谢，新罪宿愆，断绝殃咎，济度存亡，词情丹倒，丹，赤也。倒，颠倒。理在可申。臣谨率同法都讲道士某等几人，谨依下元黄箓简文灵仙科品，於某处设玄科之式，法天象地，以斋主弟子某家所赍金龙缯彩，施镇十方，祈天请命，救度存亡，共相罄励，刷心静念，涂炭稽颡，归命至真，以祈所愿。三日三夜，九时行道，九遍诵经。以某日清旦为始，登坛行事，合一十八时，祈请功成事立，谨即言功。解坛散席，投金龙於山水。丹书仅札，以奏言於灵坛。伏地拜奏黄素朱章一通，上闻九天。伏惟太上无极大道元始天尊、太上道君、太上老君、太上丈人、无上玄老、十方自然、灵宝天尊、已得道大圣、众至真、诸天丈人、太帝天帝、玄中大法师、天师君，曲聆所奏，垂悯丹心。如蒙上御，乞勑典者，宣告十方。五老上帝、五岳真仙、三官九府百二十曹、十界真灵，拔度弟子某家九先七祖，有缘无缘，冤亲平等，一切幽爽，并令开度，得出长夜九幽之中，升入南宫，冠带枯骨，反体生华，转轮漏尽，化生福门。乞所在土地，营卫尸形，复神反旧，与景冥合。弟子某家前生今世，一切罪咎，并乞除荡，和释冤仇，度厄消灾，延生保命，存亡开泰，眷属安宁。上愿七曜圆明，二仪永固，阴阳调顺，九谷丰盈，国富人欢，天下康泰，六合清静，帝祚延长，疫毒消殄，善瑞日臻，克保元吉，永衔道恩。谨迁修斋所请天仙兵马、飞仙兵马、真人兵马、神人兵马、地仙兵马、日月星宿兵马、九宫五帝兵马、五岳四渎兵马、三河四海兵马，各九亿万骑。监斋直事、侍香金童、散花玉女、五帝直符、传言奏事飞龙骑吏、臣等身中内外真官、灵宝官属、守宫、宅将军、此间土地里域真官、三界神祇，凡属监临卫护，宣通召命，营卫斋事，有功勤者，一切严装，随臣今章，上诣仙都，列受访赏，谒言真宫，进品上仙，加爵进一作带秩，随品署职，一作真高下等级，皆令崇达，一如太真之仪。臣等学援未备，俯仰之格，教中有俯仰节奏之格，专明朝谒拜跪之仪。进止犯科，不合仪式。恐四司所斜，五帝所执，千愆万过，乞蒙赦宥，哀原未悟，不见罪罚。臣等身中五体真官，受功事讫，各还宫府。使臣等学道得道，求真得真，一作仙永为真人，古仪无此句与三光七曜五炁长存，以为效信，恩惟太上众真分别云云。操臣所为某家修设无量下元黄箓大斋，三日四夜，露请事竟，解坛迁职，复诸天位，重明功德，进拜黄素朱章一通，上诣三天曹云云。
　　为国祈祥章新添
　　即日稽首列词，伏闻河图已兆，克彰经纬之文；心画既成，以通神明之德。皆圣道之昭格，至彝伦之叙陈。况皇天佑下而作之君师，宜百姓戴后而同乎日月。自天保之诗作，而下知报上；至洪范之极建，而福以锡民。属当清裕之时，宛异鸿荒之世。重念斋主某既弗知於日用，孰仰答於天休，共怀卫祉之忠，敢效封人之祝。今则恭修宝供，谨按冲科，请命高穹，归心大道，敬求章表，上奏三天。臣猥以凡微，获参秘奥，立功为本，为国居先，谨为伏地，拜奏黄素朱章一通，上闻天曹，伏丐太上无极大道元始天尊、太上玉宸元皇道君、太上老君棍元上、德皇帝、太上丈人、天师、女师、三师君门下五炁君等，留神平省，小臣所上章书，流以道炁衣覆，衣字；去声。传云：大道衣被万物。感降真灵。臣谨为上请营星君一人、官将百二十人，治洛逆宫，主逐捕群凶，以安万姓。又请日月天兵十万人，衣赤帻红衣，主理阴阳，辟斥寇盗。又请日男君千二百人，衣白衣，主桔伏逆人，革心顺化。又请万姓君一人、官将百十人，治和山宫，主伏天下之人，心腹不正、为恶逆者。又请东西太白君官将百二十人，治九天乾宫，主制伏奸恶、好为狂孽谋议者。又请人库兵士二十万人，摇天动地君、无上九炁君兵士，各十万人，主摄制奸凶，舍逆从顺，宾向王化，稽首阙庭，永释戈矛，以息边患。伏愿圣躬和畅，睿算绵长，盛德迈於唐虞，神化高於文武，衍灵源於银汉，隆大本於玉京，俾炽而昌，曰寿而富，徧中外官僚之品，怀忠良正直之心，然后风雨时而百谷丰登，灾疠消而万民康乂，早谐恢拓，永保升平，以为效信，恩惟云云。
　　分解冢讼章
　　三丈六尺，每行十七字。弟子下已空字数，临时随宜加减，足成十七字，免有迁动全本。
　　章信
　　黄素三十六尺，紫罗命缯三十六尺，丹砂一两，银刀一口长五寸，命钱三贯六百文，禄米一十二升，槐黄纸百二十张，上色笔一对，上色墨一笏，熏陆香一两乳香。
　　谨启天曹地府冥司众官，伏按正一明科、天师仪典，大道垂法，济护群生，千二百官章，拯度存殁，十方众圣，咸所证知。今弟子某所陈词悃，欲冒哀怜。窃虑上世以来，先亡后逝，诉讼生人所在阴官冥府之中，神趣鬼趣之内，或有溺死之讼、烧死之讼、伤死之讼、绞死之讼、狱死之讼、囚死之讼、徒系死之讼、折伤堕落死之讼、棒杖死之讼、毒药死之讼、虎狼啮死之讼、产乳死之讼、自缢死之讼、自刎死之讼、损胎死之讼、被杀死之讼、雷霆震击死之讼、精魅所惑之讼、强盗劫掠死之讼、久病不痊死之讼、疫疠传染死之讼、卒死之讼、饥饿死之讼、寒冻死之讼、热渴死之讼、魇死之讼、疟病死之讼、中恶死之讼、霍乱死之讼、痈疽死之讼、浮肿死之讼、压死之讼、疾病不救死之讼、老死之讼、少死之讼、孤死之讼、独死之讼、鳏死之讼、寡死之讼、客死之讼、露死之讼、死无棺椁之讼、尸骸不埋之讼、骸骨不合之讼、鸟兽残啄之讼、焚尸之讼、渍骨之讼、车马践轹之讼、凿掘秽污之讼、已葬之讼、未葬之讼、葬非本墓之讼、葬不稳便之讼、葬犯禁忌之讼、地气冲激高下四方之讼、七祖父母中外六亲九族互相牵引之讼、育子不养之讼、有男女不举没为奴婢之讼、同姓之讼、异姓之讼、无宅之讼、有宅之讼、有后之讼、无后之讼、责怒之讼、悲伤之讼、奄忽之讼、有宠爱之讼、有冤俨之讼、争伐之讼、杀活之讼、暂负之讼、约誓之讼、咒诅之讼、枉滥之讼、死后受请之讼、受考责之讼、受徒系之讼、受谪役之讼、受二十四狱三十七狱罪报之讼、求宽赦之讼，如此等讼，各有条领。若溺死之讼，诉其沉沦水符，尸形沾湿。烧死之讼，诉其发肤焦灼，皮肉剥烂。伤死之讼，诉其身形残毁，流连疮血。绞死之讼，诉其绳约紧急，气息壅闭。狱死之讼，诉其械锁攀挛，不得解脱。囚死之讼，诉其囹圄幽严，道理不畅。徒系死之讼，诉其枷杻在身，谪役苦剧。折伤堕落死之讼，诉其筋骨摧碎。棒杖死之讼，诉其身被考掠。毒药死之讼，诉其肠胃溃烂。被虎狼啮死之讼，诉其肌肤啖食。产乳死之讼，诉其肠裂腥躁。自缢死之讼，诉其官私所逼。自刎死之讼，诉其所为败露。损胎死之讼，诉其未睹光明。被杀死之讼，诉其宿有冤对。雷霆震击死之讼，诉其犯忤神明。精魅所惑之讼，诉其心思不正。强盗劫掠死之讼，诉其宿债未偿。久病不痊死之讼，诉其沈滞困剧。疫疠传染死之讼，诉其亲戚不往，无人救疗卒死之讼，诉其大限忽至，不通医治。饥饿死之讼，诉其胃腑空虚。寒冻死之讼，诉其战栗冰冻。热渴死之讼，诉其炎赫焦烂。魇死之讼，诉其精神怖悸，邪鬼制伏。疟病死之讼，诉其寒热颠倒。中恶死之讼，诉其暴病卒急，意不得伸。霍乱死之讼，诉其饥饱劳役，荣卫翻错。痈疽死之讼，诉其皮肤脓血，脏腑溃烂。浮肿死之讼，诉其气脉瘨疰，身体胖胀。压死之讼，诉其筋骨摩溃。疾病不救死之讼，诉其不遇良医。老死之讼，诉其筋骨疲顿。少亡之讼，诉其年志未成。孤死之讼，诉其幼无荫覆。独死之讼，诉其老无依托。鳏死之讼，诉其只形难处。寡死之讼，诉其离别悲孀。客死之讼，诉其怀乡隔越。露死之讼，诉其形无覆盖。死无棺椁之讼，诉其体亲土壤。尸骸不埋之讼，诉其不归蒿里。骸骨不合之讼，诉其肢节分张。鸟兽残啄之讼，诉其永失肌肤。焚尸之讼，诉求补复。渍骨之讼，诉求高燥。车马践轹之讼，诉其受患害而与人异。凿掘秽污之讼，诉求迁移。已葬之讼，诉求修理。未葬之讼，诉求坟墓。葬非本墓之讼，诉求里域。葬犯禁忌之讼，诉求解谢。葬不稳便之讼，诉求改移。地气冲激高下四方之讼，诉其处所更相转动。七祖父母中外六亲九族互相牵引之讼，诉其生人违背恩纪。育子不养之讼，诉其天性忍害，不得生成。有男女不举没为奴婢之讼，诉其屈抑。同姓之讼，诉其宗枝散蔓，递相疏隔。异姓之讼，诉其结托婚姻，中途背义。无宅之讼，诉其靡有所归。有宅之讼，诉其补葺。有后之讼，诉无恩养。无后之讼，诉绝祭祀。责怒之讼，诉人侵欺。悲伤之讼，诉多阨枉。奄忽之讼，诉不获词。有宠爱之讼，诉其慕恋不断。有冤雠之讼，诉其恃势难言。争伐之讼，诉其衔恨不了。杀活之讼，诉其所报不明。惭负之讼，诉其心有所慊。约誓之讼，诉其恩爱不绝。咒诅之讼，诉其忿怒盟誓。枉滥之讼，诉其情理不雪。死后受诂之讼，诉要生人作证。受考责之讼，诉要生人充替。受徒系之讼，诉要见存拔赎。受谪役之讼，诉要生人求救。受二十四狱、三十七狱罪报之讼，诉要生人追拔。求宽赦之讼，诉要生人功德。种种等事，各有讼言，并是怨结莫伸，因为引注，将生人名字，诉於鬼官，连逮子孙，未有解绝，其人亡后所兴诸讼，皆由不能自认，求对生人。大略虽合八十一讼，其中枝叶散蔓，变成百千万种。又有生为愆非，死受谪罚，汤煮火灼，风刀雷骇，负石凿山，转江壅穴，如此之目，复有百千万条。悉由命殁之后，讼引子孙，更相摄对。又有阴司伏匿，幽冥讼逮，或值时不理，患难逼身，不胜哀忧，心悲口毒，剧言怨语，呼天唤地，辱骂光景，秽触神祇，事彻幽明，皆由讼考。又恐立身丑恶，造业无量，犯诸科律禁戒，悉入考目。百年、五十年、四十年、三十年、二十年、十年、五年、三年、二年、一年、一月、一日、一时，积考相加，众罪并集，殁命之后，余考不息，缠绵累积。宿世以来，先亡后死，於此诸条，恐有负犯，受考之日，不自甘承，引鬼呼神，尤天怨地，上下遗殃，终不解释。或有临民理务，枉劾无辜，杀人取财，阨人受赂，因公行私，狠戾暴虐，离人骨肉，夺人种亲，破人和合，绝人恩爱；或信任邪佞，谗贼六亲，持上逼下，怨酷竞生，咒祷鬼巫，厌伏良善，拘收魂魄，□镇精神；或起土兴工，犯诸禁忌，毁损堂庙，侵触神明，秽黩灵踪，真神责怒。如此罪考，转为注讼，亦无极数。又恐弟子某七祖以来，复有阴罪阳过，生罪死过，表裹沈衅，内外积咎，无德无恩，不仁不孝，欺妄诈伪，非人所行。天地所不容，人神所共奔，命殁三官，皆被对罚，罪罪相及，世世结固，终无止息，魂爽难伸，不堪荼毒，乱诉鬼官，求引生人，代其罪苦。然幽司虽明，亦有曲佞，或听理鬼言，檄召充对，致令弟子某累年灾厄，频岁凶衰，梦想光怪，钱财耗散，营求不遂，告诉无门，向臣求乞，分解冢讼，墓注口章，救拔亡魂，解脱冤对。仰惟大道，圣功莫测，而以人为轨迹迁讹，是敢唯罄丹衷，竭诚恳祷，依科遵奉，谨赍黄素、丹砂、钱米、纸笔、书刀、纹缯，上奏天官，以自分解。臣谨为拜上口章一通，伏丐太上大道十方众圣敕以典者，省理小臣所为弟子某，分解先亡后死冢墓注讼之气，令使注讼消灭，屯害潜静，人鬼异路，死生永隔。谨上请天官君将吏兵，各司所主，为弟子某厌制墓气，解散殃考，降神布枩，除诸灾患。又於酆都、泰山、河海、丘陵，诣诸谪役之处，三官九府，各随原赦检举，必使解释放免。谨按太上千二百官章，并正一真人所授南岳魏夫人治病制鬼之法，为弟子某请太玄君五人、官将百二十人。又请都侯君五人、官将百二十人，治太清宫。又请佑护将军兵吏，执太玄真符，摄解冢墓殃注，讼逮复连之鬼，并阴宫官等，告下弟子某，角姓冢讼，交通所属句芒之神；征姓冢讼，交通所属祝融之神；商姓冢讼，交通所属蓐收之神二，羽姓冢讼，交通所属玄冥之神；宫姓冢讼，交通所属句陈后土之神。及丘丞墓伯、地下二千石苍林君、武夷王、左右冢侯、地中司檄、墓卿右秩、蒿里父老、诸地里域主者，并严绝弟子某冢讼之气，复注之咎。若弟子某七祖父母、伯叔兄弟、中宗外族，爰及诸家冢墓，所在有犯，十二月建，破王衰墓，八将六对，复绝禁忌，背向不正，辅次不明，左前右后，伏尸故气，男女命座。若为刑祸，虚耗不息，咎害子孙者，并为解释和合，补复死生，咸得安宁。又请太玄君一人、官将百二十人，治女渠宫。又请九地君一人、官将百二十人，治地理宫，一合来下，主为某分解葬埋所犯，十二月建，破王虚耗，及十二土墓冢讼之鬼，一切皆消灭之。又请都星君五人、官将百二十人，治青盖宫。又请诛殃君五人、官将百二十人，治仓明宫。又请太白中陈明星君五人、官将百二十人，一合来下，主为弟子某七祖以来，前亡后死，连星不断，星死复连，十二刑祸，还流逆杀，除落死次，止妨灭殃。又请赤天仓炁君五人、官将百二十人，主为弟子某驱斥亲疏远近，及有异姓讼逮诸凶恶之鬼。又请无上高仓君五人、兵士十万人，主收五墓之鬼，伤死来往，病祟生人。又请四明君官将百二十人，主消散考讼之鬼、不正之炁，致不安稳者。又请天昌君黄衣兵士十万人，主收弟子某家中百二十殃怪，及中外强□十二月建刑杀之鬼。又请收神上明君官将百二十人，主收坎坷不宁、恶梦错乱、魂不守者。又请盖天大将军一人、兵士十万人，主为弟子某辟斥故气，断绝注讼之鬼，却死来生，却祸来福。又请太白君十万人，都官从事，考对杀君，各有种数百千万人，一合来下，主营卫奉道弟子某之身，及家门眷属，却死籍，注生名，断绝袒世中外亡人，死注恶浊之气，并令破散万殃之鬼，不得伺候牵引，更相注逮。若下官故气，假托形影，导从鬼兵，协逼亡人，致使连逮家门者，一依女青玄科，收治绝灭之。又请拔赎亡人魂魄大将军一人、兵士十万人，主为弟子某家，迁拔所荐亡人某，男子三魂七魄，女人三魂十四魄，解散考谪，和释冤仇，进入道宫之中、安乐之地。乞使所请天官君将吏兵，各随本职，为弟子某解除亡人受谪，疗理众苦，烦害之疾，尽得平安，克使诉讼不生，殃注绝息，使弟子某家先亡后死，中宗外族，异姓亲戚，奴婢仆妾，横暴枉滥，流亡不葬，无后嗣之鬼。凡是前件八十一讼之事，及千万种殃考注逮等，皆各潜宁休息，不得复动，作耗为害。若欲怨望，觇伺间隙，构扇祸害者，当尽收斥，即使永灭，不使更生。章御之后，赐弟子某家先亡后死，七祖九先，罪蒙原赦，魂升三天，冢墓安宁，考讼平静。当令庆流后世，子孙隆茂，仁宦高迁，学业成就，营求果合，所向开通，寿命延长，灾衰度脱，老者反少，少者不老，梦寤真正，宅宇清静，所有疾患，必获痊瘥，九玄七祖，上升天堂，一切幽魂，速蒙解脱，以为效信，恩惟太上分别云云。操臣所为弟子某家，修建某道场，上请天官君将吏，拜奏三天门下，分解冢讼殃祟，保存拔亡，祈乞恩福口章一通。
　　右冢讼章，所以保存拔亡，无不详尽。凡欲拜者，更不必上迁拔章，恐成亵渎。
　　已上四章，并依古仪本，并取千二百官号经契勘。所请官将、官分所主事，并无舛误。
　　誓火章
　　但弟子某众户等，即日稽首列词。伏念素以凡微，久叨道化，劳生汩没，多积过尤。伏恐州县之内，乡井之中，居室聚落之处，深虑火灾，起於不备，
　　有此兢惶，无门禳谢。伏闻正一大法、天师宝章，救度群生，消禳厄运，至于天灾疾疫、水火旱蝗，圣力可以消禳，保安兆庶；灵仙可以救度，馘灭妖邪。是敢一心归命，上凭大道，乞赐保护。臣不胜所见，谨为弟子某等拜章，上闻天曹，伏丐太上老君、太上丈人、天师、女师、三师君门下五炁君等，留神平省，小臣所上章书，通行上御，乞以道炁下流，覆衣弟子某等之身，洗除疾厄，延年益算。臣谨为上请北上天官玄冥君一人、官将百二十人，主为弟子某等家，除去东西南北四面八方火精之鬼，入地千尺，光怪不生，诚灭邪祟，保护州县，及住居之内，灾疠无侵。又请北方壬癸水官、亥子将吏、河伯水源君、龙王官属、玄武将军、卫兵将吏百千万众，一合来下，主为弟子某等家，收捕火精之鬼宋无忌等，送壬癸水司，誓令禁止，使州县之内，及弟子某等住宅之中，火灾不起，怪异消除，境域安宁，乡原肃静，人口安泰，宅宇清吉，各保富饶，所向遂心，以为效信。
　　文昌章
　　但进士某等，即日稽首列词。伏念素以百官子孙，生长浮俗，因缘幸会，得遇道化，天地与之。盖载师父，示以训提，学礼学诗，为儒为士。五常要道，多昧於修行；三纲大伦，宁无於违犯。功轻毫末，过累丘山，日往月来，积瑕未涤，渊冰是惧，首谢无阶。但以家本读书，业当应举，情由暗昧，智行不圆，旦暮虽勤，亨衢尚壅，身名未遂，责望益深，不有请祈，曷伸志愿。然念穷通有命，富贵在天，作善斯获降祥，至诚而后能动，敢凭精祷，用罄纯诚，思立善功，少图寸进。而某等善虽修而未深，过欲伸於改悔，誓当恪遵训诚，改往修来，以迓殊祥，以全儒行。窃闻元始出教，演二十七品斋科，流布人间，广行善诱，方便弘济，接引不遗，能使枯朽之质，道生成之宜；顽钝之资，发睿明之操。缘恃至恩，妄希亨变，诣臣自诉，求乞表章。臣以才薄，不明真奥，不胜所见，元元之情，理在可申。谓见此元元祈祷者，不胜激节，言无以及也。元元者，众也。臣谨为拜意，上闻天曹，伏丐太上老君、太上丈人、天师、女师、三师君门下五炁君等，留神平省，小臣所上章书，通行上御，俾兹儒术兴行，才能并进，诗书发边，文武允修，庶可使厚人伦，成孝敬，美教化，移风俗，仰副化贷之恩。臣谨依旧典千二百官章，上请夫子君官将百二十人，治紫盖宫。又请东井清明君央，原缺一合来下，以温润清和英灵善爽之气，附入进士某身中百二十节，布散肝膈之内，回心更意，洗濯五脏，安定神灵，卫其真气，祛三尸，灭九虫，除伪定真，去浊就清，背死向生，却祸来福，令使进士某等心志开通，晓达圣理，便利文笔，学业有成。次请五经孔气君一人、官将百二十人，治九奇宫，主为进士某等开通心志，受言不忘，智慧圆明，与众有异。次请天王玉女千二百人，衣青衣，主为进士某等部领万官，赐以印绶，运为举动，能通神明。又请玉历素女千二百人，衣赤衣，主为进士某等收录魂魄，来附身形，纪姓名於玉历玄中，注寿算於丹书之上。若进士某等干望科名、图谋成遂者，则上系列宿主之，乞告下南斗文昌宫东壁图书府，贤良之宿、爵禄之司，并为垂象宣精，舒光绚彩，善瑞临照，宠锡科名。若进士某等愿捧乡书、利佑贡举者，则阴有神灵主之，乞命职贡举灵应神祇所在土地，聪明正直，并为临视文闱，覆考行艺，选抡高下，示以公平，使进士某等学行日新，休祥萃集，进取有准，场屋无虞，金榜有名，玉堂纪善，万愿成遂，百禄攸宜，清白传家，公忠许国，书种不绝，儒风未振，以为效信恩惟。
　　圆封
　　言功章改云三境元尊，内外函亦然。
　　太上无极大道
　　高功全衔臣谨内封
　　金阙老君玉陛下
　　方函
　　黄素朱章谨上诣
　　高功全衔臣谨外封
　　太清至尊玉陛下
　　木匣
　　用明黄绢或绫，作袋一只，如其长广。袋上縻以带作封头，令高功於上作符印。
　　黄素朱章一木匣，上诣上清天枢院，伏乞仙曹，引进太清至尊玉陛下。
　　高功衔不称臣谨护封
　　每见有作两重、三重木匣者，虽曰精致，然操伏朱章之时不欲久。木匣重叠，火力未能卒到，伏章既事而后，尽於人情为未安不。若木匣为善，又有以蜡封缄者，尤为犯禁。盖爇纸不欲以然灯烛，况章奏乎？何者蜡近火则浸渍染污也，岂可以世间所用，一例施之。
　　道门定制卷之一竟
　　道门定制卷之二
　　西蜀道士朴庵吕元素集成
　　朱陵真隐性斋胡湘龙编校
　　表状章词纸并高一尺二寸
　　九皇御号
　　洞真大道金阙自然高真大圣元始天尊金阙下
　　元始以一炁化生三才，於龙汉初劫，说洞真之道，开化人天，为万道之祖。
　　洞玄大道玉宸元皇道君大圣灵宝天尊金阙下
　　道君降生郁芬天国，受教於元始，於赤明劫，说洞玄之道，开度众生。
　　洞神大道金阙玄元老君大圣降生天尊金阙下
　　老君始自开辟，历为帝师，於开皇劫，说洞神之道，受元始教命，降生商周，开导众生。
　　开天执符御历含真体道昊天玉皇上帝玉陛下
　　玉皇即朝廷圆丘所尊昊天上帝，是谓造物者真武降言，吾侍卫玉帝，唯见通明殿中，红云郁勃，即上帝临御也，未尝得瞻帝容焉。
　　上宫紫微天皇大帝玉陛下
　　句陈口中一星，曰天皇大帝，其神曰耀魄，实主御群灵焉。
　　中天紫微北极大帝玉陛下
　　北极有五星，中一星为紫微大帝，又曰北辰，故云居其所而众星拱之。四星为辅，出度受正。
　　承天效法厚德光太后土皇地祇
　　后土，即朝廷祀皇地祇於方止是也。王者所尊合上帝，为天父地母焉。
　　九皇请表
　　具高功全衔臣某，上言圣号金阙下，臣奏为乡贯奉道斋主名家，伏为略入意以某日几时，就某处开坛，命臣某等修建某道场一会，取某日子丑时，设某醮一座，延降上真几分位满散，今则只严坛遗，肃举科仪，臣猥以凡庸，谬参法箓，职司救度，仰辅生成，凡有投诚，敢不上达。臣诚惶诚恐，稽首顿首。臣欲望曲垂圣鉴，俯察凡情，扩大造以哀矜，倾慈光而降格，式副人天之望，肆覃家国、幽显之休，庶使醮功，克谐圆满。臣无任瞻天望圣激切屏营之至，谨具表奏请，以闻臣某诚惶诚恐，稽首顿首，谨言。
　　年号　月　日，具高功位臣某　上表
　　内签上
　　小臣某奏为奉道某家，修建某道场，奏请圣驾事。
　　可漏式
　　圣号金阙下　　具高功衔臣某谨封
　　方函式以次表状，可漏方函仿此
　　请表一函上诣
　　具高功衔臣某谨封
　　圣 号 御 前
　　九皇请状
　　醮事九皇，奏请止作一张，只用此式，内签同前。
　　具位全衔臣某。
　　伏念臣某恭参宝箓，叨克治官。告盟之初，约当敷扬妙道，拯护群生。凡有投诚，宁容寝绝。臣今具奏乡贯居奉道某家，伏为入意至满散，今则华坛已备，秘范初行，仰望天慈，俯赐临幸，须至奏闻者。
　　右臣某谨具状冒罪，奏请圣号，伏候敕旨。
　　年号　月　日，具高功全衔臣某状
　　请符命状拜章通用
　　具高功全衔臣某。
　　右臣某冒罪，奏为乡贯居奉道某，入意同前至满散。臣忝列真司，职当救度，谨为所荐亡过某，及一行亡魂、六道等众，奉行太上符命，金箓白简，及云篆符诰，以伸拯救。切虑亡者，冥责未除，拘留夜府，无由解散，有妨济度。谨录状上奏元始，具全衔金阙下伏望特轸宸衷，允臣所奏，敕下东岱岳府，徧告地水二司，应干合属去处，特为亡过某等，赦原罪犯，咸与惟新，尽赴道场，领沾功德，更冀布流道炁，覆护简符，庶使有司，悉知遵奉。臣某干冒天威，不任惶惧之至，谨状。
　　年　月　日　具高功全衔臣某状
　　申天枢院状
　　若消灾等醮，却减去女青韶书四字。
　　具高功全衔某，不称臣。
　　右某谨据，意同九皇表，至满散。今则肃严坛墠，初举科仪，奏事九清，必关枢府。谨先发请圣表状几函，仰干通进，载惟天师立教，俾使奉行。凡所文移，必资仙职，谨录状奏闻天枢院，使三天扶教，正一辅玄，静应真君。伏望圣慈，特为敷奏，所有章词等，俟行道事竟，委当直等神，赍诣仙府申闻。其当坛合行女青诏命、都省文牒，欲乞俯怜凡昧，密假威光。凡所申严，俾知遵奉。见已只严醮席，伫降真斿，仰冀降临，证盟修奉。某干冒威灵，不任惶惧之至，谨状。
　　年　月　日　具高功全衔某状
　　申五师状
　　具高功全衔不称臣。
　　右某申为乡贯居奉道某，入意同符命状，至满散。见已肃启熏场，宣扬科范，谨录状申请灵宝玄中大法师、灵宝经师、灵宝籍师、灵宾度师、灵宝监斋大法师，伏望圣慈，特迂云驭，俯降道场，敷奏词诚，廉察斋事，庶使凡情上达，幽显蒙恩。干冒圣威，某不任惶惧之至，谨状。
　　年　月　日　具高功全衔某状
　　申三府状
　　具高功全衔不称臣。
　　右某申为乡贯居奉道某，入意如前状，至满散。今则肃举坛仪，导迎仙驭，徧请天皇状云诸天上帝、日月星辰、上元天官、黄箓应感天府威灵，地皇状云中元地官、下元水官、山洞灵岳溪河江海水府威灵、九垒九幽地司众圣，人皇状云历代人王帝主、得道神仙、祀典神祇、虚空主宰，某恭露天地人皇内秘灵文，以伸延召。谨录状奏请玉虚上帝、甲子天皇君，一通写甲申地皇君，一通写甲寅人皇君。伏望圣慈，俯怜凡昧，迂景分光，熏祓天书，俾通上界，下界、幽显徧关众圣，同降道场，庶使幽明，俱蒙恩造。干冒圣威，某无任惶惧之至，谨状。
　　年　月　日　具高功全衔某状
　　申东岳状拜章通用
　　具高功全衔不称臣。
　　右某谨据乡贯居奉道某家，入意至满散凭仗斋功，专以追荐亡过某，及家亲外姓，六道等众，以祈济度。见已严洁坛场，崇奉高真，箴行法事。伏按黄箓、玉匮明科，广度幽爽。除已具奏玉清宫，乞降符命赦宥外，谨具状申闻东岳天齐仁圣帝，伏望圣慈，鉴察凡情，俯降道场，证明修奉。仍乞体行符命，告下有司，释放亡魂，来临法会，庶令幽爽，得遂超生。干冒圣威，某不任惶惧之至，谨状。
　　年　月　日　具高功全衔某状
</div>
    <div class="pagination">
<a href="道门定制_page5.html">上一页</a><a href="道门定制.html">1</a><a href="道门定制_page2.html">2</a><a href="道门定制_page3.html">3</a><a href="道门定制_page4.html">4</a><a href="道门定制_page5.html">5</a><span class="current-page">6</span><a href="道门定制_page7.html">7</a><a href="道门定制_page8.html">8</a><a href="道门定制_page9.html">9</a><a href="道门定制_page10.html">10</a><a href="道门定制_page11.html">11</a><span>...</span><a href="道门定制_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
