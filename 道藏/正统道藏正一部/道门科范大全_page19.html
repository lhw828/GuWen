<!DOCTYPE html>
<html>
<head>
    <meta charset="UTF-8">
    <title>道门科范大全 - 第 19 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门科范大全 - 第 19 页/共 28 页</h1>
    <div class="content">　　伏闻飞晨合景，枢星掌劫会之权；司政紏非，阳明主璇玑之运。上宰九天之化，中监五岳之灵，下总人伦，傍分品类，定死生之有命，鉴善恶以无私。以今某恭款刍心，虔依妙范，至心皈命枢宫大圣贪狼阳明真皇君。伏愿回光启曜，垂渊鉴於玄坛；增禄延年，注生名於青简。稽首皈依，虔诚赞咏。
　　信礼高上紫微垣、北斗第一贪狼星君。
　　贪狼延生，回真四灵。流辉下映，洞达玄冥。七元纪籍，名列紫庭。保身续寿，永亨利贞。耳目开爽，魂魄长宁，和愿得长生。
　　臣众等至心皈命璇宫大圣巨门阴精真皇君，斗中神仙，和诸灵官。
　　伏闻星有五门，侠三光而远映；门开四照，合万气以腾辉。校天府之升迁，主兆民之禄寿。委质难逃於渊鉴，通津皇类於明梁。以今某蒇事瑶坛，驰诚金阙，至心皈命纵官大圣巨门阴精真皇君。伏愿身度千灾，命延百福，天开神宇，气袭真源。碧简题名，固长年於劫石；丹台纪籍，增上算於灵椿。稽首皈依，虔诚赞咏。
　　信礼高上紫微垣、北斗第二巨门星君。
　　巨门延命，元灵散陈。丹田通畅，运合仙真。七元定籍，名列紫文。护身注寿，福庆维新。辟除妖恶，善瑞日臻。去来无碍，与神同伦。延命自然，上升玉宸，和愿得长生。
　　臣众等至心皈命玑宫大圣禄存真人真皇君，斗中神仙，和诸灵官。
　　伏闻偃息华盖，徒知空步之名；潜洞太虚，莫测飞身之妙。八景九天之上，道契青箓以通真；五岳四渎之高，仙隶黄台而受事。矧兹下士，实仰余光。以今某洁己斋盟，法为坛惮，至心皈命玑宫大圣禄存真人真皇君。伏愿庆叶遐年，福资浩劫。三千万之甲子，地久天长；一十二之灵门，阳开阴闭。翛闲白日，咽味冲和。稽首皈依，虔诚赞咏。
　　信礼高上紫微垣、北斗第三禄存星君。
　　北斗度厄，高仙上灵。流辉遍照，内外肃清。七元录籍，名列紫庭。扶身延寿，禄位长亨。脏腑开朗，动止咸宁。光运合景，与神同荣。度厄自然，上升玉京，和愿得长生。
　　臣众等至心皈命权宫大圣文曲玄冥真皇君，斗中神仙，和诸灵官。
　　伏闻星主玄冥，位司游击。隐微潜耀，领北斗之三宫；福善祸淫，摄黑灵之五炁。或殄除凶勃，飞火甲於六天；或剪馘不祥，耀朱兵於四鄙。凡居动植，皆自生成。以今某严洁坛场，肃清尘垢，至心皈命权宫大圣文曲玄冥真皇君。伏愿削罪除愆，落九阴之鬼录；拘魂制魄，得七返之仙方。行藏无非横之虞，视息合太和之庆，承资上善，永叶殊祥，稽首皈依，虔诚赞咏。
　　信礼高上紫微垣、北斗第四文曲星君。
　　北斗消灾，玄黄开阳。仙灵隐现，朗彻十方。七元掌籍，名列紫房。卫身益寿，长启福祥。明真降佑，涤荡凶殃。华精炁结，与神同乡。消灾自然，上升玉堂，和愿得长生。
　　臣众等至心皈命衡宫大圣廉贞丹元真皇君，斗中神仙，和诸灵官。
　　伏闻杳霭昆台之上，交映七门；隐芒金盖之辉，潜通二景。绛木结素华之实，琼津凝冶炼之膏。校录上真，统摄鬼神之部；提纲下学，权舆生死之机。以今某澡雪灵襟，遵承科简，至心皈命衡宫大圣廉贞丹元真皇君。伏愿善履三光，削三灾於短景；顺迎五运，植五福於深根。稽首皈依，虔诚赞咏。
　　信礼高上紫微垣、北斗第五廉贞星君。
　　北斗扶衰，真宗降灵。流霞散敷，仙仗交盈。七元典籍，名列紫营。固身养寿，庆合运并。高玄接引，优游五明。驾景飞翔，与神同灵。扶衰自然，上升玉庭，和愿得长生。
　　臣众等至心皈命闿阳宫大圣武曲北极真皇君，斗中神仙，和诸灵官。
　　伏闻玉楼炳景，隐飞华辰极之星；琼简灿文，纪回度空常之道。定法轮之阶级，考志学之功勤。飞芒耀於八门，无幽不烛；掷流金於万里，有碍皆通。以今某委迹尘寰，宅心道域，
　　至心皈命闿阳宫大圣武曲北极真皇君。伏愿一念关升，万灵序佑。泻明河於碧汉，克注遐年；耸巨岳於瑶穹，永跻上寿。稽首饭依，虔诚赞咏。
　　信礼高上紫微垣、北斗第六武曲星君。
　　武曲散祸，玄映御空。威灵备守，妖邪绝踪。七元注籍，名列紫彤。荣身增寿，享福无穷。仙官扶卫，步蹑云中。真炁降集，与神同聪。散祸自然，上升玉宫，和愿得长生。
　　臣众等志心皈命瑶光宫大圣破军天关真皇君，斗中神仙，和诸灵官。
　　伏闻天回地转，瑶光推空洞之轮；斗建星躔，灵皇纪运行之度。位尊上帝，威制群魔。正气所临，万物遂生成之性；飞纲所指，百邪无逃遁之形。以今某涤垢舒坛，披诚奉教，至心皈命瑶光宫大圣破军天关真皇君。伏愿道契丹台，南上益长生之字；罪消幽府，北都镌不死之名。四序营为，尽吁光华之庆；全家视履，咸归清浮之风。稽首皈依，虔诚赞咏。
　　信礼高上紫微垣、北斗第七破军星君。破军益算，明霞散敷。流光普浃，真炁潜扶。七元度籍，名刊紫书。治身添寿，常处欢娱。飞仙蹈舞，游宴玄都。彻视表裹，与神同居。益算自然，上升玉虚，和愿得长生。
　　臣众等至心皈命南斗第一天府司命上相镇国真君，斗中神仙，和诸灵官。
　　伏闻天赋群灵，均有自然之命；人怀大本，咸归皇极之尊。钦之者，福所由生；败之者，祸因而起。允为宰制，实在司存。傥有祈禳，宜修诚恳。以今某洗心涤虑，养气存神，夙怀向道之心，仰畏在天之象。至心皈命南斗第一天府司命上相镇国真君。伏愿天听其衷，咸迪长生之道；人膺永命，悉无短折之凶。稽首皈依，虔诚赞咏。
　　信礼高上太微垣、南斗第一镇国真君。
　　稽首南辰，第一之星。号曰司命，实掌命根。今有弟子，立坛告星。上奏天司，仰投化钧。惟天上相，镇国主兵。愿赐分光，俯鉴丹诚。续以命元，永保安宁，和愿得长生。
　　臣众等至心皈命南斗第二天相司录上将镇岳真君，斗中神仙，和诸灵官。
　　伏闻太微之初，道无常体；我生之后，物有定名。灾祥在德，而贵贱同差；吉凶由人，而贤愚靡间。眷兹主者，赋之自然。傥伸祈祷之诚，必获昭彰之报。以今某正心专意，向道归真，仰成象之着明，仗上灵之佑助，至心皈命南斗第二天相司录上将镇岳真君。伏愿恢洪上道，默收紏察之威；普度生灵，式序修禳之善。稽首皈依，虔诚赞咏。
　　信礼高上太微垣、南斗第二镇岳真君。
　　稽首南辰，第二之星。号曰司录，实纪生人。今有弟子，燃灯告真。注想丹天，长生之庭。惟天上将，镇岳主兵。迂景分光，鉴映翘勤。注名丹箓，永锡年龄，和愿得长生。
　　臣众等至心皈命南斗第三天梁延寿保命真君，斗中神仙，和诸灵官。
　　伏闻长生久视，乃大道之体常；保命延年，实凡情之所欲。在天则命固存而不易，在人则生必贵於不伤。欲其有延，岂无所祷，将叩司存之职，宜修瞻向之诚。以今某专意志明，仰天观象，冀真灵而降格，俾寿考之增崇，至心皈命南斗第三天梁延寿保命真君。伏愿诞布至心，茂迪绵长之算；铺张生德，永无夭横之虞。稽首皈依，虔诚赞咏。
　　信礼高上太微垣、南斗第三延寿真君。
　　稽首南辰，第三之星。号曰延寿，主制年龄。今有弟子，象斗延真。冥心南极，河汉之津。惟斗天梁，济度群伦。愿赐降接，得免灾述。续以遐寿，　　介福如春，和愿得长生。
　　臣众等至心皈命南斗第四天同益算保生真君，斗中神仙，和诸灵官。
　　伏闻数肇而存，多斯为美；命降而短，长乃为祥。苟方寸之不欺，庶年龄之益久。真灵昭格，精恳是求。以今某欲增耆艾之年，钦若昭回之象。道存恍惚，响应形声，至心皈命南斗第四天同益算保生真君。伏愿大慈下济，长如春日之生；遐算巨增，永若高山之固。稽首皈依，虔诚赞咏。
　　信礼高上太微垣、南斗第四保生真君。
　　稽首南辰，第四之星。号曰益算，御炁生神。今有弟子，醮告仙真。结志南昌，太微之庭。惟斗天同，寿命所经。愿垂矜允，丹录书名。介以耆年，永保无倾，和愿得长生。
　　臣众等至心皈命南斗第五天枢度厄文昌炼魂真君，斗中神仙，和诸灵官。
　　伏闻二炁密移，亦有盛衰之理；五行迭运，岂无消息之机。彼有劳生，岂无厄运。真圣既司於救度，黔黎宜谨於忱恂。以今某恐惧饬躬，钦崇观象，誓皈依於大道，愿受度於真休，至心皈命南斗第五天枢度厄文昌炼魂真君。伏愿命资百福，潜消不测之虞；身度三灾，常保自身之庆。稽首皈依，虔诚赞咏。
　　信礼高上太微垣、南斗第五度厄真君。
　　稽首南辰，第五之星。号曰度厄，消荡灾述。今有弟子，招真致灵。翘想朱陵，文昌之辰。惟斗天枢，开闱化钧。愿流道炁，制魄拘魂。赐以长年，善业增新，和愿得长生。
　　臣众等至心皈命南斗第六天机上生监簿大理真君，斗中神仙，和诸灵官。
　　伏闻仙人作德，耻一物之不知；圣道应时，为中心之妙用。降衷立命，受气赋形。眷掌握於生成，敢虔恭而请祷。以今某斋心向道，精意瞻天，仰思长育之恩，敢昧祈禳之礼，至心皈命南斗第六天机上生监簿大理真君。伏愿体乾坤之生德，以运权衡；保性命以委和，咸归道荫。稽首皈依，虔诚赞咏。
　　信礼高上太微垣、南斗第六上生真君。
　　稽首南辰，第六之星。号曰上生，掌握天经。今有弟子，好道希真。皈向高宫，星纪之庭。惟斗天机，组织乾文。愿垂光景，庇护身形。监领簿录，
　　注福延龄，和愿得长生。
　　□经。
　　向来朝斗，祝灯功德，并已周圆。伏以道集虚而应物，运生化以无穷，天垂象以示人，在吉凶而可鉴。惟二司之真宰，乃万象之元纲，自非夙习真源，安得今披宝蕴。以今醮官某洁清尘虑，恭命羽流，望辰极以舒坛，法璇玑而建斗。琼钟逸韵，诚通象外之天；玉篆凝烟，想见斗中之圣。伏冀六司合照，美成众善之因；七政分辉，均赐全家之福。然愿亿曾万祖，远化近亡，尽离幽暗之乡，俱入光明之界，上穷圆盖，下雨方舆，同沐胜缘，齐登道岸。稽首皈依无极大道。再念星移斗转天尊，长生保命天尊，不可思议功德。
　　道门科范大全集卷之五十四竟
　　道门科范大全集卷之五十五
　　广成先生杜光庭删定
　　北斗延生清醮仪
　　凡奉事上真，或不能法天象地，随斗杓而建坛，先违道训也，不如不修之为愈。建坛之人，非内境清明，召魂集神，听吾命而造化，形止极以伸恳焉，则不足以昭格，物虽丰而无益也，故以祝香为先。次以叙陈科教，则道俗之伦，不是因缘，而信心衰焉，降圣难矣，故以叙事次之。既叙事已，不能纪述天文，对扬元妙，则无知北斗之尊也，故以述圣次之。既述圣已，不陈词则诚不立，故以宣词次之。然其陈情，请福禳灾，苟非行道发愿，后己先人，无以契合圣意，故以三上香次之。既上香已，则吾之宿业重罪，不可不忏；玄功妙善，不可不勉。不如是，则罪不灭而福不降矣，故以忏悔次之。既忏悔己，又当思惟七元之德，诚如在焉，乃可以几其佑助，故赞德次之。既赞德已，又当皈依，以罄吾之诚愿，庶几神必飨焉，故以七皈依次之。既皈依已，可以浊醪之礼表心，故以三献次之。既三献已，威仪既备，恩贶卒获，言功送神，仰空存慕，不可以有加也，故以散坛终焉，止系一词。
　　祝香。
　　道香、德香、无为自然香，以今热向炉中，奏启大罗三宝天尊，金阙玉皇上帝，中天星主紫微大帝，南辰北斗本命星君，周天河汉列宿群真。仗此真香，普同供养。臣今奉为弟子某家，宣科行道，请福禳灾，先当赞叙条章，对扬功德，庶使坛场之内，道俗之伦，悉乃见闻，尽生恭敬。仰祈恩佑，少契天心，理合敷陈，愿垂昭鉴。臣闻太上立德，摽清静之高风；其次立言，演慈悲之妙典。编诸蕊笈，藏在名山，时显迹以度人，或垂科而拯世。具述下元之运数，敷陈本命之因缘，开度斯民，归依大道，俾修心而养气，容忏罪以延生，常於降圣之期，辄许精衷之祷。至以三元八节，本命生辰，严置坛场，恭修斋醮，将严观宇，或在家庭。持种种之香花，精意已享；列芬芬之酒果，明德惟馨。法天地以包罗，像威仪而荐献。修斋则一日而至七日，随力建功；命道则一人而至七人，请行法事。或讽其神咒，或认此真形，归心北斗之尊，稽首紫微之下，伸恳於三官五帝，达诚於九府四司，荐福延生，消灾捍厄，用广无边之福，仰膺莫大之休，念真圣之毋违，见邪宗而莫入，致灾衰之洗荡，同罪业以消除，善果臻身，福寿资命，获超升於十极，兔沉坠於三涂，兹皆启祝之功，莫匪扶持之德。或有下元生人，国土遇札瘥之厄，瘟疫流行；岁年逢荒歉之灾，品物不遂。尸横原野，气结高穹，人多饥馑之虞，境有刀兵之祸。仰遵北帝，俯建星坛，表达凡情，口宣神咒，则可以降威灵於下土，列车骑於四方，布网千重，流火万里，收五兵之妖气，致百谷之顺成，岁乐丰禳，民无夭折。又有下元生人，横厄竞起，瘟瘴难逃，多逢六洞之魔，枉遇百罹之苦。凭浚第宅，常无安寝之期；妄作灾衰，巧伺扼穷之运。生魂禁锢，久病缠绵。或出处迍邅，或债财壅塞。禄有哀微之兆，命无通泰之祥，患害多端，言词莫述。仰遵北帝，俯建星坛，奏表凡情，口宣神咒，则可以添神益算，削死注生，妖祟荡除，行藏吉利。又有下元生人，田多蟊坚，境富虫蝗，伤稼穑以无成，望丰登而莫获。仰遵北帝，俯建星坛，精严田野之中，备列威仪之具，依科诵咒，飞奏表章，则可以昭格威灵中戒主者，致灾虫之坠死，养粒食而倍多。又有下元生人，门庭祈系嗣之祥，妇女有妊娠之庆。或由六甲之内，胎气损伤；或居十岁之中，年龄夭丧。良为重身之日，长逢魔女之灾，怀妖气以难全，饭精华而莫固。令有萎黄之疾，居多怪梦之忧，猫鼠狗猴，变形成像，暗吞子息，频有死亡，贻父母之深忧，绝祖宗之远裔。仰遵北帝，俯建星坛，表达凡情，口宣神咒，则可以感威灵於上界，降玉女於人寰，卫护闺闱，安和五脏，克保延弥之吉，应多寿命之长。又有女人，分娩艰难，呻吟苦楚，良由鬼母之啖，致令血脏之衰，障闭弥旬，兢惶万状。仰遵北帝，俯建星坛，行道申诚，作法诵咒，则可以感煞童而下降，同玉女以来临，卫草蓐以平安，保女男而爽利。又有女人，遇虎狼之眷属，食子脏之精华，百计求男，一生无子。仰遵北帝，俯建星坛，净严堂室之中，备列香花之献，秉心一德，诵咒万徧，则可以扫妖灭邪，克多生育。凡兹灵应，备载宝章，乃知众尼之蠲消，尽属七元之拯救。此盖上真方便，至圣慈悲，笃志为民，推诚泽物。苟若斋心布恳，备礼修辞，启何愿而不成，欲何求而不获。以今某研思极虑，浴德澡身，致意真科，归心妙道，建斯坛陛，法彼昊穹，随方准杓，然灯像斗，恭陈法信，严备香花，请仙驭之光临，鉴凡心之密祷。臣敬为叙陈经首，敷绎真功，宣示众官，俾遵法训，检其心志，弥更翘勤。庶令感格威灵，成就功德，然后依仪行道，续以启闻。臣等凡情区区，无任赞叹道力、延降神光、精爽飞越、激切屏营之至。
　　道门科范大全集卷之五十五竟
　　道门科范大全集卷之五十六
　　广成先生杜光庭删定
　　北斗延生捍厄仪
　　静夜行道
　　升坛法事常式。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。焚惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙聂，和与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今静夜行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启，速达径御太上无极大道、昊天玉皇上帝御前。
　　重称法位。
　　具位臣某与阖坛众官等，谨同诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君丈人，三十六部尊经玄中大法师，圆穹玄象、日月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣闻二气陶镕，五行变化，以康群品，以育万灵。悬命禄於九天，系死生於七府。吉凶善恶，紏察无遗。罪福行藏，纤微必录。上惟国祚，下及人伦，考较统临，咸归斗极。玄卿大帝，制六天而御万方；高上玉皇，播洪慈而福三界。灵通应感，影响无差。臣等宿荷玄休，获逢道运，正真垂教，幽显蒙恩，辄披醮谢之科，特罄皈依之恳，精虔修奉，以展诚祈。伏冀众圣宣慈，九天流贶，俯矜凡陋，曲降真风，悯济凡微，下临坛度，开恩布泽，听纳祷祈。凡有投诚，理难寝绝，况奉词旨，敢不上闻。
　　宣词。
　　谛详词语，灼见至诚。不仗明威，安臻戬谷。愿纳苹蘩之荐，俾依天地之仁。蔼瑞气於层空，沛为德泽；扇灵风於合宇，广布恩波。罔有神恫，迄无鬼责。弟子某重念叨居道荫，允赖神枢。晨夜仰瞻，莫晓星躔之序；岁时相代，宁知醮谢之方。爰备香灯，肃陈净供，稽首魁罡之下，冥心舍次之间。三百六旬，愿随杓而降福；七十二候，祈应律以储祥。灾与冰消，罪如瓦解。一身所向，式升进望之阶；合属甚康，均保方来之庆。以今行道，臣法众等运兹初捻上香，皈命十方道宝，北宫至圣。以是功德，归流醮官某行年之上，运命之中，九厄三灾，十苦八难，星辰邃位，冲破临身，非灾疾患以兴殃，过咎贯盈而欲起。所冀逐风云而俱散，腾香雾以荡除，百福惟新，千殃自解。今故烧香，自归依道尊大圣众至真之德。得道之后，升入无形，和与道合真。
　　以今静夜行道，臣法众等运兹二捻上香，皈命太上尊经，斗中真圣。以是功德，归流醮官某七祖先灵，一切幽爽。伏愿圣泽旁流，惠风遐扇。宿瑕洗荡，除黑简之罪书；积衅消平，上朱宫之生箓。延祥介祉，福及见存。今故烧香，自皈依经尊大圣众至真之德。得道之后，升入无形，和与道合真。
　　以今静夜行道，臣法众等运兹三捻上香，皈命太上师宝，七元众真。以是功德，归流醮官某。伏愿坎宫除险厄之虞，水德着聪明之性，灵根深固，性识高明。出入起居，罔有外邪之染；寝兴食息，永无时疾之婴。灾逐永消，善随日长。今故烧香，自皈依师尊大圣众至真之德。得道之后，升入无形，和与道合真。
　　忏方。
　　臣众等至心皈命三清大圣，十极高真，北极紫微大帝，北斗七元星君，辅 弼星君，三十六部尊经，三官五帝，九府四司，二十乡神仙，诸灵官。
　　臣众等伏闻二气委和，五行孕秀，生居人道，命属天司。虽蛮夷华夏之殊方，黎庶侯王之异分，尽由生化，悉在照临，荷恩贶以居多，或焚修而每旷，莫识纲维之妙，宁知荫佑之功。迷本轻生，自取戾於一己；降年夺算，应获谴於上天。致使沦没三涂，漂沉六趣。盖忘本命，不愧人身，履此罪愆，如何救拔。其次违天逆地，暴物伤生，不道不仁，不忠不孝，纵五情而杂乱，同六贼以昏迷，侮慢师资，背违经训，姤贤嫉善，乐祸喜灾，恣有贪残，结诸冤对，肆为奸诈，害彼忠良。故使今生，动罹世患，或遇寇攘之劫害，或逢魔鬼之丧亡，或为虫兽之伤，或被官灾之厄，或家遭疫疠、人口死亡，或户有妖邪、资财虚耗。并是六天之鬼，五岳之神，乘罪衅以侵凌，作灾衰而助虐，八难随及，三厄骈臻，致使考禁祖先，□剔名字，无能逃者，可胜痛哉。频招枉死之冤，莫尽考终之命。鬼官不录，死魄安归？悟此因缘，当求忏谢。荡百生之垢障，消累劫之过尤。然愿解厄禳灾，延生请命，致吉祥之止止，成福禄以禳禳，竟修道以证真，庶离灾而免祸。况众圣有修禳之路，诸天开忏悔之门，可以归心，以干恩宥。今有醮官某备陈法信，依按科仪，拜醮真灵，辄伸诚悃，一心归命三清大圣，十极高真，北极紫微大帝，北斗七元．辅弼星君，三十六部尊经，三官五帝，九府四司，二十方神仙，诸灵官。伏愿真慈广运，道力感通，特垂昭鉴之仁，俯受凡愚之恳。窃虑醮官某自无始以来，至于今日，性天黯暗，心地蔽蒙，驱驰名利之场，桎梏尘劳之域，背迷真道，失入邪宗，多爱贪瞋，聚如浮沫，将沉地狱，迅若逝波，执着难回，愚痴自若，嗜欲恣而忠孝夺，利害胜而仁义亡。物我纷争，是非交袭，恣屠杀而自奉，逞残酷以为能。诬善蔽贤，违天背地，邪淫积恶，侈－靡为生，肆运动而逆阴阳，妄修营而干禁忌。孜孜逐物，衮衮穷年，曾无忏悔之心，莫致修禳之请。庚申甲子，徒录愆非；本命生辰，反除年算。致使魂神被系，祸患来锺，或重病不痊，或妖邪克害，连年困笃，累岁迍邅，冢讼征呼，先亡复连。或上天谴责，或下鬼所诬，日积灾殃，长多厄难。今则斋心念咎，涤虑求哀，祈万罪以永消，解百冤而雾散。黑书削籍，丹录记名，祖先解脱於九幽，亲属同超於三界。无灾无害，对扬溥博之休；延福延生，企仰涵洪之泽。恩惟北方至圣，七元星君，主张造化，号令乾坤。虽九府四司，咸由宣纳；而三官五帝，悉在统临。好生洽於人心，膏泽霈于天下。苟罄刍荛之恳，必垂日月之光。有罪斯原，无灾不解。五行六害，四煞七伤，世厄多而难陈，大惠加而溥度。用建皇天之太极，长为群物之慈航。今故皈依，辄伸悔谢。伏愿天心恻隐，凡恳布闻，削落罪愆，解除冤对，千灾永殄，众厄自消，庆及二亲，荣分九族，先祖书名於紫策，子孙委质於丹墀，福禄来宜，年龄永固。又愿臣及醮官等，道心开发，智慧性圆，洗荡尘劳，祛除迷妄，渐登妙果，重立玄功，名占仙籍之中，体合太虚之表，仍为良士，并觉迷情，善及存亡，功沾水陆，永超俗网，升入金门，克扶真一之宗，俱契希夷之旨。得道之后，升入无形。
　　三启，三礼。
　　具位臣某与阖坛众官等，重诚上启，虚无自然元始天尊，太上大道君，太上老君，昊天玉皇上帝，九皇上真，十方已得道大圣，众至真，诸君丈人，三十六部尊经玄中大法师，圆穹玄象、日月星辰、北斗尊帝，七元辅弼星君，南极大帝，丈人司马，六司星君，本命元辰，洞天海岳，三界官属，一切真灵。臣等伏念生处尘寰，边惟浮秽，未明真理，多昧禀修。或属念运心，乖违大道，行藏动息，犯冒真灵；或前代今生，愆瑕未涤；或立身履行，过咎旋增，结罪目於酆都，着凶危於地简；或年逢厄滞，命值衰微，八禄当绝尽之期，三命遇休囚之数，五星行度，有所照临，八卦飞旗，方罹刑厄；或兴修任性，抵犯神祇；或烹宰恣情，因成冤对。如上所说，曾未忏除，遂使厄滞多端，灾凶莫测，旦夕忧惧，不敢遑宁。窃闻玉皇开慈悯之科，大帝垂醮陈之典，辄凭宝训，爰备醮坛，冒渎威灵，延降真圣。伏乞胎恩下俗，介福凡愚，许以自新，容其忏洗。仰冀玉皇上帝，七元尊神，特与某解除宿殃积罪，旧厄新灾，三命九宫之中，五行列宿之内，灾凶殄息，厄难开通。伏乞解除岁月日时、算尽之厄，八卦九宫、五鬼绝命之厄，六壬三命、地网天罗、金木水火土五行衰绝刑克之厄，眷属六亲、妨害之厄，公私口舌、非灾横祸、囚系之厄，恶人盗贼、侵暴谋害之厄，起造兴工、侵伤触犯之厄，四方五路、滞塞不通之厄，水陆游行、舟车牛马之厄，冤家债主、诉讼考注之厄，先亡家墓复连之厄，四方邻里、破射直符注煞之厄，居止不安、财帛遗亡、神鬼益耗之厄。若子生人，有年月日时灾厄者，请北斗贪狼星君解除之；若丑亥生人，有年月日时灾厄者，请巨门星君解除之；若寅戌生人二有年月日时灾厄者，请禄存星君解除之；若卯酉生人，有年月日时灾厄者，请文曲星君解除之；若辰申生人，有年月日时灾厄者，请廉贞星君解除之；若巳未生人，有年月日时灾厄者，请武曲星君解除之；若午生人，有年月日时灾厄者，请破军星君解除之。乞使非祸不侵，灾衰荡涤，魂神安镇，梦寤正真，道气内滋，元和溥洽，宿殃洗荡，冤债消平，疫疠不侵，禄寿增益，存亡被泽，眷属沾荣。即荷众圣护持之恩，至真垂悯之赐，上明天尊大慈之泽，下副臣等皈向之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之五十六竟
　　道门科范大全集卷之五十七
　　广成先生杜光庭删定
　　北斗延生仪
　　设醮行道
　　升坛法事如式。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　呜法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天玉皇上帝御前。
　　请称法位。
</div>
    <div class="pagination">
<a href="道门科范大全_page18.html">上一页</a><span>...</span><a href="道门科范大全_page14.html">14</a><a href="道门科范大全_page15.html">15</a><a href="道门科范大全_page16.html">16</a><a href="道门科范大全_page17.html">17</a><a href="道门科范大全_page18.html">18</a><span class="current-page">19</span><a href="道门科范大全_page20.html">20</a><a href="道门科范大全_page21.html">21</a><a href="道门科范大全_page22.html">22</a><a href="道门科范大全_page23.html">23</a><a href="道门科范大全_page24.html">24</a><span>...</span><a href="道门科范大全_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
