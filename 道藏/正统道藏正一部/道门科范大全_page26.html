<!DOCTYPE html>
<html>
<head>
    <meta charset="UTF-8">
    <title>道门科范大全 - 第 26 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门科范大全 - 第 26 页/共 28 页</h1>
    <div class="content">　　第四戒者，不得无孝顺心，违逆父母。不孝之罪，有五种报：一者王法所加，二者有情弃薄，三者地狱受苦，四者受乌枭身、递相残害，五者既反人身、贫寒困苦。今者闻戒之后，常持孝心，以俟天听。
　　第五戒者，常行慈心。若见众生临命终时，为作功德。昆虫草木，尤不可伤。爱老怜贫，溥度一切，使不虚今日，道场听闻戒法之命。
　　第六戒者，不得诽谤三宝，及有道师尊，乃至在家出家，一切道像。诽谤之罪，有四种报：一者常遭恶疾，二者死拘幽夜，三者舌根乖疏，四者常值冤家、人不爱敬。今者身遇说戒之后，常当恭敬三宝，积行累功。
　　第七戒者，今日道场之中，常当恭敬，不得懈怠。当须勉励，内外精勤，日夜乾乾，毋怠毋忽。勤则利有，怠则利无，自利利他，便趋真极。
　　已上七戒，合道场人能持否？
　　天尊言：大道弟子受真戒者，次当发愿，使我戒根牢固如昆仑山，戒行端严如玉京殿，戒光明照如日月珠，勤行精进，安乐道场，至真三清，为我本源，以戒为师，无陷邪教。昔有道士二万六千人，持奉经戒，专心不退，依法修行。十二年中，地司保举，诸天奏名。一百年中，白日升天。又有七万二千女子，不奉经戒，反行毁谤，见世受苦，死入九幽。是知奉戒功德，不可思议。破戒恶业，难获赦原。况今日道场，专以解过涤愆，拔亡度死，持戒修斋，尤当精进。诸天童子，金刚神王，三界五帝，神仙兵马，皆来侍卫。况泰山之中，有三宫空洞之天。神房阿合，金床玉几，皆群仙所集。若能恪遵上件戒法，则东岳司命上卿、佑圣真君，与百灵众真，降临道场，纪录斋功，原赦罪魂。若息慢不恭，破斋坏戒，不足以济度先亡，转为地官所罚，当受风刀之苦。同坛之士，审而行之。臣等无任激切之至，谨启以闻。
　　道门科范大全集卷之七十九竟
　　道门科范大全集卷之八十
　　东岳济度拜章大醮仪
　　启坛行道
　　法事升坛如式。
　　各礼师存念如法。
　　宣卫灵咒。
　　东方：
　　九炁青天，明星大神。焕照东乡，洞映九门。转烛阳光，扫秽除氛。开明童子，号曰玄卿。备卫我轩、上对帝君。收魔束妖，讨捕凶群。奉承正道，赤书玉文。九天符命，摄龙驿传。普天安镇，我得飞仙，与道合真。
　　南方：
　　三炁丹天，焕景流光。荧星转烛，洞照太阳。上有赤精，合契虚皇。开明童子，号曰华房。总统火兵，备守玉堂。轩邪束妖，剪截魔王。北帝所承，风火莫当。流铃交焕，翊卫坛场。正道流行，敢有巴狂。我享上功，坐运魁罡。亿劫长存，保天无疆，与道合真。
　　西方：
　　七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断绝邪源，王道正明。宫殿整肃，三景齐并。道合自然，飞升紫庭。灵宝符命，普惠万生。元皇正炁，来合我身。功加一切，天地咸宁，与道合真。
　　北方：
　　五炁玄天，元始徘徊。辰星焕灿，光耀太微。黑灵尊神，号曰层威。统冠飞天，仙裙羽衣。□ 备卫五门，检精捕飞。敢有干试，豁落斩摧。玉符所告，神镇八威。邪门闭塞，正道明开。映照我身，三光同辉。策空驾浮，举形仙飞，与道合真。
　　中央：
　　一炁黄天，调理乾坤。陶镕阴阳，总统玄真。镇星吐辉，流焕九天。开明童子，号曰天璘。元忞阳精，焰上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙，与道合真。
　　鸣法鼓二十四通。
　　发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今升坛行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天金阙玉皇上帝御前。
　　请称法位。
　　具位臣某等，谨同诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵。咸望洪慈，俯回清鉴。臣闻七窍凿而混沌死，有情皆争；五綦至而淫僻生，无主乃乱。在既繁而既庶，将孰主而孰张。人君奉天道以建邦，必分之於牧伯藩屏；上帝握化权而御物，实付之於岳渎神祇。故主圣臣贤之任，操赏罚以御其生；在天地神祇之灵，方录功而制其死。式俾积善积恶之众，无逃一生一死之机。明既有於人非，幽必罹於鬼责。故护短饰非者，邦刑所不兔；则藏奸匿慝者，天罚所必加。惩愆首过者，亦为国法之含容；请命求哀者，必在冥司之解释。爰有崇真之醮，实勤悔过之诚，稽首震方，皈心岳帝，愿托仁慈之鉴，廓开赦宥之门，察凡恳於今辰，拔罪魂於长夜。所启玄感，上御至真无极道前。
　　忏悔，三启，三礼。
　　臣谨虔诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，岳下文武考校，一切曹僚，三界应感，一切真灵。愿启洪慈，俯昭丹恳。臣闻木旺东方，实谓藏魂之地；山临鲁国，尤崇望祀之仪。冠五岳以独尊，总百神而为贵。考传物之志，名尤重於天孙；按风俗之通，文有藏於金匮。寿分修短，验武帝探册之祥；簿有职司，见吉碧迓吏之至。信禀生於众庶，皆系命於岳灵。所由始而所由终，亦主生而亦主死。二十四狱，常紏恶以结奸；八十六司，必纪功而书过。用罄皈依之志，追思往逝之魂。虑因处世之难危，或染多生之罪垢。一入狴牢之内，难免拘囚；频婴捶楚之苛，不胜痛酷。用希恩而解释，式致敬以祷祈。臣等即事有初，启坛伊始，式准天尊之告命，敬宣醮主之词诚，启坛词文，谨当宣奏。
　　宣词。
　　谛详词语，深可悲哀。盖哀死而悼亡，遂披肝而沥胆。深虑罪愆之久积，魂系阴司；或因按牍之未明，辱从狱卒。用陈情而控告，祈垂听以哀矜。洗涤愆非，怜其不觉而不悟；曲从凡悃，知其克敬以克亲。风马云车，俯斋坛而下降；霓旌绛节，迓仙驭以来临。仰望真慈，下资冥福。臣等恪因净宇，肇举洪仪，伏乞太上三尊，十方众圣，垂神省览，鉴察丹诚。乞敕勒此间土地里域真官，一合同心，并力营卫，扫荡内外，清净坛场，降伏妖魔，馘灭邪祟。使臣等心安神定，思念立感，启奏上达，善功成就，无有窒滞，所愿随心。须节次依法行道，续更启闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍香烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之八十竟
　　道门科范大全集卷之八十一
　　东岳济度拜章大醮仪
　　清旦行道
　　法事升坛如式。
　　各礼师存念如法。
　　宣卫灵咒。
　　青阳虚映，耀日回灵。神虎辟邪，飞天流铃。摧奸灭试，万魔束形。九微回道，八威摄精。千真校录，三元荡清。左啸中黄，右策六丁。七转八合，周旋天经。圣化巍巍，大道兴行。庆云流布，合景黄庭，与道合真。
　　鸣法鼓二十四通。
　　发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今清旦行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天金阙玉皇上帝御前。
　　请称法位。
　　具位臣某等，谨虔诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵。咸望洪慈，俯昭丹恳。臣闻五明官内，天尊深悯於轮回；东极官中，太乙常救於苦趣。盖为黔黎之昧道，不知天地之贵人，随欲海之漂流，逐爱河而沉溺。罪根已积，业纲难逃，因贪生而丧生，由求苦而得苦，一辞人世，长击阴司。故太上开济度之门，惟真格有荐拔之品，许归诚而忏罪，得解考以超升。俗累未除，难免根尘之六；冲科广被，必闻赦宥之三。岂不矜恤於蠢愚，尚可深怀於悔过。奉道某衔哀茹苦，沥血输诚，叹已切於逝川，念更深於幽圄。仰惟岳府，实收召於亡魂；恭启斋坛，冀感通於帝意。备着词旨，敢不上闻。
　　宣词。
　　按如词言，深切哀悯。盖送死可名於大事，且临丧必倍於哀情。虽亡者不可复追，夜丹难守；然存者实怀思感，斋悃方伸。深惟管摄之冥司，实系崇高之岱岳。恐尚婴於缧绁，当广设於津梁。曲尽精诚，冀蒙炼度，以今清旦，朝元行道，请法众等运兹初捻上香，愿此香烟，腾空径上，供养玉清圣境元始天尊，十方道宝。臣等皈身、皈神、皈命，以是功德，上祝今上皇帝陛下。就中尧日，八方均被於照临；歌咏舜风，万类悉臻於繁阜。兵不用而干戈偃息，刑不试而团圄空虚，德惟广於好生，域尽臻於仁寿。黄旗南运，瑞气长垂於斗牛；青海西还，哭声无闻於战鬼。敷锡五福，皆为有道之民；泰治万年，永保无疆之历。今故烧香，自归依道尊大圣众至真之德。得道之后，升入无为，和与道合真。
　　臣闻珠口集真，格日月之停景；洞章啸咏，致山岳之吞烟。惟因流响之云营，能感游空之仙圣。以今清旦，朝元行道，请法众等运兹二捻上香，愿此香烟，腾空径上，供养上清真境灵宝天尊，无上经宝。臣等皈身、皈神、皈命，以是功德，归流醮主某等，住宅太岁尊神，逐隅支干禁忌，门丞户尉，月煞日游，不贻悮犯之殃，并与宁居之庆，亦罔恫而罔怨，各来顾以来歆，格犹可以度思，听每闻於介福。今故烧香，自归依经尊大圣众至真之德。得道之后，升入无形，和与道合真。
　　臣闻诵九天之宝章，得三官之考算，披三洞之科典，致百灵之护持。倘依大范之巍巍，必膺遐福之简简。以今清旦，朝元行道，请法众等运慈三捻上香，愿此香烟，腾空径上，供养太清仙境降生天尊，十方师宝。臣等皈身、皈神、皈命，以是功德，归流醮主某等，合门昌盛，举族繁荣，宜家必咏於桃夭，有子常歌於芣苢。祸殃扫荡，若雾卷以冰消；福庆增隆，如岳停而川至。明经入仕者，速升於青紫；服田力穑者，累溢於仓箱。式彰善积之家，不忧鬼瞰其室。今故烧香，自皈依师尊大圣众至真之德。得道之后，升入无形，和与道合真。
　　忏方，三启，三礼。
　　具位臣某等，谨同诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵。咸望洪慈，俯昭丹恳。臣闻哀死事亡，要笃如存之志；履霜濡露，必怀追往之心。书籍满林，验手容而可想；桮槎在案，知口泽之犹存。昔处生前，要知其疾痛痾痒；今居没后，敢忘其拘滞沉迷。路隔幽明，苦恼虽难於代受；情缘亲爱，荐严专务於追修。神莫大於岳宗，权常司於鬼录，每察知於功过，式兼制於死生。深惟往逝之魂，愆尤难免；恐在拘囚之地，解脱无由。用罄凡诚，仰祈善贷，洗罪名於黑簿，炼生质於黄华，速出泉关，早登道岸。上明天尊大慈之泽，下副臣等皈命之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来清旦行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之八十一竟
　　道门科范大全集卷之八十二
　　东岳济度拜章大醮仪
　　临午行道
　　法事升坛如式。
　　各礼师存念如法。
　　宣卫灵咒。
　　丹灵朱火，炎霞激风。赤轮刚运，天光八冲。迸威包罗，交变万方。流金豁落，群魔灭踪。辟奸破妖，明耀元功。金符召制，蹑云策龙。瑶歌庆会，散花太空。神化冥运，四极安隆。伏御帝前，罔有不恭，与道合真。
　　鸣法鼓二十四通。
　　发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今临午行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天金阙玉皇上帝御前。
　　请称法位。
　　具位臣某等，谨虔诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵。咸望洪慈，俯垂丹恳。臣闻处震卦而为大涂，固当出万物之首；登泰山而小天下，亦常居群祀之先。东乃始生之方，岱为管摄之地。生必东首，昔人知向背之宜；气起东隅，造物全温厚之致。固知岳帝之德，实符天道之仁。德本好生，必欲赦除於有罪；仁惟济众，岂不广布於洪恩。既司出入之机，皇制短长之命，苟有皈真而向道，必蒙释死以兴生。况死者人之所甚，哀惧久沦於长夜；而生者人之所大，欲愿长处於明时。况身有善恶之殊，故享年有寿夭之异。迹已绝於人世，遽至殂亡；魂必往於岱宗，未蠲罪累。须与求哀而忏悔，未能补过以涤除。奉道某家哀死悼亡，感今怀昔。念重泉之顿隔，无计攀援；惟妙道之可凭，仰干超度。爰企升中之地广开，解厄之门于时。阳景方中，尽幽遐而徧照；昼漏停午，肃坛陛以无尘。想众圣之来临，顾凡情之上达，大颁善利，速度亡魂，临午词诚，谨当宣奏。
　　宣词。
　　按如词旨，深切悲哀。臣闻莲露易晞，悲伤莫及。树风不静，惨怛难言。深虑亡者阳过阴愆，未悟於安存之日；神诛鬼责，并临於殒没之时。不见昭昭之人寰，惟就冥冥之幽圄。爰奉九真之妙戒，式遵三洞之秘文。以今临午行道，请法众等运兹初捻上香，愿此香烟，腾空径上，供养玉清圣境元始天尊，十方道宝。臣等皈身、皈神、皈命，以是功德，归流亡人某。冀洗多生之罪，获逢肆青之恩。精诚潜感於帝心，曲垂慈悯；祈祷遥闻於天听，俯赐哀矜。知其往日之愚迷，许以兹辰之悔悟，命狱卒而释杻械，付司命而守形骸，早离幽滞之途，即达逍遥之境。今故烧香，自归依道尊大圣众至真之德。得道之后，升入无形，和与道合真。
　　臣闻紫户定录，开度长夜之门；黄华荡形，炼成生身之质。自元始之垂教，皆无量以度人。以今临午行道，请法众等运兹二捻上香，愿此香烟，腾空径上，供养上清真境灵宝天尊，无上经宝。臣等皈身、皈神、皈命，以是功德，归流亡过某等。伏愿削除罪簿，罢对阴司，落灭恶根，脱踪苦趣，决山火不流之狱，推雷雨作解之恩。身口意之愆尤，即从洗荡；神祇鬼之摄制，共赐涵洪。得逢起死之期，俾受更生之化，遵达往亡之迷路，鉴纳哀恳之诚心。今故烧香，自归依师尊大圣众至真之德。得道之后，升入无形，和与道合真。
　　臣闻执圆规而主人，太皞显司方之地；不崇朝而徧雨，公羊纪触石之功。固惟乔岳之灵，务锡庶民之福。以今临午行道，请法众等运兹三捻上香，愿此香烟，腾空径上，供养太清仙境降生天尊，十方师宝。臣等皈身、皈神、皈命，以是功德，归流亡过某等。伏愿爱河静浪，苦海停波，曩因沦诱而不知，今日见闻而顿悟。岳灵垂佑，浮飞爽於幽寥；空洞生神，归混炁於梵辅。永脱沉沦之厄，速蒙炼度之恩。今故烧香，自归依师尊大圣众至真之德。得道之后，升入无形，和与道合真。
　　忏方，三启，三礼。
　　具位臣某等，谨重诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵。咸望洪慈，俯昭丹恳。臣闻会同五老，常听法於天尊；光照九幽，因起请於法解。深悯三涂之厄，尤悲五苦之艰。考治罪魂，则有巨天力士；峻严阴狱，则有执法神兵。剑树刀山，绝筋折骨。镬汤炉炭，粉质糜躯。鸟啄蛇吞，犁耕锯解。如斯苦恼，实可嗟吁。幸上圣之大慈，与说因缘之起；得真人之垂悯，俾知善行之修。率因三业之缠，亦自六尘之染。触情徇意，不知石火之难停；受报罹殃，翻使夜扉之久闭。尚许革心而向道，皆得解考以涤尤。广造福田，必仗琅函之经典；称扬圣号，无踰东极之天尊。寔与断疑惑之根，俾获悟希夷之理。醮官某重念哀方深於死没，罪恐积於生存，业网未除，法桥难上，须凭妙善，与涤前非。爰祗肃於斋坛，式具严於褥礼。名先嵩华，常骧首以遐瞻；势面云亭，皇注心而恳祷。丹舆绿辈，期飙忽以来临；羽盖霓旌，想葳蕤而下降。洞鉴精忱之意，宏开拔度之门。允同救苦之上真，随声应感；用济沉沦之坠魄，委顺成形。早逢南极之注生，兼得北都之部卫，渐阶仙路，不滞迷途，普使存亡，均谐利乐。上明天尊大慈之泽，下副臣等皈命之诚，谨启以闻。
　　十二愿。
　　复炉。
　　谨摄香官使者、左右龙虎君、侍香诸灵官，当令臣向来临午行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之八十二竟
　　道门科范大全集卷之八十三
　　东岳济度拜章大醮仪
　　晚朝行道
　　法事升坛如式。
　　各礼师存念如法。
　　宣卫灵咒。
　　五星高耀，瑞气飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪灭恶，道炁周流。神光照夜，阴翳俱收。万神降格，扇景乘飙。群生咸遂，惠徧神州，与道合真。
　　鸣法鼓二十四通。
　　发炉。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，合三十六人出。出者严装显服，冠带垂缨，关启玄坛土地，方域神真。臣今静夜行道，谨奏为宣意，其诸情悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御太上无极大道、昊天金阙玉皇上帝御前。
　　请称法位。
　　具位臣某等，谨虔诚上启，虚无自然金阙七宝上帝，东宫教主太乙救苦天尊，传经演教历代师真，东岳泰山天齐仁圣帝，淑明皇后，太子贵妃，殿上炳灵公，西齐灵王，岳下文武考校，一切曹僚，三界应感，一切真灵。咸望洪慈，俯昭丹恳。臣闻封取金泥，告代尚存於王者；文传玉册，定寿寔统於人伦。上连空洞之天，既称仙境；下制死生之命，籍备阴官。顾惟近逝之亡魂，必有未消之黑簿。罪虽未取，当议罪於轻重浅深；志苟深惩，必许容於悲哀忏悔。咸与维新之路，俾知更始之期。矧度生度命之天尊，皆本东居而阐化；在唱恭唱诺之司马，亦因东向以诵章。审知岳帝之仁，不拒凡夫之请。醮官某等悼隙驹之易逝，便隔幽明；惧气马之不良，常趋险路。生前造罪，曾违先觉之心；没后罹殃，遂受无量之苦。堕地狱而必怀痛悔，在人世而当与追修。庶能格帝之心，或有回天之怒，业根罪网，雾卷冰消，善果福田，云行雨施。三元育质，复闻太一之执符；八景具神，又得帝君之品命。今则严更报漏，初传甲夜之筹；皎月当天，正廓层空之景。宜伸控告，用致斋诚，静夜词诚，谨当宣奏。
　　宣词。
　　按如词言，深切哀悯。臣闻非元始符命，不足以伸迁拔之阶；非玉帝唱名，不足以造登仙之境。须凭至道，用济亡魂，以无为而革有为之非，以无形而去有形之累，准冲科而启渎，冀仙驭以齐临，更摅哀痛之情，仰望矜怜之造。以今落景行道，请法众等运兹初捻上香，愿此香烟，腾空径上，供养玉清圣境元始天尊，十方道宝。臣等皈身、皈神、皈、命，以是功德，归流醮官某家，合门眷聚，举室尊卑。过往蒙休，早超登於仙路；见存获庆，各终享於耆年。皓首厉眉，表柱无暂於辽鹤；鲐背倪齿，支床必取於灵龟。黄箓书削死之文，青华注增年之籍，验天锡难老之瑞，蔑日昊大耋之嗟。今故烧香，自皈依道尊大圣众至真之德。得道之后，升入无形，和与道合真。
</div>
    <div class="pagination">
<a href="道门科范大全_page25.html">上一页</a><span>...</span><a href="道门科范大全_page21.html">21</a><a href="道门科范大全_page22.html">22</a><a href="道门科范大全_page23.html">23</a><a href="道门科范大全_page24.html">24</a><a href="道门科范大全_page25.html">25</a><span class="current-page">26</span><a href="道门科范大全_page27.html">27</a><a href="道门科范大全_page28.html">28</a><a href="道门科范大全_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
