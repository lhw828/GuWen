<!DOCTYPE html>
<html>
<head>
    <meta charset="UTF-8">
    <title>道法会元 - 第 295 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 295 页/共 361 页</h1>
    <div class="content">　　第八戒者不骄，傲忽至真。
　　第九戒者不二，奉戒专一。
　　玄真曰：太上云：宁一日持戒为道德之人而死，不忍百岁犯戒而生。又《九幽经》说：持九真妙戒者，履锋践刃，变为莲花，标名金格，列字玉清。大哉戒乎。奇哉戒乎。凡人破犯一戒，即不敢传戒。如不说戒，则鬼神但得享食，不能生天。真学之士，当於日用常行，颠沛流离之际，平居燕处之时，以清静为本，仁慈为行，长厚处己，宽洪待物，才觉恶念萌乎胸中，试自返照，则前念自然消殒矣。如是持久，习与性成，虽有杂念之萌，亦未易摇撼也。盖心之为物，起灭不定，制之则圣，纵之则凡。炼度之际，虽然有所媿怍于怀，亦莫甩心记忆，恐鬼神不得超度，所谓已业无已知也。然终不若真功实行，始可为人天模范，立於天地而无愧，质诸古圣而无慊，履行修白，俯仰无怍，乐莫大焉，又岂止乎炼度而已矣。
　　生天
　　默宣宝箓，焚香炉内，念高旨火天尊胜数煸。存南斗垂光，下接坛前金光化而为一，金光混混，飞腾而起。以绛宫火铃一提，径上太虚，愈高愈远。师祝
　　曰：
　　功德已周，恩归上帝。常记今日，好去好去。
　　玄真曰：幽阴之众，假此阳光，径上朱陵，即生天界。岂比夫一一斋醮中，既焚宝箓，返令官将护送，复经东岳诸案，方得转生，即与时刻升迁之义违矣，於理无益。
　　生天宝箓式
　　太上救赦生天宝箓
　　右奉宝箓拔度六道四生，男女孤魂等众，增品受生，超升仙界。一如告命，风火驿传。
　　太岁　年　月　日时告行。
　　具位奉行太极祭炼事臣姓某承诰奉行。东极大慈仁者太一救苦天尊青玄上帝。
　　宝箓作用，静默良久，行丹阳内炼。存黄庭真炁，升上绛宫，化为婴儿，渐渐心火如大杲日，上入泥九，化为慈尊，如此分明。密奏曰：
　　具位奉行太极祭炼事，臣姓某，谨谨奏启太一救苦天尊青玄上帝，臣今书生天宝箓，拔度九州分野，十类河沙男女孤魂滞魄等众，及求荐某灵魂俱蒙赦宥，咸获生天。干冒天威，密垂昭报。臣谨言。启毕，存太一慈尊入空玄之中，万真环拱，蒙敕下灵官，捧宝匣，乘宝光降下案前，启匣出箓，与吾所造箓合而为一，祥烟庆云，金光夺目。即於六星下作一○，迭书唵吽咤哩四字，就念此四字涂成火铃。停笔，存中宫真火一丸，良久觉口中水生，其真火一丸升上绛宫，烜赫如日，急呵於符上。以意一提，用笔向上一拂，遂云：吾奉太一救苦天尊敕。仰首遥想在宝箓化为火铃，透出泥丸，远远而升，金光徧满。叩齿而退。
　　玄真曰：大抵宝箓不不数十等，但得此妙，皆不拘执黄纸朱书，亦不拘大小长短，莫若印者为当。南斗六星虚明实暗，故不涂剔。如度父母师长，不敢给箓说戒，但密奏曰：以此祭炼功德，资荐某人同生天界。如度有姓名者，就填宝箓。黄箓普度，何止数万。高功才受投词，具奏上帝，申牒应干去处，先发预告毕，继即接待孤魂，期日赴度，自从本日为始，用书宝箓，发下章表，填写姓名。凡有暇日，焚香默奏，迭迭书之，倦怠则已，不可计其多寡。如计数目，及有窒碍膺於心中，仅能度此几名耳。受状太多，作用不及，以生朱调作六盏，列如南斗势，一同作用，分手书箓，亦妙。若以理论譬之，诏赦只合一道，普皆原宥。一念广大，太上恩光无所不烛，三途六道皆可超升，非曰一人有一赦也。至大炼日，广设醮筵，曲尽威仪，以塞俗眼，但令知有罪福，清洁高士摄行法事，师
　　乃入室，静默志诚恳奏，只作一箓，密行祭炼，广度沉滞，庶得两全其美。亦在随时应变，幸勿拘执。
　　拔度宝箓
　　拔度宝箓存用，奏曰：赐颁诏赦，告下冥官，开诸地狱，拔出罪魂。干冒天威，密垂昭报。臣谨言。箓中迭书太一救苦天尊敕七字，涂成火铃。存心中火铃提出，以笔向下一拂，光明闪烁，烛破地狱。作用默奏，皆如生天宝箓，只改此数语而已矣。
　　玄真曰：此拔度宝箓，大斋醮中，请颁符命，责以青宫九龙符命使者，一同赍捧前去，遍告幽冥。或於破狱之时，焚于炉内。今此祭炼内旨，不用此箓，然元从师授，亦姑存之。
　　丹阳符
　　此符以青纸黄书。符成，静默，意归黄庭，良久一炁自夹脊双关上至泥丸，华池水生，徐徐咽下，激起黄庭如大海水，瑞气氤氲，即取中黄之气吹于符上。
　　玄真曰：丹阳符一名黄炁阳精洞明灵符，出《青要紫书金根众经》上卷，本为修真之士炼形濯质，后仙翁用以炼鬼。初无散形，一炁成符。今用印文，亦以黄笔润过，乃善矣。
　　印式
　　三符印
　　玄真曰：三符印，乃东极青宫九龙符命，出青玄法，太一慈尊所主。玉清拔幽魂真符，玉清破地狱真符，出
　　神霄箓上，古圣师集而为印。特假
　　太上之力，拔度幽爽耳。用于宝箓
　　之上。今有边郭者非也。
　　三天太上印
　　玄真曰：曾受箓者，申奏用职印，关牒用法印。未受箓者，奏申关牒通用道经师宝印，或三天太上印。凡印，当以枫枣木为之，不用桃梓雷击之木，恐有杀气。朱砂入乳香少许代胶。用印时，多念太一睿号，其印自然通真达灵。今人多用太极祭炼坛为额，因而创印，恐不契理。
　　五帝甘露法食秘旨
　　五帝内讳森炎剑润平五遍
　　具位臣姓某上启五方五帝道君，降真炁，化天厨。为香饭。饱幽阴。甘露味，得充满。觉正真，随所愿，托生天。霐。唵吟咤哩。合明天帝日。□□□□□□。□□□□□□□。乌轮涂叉阿那波遮□。
　　散食咒
　　魂神澄正，万气长存。不经苦恼，身有光明。五帝保举，列言上清。
　　於静夜后设食在前，以白纸朱书符命，焚于香上，默奏上帝，召集六道。或存于空中金光极目，万化寂然。念五帝内讳及变食咒，存香饭徧满法界，祝白生天，自然升度。
　　玄真曰：前变食咒，三字乃三天内讳，四字乃六天真言，五字乃五帝隐名，六字乃六司玄机，七字乃七星妙旨，九字乃九天秘号。或有大达之士，具深信根器，每餐啜食，每夜祭炼，止用此符法，天上地下，无不通彻。昔鲁蓬玄於武当山南岩修道，行此符命，食自手中飞去。以后此法遍传方外，可谓至道不繁也。
　　奏太一
　　具位　奉行太极祭炼事臣姓某谨奏：为人鬼殊途，非善功而莫荐，幽冥异趣，仗道力以潜通。仰祈升度之恩，用拯轮回之苦。切念幽魂苦爽，久滞冥关，未遂超升，实堪伤悼。臣是以谨发诚心，奉丹阳祭炼广度魂仪，为此须至奏闻者。
　　右臣谨谨具状，再拜上奏东极宫中大慈仁者寻声赴感太一救苦天尊青玄上帝御前。恭望道慈，允臣所奏，特赐敕旨，告下三官九署，五岳四渎，酆都六洞，十宫九幽，河源泉曲，血湖硖石，铁围等狱，五道都府，九州社令，冥关幽壤应干合属去处，咸令知悉。如遇臣开坛炼度，委请五道大将军召集众魂，即与开关启钥，放释六道四生，三途五苦，九州分野，十类河沙男女孤魂等众，来诣坛前，享食听戒，受炼更生。更愿臣九玄七祖，均证生方，三界万灵，咸沾福利。干冒天威，臣下情无任战栗俯伏拱俟恩命之至。谨状。
　　年　月　日具位奉行太极祭炼事臣某。
　　申太极仙翁
　　具位　　奉行太极祭炼事姓某。
　　右某获处人伦，叨逢正化，念六道幽魂之苦楚，悲四生飞走之辛酸。是以谨发诚心，遵依教法，奉行丹阳祭炼，广度孤魂，法界有情，成登道岸。为此须至申闻者。
　　右某再拜上申祖师太极左宫仙翁冲应孚佑妙道真君圣前。恭望师慈，允兹申恳，乞赐命令，敷誊上帝，即赐颁行告下冥宫，咸令照应。如遇某开坛炼度，召集众魂来临坛所，享食听法，受炼更生。干冒真威，某下情无任之至。谨状。
　　年　月　日具位奉行太极祭炼事姓某。
　　牒城隍五道大将军牒同
　　太极祭炼坛牒上本府城隍主者。
　　当职切念六道四生，久湮沦於长夜，三途五苦，执冤对於幽冥。无由解脱，实可哀伤。是以谨发诚心，奉行丹阳祭炼，广度幽壤。除奏闻上帝，申牒真司外，须至牒者。
　　右牒请照详备去事理。如遇开坛炼度，即与传诚达。恳上奏慈尊，请颁敕旨，告下十方三界，水府冥宫，应干合属去处，咸令照应。释放幽魂，来临坛下享食听戒，受炼更生。同施济拔之功，共广好生之德。谨牒。
　　年　月　日时牒。具职　　　　　姓某。
　　牒当境
　　太极祭炼坛
　　当职切念六道四生，久湮沦於长夜，三途五苦，执冤对於幽冥。无由解脱，实可哀伤。是以谨发诚心，奉行丹阳祭炼，广度幽壤。除奏闻上帝，申牒真司外，合行移牒，可照验。凡遇开坛炼度，即请肃清境域，严卫坛场，迎迓帝真，广集幽爽。幸勿稽违，有妨开度。为此须至牒者。
　　右件今牒当境土地正神，可照验。故牒。
　　年　月　日时牒。具职　　　　　姓某。
　　关递奏功曹使者
　　太极祭炼坛
　　本坛恭发奏申文字，具列于后：
　　一、奏申各一方函，封印全，上诣东极青宫，太极左宫请进。
　　一、不公牒三道，折角，封印全，前诣五道大将军，本府城隍司，当境土地神祠投达。须至关者。
　　右关某将，今日受事功曹，直符使者，资捧奏牍，各依官分，以时上达。幸勿稽延，立俟昭报。故关。
　　年　月　日　时关。具职     　姓某。
　　常用牒文
　　太极祭炼坛　牒上　五道大将军。
　　本坛今月某日於某处奉行丹阳祭炼，拔度幽魂滞魄等众，所合关告神威，传诚达悃，摄召众魂来临坛所，受炼更生。须至牒者。
　　右牒请照详事理，即望奏启太一慈尊，请颁敕旨，徧告冥宫，广摄十方三界，六道四生孤魂等众，及求荐某灵魂，於今夜戌亥时中，来诣灵坛，祇领善功，俟恩升度。谨牒。
　　年　月　日时牒。具职　　　　　姓某。
　　玄真曰：曾受箓者，申奏具职全衔奉行太极祭炼事臣姓某。未受箓者，只作木上初真弟子奉行太极祭炼事臣姓某。关牒具位姓名而已，例不称臣，却押心印。能行法者，用所行官将递奏，不能行法者，止用功曹符使传达。此书乃丹阳祭炼，何以太极祭炼之名。盖仙翁为开教祖师，在天领太极左仙肴之职，故用太极二字表而出之。然此法则非太极所司也。此祭炼内旨，以太一慈尊专主之，使人心不散乱。如欲申奏天省岳渎酆都等处，亦随人力。凡书写文字，贵在精诚，当获福利。或不留心，恐遭谴责。昔仙食啜餐施食，一念之间自然昭格，后学初真非仙翁比，故假申奏。恐文字有缮写之劳，又非悠久善继之道，至炼度日，惟用五道大将军一牒，召集幽爽。道门申奏一节，乃后人之流弊也。结绳以前，何有文字。风化渐开，人文日胜，像世徇俗，或不能免。若曰专事文字，则失之矣。按道藏《赤松子章法》，只用口诵，命功曹典者传接词语，其章则卷而藏之，积累至久，然后用断章法，初未尝区区化炼也。盖一念所主，天地之大，以此而动，鬼神之幽，以此而感。达者於一念之求，不必拘执可也。
　　内炼捷说
　　夫人印堂入三寸为泥丸宫，仍金阙玉房，而上帝居之，为三清之境。绛宫即人之心也，配九紫离宫，为朱陵之府，而元神居之。然而有元神，有识神。识神者，见鞍思马，因车念盖，随境陵夺，攀缘不已，念念起灭，陆续而不息者，是也。历代圣师，呵叱学者认此识神而为本性，不知是谓生死轮回根本也。元神者，灵灵不昧，了了常知，在喧无挠，处静不寂，不可以知知，不可以识识，迥出思议之表，卓然而独存者，是也。非具大根器，大福德，大智慧，虽圣贤亦有所不能深达也。神化婴儿，气如朱橘，恐人心驰骋於散乱之域，特假此以为击念尔。以括拳为握固，脐下为酆都，津液为神水，肺脘为十二重楼，泥丸为金阙玉房，黄庭为玄牝。玄牝者，乃一身之主宰，万法之根源。紫阳真人曰：身中一窍，名曰玄牝，亦无边旁，更无内外，乃神气之根，虚无之谷。在身而求，不可求於他也。又不可私意揣度，是必心传口授。苟或不尔，皆妄为矣。然则果何处耶。玄真既论至此，未免漏露天机，剖析玄理，使同志之士，皆趋於至道之妙，岂不快哉。在心之下，肾之上，大肠之左，小肠之右，天地之正中，人身之规中，正此处也。若能收视返听，缄口调息，留意久之，如鸡抱卵，如龙养珠，自然悟此玄关一窍，非假师传而自得之。若福薄缘浅，而於此书诵为空言，亦不过瞽之文章，聋之钟鼓耳。或有未臻玄奥，妄言深达者，徒自诳尔。不知泥丸与玄牝，实性命之根源，修真之极致。祭炼内旨迭迭用之，盖为此也。以此而升度鬼神，则鬼神不待度而自度矣，复何假区区念诵哉。至此可以默会。
　　祭炼枢翼
　　同志之士，初发诚心，祭度幽壤，先具状奏申太一救苦天尊，太极左仙翁，关牒城隍，当境五道，功曹使者，毕。以后祭炼，不须再发申奏，止用五道将军一牒。斋戒至诚，清晨先发牒文召集幽爽。如有急干，惟焚香默祷，移前作后，庶不失鬼神之望。当日不绝密诵中篇、宝号；或早或晚，密行内炼，奏帝，恭书宝箓，并丹阳符使印，毕。至夜须要饱暖，方入静室，严设清香净饭，竹枝水盂，另设水一器作沐浴池焚丹阳符于内。然后端坐静默，万虑俱忘，身心澄寂，行丹阳内炼，默奏慈尊，作五岳诀破狱召魂，作用沐浴，变施法食，行水炼火炼，说三归九戒，焚宣宝箓，祝白生天。止此而已。炼度已彻，方可起身，勿令间断。如欲每夜施食，则行清微元降秘旨。要在念念勤行，自然道力纯熟。其法简易，通摄幽冥，极为奇特。使天下好道者一一悉内炼正法，一一众魂息幽囚之苦。
　　专以我先深潜静定，炼毓阳神，然后密运至诚，祭炼阴鬼，当合二者通为一片精密工夫也。当此坐炼之时，皆是清净法界，了无墙壁街衢，屋宇山林之碍，亦不想沐浴享食受炼更生之态。先须在我发大慈大悲大护度大救拔之心，不知我之为鬼神，鬼神之为我，彼此两忘，方为要妙。不欲性急，随生躁动，虚劳其来，不得超度。盖静定之中动此一念，则鬼神以为真实，随念幻形，我念解脱，彼亦解脱，此臻至道，彼亦乐道，冥冥中，如此洞然。行者尤宜谨慎。或有报应灵异之事，乃是心空神应，不可执着凝滞于怀，亦不可对人驰骋，恐遭魔摄，无药可疗。大炼之日，弗起一切恶念。或不能止灭，但一心称太一名号，自然平复。如有行法之士，接受投词，看详果有邪祟作衅，可具文檄，追摄到坛。先行祭炼，超度生天，使其存殁均感。若或抗拒不从，方行究治。亦仁人之用心也。有专心祭炼，终身不行杀鬼之法者，恐妨慈念之故。学者以此为则，勤而无怠，神仙必矣。
　　性命混融歌
　　杳杳冥冥入混茫，寂然内照神无方。攒簇五行空四象，自然泰宇发天光。意识销融寂不动，世间万事如虚梦。天淡云闲月正明，道合希夷无作用。无作用，非无为，玄关一窍是根基。绵绵密密长相守，如鸡抱卵龙涵珠。日午子，夜半午，忽然志意归宗祖。琼台珠露入华池，直下黄庭制龙虎。把捉住，莫放逸，呼吸悠然在真息。此时得意大欢娱，气神踊跃舍虚寂。命如丝，心似铁，玉炉从此金丹结。渐凝渐聚渐圆融，四大百骸如火热。一年三万六千刻，进火工夫只么得。木液金精旺盛时，腾腾保护防虞厄。结胎易，脱胎难，必须拨动上头关。木牛哮吼高峰顶，这段因绿不等闲。不等闲，休蹉过，八万法门都打破。翻身更要彻重关，黄金月下优游坐。只这是，无余说，无来无去无生灭。更问向上事如何，海底金乌吞却月。
　　日用铭
　　过去如梦，未来似漆。现在本空，随缘顺逆。但离三际，一道中直。心心相续，毋令间隔。废寝忘食，会如墙壁。若不如是，安能悟入。保持护念，慎勿放逸。万事已定，任从得失。祸福须臾，死生呼吸。着意思惟，自罹刑棘。恻隐济人，广施阴德。慈忍柔和，大坚固力。此事难知，自宜消息。应离言说，亦非缄默。仰之俯之，青天果日。日用如斯，了无秘密。
　　学全真道人王玄真，字无伪，号体玄，苏人也。妙年忠慕清虚，辞亲割爱，从大痴黄先生于钱唐西湖南山之曲。其奉师也谨，执侍杖屦，暑雨祁寒，不惮劳苦。十数年间，尽得先生之旨。其事亲也孝，蔬食布衣，自奉甚薄，岁必一往祭祖省侍，以尽色养之道，乃罄其所将而后行，不欲慈母知其贫也。乡党宗族称焉。和光同尘，导人为善。或闻孝悌忠信，与夫患难饥寒之事，辄流涕，衷心若有所谓焉。尤汲汲好施，济死度生。是以名公巨卿时加礼敬。至於凝神入妙，托迹于寂寞之滨，甘处冰檗，人所不堪，唯其啸傲烟霞，恬然自若。余数访之，深愧日以诗癖酒狂所汩，远不及矣。观其集中所着《性命混融歌》、《日用铭》二篇，可为矜式，同志者宜载于祭炼内旨之末，庶不泯灭而无闻於后世矣哉。故为之序云。
　　至正丙申十二月句曲外史张雨书于箕泉小隐。
　　道法会元卷之二百一十竟
　　道法会元卷之二百一十一
　　天罡生煞大法
　　主法
　　祖师北极天罡大圣万真节度紫庭真人威光上帝。
　　启请咒
　　仰启天罡大圣者，上司天令显威神。化现巍峨万丈身，九目三头分六臂。
　　青面金冠持宝剑。赭袍烈焰耀乾坤。常指雷城十二门，赫奕独操生煞柄。
　　黑白红光前贯斗，时时亲见破军星。六龙驾火烧鬼神，斩灭虹霓绝妖气。
　　志心皈命朝至尊，惟愿分辉降尘世。
　　大圣大慈大悲大愿北极天罡大圣万真节度紫庭真人威光上帝。
　　满江红
　　武夷先生赞。
　　三头九目，金冠赤发绛衣烜赫凌空。剑尖火迸，脚踏火轮红。白黑红光贯斗，六臂执斧拈弓。司天令循环不息，生煞在其中。侧身丁步立，密持梵咒背北迎东。见光芒直射烁我心胸。密意引归天目双雷局锁入黄宫。行持处，飞腾变化，顷刻致雷风。
　　天罡诗括
　　天罡一忝法中王，采取之时向射方。
　　先媾龟蛇成一处，次分龙虎列三行。
　　玄关默运中央合，却候帷同八卦方。
　　肘后金精才一吸，泥丸霹雳见金光。
</div>
    <div class="pagination">
<a href="道法会元_page294.html">上一页</a><span>...</span><a href="道法会元_page290.html">290</a><a href="道法会元_page291.html">291</a><a href="道法会元_page292.html">292</a><a href="道法会元_page293.html">293</a><a href="道法会元_page294.html">294</a><span class="current-page">295</span><a href="道法会元_page296.html">296</a><a href="道法会元_page297.html">297</a><a href="道法会元_page298.html">298</a><a href="道法会元_page299.html">299</a><a href="道法会元_page300.html">300</a><span>...</span><a href="道法会元_page296.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
