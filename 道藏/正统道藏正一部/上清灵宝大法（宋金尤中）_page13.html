<!DOCTYPE html>
<html>
<head>
    <meta charset="UTF-8">
    <title>上清灵宝大法（宋金尤中） - 第 13 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清灵宝大法（宋金尤中） - 第 13 页/共 56 页</h1>
    <div class="content">　　妙道生一气，气中分阴阳。凝化日月星，灿然流三光。九华合九道，八色怡八房。焕烂洞真体，流晶归大芒。下生渊泉宫，上列无何乡。从体复非迹，欻然都相忘。七宝流精结，混沌杂华房。咽服九云散，此乐殊未央。
　　玉阳法食咒
　　玉阳正真炁，妙道三景分。元和唱灵音，八会敷琼文。五老咽丹泽，飘飘乘景云。大圣诸天众，驾龙饮玉津。三五定生籍，游戏太上京。华晃朗无际，携手朝玉宸。
　　加持法食咒
　　回首仰元罗，合景挹灵芒。拘魂制七魄，思脐定中央。行住履虚无，寝息宴玄房。饥餐黄碧花，渴饮琼林浆。神旌命大魔，合体炼真光。复照观太空，长在空中游。圆通泯波际，真花靡终期。杳杳无终始，行者当明知。寂寥忘理教，应运蒇弘规。鉴道不自超，要当先所施。会归无二处，随心自合离。
　　生魂育魄咒
　　灵芝无根，众化之原。中凝七魄，上结三魂。二十四真，出入无门。杳冥之内，恍惚元精。随劫存亡，逐炁而生。外凝混朴，内养七真。五神植华，三台敷荣。紫霞素童，返胎归婴。腾云而升，跨雾浮空。中有玉真，号曰神功。左挟无英，右卫白元。玄兽遏后，丹禽拥前。上浮翠盖，下拥金莲。香云凝空，甘露无穷。用之无尽，寻源不终。
　　高功再白
　　上来咒施法食，演诵灵文，想被殊恩，悉皆饱满。今请澄清一念，整聚本真，各赴坛前，受兹炼化。
　　次变火池
　　焚真文符，入香炉中，可烧烈火丰香，诵中篇一徧。
　　存身中绛宫，赤炁腾出，渐盛遍满身外，注入炉中，化成真火。
　　密启东华上相木公青童道君，日宫太阳帝君，伏乞特降正真阳火，下炼孤魂。
　　存绛宫自空而下，注入炉中，化成广大火池，烈炎竟天。
　　谨召南昌受炼司炼度官君将吏，火池主者，火炼神将吏兵，一合下降，引领到坛，五道四生一切孤魂，并入火池，依法冶炼。便存符使引魂入炼。
　　火炼咒
　　炎神炎神，火铃火铃。上通紫微，下彻黄冥。却秽炼魂，赤帝之灵。炎精二神，三台流光。炼胎易质，魄炼魂康。秽炁殂落，乘烟飞扬。除炁消息，阳气混康。精神益满，洞入火乡。混合九炁，总契虚皇。吴天有勑，流金振芒。九元焕落，利贞无疆。
　　须臾，见众魂出火，已成全洁之身。
　　次变水池
　　焚真水符，入水盂中，诵中篇一徧。
　　存下田黑炁腾出，渐盛遍身，注入盂中，化成真水。
　　密启白玉龟台九灵太真金母元君，月宫太阴皇君，伏乞特降正真阴水，下炼孤魂。
　　存真水自天而下，径入盂中，化成广大水池。
　　谨召炼度官君，水池主者，水炼神将吏兵，引领孤魂等众，并入水池，如法濯炼。存将吏引魂入炼。
　　念水炼咒
　　龙汉荡荡，无形无名。渺渺亿劫，黄道开明。神清朗耀，九炁吐精。玉虚澄辉，太霞高明。玉皇开化，溥度天人。三元道养，二象摄生。朽树故根，已枯使荣。蠢动蜎息，长生化形。怀胎含孕，俱得生成。亡者命过，魂归三清。魄受炼度，南宫飞升。今日大吉，皆得光明。五帝鉴映，普告万灵。天神地祇，及诸河源。五岳四渎，及诸名山。洞玄洞虚，洞空洞仙。无极大圣，至真尊神。无穷无极，普监度生。恶根断绝，玄都记名。众真班列，咸听帝言。
　　经是帝勑，保诵持人。至度道岸，无使灾侵。我奉帝命，一切咸听。
　　须臾，见无数众魂出水，悉成玉质仙姿，端净莹洁，此乃先火后水，从旧科法炼也。或学者依师所授，及别有经据，或以先水后火，各从其便，无拘执水火之源。一法用肝肺为金母之气，以应木公金母，请降阴阳之正炁，为水火也。或心肾之炁於身中，则请降日精月华，皆以应之，并可行也。允中不敢执为定式，听学者自择理长之说而行之。近有甩南极北极，以为水火之源，则於理难通，已论其详，於炼度品内。
　　高功再白
　　孤魂等众，冶炼既毕，仙化成人，望阙谢恩，皈依三宝。
　　第一皈依无上道。
　　第二皈依无上经。
　　第三皈依无上师。
　　孤魂等众，三皈依毕，朝谢礼周，自今已后，心归正道，毋忘善念，毋堕邪径，天上人间，须持戒律，谨当演说，永久坚持。
　　九真妙戒
　　一者敬让，孝养父母。二者克勤，忠於君主。三者不杀，慈救众生。四者不淫，正身处物。五者不盗，推义损己。六者不嗔，凶怒凌人。七者不诈，謟贼害善。八者不骄，傲忽至真。九者不二，奉戒专一。
　　孤魂等众，既承戒律，沾被天恩。今谨焚化生天宝箓，酆都山形，灵书中篇，冥财等用。各请当坛祇领，执诣受生，合属曹局，证品超生，施行赴坛，魂爽受炼。鬼神遇此因缘，当生警省，尽悔昔时之失，快登今日之云。便须脱离鬼群，正好寻求道妙。身为外物生，存已非本真。神乃性根亡，殁岂能坏灭。惟了悟於本始，又何碍於死生。本性无时而不存，至灵着物而自昧。幻身有质，贵贱总亦成空。阴魄无形，饥寒安能相累。良由贪恋祭祀，是致自取愚迷。傥明一性湛然，幽路冥关而解脱。万缘不着，人间天上以逍遥。有遗者乃可成真，自沮者多为下鬼。今兹善念既发，从前恶障咸消。洗尘垢以皆空，整形神而俱妙。更在既悟者劝其未悟，先知者觉於后知，已往之迹难追，旧事不须回首，方通之衢可涉，前程切要留心。对阙恭辞，离筵好去，若凡若圣，以次前行，奉送云程，伏惟珍重。
　　焚燎
　　存孤魂皆成仙姿妙体，腾空散去。次端简，上香谢圣。
　　具法位臣姓名，谨重诚奏启，三清三境天尊。如清旦式恭望高真，俯垂省览。臣不量愚昧，僭假符章，祭炼孤魂，关行事竟，施为戾格，念虑失真，万罪千愆，悉祈原宥。以今回兹净供，普施众生胎卵湿化之伦，飞动沉浮之类，羽化鳞介畜兽虫鱼，共沐天恩，同沾道荫。或值网罗钩饵，永脱横伤。傥逢陷弃弓刀，自逃苦趣。身辞异类，炁返故根。臣已荷宽恩，更祈终宥，集兹微善，先伸上资。社稷尊灵，祖宗神识，翱翔琼馆，游宴王京。今朝皇帝寿永万春，惠加四海，禾稼登而人民乐，边境静而兵甲宁，瑞应自臻，疵疠不作。次冀臣等九玄七祖，四友三师，内族外姻，昔亡往逝，普超阳界，俱陟仙乡。臣尚愿身得道真，学逢至士，俗门眷属，凡世尘踪，尽依覆育之恩，以迪安全之庆。摄召官将，炼度众神，委绩勤劳，乞行记录。臣不胜感幸无任，怀恩之至，为此因缘，念十方灵宝天尊不可思议功德。
　　次白云：本司万神摄召炼度官将，有劳神力，祭炼周圆，功德渐隆，进升真秩，各还所部，悉复元班，后召须来，一如故事。
　　允中撰集祭炼科文符咒，出於诸法中，但取其简易可行之条。尔施食诸咒，年来颇多，亦有异同。今只取前件八段，乃诸方皆用者，庶可通行。若彼有而无此，言辞各别，互以为是非者，未免省去。如其启祝告遣之辞，乃允中区区管见，僭行撰述。若欲词章典丽，文气瑰奇，则作者自更易之外，有每日要出一掬之饭而祭祀者，亦佳。但旦旦为之，颇不易行。虽食荤后盥洗毕，诵净口咒，亦可为。或能动力，遇夜咒施，不复启奏如仪，只行其捷径科法，今列于后。
　　先祝香
　　具法位臣姓某，以今焚香，供养东极宫中慈悲太乙救苦天尊，大慈大悲大惠真人，大慈大悲救苦真人。恭望道慈，俯垂鉴念。臣以今虔抽净食，普施孤魂，欲乞恩光，特垂开度，变兹凡馔，普济无穷。臣下情无任，祈恩激切之至。
　　次念中篇一遍，存此食广大丰足，便召魂。
　　谨伸召请九州分野，五道四生，三途十类，一切孤魂，赴此食前，享今净供。
　　咒食诸咒品见前
　　上来宣说灵章，咒施法食，三途五苦，尽得沾濡，十类四生，悉皆饱满。即超阴境，共陆仙乡。为此因缘，念太乙救苦天尊不可思议功德。
　　允中不量猥陋，冒缀此文。盖以祭炼之功，诚为弘博所望。同志永坚善心，行之益屋，造物者必录其功也。但前后撰此科文者非不多，皆未详究。盖虽尽善，兼其间又有减口施食之类语，皆鄙俚，以致效学释典，参杂混同，悉误后人。旧有一本刊行者，施食告戒发遣之后，却令人诵天蓬咒一遍，此尤不可行也。盖其意恐孤魂滞魄留，因为妖异，自古及今，以美意而荐鬼神，纵有冤对，亦可由兹解释，岂应无故及我为雠，天地亦不容之。何须自起疑心，不终善意。故机心一萌，鸥鸟翔而不下，况於鬼神乎。至念精纯，获无涯之福庆。意外之防，正不足虑。而今之所集，非好沽名也。务守教纲，庶显幽之俱利。略通义理，期道俗之共行。察允中之用心者，则不防备施用之万一。恶允中之正论者，则未免招谤毁之百端。有毫发利济於冥途，虽遭纷纭是非於人世，皆不恤也。乾坤之广，生民之众，又安得人人皆不取之耶。诸方祭炼，以生天箓为主。而浙东所传祭炼诸科，以黄炁阳精符为主，又名丹阳炼度符。参考上清灵宝古法内不载，独世称仙翁祭炼者乃有之。今来允中所编者，专隶洞玄本部，事属灵宝，合在法中之条，乃立功之事，故在济生阳德之后也。所有丹阳炼度一符，近来法中虽已渐盛，然而从古式，不敢编入本法。允中已广此灵宝祭炼一书，与众共之。或专行祭炼，自欲益此符者，更请考详，从便增用也。
　　上清灵宝大法卷之十三竟
　　上清灵宝大法卷之十四
　　洞玄灵宝法师南曹执法典者权童初府右翊治金允中编
　　祛妖拯厄品
　　灵宝大法之施用，乃三界大魔王主之，而十方飞天神王则法中之将，神王下各有使者吏兵。若其临事收治，则移牒神王，关告召役岳渎典祀将吏，差使事毕，遣回本属。妄立将吏，私出名号，临事不神，魔王之章，裂为救世符禁之法。
　　人道眇眇，仙道莽莽。鬼道乐兮，当人生门。天道贵生，鬼道贵终。仙道常自吉，鬼道常自凶。
　　右符以五月五日雕成，有患狐魅，即令佩带，其鬼自出。凡有人家素有妖异，未终祛捉，只令殊分，不为祸患。搯鬼目，第四指上节右。念前咒七遍，书符一道镇之，其怪永绝。
　　祛捉法
　　凡人家精魔作祸，百怪千邪，遣之不去者，搯酉文，朱书此真文一道，连黏牒前。移文神王，及札付岳渎将吏，并力擒之。黏真文并用印，并握诀，如系宗亲尊属，及有故衔冤者，须量事体，不可轻用。
　　译文
　　高上清灵爽，悲歌朗太空。惟愿仙道成，不欲人道穷。北都泉曲府，中有万鬼群。但欲遏人算，断绝人命门。阿人歌洞章，以摄北罗酆。束送妖魔精，斩馘六鬼锋。诸天炁荡荡，我道日兴隆。
　　灵宝大法司牒某方无极飞天神王。
　　当司据入词意，寻行契勘，委是某邪作祸，除已启闻
　　上帝，告行灵章，须至专牒者。
　　牒请详事理即仰，统率吏兵一合下降，前赴某处，擒捕逆天为祸害民鬼祟，摄赴天狱，依律治罪，断绝妖氛，肃清境域。牒至疾速报应施行，故牒。
　　年　月　日　时牒。
　　具法位姓名某押。
　　右用折角实封，牒召役，有法牒付神王外，於就近岳渎，系勑正神，典祀祠庙城隍主者，并行移文，会合收治。用牒用札，随其神位轻重，审量事体施行。
　　召役法
　　东方神王震文初一忽，南方神王离文初八飞，西方神王兑文初四菩，北方神王坎文初五云上，西南神王坤文初六涤色，东南神王巽文初三无镜，西北神王乾文初七那郁，东北神王艮文初二度仙，上方神王中指甲上初九玃无，下方神王中指中初十瑛。
　　右神王下各有使者史兵，自初一日至初十日，每方直一日，周而复始，唯小尽月则二十九日，并用上下方次月一日。如其神王轮降人间，一切大事可牒神王，小事则用使者。
　　禳镇法
　　凡人家宅不宁，所求不遂。作事屯蹇，在身可以佩带，於家可以贴镇。
　　落落高章，明炁四骞。梵行诸天，周回十方。无量大神，皆由我身。咒七遍，书符。
　　解度法
　　凡有祖先为祸，不可得而摄罪者，书符烧之，此经中遣鬼之用也。
　　空中万变，秽炁氛葩。保真者少，迷惑者多。仙道难固，鬼道易邪。人道者心，谅不由他。仙道贵实，人道贵华。尔不乐仙道，三界那得过。其欲转五道，我当复奈何。咒七遍，书符遣用，已上法五条，与经法同。
　　三部符法
　　上部三境真符
　　玉清圣境上天大帝
　　上清真境九天都官
　　太清仙境玉皇大帝五方五帝提鬼将直缚鬼将直速将真炁
　　五方真君炁随符行
　　聚形
　　玉清诀天门炁
　　右黄纸朱书，笔行鬼神行，笔往鬼神住。
　　谨请太上元皇妙道真君，九天丈人仙官仆射，五岳尊神，速降真炁，入臣符中。随符所勑，鬼死人安。急急如三清真符勑。
　　右符书成，诵咒，取五方炁吹入符中，遣符再咒，烧灰香汤调下，一切疾病，日进三服，行之以诚，立效。
　　中部辅翼真符
　　紫微北极大帝
　　天蓬大元帅煞
　　天猷副元帅煞
　　翊圣保德真君摄煞
　　佑圣真武真君摄煞
　　天关大神煞地轴大神煞
　　聚形
　　北炁煞文
　　书毕，点目云：开天彻地，照破邪魔。
　　谨请九天云路追捉将江翟赵徐四元帅，一依符命，随符前后，收捉鬼物，治病安宁。急急如上清元降律令勑。
　　右符黑书黄纸上，每用八道，内大书一道，同金钱火化大门内。细书七道，烧灰，桃心煎汤调下，非常报应。
　　下部五帝符
</div>
    <div class="pagination">
<a href="上清灵宝大法（宋金尤中）_page12.html">上一页</a><span>...</span><a href="上清灵宝大法（宋金尤中）_page8.html">8</a><a href="上清灵宝大法（宋金尤中）_page9.html">9</a><a href="上清灵宝大法（宋金尤中）_page10.html">10</a><a href="上清灵宝大法（宋金尤中）_page11.html">11</a><a href="上清灵宝大法（宋金尤中）_page12.html">12</a><span class="current-page">13</span><a href="上清灵宝大法（宋金尤中）_page14.html">14</a><a href="上清灵宝大法（宋金尤中）_page15.html">15</a><a href="上清灵宝大法（宋金尤中）_page16.html">16</a><a href="上清灵宝大法（宋金尤中）_page17.html">17</a><a href="上清灵宝大法（宋金尤中）_page18.html">18</a><span>...</span><a href="上清灵宝大法（宋金尤中）_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
