<!DOCTYPE html>
<html>
 <head>
  <meta charset="utf-8"/>
  <title>
   道法会元 - 第 333 页/共 361 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   道法会元 - 第 333 页/共 361 页
  </h1>
  <div class="content">
   玉清大洞帝一灵出神上道调伏放弄四字口诀
　　自赤天存神已定，在此不拘行住坐卧，但於暗室中静定，两目微开一线视鼻，觉渐次有光直至眉中间洞房穴，系神出入之地，亦名鹊桥，入去上顶泥丸宫，凝然大定於顶门，收入玄关而止。少刻行持，但依前法行之。如此谓之调也。行持调神八十一日足，但见其神光赫奕，便凝然大定，满身泥丸皆光。如此谓之伏。念兹在兹，至二九十八日，一百八十二日，神光如日月光相似，隐隐而有形，或觉如婴儿，或动或跳出顶，觉只凝然大定，神光如黄云罩住。忽绽出神光，忽在身外，见自身如死之状，觉其神在我身外。急想红光大洞，自然灌入身中。少时了，又再出如前法，在身外又入，又暂出又入，如此不拘遍数，只管依此放得熟。如此谓之放。至九九八十一日，十分令其惯熟，便择甲子日半夜子时，念出神咒，吉日亦得咒。吾勑子午之神，三百六十骨节神，千二百形影神，万二千精光神。吾有一灵真性，随吾出入，不得侵犯吾宅。念一遍了，但如前放法出去，如洞光普照，自然出在面前。急收回皈身。或出行一步二步或五步十步百步，但去急收回，近至远，令熟。如此谓之弄。如此四字，行之日久精熟，惯会出入，即以每日早晨行用。试以元命出游观玩，诸事睹之无差，所谓身外之身。方可召天童玉女将吏相引，遍处可行。上天则令其扶护，闭目上游。行至有闻潮声，即身在罡风世界，觉星斗光芒罗络，看日月在两边，其日月并在赤道中走。自身之神不得犯赤道，只从正面黄道曲路上去。顷刻到中天，依口传，方可。至圣恩勑命了，方起身礼谢，复回星界。仍前闭目而下，模见本身之宅，依然跳入还，即省寤。不得妄惊。如惊觉，即火起。定於泥丸中，切收下玄关而止。
　　道法会元卷之二百四十四竟
　　道法会元卷之二百四十五
　　上清灵宝无量度人上道
　　思存诀
　　师曰：修身济物，要在存思。存思不精，漫澜无感。感应由精，精必有见。见妙如图，识解超进。神炁坚明，业行无倦，兼济可期，期於有证。证之显验，逆知吉凶，以善消恶。一切所观，观其妙色。色相为先，都境山林，城宫台殿，尊卑君臣，神仙次第，得道圣众，自然玉姿，英伟奇特，与我为俦，圆光如日，有炎如烟，围绕我体。此谓思存之要，然须不染不着，方为玄妙。斋坛思存，具列于后。
　　入靖诀
　　《真诰》云：上清真人为延寿诀曰：凡人入靖烧香，皆当对席心拜，叩齿，阴祝随意所陈。为是精专，必获感应。心平炁定，使陈启通达上闻也。烧香时勿反顾，反顾则失真致邪，外应不正。又清虚真人曰：每入靖，当以水漱口，洗秽炁，出靖漱口，以闭三宫。故出靖之时，亦不得反顾，乃致不诚。入靖不得与外人言语，及不得脚踏门阃，勑禁至重。此朝真靖治之旨也。若夫修斋设醮，亦须当别立靖治，思真念道，斋心正虑，今世谓之思真堂者是也。其法当整冠裳，静坐。高功先纳灵训神如前。平日所修见前。至斋官入靖烧香，设拜，方起身，侧立元坐之左。存建斋三师者，经籍度三师也。乃心拜，默启意旨。次存三师在前，兆从其后，同至斋坛行事。所谓存者，念到则止，却不可执泥，以引杂想。至回靖所，又当回谢三师，然后就坐，片时收复神炁，方可离位，出靖更衣。今人往往入靖更衣，语话喧杂，更不明入靖之义，殊失本旨。每承师训，凡修斋设醮，不问大小，必设靖治，中立三师牌，座，香案如式，后设几案，上悬师像，兆坐其下。凡书篆符命，必就靖治中朝奏之暇，常在靖治默坐待报，并不许外人进入交语。靖者，静也。思真念道，非静不可。斋心澄虑，非静必乱。况欲与人济度解禳，专以一诚为本，一真为祖，苟念虑有差，精修有缺，非惟不能达诚，抑亦自招谴咎。此古今圣师登斋之初，必先入靖存神也。
　　烧香诀
　　师曰：夫烧香者，不得以口啮，灵禁至重。《登真隐诀》曰：朝修之时，先烈火烧香，使一举便达，不宜绵绵翳翳。又须左手拈香。左手者，净手也。凡事举运莫非右手，左手故今也。凡拈香，先敷坛，执简端立，如对君父。次以左手拈香一片，提对印堂，心存印堂中有上真居其内。祝曰：此一瓣香，供养玉清圣境元始天尊。然后插香在炉，秉简退揖。再进前拈香如前，祝曰：二捻上香，供养上清真境灵宝天尊。插香秉简如前，祝曰：三捻上香，供养太清仙境道德天尊。烧三捻上香符，默祝曰：玉华散景，九炁含烟。香云密罗，径冲九天。当愿侍香金童，传言玉女，为臣通达，上奏帝前。令臣所启咸赐如言。即存炉左右玉童玉女侍香烟上达也。李氏仪曰：存香火中有五色烟起。玄都入治律曰：呈章朝真，存五色炁，及功曹使者，左右吏兵，分位森然，如相临对，侍立左右前后。天师墨教篇曰：入靖烧香，皆由自相彷佛，若见形仪，不可以静寂无音，趋拜而退也。至如登斋烧香，又不可简略。先入靖烧香，对师瞻礼，然后出靖，烧师幕香，次第如式，升坛上十方香。烧洞案香时，却与前说对印堂焚，三捻香，存想一同。其存印堂时，却不可着想，执为印堂，其印堂中帝真即与外帝真相会合。表裹为一，方为玄妙。
　　叩齿诀
　　《九真高上宝书神明经》曰：叩齿之法，左相叩曰天钟，右相叩曰玉磬，中相叩曰法鼓。凡存思念道，招真致灵，当鸣法鼓，以正中四齿，闭目缓颊，使声虚而深响。又须以八为节，一节一咽液，谓之命灵和真。故鸣法鼓二十四通者，上应二十四炁，三八为节也。叩齿三十二通者，上应三十二天，四八为节之义。若夫思神存真，莫不以叩齿为急。叩齿者，乃集神除念，思正去邪。其理甚深，非徒以叩齿之谓。
　　临目诀
　　临目之诀，欲闭不闭，欲开不开。令幽显相关，存注审谛。故先尊朝真谒帝，召将役灵，皆有思存。盖恐学者平日杂念交驰，一旦难绝，徜不以师传存思拘击其念勺则念必杂，而诚不至，真不格矣。若夫修斋行事，专以内想合外。临目之际，其法闭目必有其要。深闭归空，则念有差，开目不存，则诚无在。开闭俱病，何究思存。今所谓临目者，不开不闭，彷佛若存，诚心既在，念不外驰。此临月之要，朝修行事之枢纽也。
　　诚惶诚恐诀
　　夫诚惶诚恐者，即握简低身控地两拜过，捧简长跪当心，少时复下控地，又两拜过，止。谓之诚惶诚恐。若顿首者，便以头顿地，为之顿首也。隐居曰：道虽心存，亦须形恭。口宣词旨，列拜进退，足蹈详缓，并使应机赴会，动静得宜。内以冲神，外以协礼。凡朝真谒帝，拜表伏章，皆当致恭如此。若高功临坛，不审前件礼法，则词表章文所言诚惶诚恐稽首顿首，皆虚文也。
　　稽首顿首诀
　　《登真隐诀》曰：稽首者，先一拜额至地，乃再拜接先一拜。而世相承，不见於至，再拜犹不肯全，何况能先一拜以行稽首。今或因坐，仍额至地，稽首至地，如因坐地，非稽首也。凡斋醮拜伏，皆当稽首拜，不稽首不足为恭，拜章拜表皆当稽首也。
　　再拜诀
　　再拜者，两拜是也。别起更坐，勿因拜便坐也。拜坐止一拜全，非再拜之礼也。
　　金玉秘诀
　　夫鸣金扣玉之法，分判阴阳，作成上下，交感覆载，启格十方。兆先存运神风静默霭祥瑞之炁，次闭目，运鼻炁从耳舌化为祥风而出，迎接神风梵炁，如水波纹彩之状。次召出阳神，乃兆左手三阳之神，三天之官也。先运布上顶宫、丹府，后玉府，三色青红玉之炁交布，自脑上布结作芝云之炁，悬接碧落丹霄之炁，如云雾杳霭之象。内化飞鸾翔舞，丹凤歌鸣，列阵齐升于天坛之侧。次运炁生化真中之真，自泥丸而出，升浮碧丹云雾之瑞，朝谒虚皇上帝，一相同观。却振金钟，成数既足，以左耳访虚声，觉丹碧之中锵锵钟声，分应交感，隐韵鸣彻。次召阴神，乃兆右手三阴之神，梵唱三天门之玉女也。在身中谓之神，运化一出，升布于前。存三真玉女各布青华之炁，结成厚地状，似水沼连顷，白炁交结，如云雾腾空，交合前丹碧之炁，蒙罩混合，日月之光在内，星斗微见。次存天廷，与两耳两鼻各出象色出于外，渐升云雾之际，化为龙虎，目顾鸾凤，吟啸齐唱，天坛步虚之次，龙虎神君分班上下。次击玉磬，布六阴，合九阳之数。毕，以临目瞻天表，以右耳访虚声。觉其磬下应格，动十方。毕，方行交振金玉。觉云炁方始开朗，并无一点尘翳。盖其声击开，以成天地，破其混沌，方始阴阳分形，朗然四方灵风鼓奏，祥云飞结，天乐钧奏於九空之中，三境齐升，十方朝谒。此乃天炁降地炁升，阴阳判成功业之象。依道而行，何所不通。
　　分布灯辉请光诀
　　广成先生曰：凡建斋行道，然灯烧香最为急务。香者传诚，灯者破暗。所以科曰：烧香然灯，上照诸天福堂，下照诸地长夜地狱，孤魂滞魄，承此光明，皆得解脱。然灯各有其法。建坛之时，必先请光。请光之法，高功当於正午面南，焚香，对太阳吸炁书慧光符命，以阳燧於日中就太阳光取火，然烛一炬在坛中。至夜，高功道众列班坛前，高功上香，奏告陈白斋意，左手执慧光符捻，就日中所取烛光上然点，诵慧光咒，同道众举天尊号。高功却存自己丹田中宝光，引至泥丸，项生圆像，光映十方，以手中灯对自己两目光辉发焰。存玉清境慧光，与灯光，自己目光相接，方引其光，然於玉清上清太清前。然灯诵咒皆毕，却转身立於天门上，以手执捻灯光，直射地户。存其慧光照彻天地。道众举天尊号，各以纸捻就高功手中点灯，分布坛中。高功随步回洞案炉前，同道众点灯光。分灯俱毕，各以所执残灯纸捻，置於高功立处面前香炉中，举明灯颂三首。如是谓之请光分灯。若止以符然烛灯，念咒而不存想运光内外相合，则何以谓之请光耶。其道场中请光之后，灯烛并不得灭，直至达旦，朝日光已出，方灭。然灯续明，乃续日光之明。然亦留三宝前灯烛供养不灭，方可谓之续明破暗。然灯科禁至重，可不谨哉。今以瑠璃然一灯于坛中，直至满散，亦妙。
　　敷露安镇秘诀
　　兆建坛，既化坛陛定天地方圆之象，千真万圣混同班侍。此时东西未定，形炁未安，傥不以五方玉字、二十八宿参之方圆，出入动静，安能得天清地宁，至尊中主端居九重也。其诀：兆自东方始，存肝炁自左耳出，东方炁混合，结作青林，聚为碧玉殿，内有青帝居之，东方八天帝、七宿朝拱。布青碧之炁于外，星斗磊落于上下，内有青碧金光之炁，分射南方。兆以口引含吸纳肝。次过南方，兆运心炁自舌出，与南方炁混合，结空成梵聚琥珀殿，内有赤帝居之，南方八天帝、七宿朝拱。布太丹之炁于外，星斗灿然，内有红白之炁化生，直过西方。兆以口鼻引接合纳归心。次过西方，运素炁自右目出，与西方炁相合，结空成梵聚黄金之殿，内有白帝居之，西方八天帝、七宿朝拱。布青白之炁于外，斗光交焕，内有金白之炁，直过北方。兆依前含引，纳归肺。次过北方，兆发心中之炁，交姤肾府之炁，运自耳出，与北炁混合，聚炁为水晶之殿，内有黑帝居之，北方八天帝、七宿朝拱。布黑雾黄云之炁于外，斗光交合，内有黄黑之炁，直接中宫。兆依前引接咽入肾宫。次过中央，运丹元之真，交混脾元，二炁相合，自口喷出于外，结炁聚成二宫三楼，有上上下下之层，金光凝定，中央黄帝端坐于上。布黄炁于外，散接四方之炁，有五星大如车轮悬盖于上，斗光分照，射入兆形，一炁引吸归中咽而退。此名五老上帝驾景朝谒安镇之道。
　　登坛存思入户诀
　　凡登坛，必先於坛外巽方面乾，端简正立，思存香官使者，龙虎君，侍香金童，传言玉女，四明功曹，通真使者，各一人侍靖，玉女玉童各二人罗列左右。须先存自己元始天尊祖炁，运出顶门，合天门炁，化成所思存玉童玉女等。然后念入户咒，先以左足登坛。盖玉女等皆是自然妙炁应感成形，形质明净清皎如玉，隐而有润，显而无邪。学者存之，真阶渐升，进退出入有道，道炁玄妙，纤毫必应。引以次第，从卑至尊。故曰日则玉女守宫，夜则少女通事，济度厄难，登道场也。故入户咒曰，四明功曹，通真使者，传言玉女，乞为通达道室正神。盖四明功曹，通真使者，皆自己之神化应也。道室正神者，自己丹元君也。若入户不思存，或思存不运自己元神，则何以通达上玄。必如此，然后请上玄真炁降流身中，方得上闻。是以净口咒曰：心神丹元，令我通真。思神炼液，正炁长存，是也。
　　上十方香诀
　　清旦、日中，先从东方起，次东南方，次南方，次西南方，次西方，次西北方，次北方，次束北方，次下方，次上方，以序并左转，言其天道左转之义。又须当逐方存想本方之炁降入坛中，方谓之上香。若修斋行道，而不上十方香，上香又不思存本炁，皆成虚设。静夜，则从北方起，次东北方，以次而转，思存并同前，右登斋行香。若按灵宝本科，日中则自东方起，次南方，以序而转至下方，而此直以东方，次东南方，次南方者，乃黄箓简文拔度罪根威仪行香次序如此。今修黄箓，亦当以本经为据。清都张万福天师斋仪，升坛上香次第一同。盖拔度罪根威仪，一本黄箓简文，灵仙品格，龙汉旧文，不可改也。
　　洞案香诀
　　洞案者，坛中道场前御案也。凡上香行道，法师上十方香毕，回坛前，端简正立，上香如仪。先以云篆真文烧於炉中，次三捻上香，启祝如前，与烧香诀同。次烧降真召灵符，密咒设礼。凡烧降真召灵符，当先念咒曰：郁罗萧台，玉山上京。上极无上，大罗玉清。渺渺劫刃，若亡若存。三华离便，大有妙庭。金阙玉房，森罗净泓。大行梵炁，周回十方。上帝降鉴，诸天临轩。次念玉华散景咒，存玉女传言，金童侍香，罗列炉侧。设礼退班行科。此洞案香之本义也。
　　礼师存念诀
　　先存太上三尊在天宝台中，次存自己上中下三丹田各有天尊，却存下田天尊乘白色云舆升入中田，中田天尊乘黄色云舆入泥丸，上田天尊相合，乘青色云舆升出顶门，合外三尊坐在天宝台中，一一分明。次存天中左有三十六部尊经，右有玄中大法师，十真五帝，群仙侍卫分明，如大会朝真之仪。法师临目存见左右龙虎君，千乘万骑，三界尊灵，，群仙卫真，罗列左右。师为弟子奏陈斋意。次存经师所在之方，心拜三过，祝曰：愿师得仙道，我身升度。次思籍师所在之方，心拜三过，祝曰：愿师得飞仙，为我开度，七祖父母早升天堂。我得道真，升入无形。次存度师所在之方，心拜三过，祝曰：愿师得仙，上登高真，为我开度，五苦八难，名入仙箓，永成真人。广成先生曰：经者，远也。经为远师，乃籍师之师，因师授受，不忘本也。存本振经师，心拜三过，祝曰：愿我师得度，我得仙道。籍者，因也。传真学道，师资相因，乃经师弟子，度师之师也。存籍师，祝曰：愿我师得飞仙，为我超度九玄七祖，上生天堂，身得神仙。度者，进也。度我凡身，进登道品，从凡入圣，莫不因师，乃己之师也。存度师，祝曰：愿我师得仙真，为我超度五苦八难，得成仙箓，永成真人，别有太上三师者，太上老君为度师，道君为籍师，元始天尊为经师。凡有修斋，皆当礼师。若不礼师，是忘本也。故《中元玉箓简文神仙品格》曰：奉师威仪，经籍度师所宜设礼。
　　为学不尊三师，则三宝不降，三界不敬，鬼魔害身。太上老君思存篇着师宝者，自然元一，无祖无先，常存无灭，济度无穷，应感为三，终则一也。盖由人有亿兆，心亿兆，行其大品有三，上中下才禀不同，故悟道或迟或速，速之与迟，必宗三宝。一曰道宝，二曰经宝，三曰师宝。师宝者，得道之人，为我师也。经宝者，自然妙丈，师所传也。道宝者，无形之形，即太上是也。杳冥之间，精进感应，缘时成数，分形散体，不可思议。议而思之，得不可得。得不可得，竟何所得。道，真也。真也者，得之不死不生，生死应化，不增不减。保此贵重，故号道宝。存思之时，皆应临目，常见太上在高座上，老君在右，道君在左。又见经在西方，师在东南。次见十天威仪侍卫，文武伎乐，各从本方来朝礼太上。存斋坛为玄都玉京山七宝城宫台宝益狮子之座，座上有莲花以为茵藉，座前狮子蹲踞相间，香官仗乐森然罗列。见道宝竟，仍存玄台之裹，在於太上之西，有七宝装严光明帐座，座上有玉案，案上有经宝。绛霄之中，火铃之室，花藉蕴函镇覆经上，玉童玉女侍卫香灯，三十六部道德为宗，太上侍官立左。见经宝竟，仍存玄台之裹，在於太上之东，七宝装严光明帐座，座上有玄中大法师。此老君存思图中所载，故并录之。于此若思存时，止从师传之妙，次第存思，庶为简易。然又不可不知所出也。所以闻唱道时，兆存内景神光洞照坛席，分毫无翳，五脏六腑莹若瑠璃，九光射于左右。正拜讫，次心礼九拜，存中有太上三尊在空玄之中敷设宝座，三界众真朝礼，如玉京山朝会之仪。左有琅书金篇，真文宝符，自然之书，三十六部尊经，右有上古三师，及授法诸师环立。闻举三宝，即密念：臣稽首皈依太上无极大道。臣稽首皈依三十六部尊经。臣稽首皈依玄中大法师。清醮，次念长生保命天尊三声。普度，念太乙救苦天尊三声。次存金光灿烂，九色圆像。兆即存如天尊状，旋行上坛。念入户咒，四明功曹，通真使者为臣通达上圣高真，上元真炁降入臣身，令臣所启，咸赐如言。
　　卫灵咒诀
　　夫礼师之后，必宣卫灵神咒，一以净秽，二则纳灵。诵东方岘，则掐震，存东方青炁降满坛场。至众和后一句，法师则以鼻吸青炁入肝中。诵南方咒，掐离文，存南方赤炁，如前纳之於心。诵西方咒，则掐兑，存白炁，如前纳之於肺。诵北方咒，则掐坎，存黑炁，如前纳之於肾。诵中央咒，则掐中指中，纳黄炁於脾。至存五岳之炁，即发五方之炁化成兵马。存降之法，想念倏忽，故建斋之初，先诵五方卫灵神咒，其义在此。至次早则诵五星咒者，盖勑坛之后，秽炁已除，故止诵五星咒，以显威灵，而不及五方卫灵也。
　　发炉诀
　　无上三天玄无始三炁者，身中三天三炁也。法师当思三田之炁，自顶门发出，如云之升，内有太上老君，乘云而升立於顶门，然后召出身中功曹使者等神，皆从内出，剔诀布满斋坛，通达诚悃。次至太上十方正真生炁，却存四维八方上下降炁，遍满坛场，覆兆一身。至径御之后，方存香烟径同将吏上至帝前。夫人一身，皆象天地，灵炁贯通。若不明内旨，何以外感。召先圣师尊建立斋法，其义盖有在焉。
　　出官启事诀
　　清都张万福天师曰：凡传言驿行，皆凭神道，庶得感通。所言神道，仙官吏兵是也。仙官吏兵，须是师授，即仙灵治职，灵宝法箓，三部八景，三十二天，玉童玉女，五帝直符直事等是也。道士身中有此仙官，始得预斋，请出吏兵。如未受箓者，不得辄有干请。如或有违，斋亦徒设，妄费香烛，冒罔真灵，贻其罪考。谨之戒之。发炉毕，众官长跪，叩齿二十四通，出阅吏兵上启。其出官各有其诀。五体真官，功曹，吏兵，上仙上灵，二官直使，正一功曹，左右官使者，驿马上章吏，飞龙骑吏等官，狼吏虎贲，察奸勾骑，天驺甲卒，天丁力士，监察考召甲子诸官君。
　　忏文诀
　　凡建斋行道，专以忏谢为急。古法，高功自行宣忏，后世惮劳，故令人代之，名曰词忏之职。然须明忏谢之理。盖忏谢者，代斋官首愆也。高功须当逐方同斋官跪伏，闭目思存，见本方天尊降於空玄之中，旌幢羽节罗列左右，逐方服色，词忏宣文，高功端简默随其忏，方合其法。若高功心不存念口不默宣他想杂观，亦虚设耳。若行开度，亦如此行持，但存亡灵同忏耳。朝礼之中，以忏为急务，不可具文。然忏文各随斋科之义命词。广成先生《黄箓斋科》一切备有，尤当辨明行忏可也。近世本派经师水南先生撰《济度金书》其文甚详。
　　命魔诀
　　凡建斋朝修行科，必当命魔。古斋法中，如张清都陆简寂、杜广成先生，皆是三朝命魔。赵道升编《黄箓仪》，错认作内事，只於午朝命魔。步虚词中亦曰：魔王敬受事，故能朝诸天。其功，高功密运神光，恭宣道旨，以太上之令而召北帝，俾宣魔王，察制强精，断绝邪踪，玉文就隆，则三天运明，正化流行，仙道隆矣。邪源闭塞，鬼道消亡，阴炁零坠，道黑充盈，六合之内，无鞅众真，悉浮空而来，观听法音。宣太上之令以制群魔，至三天运明，六天运终，皆感应之效也。但贤者哉三字，或谓赞美之词，非也。盖此三字则有秘旨，难以轻泄，须当心授。今冒禁录于后，此命魔之要诀。
　　召魔王诀
　　兆存自己青黄白三色云炁九色混沌，结成圆像，光映十方。咽液三过，存眇莽大神，带九龙为冠，坐镇鬼门，魔自不生矣。
　　命魔口诀
　　元始玉勑，真符命魔。奔火前导，通关合虚。三皇领从，威制群魔。三天运明，六天运终。
　　三朝三上香诀
　　初捻上香，运青炁出绕坛席，径上清微天。二捻上香，运赤炁出远坛席，径上禹余天。三捻上香，运白炁出达坛席，径上大赤天。
　　大谢诀
　　凡大谢者，首谢之义也。所以行道科中，必三启三礼，移班正立，长跪宣科，首谢罪目。其法甚是。当存自己泥丸与大炉相对，其炉中成一宝珠，广大无方罩覆，光明透彻，内外映照，忘其己形，惟见高真上圣，十方天尊，三界威灵，列班众圣，罗列左右，悉朝三尊。自己跪前，宣科忏罪。如请福禳灾，则摄斋主本命元辰。如开度，则摄亡灵同与忏罪首愆。此其旨也。
　　复炉诀
　　凡朝奏事毕，必当复炉，复身中神明，与天中上圣。故言香官使者，左右龙虎君，令臣朝奏之所，自然生金液丹碧芝英者，自己真炁混合，归体结成金液丹碧芝英也。其法，於此时掐诀，引炁咽入丹田，复还元宫，结成宝珠，金碧交映，故有此言。至十方仙童玉女接此香烟，令臣向来所启之诚，速达径御至真无极大道，则又存玉童玉女复还天关，责香达诚故也。与发炉之文，存想之义，前后相应。复炉诀目，亦见本法，兹不再录。
　　升坛讲诀
　　凡升坛讲经之法，莫不以己代天尊演法。故升座讲经说戒，其法当先捻香心礼，临目握固，存头出青炁，两手黄炁，两足白炁远身。次存三师在前，心礼三拜，呜法鼓二十四通，咽液三十六，左青龙右白虎，朱雀在前，玄武在后，狮子麒麟白鹤罗列四维，项生圆像，七星覆盖，五藏五炁发出覆形，光映六合，侍经玉童玉女罗列左右，一如元始谈经授於道君，亡魂大众，俱来受经。此讲经之诀也。若说戒，一同存想，止改护戒威神，菱龙驿吏，察命童子，五帝直符，六宫掾吏，罗列在前。此存想之义。
　　拜章诀
　　拜章出神，古斋法也。今既未能出神谒帝，莫非存想而已。然存想多是失真，念虑又难纯一，安能临事无差。况斋官词意，乡贯年月日时，不能尽记其详，往往按图行事，俯伏拜跪，步罡焚符而已。设或伏章之时，存想未至，念若有差，则何由感格。又有存想不熟，念在昼图，安能上达。若此者，皆於理未当。伏章之道，皆在目前。向时度师拜章，随事有报，其要止就斋坛行事存想而已。况既登坛，存降三境，高真上圣罗列左右，呈露章文，对圣敷宣，高功便当於此之时，存想上帝在前。伏地，随所宣章文上奏，得旨降付本司，却以章焚燎付之天省施行，更不再存随章上达帝前。非惟有免思存，抑且奏陈诚悃不致有差，虽数名字颇多，亦不致差错。盖以随章宣奏也。兼拜章奏步罡，如九灵飞步罡，元纲流演罡，皆是飞神步罡，故谓飞步。古人不曾步於坛中，今既以步舞於坛中，以助威仪，则飞神又步何罡。不若便於坛中步罡，就谒四方二十八宿，日月五星，庶几相应无瑕。盖三境既存在坛，则星宿岂得不降。是以度师止在坛奏谒，止在坛步罡。焚章之时，却存官将赉呈天省曹局。盖先天一炁，无寓不在。诚既感召，格于上下。目前何须存登车历罡风界、星宿界，而后至天阙也哉。况元纲流演篇，具载人身与天境相似，止要法官洞晓内外，便可感通。故圣人曰；天之高也，星辰之远也，可坐而致。若能於入靖烧香之时，随事启告习熟，念想纯洁，则施之於拜章时，一理耳。外此拜表伏词，存想一同，亦各有口受分明。惟在入靖之先，行十转回灵之道，焚章之后，又须入靖静坐待报，庶可有吉凶之报。此理至当，简而易行，断不欺罔贻谴，妄诞无投。回灵之道，待报之诀，并录于后。
　　十转回灵万炁齐仙
　　入靖烧香，更不杂想，心拜服符，运想丹田之炁自夹脊直上，透入泥丸顶门，复回重楼，至绛宫丹田，复至丹田，有一老君乘白炁上中田，见元始天尊同乘黄云炁上入上丹田，见太上老君如绯画像，坐定。次想天门上有太上三尊下降，合顶上三尊为一。定心默默存思，升神三拜，奏告拜章之意，然后登坛行事。章官醮礼更不别处铺排，只就坛前行事。法师出官，便行请醮，庶几不致前后隔绝遣发。兼未出官，章官何在，亦难请醮。若能行灵宝大定神光，出神谒帝，此又是上道第一义也。
　　身中待报诀
　　乾宫动，属左耳。章付泰玄都省。
　　喜凤展翱翔，擅名达四方。求谋皆得遂，更改又安康。
　　坎宫动，属左足。引进真官达付天省。
　　隔江见珍宝，争解到身边。官事皆迟滞，得病主留连。
　　艮宫动，属左肩。天枢上相达章，付玉阶郎校定。
　　明月在高天，张弓谩谩弦。用竭平生力，何曾射得圆。
　　震宫动，属左膝。典郎左执，付玉阶右侍颁行。
　　游鱼落网中，少吉又多凶。阴人防坎坷，亡者得升迁。
　　巽宫动，属右肩。左枢执吏灵官付天曹校勘行。
　　忧情在心中，迁求未能通。贵人行却顺，小人病重重。
　　离门动，属右膝。付司禁郎典录校定行。
　　日月无变动，阴人喜事来。亡魂皆得度，干求有横财。
　　坤门动，属右耳。付泰玄都省不达。
　　剑镜磨重光，逢人须更磨。若人观鉴在，水陆出沧波。
　　兑门动，属右足。章合格式，无犯，上帝依行。
　　全官财帛临，迁职有身荣。病者皆无害，亡者得超升。
　　心章诀
　　心章之道，惟在径捷，不呈露，不步罡。行持之要，与前十转回灵一同。但至自天门降合顶上三尊为一，定心默默三拜，便行奏告元始，次奏道君，次奏老君，三存三礼，得旨。次存玉童玉女，官君将吏，持章前奏。次存三尊各还元处。自己复存三尊回归三田。兆谢恩退位出靖。
　　破狱秘诀
　　凡建大缘小缘，必须然灯破狱。且阴狱在重阴之下，讵可施破。但兆身中心有刀山剑树火坑秽浊之狱，若能自破其狱，何患地狱之不破。且人之一身，心为君主，造恶缘亦可，行善道亦可。心安则神定，心怒则神动。忿怒一作，所养丧矣。心曰莲花之府，君王居之。肺曰华盖之府，辅相居之。肝乃将帅之府，肾乃作强之宫，脾为仓禀之宫。心不安，为火翳之狱，肝不宁，为风雷之狱，肺不安，为金刚之狱，肾不定，为溟冷之狱，三阳在手，为铜柱火车，三阴在足，为擭汤屠割，脾主中央，为普掠。此一身之狱苟不清今，又何以破彼之狱乎。此以其部位言之也。若曰地狱因缘，皆由一心所造，非由外得，实自中来。若心生忿怒，则炁血冲突，乃风雷狱也。心生贪嗔，则形动体肆，乃火翳狱也。心生惨毒，害物伤人，乃金刚狱也。心生阴谋，则情恶念逆，乃溟冷狱也。心生染着，则爱重念深，乃铜柱狱也。心生爱欲，则体伤神弊，乃擭汤狱也。心生杀害，则害己害物，乃屠割狱也。心生恶念，则淫欲贪饕，乃火车狱也。心生不足，劳神苦体，乃普掠狱也。惟心空则罪业俱空，罪业既空，则地狱冥曹何在。凡欲破狱，兆自朝至午后，运调真炁，自脑九宫分布九炁，感动其心君。若心君安静，百神守舍，真炁内充，流息无穷。一炁运入九曲回肠之狱，万秽俱消，善境随念而见，方可破重阴九幽之狱。且万法皆从心起，三途乃三宫，五苦乃五脏，苟能如此，则悉皆无破皆为清净道境，更无一点尘翳。渐入大定，洞见真境，了达无为，则冥关幽坏，莫不开泰矣。
　　召魂秘诀
　　神虎使者出自玄范北魁之府。法师洞渊三宫，三阴之首府，总分召阴之炁。神虎三使者居三焦，七司玉女在七窍。阳耀通关，阴灵摄魄。神虎官君在左右目下，雌右雄左。玉曹使者居左右鼻孔下。神虎使者在华池之内，清清冷冷，寻魂神将在长溪穴肾也。兆运灵根七转，呼召齐到玄坛，外合法部神虎官君，方行承符领命，接引追摄。兆运左足，步神虎罡一十三迹，倒步之，手持神虎提魂印，布以灵根之炁。其亡人承此炁，俱赴魂膳。此谓啸命神虎之道。兆发心肝之炁，结会在外，有阴风玄雾腾腾之象。若呼召，则心感神虎吟啸而临，随兆遣役召魂也。
　　沐浴诀
　　先化浴室为月境，波光之相，皓华之炁，熏蒸蒙蒙。次剔两手子文，乃阴阳之炁，焚真文沐浴等符，变化月境阴白之光，如雨露沾布。兆以水洒三匝，化玉女灵童手执香巾长帛布。宝光之炁引魂而入，一女童手执香净玉瓶，盛甘泉白醴，如倾之状，喷洒于上，五斗星光亦自上灿煜，布下浴室之内。亡魂承此真炁真水灌溉，尽洁其形，身相光莹。次焚冥衣，兆以变衣符同化，布炼霞彩之光交错透衣，亡魂佩服天衣。次存召魂旖为一条白级素炁，引升亡人入筵受供。
　　炼度诀
　　炼度之法，有先水而后火者，有先火而后水者，法虽皆有其理，不若先水后火者，有合造化相生之义。先火而后水者，盖本经中有玉眸炼质，黄华荡形之说，岂若夫天一生水，地二生火之论，实为深长。况人始生之时，必先两肾，后生两目，人死之后，其形已坏，欲完其本，岂可逆阴阳行事耶。盖炼度之义，所以聚其本性，炼其魂魄，假有余而补不足，资阳神而炼阴魄，配水火以为生成，涤阴秽以成清静。法师者，须当明乎造化相生之义，炼形聚炁，返阳出阴，使自己之性本体湛然，自己之神纯阳无杂，然后度幽魂超滞魄。故大茅真君有言曰：以炁炼炁，以神炼神。灵光下烛，幽魂还人。昔太极葛仙爷修真得道者，盖由上也。今行斋法之士，虽未自炼其神，亦须先明其义。
　　况炼度之法，传流颇多，有灵宝大炼之法，有神霄六阳九阳炼法，有南昌青玄九天诸炼，悉各有义，不可混淆，错乱无别。欲行灵宝大炼之法，当知祖於金母木公，请炁上表，他求不可。欲行神霄炼者，当知祖於三师日月，请炁上表，舍神霄日月不可也。至南昌炼，以南辰北极为祖，九天则以九天上帝为祖，皆其隶属。至於敷列坛场，排列水火，亦不可拘定其方。谓如灵宝行持存用，则以水火置於寅申之方，存想则以祖炁金木为宗。神霄行持存用，则以水火置於乾巽之方，想九霄之炁在心肾肺肝五脏之间，三焦碧炁为神霄之炁，肺中素炁为玉霄之炁，心中赤炁为丹霄之炁，肝中青炁为青霄之炁，胆中绿黑为碧霄之炁，胃中黄炁为紫霄之炁，大小肠红炁为琅霄之炁，膀胱紫炁为太霄之炁，肾中黑炁为景霄之炁，各有所主，此神霄炼度之用也。至於南昌炼度，置水火於南北，想水火於心肾。九天炼度，置水火於九方，运九炁於身中。然又须明夫人身中生化之理，配合之义。谓如男子先生左肾，女人先生右肾，胞於巳，胎於午，养於未，生於申，沐浴於酉，冠带於戌，官荣於亥，帝旺於子，此人身生旺之理也。人能深明造化，贯通阴阳，存真养性，彼此相资，以我之灵，合彼之灵，以我之炁，聚彼之炁，全其至精至神，假水火以相生，运阴阳而陶冷，则何灵爽之不度也哉。炼度符章各宗科目，已载本法，历历有条，切勿混杂符章，以戾科教云。
　　升度秘诀
　　兆双手十天诀，子至酉，袖内抬起，齐天廷剔去。再双手玉清诀，运左右目，高举日月之辉，微露金丝彩霞之光射透。略开目少顾，以鼻引吸归，再一吸，喷散于外，直冲状似长虹，布过朱陵生天之台。剔前玉清诀，再顾日月之华，辉映洞彻，化金童玉女各持旛列左右。咽液一过，上升丹房，发起金红运碧之光，直透泥丸上宫，一炁直彻长虹之势，运金瑞色合照，有金桥万丈，一头注射坛前，一头正接朱府。玉清诀，引魂上升法桥，官君引导无碍而升，上彻天关，下化为青炁而散，杳杳冥冥，不知其所之。若有一毫挂碍，则不成究竟也。
　　道法会元卷之二百四十五竟
　　道法会元卷之二百四十六
　　天心地司大法
　　法序
　　夫地司者，乃天心地司。上曰九天，下曰九地。天地相合，阴阳交感，阳升阴降。所谓神九至阳，鬼九至阴。鬼神，二炁之灵者。九天雷神，乃至阳之炁，居於坤土之下，一阳来复，自乎坎位。乃知阳炁潜施，发生万物，以成四时，钤辖煞神，降伏瘟部。上帝赐冠冕，朝见於玉阶，以为侍从之神，其功最大，其位最高，神通无穷，威灵莫测。究其迹，生於上古，议其神，自乎先天。昔宗师廖真人修大洞法，诵《度人经》，常见其趺坐，则冥冥中有天花乱坠，真人自不为感。於是北帝勑主法仙卿下降，特遣侍御殷郊，护助真人修炼大丹。所到则瘟疫消灭，神煞潜藏，行无择日，用不选时，如意指使，悉顺真人之意焉。於是颁一符付真人，为役使之信。后真人得道，徧历江湖，一日命元帅灭魔。良久，帅现曰：魔已灭矣。真人曰：帅未离左右，何其速耶。帅曰：有副将蒋锐，应命已行诚灭矣。真人曰：副帅可得闻乎。帅曰：亦北帝雷神也。於是真人喜而迁秩为显应通灵急捉使者。真人因形以符，付之为约信，以辅元帅，之法因斯出矣。
　　真人今为南昌仙伯，昔授萧君安国，即余之度师之父也。余昔受度师萧君道一先生凡十有五年，目击所行，暨终，分付玄奥。外有报犯起土符命，自道一先生指示，无不灵验。是法之玄妙，皆师啊口传一实上天之宝，人所罕知。余得此文，灵验莫可尽述。至於降瘟疫，伐坛邪，斩灭妖怪，祈祷雨旸，通幽达冥，委之无俟，用之必应。以感激予情，保奏上帝，以加徽称为北极御前显灵体道助法馘精灭魔地司至德元帅，已获允俞。
　　是法也，呼召策役，自有至理，文不盈握，正谓要妙。尝见有法书三部，亦曰地司法也，其问混杂凶恶之鬼，至於九头马面，蛇头火伯等，悉有符篆，不知其来历自谁降传。若使此法以治若等妖怪，正谓以火救焚，以水退水。俗云：千里投周九，反被周九打折手，良发一笑耳。盖后学爱多文，实听谗佞，远至人，巫师於斯法中集合侮人，殊乖大道正大之体。若此之辈，酆都戮魂，何日出耶。鸣呼。又谓召元帅自九地之下九皇之前见元帅自此来者，又谓自直年太岁方召者，皆不得师传，妄释其说，何可得而至感。愚作至德，盖欲除邪辅正，以契知音。若有三部文者见而舍之焚之，免招谴责，流入鬼趣，少副区区体太上好生之德。所谓漏泄之愆，必可逃也。今因闲暇，谨述於师传正法之首云。
　　咸淳甲戌菊节星沙彭元泰稽首。
  </div>
  <div class="pagination">
   <a href="道法会元_page332.html">
    上一页
   </a>
   <span>
    ...
   </span>
   <a href="道法会元_page328.html">
    328
   </a>
   <a href="道法会元_page329.html">
    329
   </a>
   <a href="道法会元_page330.html">
    330
   </a>
   <a href="道法会元_page331.html">
    331
   </a>
   <a href="道法会元_page332.html">
    332
   </a>
   <span class="current-page">
    333
   </span>
   <a href="道法会元_page334.html">
    334
   </a>
   <a href="道法会元_page335.html">
    335
   </a>
   <a href="道法会元_page336.html">
    336
   </a>
   <a href="道法会元_page337.html">
    337
   </a>
   <a href="道法会元_page338.html">
    338
   </a>
   <span>
    ...
   </span>
   <a href="道法会元_page334.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
