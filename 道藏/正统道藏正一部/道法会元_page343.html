<!DOCTYPE html>
<html>
<head>
    <meta charset="UTF-8">
    <title>道法会元 - 第 343 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 343 页/共 361 页</h1>
    <div class="content">　　诸行法官行持不精，到处行役神吏，不择纸笔便写符勑水者，天司夺养道之资，令使见身穷窘。
　　诸行法官非时妄动神吏，侵害生民者，减寿半纪。
　　诸行法官无故不得妄入正神庙宇，及持正法而妄擒正神者，徒二年。如是法官出入正庙前后不迎送加罪者，非。
　　诸行法官受民间词状而不即时行遣者，徒一年。如状不合格式者非。
　　诸行法官出入民间私祀邪神淫鬼者，仰即时行遣神吏擒缚，依律断罪。如或见闻而不根治者，徒三年。
　　诸行法官持科奉戒而或犯者，徒七年。
　　诸行法官非斩鬼神而口中称急急如律令者，减寿半纪。
　　诸行法官篆符而以笔头指左者，徒九年，知而故犯者，减寿半纪。
　　诸行法官勑水而以水左转者，徒九年。知而故犯者，减寿半纪。
　　诸行法官妄以正法示之非人者，减寿半纪。
　　诸行法官篆符故意倒书横写，及朱书不从左，墨书不从右者，徒一年。
　　诸行法官奏弟子行法，度师北院出官者，令从北院出官计衔。南院出官，令从南院计衔。违者，徒八年。
　　诸行法官奏弟子行法，看其人心术正方可保奏。如或人情或势力而乱奏者，并各徒三年。若得其人者，补三官。
　　诸行法官奏弟子名姓，用庚申甲子二日保奏，不论有无合入，并得参佩正法，及便宜申请令人四五品官者听。
　　诸行法官非庚申甲子日，而辄欲申请非次迁擢者，并各徒九年。再三申请者，减寿半纪。
　　诸行法官传弟子正法者，须得已身佩受一千日，方许保奏。违者，除名落职，徒三年。
　　诸行法官补奏弟子衔位，籍注左判官方许补右判官，左大判官方许补右大判官。违者，并各徒九年。知而保奏者，并各除名，灭身，殃三代。
　　诸法官职列八品者，许奏左大判官。违者，准前律。
　　诸法官职列五品者，许奏七品官职。违者，准前律。
　　诸法官职列四品者，许奏六品官职。违者，准前律。
　　诸法官职列四左相者，许奏上宰。违者，准前律。
　　诸法官职列真人者，许奏酆都使。违者，准前律。
　　诸法官职列四相者，许奏左右卿。违者，准前律。
　　诸法官职列九天诸使者，许奏翊卫仙卿。违者，准前律。
　　诸法官职列仙卿者，许奏斩邪使，伏魔等使，违者，准前律。
　　诸法官职列仙诸司君者，许奏上宰及真人并判酆都等使。违者，准前律。
　　诸法官职列帝君品者，许辟奏五岳四渎等官，及充替应有司仙官鬼官者许。
　　诸法官职列高真者，许奏洞阳等帝君。违者，准前律。
　　诸法官职列上章典者，许进章表。违者，徒六年。
　　诸法官不受都功箓者，不得申黄刺及进章表。违者，徒三年。知而故犯者，灭身。如或不知者，积罪，后贯盈，差三官追取，令使万劫受罪，或入石炭等狱。
　　诸法官及道士俗人受正一箓者，方许关行文牒及申黄刺。违者，徒九年。
　　诸法官职列七品，不许牒天曹并五岳，及六品官方许。违者，减寿半纪。知而故犯者，加一等。
　　诸法官职列南司及品官者，许便宜申奏。
　　诸法官职列北司及品官者，许迁入南司，从别计衔。违者，除名落籍，举过不论功。
　　诸法官职列九品者，不许牒地司，及八品方许。违者，徒二年。
　　诸法官及道士俗人六戊日而烧香进章上表关申天曹者，灭身。知而故犯者，殃及九祖，风刀万劫不原。佩箓者加三等。
　　诸法官道士受三洞大洞经箓者，不论天下极品仙官及鬼神，并可指挥驱使。或受经而无箓，或受箓而无经者，同。
　　诸法官道士能以咒文秘法而身历天曹，进章上表，朝礼上真，须得经诸司取禀，然后方得前往。如官及七品者，非待经历诸司听。违者，除名。
　　诸法官进章上表，朝礼而失仪，减三官。官卑者，徒九年。
　　诸法官道士上章拜表而不五重下
　　对者，徒四年。
　　诸法官道士申状不合称臣者，减寿半纪，知而故犯者，加一等。
　　诸法官道士申状合称臣而不称者，徒三年。知而故犯者，徒九年。
　　诸法官道士进章表醮意不得过一百七十六字。违者，并各徒四年。醮词冒渎天听者同。知而故犯者，加一等。
　　诸法官道士设醮登坛而不恭谨，及语笑喧哗、斜目曲视，皆立唾坛，呼童叫仆，不以臣礼者，减寿半纪。知而故犯者，加一等。
　　诸法官道士进章上表而不合格式者，徒二年。错二字者，加一等。错三字者，不违，高功醮者并徒九年。
　　诸法官道士进迁拔章，只得奠金箓白简八十副，黄箓斋只得奠一千八十副，进八十一讼章只得奠八百副，过此数副者，并不执用醮主关奏，并各徒九年。知而故犯者，加二等。
　　诸法官道士不及五品已上，并不受都功箓，而关行《女青诏书》追魂者，减寿半纪。知而故犯者，加二等。
　　诸法官道士及五品而行诏书，须得朱书牒内云：伏睹混洞赤文，元始符命，许令告下十方无极世界，祷官之庭，迁拔亡人进入道宫，以副太上好生。如违此语诏书阴界不执用关奏醮主各徒三年。
　　诸奠简每面长九寸，厚二分，阔二寸四分，正面写咒，背面篆符，外用青绢或纱盛之，如力不及，纸亦可用。违此式者，南昌地府并不执用，遂为虚误，关奏醮主并各徒二年。
　　诸法官见世间有异常人者，许令上章表或申状，被坐此人所为，外函，写朱表不下天曹，直进太上御前，以待差官超擢，填上元八品见缺，如是常日章表申状而经诸司检验者，徒八年。
　　诸法官传受弟子秘诀，而隐真出伪，或传而留一字，或咒是而诀非，或诀是而咒非者，徒六年。知而故犯者，加一等。
　　诸法官传受弟子正法，须得给统兵印，并都摄符，令其统制神吏驱役鬼神。统兵印文是仙都统摄之印，作两行迭篆。都摄符即三元符也，以黄绢篆之，於符两部写墨勑给付某人收执，驱役一切神鬼。后度师写姓名会押。违者，此神吏不听受法之人驱使，遂为虚设，非徒行法无益，又且天谴必临。
　　诸法官言话口是心非者，徒二年。如事出不得已者非。
　　诸法官妄以己身尊崇叱叱弟子者，徒二年。
　　诸传法人亵慢师保者，徒八年。知而故犯者加二等。
　　诸法官不能□忍於人，责望弟子补报其功者，徒二年。
　　诸法官有功於人而自称说者，徒一年。
　　诸弟子叱骂师保者，减寿半纪。知而故犯者，加一等。
　　诸行法官以势而欺辱下贱，及不孝父母者，减寿半纪。
　　诸法官道士俗人见人设醮不整肃而辄登者，减寿半纪。茹荤酒者，身入酆都，七祖受罪。如未开坛登者非。
　　诸法官道士行持灭裂，为人关奏进上章表而不如式，希求财利，及不至诚者，减寿半纪。知而故犯者，加一等。
　　诸法官行符咒水符篆未晓者，须得务求胜己，以师问之。如或未晓为晓，未通为通，妄以己胜他人者，徒三年。
　　诸法官道士为人申章进表须得如法，其余醮筵随力建功，请行法事，如或贫穷下贱，力所不及，一灯一花亦自足矣。但不至诚者，徒五年。
　　诸法官道士进章表，惟天枢院申状玄都黄刺章表头上醮意不得差错一字。违者，醮为虚设，章表不进上，醮官关奏名各徒五年。
　　诸法官道士列衔差错，及冒称官位者，减寿半纪。
　　诸民间设醮不得烧檀香、安息香、乳香，但只以百和香，则上真降鉴，有力烧降真香足矣。违者，三代家亲责罪，己身受殃，法官道士减寿三年。
　　诸看女青律，须得先整肃衣冠，定心不得杂想，沐浴毕，入净室中烧百和香，面北念罩法三遍，并启告三清上圣，十极高真，玄中大法师，三天大法师，守护条律威王，金童玉女，毕，方得开读。道者，杖一百。知而故犯者，徒三年。
　　诸看此律须得遮掩，只留一行检阅。如开两行者，徒一年。知而故犯者，减寿半纪。如可行数上五行，先灭一身，后殃九祖，风刀万劫不原。法书符篆同此。
　　诸四季天地赦日不得行符咒水，看阅条律。违者，先灭一身，后殃九祖。
　　五雷使院律
　　诸鬼神兴祸欲人祭祀者，杖八十，送城隍司断遣。鬼神系勑额要祭祀者，加一等。反正归邪，杖一百。家亲门丞户尉知情者，杖八十。勾连引用不能自正者，加一等。
　　诸亲亡鬼祟缠绕人身求祭祀者，杖一百。令人病者，加一等。外亲之属或不面睹为祟求血食者，流罪邻州编管。令人患重至死者，绞，押付东岳断罪，牒送酆都依条施行。其本人家某人等各知情不遣者，杖一百。诸庙神无故於人家抛砖掷瓦，调弄鸡犬作怪之类，欲人祭杞者，杖一百。住宅等神门丞户尉，外鬼侵主人家，意不同，失觉察，人口无事免罪。失觉察不遣，当委无心力论，即牒所属差换。
　　诸庙神树神等偷盗人家物色者，杖一百。拖延欺瞒者，流罪。系宫庙祭祀者，加一等。或被放火走火者，流三千里配罪。本家神祇知情同罪。或力不及者免。
　　诸邪神害人民六畜摄生病者，杖八十。死伤者，或偷盗者，并徒三年，编管千里。本家六神不能自主放令外鬼偷盗和合者，同罪。邪神聚众力不及制者，免罪。
　　诸邪神犯奸欺人家婢子者，徒三年，编管五百里。病患亡者，绞。因染而死者，斩。
　　诸邪神犯奸者，分等降。邪神者或经法官治者，若诸正神受祭祀者，法外论。
　　诸邪神犯奸於尊长者，曾受符箓驱而不去者，拒逆者，绞，牒送酆都行遣。正神知而故犯者，送酆都勘断施行。
　　诸山林树木成器者，或有庙堂辄求祭祀者，法当杖八十。
　　诸依草附木为神，耗损人家资财，及六畜之类者，杖一百。
　　诸邪神依草附木，或凭人家男女通名祸福，求血食祭奠受钱财等，徒三年。
　　诸瘟神附人家女，发猖狂妄走，失礼乐人事者，徒三年。药饵符药禁而不愈至死者，斩。在外染，家神可免罪。
　　诸水神溺水死人者，或天限未满有人陈诉者，当徒。
　　诸水神鬼祟欲人代者，或有天年未尽者，绞，牒送依法施行。
　　道法会元卷之二百五十二竟
　　道法会元卷之二百五十三
　　地祇法
　　五雷经箓火铃仙官刘玉述
　　地祇一法，凡数十阶，温将军专司亦十余本，使学者莫之适从。余初得之盛仙官椿，继得之李真君守道，再得之於六阴洞微卢仙卿野，所授之本已大不同。继而遇时真官，则符篆愈异。晚参之闻判官天佑，及传之吕真官希真，玄奥始全备矣。吕以道法自青城而来江浙，名动一时，凡祈晴祷雨伐庙馘邪，莫非用此。吕之法书悉要而简。其序云：七十二阶附体，无出温琼耐久而有始终，捷疾而易感应。明是非，辩邪正，千变万化，极为要妙，不过丙丁生鬼一符用之不同耳。不宜兼司，贵乎独用。持炼莫怠，祭醉莫缺，专心一致，无叩不灵。余行之既久，专守吕之言，罔敢或失。乃知万法易动莫如地祇，地祇勇猛无越温将。盖尝思之，召天神必自天门而降，召雷神必自中天而来巽户而至，召酆都则自地户而出，维地祇帅将肸蜜只在眼前，召之则在于阳间，平步而来，略无障碍。末学之士，专务贪高，每卑地祇之法，谓人间之神不足治强邪荡凶祟。殊不思地祇乃灵宝侍卫之官，受命上清，护玄帝教，神通至大，岂轻易可言耶。盖不知其趣耳。奈其派多而杂，其书久而讹，不得其全，私意妄议，获谴招愆，而不自知也。
　　余自幼至老，备历诸难，颇知地祇之功用，威猛捷疾，莫出琼右，英武灵异莫如巡应，寻声听察则去疾也。惟温琼一将超乎其上者，乃东苍之精，肝腑之真，胆宫之灵，吸九炁於东华而运之於胆，想五灵真炁於身中而藏於肾，清炁上腾，浊炁下降，自然和合，龙虎交战，会同而成胆中之神。胆为一身之雄，肾为一身之根，肝乃青灵九炁之所聚，火则火旺於丙丁，肾主水，水能生金，金水会木，则能生能克，生克全，则能变化，变化无穷，则胆之神全矣。若能运日坎月离之造化，成阳一阴二之真机，则吾身之造化与温将合为一体。及夫修炼之功，非一言之可尽。鸣天鼓於子午，运一默於坎离，想赤黑二炁炁合交，腾现虚危五星於两手，吸紫炁呼玄雾，目视蓬玄空同之天，见铁自银光而出，入藏之青楼玉室，施於云篆金章。久则专於一藏，则显诸用。得其说，特易易耳，岂浅陋者可语是乎。
　　虚靖先生曰：法中至灵，无如温琼。上世宗师不授於人者，恐其易感通而轻泄息慢也。温将乃平阳县温家澳人，每见世路不平，常怀切齿。生平皈依大道，辅正除邪，公忠正直，与他将不侔。
　　余来沈溪多历年数，今以其传授之於巽园黄君景周，书此以冠卷端，秘而宝之，幸也。
　　时宝佑六祀先天节日述
　　地只绪余论
　　余生得数最奇。自束发后，颇能操觚习举子业。始冠而失恃先君，徼福於缁黄教。因苾刍祖仁，性宗洞达，过从余家，语及大藏奥旨，虽未能由顿门而觉，然好生一念，三教殊途而同归，因得以管窥天，隐显之机，阴阳变化之理，幽明有无相关之脉络，暇时取释氏语录一览，作为文字，几仿髴逃禅。越一二年，为父师所知，悉取其文秉彼炎火。自后又专心场屋之文。柰青冥垂翅，功名竟堕饭矣。丁未冬，鸰原稔疾二坚子告急，乃从事於道法，一符而顷刻奏功，通真达玄之趣有开于此。后乎忧患屡见，叩之大则大鸣，小则小应。愤悱一念，研覃七年，方受雷霆符水。又七年谙练，颇熟蹊隧，稍通内外之神炁出入，惯鬼神之变化情态识，行持之要妙，十得其一二。又奏受地祇诸阶之法，而宗振不同，师授各异，咒诀增减，以伪易真，元本倒乱，认本为末，江湖以搬贩苟利，初传以浅陋称师，又岂知求其简捷，不在文繁，要其心传，亦多面受。令世传日下，学者愈多而得者愈少。姑以地祇一司之法，谩着绪余论，与同志商略之，求其指归焉。
　　劫制地祇经云：凡人荣枯贵贱得失，屈伸否泰，善恶吉凶，皆属东岳，并系地祇。巡游世间，混杂往来，中界一念始举，地祇即录，分毫功过，报庆即行。法人最要修身处当，事上待下，无一欠缺，操履既正，将帅自然扶持，符水自然灵验，幽冥自然无业累。地祇祸福报应只在眼前，尤当谨畏。诸行法官指地祇为小酆都，正谓此也。最病於慕高。指地祇一法为下阶。假如灵宝净明，法品虽为上上，然署衔必称忠孝弟子，殊不思能行此两字者，百无一二，有此实行，方可称灵宝法师。以此言之，虽法品乎何有。至如修真十戒，乃本於《业报因缘经》，行法固难责其全戒，然岂可不行其七八，行其三四。如戒邪淫，戒悭贪，最为紧切。一邪淫则气不固，一悭贪则欲火自炎，无所不至矣。经云：奸邪淫伪杀害，悭贪嫉始，偷盗强取，并属地祇紏记。又云：地祇至灵，毫发无私。岳曹行报，时刻不差。行地祇法者，当倍加警省毋忽。
　　有源斯流，行法须明派。派不真则将不正。何谓不正，假如江湖法友，偶堕穷途，虽有此文，元无拨受，名曰保明奏度，实则无将可传，鬼神因而盗名窃位而为将，其害不可胜言，而招因果亦不胜其重。地祇一司之法，实起教於虚靖天师，次显化於天宝洞主王宗敬真官，青城吴道显真官，青州柳伯奇仙官，果州威惠锺明真人，相继而为宗师，其后如往浙闽蜀湖广，嗣法者何限姓名，昭揭宁几人。其书始射有石碑本，继则有铁林府地祇，原公夫人庙地祇，五雷地祇，五虎地祇，索子地祇，十字地祇，四凶地祇，圣府地祇。即后陈。后则有苏道济派，温州正派，李蓬头派，过曜卿派。玄灵续派，如此等类，数之不尽，千蹊万径，源析支分，使学者莫之适从。求其中的，起祖本而已。第精微在秘咒，而均有鲁鱼之误；要妙在心章，而悉皆猎腊之讹。乖字面之正音，失符篆之笔法。活诀则倒乱甲乙之位，存神罔知出入之途，求其法之灵，否矣。虽然，嗣法者派得其真文，失其实而将吏亦能显灵者，有，数说。或因与道有缘，或以前生夙契，或以至诚感动。至如接派非其传度，将失其正，而将吏虽响应於一时，必无收拾於后日。学者三省斯言，当知所警。
　　地祇法中诸罡，江湖法官略不考究，多以豁落斗罡总而用之，骨雷火罡一体而遣之，亦尽可通用。殊不知本法中自有青灵总摄罡，青灵内秘罡，天丁召将丁壬癸巽罡，风雷火罡，虽与他法同，而用咒又异。今人却把丁壬癸巽罡作念咒了，不亦谬乎。如此乖讹，以讹传讹，不可胜记，至於九字召诀，九字役诀，亦不离乎掌中。学者详谂而用之。又以验否而参之孰是。
　　地祇法中诸咒如乌东上将咒，丙丁之君咒，人皆知之，要妙不在乎是。如岱岳开道咒，东岳内讳，人不知之也。王元帅咒，不过十一字，张元师咒七字及五字而已，温将军咒不过十字为至玄，二十八字为至奥。年来法官虽有二十八字，而字面既讹，诀目又差，音义又舛，有一字而两音者，有梵语，非口传不可得也。除心章秘咒之外，则考附不在此数内。甚而召呎误为心咒，心咒误为辖咒，辖咒误为遣咒，如此之数，非一言可殚。
　　地祇法诸符，如丙丁生鬼符，急捉符，治病符，皆是虚靖天师所传，合以初本为正。后来江湖法官出新奇以诱后进，增符篆请初传。如丙丁生鬼符，变为丙丁壬鬼，三变为主鬼，大失虚靖之初传，与荡凶法中一真符，以一本而化十本以误，人无以异也。丙丁一符，元无散形，则有要妙。至如急捉一符最为紧切，则散形少真，造化失传，减而又减矣。两符一增一减，是非判然。欲求其灵，鲜矣。至如浙本诸符，近来传之愈多，第恐虚靖出此法时，未必有许多也。要知传得一符，便将试验得灵，方是真本，他皆不敢妄置议论。
</div>
    <div class="pagination">
<a href="道法会元_page342.html">上一页</a><span>...</span><a href="道法会元_page338.html">338</a><a href="道法会元_page339.html">339</a><a href="道法会元_page340.html">340</a><a href="道法会元_page341.html">341</a><a href="道法会元_page342.html">342</a><span class="current-page">343</span><a href="道法会元_page344.html">344</a><a href="道法会元_page345.html">345</a><a href="道法会元_page346.html">346</a><a href="道法会元_page347.html">347</a><a href="道法会元_page348.html">348</a><span>...</span><a href="道法会元_page344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
