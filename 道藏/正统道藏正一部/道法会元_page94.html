<!DOCTYPE html>
<html>
<head>
    <meta charset="UTF-8">
    <title>道法会元 - 第 94 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 94 页/共 361 页</h1>
    <div class="content">　　道法会元卷之五十七
　　上清玉枢五雷真文
　　　论印
　　　雷书自古有文，逮秦皇焚坑之后，零落传记。仙经秘法，多隐山林穷谷之中。清世太平，真文始出。由是博参教理，录而成文，将示同流，普获利益。今录五雷天篆玉字真文，秘惜瑶台，岂传凡世。今圣贤渭国，康乐时和。六极咸归，四方进奉。漱咽之外，集而成篇。传法度人，岂小补哉。三印之宝，非人世所得闻见。其黄灵异神奇，难以比类也。凡书符法，并可用之。
　　　氏阳云：北斗正法五雷玉枢真文，有雷中五符，天篆宝印，始自九天丈人，受·不岳真者佩负灵文。余受汪君法印，木为之。原其岳神佩者，金为之。天枢相斗辰柄中吏官云，玉为之。受得者，能祛邪斩龙，诛妖灭怪，起雷霆雨雹，治百病痨疗，危困之疾。可照江河潭源鬼神，石穴洞谷出百怪见形，降魔伏毒兽。昔同弟子吴猛将示，大蛇盘屈，伏身而照，两目出血，猛以剑斩之。复照蛇疾死，印微裂小缝。后再祭之，即乃如旧。何神异若此乎。乃知天中之秘宝，非人理得以见闻。昔费长房尝受浮丘老人神印三道，驱邪斩鬼，乃此印也。
　　一曰紫光丹天之文。可奏上帝诸仙。刊系肘，男左女右，除身中秽毒，令人聪明，可见国王大臣，得之生喜。佩采药物，求仙学道，保命护身，诸患无侵，名系仙籍。若印符，神异无比。非世间印也，乃五天真文篆而成印。佩带印物，理在天心。此符乃上帝赐茅君，佩而升天，后因模传弟子。司命君降言三印之名，乃知灵异。世人得之，惜之秘之，勿示非人。
　　氏阳云化紫光丹天之文，可印符箓牒状，亦可佩带，破庙驱邪。
　　二曰雷光火文之书。可印箓牒，下五岳城隍社令，及佩带，贴门户。行法之士，宜保盟传度。奏上帝并蓬莱都水使者，岳渎名山，斗下雷神将吏，俟有感应，乃可用耳。
　　氏阳云：雷光火文之书，可印符箓牒，投江河潭源中，起龙发风雨。印牒请风，能使舟航快急。发雷电，请晴雨雪，照百千殃立出。佩入山林，虎狼奔逃。神异如此。得此文者，神能感灵，位登真仙。
　　三曰玉神洞灵之篆。可印符箓，去三尸九虫，祭而佩之，身入神仙。但是符文牒状，请雨祈晴，感动天地神明，此篆最灵。能致风伯雷神。若修养炼丹之士有此印者，百鬼不敢视，毒龙不敢夺。亦可印符贴古木坟冢，鬼精疾走万里。如得此篆者，百鬼灭形。可以炼丹。
　　氏阳曰：昔茅君受此印，仙至司命上卿，功满真官，佩负升天。世人法衍虽无，若能过此而祭用，自佩肘后，或以朱印施人佩负，延年消灾。若久被邪鬼侵欺，印贴门户，殃去福生，百鬼束形。三印列于左：
　　都天大雷火印
　　夫治天下山川，仙官鬼神，分野城隍，庙社吏兵，皆可差使。能伏凶恶鬼神。行法之士不得此印。鬼神无以役使。神坛庙社龙蜃并甩此印起之。不可与他印杂用。印式如左：
　　六丁玉女印
　　此印凡佩带者，兵刃不伤，虎狼避径，精怪不害。
　　仙都滋摄印
　　召蓬莱将吏。
　　提举城隍司印
　　关牒城隍，掌役妖雷。
　　斩邪断瘟印
　　断瘟疫邪怪。
　　急催追捉印
　　发遣将帅，驱捉邪祟，贴符用之。
　　雷火大将印
　　镇潭源，祈雨潭印符用之。
　　雷霆都司印
　　申发文字，召都司将吏用之。
　　禹步雷光火云大统印
　　祭神将用之。
　　五雷使院印
　　关札符文，用之立应。
　　灵风律令印
　　佩带渡江河，风帆顺息，降照精邪，百魔莫干。
　　五雷火车印
　　火车考召用之。
　　论造印
　　三元之日，及春分夏至之日，庚申丁卯日，用桃木为上，雷枣亦可。令匠人素食，焚香精虔开之，勿令人见。
　　氏阳云：宜用坚实桃木向东者为上。雷劈枣为次。常枣木又次之。若得墓中桃木尤为神异。更能依法选吉日，命匠氏斋洁身心，志诚刊刻，仍不令僧尼小兄妇女及六畜猫犬#1见之。刊毕，乃具香烛素饼酒果志心启告祖师雷神，祭祝外，以木匣乘之，顿於法靖中。如遇施用，灵验无比。
　　传度
　　凡传度，须择有道材法器刚断之士，可付之。此非常术，又况雷声猛烈，若无德之人，不能感动。师先受弟子誓状，取六丙日，或六甲日，师为保奏上帝，申斗枢、雷霆、蓬莱、东岳，牒本属城隍，并合属去处，俟感应，如有奇梦，似可付度，则行文字，请北斗下神将一员，天兵三百人，北帝雷霆都司神将一员，精兵三百人，付受法弟子。
　　请兵
　　先用绢筛今灰，以木或竹作圈，择净地，焚香，诵今天地咒，咒水洒地，团灰作三台体立牌书三司兵将位。各用香一炉，灯三盏供养。次诵天童护命经，叩齿步斗，出门默咒曰：天元太空，六龙金精。吾召太极，急急火令摄。咒毕，闭门封锁他花押门外，安香花供养，三日内开视之，彷佛有迹见，或有奇梦报应。如一处未到，再焚香诵经，步斗念咒，出门封闭，依法召之，候俱到。择六戊日祭之，祭法于左。
　　祭兵
　　祭时先三日前告示。至日，步斗诵咒，洒净，方始请神。须精洁，设案左右，中安椅三只，榜神将位。先召斗下将吏。次召蓬莱将吏，雷霆都司将吏。用羊血三十六盏，羊肉三十六饤，熟羊头一枚，果子等，上香献酒，随意祝之。各献以钱一马，出帖收补，立位於靖室，逐日以时新花果供养。有求则应感莫测。勿令僧尼妇人鸡犬到彼触犯。遇六祭日，更能一一祭之，□妙。三年满日，祭还，逐处请换。如欲再留，再申三处，重立灰试验收补供养。六祭之日，具列如左：正月初五日寅时，三月初三日寅时，五月初五日午时，九月初九日戌时，冬至日子时，岁除夜丑时。
　　祭印
　　取六丙乃雷会之日，或庚申丁卯，春分，冬夏二至，夜露天，望天罡列斗中枢相，通事舍人，都水左右使者，紫光童子，玉光童子，五雷下奏事直符直日功曹，开逐印真文玉篆仙君。用时果净茶，钱马，疏状，焚青木香，拜祝前项神明，愿赐慈悲，受油供养。某昨来传受五雷大法，所受宝印，未敢自擅行使。今特伸醮祭，伏乞将帅神明，贯注真光正炁入诸印中，庶俾某动使俱灵，鬼神钦翼。上香再拜，三献酒后，左手搯辰，默默曰：天辅丙木，灵光生化。枢中降灵，篆开八卦。祭之神灵，收灭邪精。震动五岳，九州皆惊。水部束首，火怪灭形。愿降妙炁，流布九清。急急如律令。咒毕，存诸神各降红黄真炁凝注印中。化钱马疏状送神，收印安今室中，勿令妇人鸡犬见。祭满十二次，其灵验无比。若只三次祭之，亦可。能满百祭，印中童子现身，付兆金丹玉篆，令身入神仙之果，更不用书符，只用印文，或照或印，百邪立诛，神功至妙。
　　谢恩
　　备醮应用仪物俱齐。法师申奏关牒，告会合属去处。呈弟子印文花押，诵经设醮谢恩毕，对圣给法书法印、照贴、版符、铁券付度弟子，分明誓约，依法施行。
　　版符
　　用桃木或香相木为之，长七寸，阔五寸。面上刊符，以朱润过。法师具位姓名花押封印面。符如左：
　　铁券
　　以铁造版长七寸，阔五寸，面。符如左：
　　补职
　　初受法之士，法师保奏。补充北极驱邪院五雷判官。行法功及三十人，或百人，陈设醮礼，师为保奏迁北极驱邪院上清录事五雷右判官，功及三百人，迁北极驱邪院上清录事主管鬼神公事左判官。功及一千人，并祈祷有功，迁行斗中五雷正法上清司命卿北极驱邪院副使。功及三千人，果有大功者，迁北极驱邪院上清元命君统摄三界九州邪魔五雷使者。更有上功，迁斗中六通掌水使者。次迁斗中都水左使者。次迁上清司命玉府右卿。次迁上清司命玉府左卿。
　　前项法职，系左右判官，并许称同干雷霆都司鬼神公事。系斗中都水使者，并许称同管雷霆都司鬼神公事。系玉府卿相，并许称知雷霆都司鬼神公事。余皆不许妄称，恐贻雷宪风刀考身。
　　论罡
　　师曰：凡修真奉法之士，既遇明师指示雷法符印等，又须得罡诀，方能灵验。故法中有建罡、起罡、发罡将军，各主其事。春从东面西，先步斗柄，次入斗口，搯罡收炁行持。夏从巽面乾，秋从坤面艮，冬从乾面巽，悉依前法，步罡念咒。
　　论诀
　　斗中秘诀，出乎掌中指要。应诸行事，各有本诀。得则鬼神摄伏，失则妖魔不灭，故法令不行，施为无效。寅为斩目，斩鬼断虎狼虫鼠，吹掐之。 卯为颠目，断颠邪，吹掐。辰为炁目，去肿毒疼痛，咒水生云雪雷雹。已为通目、可发符用兵，通天入地，书符批押关牒。午为光目，咒水治服目暗，消肿痛、止血行炁。未为成目，就吉起造，镇宅求财，交关求官，除虚耗。申为去目，召发兵将，追捉鬼祟。戌为贼目，飞符夜行，人鬼莫见。亥为勾目，收鬼追魂，勾城隍社令。子为利目，通脏腑、解热结心燥。丑为妖目，断怪捉鬼。凡用诸诀，才掐便咒曰：百鬼诸邪，泛泛桑精，急急如火令摄禁。
　　师云：诵咒三遍毕，存想日月在吾头上，斗星在吾前，掐定诀目，脚作丁字，神异奇秘，莫可测也。
　　雷诀
　　天雷诀，两手掐寅，五指藏甲。地雷诀：二指三指弓，大指掐定，四指五指押定大指。 云雷诀：二指弓，大指掐丑，三四五指押定大指，藏甲不见。水雷诀：二三四指弓，大指掐定亥，五指押定大指，藏甲。妖雷诀：二三指四五指弓，大指押定，并不见甲。斗雷诀：小指从四指背上过中指，勾定大指，掐定子，四指押定大指，不得见甲，二指直向。变神诀：左手大指轮酉至卯，勒至辰，存身为五雷使。
　　变神
　　师曰：凡行雷法之士，每遇驱役呼召，并掐变神诀，叩齿五通。存己身冠九梁冠，朱衣，蹑朱履，左右有持幢仙人，执节童子，又有捧印捧剑二仙童。次抹四山，左手剔阳斗向前，阴斗向后，左手握驱邪院印，右手仗三昧火精剑，存香烟化为云雾雷电霹雳，星光闪动，六丁六甲，五雷五龙，诸司将吏，周布前后，三台北斗覆己头上，斗柄指前，勿遮己目。默咒曰：帝思帝思，员门会孙。玉皇太真，护我身命。去病除邪，使我奉教，永保此生。
　　急急如律令。咒毕，任意行持。事毕，掐诀归神，默念归将吏咒：
　　归将咒合
　　天地神灵，三五天丁。吾今指使，所业已成。各归本部，受吾叮咛。如有再召，复逞前灵。急急如雷霆律令。
　　欻火神
　　欻火大神者，按五雷经云：霹雳大仙者，是此神也。又名律令大神。姓邓，名伯温。黄帝时为统军领兵使，收蚩尤氏，从风后为帅臣，战胜，帝封伯温为河南将军。帝升天，伯温弃世入武当山，修行百载，为尝食人肉，不得升天。上帝念之，封於武当。因见世人不行忠孝，杀害愈甚，侵欺日增，以强凌弱，以贵虐贱，遂日夜发愿，欲为神雷，代天诛伐此等恶道之人。念念不绝，怒气冲天。一日忽变形如鬼质，状若蝙蝠，凤觜银牙，朱发蓝身，左手持雷钻，右手持雷锤，身长百丈，两腋出两大翅、展去则数百里皆暗，两目进光二道，照耀千里，烁石流金，乾枯沧海，手足皆龙爪。飞游太空，吞啖精怪，斩伐妖龙。上帝封为律令神，隶属神雷。五月五日午时，升入南宫火令之宅。威力最大，劫壤之时，以两翼鼓动四溟之水，翻浸昆仑之丘，崩倒山河大地。凡行雷法之士，宜於五月五日祭之，能驱大祟，摇动山岳。应瘟疫鬼魅、蛊毒、山魈，闻此神名，悉皆恐惧。此神喜饮鹅血，当图其形供养。祷之随意，灵验莫可测度。无鹅血，以羊血代之。又有欻火神符，能断鬼祟，治救百病，祛剪瘟疫。悬於厅堂门户，镇宅消灾，辟除百恶。
　　祭法
　　前三日夜，作申状一纸申闻。至日敷神形像于争室中，甩鹅血五分，羊头一枚，时果鲜粽，鹿脯，清酒，钱马，符命，香花，召而祭之。
　　欻火符
　　又
　　火苓符
　　右符用净纸三幅，焚香祝告书之。
　　书毕，以香度过，置在祭桉上供餐。
　　取雷火
　　雷声初发时，三步丁罡，向雷发声处，左手握雷局，默念咒曰：上天赐我，威震万灵。地降震雷，入吾腹盛。鬼闻脑裂，出语惊神。急急如律令。
　　咒毕，取炁七口，咽下腹中。遇捉祟时起雷火，发自· 身雷火，烜天烜地，存己身在烈焰中，祟见自惧。
　　取电火
　　电火起时，三步丁罡，左手掐煞文，默咒曰：电火电光，出自南方。巽火万里，上到天堂。吾奉帝敕，收付心王。急急如律令。
　　咒毕，取炁七口，咽下腹中。遇治祟时，存电光自眼出，鬼见自惧。
　　召雷
　　召五雷，下直符使者张元伯、存至。次指挥召五雷，存至到坛，祝曰：吾奉道无私，操心正直。尝於某法师坛下传受五雷正法。令吾筑坛，拜汝为将，共剪妖邪，同分天赏。次存见雷神一一上坛，法师上香献酒，毕。左手执雄鸡，右手持小剑，对雷神曰：吾依度师法旨，刺鸡取血，和酒犒汝。未为#2盟誓，不得相负，误吾心愿。从令以后，遇吾开旗卓剑，印行公牒，召汝雷神，火急前来应吾指挥。如违盟誓，永为下鬼。誓毕，将剑刺破鸡冠，滴血於盏中，以剑搅匀。却放鸡，依前卓剑，秉简上香。法师誓雷神曰：吾拜此剑印皂旗为誓，代天行化，助国救人。汝若违负吾心，当如太上律令。法师八拜，毕。上香献酒。或有雷声响，或酒沸，此为妙也。就读献钱马状，祝曰：雷神，遇吾开印卓剑，展旗呼召，汝等火急前来。酒食既终，各还巽户。就便收印，卷旗倒剑。咒曰：物禀一炁，神化无方。以咒为财，灿烂精光。律令。
　　咒毕，却依法收旗剑印等於冷所，无事不可开旗卓剑动印。法师若能频辞祭，可以即兴雷雨。妙在心受，不可轻用。
　　雷坛式
　　集神罡
　　论令牌
　　凡行五雷大法，申发表章，祈晴请雨，止风祷雪，驱役神鬼，扫除妖气，行符治病，差使符吏，若不申明号令，则将帅不行，吏兵不肃。五雷大法中，若不师受法令，何以驱使鬼神，祈晴祷雪。上则误太上之法，下则误生灵之望。凡欲造令牌，先选吉日，斋沐身心，奏闻上帝，申牒雷霆所属去处。讫，用枣木节，或石榴木，或栢木，余木不可用。长三寸，阔二寸九分，上圆象天，下方象地。於甲乙日采木，庚辛日造，壬癸日黑书，丙丁日朱书上面五雷号令四字。逢丁日，命工斋戒开之。用皂纱袋袋之。取戊子、戊寅、戊辰、戊午、戊申、戊戌，乃六龙会日，於高原或罕人行处祭之。用大雄鸡一只，先择冷地，用竹五竿云五方插之。如无竹，用水亦可。以皂钱不以多少，挂於五方竹上。安冷盏五只，今盘五面，列於五方。用乌蛇一条，如无蛇，以皂纸造蛇一条，以手裂为五段，安在五方皂钱下。却用剑刺鸡冠血滴五方盏内，和酒。法师与雷神为誓，请五方蛮雷，上香，酌酒讫，将祭物埋於祭所太岁方下。焚化皂钱，祝遣雷神讫，收牌袋之，勿令一切人见，顿於法坛中供养。
　　行持下令
　　先存自身为五雷使，次呼青龙孟章居吾左，白虎监兵居吾右，朱雀灵光居吾前，玄武执明居吾后。存四神各执火轮，随方服色，降立左右前后。默咒曰摧山倒岳，覆地翻天。万神齐诺，呼圣集仙。敢有妖魔，奉命不虔。灭以黄钺，斩以镂天。令持在手，永镇吾权。急急如上帝律令敕。随敕字下令一声。
　　次诵开道咒
　　存欻火大神在前，乃法中开道神也。
　　火晶飞乌，凤赀龙鳞。飞符前路，剪除妖氛，敢有妖孽，断宗灭形。神威到处，食鬼吞精。急急如律令。
　　次厉声云：出吾身中呈风骑置吏，驿马上章吏，飞龙骑吏，各二人出，合居前者居吾前，合居后者居吾后，合居左者居吾左，合居右者居吾右。五雷院中掌执传令功曹使者，为吾传香召院中某神，及某处城隍社庙土地正神，各各赴吾坛下，听吾指挥。次念戒神令云：咨尔神众，明听予誓。粤自中古，皇天昭鉴。于我下土，魑魅魍魉，敢有肆威，以乱常典，书不掩迹，流满川源，妄生疫疠，妖孽病民，上清震悼，启佑下民。假我真人，肇播道法，夷厥妖氛，乃人乃物，乃蕃乃息。惟予鲜德，厥法是承。凡予所告，不敢以私。惟恐违天之命。凡予所指不敢以私，惟恐致天之罚。秪畏明威，实始自予。矧尔有众，咸雷霆选中之神，被敕佐予，畴敢荒怠。惟尔坚忠正直，耀厥威灵。乃勇摧山岳，乃变布风云。仗法以行，乃无前旁。畴或援戈以抗遇敌，勉哉以行上听。命令尔毋妄行，毋苟止，毋私忿，毋侵扰，毋遵邪志，毋泄阴机，毋敢不肃尔躬，毋敢不善尔器。反是，其尔躬有戮。呜呼，岂不勉哉。尔众用命，则功不尔蔽。不用命，则罪不汝赦。故诰以陈，汝宜听之毋怠。
　　道法会元卷之五十七竟
　　#1『犬』原作『大』，据上下文义改。
　　#2『未为』，疑当作『永为』。
　　道法会元卷之五十八
　　上清玉枢五雷真文
</div>
    <div class="pagination">
<a href="道法会元_page93.html">上一页</a><span>...</span><a href="道法会元_page89.html">89</a><a href="道法会元_page90.html">90</a><a href="道法会元_page91.html">91</a><a href="道法会元_page92.html">92</a><a href="道法会元_page93.html">93</a><span class="current-page">94</span><a href="道法会元_page95.html">95</a><a href="道法会元_page96.html">96</a><a href="道法会元_page97.html">97</a><a href="道法会元_page98.html">98</a><a href="道法会元_page99.html">99</a><span>...</span><a href="道法会元_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
