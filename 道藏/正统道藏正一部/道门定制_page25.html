<!DOCTYPE html>
<html>
<head>
    <meta charset="UTF-8">
    <title>道门定制 - 第 25 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门定制 - 第 25 页/共 35 页</h1>
    <div class="content">　　保宁冢墓，解犯安神。
　　誓火禳灾醮：
　　告谢火星，消禳回禄。
　　九幽拔罪醮：九幽忏法为主
　　救度亡人，拔苦忏罪。
　　随愿往生醮：十方天尊真人为主。
　　接引亡者，随愿往生。已上众醮，大则连宵累日，次则日夜终宵，皆可随事上章，祈恩请命。或力有未充，事当修奉，单朝行道，亦可为之。
　　灵宝洞玄自然拔亡醮：有仪
　　明太上自然之旨，救拔亡灵。
　　道士升化迁度醮：有仪
　　道士灭度，荐福迁神。
　　上清修真谢罪醮：
　　道士修真，消灾忏罪。
　　广成先生曰：醮者，祭之别名也。香花灯烛，果酒茶汤，降天地，致万神，禳灾祷福，兼利天下。其法出於《河图龙文元化帝瑞神经》，率以涓洁为先，精神为本，丹心苦志，以希感通。随所祈禳，修词拜表，精楷典实，务在严恭。其或卤莽灭裂，欺诞真圣，自贻罪谴，何福善之能致乎？勉之，勉之。
　　议坛方位
　　广成先生三箓序事，皆以五方真文於启坛夜宣布，施於五方之案，各以金龙镇之，所以辩方正位，俟大醮言功，方收真文度祝，随章焚奏，扬烟於青空，此实坛场之纲领。盖行道之时，存想为要。东西南北，各有思存，不容牵就。间有好为异论者，以上帝所临，皆当正北，不问堂宇向背，皆以帝座为北方。一念之蔽，乃使天地四方易位，殊非通论，不可遵行。
　　议书章
　　窃见书章，多拘当日。或宫观家居，屋宇宽敞，有幽闲之地，可令当日，清心为之。不然，则必为钟鼓音声，内外来往，溃乱于前，心境不清，何由无错误漏忘之失，往往至于大谬。事既逼迫，不容更易，醮主大有不满之意，殊为大害。若章文非有他隐密事，可预日事静时，令修写点检密封，留太清细字，当日书真，庶无错误，亦为允当。虽稍戾科文，事当从权，远胜胶柱而大缪也。
　　封章符
　　高功封章之时，函上书符所传，谓之开天门符。历考之，非也。符出六甲箓中，谓之阴阳符。如甲子属阳，符则卓剑。乙丑属阴，符下三画。又出真武三阵法书所载，亦分阴阳。又有散形咒，今所书三画，乃是阴符。章函既达天，当用阳符，不可不辩。今着于篇，与众共晓。
　　阳符散形
　　阳符聚形
　　阴符聚形
　　中天大圣 飞天捷疾 收捉阳玉玉界五方无道之鬼付天一北狱依律治罪唐葛周三将军 真武将军卓剑相待
　　阴符散形
　　中天大圣 飞天捷疾 收捉阴玉玉界五一北狱依律治罪方无道之鬼付天唐葛周三将军 天地水三官敕
　　青词
　　唐天宝四载，敕太清宫行事官，皆具冕服，停祝版，改为清词，书於纸上。见杜佑《通典》，唐奉老君为圣祖，置太清宫奠谒祠事甚严，故有此敕。逮及宋朝，真宗皇帝更以青纸谓之青词。清青之义，各有攸始。
　　宝诰
　　宝诰出於法书，谓行法之人，生有职品，解化之后，令给宝诰，升陟阶秩。所以最后两符云：随品命秩，与神齐并。又云进爵加秩，随品命迁之语。今则一例施用，颇多致疑。若亡者非是受法箓、有阶品、功勤之人，合除去最后两符为宜。
　　词文式欧阳文忠公撰
　　皇帝本命道场青词
　　维某号某年，岁次某甲子某月、某朔某日，某甲子嗣天子臣某，谨遣某人於某州某宫观，开启本命道场，三昼夜罢散日，设醮一座。馑上启太上开天执符御历含真体道玉皇大天帝陛下，伏以宝祚无疆，苍穹垂佑，吉日式临於元命，醮科爰举於旧章，荐诚殷以惟精，延圣真而并集，仰希灵贶，敷锡眇冲，，四时叶序以和平，品汇均休而康泰，无任恳切之至。谨词。
　　皇帝为晋国夫人杜氏建荐拔九幽
　　斋词
　　生而有尽，是谓物常。道本无形，实资冥助。虔依仙宇，载肃净场。追懿德之已遥，冀明灵之垂佑。
　　河南府平阳洞及北海水府投送龙
　　简词
　　九区至广，万物类居。惟川岳之宅灵，系真仙之总治。载稽道秘，实有旧章，集然玉简之清文，宛若金鳞之瑞质。兹为镇信，辅以精诚。伏愿冲鉴昭临，纯祺锡羡，保邦家之永固，均动植以蒙休。
　　词文止欲简要，前集已详言矣，今取欧阳公三词载于此，庶可矜式。又黄箓词文，三奏九奏，皆不能该及家国、幽明、鬼神六趣。顷者二江范公礼部设大供，始取九时诵经所为事，作九词，逐时分奏，雅合仪轨。今取启散等全文，刊行并注其所取於道经者，以备有取法云。出儒书者，士夫自知也。
　　黄箓词文
　　启坛
　　芝坛肃敝，药岌飞华。天风泛八会之音，八会灵书、九芒云篆宝云森五明之座。《九幽经》：宝云玉座，《升玄经》：五明宫内极帝乡而望华，启斋范以输诚。羽葆瑶旌，缤纷而来下；金书玉字，开度於无穷。肆回道德之光，少答人天之望。
　　祝圣
　　受丕显命，申上帝之真符；资最上乘，致封人之精悃。益厚至仁之眷，肆超锡梦之龄。对扬天休，永作神主。地方千里者九，坐收四海之功；山呼万岁者三，莫纪两宫之算。时高、孝宗两宫体道不息，与天长存。《度人经》：保制劫运，使天长存。
　　为国界禳灾
　　龙文保运，云护八威之章；《度人经》：赤书玉字、八威龙文，保制劫运，使天长存。凤历纪图，天开千岁之统。九庙啧祉，三灵荐休，杜六极於未形，溥群生而咸
　　遂。惟一其德，治还太古之风；於万斯年，人跻皇极之世。天殃尽弭，化日长春。
　　为国界祀典神
　　升坛演教，式扬祈谷之科；翊圣真君云：黄箓斋，为祈谷福时坛。为国储祥，第切倾葵之志。际天所覆，靡神不宗。既裒对於明灵，宜导迎於顾享。诞膺帝祉，增耀德威。助元化以密庸，保万邦而嘉靖。
　　迁拔
　　天高地厚，共倾报本之诚；雷动风驰，莫急度人之施。巢时宾仪：龙汉出书於大有，赤明开图於上清，爰从历劫而来，皆以度人为急。又云度人功大，风火不停，道路山川，急急传命。悼种亲之永隔，《度人经》：历劫种亲冀冲鉴之旁昭。矜彼沈冤，消其注讼，《北斗经》冢讼考注之厄拔出泉曲之府，《度人
　　经》 ：北都泉曲府进入道宫之中。《迁拔章》：进入道宫之中、安乐之地。舍妄归真，永断群迷之网；《北斗经》：出群迷径还元反本，毕升众妙之门。《老子》：玄之又玄，众妙之门。
　　升擢地水二司仙班乞除存亡罪籍
　　荡荡神乡，茫茫渊府，总治沉冥之域，未登胜妙之庭。尚赖洪慈，曲加普济，幽械化飞於甘露，阴扉朗焕於太霞。《救苦经》：火翳成清署，剑树化骞林。《度人经》：泛景太霞把籍帝前，洗四生之多罪；《度人经》：执箓把籍，齐到帝前。归班天上，咏八极之清游。神游八极永息苦轮，咸跻道岸。
　　六道有情
　　迷津未返，浊海无涯。傒列圣之流光，悯重昏而洞照。自知宿命，《九幽经》：天尊以六通慧，令诸罪人闭眼静思，俄顷之间，自知宿命，一一明了。顿悟本心，晞以阳翘之华，《生神章》：苦魂沈九夜，乘晨希阳翘。濯其幽夜之爽。咀玉音而炼魄，沃金液以生神。《度人经》：玉音摄气，《清净经》：金液炼形。出离九幽，指丹天而授化；飞浚三界，廓玄路以登真。南方丹天，炼度之所，超浚色界、欲界、无色界之上。
　　消灾
　　同室相依，半生多难。夫妇同诚陈往愆而自省，托妙供以祈哀。释冤而万罪除，扶衰而九厄解。导以延生之炁，诱其为善之衷。宿业潜消，不随六尘
　　之网；六根：身、色、香、味、触、法。世缘早办，终依大有之庭。《度人经》：大有妙庭。偕与含情，永归元化。
　　报父母劬劳时偏侍太夫人
　　劬劳万劫，恩重以难酬；喜惧一心，忧深而未解。愿鉴由中之请，荐开无上之慈。特拯亡而固存，俾远恶而从善。青宫锡命，《生神章》：东华青宫，出九龙宝命，使救九幽玉匿死魂，宿名有善。举为仙化之人；《度人经》：仙化成人碧简增年，巢仪：丹台记善，碧简增年。永断尘劳之障。更祈介福，敷锡有情。
　　为申奏等神言功
　　载严法会，普告於千真；翕受殊厘，徧周於一切。万范克举，《度人经》：万范恢张。群灵骏奔。茂集无疆之休，实繁显相之助。宜颁大赉，首及灵司，暨兹昭事之流，宁免犯科之渎。共伸忏谢，仰俟赦原。
　　散坛
　　古仪无启散词，止是心词而已。后人增之，实有不通。启坛，致望幸之意，尚或少通。散坛则未伸再献，先辞上圣，无如仍宣心词为佳。天师着仪，文义亦尔。三献罢，自有专启寅饯上真，如欲用词，须三献事毕，宣奏惟允。
　　鸾舆肃驾，振万骑以遄归；《度人经》：亿乘万骑，浮空而来。龙驿言功，传达章表，则遣金龙传驿。绝九天而直上。凡在三元之内，俱蒙一洗之恩。沐道化之玄虚，味琼章而飞跃。宿心允契，感涕自零。返仙仗於云中，神游已邈；望钧天於帝所，梦想空深。
　　洞府投龙简
　　斋功克展，天鉴孔昭，尚宣五老之符，祝龙简咒、上帝五老赤书丹文告下十方之府。驰金龙之云骑，风火不停；叩宝室之岩扉，烟霞未隔。肃陈嘉荐，终罄菲诚，庶几时万之休，周洽大千之界。
　　土府
　　祈恩上帝，锡命中宫，申金钮白信之盟，龙简文抉玉书赤文之秘。万神咸听，《度人经》：万神咸听九地潜孚。尽原幽翳之魂，削除罪录；更列华清之奏，投简有记名上宫，列簿华清。升化仙庭。
　　水府
　　精严玉简，祗诣珠宫，鉴黄箓之殊勋，觊九霄之清听。并走群望，肆通万灵，合庶汇以昭苏，偕七玄而获济。爱河自竭，法海常清。
　　欧阳文忠公词内所上启玉帝御号，即本朝事实内元上尊号，后准徽宗皇帝专委丞相张无尽再加校正。《金箓科仪》注定玉帝圣号云：太上开天执符御历含真体道昊天玉皇上帝，即与泰坛郊祀昊天上帝为一定之号。又准圣旨，於天下州府天庆观内起建昊天玉皇上帝之殿，以专严奉。今诸天庆观中，太师鲁国公所写殿额，自可遵承。况《道藏》中无尽《金箓仪》，并巢先生刊行《黄箓仪》内，皆同此号。惟知教法者，自能通贯。嘉泰辛酉春，元素谨识。
　　道门定制卷之六竟
　　道门定制卷之七
　　西蜀道士朴庵吕元素校定
　　朱陵真隐性斋胡湘龙编校
　　安宅章
　　即日列词具言，但弟子某家，夙奉大道，精勤香火，以自防保，长少无他。伏用听悦，而以胎生凡类，崇奉多违，虑延考炁。复自忖思，以某年月日，兴动土木，营建此宅，安立门户，增置屋庐，恐非吉日良时，多有触犯土王之气，太岁、太阴、太阳、大将军，当时司命，古仪是此时，谓立屋之时。他本误看，故为此间，非也。今改为当时，庶分晓。十二月建，大耗小耗，十二刑杀，大时小时，十二时神。或犯天禁地忌，天空开大道天空及开日，皆宜修，他本改为空开者非。便利之宜。又虑此屋，或是古人刑牲盟誓之地，丘陵古墓之墟；或下有潜尸埋骨伏匿之魂；或旧为寺观坛场祠庙之所。绵历年代，主宰非一，恐因触犯，虑致灾凶。某入宅以来，居止不利，梦寐丑恶，光怪四起，钱财耗散，灾患纷纭。若无灾，可禳些节，便入下文。合门尊卑，忧惶在念，诣臣求拜章书，分解禁忌，安宅利居，具如所列。臣以才薄，不胜所见，谨为伏地，拜上朱章一通，上闻天曹。伏丐大道神炁、五岳将军、六甲神明，及某家守宅三将军、二十四吏兵、三万六千神将，主为弟子某家，安隐音稳宅舍，消却四方恶逆，水火盗贼，口舌灾耗，一切伏匿，使公私通泰，门户兴隆，所愿果合。臣谨为上请五方安宅大将军，各千二百人；守宅大将军，千二百人；护宅大将军，千二百人；保宅大将军，千二百人；镇宅大将军，千二百人。一合来下，同心并力，主为弟子某家，安隐宅舍，保宜人口，子孙昌盛，光怪伏匿，恶口赤舌，一切消灭，不祥鬼贼，祛逐遐荒。乞为弟子某宅中，东安青龙，西安白虎，南安朱雀，北安玄武，八卦利居，五方镇宅。弟子某家所有误犯，千禁万忌之炁，应章破散，被受重恩，以为效信，恩惟太上分别云云。上请天官君将吏兵，拜奏收除，起土造宅，作舍移徙，凶耗、禁忌、触犯、伤害之炁，一切消灭，安利宅居，保宜人口，乞恩朱章。
　　安境墓章
　　即日稽首，列词具言。某幸以宿缘，奉属太上大道，诸君丈人，因三宝香火，以自保护，从昔受恩，实用庆幸。但天师科典，拯救存亡，济国利人，自幽及显。凡在生死，咸使安全。今弟子某，切虑亡过某冢墓之所，尚有刑克，未获安宁。既殁者非宜，即殃贻后世，冢墓注讼，为子孙之殃。求乞章书，以为救拔。臣不胜所见，谨为拜章，上达天府。伏望太上老君、太上丈人、天师、女师、三师君门下五炁君，留神平省小臣所上章文，通行上御，降以道炁，覆衣弟子某家存亡眷属之身，所有亡人某冢墓之所。安葬之日，或犯阴阳四时，天地禁忌，一切刑杀；或山崩石殒，风雨淹渍，樵牧践踏，火烛焚烧；若新葬，又减此项。或兴工动土，穿鉴冈原，致令魂魄不安，龙神不守；或水泉漂荡，骸骨遗亡；或冢墓崩摧，土石填塞，魂爽惊越，流泛无依；此等事，可以随宜去取。或葬日时辰，所向方位，动有犯触，干忤幽明，非五姓之宜，非四时之便，犯天罗地网，刑杀魁罡，四杀不藏，六神不没；或犯凶神暴鬼，月杀日游，魂被拘执，无所告诉；或子孙男女命位之上，有所不具；或八杀六对，八将八卦，六对＋二时辰。有所不同；或逼近古庙神祠，鬼神所扰；或近古陵巨冢，为威势所侵，冥路幽阴，无由自显。如上所列，并乞天道慈佑，告下所主神明，为解救原除，和谕安定。或山脉断绝，连而续之；魂神惊散，存而抚之。使亡者安泰，子孙兴昌，冢墓注讼，一切断绝，封树繁滋，鬼邪奔散。臣谨为上请都官从事君一人，官将百二十人，又请通达五经博士君一人，官将百二十人，主为某家迁拔亡人某等三魂七魄，女人三魂十四魄，兔谪役罪罚，远离愁苦，上升福堂，断绝注连，永享贞吉。又请安稳冢墓从事，吏十二人，上为亡人某等佑护冢墓之所，四方清静，茔域安宁，千载万年，永无惊扰。若有摧折树木、沙土瓦石，在丘墓之内堆压尸骨者；或狐狸鼢鼠、虫蛇木根，侵伤形骸者；或水脉泉源、流浆滞泥，浸渍骸骨者；或冢墓穿穴、骸骨分张，风吹雨湿、不得安宁者；悉为宣理，斩削洗除，破决滞水，祛逐蛇鼠，扑灭野火，收敛骸骨，趂斥狐狸，割剔草木根蔓，立使安稳，无有侵害，致为恚恨惊怖。所请天官君将吏兵，应章来下，迁拔亡人，安镇坟墓，使生者康泰，死者安宁，灾横不兴，凶恶不起，梦寐真正，疾厄不侵，寿禄延长，人口清吉，被受重恩，以为效信，恩惟太上分别云云。操臣谨为某家，上请天官君将吏，拜上迁拔亡人安稳冢墓朱章。
　　祈嗣章
　　即日稽首列词，但弟子某素以胎生，千载有幸，得奉大道，伏受玄恩。伏惟太上垂慈，好坐济物，宿愆许忏，积咎可原。臣切虑弟子某，前生今世，行违神明，心无恻隐，仁慈不着，忠孝有亏，因公行私，兼贫擅富，焚山竭泽，落子堕胎，毁卵覆巢，惊栖发蛰，善轻毫末，过积丘陵，致令嗣续孔艰，日深危惧，承传所系，依仗无门，特罄丹衷，向臣求乞，拜上谢过禳灾祈祥保嗣朱章一通，上闻天曹。伏乞太上老君、太上丈人、天师、女师、三师君门下五炁君，留神平省小臣所上章书，通行上御。乞以全音气上，所赐与之谓乞以，所请求之谓乞今，此乞乃是太上降以道炁。东青西素、南丹北玄、中央二十五正真自然生炁，谓天一、地二、天三、地四、天五，生数也。下覆弟子某身中，保命延生，扶衰度厄，呵斥千二百绝灭种嗣故炁之鬼，令使庆源不壅，殃注断除，乃子乃孙，以嗣以续。臣谨为上请东戎南蛮、西夷北狄、中央三秦君，各领兵士百二十人，一合来下，主为弟子某家，解除亿曾万祖、九世七先、眷属亲姻、前亡后夭，八十一注讼，悉使荡除，庶令生孳繁荣，子孙不绝。又请南昌注生司命主司仙官、九天定命注生仙官、注生大司马、北斗注生仙官，各领吏属，一合来下，主为弟子某，解冤释结，消除前世今生、毁卵覆巢等一千六百二十过咎，并令解散，落灭恶根，三界并注生名，天人结为眷属。若弟子某所犯过咎至深，注当绝嗣，亦乞上奏高上至尊，此指玉帝，谓令天帝上奏玉皇，以广太上好生。特为原赦，以广太上好生之德。又请十方保嗣他本云祈嗣者保胎君、十方保嗣保胎神王、长生大圣、六甲六丁神将、玉女十二从官，各九亿万骑，一合来下，主为弟子某室某，养育胎根，庶令金楼玉室，得保无虞，辟斥万魔，破胎为殃之鬼，务令止绝，梦寤真正，俾先亡后夭，并不得变形易影，入梦为害；万殃之鬼，勿令伺候衅隙，残胎绝孕。又请扶衰度厄君官将百二十人，又请九宫八卦大神兵士百二十人，一合来下，主为弟子某家，开生门，益寿命，塞死户，养胎根，使四季平安，灾衰不起，死亡断绝，嗣息蕃昌，水火刀兵，不相凌犯，克保宜吉，永衔道恩，以为效信，恩惟太上分别云云。
　　铢邪章
　　但弟子某宿有积幸，奉属大道，常蒙覆荫，伏用欣荣，而修奉多违，动招考责。某自顷以来，为外拜鬼贼，妄相刑克，数为祟害，或更有事意，从此添入。若愿意详载，此不必更写。性命危迫，披告无门，向臣求乞章书，以自分别。臣不胜所见，谨为冒罪拜章，上闻天曹。伏愿太上老君、诸君丈人、天师、女师、三师君门下五炁君，垂神平省小臣所上章文，即得上达，赐以道炁，覆衣弟子某一门之身。臣伏寻外□邪鬼，与弟子某家，非有相关。先圣垂言，非鬼不祭，不合妄为祟患，复连平民。《正一科文》、《女青鬼律》，合伸诛翦，以安万姓。臣谨为上请诛殃君官将一百二十人，治仓明宫；又请都星君一人，官将百二十人，治青盖宫；又请诛符破庙吏，又请天皇敢健吏，各领兵三十万人，一合来下，主为弟子某家，除荡客死，外□异姓，非所祭祀之鬼，妄为复连者，收而斩之，诛而灭之，断而绝之，悉令分别，立使清净。又请收除男女，凡殃病死、腥死、牢狱死、刀兵虎狼死、烧死之鬼吏兵，各五十人，主为收除外鬼他神，非祭祀及妄来复连平人者，向需尝不同祭祀，各分殊门异户，不复相关，立须断绝，不得妄相侵犯。如欲辄违天条，复来侵害弟子某家者，当须河水逆流，白石上浮，糠绳千丈，马角六尺，可更相求。不能如此，天别地绝，千年万岁，无相侵扰。又请东西南北中央五方断讼神君各一人，官将各十二人，五方所领兵士等，主为弟子某家，闭绝复连，岁复月连，月复日连，日复时连，皆令闭绝，使某家有灾获解，有病获痊，性命安全，魂神澄正，邪精摧伏，正炁宣行，万苦千殃，豁然除散，被受大道罔极之恩，伏惟太上分别云云。上请天官君将吏兵，拜上断除外邪鬼神强□客死之鬼妄为克害断绝诛灭宝章一通。
　　右章文，欲奏之者，先於他所，除净室焚香。法师结界闭户修写讫，密行点检，封入章函印护。及时，取於坛中行事，不复宣读，依法伏章，密奏焚之。文字章词中，亦不得指言上此章宣仪，关告亦然。恐为鬼祟所知遏截，不得上达。谨之，谨之。
　　六甲救病章
　　请六甲神官状黄纸朱书，随章焚之
　　法师具位。
　　今为弟子某，解救危疾，制伏群邪，上请六甲神官、从事兵将，各依章中所请施行。
　　谨具神官，列位于左：
　　甲子王文卿从官十八人，
　　乙丑龙季卿从官十六人，
　　丙寅张仲卿从官十四人，
　　丁卯司马木卿从官十二人，
　　戊辰李楚卿从官十人，
　　己巳何文昌从官十三人，
　　庚午冯仲卿从官十七人，
　　辛未王文章从官十五人，
</div>
    <div class="pagination">
<a href="道门定制_page24.html">上一页</a><span>...</span><a href="道门定制_page20.html">20</a><a href="道门定制_page21.html">21</a><a href="道门定制_page22.html">22</a><a href="道门定制_page23.html">23</a><a href="道门定制_page24.html">24</a><span class="current-page">25</span><a href="道门定制_page26.html">26</a><a href="道门定制_page27.html">27</a><a href="道门定制_page28.html">28</a><a href="道门定制_page29.html">29</a><a href="道门定制_page30.html">30</a><span>...</span><a href="道门定制_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
