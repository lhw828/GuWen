<!DOCTYPE html>
<html>
<head>
    <meta charset="UTF-8">
    <title>道法会元 - 第 261 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 261 页/共 361 页</h1>
    <div class="content">　　之道，群芳内音之自然也。
　　甲子摄戌，从以丁卯。甲戌摄巳，从以丁丑。甲申摄．庚，从以丁亥。甲午摄申，从以丁酉。甲辰摄壬，从以丁未。甲寅摄癸，从以丁巳。日元合乙，月元合丙，星元合丁。登明河魁从魁，春旺丁卯。传送小吉胜先，夏旺丁丑。大冲天罡太一，秋旺丁亥。功曹大吉神后，冬旺丁酉。丁巳丁未，随旺相。有能审，则内存三宫，吐纳五云，丁甲下卫也。
　　次卦起甲乙日，时则六戊常随甲子，丁卯在其旬，故云摄戊从丁也。己庚辛壬癸配、合为五甲。乙合日，丙合月，丁合星。登明水，河魁土从魁金。亥戌酉，春旺也。丁卯玉女摄之。卯为木，木生在亥，荣於卯也。
　　传送金，小吉土，胜先火。申未午，夏旺也。丁丑玉女摄之，丑为土，生於午，恐其丁火相叶，故能摄之也。太一火，天罡土、太冲木，己卯辰，秋旺也。丁亥玉女摄之。秋金旺，木衰，而亥为木生也。往往取丁长生於酉，故丁亥摄之。功曹木，大吉土，神后水，丑子寅，冬旺也。丁酉玉女摄之。丁胞於坎，火生於寅。若谓生旺，则金绝於寅子矣。虽功曹合登明，太冲合河魁，天罡合从魁，故以酉戌亥为春旺也。一年之九乱旺丁卯，夏旺丁丑，秋旺丁亥，冬旺丁酉。己未二丁，随日旺相，窃为丁未摄天罡小吉，丁丑摄河魁大吉，疑辰戌丑未为土也。以丁已旺夏，丁酉旺秋，入四季月，为丁巳丁未摄之。虽丁巳不与甲戌相继，而以旺相推之，则得彷佛详之矣。行三元真一之道，若能迎符节炁，寂以内守，丁甲下卫，灵途可寻也。
　　未能洞晓符节丁甲生生者，可於冬至甲子夜半，取北向桐枝，分为小简，每简阔一寸，长五寸，厚三分，以黄囊盛之。至是日己巳时，先取一简，以雄黄作甲子符。后四日至丁卯日癸卯时，以雌黄书玉女符於甲符背。符成，微呼玉女名曰文伯。重重以雌黄笔染符，随呼其名四十九过，篆刻其名，以青缯封之。甲子后十日，次以甲戌至丁丑日书玉女符，呼名曰文公。以黄缯封之。甲戌后十日甲申，次之於丁亥日时，书玉女符，呼之曰：文通。以黑缯封之。甲申后十日甲午，次之於丁酉日时，书玉女符，呼之曰：文卿。以白缯封之。甲午后十日甲辰，次之於丁未日时，书玉女符，呼之曰：神通。以黄缯封之。甲辰后十日甲寅，次之於丁巳日时，书玉女符，呼之曰：延卿。以绯缯封之。五甲符者，以雌黄背篆刻玉女，一依甲子式。六符都就，复入囊中，密封如法，以玉女印印之。至第二甲子之日，择灵岳山谷，或福地静宇，立昊天像，列侍六甲，置符於前，香花洁馔，随时新果，明灯炷香，心想昊天，再拜启祝。祝毕，以符安靖处。日久香华不怠，存念神丁，通阴梦想兆身，告子玄微、阐幽人间。
　　六丁甲真符
　　甲子太玄玉女，名灵珠，字承翼。
　　丁卯玉女名须台，字馥猷。
　　甲戌黄素玉女名神元，字飞廉。
　　丁丑玉女名凤环，字郁娥。
　　甲申太素玉女名真，字琼石。
　　丁亥玉女名兴房，字绿华。
　　甲午绛宫玉女名丹淳，字灵云。
　　丁酉玉女名招云，字绿间。
　　甲辰拜精玉女名源，安灵台。
　　丁未玉女名招风，字始娥。
　　甲寅青腰玉女名启元，字惠精。
　　丁巳玉女伏华，字广敷。
　　冬至甲子日，取桐木分简六面，至己巳时，以一面书甲子符。其符本於是日子时书，以子时取桐木简，故用甲巳，合取巳时也。余五甲符，并取子时，玉女符皆取甲后四日丁日丁时也。甲符雄黄书，玉女符雌黄书。呼名刻题，一如甲子符式。六符既就，复以前囊盛之，囊外用青纸封，印以玉女印，签其囊曰：太上琼宫灵飞虚昧玉符。旦夜存念，执符清香，敬之如在也。
　　师曰：凡行六丁六甲，先篆炎明符，皆填所召神名，以六丁玉女印印之，安六甲位上，掐六甲诀，如召王文卿，则置符於子地，掐子诀。如召丁卯玉女，则置符於卯地上，掐卯文。召丁卯玉女文伯、甲子王文卿，通管甲子一旬。余五甲效此。请祝篆炎明符服之，策以丁酉日。文卿正与六甲经内六甲神名同也。其玉女名，又曰灵飞中相异，有曰足日之曹标之，以文卿为叔通廷卿者，虽名称不同，然皆有按召，犹乎阳明为天英，贪狼为太皇，但一诚而召之，无不感降也。扬神衣青素锦文，首冠玄晶，玉女黄素锦文，首冠玉华，文彩交晖，神姿秀发，犹冰丰映璧，烛以明霞。有谓丁卯为兔头，甲子为鼠头，余皆随方取其象者，非也。今卯生人属兔，子生人属鼠，以卯生取兔首，子生为鼠首，可也。
　　丁甲合同印圃
　　方二寸三分
　　兆未能佩符期灵，欲赞玄教者，於春甲寅营炼古铁，足济水火，都目投符，治剑斗下，启祝九晨，以检液引光覆之，祝曰：
　　九玄降秀，天鬼受精。黄云胎育，青龙莹形。炅标炎魄，倍河丧精。晨华景秽，威剑奉行。
　　祝毕，收入靖室。凡川泽兵阜有水妖玩蛇妄作云雨。当遏生津，具意闻，吾作剑符以厌之。册言都目者，应谓子位也。一名金刀诀，握固诀，一名总诀。其治剑时，拟用金刀诀也。言都者，往往言总之，非都监阴阳二目也。足济水火，则步坎离既济也。润以榆液，则榆白皮捣取汁也。剑符，则治剑符也。铁简乘篆符，覆以天罡，执剑叱符，以遣阜妖，东北向发之。　
　　太上三天五斗符亦名五斗剑符
　　道法会元卷之一百七十五竟
　　道法会元卷之一百七十六
　　元和迁教府玉册
　　册曰：
　　和明降中，万物化被。弥罗上下，音含灵烟。浮黎动休，景光攸往。中有权明，态佚瑶畅。泛景万合，俱真合明。夷阿从导，流布自生。九开七变，还戟异声。皇中之皇，好升生明。形历玄都，摄盟皈容。既宛光运，飞辉易隆。拂尘化光，邈妙太涤。光景扬威，入於无极。清节攸夷，德於至教。化元太皇，广运迁教。夷明主者，广玄翊教。太玄元帅，乘微归妙。
　　右元和册，乃真武真君嗣教也。
　　昔化元太皇帝君，治广运迁教元和宫。解曰：命明夷法主广玄翊大教君，监度太玄元帅曰：昔赤明丈人教戒曰：玄黄正炁，赤明初劫开图，历今凡五千余年，而乘教坚师，普度上下八荒内外者。吾始以汝嗣吾之教，兴而降，降而兴，莫不从炁之清浊，而於清浊之中可领上下。故闻教者善良进，鬼妖灭魔王伏。又可以登高临深，居处山泽自通，子宜秘之。
　　玉历延康符
　　开天航御历 执符佑圣 从吾所治 四正太君
　　三元主者 天运侍臣 天灵降芒 天喜从化
　　天睿分治 子丑寅卯辰巳什未申酉戌亥
　　右延康符，乃太皇高真总领元始积劫极运玉文，山川自进。吞佩告服，镇锁魔王，灭鬼诛妖，破邪立正。四府之符，先以此为首，余大事用之。深妙玄微，此不细具，自详自进，方可见矣。
　　元和迁教府印
　　虚一篇
　　领祖
　　高上玉皇神祖道炁，飞华洞虚真灵，是生泛清圆天，凝滓方地，阴阳数极，肇启三明，回度天常，静镇川岳，根该品汇，威斥邪源。荡荡神功，难可胜载。
　　此高上灵宝虚皇隐玄也。高上玉皇之炁，为万真祖领也。积一生三，三合成九，九炁列正，品物流形，巧妙功深，难可云喻。唯存形审生，穷数达变者，可要其妙。合神
　　屏好恶累，绝尘静观，万感俱息，一毫不彰，泰定冥冥，光明四达。明者为神，见者曰性。神明同虚，性彻同幽。二者合化，结精杳冥，召摄三光，更炼真一。神功力久，德合祖神。刊简玉书，飞行太霄。
　　虚能善应曰性，无方妙物曰神。性洞神明，合形结空。游是者，精炁杳冥，德合神祖，结精合神，则死生莫变。利生济物者，真业日隆。苟知领祖，则太玄不能自贵。纵情肆欲，流泛迷津者，虽道与之俱，而化源日远矣。调节炁情，通达三宫，采日华以平旦，服月华以夜半，暮则存斗映照明堂，三景停晖，度契天运。然可必形书符，引炁已疾，立功化道，消殄魔精，佩受太极，以威六天。天性至静，缘炁变情，调炁则情释性平，性平则其道邻也。天谷绛宇，下望玄室，云罗真炁，内外洞明，合契天度，方可行神布炁，利物翼功也。其采日月华法，秘在玉佩、金铛、青腰众经。暮卧存斗，载于方诸洞玄洲石刻之文。二者自非调节炁情，通达三宫者，未可易行其道。不悟领祖，所以授之合神，未造神妙，所以授之揖晖，弃本逐末，取则因人。
　　明光
　　日月玄斗，旋斡化枢。飞英秀空，合成灵符。安镇天地，役召鬼神。灭落万精，摄御龙虎。学道相授，初不滥传。应运太平，灵文漏秘。得之者密，精勤而行之。日圆景方精，月圆精方景，中建五斗，合明三光。日诀在离，月诀在坤。戌起至辰，是谓五斗。三诀遍捻，召降灵芒。运辰於子，笔聚明辉也。日月魁魒，生化之源也。能降灵辉，何所不度。
　　师曰：书符之初，南向，灶香，遍捻，三诀，各引灵辉灿焕一室，及砂纸等，悉令遍覆。乃以大指运天诀於子位，次笔其符日圆景方精，则先画一○内方以 左转九回，念日魂十六字。则日精可致也。月方景圆精，次迭方 内圆○，右转十回，念月魄二十四字，则月神可召也。精神混合，玄斗建中，於日月方之右点魁至魒，念七字，则□□□□□□□也。一字一点，以次至魒星向上拂笔。三光成焉。有云日念唵嚩□啰，月念唵嚩明啰，天呈星三头六臂，念唵天帝释章者，乃不是，三藏之梵音祝言，非道典所载也。若谓验於人，则何较道释之语。以玄科所禁，祖典所无。昧者罔知，紊乱教风。且法为有度之则也，岂可与众同论之。故当去彼取此，而各全教纲。允中谨按：上清紫文。
　　吞日炁法，一名《赤丹金精石景水母玉胞经》。其法常以日初出时，东向，叩齿九通，毕，微咒日魂名，日中五帝字，曰：
　　日魂朱景，照韬绿映。回霞赤童，玄炎飙象。
　　呼此十六字毕，瞑目握固，存日中五色流霞来接一身，於是日光流霞俱入口中。又《上清紫书》有吞月精之法。月初出时，西向，叩齿十通，微咒月魄名，月中夫人字，曰：
　　月魄暖萧，芳艳翳寥。婉虚灵兰，郁华结翘。淳金清莹，炅容素标。
　　呼此二十四字毕，瞑目握固，存月中五色精光俱入口中。又月光中有黄炁大如目瞳，名曰飞黄，月五胞之精也。能修此道，则奔日月之仙也。
　　圆景 方精 左九转念日君讳 方景 圆精 右十转念月君讳 □□□□□□□拂出向上去
　　灵液
　　玄洞六虚，浸润万有。玄元太一之精也。平旦汲之，贮以净器，转四维诀，投三光符入内，密祝曰：
　　太一玄泉，天地灵津。五英交华，三明停辉。静炼百关，脏腑开明。威涤万邪，正炁黄宁。急急如律令。
　　咒，求者给之。先取日华，次取月华，次想斗光，铅简作三光符投祝水内，常安静处，有求者给之。
　　师曰：若蛟蜃鱼龙，水怪沙鬼等，当遏生津，以梓木简作符，背用太极印，溃其所在也。若木精魑魅，浮游野道，小妖故炁，鬼症飞尸者，当以竹膜作符，祝书遣之。或用轻纸书，亦可。其符大镇天地，八威万精。但恐得之者非其真材，行之者纯自不备也。朱砂笔砚，印篆符文，应法备甩之具，常须护静，勿混尘浊。盛则灵气应，浊则邪炁臻。旦夕清香，内外若一，丹名潜运，我道日隆。法中所用之物俱洁盛，二字出《真语》中，盛字作净字读。则灵炁易致，不必存笔为戈锋而后邪也。使内外若一，触味清虚，虽未升真，而霄阶可冀也。
　　信符
　　太极神篆虚皇灵符也。可以致真召炁，禳辟万凶。癸亥终期，刻以金玉阳精平篆，盛以青囊。凡用，捻上帝诀，引罡炁覆之，祝云：
　　太极分元，肇生九空。虚皇御历，招神摄风。妖症荡灭，德契元宗。急急如上帝律令。
　　太极玉符印此印即是玉符
　　右癸亥日内交甲子之癸亥时，以神枣木二寸五分，代其金玉印式。
　　相冲篇
　　考召
　　斥检万魔，六品一法，传教海内，赞化阐幽。鞠听冥情，摄邪皈道。
　　青真曰：考召，有六丁六甲八吏召鬼神之文，是也。今鞠听冥情，召治幽昧者，於考召为六品之末，非斥检万魔之大宗也。有以考为拷，以召为照，以考邪为考鬼之归也。归乎真宅，又焉能考照之。若则洞达幽冥，知鬼神之情状，考何其漏也。学者於秋分，北向，启词誓盟洗心，不复再犯。告达玄灵，请条四直，阴相生途，用资真业。当考召之时，手捻总目子诀，咒曰：
　　太阴化生，水位之精。虚危上应，龟蛇合形。周行六合，威摄万灵。无幽不察，无愿不成。劫终劫始，剪伐魔精，救护群品，家国咸宁。敢有小鬼，欲来现形。吾目一视，五岳摧倾。急急如律令。取罡气覆身，随施用。
　　诀曰：坤为考，子为缚，兑为枷，中指中节为控，离为锁，辰为捉，卯为现形，右手离文为遣用。此八诀，引罡炁，用召直符，乃四直。能使幽魂即物现形，因人致词，保厄安危，济生度死。凡行元和考召，当於秋分日，北向悔过，然后关启玄灵，请降年月日时四直真史，辅道阐幽。用此八诀也，不用祝诀，自然合符。勿谓简略，取诸繁语，妄若冥昧，虑快俗情，以违太上敷布道真济生度死之意。
　　镇禳
　　夏月数视四方，若云炁勃郁，内有青黄黑赤之色，则运炁逆戾，水精乘以兴妖，时降冰雹恶风损物之兆也。当启
　　虚皇上帝，捻左手午位，引荧星三芒下注绛宇，焕若赫日。次闭炁，以丹笔点左手大指根节。点讫，以大指转四维，引罡炁，捻四指上节过亥，复以大指运於辰。乃闭息禹步。祝曰：
　　虚皇上帝，回运三辰。荧晶欻启，驱荡妖氛。明宫正炁，蜃邪匿形。荡荡元化，天地咸宁。
　　祝毕，通息，引天罡炁向云吐之。存炁激芒，披廓云雾，则运炁应平，水精堕地。云炁者，青黄，主狂雹，黑赤，主恶风。夏月数视之，见当镇禳如前法也。运上节於辰，则以大指自四指上节直画过，自亥画辰，引罡炁，捻闭炁禹步也。
　　师曰：若夏至日色云现於四方，不可禁咒，乃高真出游，所以乘三素也。其验风雹，视黑云中见青黄炁，光映蜿蜓，若盘屈。是夜或月光应云，亦有五色，宜详审之。
　　涤燔
　　赤妖腾炽，火疰作殃，焚荡丘林及人所止者，当启闻玄真，丹笔阳目，旺炁自覆，引罡炁临子，运子至离於四指甲下，闭炁叩齿禹步，南面引辰星五炁叹水，云：太白子摄火殃。乃吐辰星芒，遍覆丙丁之地。则火殃伏形，炎炽匿影。阳目，应谓左手大指上节，阳监目也。旺炁覆之，则四季所旺也。或取日时旺炁覆身，为镇禳宗领。引罡临子，亦是先转四维，用罡诀取炁，然后运入。所用之诀，四维之法，前云捻午位，引荧星芒，今引辰星者，谓捻子诀时，先引之，然后运诀过离，并四指甲下，叩齿禹步，望火噀水也。念咒讫，乃吐辰星之光，犹黑云覆於丙丁之地，则火殃应散。火殃非火德之精，法可灭禁也。俗人误闻郑有祝禳之祝，则火德降灾，郑禳回禄，若洗涤侈心，今人反咎火德。
　　融气
　　土运过，以青缯作三光符镇戊。金运过，以赤缯作符镇庚。水运过，以黄缯作符镇壬。木运过，以白缯作符镇甲。火运过，以皂缯作符镇丙。乙丁己辛癸，以随方色缯作符，镇中央。则四炁合融，民物阜康。甲内戊庚壬临申子辰寅午戌，则为五运太过。乙丁己辛癸临亥卯未巳酉丑，则为五运不及。若天符岁会，运炁相比者，不在镇禳之限。作符，取大寒初炁，启上真，召天医功曹，投于一境之地，则年谷屡丰矣。
　　齐运
　　水逢四土，启岁元木德於卯日。木逢巳酉，启火元荧惑於午月午日。火逢申子，启土元镇星於未月未日。土逢亥卯，启金元太白於申月申日。金逢寅午，启水元辰星於子月子日。以方色币作三光符镇之，虽厄会元辰，灾疠不作。水逢四土者，谓水命之人，炁运推迁，逢辰戌丑未，或以纳音水衰，为旺色所克，则於是卯年卯月卯日，启岁元木德，以青色币作三光符佩之。若水旺土旺，则不必禳也。余皆以五行推究，各启其星。兼用六炁运仪，祈五常之精，以禳厄会，佩服三光者，尤佳。
　　制邪
　　治肾病，则捻未诀，引岁星九芒覆脾。
　　治肝病，则捻酉诀，引荧惑星三芒覆肺。
　　治心病，则捻子诀，引镇星十二芒覆肾。
　　治脾病，则捻卯诀，引太白星七芒覆肝。
　　治肺病，则捻午诀，引辰星五芒覆心，付三光。
　　水未为土鬼，故肾受病者捻未诀，引岁星九芒覆脾，闭息亦九通，如木九火三金七水五土十二息，星芒亦随其数。假令捻未诀，当转四维，先捻卯文，引岁星芒，然后捻未，存覆脾也。此祝由己疾，非全正炁者曷能之。
　　盟格
　　传元和册者，五辛荤血，揖景味玄，散思贞明，栖神淡域，然后赍云锦之文，誓盟三官，平等运心，利己济物，功充道备，随业进升。倘违禁科以身谢。冥考良由自作，勿咎道师。既闻三官，须择奇人。得其人则道不虚行，教纲流远。非其材，则神不启运，冥责日深。
　　道法会元卷之一百七十六竟
　　道法会元卷之一百七十七
　　元素元辉府玉册
　　册曰：
　　元素混极，中微猷守。契尔澄明，万汇万类。益牡牝化，灵虚拱真。三清分景，是为有色。母炁贯空，中元总首。有生有杀，肃生环辉。众灵之祖，是曰三素。中王者谁，元辉太君。左澄右辅，右湛广明。灵虚咸遍，法源始生。升清降浊，群和守正。五常敷典，宜详而明。
　　右元素册，乃三天扶教大法师左元赤明主者嗣法也。
　　解曰：三清，三素也。母炁，东方始青也。中元总首，中央也。肃生，西方色也。故曰三素。然三素已分，有情已得，应生有情，元辉大君主之，左右翊主曰左澄右湛。澄湛亦天之所主，真元之赞相也。有辅，广明之别宫也。自汉天师张道陵飞升之后，於三天外馆光化堂，元辉大君勅左右二主降诰付之一印二符。大君曰：三素已分之后，纯朴散矣。汝可以此符印镇之。凡有未遂者威之，日月终敷，奏上元宫。
　　元素元辉真符
　　清明历运 三素誓分 元辉感之 左澄右湛
</div>
    <div class="pagination">
<a href="道法会元_page260.html">上一页</a><span>...</span><a href="道法会元_page256.html">256</a><a href="道法会元_page257.html">257</a><a href="道法会元_page258.html">258</a><a href="道法会元_page259.html">259</a><a href="道法会元_page260.html">260</a><span class="current-page">261</span><a href="道法会元_page262.html">262</a><a href="道法会元_page263.html">263</a><a href="道法会元_page264.html">264</a><a href="道法会元_page265.html">265</a><a href="道法会元_page266.html">266</a><span>...</span><a href="道法会元_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
