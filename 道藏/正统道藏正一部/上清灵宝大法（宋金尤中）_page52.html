<!DOCTYPE html>
<html>
<head>
    <meta charset="UTF-8">
    <title>上清灵宝大法（宋金尤中） - 第 52 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清灵宝大法（宋金尤中） - 第 52 页/共 56 页</h1>
    <div class="content">　　宣笺
　　上来笺文，已行陈启，愿矜末学，曲贷深愆。颁行紏察之司，消除过籍。关告校量之所，纪勒斋功。载德由中，酬恩无地。缅想灵光之如对，已瞻法从之飞空。坛众称扬，同诚拜送。
　　举修斋同前。
　　次诣五帝幕，致辞。
　　具法位臣某，谨拜手投诚，上启
　　东方青帝，南方赤帝，西方白帝，北方黑帝，中央黄帝。臣伏以祈天告地，爰祇按於科条，蒇事修斋，实仰关於校录。奉九朝之成礼，普万汇以蒙休。曲济善缘，实由宸眷。强颜有愧，俯首知归。但以臣等血肉之资，口耳之学，践斋坛而行教，昧真典以违科。虽崇建之已终，虑罪愆之难逭。敢陈丹愫，敬贡笺文。干冒圣聪，仰祈省录。
　　宣笺
　　披读笺文，已尘睿监。愿贷谬违之罚，俯停考察之威，紏非录事之曹，乞行削籍纪善勒功之府，庶可标名。法席既终，乘舆将驾。从属车而莫及，想清跸以徒遥。法众称扬，同诚拜送。
　　举修斋同前。
　　次至东三幕，先诣三师前，致辞。
　　具法位臣某，谨拜手投诚，上启上
　　古灵宝经师君，灵宝籍师君，灵宝度师君。臣伏以科教之宏敷，本由明授，斋修之成就，实出保全。诚格干天，恩归有地，束骸知幸，刻骨无穷。但以臣等朴野之资，迂疏之学，冒列宣誊之职，获终济度之仪。事虽圆成，过则保重。辄凭笺牍，以谢愆非。谨用宣陈，仰祈省录。
　　宣笺
　　上来笺文，敬据哀悃。愿扶科教，曲宥罪瑕。落过籍於三元，勒斋功於九极。仙科彻奏，梵响收音。云舆难驻於人寰，羽盖将升於天路。凡躯莫举，真驭以遥。法众称扬，同诚拜送。
　　举修斋同前。
　　次诣三官幕，致辞。
　　具法位臣某，谨拜手投诚，上启上元天官帝君，中元地官帝君，下元水官帝君。臣伏以纪善录功，允属三元之府。修斋设醮，幸终五日之规。凡兹善果之圆成，实藉恩休之普博。自非大造，岂遂凡私。但以臣等萎萃之资，荒无之学，惟闻见之不广，故行用之多非。粗毕善因，恐罹冥谴。欲祈原贷，专用首陈。披露笺文，恭祈省录。
　　宣笺
　　上来笺文，幸陈真听。乞少宽於玄宪，愿咸削於罪书。敕彼仙曹，勒兹斋福。宏道恩而广覆，覃冲荫以无穷。既彻瑶坛，难稽玉辇。计将升於霄汉，徒瞻望於瑶穹。法众称扬，同诚拜送。
　　次诣玄师前，致辞。
　　具法位臣某，谨拜手投诚，上启玄中大法师。臣伏以玄纲肇举，幸斋直之告成。灵荫诞孚，普幽明而均庆。靖惟侥冒，实藉生成。但以臣等么么之资，浅近之学，虽扶持而毕事，必谬戾以违科。俯首怀惭，束身请宥。辄具笺牍，僭以陈闻。仰冀真慈，曲垂省录。
　　宣笺
　　上来凡愫，已彻渊聪。愿恢大宥之恩，普贷无穷之罚。勒善功於三界，流斋福於十方。尘浊之途难稽，仙仗穹玄之境。将迈灵骖，虽依恋之诚深，念攀从之莫及，叨恩至渥，陈悃莫穷。法众称扬，同诚拜送。
　　次至监临神，祝白
　　具法位某，谨焚香，上白监坛某神。伏以翊赞教纲，籍典祀有神之力。肃严坛界，资地祇列职之勤。适大斋之告成，幸仙仪之礼毕。周旋卫获，召命宣通，皆出维持，重劳驻札。除已言功於天阙，上祈进种於仙阶。已竟冲科，难稽神驭。各还所属，悉复灵司。后有修斋，更祈临贲。
　　法事至焚燎所，化钱马疏状。
　　焚词颂　向来　表白回向
　　伏以赤书演妙，济世莫穷。黄箓玄科，度人无量。以今斋官某，刻心济度，励志修斋，启建无上灵宝黄箓大斋五昼夜。祈天告地，拜表上章，烧香然灯，转经行道，保安家国，利佑存亡，设醮谢恩，解坛散席。巍巍善果，荡荡良因，幸遂圆成，并已周毕。伏愿邦国宁谧，寰宇安平，九祖先灵，登升善域。六亲家眷，被沐垂休。庶俾系荐亡魂某，承此斋功，自知宿命，永脱沉迷之境，径登清净之乡。以至三途罢谪役之劳，九地释拘缠之苦。含亲抱识，咸遂昭苏。赋性植形，悉臻利济。为上因缘，念大圣元始天尊，太上道君，太上老君，十方灵宝天尊，不可思议功德。
　　高功回靖，上香，交贺庆斋圆成。
　　退位，满散。
　　恭闻道不可得而名，因经而立教。经不可得而备，随运而开祥。元始一炁分三，是为玄元始三炁。玄炁为清微天，曰玉清境，元始以龙汉之劫，说《洞真经》一十二部，於此天中出书，是名天宝也。元炁为禹余天，曰上清境，元始以延康之劫，说《洞玄经》一十二部，道君於此天中出书，是名灵宝也。始炁为太赤天，曰太清境，元始以赤明之劫，说《洞神经》一十二部，老君於此天中出书，是名神宝也。及至开皇之余，敷扬三洞，下化人间。上皇以后，群经众典，流布无穷。三洞之经，乍隐乍显，或存或亡，自非玄都玉京之上，不得备足。三十六部之全，总计一百八十四万四千二百余卷。凡世有此而阙彼，后降而前隐。天地开辟，教法兴行之后，人间未尝三洞周足。秦末，三茅真君修存上道，洞真之教已萌其端。至东晋哀帝兴宁年间，南岳魏夫人，以大洞众经付杨司命，以次流传。东吴葛仙翁受经於徐来勒，而洞玄之典大布。正一天师遇老君於鹤鸣，而洞神之教宏敷，是其大源也。此外或见於他书，或付於史册，或因人而特降，或应运而荐传，出没不常，隐显无定。宋齐之间，陆简寂以灵秀之姿，振虚皇之教，大敷道典，广辟真源。分九清三洞之殊，列五法四辅之异。区别真伪，研究精粗，而经诰之存者，才一万八千卷。后世称三十六部万八千篇者，乃陆简寂校之目也。其后南北纷扰，典籍散亡。后周武帝立通玄观，收聚道典，尚及万卷。隋室之末，四方兵戈，中原板荡，或焚或毁，经教浚夷。暨唐开元天宝之间，天下无事，玄宗稍加收葺，止得七千余卷，唐有琼经纲首，是此时也。未几大盗侵逼，天子蒙尘，道馆琳宫，所至凋弊。厥后广成先生。又值艰难之际，极力搜寻，收亡补遗。校开元之目，不及其半。既按三洞之经，遂参以陆简寂、张清都所编斋科，酌量今古，审订事宜，重编《黄箓斋科》四十卷，备极允当，不爽古规。盖见时经籍虽已多亡，不若今日之甚也。当时书成之后，露刺告天，特昭玄应。迨今将四百载，罔敢拟议前后。按仪修奉，莫不感格，显得报应者，不可胜计。自唐以后，五代乱离，道格之亡尝七八。四方割据之地，亦有崇广经诰之地。或起琳宫，或见《道藏》，多随偏方所有之经，编排而入，讹杂尤多。宋朝统一之后，天下平安。真宗命宰臣王钦若，校正道典。其中精粗莫别，真伪混淆，已不能兔。宣和之际，徽宗主张科法，教门大兴於一时。而经籍正典，终不能一淳正。靖康以后，驻毕钱塘，南北间关，道家经籍尤甚不备。若广成先生编集斋科之时，身居翰苑，任兼执正，朝廷典籍，省府图书，两街道官，二京秘藏，悉可指索，皆得搜扬。所以着书立言，各有经据，天下后世，无不遵行。今之诸方《道藏》，可以数计，而经籍不讹者甚少。况於私家相传，里闾集写，实难据依。然世人或得数卷之经自尚，真伪莫辩，谓人莫已若，凭压同辈，攻讦古人。至於出言立论，亦将广成先生斋科，辄行去取。虽未能明言其非，乃多暗起议论，擅作更改。意谓自己传得秘经，便可高出广成之上。殊不知广成编校之时，藉朝廷之力以搜访，岂不胜於区区一家之所有哉。陆简寂编科书，乃在宋齐之际，张清都亦在广成之前，而广成书中，未尝遗二君之说，自执一己之见。故其多叙某处张清都已述，某处财依据陆简寂之科，可谓洪纤悉举，具细兼收矣，至於今日后学之士，乃欲议之，恐其说未必可以久行也。私家所收之经，未必如当时也。今所编灵宝，则一遵古法。黄箓，则悉从广成之科。固未能随顺於世俗，实可以不愧於鬼神。所是散坛设醮一节，与浙间俗仪小异。以至蒋氏《黄箓立成仪》，多主古科，亦引经典出处。其间又或参以近世之式，如先行散坛撒席之后，再发请醮状牒，别行设醮，乃近世之规尔。蒋氏仪中，从浙东风俗而用之，却不言此格出於某经。中古来科法，拜言功宣表、告山水土三简，即降神设醮，一并送师彻席。惟路真官以正一科品，奉行黄箓，却是设醮之后，方拜表散坛，一并送师彻席。正一之宗，所主不同，而路君之意，亦以古仪而定式也。江东西行之不以异，用古法於浙束，与世俗相违。而蒋氏《立成仪》刊行已出，且其说与浙俗相符，人必是彼者众，此书为天下之公器，不敢用此变古。异时他日，岂无高古博洽之士，公议未易泯也。醮后送师谢过等语，乃高功口启之辞，古科不载此等琐细，却是临坛之不可阙者。允中谨已撰定在前，随法备用，兔致临时言语，失次而已。此又非用近世仪，而杂古典也。宿启建坛，正斋九朝，一应科文，并见广成先生斋科，此不再录。
　　上清灵宝大法卷之四十竟
　　上清灵宝大法卷之四十一
　　洞玄灵宝法师南曹执法典者权童初府右翊治金允中编
　　投龙送简品
　　下元黄箓简文灵仙品曰：拔度罪根威仪修斋都毕，依赤书玉诀，以丹书玉札，金龙一枚，金纽九只，青丝缠之，以关灵仙五岳，升度之信，封於绝岩之中。又曰：关五帝威仪毕，当以丹书玉札，金龙一枚，金纽九只，青丝缠石，投之三江，以关水帝，升度之信，一依玉诀真文。又曰：关水帝威仪毕，即以丹书玉札，金龙一枚，金纽九只，青丝缠之，埋於坛所，以告盟地官，一如科文。玉匮明真科云：修灵宝黄箓，当以上金三两，铸三龙，龙各一两。国家用上金，公侯大臣用次金，士庶以银涂金。副以简文，题修斋所为，及太岁年月日法师姓名。投奠方所名山大洞，灵泉龙允，及斋坛中。以告盟天地水府，使鉴证斋功。阙者考属地官。九都曹科曰：龙者乘云炁，御阴阳，合则成体，散则成章，变化不测，入地升天。故三十六天极阳之境，可以驿传信命，通达玄灵者，其由龙乎。龙者阳魂，故天用龙。是以天上以龙为驿骑，往来人间矣。金者，五金之最，坚刚不渝，天地所宝，通灵合神。故以上金铸之，取法龙形，投之洞府，告盟二元也。洞府真官，所司僚属，传告龙信简文，录其善功，以奏言於上圣。感应之报，犹影之随形。修斋之士，不可阙也。简者，告也。札者，纪也。纪世之善，告於上真。法长一尺二寸，象十二辰；广二寸四分，法二十四炁；厚二分，法二仪；上下方正，法日之方景，正直通达，无所避让。国家以玉为之，玉有九德，可以为礼天神地只之信，故用玉焉。公侯臣庶通用槿木，以其洁白纤致，可以比玉矣，明尊卑之殊也。璧者，礼天地山川之宝也，以玉为之，投山简用苍璧，圆形，径二寸，虚其中。山简为九天之信，故用苍璧，以法天地也。投水简用六出之璧，其色黑，径三寸，虚其中。水简为九江水官之信，故用玄璧，水之色也，六出，水之数也。投土简用黄璧，正方，径二寸，虚其中。土简为九地之信，黄者，土之色也，方者，地之形也。璧与龙副於简封之外，以青丝缠之。科曰：投三简之法，当用金纽九只，以副於简，三简用二十七纽也。金纽代歃血，青丝代割发，通盟达诚，最为重也。故以青丝缠纽璧，以附於简及龙，而后投之也。纽，国家用金，臣用银，涂以金。径九分，圆其外如环之形也。科曰：修斋毕，别卜良日，或斋洁之辰，备醮馔，法师众官及斋主某，或泛舟以诣水洞，或梯陆以登山间，於洞府之外，杂草扫洒洁净，敷列醮席，酒果馔骰当鹿脯汤茶等。国家六十分，臣庶二十四分，一如醮仪。乃盛服澡漱，朝谒法事，备遵科式。所在地司灵官，监察将史，当为关启洞中仙曹，通达告斋之简，如此则福善立应。却不得都无关启，直尔投於洞中，不达真灵，反获罪考矣。若山水之洞稍远，师众不可俱行，难於澄泛者。当选坛内法职一二人，与弟子斋简，以诣洞所，设醮关告投奠，一如本仪。若国家投龙五岳诸山，具有金箓科式，与此常礼，繁简不同。不得藏匿简文，因循持久，所在地司录奏，获罪不细。切宜谨之。
　　简三片，槿木为之，长一尺二寸，阔二寸四分，厚二分。
　　金龙三枚。每龙用银一两，涂之以金。璧三片，玉为之，苍璧圆形，黑璧六出形，黄璧方形，各虚其中，径三寸，金钮二十七只，银为之，涂以金，径九分，如环形，虚其中。
　　山简告文并年月日作五行
　　具位臣某，今谨有某州县某，上为家国，下及存亡，或入意亦可。於某处修建黄箓大斋五昼夜。行道事讫，投简灵山，愿仙长生，度世飞行。上清五岳真人，至神至灵，乞削罪籍，上名九天。请诣灵山，金龙驿传。
　　太岁年月朔日具位臣姓某於某处告文。
　　山简符
　　水简告文并年月日共五行
　　具位臣某，今谨有某州某县某人，上为家国，下及存亡，请福祈恩，首愆谢过，於某处修建黄箓大斋五昼夜。行道事讫，投简水府。愿神愿仙，九江水帝，十二河源，江河淮济，溟泠大神。乞削罪籍，上名九天，请诣水府，金龙驿传。
　　太岁年月朔日具位臣姓某於某处告文。
　　水简符
　　土简告文并年月日共五行
　　具位臣某，今谨有某州某县某人，上
　　为家国，普及存亡。入意添亦可。於某处奉修黄箓大斋五昼夜。行道事讫，投简灵坛，中黄九地，戊己黄神，土府五帝。乞削罪名，请诣中宫，勒简太玄，金纽白信，金龙驿传。
　　太岁年月朔日具位臣姓某於某处告文。
　　土简符
　　投简醮位
　　某洞府神仙列位
　　三十六部尊经　　　　都讲
　　太上无极大道　　酒果香烛　斋主拜位
　　玄中大法师　　　　　高功
　　日直功曹土地等
　　洞门外选平地，扫洒洁冷，以醮位。或潭泽，就岸上平处。或舟上，以净席数领，铺地缝布为座，席须新者。五果茶酒等，二十四分，或三十六分。香烛献之，并如醮法陈列。皆毕，命道士一员，敕水净醮，高功行科、请圣。不恭其事，考罚尤深。
　　投山简醮仪
　　救坛，上香，启堂颂。
　　各礼师存念如法思存如斋法。
　　宣五方咒
　　五星列照，焕明五方。水星却灾，木德致昌、荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁。和：与道合真。
　　鸣法鼓二十四通
　　无上三天玄元始三炁太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散华玉女，五帝直符，直日香官，合三十六人出。出者严装显服，冠带垂缨。关启此间土地山川正神，臣今正尔烧香，奉为投简意其诸诚款，具载简文。愿得太上十方至真道炁，灵宝瑞光，下降流入臣身中，令臣所启，速达俓御太上无极大道，昆仑上宫，五岳灵山洞府神前。
　　请称法位
　　具位臣某，与合坛官众等，谨同诚，上启无极大道元始天尊，太上道君，太上老君，三十六部尊经，玄中大法师，天曹主宰，洞府真仙，昆仑上宫，名山福地，五岳真君，青城丈人，庐山使者，北部幽阴，冥灵神众，某处灵山主录仙圣，虚空鉴察，灵司三界官属，一切威灵。臣等伏闻宝诀灵图，出济世康时之典。赤书玉字，示安天镇地之文。笼万法以为宗，统三元而纪善。况於灵坛告罢，斋福已成。冀勒善以消愆，敢祈真而降圣。伏愿灵光下烛，仙仗遥临。臣等俯伏投诚，谨伸奏请。
　　请圣
　　太上三尊，五师五帝，日月星辰，某处洞府仙真，当境正神香官，日直功曹，土地等。先列牌位，依次请上。
　　初献茶酒
　　具位臣某，重诚上启无极大道，太上三尊，至真诸君丈人，三十六部尊经，玄中大法师，九极高真，日月星宿，昆仑上宫，名山洞府，得道仙真，五岳真君，潜霍真君，青城丈人，庐山使者，锺山郁结，西玄塘台，三官北部，六洞幽司，天下地上，冥灵众神，监生注籍，南上三门，至神至灵，一切神仙。臣胎诞尘浊，瞽暗无知，万劫善缘，依承道化。奉宣慈训，佐国立功，济物度人，弘道赞法。自投简修仙，则可去下一段。以今斋主，上为家国，善及存亡。於某油就某处，修建黄箓大斋五昼夜。行道事竟，投简灵山，乞削罪录，愿神愿仙。仰扣神真，用伸关告。臣与斋主无任祈恩，激切之至，谨稽首再拜。
　　亚献
　　具位臣某，谨重诚，上启三境天尊，十方上圣，三官九府，五帝灵司，洞府真仙，名山圣众，醮筵列位，一切威灵。臣等恭诣灵山，奉修醮礼，为黄箓斋主某人，修建事毕，投简关盟，所冀勒善书勋，除愆宥过。解释斋主九玄七祖，六族种亲，先亡后化，拔赎恶根，免脱酆都岱宗，二十四狱，五岳之府，九幽之中，魂睹光明，永蒙开度，更生受化，逍逼福门，安稳坟墓，注讼不兴，举家蒙福，一切荷恩。妖精殄灭，善瑞日生，修道参真，永谐仙品。臣与斋主无任，依归之至，再拜。
　　终献
　　宣简告文
　　封简，以玉文、金龙、金纽，青丝缠於简上。仍入匣内，香熏，叩齿九通。念：
　　玄上开明，元始监真咒。
　　以简投洞中
　　投龙颂
　　祈真登紫岳，告命诣灵山。玉女摇梵响，金童奏香烟。书名通九地，列字上三天。永享无期寿，克成高上仙。
　　再入科
　　臣谨重诚，上启高真上圣，山岳神仙，五帝尊神，三界主宰，醮筵列位，一切威灵。臣等告简礼终，投龙事毕，仰蒙成就，曲荷鉴观。高真已返於上玄，列圣各还於仙府，功曹将吏，悉复灵司，土地众神，咸安所部。功书三界，泽被十方。臣与斋主无任，依归之至，稽首拜送。
　　举送神颂
　　复炉
　　香官使者，左右龙虎君，侍香诸灵官。当令臣向来建坛行事之所，自然生金液丹碧芝英。百灵众真交会，在此香火炉前。当愿十方仙童玉女，接侍兰烟，传臣向来所启之诚，速达俓御太上无极大道昆仑上宫五岳灵山洞府神前。
　　学仙颂
　　焚燎，向来回向。
　　投水简醮式
　　排列醮位法事，如山简式。
　　无上三天玄元始三炁。至当召此间江海潭泽，正神土地真官，速出关启，臣今正尔烧香，奉为宣简意至俓御太上无极大道旸谷神王水府水帝神前。
　　各称法位
　　具位臣某，合坛官众等，谨同诚，上启无极大道，太上三尊，十方已得道大圣众，至真诸君丈人，三十六部尊经，玄中大法师，日月星宿，北斗七元，日窟常晹，洞阴神仙，扶桑大帝，旸谷神王，三河四海，九江淮泽，九府水帝，十二河源，溟泠大神，灵漱泉泽，下元水界，一切威灵。臣等伏闻泛地浮天，浩浩之源莫测。聚流积势，沉沉之际难穷。隐神龙於洞府之渊，司罪福於幽明之境。况以仰依玄典，幸终黄箓之斋修。纪录善功，恭按赤书之品格。敬趣潭泽，或云江海敷启灵真。伏愿仙谛临轩，云舆按辔，鉴瞻坛席，省录醮修。臣与斋主，无任祈恩，望圣之至，谨当拜请。
　　降圣，初献茶酒。
　　重称法位。
　　具位臣某，与合坛官众等，谨重诚，上启无极大道，太上高尊，日月星真，十方上圣，水宫主宰，江海神祇，冥灵大神，河源圣众，醮筵列位，一切威灵。臣等诞身下土，禀职凡微。宿以道因，遭逢圣运。灵宝垂化，大法度人。佐国立功，奉弘慈训。以今斋主某，上为家国，普及存亡，祇按仙科，奉修黄箓，九时行道，五日修斋，解席散坛，功成事毕。谨赍龙简，恭诣灵泉，愿神愿仙，消愆消罪。仰扣灵真，以伸关告。谨陈亚献，用寓丹衷。臣与斋主，无任祈恩，激切之至，稽首再拜。
　　亚献
　　臣谨重诚，上启三境高尊，十方上圣，河源主宰，江海真灵，旸谷扶桑，水宫仙众，醮筵列位威灵。臣等恭诣灵泉，奉修醮礼，为黄箓斋主某。修斋事竟，投简关盟，所冀纪善录功，除愆宥过。为斋主某，解释冤仇，增延寿录，脱落死籍，注上生名，蠲除愆过，赐以自新。九玄七祖，解拔苦根，出离旸谷，幽夜寒乡，沐浴炼度，超升天堂。冢墓安吉，殃注不兴，举家受福，神炁清宁，学识聪朗，志慧圆明。阐扬正法，消伏奸凶，三界证度，功满行充，帝王安镇，国祚兴隆。谨以启闻。乞如所陈。臣与斋主，无任祷祈之至，谨稽首再拜。
　　终献
　　宣简告文
　　封简，以龙、璧、纽，丝缠袋，入匣，香熏。叩齿九通，念元始上真咒，以简投水中。
</div>
    <div class="pagination">
<a href="上清灵宝大法（宋金尤中）_page51.html">上一页</a><span>...</span><a href="上清灵宝大法（宋金尤中）_page47.html">47</a><a href="上清灵宝大法（宋金尤中）_page48.html">48</a><a href="上清灵宝大法（宋金尤中）_page49.html">49</a><a href="上清灵宝大法（宋金尤中）_page50.html">50</a><a href="上清灵宝大法（宋金尤中）_page51.html">51</a><span class="current-page">52</span><a href="上清灵宝大法（宋金尤中）_page53.html">53</a><a href="上清灵宝大法（宋金尤中）_page54.html">54</a><a href="上清灵宝大法（宋金尤中）_page55.html">55</a><a href="上清灵宝大法（宋金尤中）_page56.html">56</a><a href="上清灵宝大法（宋金尤中）_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
