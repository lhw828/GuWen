<!DOCTYPE html>
<html>
<head>
    <meta charset="UTF-8">
    <title>道门通教必用集 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门通教必用集 - 第 3 页/共 11 页</h1>
    <div class="content">　　九时引经文
　　高功之任，道德威仪，檄召存思，百灵咸听，各有仪注，考诸前人，集为一篇，以备讲究，故立精思篇第八：
　　发奏诀法
　　白事说
　　升坛关奏说
　　朝夜出户入户咒
　　礼师存念法
　　鸣法鼓说
　　步虚命魔存思法
　　诵经静念诀
　　开经蕴咒四首
　　出官精思存神诀
　　宣章读太清衔说并歌
　　印章七元符并说
　　通天门符聚散形并咒
　　伏章步斗图并歌
　　右八篇，皆从道教经科，及历代宗师、近世知名之士二参详考究，集为一编，不敢少有臆说，以误后贤。秘为一家之私，则非通论，爰锓诸木，与同学共有，为传道度人指教之须。吾侪勿以轻授白衣之徒，自取悔吝。盖此集稍似详备，彼必弃业背本，从事於斯，他日败亡，不无谤怨。其如老庄玄虚之学，金丹养炼之方，奉道之家，人人有分，非此道之在世，系乎朝廷科制也。通识之士，必以斯言为然。嘉泰辛酉季夏中渐江原鹤林道士吕太古书。
　　道门通教必用集卷之一
　　鹤林道士吕太古集
　　矜式篇
　　太上出家经训
　　《出家因缘经》云：道士，凡有七阶。天尊言：一者天真，谓体合自然，内外纯静。二者神仙，谓变化不测，超离凡界。三者幽逸，谓含光藏辉，不拘世累。四者山居，谓幽潜学道，仁智自安。五者出家，谓舍诸有爱，脱落嚣尘。六者在家，谓和光同尘，抱道怀德。七者祭酒，谓屈己尘凡，救度危苦。所以名道士者，谓行住坐卧，举念运心，惟道是修，惟德是务，持斋礼拜，诵经烧香，奉戒修身，然灯忏悔，布施愿念，讲说大乘，教导众生，发大道心，造诸功德，普为一切，后己先人，不杂尘劳，惟行道业，故得天上地下、六道四生，礼拜皈敬，最为尊胜，不朝天子，不揖诸侯，作人天福田，为三界依怙。
　　玄门入道求出家法身十七愿念
　　一愿不杀生命，断圣种故。二愿永不饮酒，败习性故。三愿永不血味，与体同故。四愿不食五辛，障生天故。五愿不犯淫欲，自乱心故。六愿不说
　　他过，人恶闻故。七愿不贪财货，为妨道故。八愿勤修功德，自庄严故。九愿不恼乱人，成怨业故。十愿利人不舍，不异我故。十一愿永不妄语，人不信故。十二愿永不懈怠，退道心故。十三愿修学一切方便，成种智故。十四愿永不盗一切物，必倍偿故。十五愿长内修斋，得齐心故。十六愿常照诸法空静，速进道故。十七愿常敦默如愚，自安静故。
　　已上并童子入道受持。
　　《升玄经》云：为道士者，与彼俗人事事有反。目不多瞻，见好不惊。耳不听谗，不听乱声。鼻不嗅香，芬芳之腥。口不嗜甘，茹犯众生。心不想欲，财色华荣。手不奸用，足不恶践。此道士之行也。
　　《升玄经》云：凡出家者，除去饰好，服御巾褐，卑床小屋，容身而已，不得奢侈。除病及游，行就请外，净居闲处，玄乐道，此谓闻道初门、大德之本也。
　　《定志经》云：昔有十二年少，处世闲乐，共作好食，酣饮嬉戏，或复论议为道持戒之难易。天尊於大定见之，以此年少前世，各为人师，秘吝经典，致诸弟子，亦多犹豫，今堕俗尘，因此微缘，犹可救度。天尊即化为人，从会中过，因悉共语。化人曰：持戒甚易，不持反难。诸人闻之，会然问曰：云何先生，持戒云易，不持反难？化人曰：立身如戒，不畏天子，不畏鬼神，何为不易。如违戒者，是人悉畏，复畏鬼神，云何不难。於是十二年少，闻化人语，皆忆宿命，发心持戒，同证道果。
　　《法轮经》云：太上玄一真人告葛仙公日，我昔受师训，切厉备经，痛如刀割，克如毒锥，俛仰伏事，恒不敢亏，痛不敢辞，毒不敢言，今成道果，难报师恩。
　　《太真科》云：道士修习经业，以五千文为先。讲说通解，度人济己，开化无穷，此为大乘之人。
　　《太真科》云：开辟之初，圣真仙人，皆宣道气，立法相传。同宗太上，俱称学士。以道为事，事道有功，升号道士。
　　《明威经》云：为学不可不精，邪正相似，不可不明，不明堕於难境，明者班於易途。明与不明，由心详辨。辨之之法，徧学众经，历试取验，自然朗明，在世间法，出世间法，有为无为，无不究悉，自然测三清之妙趣也。
　　历代宗师略传
　　道家之学尚矣，黄帝、老子，清静为事。尹令庄列之徒，推而大之，流传至乐臣公。公教盖公，盖公教曹参。其言之有效於经世者如此，况黄老之道哉。噫嘻，世尚奢泰，此道遂隐。神仙之学盛，祷祠之法兴，自东汉而下，讫圣朝之初，蓬丘子贾善翔集以斯道鸣世者百余人，为《高道传》。爰掇其尤者十数，去繁取要，着于经训之末，俾吾徒知所矜式焉。
　　张天师
　　天师姓张，名道陵，字辅汉。性沉默好古，博极经史，兼明星纬。赈人之急，不择疏戚，世以是推之，就弟子列者甚众。章帝召不就，喟然与弟子决，唯王长留侍，乃入潜、衡，至中岳，得九丹书。丹成，谓长曰：吾未有大功，岂敢遽服，宜须为国为家，除害兴利，乃可轻举。遂感太上下降，授以正一盟威之法，降群魔玉女，别立二十四治，教人谢过析福，设为科教。蜀人化之，迁善远罪。后於云台峰，太上遣云舆下迎，白日上升。
　　葛仙公
　　仙公姓葛，名玄，字孝先。自少好学，经传子史，靡不该览，名振江左。常好弹琴诵庄老，安闲恬淡，内足无求。乃入赤城山修道，复游括苍、罗浮、金精、合皂、玉笥、天台等山，修行研诵，遂感太极三真人下，授三洞宝经，年十八道成，变化叵测。尝集三洞之要为九幽忏，着老子及诸经数十卷。一日告弟子郑思远等曰：吾为吴主所留，不得诵洞经，先作尸解，乃得升天。及期解化，支体柔软，香炁满室，至五日，大风忽起，灯烛皆灭，及火至，失尸所在。
　　王纂
　　道士王纂，居马迹山，常以阴功救物。值西晋末，中原乱离，饥馑疾疫，民多毙无救。纂悯之，遂於静室飞章告天，泣涕不已。经三夕，室中有光如昼。已而，祥风景云，纷郁空际，异香天乐，下集于庭，介士旛幢，青童玉女，龙虎备卫。俄而，笙篁之音，自西北至。五色光中，仙官一人告纂曰：太上道君至。于是，百宝大坐，自空而下，道君乃据坐，纂拜首跪伏而前。道君曰：子悯生民，形于章奏，剖心抆血，感动幽明，地司列言，吾得以鉴眄于子。道君於．是为说阴阳代谢，人鬼升沦，六天群魔，败军死将，因衰伺隙，戕害生民，吾以阳威惮之，神咒伏之，自然弭戢。即命侍童授纂神化、神咒二经，及三五斋诀曰：勉而行之，真阶可冀。纂按行江表，疫疠遂息。
　　陆天师
　　陆修静，字元德。笃好坟典，旁究象纬。既而叹曰：欲炼形合道，与天俱毕，非此之谓也。遂精专道教，不舍寤寐，闻异人所在，虽远必访，栖于荆岫，而江汉之人，聆声而赴，虚往实归。宋元嘉末，文帝召不起。至明帝，欲以清静，济民於淳朴，素钦先生，乃礼致再三，遂奉诏出山。熊、虎、猿、鸟，悲鸣拥路，其感物如此。至阙，授馆于外，俾朝野得师事焉。先生为指别邪正，校核真伪，由是翕然一变颓俗，尝以三洞经法糅杂，皆刊而正之。又着斋戒仪范，为后世法。与陶渊明为方外友，则其人可知也。元徽五年正月，忽谓门人曰：吾迫於恩命，违其宿尚，今将还旧山矣。弟子讶之，至三月二日，忽然解化，肤色辉映，异香芳郁。后三日，庐山诸徒见车从霓旌，纷然归旧止，斯须不知所在。诏谥简寂先生。
　　寇天师
　　寇谦之，字辅真。年十八，倾心慕道，幽感上玄。有仙人成公兴，佣身於其家。谦之一日算周体音鼻，乃天仪也不合，公兴因教之，应手而成。有顷，谓谦之曰：法师有志学道，可能与某遁乎。遂与之游华山，采药而食。谦之自是不复饥，一日谓：某出，当有人将药相遗。但食之，果如所言。视其药，皆毒虫臭恶物，乃惧而出。兴还具对，且叹曰：法师未易得仙，乃可为王者师。复曰：某明日当去，及期果化。谦之遂居嵩阳，不复出。神瑞二年夏四月一日，忽有二人，乘龙持麾来曰：老君至。斯须，太上乘九龙玉车，神仙导从，集於山顶，谦之虔心作礼。太上敕王方平引谦之前曰：吾得中岳集仙宫主表，称张道陵登真以来，修学之人无所师授。今有中岳道士寇谦之，行合自然，宜处师位，吾故授汝以天师之任，及云中音诵即华夏颂、步虚声新科经戒，汝宜宣之，佐国扶世，以化生民。谦之受讫，五云台殿俱隐。谦之自是，志行日新。始光中，朝廷遣官召至阙下。司徒崔浩师事之，主上前席问道，礼遇甚恭，遂建都坛以舍之，由是天下归仰焉。天师尝於中岳，为帝祈福，精诚通感，太上密授帝太平真君之号，是岁改太平真君元年。至九年正月，谓弟子曰：吾梦成公兴，召我於中岳仙宫。及五月羽化，有青炁若烟，自口中出，至天半乃消，其体渐缩，识者谓之尸解，年八十四。后沈猷见於中岳顶，身作银色，光明如日，由是知为仙人。
　　王道义
　　道士王道义，魏时人。博览群书，明纬候。知终南有尹真之所，将弟子六七人来居之，与道士尹灵鉴等四十余人，敷洪道化，朝野钦奉。时岁歉，常住不充。道义大修观宇，丁匠百数，而用度不乏，人咸知师之神化，阴有神助，由是楼观殿宇，一一鼎新。令门人购集真经万余卷，皆自己力，未始求人。其性浩然无累，后室中尝有人语弟子伺之，皆真仙集焉。永平中，返真之际，白云异香满室，踰日方散。里人有自外归者，见道义乘鹿而去。
　　正一先生
　　司马承祯，字子微。事潘师正，得炼形术，无不通妙。师异之，尽付陶隐居正一法，久之辞去，遍游名山。抵天台，构层轩於坛上，目为众妙台。武后召之，未几去，与陈子昂、卢藏用、宋之问、王适、毕构、李白、孟浩然、王维、贺知章，为仙宗十友。睿宗复召，命其兄承祎，宣命期以必来。既至，引入中掖，延问以术。先生曰：为道日损，以至於无，为凡耳目所知见。每损之，尚不能已，况攻异端，而增智虑哉？帝曰：治身则尔，治国若何？对曰：国犹身也，故游心於淡，合气於漠，任物自然，而无私则天下治矣。帝叹曰：广成子之言也。因请还山，赐宝琴霞纹帔，命公卿赋诗送之。明皇诏於王屋山，建坛室令居。时女真焦静真，泛海诣蓬莱求师。至一山，见道者谓曰：天台山司马子微名在琼台，身居赤城，真良师也。静真还诣先生受道，未几升仙。尝降谓薛季昌曰：先生得道，高於陶都水，当为东华上清真人。先生忽一日谓草弟子曰：吾於玉霄峰东，望蓬莱有群仙降驾，今为东华青童君召，必须往赴。俄顷化去，诏赠银青光禄大夫，谧正一先生，帝亲文其碑。先生尝撰《修真秘旨》、《天也宫府图》、《坐忘论》、《登真系》等行世。
　　李含光
　　道士李含光，年十三，笃好道学，虽处暗室，如对君父。工篆隶，人称过其父。一闻之，终身不复作。师司马正一先生，见之曰：真玉清之客也。戒曰抱虚，无而积功，其道无穷，托幽阜而灭迹，於德不浅，遂尽付宝书，俾先救人。含光既禀训，忘情於身，周急於物，每启斋醮，斋心洁己，不少怠。明皇诏见问理化，对曰：《道德经》者，君王师也。汉文行，而跻民於仁寿。又问金鼎，曰：道德者，公也。轻举者，公中之私也。若求生徇欲，类於系风，不亦难乎。帝嘉之，优礼以待。未几，请还句曲。诏为紫阳观以居之。帝受福祚真经，请为师不赴，於大同殿具辞遥请。仰号玄静先生，尝着《仙学传》、《天玄异同论》。年八十有七，谓弟子：吾将往茅山。遂顺化於时，祥云降，芝草生，位为茅山仙官矣。
　　吴宗元
　　吴筠，字贞节。通经谊，美文辞。举进士不中，去居倚帝山。天宝初，召至京师，请隶道士籍，依潘师正先生究其道。南游天台，观沧海，与名士相从，文词传至京师。明皇召见，与语甚悦，敕待诏翰林，献玄纲三篇。帝尝问道，对曰：深於道者，无如老子，陛下自求之於五千文可也。复问神仙治炼，对曰：此野人事，非人主宜留意。筠每开陈，皆名教世务，以微言讽谏，天子重之。群沙门嫉其见遇，高力士素事浮屠，共短筠於帝。筠求还嵩山，诏为立馆。尝论谷神之妙，则有《玄纲论》。哀蓬心蒿目之远於道，则有《 神仙可学论》。疏沦澡雪，使无落吾事，则有《洗心赋》、《嵓栖赋》。修胸中之诚而休乎天均，则有《心目论》、《契神颂》。若游仙步虚、王化杂感之作，凡四百五十余诗，权德舆集而为序。后解化，诏谥宗元先生。
　　刘知古
　　刘知古，字先玄，沛人。中山靖王远孙，上世官游临邛，遂家焉。母昊氏，感异梦而生，明慧秀正，不喜利名，惟从事於道，出家隶太清观，受三洞经箓。至於八公宝章、三洞宝箓、丹经脉诀之旨、出生入死之道，罔不洞晓。睿宗召问，道业称旨，特加崇锡，后还山。开元中，复召，为民蠲疫，真人视色代脉，布气除痾，民赖以安，十有八九。上宠锡不受，乞归蜀，请以居第为大千秋观，上亲书额，李邕文其碑。后因天长节，改为天长观，复议别营修。或有客至，授以黄白术，虽飞甍连构，颇极壮丽，所费万计，未始资於人工毕。客复至，约於东阳伏牛山，既至其下，有古观葺而居之，行三奔九道之要十年，忽室中有光，产丹芝一茎，扣之作金玉声。忽梦神人谓曰：后山滴泉之下石中，有金鱼跨之，可以升天矣。非此芝扣石，不可致。后访之，以芝扣石，如风雷之震，巨石进裂，得金鱼，长三尺许，乘空飞腾，云雾旋拥而去。真人尝为母荐福，置九幽灯，金箓白简式，至今遵用，幽冥利益，讵可量哉。又有《日月玄枢》、《指迷歌》行於世。圣宋宣和中，改为仙隐观，在成都北城内。
　　傅练师
　　傅仙宗，长安人。父伦，资阳令。仙宗幼好道家学，遂隐资阳山。未几，有神人告，玉按山可修行，遂建千龄观，居之一纪。一日，又有神数人告曰：某主，山神也。自师居此，某等日不遑安，况此未为福地，州西平冈山可居。师然其说，鬼神侍卫，即至其所，建坛室以居。明皇崇道，召赴阙，过利州桔柏津，水怪为民害。师以二石板，书符投水中，有二大鱼曝於滩，腹下有丹字曰：赤鲤赤鲤，生居河水，不避仙官，理得其死。刺史具以闻，诏立师祠於津埃。至都，俾於上清宫设醮，帝亲临坛。师行事至，请东方青童君从官将吏。顷间，天兵遍坛之东，上恐惧。既罢，问修何道致此。曰：臣所修务，安人利物，恬淡简易，澄之不清，搅之不浊，以此自胜故尔，上钦悦。久之，乞还山，诏茸其观，亲书额，改曰应真。乾元三年十月十四日，忽闻空中云：太上有勑召，遂沐浴登榻而化。有人见之简州，乘青骡而去，信尸解也。
　　闾丘先生
　　闾丘方远，字大方。年十六，通经史。二十九，入道，师尤元泽。一日，泽谓曰：子不闻老氏云，吾有大患，为吾有身。盖身从无为而生有为，今却反本，是曰无为。无为者，言无即着空，言有即成碍，执有无即成滞。但於有无一致，泯然无心，则庶几乎道，且释氏以此为禅宗。孔子谓：寂然不动者，其揆一也。老氏又云：迎不见首，随不见后，此何物耶？子能默契，又何求焉。何必空山，长松之下。所惜者，子之才器，足可为真门摽表也。方远受教而去，复事刘处静、叶藏资授道箓，慕稚川贞白之为人，声猷益盛。吴越钱镠，钦其清尚，访於大涤洞，筑室以居之。昭宗累诏不赴，就赐命服，号妙有大师、元同先生，弟子二百余人，惟十余辈深得修真练神之旨。后一日，忽沐浴端坐而化，及就圹，空棺而已。
　　杜天师
　　杜光庭，字宾圣。为时名儒，试万言不中，遂入道，事应先生为高弟。尝谓道门科教，自汉天师、陆修静撰集以来，岁久废坠，乃考真伪，条列始末，故天下羽，至今遵行。僖宗召充麟德殿文章应制。尝时推伏曰：词林万叶，学海千寻；扶宗立教，天下第一。中利初，扈从幸蜀，因老於成都。王建据蜀，召为皇子师。尝谓徐光溥曰：余初学於上庠，书籍皆备，一月之内，分日而习。一日诵经书，二日览子史，三日学为文，四日记故事，五日燕闲养志。一月率五日终始。不五七年，经籍备熟。光溥，盖蜀相，尝师事之。天师始遇陈体，复得神药，后於成都朱仙依之，久唱撼庭，秋辞，卒不遇。一日，忽谓门人曰：昨梦朝上帝以吾为岷峨主司。时方营真宫於青城山告成，遂披法服，礼辞升堂，集弟子嘱别而化。归葬青城，但闻棺轻，启之惟留一屣而已。尝着混元图、翼纪圣赋、广圣义、历帝记、灵验记、科教仪范、章词表式、歌诗杂文数百卷，目曰《广成集》，谥锡广成先生号云。
　　苏澄隐
　　道士苏澄隐，居镇阳龙兴观，通老庄，善摄养。开宝二年，太祖皇帝驻镇阳，召之掖升殿。上曰：师年逾八十，容貌甚少，是能养生，宜以见教朕。澄隐曰：臣之养生，不过精思炼神而已。帝王养生，财异於是。老子曰：我无为，而民自化；我无欲，而民自朴；无为无欲，凝神太和。轩帝、唐尧，享国永年，得此道也。上嘉其说，宠锡殊厚。
　　二张无梦
　　张无梦，字灵隐。笃孝，闻於乡里，好清静，通易。及冠，委资产於其弟，入华山，与种放、刘海蟾结交，事希夷先生，多得微旨。久之，游天台赤城，结庐十余载，修行精练，以内事形于歌咏，成百首，曰：《还元篇》。夏英公入山见之，得其诗归辇下。王冀公执政，英公以《还元篇》献之，未几以闻。真宗问以长久之策，无梦曰：臣野人，但於山中诵《老子》、《周易》而已，其他不知也。上令讲《易》，即讲谦卦。上曰：独说谦何也？无梦曰：方大有之时，宜守以谦。上喜其说，除着作佐郎不受。一日，复召讲《还元篇》，赐饮，遣使送金帛，皆不受。复赐处士先生号，亦不受。上因以歌赐行曰：混元为教含醇精，视之无迹听无声。唯有达人臻此理，逍遥物外事沉冥。浮云舒卷绝常势，流水方圆靡定形。乘兴偶然辞涧户，谈真俄尔谒王庭。顺风已得闻宗旨，枕石还期适性情。玉帛簪缨非所重，长歌聊复宠归程。明日遂行有旨，令台州给着佐俸，至山亦不请，其终始清节如此。年九十九，终于金陵。经三日，顶中白气出，高三尺。有琼台诗行於世。碧虚子陈景元，盖其弟子，得老庄宗旨云。
　　刘先生
　　刘从善，字顺夫，自幼稚好道家学。於建隆观，试业为道士。天圣初，承旨住景灵宫。上与太后欲受法箓，韶观妙先生朱自英，於玉清昭应宫建坛，命从善同坛受箓。上严於孝享，遣使谕以先帝忌辰，令於神御前咒食。乃编三洞经内咒局，寻进咒食文。上嘉之，赐全素之号，仍以文颂诸宫观。咒食之科，自从善始。时延宁宫成诏，撰圣像五藏铭应制者甚众，唯从善称旨，以金玉牌刻其文。仁宗不豫，召从善入内奏章，命执政代命。伏章讫，问曰：章达否？曰：已达。时晏驾已数刻，忽复精神明爽，传宣曰：问葛将军何神？从善曰：三天门下有神，曰中元葛将军，主通章之神也。复传宣，令设位。翌日，圣体遂康，谕左右曰：朕昨夜至天门，有葛将军云，皇帝未合来，急借马遣回，遂寤。上解御服，衽席金帛赐之，欲以先生号加锡，固辞。英宗朝丞相韩魏公，复请先生号赐之，又辞。熙宁三年七月二十八日，沐浴讫，集弟子于前曰：吾俟大风至，即去。须臾，果风作，如说而化。后有客自蜀还京，见先生乘白马入蜀，祝云：见吾徒，为言之。由是知为尸解矣。尝撰集斋科，及拜章法，及有歌诗行世。
　　道门通教必用集卷之一竟
　　原题宋吕太古集。九卷。底本出处：《正统道藏》正一部。
　　道门通教必用集卷之二
　　鹤林道士吕太古集
　　词赞篇
　　启堂颂
　　学道当勤苦，敛信运丹诚。烧香归太上，真气杂烟馨。惟希开大宥，七祖离幽冥。
　　焚牒颂
　　璇玑星运转，玉漏响初传。告牒真官讫，虔诚启醮筵。忱词祈肸蛮，发露倍精专。仰望真仙众，依稀下九天。
　　智慧颂
　　智慧生戒根，真道戒为主。三宝由是兴，高真所崇受。泛此不死舟，倏欻济大有。当此说戒时，诸天来稽首。
　　奉戒颂
　　道为无心宗，一切作福田。立功无定主，本愿各由人。虚已应众生，注心莫不均。大圣崇至教，亦由雨降天。高陵靡不周，常卑故成渊。海为百川王，是能舍龙鳞。万劫保智用，岂但在厥年。奉戒不暂亏，世世善结缘。精思念大乘，会当体道真。
　　请师颂
　　人各恭敬。
　　古仪请师，止是经、籍、度三师，作三翻请，且在正坛礼师存念之先，乃自已传度三世之师。后人不加考究，误以三师为天上仙官，故列为五师。今既如是，不可复改，可尊五师中三师，为天上郁罗翘真人、真定光真人、光妙音真人。此乃天台葛仙公授经时，三师亦以见经教，授传之祖，不忘所自也。如三清，亦号三师，已在正坛奉事，不可降为五师也。玄中所以主教，当在第一，三师次之，监斋又次之。
　　修斋行道，奉请玄中大法师降临坛所。
　　修斋行道，奉请经籍度三师降临坛所。
　　修斋行道，奉请监斋大法师降临坛所。
　　云舆已降，鹤驾来临，斋事周圆，还当奉送。
　　唱道赞
　　道场众等，人各运心，众和皈命，三宝一切念。
　　华夏赞
　　学言学行言。
　　三启颂三首
　　乐法以为妻，爱经如珠玉。持戒制六情，念道遣所欲。淡泊正气停，萧然神静默。天魔并敬护，世世受大福。
　　郁郁家国盛，济济经道兴。天人同其愿，缥缈入大乘。因心立福田，靡靡法轮升。七祖生天堂，我身白日腾。
　　大道洞玄虚，有念无不契。炼质入仙真，遂成金刚体。超度三界难，地狱五苦解。悉归太上经，尽念稽首礼。
　　玉京步虚词十首
　　稽首礼太上，烧香归虚无。流明随我回，法轮亦三周。玄愿四大兴，灵庆及王侯。七祖生天堂，煌煌耀景敷。啸歌观太漠，天乐适我娱。齐馨无上德，下仙不与俦。妙想朗玄觉，诜诜巡虚游。
　　旋行蹑云纲，乘虚步玄纪。吟咏帝一尊，百关自调理。俯命八海撞，仰携高仙子。诸天散香花，萧然灵风起。宿愿定命根，故致摽高拟。欢乐太上前，万劫犹未始。
　　嵯峨玄都山，十方宗皇一。岧岧天宝台，光明焰流日。炜烨玉林华，蒨集耀朱实。常念餐元精，炼液固形质。金光散紫微，窈窕大乘逸。
　　俯仰存太上，华景秀丹田。左顾提郁仪，右眄拥结璘。六度观梵行，道德随日新。宿命积福应，闻经若至亲。天挺超大才，乐诵希微篇。冲虚太和气，吐纳流霞精。胎息静百关，寥寥究三便。泥丸洞明照，遂成金华仙。魔王敬受事，故能朝诸天。皆从斋戒起，累功结宿缘。飞行凌太虚，提携高上仙。
</div>
    <div class="pagination">
<a href="道门通教必用集_page2.html">上一页</a><a href="道门通教必用集.html">1</a><a href="道门通教必用集_page2.html">2</a><span class="current-page">3</span><a href="道门通教必用集_page4.html">4</a><a href="道门通教必用集_page5.html">5</a><a href="道门通教必用集_page6.html">6</a><a href="道门通教必用集_page7.html">7</a><a href="道门通教必用集_page8.html">8</a><span>...</span><a href="道门通教必用集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
