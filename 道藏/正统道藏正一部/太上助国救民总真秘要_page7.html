<!DOCTYPE html>
<html>
<head>
    <meta charset="UTF-8">
    <title>太上助国救民总真秘要 - 第 7 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上助国救民总真秘要 - 第 7 页/共 17 页</h1>
    <div class="content">　　太甲门二条
　　诸林谷妖异，累害人者，处死。所部鬼物，非过干累及者，送东岳处分。应干经历地分不觉察，杖一百。同情犯者，罪亦如之。
　　诸林木散大，为人钦仰立祠，祈祷无福报者，并除之。因立祠而不为害，善能兴福於人，听以有无功绩奏闻，违者，杖一百。
　　太戊门一十条
　　诸地炁所产育养之物，遇灾年，须出生地毛，如鬼神无故出入，别兴风雨，因而损伤稼穑，害及人命者，并流二千里。仙官拘执六地犯者，具奏天府。
　　诸神鬼盗人财物。满千钱者，流二千里。不满千钱，徒二年。若常住供献之物，不以多寡，灭形。
　　诸地分主首，故纵邪祟，於部下为害者，关日游神吏腾报，违者，杖一百。
　　诸掌文字管摄邪魔，差当日功曹将吏承受，有稽迟投，至不明磨擦损污者，杖一百。私拆封角视者，徒二年。奏书有漏泄遗坠者，流三千里。
　　诸鬼神，妄摄人魂者，流三千里。因而致毙者，死。
　　诸神鬼，呼召不至，辄违慢不恭者，徒三年。诸神鬼，非摄受於人世，不得与生灵混处，违者，杖一百。天府谪仙者非。如妄假名目，侥求祭祀者，徒二年。切害者，送东岳处置。拒捕者，死。
　　诸鬼神，无故在人家潜伏，妄兴妖祟为害，经宿不去者，杖一百，五日加一等，罪止徒二年。神命不去者，死。
　　诸人间染疾，旬月淹延不退，梦与鬼魅交通者，委所居地祇具事状，申东岳诛灭。违者，杖一百。
　　诸驱邪院官，行天符，委山川地主收捕鬼祟，不即力干，违慢者，徒一年。
　　正一门四条
　　诸称水者，不以大小浅深，善能滋养稼穑而不随时者，许九江水帝，察其功过保奏，违者，杖一百。
　　诸龙神，在江河湖潭湫水有所王者，谓之主，正则祠之。若因大风雨，无故非理出游，害人稼穑者，徒一年。妄邀祭祀者，徒二年。掌水司引水，因漂溺田屋苗稼，被害及五十家已上者，流三千里。不及五十家，徒三年。灾年时，行地分变异者，勿论，仍具表以闻。　　
　　诸龙神鬼，主江河污流去处，若故曲邀舟车祭祀者，徒二年。妄兴风雨，翻陷田屋，至伤人命，一人流三千里，十人处死，十人已上灭形。干涉湖潭，主首并同罪。本地分不紏者，罪亦如之。
　　诸隐伏鬼神，合起雨泽，不急救旱苦，水主一同情隐，不为放露者，并徒三年。
　　亡祟门六条
　　诸亡者，有怨於生人，曾经地府陈理，未结绝，而擅於人家作妖异，克害他人，侥求功果为报。虽非损人命，而动烦立狱，仇对平人者。关地府灭形。
　　诸无道邪祟，隐显形影，放火撒血，引弄家属之类，惊犯生人者流三千里。至害性命者，死。
　　诸鬼祟放火，在人居室或笼柜中，烧爇财物舍宅，及十户者，死。不及十户，徒三年，送酆都重役。地分知情，故纵不紏者，流三千里。
　　诸伏尸鬼怪，古物精妖，一切无名之鬼，妄托不系籍身死，辄停世间不去者，徒一年。妄假威势，曲求祭祀，陷害生人，流二千里。地分主者，知而不紏，同罪。
　　诸鬼祟，伤害生人，因追捉藏伏者，徒三年。拒捕，辄与吏兵斗敌者，死。
　　诸孤露无主邪鬼，假於新死故亡之便，缠绕生人，有所求者，流二千里。伤人命者，灭形。委是家亲眷属，逐时有阙祭祀，因而作祟者，以肴馔祭飨，善功为报，化谕遣退。若受祭飨福力后，依前为害生人者，送东岳，於下鬼籍中拘系。
　　国祀门五条
　　诸国家，不载祀典神庙，妄兴妖孽，诳惑人民，辄为祸福者，流三千里。曾伤人命者，灭形。
　　诸鬼神，虽不载祠典，而能福及於民者，当考功绩，以闻推恩。若自矜其功，捷便妄以妖异。於人兴疾疫，须求祈祷，而不退者，徒三年。至伤人命者，流三千里。及十人者，死十人已上，灭形。
　　诸里社本界神祠，水陆二路，见系阳界灵威，该在祀典，不得受人间曲祀，及不得受人厌咒生命，违者，紏察，申三官当议，重行黜责。
　　诸祀典福神，有害於人间者，具所犯，奏取敕裁。
　　诸朝列功臣名贤，因立庙祠后，有害於民者，立便遣之。违而不去，关东岳，并具所犯奏闻。
　　飞奏门二条
　　诸急切飞奏，限两时报应。上天急切，与地狱仙官行报者不同。若违时不报，或因腾奏有失者，并杖一百，仍许再奏，候报施行。如驱邪院误报，因而违者，勿论。
　　诸奏书，紧切，限一日。次紧，限三日。常程，限七日。报应并谓奏上天者。皆用引札，通落须经历地分护送出界，辄邀难拘滞者，一日杖一百，二日加一等，罪止徒三年。若情理切害者，并具事因奏闻。
　　玉格正条十六条
　　诸应本院官法服，星冠朱履，非行持伏鬼魔者，不得披戴，违者，徒一年。不因法中事仪，以劳鬼神者，徒二年。
　　诸应本院官法职，乃上清玉籍补充，统摄三界邪魔。所授正法中诰箓，并以黄花帛上，朱墨间写，装严卷轴。给付讫，本师告谕戒行勤切，应系法中秘语灵文，口传心授，不得隐落，违者，三官纠察。
　　诸行法官，若善能传授正法，与有道之士，行持救济生民，有感格者，岁许具表章奏陈当议，不次推恩。
　　诸应选人材，可保奏而不奏，不可奏而奏者，并徒一年。未经奏陈，辄传印诀者，罪亦同上。百日内，本师自觉。举限内，不首陈罪，亦如之。
　　诸应奏名后，不依师旨，及有违背事仪者，徒一年。情理切害者，本师具实告奏，先灭一身，后罪九族。
　　诸应有道士，告传正法，以救民人。主师图其财利，辄生难阻者，杖一百。妄授货者，一匹徒一年，十匹加一等，罪止徒三年，仍降两资法职。不满一匹，杖一百。馈送酒食，亦同。
　　诸行法官，每岁拯救危笃病，及二十人，转一资。二十人已上，依仙班格升职，功行迁转法位，奏闻。若人间告诉，不为度理，画即救济，并妄迁补法位，不实者，并徒一年。
　　诸奏名人未奏，诈称法职者，徒二年。已奏，而报应未下，保举审察不当，即议重奏。不俟报，而妄称师弟，各徒二年。
　　诸新补本院法官，习篆天符、星斗印诀、纲步之类，以金玉香木板书。习了画时，以香水洗脱，弃於长流水中，违者，徒一年。
　　诸以正法妄传非人，而希求财利，或得财而中悔不传者，并徒二年。未得财同。假以他法，影应为正法传之者，徒三年。
　　诸以正法鬼律示非人，或假借倩人传写，侮玩不恭，与非行法人持论，泄漏诀目者，徒三年。以法示玩鬼神者，徒一年。故令他人以法陷鬼神者，徒二年。至死者，流三千里。不具威仪精洁观读者，流二千里。
　　诸奏上清表章词文，关直日功曹，通落东岳文状，付沿路土地收捕鬼祟，差本院神将吏兵，告奏事定，轻重行遣。如合奏而不奏，不合奏而奏者，已上并杖一百。
　　诸正法天书秘录符篆，传授与人者，许誊写，故本藏之名山大川龛岩石匣中。法官敕诰符文，经转资，尽将已前所授者，皆焚化，置之江湖中，止得留见任官文书。如不烧化，以故法衣裹复，投於江河内。篆符替下，笔墨朱纸砚水，道冠法服，诸般应替之物，尽火化，沈向水中，或埋在洞府石室之内，并以诀法藏之，违者，徒一年。
　　诸传度正法听，以甲子、庚申三元、八节、五腊、本命日，奏名跪受剑印诀目，笔砚朱墨法具，皆祭而甩之，镮券质信器具金银等物，鉟镕售钱置供献，拯济贫人，不得入己侵使，违者，徒三年。
　　诸行法官，急速去世者，预显异境，此乃上天告命，遂使卒然而去。无灵异者，即是有司追取，证对不明事宜。令嗣法亲眷，速以符诰敕牒法服，谓其行法之师，先所受本法诰敕之文，并本身所服阶品之冠服也。焚为灰，投长江关水官，递与其人幽司遵行，违者，徒二年。
　　诸法官，功行果满被召者，法体二上三下，如蛇虫行耳，似有风声。目无神光，天柱不起，天鼓不鸣，便穴肾堂皆痛，神炁自涌泉穴出顶门，即便以诰箓符印函藏一处，更新衣法服，端坐遗嘱嗣法亲眷讫，蜕去前，有瑞云仙仗迎引，直赴洞府，受仙官，领职治事。若法体觉知不能支持，当处土地宠助嗣法亲眷，依上法函藏，违者，流三千里。情理重者，处死。
　　仪三＋五条
　　诸应正法鬼律文篆，并以香箧彩囊巾笋贮之。遇检阅，存神冥目，结界入静，方得开卷，不得过五行，秘之，慎勿令鬼神盗观。
　　诸善民，能驱邪辅正，实有济物之功者，收录奏名，传度正法，补职受位。
　　诸应院中法具，谓如剑印、笔墨、朱砚、冠履、法水之类。未经奏祭，并不得擅便私用。
　　诸应传度弟子，肘步投师。师升坛说戒，露刺饮丹，分镮破券，以誓盟言。次与诀目符文，宣示真诰，跪受官职印剑之类。师启白上真，落三尸於四体，释万罪於九玄，关报所属行持，上合天心。
　　诸应神将吏兵，谓东岳差到者。明受报应，到院讫，以酒食钱马犒设。常守本职，准备驱用，不得私使。
　　诸行法官，经过有神祠处，掐天丁诀，鸣天鼓，集身中灵官护法将吏随行，以布威仪，神自畏伏。
　　诸行法官，早朝取服，旺气作用。奏书设醮，不得烧檀乳香。
　　诸应世间人命，禀天注寿禄。如经本院拯救，所病不起，即是数尽劫终，此即不可行移文字，必为虚设。
　　诸应拯济世人，行遣文理，不得繁杂，止可直言至诚之事，仍声说前人性命，系系天司，夺禄灭算，乞不在今来所陈之限，明乞报应。
　　诸受披诉狂邪妖怪者，法官变神，受词押印遣行。
　　诸应醮设，许奏三清玉帝表章等，非时不得辄有亵渎。焚奏表章，先以镇信同化，差功曹直符赍送。
　　诸应醮奏於三清玉帝位，傍列采访使者一位，余位不得近帝座。
　　诸应入静烧香行事修写法中文字，先以斗盖，勿得杂视。
　　诸被告诉致死，而来呼煞，以盖镇之。
　　诸应治牛马六畜瘟疫者，问所损过数，牒年王神驱之。
　　诸应授质信，量其至诚，收售之价钱为三分，许用一，置供献一，施贫者一，即赡道。
　　诸立狱治病移文字，不伏者，并摄囚治之。
　　诸魅乱发魇，心肾虚困者，以符录吞佩镇之。
　　诸应治小儿惊叫夜啼，委家宠、檐神、四天王、飞天、捷疾神，以三光符治之。
　　诸应行法官，逐日拯救世人，合用赡道之费，无受民贿，自然上天赐禄，遇阙即上章表，言诚自有阴助，更无乏少。如辄受民物，则世用不扶。
　　诸人家灶铺营业，被邪厌闭者，以三光符遣神治之。
　　诸应修造营茸之类，牒太岁安抚所辖土公等神，无令兴害。
　　诸应有怪异居於陂塘堤岸，以至修筑不常，非时为害损坏者，委当处土地驱逐离彼，仍以三光符镇之。违而不去者，依法断遣。
　　诸遇瘟疫流行，人罹疾苦，依格札付委土地等神外，牒年王神收回毒气。合飞奏者，本院官禹步变神，默言口章以闻。
　　诸孤民，不宜男女，贫穷无嗣息，先以法退三刑六害星，仍以箓佩。
　　诸应世人，所居不利，阴阳不和，上下克害，连年困笃，累岁迍邅者，授之以正箓。
　　诸应治事，量其轻重行持，不得妄动神将吏兵。如接押词状，画时行遣，勿入鬼神之罪。
　　诸应传度正法，以法中用日，设醮一座，名曰传度醮。奏献钱马一百二十分，以章酿仪。中圣位，列献如数，内减半。奏者从之，告报天地，授举官保明状讫，依法付嘱符诀官诰真箓之类，关报东岳，割移名籍，附天曹。原赦九族，出离幽冥，超升生界。登坛节次行事，并依本法。
　　诸应驱邪院行法官，并称都大，统摄三界邪魔事。初补右判官，次右大判官，次左判官，次左大判官。已上并谓同管句院事。次功格高者，升入仙班，补为都天大法主，同判院事。次加九天金阙大夫，谓一年内，救民二十人。 凶岁早潦枯槁，刻日应祷升祷者。次水部尚书，次木部尚书，次土部尚书，次金部尚书，次火部尚书，已上谓岁做数，过二十人者。次或救大害功行优甚者，递相转补。次紫微宫使日直元君。谓岁终助国除灾，安宁境土，遣鬼兵阴助帝祚太平。又一年内，能驱灭分野蝗虫灾怪，持法除去者，加九天金阙御史。又一年可发志愿，自於名山建立坛场，投词献章，上祝人君万岁，实有应验者，加金阙上仙侍中。又一年自了性理，出於物外，提拔群迷，出离五苦，亲诣南曹添注，主圣臣贤，九族生天，万物受恩者，加紫府上相，次玄都大相，次太玄上相，次太极上相，次金阙上相。又一年通证大道无穷，不执文字，指喝有验，能治江河湖海蛟龙作害，山崩派决，实有利国济民，馘除大孽之功者，加无极上相。已上自日直元君，至无极上相，计九位迁职者，合授上清九等大箓，方许入此宪格。余职并依诸仙官，以三元为首。洞神已下，转行初下元一品仙官。次知北极驱邪院使中元一品仙官，判北极驱邪院。次上元一品仙官，判酆都使。已上有功行果满，次第迁转，身登金阙，侍列三清。
　　诸应发三清玉帝北斗三光符行事官，变神上奏，具所请事因称臣。今准式付发遣，愿如臣言。祝毕，即便给直符使，符到奉行。
　　诸应行法官，出入常存领六丁、四直土地、监印力士等神随行，以法嘱之，无令失事。
　　诸行法官，朝上帝，驱瘟邪，断怪祟，须先戴三台北斗，变为驱邪院使。
　　诸朝见上帝，元正日登黄金殿，春登瑠璃殿，夏登宝珠殿，秋登白银殿，冬登水晶殿。
　　诸朝上帝，奏请毕，即诣天枢院，部领四天王，十二大神，八金刚，六丁六甲，天蓬天猷元帅，火铃将军，五雷风雨神，直出天门。
　　诸立狱，须奏闻申泰山，具事仪称述，己於某月日於某方，立建天狱，奏上帝，言五斗狱。
　　式八条
　　诸篆天文符录，以天德月德水，六甲六丁笔，黑帝墨，太阳灵朱，五龙宝砚，一如传度法诀，收取奏讫方用。
　　诸应伏凶猛鬼神，切要委曲神将，仍左右拾局邪诀入，以左右斗盖之，己身宣敕云：汝过罪疏之，吾以救民为心。
　　诸应奏醮为民禳灾，先奏星宿真君科状，后坐称弟子禳灾集福，延龄命素，代厄衣禄，虔诚置备，知鉴达诚。
　　诸应上清纲步念斗咒，至天刚住，便弹却印诀，却用天刚印指出。若以符中咒，唯步斗，以贪狼星起之。
　　诸祭神，以春夏秋冬四季，六甲等日祀之。春六甲，夏六丙，秋六庚，冬六癸日，於门户外，以斋果香枣汤三分，供养三界。直符四直功曹一位，土地先化土地钱，后具述情意云：吾奉玉皇敕，佐天行化，助国救民。凡行符法，断绝为祸邪祟，治病扶危，作福祈祥，皆凭使者通达上下诸位圣众。今日资备酒果钱马，以伸醮礼，伏望使者恩慈，大布威光，特垂灵佑。次三上酒，化钱念咒。
　　誓功曹文
　　吾闻夙修大道，今作至神，莫不以功行居先，救民是切，故显幽赴冥，出水入火，变见千途，威通万状，荷戈挂甲，负鼓擎锺，出没纵横，来去无碍，邪魔闻之胆碎，疾病见之安宁。吾以正法降魔，用汝威灵，佐助收伏鬼祟，断绝祸原，福及良民，功归善道。今以祭礼，略报神勋，少谢功勤，用答灵威，深劳戮力，伏请各各醉饱。
　　誓神将文
　　汝等各宜醉饱酒食，整肃威仪，具严天戒，祇威帝命，奋威武之柄，致平定之功，嘉绩有成，明敦响答。奉启东岳差来神将兵众，素韬神武，夙蕴机谋，闻望清严，仪德英伟。响应镇岳之命来，专讨伐之权震动，则凶魅灭形眦眶，则风云变色，灵戈所指，大恶无前。辅国救民。济时利物。推心事道，宜莫好功。当院早膺仙诰，素被道庥。误叨天吏之权，惟藉至神之佑。上则镇身保命，学道事天，资我身真，冀膺天爵。中则显扬圣化，昭布阴功，推此威灵，愿成绩绪。下则救人利物，治病祛邪，诛翦凶妖，兴隆福泰，庶使累成善效响应，幽微德着。而汝等同分其利，功成，则汝等共享其荣。尽举当世之便宜，共望正法之超冠。利而不害，威而有惩。凡事亏中失顺，害物违天，致讨行诛，芟邪辅正，以终功而胜凶德，以神化而胜奸谋。某何以当人，孰能御，惟尔有神，辅我大道。急急如律令。
　　诸应神将吏兵，以法诀付嘱，常当守护行持正法，榜之本院晓谕。
　　北极驱邪院当院见管神将吏兵等，系奉玉帝敕命，差拨赴本院护法行化，助国济民，救度群品，咸归正道。切虑不知本院有天印，方一寸八分，或方二寸一分，或方三寸，或方五寸，管辖天兵百千亿万。垓印篆一毫一纹，容隐三十六万。垓兵将随吾印转，邪魔闻之胆碎，病者见之安宁。
　　上帝赐之，力士捧擎，从吾所行印中兵将，百千万亿垓，来往如风，无形无迹，变化不穷，隐吾印中。召之则至，或见大身徧满虚空，头戴须弥，肩担日月，手把帝锺，足踏夔龙。或见小身入微尘中，於丝发内，现大威通，护持正法，千变万化，救度有情，不自伐功。玄妙之力，道法无穷。切恐所管神将吏兵等，不知有此法令，故意违慢，遣汝受罪。不轻当院，今将天兵将吏，岳兵将吏，分屯番次，准备缓急使唤。如闻当院呼召，急须速至。如不系当番，或不呼召，并仰潜隐六合之内，自隐自伏。具下项：
</div>
    <div class="pagination">
<a href="太上助国救民总真秘要_page6.html">上一页</a><span>...</span><a href="太上助国救民总真秘要_page2.html">2</a><a href="太上助国救民总真秘要_page3.html">3</a><a href="太上助国救民总真秘要_page4.html">4</a><a href="太上助国救民总真秘要_page5.html">5</a><a href="太上助国救民总真秘要_page6.html">6</a><span class="current-page">7</span><a href="太上助国救民总真秘要_page8.html">8</a><a href="太上助国救民总真秘要_page9.html">9</a><a href="太上助国救民总真秘要_page10.html">10</a><a href="太上助国救民总真秘要_page11.html">11</a><a href="太上助国救民总真秘要_page12.html">12</a><span>...</span><a href="太上助国救民总真秘要_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
