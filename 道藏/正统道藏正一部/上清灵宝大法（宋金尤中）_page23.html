<!DOCTYPE html>
<html>
 <head>
  <meta charset="utf-8"/>
  <title>
   上清灵宝大法（宋金尤中） - 第 23 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   上清灵宝大法（宋金尤中） - 第 23 页/共 56 页
  </h1>
  <div class="content">
   圣慈俯赐，　　　采鉴谨状。
　　年岁次　月　日斋官姓某上状。
　　黄素朱表
　　广成先生科中，全文每行二十四字，发表不用关文。
　　具位臣姓名，诚惶诚恐，稽首顿首，再拜上言，
　　太上无极大道至真自然金阙七宝玉陛下。
　　臣等猥以下愚，谬参大法。功无尘露，衅重丘山。俯仰惭惶，形魂罔措。臣诚惶诚恐，稽首顿首。臣等实谓凡微，幸藉前福。叨逢妙化，欣荷过情。既忝玄司。职主救度。虽禀性庸瞽。参学昏蒙，誓罄丹诚，服膺妙训。见义思勇，日夜切心。因缘所值，敢不以闻。今有某州某府县某处住坐，奉道某官姓某，列名稽首列词。伏闻无上正法，黄箓大斋，解除生死，先世今身，心口意罪。上资帝王，下及群品，保国宁家，禳灾却害，增延福寿，解释愆非，拔度九玄七祖，一切幽爽。济度存亡，惠泽普加。谨资十方金龙镇信，本命纹缯，香花油烛，供养之具。证质丹心，奉词以闻。因臣等行道，忏悔首谢，宿世众愆，断绝殃咎，集兹善果，济度亡某，超登道境。言词丹切，理合申誊。臣谨率道士一坛，谨依下元黄箓简文，灵仙品格，择就某处，建坛设玄科之式，法天像地。以某所赍金龙缯彩，施镇十方，祈天请命，救度存亡。共相警励，洗心争念，归命至真。所祈所愿，修建无上黄箓大斋几昼夜。九时朝谒，十遍转经。自某日为始，立斋阐事。至某日满散，修设谢恩清醮，三百六十分位。谨即言功解坛，将投龙於山水，丹书槿札，以奏言於灵坛。拜表上闻九天，伏惟太上无极大道元始天尊，大上道君，太上老君，太上丈人，无上玄老，十方自然灵宝天尊，已得道大圣众，至真诸君丈人。大帝天帝，天师君，玄中大法师。曲鉴所奏，垂悯丹心。如上御，乞勑典者，宣告十方五老上帝，五岳真仙，三官九府，十界真灵。技度亡某，及本家九玄七祖，有缘无缘，冤亲平等，一切幽魂。并令开度，得出长夜、九幽之中，升入南宫。冠带枯骨，反骸生华，转轮漏尽，化生福门。所在土地，荣卫尸形，精神返旧，与景冥合。斋主某前生今世，一切罪咎，并乞荡除，和释冤对，度厄消灾，延生保命，存亡开泰，眷属安宁。上愿七曜玄明，二仪永固，六合清静，帝祚延长，阴阳调和，九谷丰稔，疫毒永珍，善瑞日臻，国富人安，天下太平，克保元吉，永遇道恩。谨遣所请天仙兵马，真人兵马，地仙兵马，日月兵马，星宿兵马，五帝兵马，三河四海兵马，五岳四渎兵马，各九亿万乘。臣等身中，各人所佩三洞四辅经箓，法中真仙将吏，灵宝官属，监斋直事，三五功曹，左右官使者，侍香金童，传言玉女，五帝直符，传言奏事飞龙骑吏，飞章从事，章中合属官君将吏，降真召灵符使，降真召灵童子，太上直符使者，三界直符使者，玄都荚龙金龙驿吏，素车白马大将军，官君将吏，沐浴解秽官吏，南昌上宫炼度宫将，神虎摄召将吏，玉女神兵，正法诸部，同力追魂摄魄合干将吏，城隍社令，守宅将军，此间土地，里域真官正神，三界神祇，监坛神将，应系监 临卫护，宣通召命，营卫斋事，有功勤者，一切严装。随臣表文，上诣玄都，列受功赏。谒言仙宫，进品上真，加崇爵秩，随品署真，高下等级，皆令增进，一如太真之仪。臣等学法未备，俯仰失仪，进止犯科，不合仪格。恐四司所紏，五帝所执，千愆万罪，乞蒙赦宥，哀怜未悟，不见罪罚。臣等身中五体真官，受功事讫，各还臣等身中宫府。使臣学道得道，求仙得仙，永为真人，同三光焕耀，与五炁长存。恩惟太上众尊，分别哀怜。臣谨因二官飞仙直使，三五功曹，左右官使者，阴阳神决吏，科车赤符吏，刚风骑置吏，驿马上章吏，飞龙骑吏，天仙骑吏，各二十四人。操臣表文，上诣太上三天曹，伏须
　　告报。臣某诚惶诚恐，稽首顿首，再拜以闻。
　　(空三行)
　　臣姓某属某州某处焚修。
　　(空三行)
　　太上无形无名虚无自然至真大道无上元尊金阙七宝玉陛下。
　　(空三行)
　　年岁次　月朔　日甲子　时，表文於斋坛中，拜上。
　　右朱表，谨按广成先生曰：用细熟黄绢六尺，取其末幅，朱界，朱书，每行二十四字。第一行名衔，至再拜尽一行，至上言字平阙，独占一行。生字不得居下，鬼、死字不得居行头。每行之终，不得抽破人名。臣字亦不得居行头。一如章法，不得挑抹涂改，儳字添注损污等。唯须精心。且人间奏表，尚须谨楷精细。况奏於天真，岂可轻忽乎。若不然者，但恐天司谴责，拜表不达，反获罪咎，安能感通。
　　太上圣位，临时法师自书，以二十四分内取尽。盖古人纯质，绢皆界行而书之，允中尚见前辈法师，守古法界行也。近世绢亦薄，纸背过，庶可操露。先师只用十分厚洁黄纸书之，尤便。用绢固是古法，但焚化之时，反有丝缕之炁，不复界行矣。独此表则官君将吏，随表上诣天廷，故不用关文，只於散坛科中就拜。且黄素一表，世人多欲遵用广成先生成稿。殊不知古人崇建大斋，词旨必先祝君保国，而后己身，重於广度，而及亡灵，故始终之意一贯，则此表可用也。近世建斋，保安则惟切切於一已，不及福国而康时。荐亡则惟汲汲於亡灵，而不意於普度。为高功者，亦随顺斋主之意，切切乎虑斋福为人所分。故黄箓五章，近时绝无保国祝君之辞，且轻於普度之旨，直至朱表，而用广成之格，乃与前五章颇相背驰，岂非欺天乎。允中所迷章文，则仅存古意，故用此朱表，可以相安。若止於用趋时之章，书顺媚斋主之词旨，则此朱表，大不宜用。兼高功素无及物之怀，及修斋之时，惕惕惊惧，惟恐稍拂斋主之意，虑其续有斋修，则不复见招，趋承不暇，又安敢喘炁於斋主之前也。欲其辩析是非，敷陈正典，又其难矣。古人斋修而施财散宝，广济幽冥。一则释其鄙吝之心，二则上不忘君，中度九祖，旁及黎庶，普福寰区。三则广度五道四生，三途十类，至於鸟兽草木，俱被斋坊。以此而保家保身，则福寿无极。以此而荐亲度亡，则超升可期。为斋主者，傥闻允中之愚论，亦又能少广其善心。惜乎主行之士，每对斋主，惟恐奉承之不暇，未敢举此意也。允中寻常备员，主行斋醮，悉以此旨而行之，斋主亦未尝固执私意。同学之士，更能少安分义，为教门自重，毋被星粟施利所拘，而极其折腰下礼，亦教门之幸也。大抵财物得失，系乎宿缘。贫富穷达，自有定分。枉寻而直尺，甘言而求用，实徒然尔。
　　上清灵宝大法卷之二十三竟
　　上清灵宝大法卷之二十四
　　洞玄灵宝法师南曹执法典者权童初府右翊治金允中编
　　章词表牍品
　　救苦表
　　上清灵宝法箓职位臣姓某，诚惶诚恐，稽首顿首，再拜上言。臣今月某日，为某府州某县某处姓名，开建无上黄箓大斋几昼夜，荐拔亡某等系荐男女等魂。仍设斛食，普度孤魂者。臣闻旋回不息，惟大化之机缘。救度无穷，乃弘慈之誓愿。敢依灵宥，辄露凡棕。臣诚惶诚恐，稽首顿首。臣伏以死生大变，未免而有始有终。臧否业因，於是而或升或堕。况身经太阴之后，魂归长夜之中，冥冥永隔於阳光，寂寂难超於阴府。所赖慈悲之教主，普迁黑壤之沉魂。惟是臣罔洞至真，自惭蒙陋，谬列宣誊之职，誓殚利济之勤。爰录诚祈，上干拯度，恭惟
　　东极青宫慈悲太乙救苦天尊陛下。道均覆载，泽被幽明。开至真接引之门，阐大化裁成之教。宸辉所浃，遍九地以清宁。玄瘾诞敷，尽十方而昭泰。恭望流恩酆部，垂佑泉台，专遣飞天神人，特勑救苦童子，下九龙之符命，开六地之冥关。万类幽灵，三途滞爽，悉承殊贶，同陆仙乡。拔兹系荐之魂仪，脱彼多生之障难，咸蒙炼化，永遂逍遥。谨奉表上进以闻。臣诚惶诚恐，稽首顿首，再拜谨言。
　　年岁次　月　日　具位臣姓某上表。
　　请阴阳正炁炼度表
　　上清灵宝法箓职位臣姓某，诚惶诚恐，稽首顿首，再拜上言。臣今月某日，为某府州某处信某官姓名，开建无上黄箓大斋。以今某日夜，炼度在会，普度众魂，及三途万类，一切孤魂。以某日夜，炼某人魂仪者。臣闻立根赋命，乃炁化而形分。丧本迷真，故衅成而报至。欲离苦趣，须仗善功。辄陈迫切之情，上冒穹高之听。臣诚惶诚恐，稽首顿首。臣切惟质摧神往，魂散魄沉。既经於太阴，虑缠於苦网。不假正真之炁，莫迁冥昧之灵。臣猥以庸才，谬当首职。惧不明於玄奥，诚难冀於感通。今信官某，并在坛士民等，虔启清场，恭开法席，祈天告地，列像陈仪。露哀罄之衷，沥荐资之，悃。爰念九泉之滞爽，不悟一性之本源。仗此微因，明其宿命。恭惟。
　　白玉龟台九灵太真金母元君，
　　东华木公上相青童道君玉陛下。二炁之祖，万有之宗，立极先天，流祥育物，随机济度。应念哀矜。恭望曲轸洪慈，广推大宥。魂灵魄识，获承金木之神辉。本始根源，咸复阴阳之正性。九幽罢对，万类蒙休。臣无任祈恩，激切之至，奉表上进以闻。臣诚惶诚恐，稽首顿首，再拜谨言。
　　年岁次　月　日具位臣姓某上表。
　　九天上帝表
　　上清灵宝法箓职位臣姓某，诚惶诚恐，稽首顿首，再拜
　　上言。臣今月某日，为某府州某处某官某姓名，开建无上黄箓大斋几昼夜。拔度各人先远宗亲，同超善境。普度九州万类，一切孤魂。以某日夜，炼度在会，系荐男女众魂，及正荐某魂仪者。臣闻一元肇始，凝二象以分灵。九杰结形，俾万生而立命。若非归根返本，岂能复性聚真。敢冒冲科，恭据凡慷。自知越分，实负战兢。臣诚惶诚恐，稽首顿首。仗念臣尘浊庸材，昏蒙陋识。不明气候，滥叨济物之灵司。未习典章，冒摄灵坛之首职。念人死而为鬼，藉陶镕始遂还生。度鬼复以成人，非冶炼岂能受质。木辉金润，爰资合炁之功。阴极阳回，须赖生神之荫。恭唯
　　九天上帝陛下。上翊三境，高拱重霄。无为而庶物自繁，不言而十方被泽。曲悯沉沦之苦，特颁养育之恩。布九极之生津。胎全十月。授五行之粹炁，体备百神。俯拔阴灵，俓超阳境。三途滞爽，咸停谪役之劳。万类孤魂，同遂更生之乐。臣无任祈恩，激切之至，谨奉表上进以闻。臣诚惶诚恐，稽首顿首，再拜谨言。
　　年岁次　月　日具位臣姓某上表。
　　允中切见章文，乃古格，其来尚矣。允中今编黄箓合用五章，亦古仪也。其间请祷之辞，犹遵师传也。散坛朱表一通，乃广成先生之体格也。而略增法中所请官将而已。至於天帝之前而上表，则中古以后，世法而为之，故合守古今朝廷之典式。允中所列救苦表，炼度表，九天帝表，皆从师旨，其辞则允中冒昧撰述者。非敢自以为当，盖取其与洞玄灵宝炼度，行用不相背驰。高达之士，更能以雄伟之文而易之，但不违科典，又其善也。九天上帝，分作九通专表，尤为详尽，然须九表各自命矣。以九炁之次序而为之，乃佳。允中不才，岂应悉备其事，当俟后之作者，以成垂世之规。
　　青词
　　黄箓大斋专位拜词，则合用七通。曰玉清，上清，太清，此三通，则大道也。次则吴天，北极，天皇，此则上应三炁，乃天中之主也。地只，则吴天之配也。至尊至上，尽於此矣。若斋醮事体稍小，不专位拜词，则从章格，书大道阶也。此外黄箓斋醮，有南极大帝、救苦天尊，皆拜词者，各有所见。自从师授隋唐以后，朝廷青词，皆列圣位，宋朝亦因之。今录真宗皇帝景德间内醮青词一首，存此参照，及今之词格于左。
　　真宗朝内醮青词
　　维某年岁次某甲子某月某朔某日某甲子，嗣
　　天子臣某，谨遣入内。内殿头某，代拜於大内朝元殿，开启
　　黄箓大斋一月日。散日，恭设
　　罗天大醮，一座二千四百分位。谨谨顿首，上启
　　元始天尊，太上道君，太上老君，三清圣众，十极高真，北极星君，九曜星君，南北二斗星君，天地水三元帝君，玄中大法师，三界官属，一切真灵。伏以叁天两地，於覆载以无私。阴惨阳舒，实生成而莫测。总万灵而上列，甄庶物以下临。顺之则昭应祯祥，逆之财比生灾异。先王所以祇畏，前圣由是范围。臣纂绍祖宗，抚绥亿兆，莫不观高穹而取法，循先宪而守成。今以边陲克安，岁时茂稔，伊何凉德，协比庆图。敢忘驭朽之心，以奉临深之戒。将酬神贶，恭启醮筵。伏冀锡庆邦家，垂休动植，二气罔生於疵疠，八弦永息於干戈。十曜临天，无差於顺度。四溟纪地，靡睹於扬波。黔首咸安，品汇斯泰。朝廷凝於庶绩，寰宇逭於三灾，显叩玄灵，伏切丹愫。臣无任
　　瞻
　　天，望
　　圣之至，谨词。
　　黄箓青词式
　　维某年岁次某甲子某月某朔某日某甲子，某府州县某处住坐，奉
　　道某官姓某，谨投某经线法师某，於某处启建
　　无上黄箓大斋几昼夜。上资邦国，普福群生。开升七祖魂灵，广度九幽孤爽。集兹善果，专用荐度亡故某魂，超生善境。谨谨顿首投词，上启
　　太上无形无名虚无自然至真大道无上元尊金阙玉陛下。臣伏以入文臣无任
　　瞻
　　天，望
　　圣激切，屏营之至，谨词。
　　黄箓散坛设醮青词
　　维某年岁次某甲子某月某朔某日某甲子，某府州县某处住坐，奉
　　道某官姓某，谨投某经箓法师某人，於某处启建
　　无上黄箓大斋几昼夜。上资邦国，普福群生，升度先亡，广拔孤爽。集兹善果，追荐某人魂仪，超生福境。斋事圆成，谨用修设
　　三界高真清醮，三百六十分位。昭答
　　天恩。臣谨顿首投词，上启
　　太上无形无名虚无自然至真大道无上元尊金阙玉陛下。臣伏以入文至臣无任瞻
　　天，望
　　圣激切，屏营之至，谨词。
　　此词圣位，乃俓拜大道，则不复三境天尊词矣。盖三炁即三境，三境则大道。此一阶位，兼总三炁，包统一元，无不尽矣。今若具洞玄灵宝，阶行灵宝法，而章用太清阶，则越格甚矣，理亦不通。如正一法师诸章，既用太清阶，则青词亦止得同章而用。或分作三境，天尊位也。今总以大道阶，则不拜三境。词或有分位，则玉清曰虚无自然元始天尊，上清曰太上道君洞玄灵宝天尊，太清曰太上老君洞神道德天尊。近有人用虚皇上帝，於天尊之下者，非也。虚皇上帝，别自是一位。至於以道君为妙有上帝，以元始为妙无上帝者，亦不达至道之人为之也。夫天尊则炁也，则道也。一炁分三，是为三境。同生一炁，以言其有则不可名，以言其无则不可泯。均处於妙无之间，是三境同体也。今以一尊为妙有，以一尊而妙无，则有者不可使之无，无者不可使之，有，岂非去道远矣。此等出奇好异，三境天尊圣位，亦戾古撰述，多违科典，乃浙东诸人为之。允中足迹所历江湖，亦为稍广。他处之好谲者，不如是之众也。《正一章□太清阶》曰：太清玄元无上三天无极大道太上老君，太上丈人，天帝君，天帝丈人，九老仙都君，九炁丈人，百千万重道炁，千二百官君，太清玉陛下。此阶则专於太清，而全属洞神部矣。正一斋醮青词，若用此阶则合。别拜玉清、上清词，可也。故不若作三境天尊。拜词矣外，吴天词则曰太上开天执符御历含真体道昊天玉皇上帝，北极则曰中天紫微北极大帝，天皇则曰勾陈星宫天皇大帝，地只则曰承天效法厚德光太后土皇地只。此外杜撰不典之言，毋得污渎上天也，非我法春，不在此限。
　　允中稽考古式斋醮，自始及终，皆备词关申，是高功措辞者。独青词乃斋主之情旨，高功之所据凭科，所谓誊词者也。青词代剖肝，丹书象沥血，所以形容斋主之诚切。其辞贵简而不尚繁，贵质而不尚丽，倾心露胆，求哀於上帝也。近世能文之士，则专肆浮华。强记之人，则多引故事。儒家程文，尚不得引史以证经。况於混元未判，大道先天，而史传记载，乃世间尘进，岂应取以质证於先天上帝之前。近代词赋，多爱断章用事。而於青词，置谜语有同儿戏。亦敢为誊奏，良可哀也。若用道家经典，切宜详审《道藏》所蓄经文。近来真伪混杂，未易分别。如天台桐栢崇道观，乃五代之末，吴越王钱氏所建。藏中诸经，拘集道童及僧寺行者，众共抄录，以实其中，碧纸银书，悉成卷轴。当时四方割据，钱氏处於偏方，随其境内所有之书，一时欲应限数，故其间颠倒错谬，不可胜记。有脱字漏句，全不可读。有言辞鄙俚，昭然伪撰者。于今几三百年，更数世之后，不知始末，则谓道典，果有此等经文。高识之士，自能剖决是非。浅学之人，执为正典。或者取而引用，可乎。允中所见诸方经教混淆，不失於天台。况允中足迹所不经行之地，耳目所未涉历之书，尤多。遐方僻郡，道馆琳宫，经籍失正者甚众。学者所当深加详酌，不宜一例轻用。如应世诸杂经中，人多取其全句入章词中，绝有碍理者。俗人之见，每於荐度，则力称亡者之德行，备述生前之勤劳，岂是告天请宥之意耶。人子孰不爱其亲，若欲称其行义，当求大手文笔，以为墓志行状，及祭文挽章之类，可详书之。此词非此例也。矜耀死者之所长，以夸於天下乎，谓亡者而天不知乎。祷病禳灾之词，亦不能悔愆引咎，反行怨天尤人。或取经史中语，以为请福之辞。或希求爵禄，或侥望寿祉，极口形容，不识退逊，彼以天为何物耶。古今印行青词，极其浩博。文章伟丽者甚多，体合科格者至少。前辈主行之士，皆预取青词，逐字参订，不违科格，始为申誊。允中诸师尊，多通古今，刚介不夺。虽大贵人请行斋醮，亦将青词契勘，未尝顺俗录奏，岂畏斋主之诮也。士大夫高上之人，其文有违道家典式者，自可以理商议。或世俗无知之辈，辄陈猥陋之旨，又岂当为其拜词哉。迩来世态浇漓已甚，主行之士曲意趋时，廉耻道尽，惟恐斋主之不见用也，何论词旨之当否。其间未谙科教，不通义理，冒昧行科者，固不足责。此等阐奏，未必上达而天真亦应，原其无知春秋，责备贤者。炼达典章之士，心知其非，乃敢徇情顺意，不畏考罚，拱手听命於俗辈，录其俚语而上奏，其罪当如何哉。青词之首曰维国号某年，古今已定。近有人谓维字犯天讳，而易曰时。夫时字之义，乃题梁、书壁、记序中之格。谓书此之时年月，使后人读之，知其为当时之事故也。今青词书，於坛中即时焚奏，又非隔年异代，而后行用，却书时字於其首，是诚何义也。紫微夫人谓天中之书，非世俗秽浊之迹。若诸天隐讳之类，悉是天中之字，世不可识。经文逐时下降，译以世书，遂有凡世之字。诸天之名，列真之讳，於大道至尊之前，不应回避。自天而道无名，无名诸天隐讳。乃天地以分，经籍既降，世方有之。今世俗之维字，而指为大道名讳，纵有经据，亦不可行。自唐以后，累朝上天帝尊号，前后一应玉册，皆曰维某年而陈。隋以来百数年间，亦止用维字。何独近来上天方有此讳，在朝廷不用皇□，其皇者大也。天子称臣於天，不应自称□，而朝廷不用国号者，以下文有宋嗣天子之街，故不重迭也。臣下词於天子，则曰维皇帝某年，乃古今之通义。有石刻中。或谓维字犯天讳者，亦不可据也。今录景德间青词一首於前，及蒋氏《立成仪》亦载唐朝青词一首，前后体制相类也。朝延则总列圣位，乃从古式。民间独位拜词，则三清三函，吴天、北极、天皇、后土各一函，共拜七函。江东寻常设醮，或专拜吴天一函，以其天之主宰，事所隶也。有三境总以太上大道之阶，则只作一函也。夫拜词乃露诚切者也。朝廷青词，自上帝而列至三界官属者，乃普行祈祷也。故北斗醮中，亦上青词，但言辞宜别重轻，而不称奏也。又有妄人诳世，称青词止上於天帝，而斗星或用白纸，或用黄纸。青词能於纸中分别高下，却称奏与上天一同，何其谬哉。夫岂知青素丹书，乃剖肝沥血之义尔。在天则称进称奏，在列真则曰申曰上而已。词中言辞，大宜斟酌，不得与天同等。凡青词之前，已具乡贯姓名，於某处建某斋为某事，至词中却叙哀祈之情而已。若有将一两联，形容建坛行道，烧香然灯之意，则理涉重复。其文切在简当，一念萌於胸次，万灵鉴於空中。但不可不致辞，以伸恳祷而已。又何待繁文盈牍，而后动天乎。允中寻常斋醮不预，助行之时，每承士友，委撰青词，僭易应命者颇多。第一末学之文，不应传远，故不欲收聚入法中，姑叙世俗之弊。然此事全在高功，该贯古今，精考科典，誊奏之时，严加详酌。傥有违戾，则赍官不为无罪，而高功罚倍余人，可不戒哉，可不谨之。允中每厕迹斋坛，备员首职，既当主行，则青词不应自撰，所承词旨，纵有毫发违碍，必白斋官，削易以用，而士夫亦未尝而不见听也。全不合典格者，决不誊奏。允中之穷达，悉归之分定，何须謟佞施士，以苟求微利。此实师尊之训，而允中赋性，尤不敢谈斋士而渎上帝也。所有黄箓建斋，至散坛方行，设醮谢恩，此随斋之醮，以其营卫坛场，传达诚悃，功成事竟，醮谢真灵者也。与四十二等专醮之义不同。故斋中青词，则求哀请宥，迷建斋之所祷也。至於醮谢青词，则叙斋修有阙，祈请蒙恩，陈谢之辞也。如曰斋事庆成，惧典仪之违谬，亡灵获度，沐恩造之宏深，此乃谢恩醮中青词意也，常俗斋官，或非自己撰述词文，率多委之他人。而士人用力於功名，未免专心举业，又不复辞以不能。往往斋中青词，析一次，醮中青词，又请祈一次。间有善於作文者，不过形容斋之与醮而已，彼又安知道家斋后，设醮之本旨。治经之人，於词中而状其事，多类经义破题。治词赋之人，则又多似世人之启札。如荐父母，则用经句曰，生我劬劳。此诗随寓之词，初非对君上之语。岂可遽执其说，而对天称我可乎。又有曰母兮鞠我，皆此类也。士大夫青词自叙曰：自踰知命之年，屡玷观风之节。夫五十而知天命，孔子自述之语。施於人前可也。若以知命五十岁，亦藏头语尔，施於天可乎。追荐青词曰：居诸云迈，哀悼何穷。其意谓日居月诸，傥用日月。云迈则太熟，出於其丽。然除去日月字，而独称居诸，是何物也，是何义也。又如日岂期一梦之不还，俄见八旬之甫及。夫以一梦而形容其死，施於挽章杂文，可也。又不用日字，而独称八旬，是八十日乎，八十年乎。如曰遽染河鱼之疾，旋兴隙驷之嗟，此尤无礼。以河鱼而作泻痢之隐语，以隙驷为人死之谜言。况人生若白驹之过隙，乃譬喻尔。祈上帝而用之，可乎。如曰玉京金阙，步八景之云霞。圆峤方壶，住三山之楼观。拔度亡魂，而所请如此，上帝可以施行乎。如曰朝露既晞，悲风徒切。此甩事之闲语尔。然朝露易晞，以言其出处，则喻人之性命易损。若断章止用此四字，随寻常之理言之，则朝露既晞，不过日出而已，又何可用之天乎。若夫诗词之格，有藏头，有歇后，有隐语，有双关。其句而去其上一字，或二字，谓之藏头。苏东坡有戏语诗曰：圣善方当而立岁，乃翁已及者稀年。上句以三十而立，言其母三十岁也。下句以俗谚有七十者稀，言其父已七十岁，是乃藏头也。用其句而去下二字，或一字，谓之歇后。有人作石诗曰：天汉支机罢，仙人捧膊余。盖有天汉支机石，仙人捧膊石。又东坡有词曰：断送一生惟有，破除万事无过。盖他人有全句：断送一生惟有酒，破除万事无过酒。东坡各去一字，而取为词，正歇后体。唐末有郑荣，多为此等谐语，当时号作歇后郑五是也。状其事而不言其名，则谓之隐语。如近代有诗曰：萧萧出屋千寻玉，叆叆当空一炷云。乃上句言竹也，下句言香也。即隐语体也。用其句之义在此，而寄意於彼，谓之双关。东坡有词曰：日出西山雨，无晴又有晴。此本晴雨之晴，而暗用作无情中有情，此即双关格也。此等皆诗词杂文之体，至於书启，则用於平交势均位等之人可也。或上大贵人，及朝廷表笺，已不可用，而近时有青词，用藏头隐语者甚多，求哀请命於天，乃用变格异体，以肆亵渎。於心安乎。此特摘其略耳。此外不识避忌者尚众，至於违戾道典格者，皆是也。不知考究，而但欲主行斋事，高功之职岂易为哉。无知者既不足责，有识者又不敢言。贪施利而媚斋官，顺俗情而罔造物，良可惊也。章词之用，所系不轻。高功若不自加参究广览，求其至当，而临事略无去取，咎将谁归。允中不足道也，虑天之不可侮，不免陈兹万分之一。有志之士，必察之区区之用心。无知之辈，未必不因此等正论，反兴谤讟吁。允中之论，为高识之士而发也。异时岂无知此意者，亦教门之一助。
　　上清灵宝大法卷之二十四竟
　　上清灵宝大法卷之二十五
　　洞玄灵宝法师南曹执法典者权童初府右翊治金允中编
　　上章科格品
　　三洞垂科，五文开焕，自古以肇其机，惟洞真之道。降流虽久，战国之末，三茅真君始开祥於句曲，遂立宗坛，其后如许长史，许远游、杨司命、郭真人诸君，相继不绝，无非精练上道，修诵洞经，教出玉清，繁文不立。洞真科格，本无章奏之规。至东汉正一天师，应运挺生，科条荐布，於是斋修之典章，表仪之灿然，昭焕斯为洞神之道，正一之宗。东吴左仙翁玄，受灵宝洞玄科品，於是传上章谒帝之科，元纲飞步之诀。至晋许旌阳，行孝道明王之教，遂有驱妖馘毒之法，济世立功之文。悉皆洞玄之道，灵宝之宗，自古至今，不可诬也。夫灵宝拜章之法，乃洞玄禁秘之文。自太极仙翁内行飞神谒帝之妙，外传上玄境域之祥，可以修真而炼形，岂止誊章而启事。传之非类，殃考一身。不奏妄传，祸锺九祖。若章中官将，即阴阳神决吏，刚风骑置吏，驿马上章吏，飞龙骑史等官，须与正一章同用。盖刚风骑置之司，无两途也。校章定章诸从事等职，以学者先佩都功诸箓，故行兼用，除去亦可。至於功曹玉女，印篆法阶，屏炁存神，蹑罡飞步，朝元肇事，会道通真，则专本洞玄之品，灵宝本科。上不僭用玉清大洞之仪，下不杂行正一洞神之诀。道有本源，如精金美玉。苟有一毫驳杂，无非伪物。惟精惟一，始可感通。仙翁修之，而得道成真。司马承祯获闻其秘，尝隐於少室山中，以此洞玄章法，流传於世，遇之者切须保秘。傥非盟天告地，临坛付授，谨勿轻用。非此宗派，尤不宜行用也。宁可指以为非，弃而弗取，乃至漏慢尔。平居闲暇之时，先当习定。夫定者，非释氏所谓寂灭顽空之义也。惟儒家颜子心斋、坐忘之道，则近之矣。内念不出，外想不入，湛然静空，绵绵若存，静中有动，法术生焉。拥三炁而内充，聚一神而中峙，立此妙本，身世两忘，渐觉此神轻浮，冉冉离世，乘虚驭炁，飘飘而上。依法飞步，其诀已散在法中，学者当自得之。始於人之共知，而终也非人所可知。不用衍数而功自隆，不待吹嘘而形自炼，不出神而神自出，不俟修真而真自成。施之章奏，剪除妖妄，殄灭精邪，超度存亡，禳邻灾难，万道归一，简而不繁，实灵宝之枢机，真仙之径路也。
　　上章沐浴
　　凡遇拜章，先冷外秽，沐浴更衣，用香汤先沐后浴，即易新衣，入静室。夫身不洁则神不居，则法不灵，法不灵则难格天矣。
　　煎汤方
　　桃皮半斤，茆香半斤，藿香半两，香白芷半两，苓陵香半两。
　　右为粗末同煎。
　　服符以净内秽
　　咒曰
　　天地运用，日月之精，光彻四海，能断邪精。斩妖去病，身有光明。神水溉作，万祸灭形。急急如律令。
　　诵咒，书符，烧灰，净水调服。仍以一道，安章格案下，勿令人见。
　　常服符篆
　　凡拜章之士。寻常当持诵灵文，餐服符篆，感会灵炁，濯炼身神，庶可临事有应。常服之符，具存法中。欲於此疏出，恐见者忽略忘义，故不立为定格。但能以平时行用有验之符，逐时自服，足矣。
　　服章告心神法
　　凡临坛拜章，於三日之前，先略具章中事意，用十分轻薄纸，二寸半，细书。却入静存神，以章吞服。此拜章之作用也。若灵宝有心章之格，乃告急密切之条，与此大略。
　　近世有闻其名而得其传者，乃曰心章，长三寸三分，即是告心神章也。迩来多以此为心章，制度告天，差谬甚矣。所服章格，已临坛盟受，此不再叙。
　　上章烧符香炉中
　　此常用符也。又名都匠符。古仪於拜章临伏时，烧之御案香炉中。不可以其名称常熟而忽之。
　　章前后空纸
　　正一章，用一十二小印。自再拜至太岁后，皆印之。有一家印有弦。如印式有一家小印，不用弦，只如符用之。故正一章太玄都前不空行，洞玄之科则章前后各空纸。悉依式书符，不用一十二小印。於年月上，只用通章印而已。世人但见神霄箓内载通章印，遂遽称此印玉清，属洞真部。殊不知神霄之教未兴，而洞玄章法自五代以前，并用此印。而通章印文，乃灵宝升天大券，但去其下文耳。生人用之，以为升章，入天廷之质证而已。夫印者，志也，信也。正此义也。洞玄章法用通章印，则是灵宝本科。或者见此等行用，以一符一印，稍涉他书，便称玉清灵宝，非也。升天大券，自古及今，昭然属洞玄部。给付亡人，则以九玄使者字下，有召魂升等字。生人用以为印，则去下文，岂应便以为属洞真部。神霄箓中，自编入备用耳。其箓与法，亦未尝力指谓此印，不系洞玄灵宝之品目。盖神霄当时以为天坛，万法俱总。是以灵宝有一二符，编入箓中。未可以此，便易古之纲目也。
　　灵宝拜章仪
　　高功立靖，服符，存念本科。
　　排酒果三十六，分列两庑，备威仪诣靖，引高功诣师慕，启事。竟，升外坛至地户，念入户咒。升天门，上十方香御案上香，焚香符，上本位香。
　　高功移科案，居坛右，面西北。次存四灵卫己，日月照形，去面各九寸，北斗盖头，魒向前，礼师如斋法。存三将军自天门降。上元左肾黑杰，中元右肾黑炁，下元心赤炁。存朱
　　衣吏兵，翊卫坛所。
　　都讲举，各礼师存念如法。
　　高功宣咒。
　　咒曰
　　大始元真，五老高尊。太常暗映，无幽不均。上御九天，中制酆山。下镇江海，十二河源。八威神咒，灵册五篇。召龙浮水，收炁聚云。万精摧落，所诛无蠲。日月五星，北斗七元。诸天诸地，诸水诸山。天王游宴，五帝仗旛。天丁前驱，金虎后奔。镢天猛兽，罗闭四门。所呼立至，所召趁前。赤书豁落，风火无闲。有所摄言，金龙驿传。
　　都讲举，鸣法鼓二十四通。
　　无上三天玄元始三炁太上老君，召出臣身中三五功曹，左右官使者，左右捧香，驿龙骑吏，侍香金童，传言玉女，五帝直符。直日香官，各三十六人出。出者严装。关启此间土地里域，社稷正神。臣今正尔烧香，奉为入意，其诸情悃，具载章文。愿得太上十方正真生炁下降，流入臣身中。令臣所启，速达俓御至真无极大道昊天玉皇上帝御前。
　　各称法位
  </div>
  <div class="pagination">
   <a href="上清灵宝大法（宋金尤中）_page22.html">
    上一页
   </a>
   <span>
    ...
   </span>
   <a href="上清灵宝大法（宋金尤中）_page18.html">
    18
   </a>
   <a href="上清灵宝大法（宋金尤中）_page19.html">
    19
   </a>
   <a href="上清灵宝大法（宋金尤中）_page20.html">
    20
   </a>
   <a href="上清灵宝大法（宋金尤中）_page21.html">
    21
   </a>
   <a href="上清灵宝大法（宋金尤中）_page22.html">
    22
   </a>
   <span class="current-page">
    23
   </span>
   <a href="上清灵宝大法（宋金尤中）_page24.html">
    24
   </a>
   <a href="上清灵宝大法（宋金尤中）_page25.html">
    25
   </a>
   <a href="上清灵宝大法（宋金尤中）_page26.html">
    26
   </a>
   <a href="上清灵宝大法（宋金尤中）_page27.html">
    27
   </a>
   <a href="上清灵宝大法（宋金尤中）_page28.html">
    28
   </a>
   <span>
    ...
   </span>
   <a href="上清灵宝大法（宋金尤中）_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
