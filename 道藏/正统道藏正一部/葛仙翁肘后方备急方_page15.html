<!DOCTYPE html>
<html>
<head>
    <meta charset="UTF-8">
    <title>葛仙翁肘后方备急方 - 第 15 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>葛仙翁肘后方备急方 - 第 15 页/共 32 页</h1>
    <div class="content">　　若已差复发者。
　　下韭根五斤，捣绞取汁，饮之愈。
　　附方
　　杜壬治胸膈痛彻背心，腹痞满气不得通，及治疾嗽。
　　大栝楼，去瓤，取子熟炒，别研，和子皮，面糊为丸，如梧桐子大，米饮下十五丸。
　　治卒胃反呕啘方第三十
　　葛氏治卒乾呕不息方。
　　破鸡子去白，吞中黄数枚，即愈也。又方，捣葛根，绞取汁，服一升许。
　　又方，一云蔗汁温令热服一升，日三。一方，生姜汁服一升。
　　又方，灸两腕后两筋中一穴，名问使，各七壮，灸心主尺泽亦佳。
　　又方，甘草、人参各二两，生姜四两，水六升，煮取二升，分为三服。
　　治卒呕啘又厥逆方。
　　用生姜半斤，去皮切之，橘皮四两，擘之，以水七升，煮三升，去滓，适寒温，服一升，日三服。
　　又方，蘡薁藤断之，当汁出，器承取，饮一升。生葛藤尤佳。
　　治卒啘不止方。
　　饮新汲井水数升，甚良。
　　又方，痛爪眉中夹间气也。
　　又方，以物刺鼻中各一分来许，皂荚内鼻中令嚏，差。
　　又方，但闭气仰引之。
　　又方，好豉二升，煮取汁服之也。
　　又方，香苏激#14煮汁，头#15服一二升，良。
　　又方，粢米三升，为粉，井花水服之，良。
　　又方，用枇杷叶一斤，拭去毛，炙，水一斗，煮取三升。服芦根亦佳。
　　治食后喜呕吐者。
　　烧鹿角灰二两，人参一两，捣末，方寸匕，日三服。姚同。
　　治人忽恶心不己方。
　　薤白半斤，茱萸一两，豉半升，米一合，枣四枚，枳实二枚，盐如弹丸，水三升，煮取一升半，分为三服。
　　又方，但多嚼豆蔻子及咬槟榔，亦佳。
　　治人胃反不受食，食毕辄吐出方。
　　大黄四两，甘草二两，水二升，煮取一升半，分为再服之。
　　治人食毕噫醋，及醋心方。
　　人参一两，茱萸半斤，生姜六两，大枣十二枚，水六升，煮取二升，分为再服也。
　　哕不止，半夏洗，乾末之，服一匕，则立止。
　　又方，乾姜六分，附子四分，炮，捣，苦酒丸如梧子，服三丸，日三效。
　　附方
　　张仲景方：治反胃呕吐，大半夏汤。
　　半夏三升，人参三两，白蜜一升，以水一斗二升，煎，扬之一百二十遍，煮下三升半，温服一升，日再。亦治膈间痰饮。
　　又方，主呕哕谷不得下，眩悸，半夏加茯苓汤。
　　半夏一升，生姜半斤，茯苓三两，切，以水七升，煎取一升半，分温服之。
　　《千金方》：治反胃，食即吐。
　　捣粟米作粉，和水丸，如梧子大七枚，烂煮，内醋中细吞之，得下便已。面亦得用之。
　　又方，治乾哕，若手足厥冷，宜食生姜。此是呕家圣药。
　　治心下痞坚不能食，胸中呕哕。
　　生姜八两，细切，以水三升，煮取一升，半夏五合，洗去滑，以水五升，煮取一升，二味合煮，取一升半，稍稍服之。
　　又方，主乾呕。
　　取羊乳一杯，空心饮之。
　　《斗门方》：治翻胃。
　　用附子一个，最大者，坐於砖上，四面着火，渐逼碎，入生姜自然汁中，又依前火逼乾，复淬之，约生姜汁尽，尽半碗许，捣罗为末，用粟米饮下一钱，不过三服，差。
　　《经验方》：治呕逆反胃散。
　　大附子一个，生姜一斤，细锉，煮，研如缅糊，米饮下之。
　　又方，治丈夫妇人吐逆，连日不止，粥食汤药不能下者，可以应用此候效摩丸。
　　五灵脂，不夹土石，拣精好者，不计多少，捣罗为末，研，狗胆汁和为丸，如鸡头大，每服一丸，煎热生姜酒摩令极细，更以少生姜酒化以汤，汤药令极热，须是先做下粥，温热得所，左手与患人药吃，不得嗽口，右手急将粥与患人吃，不令太多。
　　又方，碧霞丹，治吐逆立效。
　　北来黄丹四两，筛过，用好米醋半升，同药入铫内。煎令乾，却用炭火三秤，就姚内毁透红，冷，取研细为末，用粟米饭丸，如桐子大，煎酵汤下七丸，不嚼，只一服。
　　孙真人《食忌》：治呕吐。
　　以白槟榔一颗，煨，橘皮一分，炙，为末，水一盏，煎半盏服。
　　《广济方》：治呕逆不能食。
　　诃梨勒皮二两，去核，熬，为末，蜜和丸如梧桐子大，空心服二十丸，日二服。
　　《食医心镜》：主脾胃气弱，食不消化，呕逆反胃，汤饮不下。
　　粟米半升，杵细，水和丸如梧子大，煮令熟，点少盐，空心和汁吞下。
　　《金匮玉函方》：治五噎心膈气滞，烦闷吐逆不下食。
　　芦根五两，锉，以水三大盏，煮取二盏，去滓，不计时温服。
　　《外台秘要》：治反胃，昔幼年经患此疾，每服食饼及羹粥等，须臾吐出，贞观许奉御兄弟及柴、蒋等家，时称名医，奉救令治，罄竭各人所长，竟不能疗，渐赢惫，候绝朝夕，忽有一卫士云：服驴小便极验。旦服二合，后食唯吐一半，晡时又服二合，人定时，食粥，吐即便定，迄至今日午时奏之，大内中，五六人患反胃，同服，一时俱差。此药稍有毒，服时不可过多，承取尿，及热服二合，病深七日以来服之良。后来疗人，并差。
　　又方，治呕。
　　麻仁三两，杵，熬，以水研取汁，着少盐吃，立效。李谏议用极妙。
　　又方，治久患咳噫，连咳四五十声者。
　　取生姜汁半合，蜜一匙头，煎令熟，温服，如此三服，立效。
　　又方，治咳噫。
　　生姜四两，烂捣，入兰香叶二两，椒末一钱匕，盐和面四两，裹作烧饼熟煨，空心吃，不过三两度，效。
　　《孙尚药方》：治诸吃噫。
　　橘皮二两，汤浸去瓤，锉，以水一升，煎之五合，通热顿服，更加枳壳一两，去瓤炒，同煎之服，效。
　　《梅师方》：主胃反，朝食暮吐，暮食朝吐，旋旋吐者。
　　以甘蔗汁七升，生姜汁一升，二味相和，分为三服。
　　又方，治醋心。
　　槟榔四两，橘皮二两，细捣为散，空心生蜜汤下方寸匕。
　　《兵部手集》：治醋心，每醋气上攻如酽醋。
　　吴茱萸一合，水三盏，煎七分，顿服，纵浓亦须强服。近有人心如蜇破，服此方后，二十年不发。
　　治卒发黄疸诸黄病第三十一
　　治黄疸方。芜菁子五升，捣筛，服方寸匕，日三，先后十日，愈之。
　　又方，烧乱发，服一钱匕，日三服。秘方，此治黄疸。
　　又方，捣生麦苗，水和绞取汁，服三升，以小麦胜大麦，一服六七合，日三四。此酒疸也。
　　又方，取藜芦着灰中炮之，令小变色，捣，下筛末，服半钱匕，当小吐，不过数服。此秘方也。
　　又方，取小豆、秫米、鸡矢白各二分，捣筛，为末，分为三服，黄汁当出。此通治面目黄，即差。
　　疸病有五种，谓黄疸、谷疸、酒疸、女疸、劳疸也。黄汗#16者，身体四肢微肿，胸满不得汗，汗出如黄檗汁#17，由大汗出卒入水所致，方：
　　猪脂一斤热，温令热，尽服之，日三，当下，下则稍愈。
　　又方，栀子十五枚，栝篓子三枚，苦参三分，捣末，以苦酒渍鸡子二枚，令软，合黄白以和药，捣丸，如梧子大，每服十丸。日五六除热不吐，即下自消也。
　　又方，黄雌鸡一只，治之，锉生地黄三斤，内腹中，急缚仰置铜器中，蒸令极熟，绞取汁，再服之。
　　又方，生茅根一把，细切，以猪肉一斤，合作羹，尽啜食之。
　　又方，柞树皮烧末，服方寸匕，日三服。
　　又方，甘草一尺，栀子十五枚，黄檗十五分，水四升，煮取一升半，分为再服。此药亦治温病发黄。
　　又方，茵陈六两，水一斗二升，煮取六升，去滓，内大黄二两，栀子十四枚，煮取三升，分为三服。
　　又方，麻黄一把，酒五升，煮取二升半，可尽服，汗出差。
　　若变成疸者，多死，急治之方。
　　土瓜根捣取汁，顿服一升，至三服，须病汗，当小便去，不尔，更服之。
　　谷疸者，食毕头旋，心怫郁不安而发黄，由失饥大食，胃气冲熏所致，治之方。
　　茵陈四两，水一斗，煮取六升，去滓内大黄二两，栀子七枚，煮取二升，分三服，溺去黄汁差。
　　又方，苦参三两，龙胆一合，末，牛胆丸如梧子，以生麦汁服五丸，日三服。
　　酒疸者，心懊痛，足胫满，小便黄，饮酒发赤斑黄黑，由大醉当风入水所致，治之方。
　　黄耆二两，木兰一两，末之，酒服方寸匕，日三服。
　　又方，大黄一两，枳实五枚，栀子七枚，豉六合，水六升，煮取二升，分为三服。
</div>
    <div class="pagination">
<a href="葛仙翁肘后方备急方_page14.html">上一页</a><span>...</span><a href="葛仙翁肘后方备急方_page10.html">10</a><a href="葛仙翁肘后方备急方_page11.html">11</a><a href="葛仙翁肘后方备急方_page12.html">12</a><a href="葛仙翁肘后方备急方_page13.html">13</a><a href="葛仙翁肘后方备急方_page14.html">14</a><span class="current-page">15</span><a href="葛仙翁肘后方备急方_page16.html">16</a><a href="葛仙翁肘后方备急方_page17.html">17</a><a href="葛仙翁肘后方备急方_page18.html">18</a><a href="葛仙翁肘后方备急方_page19.html">19</a><a href="葛仙翁肘后方备急方_page20.html">20</a><span>...</span><a href="葛仙翁肘后方备急方_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
