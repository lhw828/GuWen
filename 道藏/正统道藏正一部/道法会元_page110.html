<!DOCTYPE html>
<html>
<head>
    <meta charset="UTF-8">
    <title>道法会元 - 第 110 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 110 页/共 361 页</h1>
    <div class="content">　　清浊初分，
　　天地既判，便有雷霆。轻清之炁为天，重浊之炁为地。天为阳，地为阴，雷为阳，霆为阴。
　　便有五雷，
　　五雷者，金木水火土，在人爪心肝脾肺肾。五炁相激剥，便有五雷。
　　下有五岳，
　　上应天之五星，中应人之五藏，下应地之五岳。
　　五炁往来，
　　五炁往来，生生化化。人能钻簇五行之炁，应变无穷。
　　生旺墓克，其义玄哉。
　　五行生旺墓克，方成造化。如祈雨，金水相生，动雷，金木相克也。此理玄奥，非遇明师口诀，不可得知也。
　　玄牝人门，
　　玄牝，祖炁也。乃天地之根，性命之本。人能知此一窍，为道则真，为法则灵。乃神炁之化，坎离之精。
　　五炁之祖，
　　玄牝为五炁之祖，若要运用，须是先闭五炁，祖炁方有所养。开晴致雨，斡旋造化，须仗此发用。
　　泥丸天门，
　　头有九宫，中为泥丸，上帝所居。泥九运用，须从三关上直至此中，方合乾坤造化。
　　万神之府。
　　泥九乃万神之府，又有阴神阳神之说。混合万神，尽於此中听候驱役。
　　胆炁为雷，
　　胆在肝中，内有青炁。胆怒赤炁聚，五炁运入胆宫，水火相搏，雷声动也。胆雄肝怒，忿炁成雷。天怒大叱，雷声霹雳。
　　意为使者。
　　使者属土，居黄庭中。使者，使也，随意役用，出口便是使者。务在澄心定念，口说意行。此先天一炁也。
　　两肾日月，
　　右肾属阴为月，左肾属阳为日。云雾才起，先闭肾中日月，然后吐出，遮蔽天地。
　　脐输星斗，
　　脐轮星斗，人身八万四千毫毛，同八万四千周天缠度，血为海潮，炁成云雾，皆是工夫实处。
　　心为天罡。
　　天罡煞炁。罡星在丑，炁冲斗牛。心怒则煞炁发。行持之际，以心大怒，紧咬牙关，忍炁忿怒而作，以北方之炁一吹，天倾地裂，雷雨大作。
　　水火成雷，
　　肾水心火相搏，雷声大作。正所谓相刑相害，而雷雨大沛。
　　金火掣电，
　　金肺火心也。以金克木，木返生火以制其金。行持之际，以两手擦起心火，顷刻屯蒙发，雷电光现矣。
　　水火风动，
　　水肝火心也。风，巽方。火木相克，木在东，火在南。肝怒则火发，巽风大起，可嘘青炁向巽方，狂风大发。
　　金水沛然。
　　金肺水肾。运肺液灌满肾中，方生雨露。此乃金水相生。
　　土为中宫，
　　脾属土，中宫乃黄庭。木金水火，无土不能聚会。
　　运转五行。
　　诸炁才到黄庭，乃都省也，方可运转五炁，上朝帝阙。
　　常朝上帝，
　　五炁运转，朝礼上帝於泥九宫。返为婴兄，即浮黎始祖。
　　泥丸之尊。
　　上帝乃泥九真人，即我也。
　　我口是敕，随吾令行。
　　号召万神，无不听令。
　　神非外神，
　　神乃自己元神。存精则炁全，存炁则神全，非纸画泥塑之比。世人错认者多。
　　五炁之精，
　　神乃五炁之精，精存则神灵。炁乃养精，精炁神全，何法不灵。
　　我炁自神，
　　炁全神全，自然通灵。炁乃神之主。抱元守一，神应无方。
　　外神不灵。
　　自己精炁神全，何施不可。向外求神，实非明理，空将酒物祭祀神明，真炁耗散，外神不灵。
　　五户不闭，
　　五户，眼耳口鼻。五户不闭，五炁不聚。要炁聚神凝，天地方可交合。
　　天地不合，
　　地炁升为云，天炁降为雨。天地交合，方生雨露，长养万物。
　　五炁不聚，
　　世人行罡作诀，念咒书符，不识内中造化，徒尔身衰炁竭，五炁不知攒聚，无克制，无蒸郁，五雷不动矣。
　　五雷不生，
　　炁无所聚，不知克剥，五雷不生。若金木相克，水，火相搏，五雷动矣。五雷，即五藏也。
　　阴阳不蒸，
　　阴阳，水火也。先行阳火遍身，次行阴水，缩谷道，放下水火相交，引上昆仑，便有雨也。
　　雨从何生。
　　世人不知雨从何至须水火相蒸，乾坤升降，方有雨也。
　　若无屯蒙，
　　屯蒙者，郁闭之义。如祈雨运用之时，遍身冷汗沾衣，凄惨惊寒，即大雨降。
　　雨从何起，
　　祈雨之时，冷汗先湿左臂，东方雨起；先湿右臂，西方雨起；湿於头，南方雨起；湿於肾，北方雨起。
　　屯蒙不发，
　　不合阴阳造化，屯蒙不发。先须闭谷道，运肾水，至心外，以两手擦紧心火到烦怒，电光立现。
　　电光不现。
　　无怒炁，心火不发，因此电光不现。要大怒叱吃，双目电迸，浑身冰冷，电光现矣。
　　此神无炁，
　　神炁无主，无作用，乃神无炁也。正所谓击石得火，炁壮神全，何法不灵。
　　何由而发。
　　无运用，无收闭，无取吸，不刚不强，不忿不怒，何由而发泄。所谓：有罡有诀，愚人夸说；无作无用，贤人笑杀。
　　心火不炎，
　　心火炎炽，大忿大怒，性急将易降。心不急，神不降。
　　欻火不降。
　　心神，欻火也。借事激起心火，大怒大咤，欻火立降也。
　　肝神不怒，
　　心火既发，肝神叉怒。大怒魂惊魄惧，即将至矣。
　　辛帅不临。
　　心火发、肝魂怒，一志向前，不摇不动，是有主也。
　　意无所主，使者不行。
　　脾神使者所主，铁定决要如此行事，专心致志，使者立便奉行。所谓三帅化形。
　　水火不交，
　　心火肾水，一时不交，便生疾病。火无水则燥，水无火则滥。一升一降，水火均调，方神炁混合。
　　神无所养。
　　水火混融，神强炁壮。水火不交，神衰炁竭。如人无食，枯木无根，渐至倾倒也。
　　元神不完，
　　积精生炁，积炁生神。精炁耗散，神何所养。丧亡可待，何法能为。
　　元炁又短，
　　元炁者，祖炁也。神为炁子，炁为神母。神强炁壮，神弱炁衰。元神不完，元炁短也。
　　妄役鬼神，
　　神炁耗散，作用不灵，徒牟怨神骂鬼，心生疑滤，返将神将轻视，更无敬道之心。
　　谓法不灵，
　　徒乍行罡作诀，不知返求诸已。及乎无验，便谓道法不灵。此等之人，良可叹也。
</div>
    <div class="pagination">
<a href="道法会元_page109.html">上一页</a><span>...</span><a href="道法会元_page105.html">105</a><a href="道法会元_page106.html">106</a><a href="道法会元_page107.html">107</a><a href="道法会元_page108.html">108</a><a href="道法会元_page109.html">109</a><span class="current-page">110</span><a href="道法会元_page111.html">111</a><a href="道法会元_page112.html">112</a><a href="道法会元_page113.html">113</a><a href="道法会元_page114.html">114</a><a href="道法会元_page115.html">115</a><span>...</span><a href="道法会元_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
