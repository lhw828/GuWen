<!DOCTYPE html>
<html>
<head>
    <meta charset="UTF-8">
    <title>洞真太上说智慧消魔真经 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洞真太上说智慧消魔真经 - 第 1 页/共 2 页</h1>
    <div class="content">洞真太上说智慧消魔真经
　　经名：洞真太上说智慧消魔真经。撰人不详，出於南北朝复期。原本七卷，现存五卷五品。底本出处：《正统道藏》正一部。
　　洞真太上说智慧消魔真经卷之一
　　真药玄英高灵品
　　太上道君时说上清大智慧文消魔真药玄英高灵品叙，金阙帝君曾侍座而闻之，乃以告青童君曰：此《上清消魔智慧经》中之所言也。将可以逐邪起疾，驱精除害，散六天之鬼炁，制万妖之侵者，诵此章乎，实神虎之支干，真炁以秘用也。上相脱可以告道士宿命先有真名者，未学之时而为众邪所乘，在室之日而为鬼物所病者，若能昼日诵之於房，夜则□之於心，乃百邪远尔，使神开心朗矣。青童君拜受所说，以载於神符之篇焉。玉清上清太极药名，犹足以却百鬼，况服食其物乎。九宫之仙莫见此书之篇目，太极上真亦不传智慧之大经也。此经施於知空之学徒，不授於地上之真名，须道成升太极，乃传诸有受者耳。今太上说钞智慧之经中万分之一言耳，虽有真名於地上，而未去学道，无缘尽闻之也，是为此经不可备闻也。闻其首题，知其药名也，为有真命之名玉书上清也。
　　青童君伏受所说，后以告赤松子。赤松子学道未得之时，乃於金华山中，忽得疾病困笃，经一十六年，虽复思真存精，而所苦不愈。松子当此之时，故自平心求道，研神守静，初不以困病为悲感，以生死为视听也。所谓六天灵鬼以病乱真，或上人教耶使疾，但志欲坏真心，视履水火正与不正也，乃为病试者矣。松子既清斋扶疾，诵智慧，讽消魔品三千遍，则所疾都愈，心开神朗，有愈於未病之时也。盖夫病者，一以试心诚，二以下尸浊，三以消不正，四以练尘秽。若平心坚向，情志愈造，求道守神，希期玄教者，则疾可须臾而散矣；若惑疾乱心，守懃不固，情游杂向，诚存苟勉者，则疾可终朝而考矣。松子后於大霍山中道成，上诣金阙，受书为太虚真人，是宿有真名於上清也。
　　《智慧经》，一名太素洞经，或名素慧传。凡有七卷，藏於玉清之阙，高上虚皇丹房之里矣。常使素灵玉女三千人，侍此七卷书也。故或号曰《太素洞经》耳。智者知日中之上皇也，慧者宜以生生为急也，慧字有两生共并，而共乘一急之象也。
　　有画志者，《智慧经》言也；无画志者，太上道君二相言耳。当以次合尽诵之，使三千过。过数未足而中息，皆更从一始。若长斋正室#1，注心诵毕，皆当断绝外物，不得中息，中息受拷於身，玉童上剡三官，奏闻於金阙也，不可不慎。学道者要当诵之使毕，皆却邪朗神，开心散愚，除妖平炁，真精入体者也。先斋五十日，乃当诵之，掇手安祝，令声裁出口，勿忽卒也，勿速略也。既究之后，自得其妙，其时灵人将有降告，能解其旨，亦飞行太虚，太虚真人是也，诵得万遍乃佳也，功毕之日，云车亦至矣。此道大於三十九篇洞经，而得犹减之者，是智慧之钞万分之一故耳，况尽看七卷之玄囿乎。然四极科法，不得传地上学道未升天之真人。如可修斋之日，尽诵此一卷乃佳，穷人自不能尔也，在世间俗中开看神文，自听读之，不在故斋注心毕之数也。亦宜先暂省，令谙识条例，然后乃斋诵之，三千过为一毕，二三千过为一至，三三千过为一入，四三千过为一朗。郁仪赤文为四朗，应景散者也。不可先已暂看，已谙既诵，勿忽略而过，此青童东科之大忌也，使人眼失守光，慎之。常当安注视字，徐徐而微言诵之，若辍误，更却读，於止以还三十字，清静烧香，漱口向东，平旦为始，如结璘黄章，所谓温之至道旦者也。
　　当诵经时，听三时食息也，辰时、午时、酉时，夜去至平旦矣。若一毕事宜，又未得即斋更诵者，迟速自期，不必相涉也。一毕欲更读者，皆当更斋如初。洞台内书刻郁绝西山北绝石，其文曰：诱会有素娱端加讲所精至道方朗豁智来温慧经者也。其文多聊旨书诵书之意也。
　　上清大智慧文消魔真药玄英高灵品叙，太上道君所受高上经也，亦使人飞轮太空，逐截六天之炁。此经有七卷，太上道君所宝秘也。今青童君钞撰消魔之章万分之一，厕杂於神符之前后也。
　　太上老君为太上大道君典领神虎太符、金虎真符、智慧素经，告王君使传知真者，告青童使传成真者。夫知真者，谓智真而得真，成真者谓懃求而获真者也。此书唯使二君传授於玄名玉书者，他真人不得妄传之矣。是以太上故告於后圣金阙帝君，金阙帝君以付上相、上宰二君。七百年内听三传，先誓盟，毕而行之，不盟而视，七世获考於三阴水官。
　　三阴者，五帝之三官也，治罪人之死生矣。第一左官治生人之罪，第二右官治死人之罪，第三女官治女人之罪。又水火左右官，左水官治妄言天地，宣泄天文，辱毁二象，恶犯三辰者；右火官治大逆杀生，伐害师君，反谋父母，罪大丘山者也。五府在岱宗之下，太山之阴空洞之小天，小天周回四千里，尽置於三官也。玄中有三太空，有玉清太空，有上清太空，有太极太空，玄中有三空，洞亦然也。夫太空者，在太山之下，空洞之上也。夫空洞者，在太空之下，真人官室之上也。夫太清九宫，亦有三太虚。太虚者在太极空洞之下，五岳之虚中也。
　　太上说智慧：
　　太上老君侍太上大道君之左，道君闲居於协晨灵观嶒之室，下籍九玄紫辉，右卫有六领狮子巨兽。於是太保真人简生，玉清神女房素，执朱陵飞炁之香华，捧要妙之幽章而立，太上道君漱碧水，吐绛炁，虚心静躬，安神注玄，乃左带神虎，右佩金真，说吟智慧上经，及灵药消魔上章，及八玄九真七扉三烛。曰虚曰无，上文玄郁，千真停轮，万灵止足，灵音上激，志画介福，殊响逸奏，洞金朗玉，上监潜幽，下焕筌伏，玄范流秀，神览颖速，道会无涯，希韵幽觉，飙炁延虚，埃圯积域，是以玄珠有怅怏之照，清鉴激闲寂之录。大道远备，飞光遐灼，动步灵溪，惊浪素逸，沈挺九冥，难望解踵，变不期蔚，处不罔墨，变化翘阳，希栖德景，恬愉双门，反悟理几，镇朴大象，振群广河，冥洞玄通，理妙接微，遨玩神刀，泛澄大块，激百阳以生电，鼓千阴以吐威，六天失炁，九魔消摧。握日广霞，万烟入怀，静与天地合契，动与七景齐晖，寝安弗安，处危弗危，映彻波烟，拘真放栖，协晨则二绝交和，眄目则万冥自开，於是足排七度，手秉天机，巅盖玄辰，合还二仪，河山为之崩决，四炁为之流移，亿坚明石，迅耳豁颓，周落灵度，廓一玄归，则神全虚使，妙韵玄飞者，必能动太空於无旋，生群风於潜颖，举八景以上升，抗飞辔於清领，逸凤车以高观，放云軿以流骋，欢九遐以济豁，凌紫天而停朱景，乐七源以通炁，冠碧津而注绛井，飙烟浪电，与妙体挺，澄空神钦，灵梯绝永矣。朱光已焕，歧入玄河，戢翼观化，逸尚虚罗，万殊总映，飞轮玉阿，鸾啸龙跃，虎嗥凤歌，万响琼散，众玉乱葩，琅林振风，绛木踊华。尔乃激和万音，飞鸣千律，灵范既舒，云邻显质，弘化晨流，奇术夕出，解带游神，拥膝萧粹，观化不藻，平玄不蔚，挺关空流，萧任莹荟，七朗永时，不遗不贵，逍荡寒灵，无独无对，钦托神条，行歌冥惠。攫天备肝，狮子镇胇，焦火卫魂，铜头齐魄，长牙奋耳以逆跃，电父激炁以双趺，揭齿敛足，雷公磕捺，六眗营赡，五虎呴沸，衔刀逐邪，猛兽驱秽，奔炁雷精，保生莫坠。然此灵禽，始由人动，道亦济生，凌峰凝神，振披峥嵘，九凶遣难，不思不情，均合八象，器玄炁轻，重霄七眄，垂芳秀英，朱黄炎萃，非烟焕灵，陶运合真，洒朴散名，漱味灵翰，神炁平清，任浪二天，高芳馨冥，玉女执香，紫妃抱罂，灌津霄池，散华玉庭，檄命甲骑，族摄天丁，毒龙吐阴，神虎出兵，外缠玄炁，内备七城，道未降合，凭威而生，真成齐德，元炁玄并。是故玉清霄真，心无空岸，高栖绝冥，抱丹云涧，爰及上道之士，含章自粲，逮于上德之士，独味冥散，玄不期真，标不启焕，颉颃大道，濠川之畔，冲起应时，希微常韵，飞弦远逸，音不待弹，九和玄响，空同至宴，故能心绝於天外，妙同於一观也。自此以下，皆龙曜四泽，发精幽仙，游梦玉清，托景上闲，浪映升虚，手排八千，身振紫策，巾朱冠莲，晃照七谷，飞芳漱烟，精彻太虚，德功九天，并日戴月，恬栖浩篇，飞轮北丘，解带华园，西母命辔，参乘龟山，四摅大惠，妙咏太玄，六阴美骄，来修昔缘，自德致不遐，心未悟真者，皆加以琅牙郁华，七阳日婴，九琳之液，八琼之精，四蕊紫浆，五珠绛生，三华飞刚，双珠月明，兰酒金，甘露玉瓶，青建弱罗，漂芝流灵，神渠丹散，玄柯连萦，琅根朝结，西皇素盈，可以冲跃朱霄，飞虚玉清，呼而噏之，以至真灵，漱而变之，以入紫庭，亦可以东极织女之水，亦可以西尽长庚虞汧，亦可以南穷阳光之根，亦可以北测太阴夜城。於是朱夏凝阳，景飙远翔，太虚拔精，二象徊光，八道调和，乘穆运芳，化理九绝，德畅玉皇，窈窕三关，神轩四张，庆云霄构，六度休祥，灵风散魔，法鼓征兵，游汜濯津，洗之沧浪，练魂化魄，俱会道场，掇清把萧，和炁保长，服启华颖，惠赞外融，下挹玄流，仰排空同矣。未学，少玩道宗，昔因德举，位为仙皇，飞落脱世，上游空同，鳞游冥津，振地天江，朝夕众仙，下几存亡，耳忽闻玉清之上道，穷真之玄岸，志慕首仰，坐以待旦，我独何辜，耽此小宴，何可长染风尘，终为上皇所抃粲者乎？於是乃置弃仙章，解冠曩世，虽复体和纷林，然心栖象外，仿髴高秀，希音玉籁，尔乃遂辞荣散华，振策崇岭，咀嚼无炁，吸引二景，抗翅鸿征，极神测挺，寂胃虚中，敛炁倾鼎，殊荏守玄，弥春闭静，淡身自丧，尸不束整，放形存空，无执无秉矣。遂启洞门於希林，寻灵迹於丹穴，发九天之朱匮，望上清之琼札，玄书既刻於玉章，绛名始刊於虚阙，周游五岳，万岩毕至，百岫千峰，莫不履比，一瞻玉陛於紫清之云，再睹神文於锦云之笈，四遇三元於玄台，六造五老於灵室，为太帝携持有九，厕高上同辇者七，於是天扉廓散，素彻朗幽，延轮回轩，高会上朝，羽锦帔，流铃鸣箫，龙冠凤裙，随云逍遥，冥漠齐晨，心洞体辽，乃觉我往，医足虬藏，今起似鸾飙，是时实自足自娱，长宴紫宇矣。通玄测极，向空尤难，然后知道妙灵观，有累千之涂矣。足生齐全，玄心壁往，然后知求心之定，足生之幸矣。是故宗之者众，极之者寡矣。然正用无坚之心，以上向玉真之感，又须无难之往，以上求至生之固，亦必获玉映以齐照，终成帝皇之延容也。荡则万万而不冀，专则有冀而万来矣。诸有外情之徒，欲栖生之夫，闻道而膝行，道寂则俱亡，向山而两足酸寒，涉川而三血波战，五体交攻於未坠之谷，一身惊剧於死生之岸者，适足尽天年之劳苦，为声名之外规耳。要皆由心散不一，情荡不固，渐竞日滋，浑不自觉，坏正丧志，迷梦道林故矣，安可以告至道哉。
　　今将告子灵真绝术，天仙之方，大度秘要，长存上经也。若欲白日升天，北诣玉皇，策龙飞景，宫馆上清，倒掷琼轮，巅回五辰，合日扬光，入月彻明者，当得玉清隐书，佩神金虎符。郁仪赤文，招日同举，结璘黄章，与月共居，洞真玄经，五辰合游，大洞真经，七世散仇，三十九章，七祖仙天，黄老八道，九真神书。上逯灵书紫文，魂魄炼拘，金阙作纪，五老宝箓，玉庭百芝，上清精药，玉清智慧经中钞言。
　　乃曰六淳发荣，玄光八角，风实云子，帝坦玉闼，金敷荚英，广天黄木，昌城玉蕊，夜山火玉，逯乃凤林鸣酢，西瑶琼酒，中华紫蜜，北陵绿阜，绛津金髓，月精日寿，朱河琅子，蓬山文丑，濯水七茎，崩岳电柳，北采玄郭之绮葱，仰漱云水之朱蜜，夜牛伏骨，神吾黄漆，空同灵瓜，四劫一实，冥城麟胆，炎山夜日，东掇扶桑之丹椹，俯采长渊之立藻，上和九转之飞玉，下咽青玄之霞宝，太虚结镮，素女怀抱，紫虬童子，九色凤脑，太极隐芝，绛树日道，太上虹李，天汉大草，南宫巨珠，西乡扶老，三梁龙华，灵妃所讨，有得食之，后天而老。此玉清之所服，太上之所宝，可以上飞景霄，分晨亿道，守镇皇精，朝注九脑也。然斯道至大，妙灵映邈，非血食肉人所得备悉，但闻玄音以散浊，听风气而逐秽矣。上可浮绝泰素，下可以禳妖豁疾，自非德响根神，孰能并流於灵逸哉。故上消魔，以理炁於万通，故上真药名，以育神而奔邪，信哉斯言。
　　其次上清幽芝，太上九时，有八光太和，斑龙黑胎，文虎白沬，出于西丘，七玄飞节，九孔琼珠，云浆琳酒，玄圃琅腴，钟山白胶，金生青敷，阆风石脑，黑河珊瑚，蒙山白凤，玉胇灵丘，苍鸾金血，东英朱叶，九节交结，太微紫麻，琼华玉实，流渊鲸珠，赤河绛壁，北汲太极之井，中掇文朱之脉，云庭神桃，昆园平雀，夜精日草，青津碧荻，真宫郁坛，玄都三盖，左服玉童之光，右挹玉女之炁，上招神元，下饮玄濑，仰握兰圃之琼精，俯摘圆丘之紫□，白水灵蛤，八天赤薤，万载一生，流光九队，有得食之，后天而逝。此天帝之所服，太上之宝贵，非太极之所闻，中真之所逮，诵其章可以奇流永生，讽其名可以起疾斩精。
　　盖夫智慧之章，消魔之经，极钞於妙象也，灵芝上药，真皇清辞，亦粗激於道目中矣。佩符带真，口诵九素，庶足测众魔之情乎，体元承炁，朝研玉玄，当守之以万椿之外耳。四魂九魄，乃遂交生於一身之用，用之殆足乐也。
　　其次太极之品，四真常珍，乃曰九石炼烟，丹液玉滋，荀首流珠，琳华石精，丹炉金液，紫华虹英，太清九转，五云之浆，玄霜降雪，腾跃三黄，东赢白香，沧浪青钱，高丘余粮，积石飞田，太虚还丹，太秦玄坚，长光流草，云童飞千，亦能使上飞轻举，起体霄冥矣。此天仙之所服，飞神之所研，非陆游之所闻，山客之所见也。又当知九化十变隐地八术，然后乃能广游玄空，倒步天阿，乘云驾龙，凌腾无方矣。
　　其次又有三十六芝，飞炉炼烟，阳水月华，五石之腴，填生五藏，炼貌易躯，及瑰葩云屑，金粉玉柔，亦能延年益寿，可至万岁也。
　　其次又有玄水云华之浆，五黄郁灵中精，千石琼饮，众青朱英，白车飞节之实，流马紫木之黄，一服立使人长算千纪，日服日延，年随药进，命与药迁，亦无穷之灵物，不死之奇方也。夫长算千纪，时谓服但一刀圭而已耳。毕其下药，先有松□阴脂，山姜伏神，昌蒲门冬，巨胜黄精，菊花苟杞，崖蜜茯苓，桃皮泽泻，葳甤黄连，升麻地黄，赤板朱英，云飞水桂，众物之精，其类繁多，略举一端，服之为能小益，不能永申，高可七百年，下可三四百岁，恐不辨长享，无期上升青天也。亦能身生光泽，还白童颜，役使千神，得为地仙，陆行五岳，游浪名山，故不自辟其必死也。又渐求上药，以自改新，则易为阶级之进，何必守故而不迁，取期限以役齿乎。然此等道，宜柔弱温仁，至心一意，洁体清净，调和五藏，安形念景，存保百神，守魂炼魄，除秽荡滓，游心重玄，情无流华之欲，抱一独往，怀无婴尘之累，熏辛五辣，不近於口，肥滋血味，不经於肠，山居空处，不营外事，乃上可以耽玄存真，召神符灵，下可以饵食八石，呼吸液津也。
　　夫阴丹内御房中之术，黄道赤炁交接之益，七九朝精吐纳之要，六一回丹雌雄之法，虽获仙名，而上清不以比德，虽均致化，而太上不以为贵，此秽仙浊真，固不得阀乎玉闼矣。且崄巇履冰，多见倒车之败，纵有全者，臭乱之地仙耳。想访拟高范，不足絓意，而注营乎近，不及导引服炁之法，胎息闭心存念之术，幽神中篇，金匮隐旨，黄庭内外，太清守记，凡如此道，数千余事，皆流传俗间，兆所知闻，自中世以来，轩辕之后，以此诸道而登度者，人以岳积不可胜数。此懃心至矣，守精笃矣，秉操坚矣，志向定矣，行此四德，余将为兆破魔升仙也。至於不固之人，有为之者，或弥年历纪，不得其益，何也，或服引呼吸不得其理，或为他物所惑，将成而败，或暂得其益，遇疾则止，或师将告之，而不知别，或心不能专，精神纷错，或积罪作咎，以犯天忌，或虚增经方，以意损益，凡如此者，往往相寻，此皆浮华之人，傲秽之士，为有虚言，不可教也。故使大道不匝於天下，真仙希游於世间，皆人之深责，非吾党之咎累矣。
　　夫诀在平淡无营，内视八道，数神垂魂，不苟不保，灰尘九魂，抱一游冥，五藏莫放，液炁玄凝，临死生而不畏，对奇怪而不倾，纵天形於空同，敛神和而守精。於是大试於何而起，妖罔从何而生，金石不能比其大质，八流不能敌其渊停。澄正之才，实由天生，亦可学而速获，亦可不求而成矣。格而言之，仙非强可求，真非干可营，自无玄籍，自不得闻智慧之经；自无玉书，终不见吾神金虎章；自非懃慕飞仙，不得知太极上清。揔而言之，分也，志也，精也，懃也，行阴德也，救灾厄也，慧穷困也，立仁功也。都而统之，慈心以对万物，勿行凶心以向万生，道要之门户矣，获道之曲室也。子懃诵而思上灵，将告子难通之辞，或心开而解宗，朗神而真来，万鬼走迸，笃病不治，妖注窜伏，疾愈即时，实赖神虎以威六天，亦由智慧御消魔之医也。百絙解脱，心炳神康，六和长安，七精开朗，众罗远纵，不存不亡，大哉上真，太上元功，讽及於此，上拜四方，大以尊我神文黄道大章矣。若诵经未满三千遍而中止者，又当更斋诵之三千遍，不得前为数也。
　　洞真太上说智慧消魔真经卷之一竟
　　#1『长斋正室』，教煌本作『长斋山林冢室』。
　　洞真太上说智慧消魔真经卷之二
　　入定品
　　太上八术智慧灭魔神虎隐文，得者入定，生生无死，上相青童撰合成章。若有笃志宿命应见此文，受之皆当斋戒，赍金龙玉鱼盟誓。皆是天下万精群灵之名，千魔万妖之隐讳也。故撰之成文，太一帝君常以鬼兵卫之，慎勿轻传。太上大道君，爰乃自弹景龙云璈，霄音千逸，万响缠激，流徽郁勃，紫蔼回荫，玄风八发，於是玉凤延颈，金鸾整炁，龙吟碧波，虎跃神州，九啸和唱，玄钧洞无，伏兽攘袂，猛马张喉，揭岳横林，衔剑摄邪，众声纷乱，百狼玃妖。尔乃命玉清上宫侍女安法婴、田四非、赵定珠、存云门等，合歌挥神之诗，灭精散灵之曲，其辞曰：
　　泛泛太霞辔，八浮造云营，神宗理灵襟，龙翰秀玉京，
　　金门缠蔚裕，九房朗紫琼，高驾涉北元，萧萧入无生，
　　朱虎导灵师，绿辕登上清，四玄明朝禁，抱华还凤城，
　　七难尚梵绿，拟标九元衢，宣曜宝太晖，飙眇跃景敷，
　　整控启素乡，河灵已前驱，阴云带夜日，烛月欻交初，
　　结朗未生神，携领同反无，万源泻北谷，乘空归流星，
　　灭景擢浮游，峨峰自霄浪，缠绵嘉乐宿，妙微挺虚向，
　　逸宅丹玄本，太空道赤畅，幽明秉灵符，暗推岂乖丧，
　　落玄表群会，生始似久梦，德隐冲内迹，至寂不觉当，
　　神精感太素，烟映在所之，玄响奏豪外，幽条焉能疑，
　　协晨鼓长扇，晖霞生在兹，绝洞溟溟流，翔翅六领台，
　　神王入玉虚，至无侵朱兵，九罗遘幽辽，妙会亦已平，
　　道藏金极章，弹调赫□荣，千龙吐渌水，九河倒竭倾，
　　洪蔼摄绝宅，灵浪四盖庭，齐首嶒宇，莫检形与名，
　　领拔纳元和，秀纵玄执理，含精灼云房，萧倅清零纪，
　　灵道趣兰阙，玄玄即排起，万峰但奇观，云上有琼子，
　　终劫协玉华，靡觉方自始，源神齐洞化，沦伏忘定征，
　　河侯结上观，景珠玮琳庭，理无二虚表，凝澄岂亏盈，
　　太阳交重阴，回拂存落冥，同任六觉外，灵唱齐一声，
　　运玑璇汉道，焕焕动华琼，万神腾朱马，千魔无暇生，
　　妖灭水火宫，真躬宝太贞。
　　四命北阿，理神定辔，呼召地祇，土精匿炁，
　　山岳藏云，九源绝灭，推校千精，执馘雷震，
　　北帝启道，四明奉辕，摧烂万邪，勒割酆山，
　　九鬼共首，千魔同身，五帝秉钺，神公吐烟，
　　紫明炼观，朱炁累缠，灵走夜台，精藏长绵，
　　毒兽万尺，所屠无亲，有何小妖，聚百累千，
　　交炁齐瞻，当人生门，神虎纵威，斩玃枭残，
　　太无奇道，至灵所甄，子今受之，永以佩身，
　　万试不校，千妖不干，玉华诣房，天真游旋，
　　讽明灵音，上朝三元。
　　歌毕，於是太上大道君乃命左玄玉郎郁梨玄，执紫金羽节，召太微天帝君。太微天帝君凝化精炁，操真策虚，啸咤万神，权罗本初，手执金真，淡盻太元，忽闻命卒行，登勅驾羽灵，朱皇启道，辇甲天丁，万虎驱除，金龙御兵，玉节投景，飞华入冥，流浊焕阵，行启
　　日精，打碧鼓之滂浪，叩琼锺之砰砰，於是玄钧合和，广乐遏后，九凤延颈而唱啸，百龙衔津而同呴，金精踊音，八鸾翔舞，紫旗建霄，锦旄绕野，绿盖列荫，曲晨欻举，流铃交掷，月明彻响，琼玕表真，徊停五象，香华散烟，雰葩三景，轻霄纳晖，薄霞带光，鸣辔七道，八舆浮空，虚辇九千，卫以毒龙，走云赴玄，聚炁摄风，天明蓊溃，八光朦胧，真女右骑，左命灵童，倏欻千亿，已到上宫，停驾玉清，身超帝墉，徊步紫阙，稽首待通。既至良久，太上大道君乃勑命侍晨四臣徐引以前，登药珠之闼，入七映内房，太微天帝君称名曰：贱臣今到，请闻大命矣。
　　太上大道君曰：李山渊德合七圣，为金阙之主，方当参谒十天，理命亿兆，定中元於玄机，制阴阳以齐首，拔真擢领，封河召海，断任死生，把执天威，馘灭六天，总罚三官，罗执北帝，明公侍轩，道亦高标，德弘逸远，任亦重矣，掌亦侔也，我既已说之以智慧，又复记之以消魔，智慧可以驱神，消魔可以灭邪，复授之以神虎真符，使威馘六天，咏之以挥神高章，亦助之散秽去患也。且太微帝君所宝有金虎真符，以制天地神灵，叱之以行便得摧斩千精，佩之而往则万鬼灭形，众魔妄侵而即死，群妖窥之而目冥，乃可俱授山渊，以成其任乎。
　　於是太微天帝君稽首唯唯，乃解云笈，发琼函，七光映素，流日启真，九晖停曜，飞香交缠。执符未授，顾命太微侍女纪林华、严采云、朱条烟、韩放要等，合歌金真之诗，步虚之曲，其辞曰：
　　太冥绝四玄，洞景寄神通。玉台敷朱霄，绿霞有金墉。
　　上挹云珠岭，仰投无刃峰。灵镜耀紫绾，蔼沬晖冲空。
　　冥化缠玄琅，挹节携紫童。圆涂无凝幙，绮蔼复有重。
　　南排朱阜户，西踰豪缺窗。体娇万津波，神生蹑十方。
　　玄归反寂辕，上响乘天龙。
　　冥摅飞景舆，挥铃七道游。轻朗云尘津，欻已造玉州。
　　左摄玉映妻，右命金真夫。上接飞霄贤，俯援灵妙畴。
　　弥缠广寒宇，披锦入神丘。凤脑固劫龄，蕊醴反华颓。
　　太上宴寿稔，制命万杪阶。三觉承玄数，纵欢焕牙回。
　　飙粲停琅华，紫桂何栖栖。琳实鸣九霄，玉节征太微。
　　黄策遏德刃，岂罕真人晖。弃素入无质，百象始俱遗。
　　豁阳丹炁颖，烂灿绛云飞。齐契玉映静，炫悬上清畿。
　　神灵应冥数，顺感招兆世。洪津浪纷蔚，并景参容裔。
　　峨峨金阙子，萧条入云际。俯仰万兆变，将顺同精契。
　　玄栖绝寂台，清咏智与慧。消魔灭万锋，挥诗以逐秽。
　　金虎承天威，摧神以匿气。扫妖千万顷，万里无邪芥。
　　於焉大神割血，百精丧目，金虎奋豪，吐威放毒，收鬼无间，横截刳腹，六天共首，神灵顿局，鸟兽藏音，林草偃伏。太元奇逸，灵文朗郁，佩之而进，得以朝玉皇，礼之於琼寝，众真诣其房。有泄於神虎文，祸及於九宗。有漏於金虎真符，殃逮於七祖翁。山渊藏之，道德之英矣。
　　歌毕，太微帝君乃授李君金虎真符，誓陈谢而各别去。李君既得奉受二符，及闻太上说智慧消魔之二经，并告上相青童，使与上宰四辅撰集合成为文，令常施用，以传宿命当为真人者，七百年中听三授之。
　　此诗希微异音，多是天地万精群灵之名，千魔毒妖之隐讳者也。太上咏其名，以显其化，以叙其事，以盟其符矣。神映八观，灵洞奇落，威灵之秘符，灭魔之妖，作是神虎，首其上标，金虎班其次序，智慧蔚乎文中，消魔陈其字间矣。若夜中恐畏，但讽此二篇诗，则千精迸匿，如与万人同宿。山川闻此诗咏，其神皆执鞭向声处而拜敬也。况佩神金以流焕六天，何得不聚伏耶。若有志道之士，游行五岳，欲升仙腾超，不得太微天帝及太一君讳名目金虎真符，则名不得上仙府也。佩此符并讽诵灭魔之文，则千精进匿，如与万人同宿，山川闻此咏，其大神皆执鞭向声处拜敬也。若佩太微天帝讳及太一君字，皆当赍盟信义请受师口诀，不得经历洿秽，所谓八地隐术之秘妙也。慎勿轻泄，传非其人，殃流百世。时不能受此，恐有发泄，封还名山。
　　洞真太上说智慧消魔真经卷之二竟
　　洞真太上说智慧消魔真经卷之三
　　守一品
　　太上告金阙帝君曰：凡夫勇猛，能从科戒，制伏心形，积功累德，永成大圣，要由守一。一本无形，而能感应，感至须形，随因见果，一有一无，无穷无极，无劳无损，无减无增，无咎无累，无死无生，无生常生，常生无死，无死之生，生生一切，一切禀生，资此无死，无死能生，生成无数，守之者智慧，弃之者愚痴，愚痴致死，而智慧保生。生生可贵，一切所欣，欣生恶死，含炁所共，而求生者不生，畏死者促死，死生不得其道，是以乖於所期。不乖所期，决在智慧，智慧先起，起知有一，一者生炁，炁生相生，不得忘遗，不得壅遏，遏炁求生，生炁断绝，绝即为死，死未由生。冥冥长苦，识者悟之，悟之不早，是名无知。无知陷愚下，愚下难化，化而不知，知而不勤，勤而不能久，久而不能精，精而漏泄，是名无断。无断堕痴，痴剧不改，非智慧也。智慧者，改迷入道，舍邪还正。守其生炁，炁生相生，生炁变化，离合成三，一曰始元也，二曰元洞也，三曰玄空也。下曰玄炁，玄炁主空，救疾消灾，乘空可也。中曰元炁，元炁主洞，延年不死，除碍可也。上曰始炁，始炁主元，相生不绝，妙有可也。妙有兼三，元洞空也，有未能兼，习空习洞，习洞者修德，益算延年，独则抑想，偶则不施，存身为本，接物为末，本末一名为慧也。习空者立功，教化救赡，偶则施人，独则笃己，济物为前，成身在后，后前尚二，名为智耳。习元者修德立功，一动一静，物我兼济，一后一先，随时不失，一凝一施，生己生子，生身生人，人神通畅，名智慧也。智慧之炁，炁极道源，源本无名，强号曰始，始炁之先，以生为急，急生者生物，而我常生，生生者不绝为道种，疾愈灾消，加笇无极，恩被无穷。故一炁最妙，学者不知，非智慧也。知此一者即是始一，能兼三事，故称元一，次曰玄一，总谓三一。三一之中，三事各异，异而行之，功德有深浅，混而同会，名号极宗源，源一之妙，不增不减，不死不生，而生生无#1极，故最高最尊，独立不改。而生生之人，须阴阳配对，一炁谛识相生，两半成一，一生三焉，孜孜相传，无穷已焉，谓之志，志此一源，不得相滞，耽色逞情，弃丑逐妍，浮华失素，嫉妬诤夺，非智慧也。智慧者少私寡欲，欲净而不着，欲为而不诤，若欲专而略他，欲此而忌彼，欲共而争先，欲先而重望，欲己有而愿他无，欲己妍而愿他丑，己得欲速，许他欲迟，会泥不悛，离忆不遣，思念我狂，违经破法，不顾人神之责，不计罪苦之来，来不知改，非智慧也。智慧者守一，谛定心源，心源习俗，定道难弘，先当服符，精密即验。
　　右十六符，始於八节日，朱书竹膜上，平旦向王，吞之再拜，拜毕咒愿随意，十六日止。又朱书白素，盛以锦囊缀头上五年，真一相见。
　　右三符，朱书素，佩左肘女右。八年三一俱见。又正月旦青书白纸一符，北向再拜吞之。后以金长九寸、广四寸、厚三分刻书，以封山川之邪神，掌五岳之真精也。服佩符后，谛存三一。
　　两眉间上却入一寸为明堂，二寸为洞房，三寸为上丹田，号泥丸宫，方一寸，紫炁冲天，中有日象，圆九寸，外照九万里。我形变化，大小暂鲦欻忘身，在意存之。上元赤子，居泥丸宫华盖下，讳玄凝天，字三元先，一名伯无上，一名伯史华，位为泥丸天帝君。右有帝卿，讳肇勒精，字中玄，一名起非，一名常扶。二人裸身，貌如婴儿。
　　心为中丹田，号绛宫，方一寸，朱烟参天，中有日象，径七寸，外照七万里。我形变化中元真人，讳神运珠，字子南丹，一名生伯，一名史云拘，位为绛宫丹皇。右有辅皇卿，讳中光坚，字四化灵，一名幽车伯，一名重史华。二人裸形，貌如婴儿，坐相向。
　　脐下三寸为命门丹田宫，方一寸，白炁冲天，中有日象，圆五寸，外照五万里。我形变化下元婴儿，讳始明精，字元阳昌，一名婴儿胎，一名伯史原，位为黄庭元王。右有保镇弼卿，讳归上明，字谷下玄，一名奉申伯，一名承光生。二人裸身，貌如婴儿，坐相向。
　　存忆三一，积久见之，见之神通，成智惠也。学智惠者，存一未精，一未降现，神未周通，犹有灾厄，事有未明，虽得其法，未保其生，而自知自可，鄙笑他人，他人所能，愚人所解，谓为无奇，而不留意，意既不存，遂不能解，解虽非要，要亦用之，用之和光，愚难智易，弃绝不为，为而不是，不足同尘，不能有济，非智惠也。凡数术工巧、博弈倡娱、男女鬼神、妍丑杂方、身口心事、声色触干，动静隐显、变幻浮沉、有无权实，或正或邪，强弱凶言，一切云为，有一不通，非智惠也。学智惠者，抱一勿离，离一失乎智惠，皆由三彭所为。上彭役乎魂魄，贪淫致老；中彭役乎识神，所以嗔恚致病；下彭役乎精志，所以愚痴致死。死归鬼伍，号之曰尸，尸鬼之苦，三彭是为，故号三彭，憉惇纵横，难制伏也。不能制之，身神烦恼，伤裂毁坏，幽沦风刀，荼毒痛楚，长夜可悲，尘劫无已，可不畏哉。智慧之人，先治三鬼，禁止贪淫，不得滞诤，抑忍嗔恚，不至讼斗，斗止诤息，罪不及死。死者由滞，滞者为痴，诤斗相触，极心逞力，不知止退，至死婴殃，殃考酷毒，悔无所追。是以修学要先抱一，抱一存神，众事无滞，为而无为，日损成德，贪淫暂有，有能改悛，嗔恚时起，起即抑之，抑之改之，终免滞方，免滞方者不死长生。暂贪淫恚，易着难祛，松贪可易，淫恚弥难，一切含识，莫不愿胜，彼来加我，意所不堪，不堪则报，诤斗遂兴，兴易止难，故致死败。誓心尊道，守一不离，己无犯於人乃易，无使人犯己又难，犯而不校，志不报雠，报雠以道，更加开度，解释怨仇，同入真正，不起恨心，永同源一，乖此术者，非智慧也。智慧上人，以己率物，太上下知，文言成教，教者所吟，七章如左：
　　一知一不守，守之不坚，坚不能久，非智慧也。
　　二知三不治，治之不严，严不能永，非智慧也。
　　三知凶不避，避不能密，密不能常，非智慧也。
　　四知言不亲，亲不能奖，奖不能成，非智慧也。
　　五知俗可治，治不能定，定不能兴，非智慧也。
　　六知道可行，行不能明，明不能盛，非智慧也。
　　七知无知有，有不能精，精不能审，非智慧也。
　　右七觉七吟，自然文字。昔者太上，及今吾身，将来登极，皆吟此文，消诸魔试，灭众邪疑，疑去迷除，回末归本，本难即至，末者共营，一懃一息，功过推移，往返之间，逢随即至，须应须感，感以动之，开悟愚暗，暗者得明，明还正觉，觉一切无，无中有妙，妙炁变化，练伪成真，真由五德，德会六通，通资七觉，觉缘此吟，吟应彼感，感显生名，名之为应，承因入果，有证有征，无差无忒，七五中六，六变相成，彼感尚征，动之令着，迹由我感，我有感名，名异实同，征着为异，异乎寂动，对岸初分，分一为二，三生六成，成六六迹，六迹一心，心源本一，流派无穷，大分有六，出没所关，行之出三界之上，废之入九幽之下，智惠行六，能超三界，度九幽苦，故名六度，六六三十六天，咸共修行六度。一曰能懃，行善不懈也，二曰能信，笃道无忘也，三曰能雌，守一用柔也，四曰能终，如始无败也，五曰能谏诤，止恶不忤，物我俱全也，六曰能弃酒色，和光通神，同尘种道，无昏无滞，是智慧也。是智慧也者，清明为常，祭酒不昏，不冥不滞，通神济众，系道种人，有而不乱，故名为弃，弃在无滞，滞在违科，违科则昏迷，非智慧也。习学之俦，存神慕德，未能无待，省约示廉，遵崇日损，表廉神明，供养贤德，申己至诚，依按法制，不得滂沲。
</div>
    <div class="pagination">
<span class="current-page">1</span><a href="洞真太上说智慧消魔真经_page2.html">2</a><a href="洞真太上说智慧消魔真经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
