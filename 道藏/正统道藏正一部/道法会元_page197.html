<!DOCTYPE html>
<html>
<head>
    <meta charset="UTF-8">
    <title>道法会元 - 第 197 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 197 页/共 361 页</h1>
    <div class="content">　　火师曰：久晴不雨，田禾枯槁，宜奏玄帝，丐差降张水部驱龙行雨。或用铁板，或用新瓦一片，书二符，投於川源潭洞龙井有灵异去处。或欲起风，用活鲤鱼一尾，顿二符於腮中，但用小小纸片书之，放於有龙处。却用皂旗默召丁壬二将，念前咒，向空中扬舞指挥之。狂风即至。或欲祈雨，建坛召将，烧召水部丁壬符，存心火赤精之炁下降，肾水黑精之炁上腾，二炁混合於中黄之位，从夹脊直上十二重楼，透出顶门，在空中。存丁壬二将与空中来者相合，张大判官居中，丁壬诸神，五湖四渎，九江八河，一切水司翕然会於顶上空中。却存吾身为玄天上帝，面天门白祈雨事因。念水府神咒、天蓬咒、《天童经》、《灵书中篇》各七遍，存诸神驱龙役电，奔风行雨。却以双手掐子文，握斗诀，用两袖欻起於空中。如见有鱼鳞云、骨堆云一至十，白变黑，则雨至也。如欲催促报应，则阳日步阳斗，阴日步阴斗，面天门召将吏、两手雷局，运心肾二炁於中黄冲上，从顶门而出，取赤黑金光三炁吹空中，存见水部领诸神水司聚集行雨也。若久雨不晴，则当空运心肾二炁交会，於中黄混合，涌从夹脊直上，透顶门，出赤黑金光之炁，兆以双手掐午文，呵散云翳，存诸水府行雨龙神将吏各还所司。如祈雨则存诸神毕聚，祈晴则存诸神朗散。此乃是其秘也。
　　丁圣者赤灵大神符
　　右符红纸朱书，阳斗涂旷字。北斗七真咒七遍书之，水府现涂盖。掐斗诀午文，运心火升于顶门，吸引呵入符中。
　　壬圣者黑灵大神符
　　右符黑纸白书，阴斗涂泳字。北斗七真咒七遍书之，水府咒涂盖。掐斗诀子文，运肾水升于顶门，吸引吹入符中。
　　召水府咒
　　水府神，水之精。驱雷电，运雷声。雷声发，震乾坤。黑猪吐雾，赤马喷烟。毒龙行雨，风伯导前。丁壬二将，水火之源。闻吾一召，速至吾前。急急如律令。
　　湘江大湖、众水之都。川连北海，通及五湖。飞霜青女，冯夷同嘘。鳌吼翻浪，风雨如珠。蒸山起需，龙升太虚。兴云密布，雷电相符。城隍社令，速起方隅。急来救旱，普润焦枯。如违吾令，摄送酆都。急急如上帝勑。
　　召雷神咒
　　吾是天师弟子，急召雷公电母。火车霹雳赴坛，真炁伏藏於此。水雷社雷龙王，隐隐渐离兹土。织女四哥听令，勾娄吉利外护。登僧滴昔降灵，急出震宫巽户。东西南北中央，起水兴云驾雾。吾今召汝震击，急急大鸣雷鼓。顺者仗天施恩，逆者不容雷斧。若有不从，罪先归汝。急急如道祖鸣雷降雨律令。
　　誓欻火分雷密咒
　　天道空阔，地道广漠。神在渺邈，雷在寥廓。天雷垂幕，地雷垂幄。天雷姓阏，地雷姓郭，天雷主斫，妖雷主镢。威布天地，声震海岳。天伐妖邪，雷主激剥。大声确确，小声□□。震声托托，击声喔喔。天不能回，地不能遏。人不能度，鬼不能觉。吾与天雷盟，地雷约：与汝功同，与汝道合。奉汝不轻，祀汝不薄。帝有符命，在吾掌握。随吾令来，逐吾剑落。与吾除妖，为吾伐恶。吾今命汝，急捉急缚。运雷车，持斧凿。吐火烧，辉电烁。提槌钻，下斧镢。莫赚赚，莫错错。当斩即斩，当捉即捉。诛伐妖邪，破除残虐。急捉却，急击却。勑下急急如大神律令。落落落落。摄。
　　祈晴咒
　　太阳真火元明君，散阴斥雾耀霞明。
　　四天光晃无纤凝，南方丙丁速降灵。
　　荧惑烈烈流金铃，九真老人佳瑞生。
　　上帝勅摄追飞荧，阳华立现雨速晴。
　　敢有拒逆罪不轻，上帝威灵速震摄。
　　急急如上帝元降散阴开晴律令勑。
　　火车火车，雷令之家，三五为帅，晃光无涯。掷火万里，扫荡阴邪。有约辅帝，耀目银牙。豁除水类，迅速无差。伯温奉命，立现阳华。急急如上帝火令摄。
　　金精玉阙，天云散开。紫微降瑞，淫雨净埃。太阳一舒，电光阴摧。海伯风师，收云摄雷。黄华童子，阳晶赫辉。丙丁寅回，紫微太极。太上火轮，流金火铃。天帝勑命，河上玉女，收云开光奉勑令行。急急如太上风轮火车律令。
　　祈雪咒
　　金精太极，玉华散光，祈雪立应，风火氤氲。皓翁大师，瑞雪太灵。太清太极，上清摄令。急急如律令勑。
　　东灵上相，瑞光之家。化生和气，遍满中华。六合怯疠，皓炁无涯。五谷受晶，华木成葩。阴凝海冻，凤觜银牙。起叱冰轮，速降瑶花。急急如律令勑。东灵上相，瑞光之家。密掌帝命，琼瑶天花。主豁火疠，扫精灭邪。兹仁救物，应时无差。愿降瑞雪，遍布中华。急急如律令勑。
　　雷法说
　　天上有日月运行，地下有风云磅礴。天一生水，在太阴中，为雨露，为霜雪。地二生火，在太阳中，为风霆，为雷电。昼以火镜对太阳则取火，夜以水镜对太阴则取水。天上纯是火。地下纯是水。天一阳数，却能生水，所以火能生水。地二阴数，却能生火，所以水能生火。日为太阳，外阳而内阴。月为太阴，外阴而内阳。所以阴中有阳，阳中有阴，水中有火，火中有水。尝见海船烝夫说，海中潮涌波翻，拍天而作，远远望之，海面波涛中无限火焰。或者谓海鳅之鬐鬣鳞甲，非也。又见州城村郭中人说，曩年满州遗漏郁攸之变，大火焰中忽降雨雹。非乐巴之噀酒，乃水中有火，火中有水之义也。水在平地，浚掘可见。火在木石，钻击可得。雷在地中，不在天上。每每见雷在天上响，其实是雷从地下发，应在天上响，如空谷传声之义也。风亦如之。风从地下生，发於半空鸣。风之为候，起随太阳出，息则随太阳没，若起随太阴出，息则随太阴没也。天地风雨晦明之道，实阴阳之造化也。一阴一阳之谓道，偏阴偏阳之谓疾。阴阳二炁升而降，降而升，辟而闱，阖而辟，运行不差，周流不息，则风雨调顺。才有差误，不旱则涝。人身中之气亦然。周流则六脉平和，壅阏则百病胶扰。夫天地之间，阴阳生煞之机，阳盛阴弱为风，阴盛阳弱为云，阴阳激剥为雷。阴阳升降为雨，阴阳凝流为电。盖阴阳之气，若阴只为阴，阳只为阳，不有盛有弱，不有生有杀，不有升有降，虽天地胡为而天地也。阳极处便有风，热极处便有雨，阴极处便有云，寒多处易作雪。风随火生，热极生风也。云随水生，寒极生云也。
　　且如五行生克制化之理，岂特斩勘总真符也。此事尤更贯通诸法。木生於亥，旺於卯，水生於申，旺於子，火生於寅，旺於午，金生於巳，旺於酉，土生於中，旺於戌。金来北生水，水来东生木，木来南生火，火来中生土，土来西生金。金来东克木，木来中克土，土来北克水，水来南克火，火来西克金。金来南受火所制，木来西受金所制，水来中受土所制，火来北受水所制，土来东受木所制。动极复静，静极复动，阴阳消长之机，五行变化之道也。金来南受火所制，火制金之极，极则变，变则通，然后火自去生土。火既生土，制金不及，所以金自归元，复化为金也。木来西受金所制，金制木之极，极则变，变则通，然后金自去生水。金既生水，制木不及，所以木自归元，复化为木也。水来中受土所制，土制水之极，极则变，变则通，然后土自去生金。制水不及，所以水自归元，复化为水也。且如天蓬法直月五符中，立春丁壬锺归者，庚子至甲辰，乃庚金克甲木於辰上，所以丁壬化木，春季用事也。立夏戊癸宝耀者，壬子至丙辰，乃壬水克丙火於辰上，所以戊癸化火，夏季用事也。立秋乙庚拒伯者，丙子至庚辰，乃丙火克庚金於辰上，所以乙庚化金，秋季用事也。立冬丙辛兵住者，戊子至壬辰，乃戊土克壬水於辰上，所以丙辛化水，冬季用事也。四季各十八日甲巳资宝者，甲子至戊辰，乃甲木克戊土於辰上，所以甲巳化土，四季土旺各十八日，依官历看之用事也。五行到辰上皆变化，其余皆不能变化也。
　　且如暑天阳极阴生，龙阵降雹，不得人世上水，不能变化也。龙阵行雨，不取江海湖泖中水，不能变化也。雷州献鼓於雷神，故知雷神亦有用人世物变化者也。至於神祇鬼物幽爽之类，亦欲得人世纸马为冥漠之用，是亦一变化也。行雷之士，内运水火升降之道，激剥雷霆，结炼丹珠，无纤粟不是内事，呵吁雷电，得非变化乎。登坛用事之际，何尝不用世间之水火。有如炼度亡魂，必用水火盆方能变化。更不然，亦得水一盂，灯一卮可也。又如洒净斥邪，必得法水神剑可也，不假人世之水火，何能合内外之造化也。
　　且如天地之间，风云雷雨电各有门户。风在巽，云在艮，雷在震，雨在坎，电在离。然如是天上之巽，岂特定於地上东南。认地上东南为巽，东北为艮，东为震，北为坎，南为离，远矣。人身中风云雷雨电亦各有门户。顶窍疏通，开天门也。涌泉踏实，闭地户也。脐轮宽畅，留人门也。紧缩谷道，塞鬼路也。震山风雷，窍在耳，兑山云雷，窍在鼻，离山火雷电，窍在眼，坎山水雷，窍在口，土雷镇中，窍在顶门，霆怒中青，窍在舌下。凝香流珠二宫，精为雨水也，神为雷火也，魂为风木也，魄为电金也，意为云土也。呵黑为雷，嘻气为霆，吹气为雨，吁炁为风，呬炁为电，呼然为云。莫不以心起经纶。万神随造化於黄中一窍而出，直上与天通也。吾之变化与天无极，知之者则甚易，昧之者则如聋者听，盲者视，徒费力而事不济，抑何为哉。
　　步斗罡说
　　《金锁流珠》云：步罡一步一步存。如斗星大如金光圆球，踢上天则天关转，踏下地则地轴旋，踢向离则火轮烧空，踢向坎则水车流响。神功浩大，不可轻易。侍宸有云：交乾步斗非容易，雷公冷笑不相当。学者勉之。
　　道法会元卷之一百三十一竟
　　道法会元卷之一百三十二
　　雷霆祈祷秘诀
　　坐炼工夫
　　先迭手足，闭目，舌柱上腭，静坐调炁定息。意到，即运神光冲上。以天目与剑诀望空中书一圈，存五色金光灿斓，日左月右，天罡居中。叩齿十二通，先左手掐卯文，诵 咒曰：
　　唵。华池玉液，金容火色。请召真炁，灌我神室，流入精元，混合归一。急急如律令。
　　咒毕，以左鼻吸引红光直射入口中，咽下丹田，融结为红光弹丸。次掐酉文，念咒曰：
　　唵。太乙正液，金容碧色。请召真炁，灌我神室。飞入泥丸，照曜体宅。急急如律令。
　　咒毕，以右鼻吸引金炁射入口中，咽下丹田，融结为碧色弹九。次掐辰文，念咒曰：
　　唵。天罡大圣，破军前星。流光万里，直冲津庭。混合归一，生我元神。三炁化结，照耀太清。入我黄房，万神化生。急急如律令。
　　咒毕，以两鼻吸引五色真光直射入口，结为金弹，咽下脾宫中丹田运转。想见下丹田红弹上来，上丹田碧弹下去，交会七次，结成一块，复咽下丹田。念金光咒后，以意引自尾闾直上夹脊双关，历十二重楼，上过泥丸门而出，合空中风云金光一团，用子午斗一冲，见使者分明在前。念誓 咒毕，用左手雷局引前金光复归下丹田安顿，以津液吞咽灌之。
　　誓咒
　　汝乃天之精，吾乃地之灵。分汝之精、合吾之形，混合相合，为神为灵。出为风雨，入则长生。随吾指挥，随吾使令。汝若负我，风刀考身。我若负汝，品秩不升。使者张某，谛听谛听，毋忘此盟。急急如太上律令。
　　祈祷要诀
　　凡祈晴、祈雨、杀伐，必须先发奏申文牒符命，焚香祝告，限定日时报应。却就一静室打坐，凝神定意，不可乱念。一丝不挂，万虑俱忘，收拾居中。塞二穴玄膺，闭五炁，待水火升降，口中玉液盈满，身中汗流过额。自下作热至上，如此作用，半夜来日，定有报应。若夜间诸项未动，其日决无雨。
　　又法，夜看天河，若有黑云穿贯，及南北斗烁动，河水上灌二斗，及太阴有云灌运，来日定报应。若夜间各项不动，决无雨。早看太阳东升之时，有黑云掩障，亦是报应。若诸事并无，难着力用功，不可登坛。盖太阳为雷，太阴为霆，北斗星为罡，即张帅是也。若坐时得黄河水逆流，天地黑炁交合，此乃雷霆号令已出，外符同，云雨必然发生。
　　动云坐功
　　乾坤为体、日月合璧。静则金丹，动则霹雳。此乃日月合璧之说，与前祈祷坐功亦同。以念头到彼，雷亦震彼矣。
　　勾雷致雨
　　若雷雨不到坛，在别处下，不可将念头顾他处。作用符，加勾雷号勾转，雨自然至坛。
　　蔽日
　　先作用使者符一道，存太阳中离卦，即焚符，噀水一口，存使者在坎卦中，塞满成乾卦。即喝使者起云掩日。仍前闭炁静坐。
　　祈晴坐功
　　如前坐，静定通炁，不可闭塞二穴。良久之后、炁乃自然静息，身中清凉，了无一物，自然天开炁朗。久静而动，阳乃生矣。
　　止风
　　存风起处有一巽卦，便焚符一道，向风起处，想使者塞巽卦之中成乾卦，风即止。
　　回风
　　如风在东南起，欲回西北风，即焚香，发符一道东南起处，以水噀之。存使者东南方立，便以目光虚书回风字号□於西北方。使者见之，即过西北。喝使者转风，存使者即以两翅扇动西北，其风自然回转。
　　断虹
　　先取长茅一茎，放在面前净地上，存为天上虹霓一般。却紧握雷局，念净天地咒一炁一遍。毕，次飞斗，念云：
　　天罡哑□咬煞摄。辰戌斗剔向天虹上。
　　赤阳三五怨怒摄。阳日用子午抛向虹上。
　　赤阳三五□□摄。阴日用午子斗抛向虹止。
　　并用呵炁一口同去。就吸彼虹炁，吹于茅上，只见其虹横亘在地。即以左手握雷局，右手仗剑，以罡炁一口呵出，同雷局打下，以斩断之。若未断时，再念前 咒，飞斗作用斩之。
　　号令雷霆出宫檄
　　雷霆都司
　　当司职惟斡旋造化，掌握雷霆。主阴阳生煞之权，掌水火祈禳之事。济民为急，敢怠宣行。是用起召雷神，各宜听令。今为某处某人等，投丐请祈雨泽事，除已具奏帝阙真司，请降恩命颁行外，须至预行符檄播告者。
　　符。
　　右符檄奉祖师口勑。乾宫生子震宫神，我是天公济世人。奉请五雷施雨泽，歆我祭祀来报应，激剥阳电百神惊。阿香公，阿香公，。玉皇亲勑，命驱汝出雷宫。要汝逞威雄。檄请五方传音飞捷报应使者六乙天喜旸谷张神君，火急依时关告主雷欻火邓天君，雷霆副帅辛尚书，驱雷程雍二元帅，主副康刘二元帅，上坛九将，下坛九将，九天啸命一风雷吕使者，雷门苟毕二雷神，太极霹雳雷王，天地人三十六位雷公，三劫列宿灵官，七星雷王，二十八宿雷王，二十四炁雷王，十二时令雷王，太乙天章阳雷霹雳专司上将，左右龙虎魏薛二大元帅，太乙所部三司二院内外两坛诸大雷神，神霄火犀雷府主管。不信道法朱将军，副帅沈使者，号黑、历黑陈钱二大雷神，斩勘蒋、璧、华、雷、陈五大雷王，郭亮、邓元皇、何思全，九子真威天公，雷公江赫冲，电母秀文英，雨师陈华夫，风伯方道彰，使者卫日新，六十甲子出宫风云雷雨电五大雷神，太岁地司雷霆，白虎黄旛豹尾火轮燥霹甘泽流火雷王，五岳下诛邪伐恶雷王，暗天暗地雷王，飞沙走石雷王，火丑将军，火急闭阳使者，婆猛邓兴娘，三千六伯部署邵元君，调发三十六雷鼓力士，摽纤使者，莫赚大神，撼山倒海等使，川源潭洞龙王，酆都行司关元帅，张李牛头狱主，东岳温元帅，东平威烈通天大元帅，张、萧、黄、刘、王五大元帅，今年当季行风布雨龙雷部众，城隍社令山川潭洞龙王，一切雷王所隶社令妖雷，六毒蛮雷，一切神吏，各各承令，遵奉今来祈祷事理，定限某月某日时，各各同心协力，诛剪旱虹，部领风云雷雨电前来，以俟当职登坛。先期驱动阳雷，大轰霹雳，飞沙走石，卷水扬波，移山拔树，蔽日兴云，行风布雨，遍澍人世，普救焦枯。悉得禾稻丰登，百物滋茂，明彰报应，次显神威。檄至，急准真皇号令，奉九天雷祖勑，始祖符命，星火奉行。
　　某年某月　某　日时檄具位　姓　某承诰奉行。
　　祖师三洞九清法师冲应通妙真君王。
　　檄文告催
　　雷霆都司
　　当职掌握雷权，以信相守。惟行玉律，具在典章。某月某日某时，除已备檄汝等，从今关集魔明烈煞、赫猛、恶轰、焜电五方雷神圣众伺侯，今限将至，具符催檄者。
　　空书符。
　　右檄雷霆邓辛张三大天君，法院诸司雷神，速起云雷。雨部大神，啸命风雷使者，五方雷公，呼风啸雨，掣电飞雷，就巽隅出震宫，来赴行坛。大彰昭报，以济焦枯，苏活品物，广蒇教风，大彰天信。如致稍迟，自贻天宪。檄到，准勑星飞火急奉行。谨檄。
　　某年某月　日　时檄。具位　姓　某　承诰奉行。
　　祖师三洞九清法师冲虚通妙真君王。
　　道法会元卷之一百三十二竟
　　道法会元卷之一百三十三
　　太乙真雷霹雳大法
　　主法
　　浩劫肇初，自然洪蒙，轰天正元混黑开辟阴阳发生品物总御诸天日月星宿山河社稷，霹雳风庭至尊，太乙雷祖大帝，讳机。
　　帝冠，九章玄服，执玉圭，面赤枣色，恶相。诸天帝阙，三界所发之雷，并听轰天之令，至尊至严，不可犯也。宫在九霄丹皓琼霄之上，自夹门星路径上赤道。路上历种民天，若见三天金阙第一重牌，则不必入此门，从左手过。入良久，见一金牌书：正元轰天金阙之门，则入此门。行至右手，有轰天章奏房通奏。
　　无上玄灵青阳九炁、应劫行化统摄九天三界五雷都司参勘号令、慈悲普度天尊讳识。
　　天尊冠，青服，天人相，如救苦天尊之威仪。至慈悯物，副轰天之勘令。凡四时发令，霜露雪雹，得此则不敢过多。及天下法师乞霹雳，剿伐邪神，斩蛟蜃等事，奏申到轰天府，则发下此处勘同。如不可行，则止於此处。凡劫数改更分野，灾伤亢旱太极，兵革四兴，兆民死伤，皆当奏告。此帝同掌法圣后解之宫，在扶桑宫，名东极，乃轰天勘令司。
　　高上九霄运度自然、节制九天三界五雷副司、发放号令辅化太平轰天五雷天尊，讳甍。
　　帝冠，九章朱服，执圭，面相红黄，九霄第一帝，浩霄、丹霄、神霄、九霄皆属所掌。而发号施令，按四时，风雨雷电霜雪露雹皆此帝行下，各下分数，而诸天三界、五雷玉府、雷霆诸司并听此帝号令。宫在勾陈星宫下，日宿为之奏告通引，角宿号天街星，发文告此。
　　九天掌法白玉龟台夜光金真祖母慈后，治世元君。
　　如元天大圣后相，素衣，老容，慈悲。常善救物，专解亢旱，兆民灾伤，兵革四兴之事，与青阳同。凡行法人一切急难，首当告之。
　　太乙碧玉内院太一天帝，讳冲靖。
　　帝冠，绿服，居碧玉内宫，如元始貌。主风雨不常之事，一应天下龙神，并属此帝统摄号召。宫有左仙官，则有左仙龙王，领天下风雨晴晦蛟蜃之权，有右仙宫，则有右仙龙王，领天下霜雪露雹之权。行法人先起山川地龙行雨不应者，当奏此帝，请金龙左右春属下降凡间，自有雨也。
　　五方雷帝
　　东方轰天震门雷帝，青玉冕旒，青衣，玉圭，天人相。
　　南方赤天火光震煞雷帝，青玉冕旒，朱衣，玉圭，火星相。
　　西方大暗坤伏雷帝，青玉冕旒，白衣，玉圭，天人相。
　　北方倒天翻海雷帝，青玉冕旒，玄衣，玉圭，天蓬相。
　　中央黄天崩烈雷帝。青玉冕旒，黄衣，玉圭，天罡相。
　　主雷九真
</div>
    <div class="pagination">
<a href="道法会元_page196.html">上一页</a><span>...</span><a href="道法会元_page192.html">192</a><a href="道法会元_page193.html">193</a><a href="道法会元_page194.html">194</a><a href="道法会元_page195.html">195</a><a href="道法会元_page196.html">196</a><span class="current-page">197</span><a href="道法会元_page198.html">198</a><a href="道法会元_page199.html">199</a><a href="道法会元_page200.html">200</a><a href="道法会元_page201.html">201</a><a href="道法会元_page202.html">202</a><span>...</span><a href="道法会元_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
