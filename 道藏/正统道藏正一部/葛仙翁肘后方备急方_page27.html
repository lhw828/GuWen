<!DOCTYPE html>
<html>
<head>
    <meta charset="UTF-8">
    <title>葛仙翁肘后方备急方 - 第 27 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>葛仙翁肘后方备急方 - 第 27 页/共 32 页</h1>
    <div class="content">　　又方，末矾石，内疮中裹之，止疮不坏，速愈神妙。
　　又方，头发、猬皮，烧末，水和饮一杯，若或已目赤口噤者，折齿下之。姚云：二物等分。
　　又方，捣地黄汁饮之，并以涂疮，过百度止。
　　又方，末乾姜常服，并以内疮中。
　　凡猘犬咬人，七日一发，过三七日不发，则脱也，要过百日，乃为大免耳。
　　每到七日，辄当饮薤汁三二升，又当终身禁食犬肉、蚕蛹，食此发则不可救矣。疮未差之间，亦忌生物、诸肥腻及冷，但於饭下蒸鱼及就腻气中食便发。不宜饮酒，能过一年乃佳。
　　若重发疗方。
　　生食蟾蛛鲙，绝良验。姚同。亦可烧炙食之，不必令其人知，初得啮便为之，则后不发。姚剥作绘吞，蒜齏下。
　　又方，捣姜根汁，饮之即差。
　　又方，服蔓菁汁亦佳。
　　又，凡犬咬人。
　　取灶中热灰，以粉疮，傅之。姚同。又方，火炙蜡以灌疮中。姚同。
　　又方，以头垢少少内疮中，以热牛屎涂之，佳。姚同。
　　又方，挼蓼以傅疮上。又方，乾姜末，服二匕。姜汁服半升亦良。
　　又方，但依猘犬法，弥佳，烧蟾蛛，及末矾石傅之，尤佳。
　　得犬啮者难疗，凡犬食马肉生狂。
　　及寻常，忽鼻头燥，眼赤不食，避人藏身，皆欲发狂，便宜枸杞汁，煮糜饲之，即不狂。若不肯食糜，以盐伺鼻，便忽涂其鼻，既舐之则欲食矣，神验。
　　附方
　　《梅师方》：治狂狗咬人。
　　取桃白皮一握，水三升，煎取一升服。
　　《食疗》：治犬伤人。
　　杵生杏人，封之差。
　　治卒毒及狐溺棘所毒方第五十五
　　马嚼人作疮有毒，种#4热疼痛方。
　　刺鸡冠血，沥着疮中三下。若驳马用雌鸡，草马用雄鸡。姚同。
　　又方，灸疮及肿上，差。
　　若疮久不差者。马鞭梢长二寸，鼠矢二七枚烧，末，膏和傅之效。
　　又方，以妇人月经傅上最良。姚云神效。
　　人体上先有疮而乘马，马汗若马毛入疮中，或但为马气所蒸，皆致肿痛烦热，入腹则杀人。
　　烧马鞭皮，末，以膏和傅上。
　　又方，多饮淳酒取醉，即愈。
　　又，剥死马，马骨伤人手，毒攻欲死方。
　　便取死马腹中屎，涂之即差。姚同。
　　又方，以手内女人阴中，即愈。有胎者不可，令胎堕。
　　狐尿棘刺刺人，肿痛欲死方。
　　破鸡榻之，即差。又方，以热桑灰汁渍，冷复易，取愈。
　　《小品方》：以热蜡着疮中，又烟熏之，令汁出，即便愈。
　　此狐所尿之木，犹如蛇也，此下有鱼骨伤人。
　　附方
　　《图经》云：治恶刺，及狐尿刺。
　　捣取蒲公草根茎白汁，涂之，惟多涂，立差止。此方出孙思邈《千金方》，其序云：余以正观五年七月十五日夜，以左手中指背触着庭木，至晓，遂患痛不可忍，经十日，痛日深，疮日高大，色如熟小豆色。尝闻长者之论有此方，遂依治之，手下则愈，痛亦除，疮亦即差，未十日而平复。杨炎《南行方》亦着其效云。
　　效方，治狐尿刺螫痛。
　　杏人细研，煮一两沸，承热以浸螫处，数数易之。
　　《外台秘要》：治剥马被骨刺破，中毒欲死。取剥马腹中粪，及马尿洗，以粪傅之，大验。绞粪汁饮之，效。
　　《圣惠方》：治马咬人，毒入心。马齿苋，汤食之，差。
　　《灵苑方》：治马汗入疮，肿痛渐甚，宜急疗之，迟则毒深难理。
　　以生乌头，末，傅疮口，良久有黄水出，立愈。
　　王氏《博济》：治驴涎马汗毒所伤，神效。
　　白矾飞过，黄丹炒令紫色，各等分，相衮合，调贴患处。
　　治卒青蛙蝮虺众蛇所螫方第五十六
　　葛氏，竹中青蜂螫人方。
　　雄黄、麝香、乾姜分等，捣筛，以麝罔和之，着小竹管，带之行。急便用傅疮，兼众蛇虺毒之，神良。
　　又方，破乌鸡，热傅之。
　　蛇，绿色，喜缘树及竹上，大者不过四五尺，皆呼为青条蛇，人中立死。
　　葛氏，毒蛇螫人方。
　　急掘作坑，以埋疮处，坚筑其上，毒即入土中，须臾痛缓，乃出。
　　徐王治蛇毒方。用捣地榆根，绞取汁饮，兼以渍疮。
　　又方，捣小蒜饮汁，以滓傅疮上。
　　又方，猪耳垢着疮中，牛耳中垢亦可用之，良。
　　又方，嚼盐唾上讫，灸三壮，复嚼盥，唾之疮上。
　　又方，捣薤傅之。
　　又方，烧蜈蚣，末，以傅疮上。
　　又方，先以无节竹筒着疮上，熔蜡及蜜等分，灌筒中。无蜜，单蜡亦通。
　　又方，急且尿疮中，乃拔向日闭气三步，以刀掘地作小坎，以热汤沃坎中泥，作丸如梧子大服之，并以少泥，泥之疮上，佳。
　　又方，桂心、栝蒌分等，为末，用小竹筒密塞之，以带行，卒为蝮蛇，即傅之。此药疗诸蛇毒，塞不密，则气歇不中用。
　　一切蛇毒。急灸疮三五壮，则众毒不能行。
　　蛇毒。捣鬼针草，傅上即定。又方，荆叶袋贮，薄疮肿上。
　　又方，以射罔涂肿上，血出乃差。
　　又方，以合口椒并叶，捣，傅之，无不止。
　　又方，切叶刀，烧赤烙之。
　　附方
　　《梅师方》：治蛇虺螫人。
　　以独头蒜、酸草，捣绞，傅所咬处。
　　《广利方》：治蛇咬方取黑豆叶，锉，杵，傅之，日三易，良。
　　《广济方》：治毒蛇啮方。
　　菰蒋草根灰，取以封之。其草似燕尾也。
　　《兵部手集》：主蛇、蜴、蜘蛛毒。
　　鸡卵轻敲一小孔，合咬处，立差。
　　刘禹锡《传信方》：治蛇咬竭螫。
　　烧刀子头令赤，以白矾置刀上，看成汁，便热滴咬处，立差。此极神验，得力者数十人，贞元三十二年，有两僧流向南到邓州，俱为蛇喷，令用此法救之，傅药了便发，更无他苦。
　　治蛇疮败蛇骨刺人人口绕身诸方第五十七
　　葛氏，凡蛇疮未愈，禁热食，食便发，疗之依初螫人法。蛇螫人，九窍皆血出方。取虻虫初食牛马血腹满者二七枚，烧，服之。
　　此上蛇疮败及洪肿法方，蛇螫人，牙折入肉中，痛不可堪方。
　　取虾蟆肝以傅上，立出。
　　又方，先密取荇叶，当其上穿勿令人见，以再覆疮口上，一时着叶当上穿，穿即折牙出也。
　　蛇骨刺人毒痛方。
　　以铁精如大豆者，以管吹疮内。
　　姚同。
　　又方，烧死鼠，捣，傅之疮上。
　　蛇螫人，疮已合，而余毒在肉中，
　　淫淫痛痒方。
　　取大小蒜各一升，合捣，热汤淋取汁，灌疮中。姚同。
　　蛇卒绕人不解方。
　　以热汤淋即解，亦可令就尿之。
　　蛇入人口中不出方。
　　艾灸蛇尾即出。若无火以刀周匝割蛇尾，截令皮断，乃将皮倒脱，即出。《小品》同之。
　　七八月中，诸蛇毒旺不得泄，皆啮草木，即枯死，名为蛇蚳，此物伤人甚於蛇螫，即依蛇之螫法疗之。
　　附方
　　《广利方》：治蛇咬疮。
　　暖酒，淋洗疮上，日三易。
</div>
    <div class="pagination">
<a href="葛仙翁肘后方备急方_page26.html">上一页</a><span>...</span><a href="葛仙翁肘后方备急方_page22.html">22</a><a href="葛仙翁肘后方备急方_page23.html">23</a><a href="葛仙翁肘后方备急方_page24.html">24</a><a href="葛仙翁肘后方备急方_page25.html">25</a><a href="葛仙翁肘后方备急方_page26.html">26</a><span class="current-page">27</span><a href="葛仙翁肘后方备急方_page28.html">28</a><a href="葛仙翁肘后方备急方_page29.html">29</a><a href="葛仙翁肘后方备急方_page30.html">30</a><a href="葛仙翁肘后方备急方_page31.html">31</a><a href="葛仙翁肘后方备急方_page32.html">32</a><a href="葛仙翁肘后方备急方_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
