<!DOCTYPE html>
<html>
<head>
    <meta charset="UTF-8">
    <title>上清元始变化宝真上经九灵大妙龟山玄箓 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清元始变化宝真上经九灵大妙龟山玄箓 - 第 2 页/共 6 页</h1>
    <div class="content">　　洞晨炼真阳，玄老乘虚发，四化变妙根，蕾买景曜朗月，迅虚亭丹衢，策辔之朱律，曲引冥乡交，同集九灵阙，微哉保劫功，谁测浮与没。毕，仰咽九过止。有知玄一四时变化，修之九年，则见真形下降寝房，能变形太虚，飞行上清。
　　太微天帝君，元洞元之气，讳大崇属，字元洞度，长三千万丈。秋三月，建九元飞婴冠，衣七色凤云之袍，带夜光宝章交灵素绶，立五色师子之上，身生三十二色宝光，在上清之上，思之还长三寸二分。冬三月，化形为无量真人，身负金光，照明十方，立九色之华，手执金铃，思之还反真形。春三月，化形为日光，紫芒焕映玉虚之上，照明十方，思之还反真形。夏三月，化形为白苍绿三色光，更相缠绕如云之沓，此则帝君反太微之气，更受炼洞元之精，思之还反真形。
　　修天帝君之道，常以春分之日，沐浴入室，东向再拜朝帝君毕，还北向平坐叩齿三通，思帝君随四时形影、在上清云霞宫八朗府三真乡五晨里中，回真下映，入兆右腋下，微祝曰：
　　洞源变灵，九色明鲜，回合太微，四化成真，玉虚郁勃，景曜朱烟，含华漱泉，飞芳八缠，仰餐流晖，炼灌我身，我身变化，升入九天，上书仙籍，与帝结缘。毕，仰咽九过止。有知帝君四时之变，寿同二一光，修行其道，飞行上清，轻泄漏慢，七祖充责。
　　青灵阳安君，元洞浩之气，讳度众法，字大开明，长五千万丈。冬三月，建三精芙蓉晨冠，衣云文丹锦飞裘，履九色师子，佩流金火铃，交带七元，身生七变之光，炜晔玉清之上细微之内，思之还长三寸三分。春三月，化形为老公，头戴飞龙，口衔月，身衣羽衣，手持紫绶，在丹霞之上，照明玉清，思之还反真形。夏三月，化形为虎头人身，五色斑斓，光照十方，思之还反真形。秋三月，化形为黄绿紫三色之光，混沌上清，如日之晖，此则反青灵之气，更受炼洞浩之精，思之还反真形。
　　修行阳安君之道，常以立春之日，沐浴入室，东向再拜朝阳安君毕，还北向叩齿九通，思阳安君随四时形影，在上清招摇宫六合府广灵乡洞泉里中，回真下映，入兆两丸之间车轴下户，微祝曰：
　　洞浩峙五华，神晖灌青灵，混合帝一气，变化随运生，通朗始神堂，发幽炼丹形，玄玄九元内，寥寥中有精，真景耀云宫，奕奕照三清，回映细微中，表尔形与名，气入神寂房，回宴紫霄軿。毕，咽气三过止。有知阳安四化之形，寿同天地，修之九年，白日飞行。
　　上元太素三元君，元晨华之气，讳云育瑛，字勃芝，长三千万丈。春三月，建宝玄扶晨羽冠，服紫气浮云锦帔，九色龙锦羽裙，腰带流金火铃虎符龙书，坐於太空之中，膝下常有丹绿青三素之云，光明炜晔，映照十方，在九天之上细微之内，思之还长七寸。夏三月，化形一身三头，戴七称宝冠，服三素飞云锦衣，立九色凤凰，上照十方，思之还反真形。秋三月、化形为七曜华精玉光，炜晔紫云之上，光色郁郁如日之晖，思之还反真形。冬三月，化形为紫白黄色之光，蓊蓊勃勃如金之精，此则反上元太素之气，更受炼晨华之精，思之还反真形。
　　修行三元之道，常以本命、太岁之日，沐浴入室，西向三拜朝三元君毕，还北向平坐叩齿九通，思三元君随四时形影，在上清宝素宫九玄府晨华乡玉皇里中，回真下映，入兆九孔之户，微祝曰：
　　三素回天元，流霄翼玉灵，靡靡乘玄散，飘飘虚上清，把我自然运，改化岂常名，妙觉始玄旦，欣我万劫龄，太霞虽云辽，洞映监有情，相与携玉契，同期九天軿，咽三气止。此紫元六合宫中秘道，有知三元四时之化不死，修行其道，飞行上清。
　　高上太素君，元洞观之气，讳宝洞通，字明世宗，长#2三千万丈。夏三月，头建紫元宝冠，衣丹锦七色之，佩豁落七曜元章，带三宝招仙之策，立五色莲华之上，光明焕照，思之还长七寸。秋三月，太素君则变形龙头人身，五色斑斓，光明流曜，映照十方，思之还反真形。冬三月，太素君则变形三日之象，光映混沌，照明上清，思之还反真形。春三月太素君则变形苍白二色之光，奕奕在元气之中，紫霄之上，此则反高上太素之气，更受炼元洞观之精，思之还反真形。
　　修行太素君之道，常以甲子日，沐浴入室，西北向再拜朝太素君毕，还北向平坐叩齿三通，思太素君随四时形影，在上清无量宫映天府七相乡九转里中，回真下映，入兆背中骨节之府，微祝曰：
　　太素策运，四景虚飞，通精散气，炼变紫晖，三宝华盖，绿軿徘徊，流映霞庭，光曜高微，来变我神，生我羽衣，轻翔毛服，八气齐飞。毕，咽气八过止。知太素随四时之变，则寿万年，修行其道，飞行上清，轻泄灵文，身死失仙。
　　上清紫精三素君，元洞阳之气，讳霄华，字法灵曜，长七千万丈。秋三月，头建通精晨冠，衣五色斑文虎衣，佩交灵素绶，带招仙之剑，立九色师子之上，项生圆光，照明上清，思之还长七寸。冬三月，紫精三素元君则变形为凤头人身，衣苍碧紫三色羽衣，光明流焕上清之中，思之还反真形。春三月，紫精三素元君则变形人头龙身，文彩焕曜，照明上清，思之还反真形。夏三月，紫精三素元君则变形为黄黑二色之光，混沌相缠如云之升，此则反紫精之气，更受炼洞阳之精，思之还反真形。
　　修行三元君之道，常以庚申之日，沐浴入室，西向再拜朝元君毕，还北向平坐叩齿三通，思元君随四时形影，在上清玉皇官宝云府三气乡交灵里中，回真下映，入兆大槌骨首之户，便微祝
　　曰：
　　紫精散景晖，变炼九气庭，方圆三便府，离合改运生，吐津灌日根，皇华曜紫清，寻我高上道，微中有至灵，谁能回我舆，与尔结玄名。毕，咽气三过止。有知此道，三素降真形，修行九年，飞行上清。
　　皇清洞真君，元明皓灵之气，讳元宝琮，字理玄赜，长五千万丈。冬三月，冠三梁玉晨之冠，衣七色虎文之裘，带流金火铃七色杖幡，立三素飞云之上，光明炜晔玉虚之内，思之还长五寸五分。春三月，洞真君变形，头巾黄巾，衣四十二条法衣，手执华幡，在紫云之上，思之还反真形。夏三月，洞真君则变形，冥目闭视，头戴华盖，足履莲华，思之还反真形。秋三月，洞真君则变形为黄白二色之光，光明流焕在太空之中，照明十天，此则反皇清之气，更受炼明皓灵之精，思之还反真形。
　　修行洞真君之道，以立冬之日，沐浴入室，北向三拜，朝洞真君毕，还北向平坐，叩齿十二通，思洞真君随四时形影，在上清洞玄宫清微府玉相乡金婴里中，回真下映，入兆口之四际中，微祝曰：
　　皇清标晨晖，灵气翼虚迁，飘飘九元上，靡靡入帝晨，仰吸月中水，俯引曰华根，洞炼广灵气，流芳灌我真、乘运寻帝景，意合致玉仙。毕，咽气七过止。有知洞真四变之道，三年则与神交言，修行九年，飞行玉清。
　　皇上四老道中君，元洞虚之气，讳镜际，字浩元，长七千万丈。春三月，头建明真七宝玉冠，衣凤文斑袍，佩豁落流铃，带招真之剑，立于九色师子之上，十二华光在上清之上，紫虚之中，思之还长七寸。夏三月，道中君则变形为小儿，衣五彩之衣，口衔七星，立白云之上，思之还反真形。秋三月，道中君则变形为人头蛇身，五色斑斓，在玉虚之上，思之还反真形。冬三月，道中君则变形为青赤白主色之云，更相缠绕，在玄空之中，此则反皇上之气，更受炼洞虚之精，思之还反真形。
　　修行道中君之道，常以冬至日，沐浴入室，东南向四拜，朝道中君毕，还北向平坐，叩齿十二通，思道中君随四时形影，在上清流精宫会明府太仙乡三清里中，回真下映，入兆背穷骨地户，微祝曰：
　　四老中真，散华云房，回景四陈，变化八方，吐纳三精，流映我宫，仙魂仙魄，髓结玉容，乘虚策霄，飞入太空。毕，咽气四过止。有知道中君四变之道，寿享万年，修行致神降，白日升天。
　　玉晨太上大道君，元虚灵之气，讳嚣献，字波苦渊，长九千万丈。秋三月，头建百变神光玉冠，披飞森霜珠之袍，七色虎衣，佩九色离罗之章，带晨光月明之铃，坐七色之云，光明流曜上清之中，思之还长九寸。冬三月，太上道君则变形，头戴七光圆轮，身着三十二色法衣，立九色师子之上，光明炜曜，在上清之上太微之中，思之还反真形。春三月，太上大道，君变形为老子，头戴角巾，身着虎文之衣，手执金符，在五芝华上，思之还反真形。夏三月，太上大道君变形为紫黄二色之光，光明奕奕，更相缠绕在紫虚之中，反玉晨之气，更受炼虚灵之精，思之还反真形。
　　修行大道君之道，常以八节、本命之日，沐浴入室，北向再拜朝玉晨君毕，还北向平坐，叩齿九通，思玉晨君随四时形影，在上清蕊珠宫日阙府紫映乡金光里中，回真下映，入兆颈处十二间梁之中，微祝曰：
　　玉晨带高灵，总真御八清，玉华披丹房，紫凤曜云营，携致玄都真，同炼朱丹精，随化变五神，营晖明上灵，元道无穷方，微我妙有生，命仙度符籍，表尔形与名。毕，仰咽五气止。此高上玉篇，知者寿万年，修之九年，飞升
　　上清，轻泄至妙，身死不仙。
　　中央黄老君，元五晖之气，讳无英生，字云九夜，长三千万丈。夏三月，头建宝琅晨冠，衣九色云文裘，带交灵紫绶，十二色华光，常立五色师子之上，光明流曜上清之中，思之还长三寸三分。秋三月，中央黄老君则变形为玉童，头戴七精之华，衣飞天羽衣，手执华幡，思之还反真形。冬三月，中央黄老君则变形为大仙，通身黄金色，衣七色衣，项负圆光，足履莲华，光明流焕，思之还反真形。春三月，中央黄老君则变形为紫绿青三色之光，更相缠绕在玉虚之上，此则反中央之气，更受炼元五晖之精，思之还反真形。
　　修行黄老君之道，常以庚申、甲子之日，沐浴入室，东北向三拜朝黄老君毕，还北向平坐，叩齿十二通止，思黄老君随四时形影，在上清空映宫金珠府上精乡昌乐里中，回真下映，入兆胸中四极中，微祝曰：
　　太清连玉虚，玄云散朱宫，四化分流逝，化化改常容，妙景乘灵恍，混合生空伺，得真在感会，高下玄成双，静念自形丧，心希冥岭峰。毕，咽气五过止。得知黄老四变之容，寿享万年，修行其道，飞行上清。
　　太极大道元景君，元上融之气，讳道大师，字度大明，长三千万丈。秋三月，头建晨婴宝冠，衣无缝九色单衣，佩神虎上符，带宝仙之剑，项负流金之光，照明七十四方，立玄龟上，思之还长三寸三分。冬三月，大道元景君则变形为虎头龙身，五色文彩，照明上清，思之还反真形。春三月，大道元景君则变形为老子，散发至腰，衣飞青羽衣，立紫云上，思之还反真形。夏三月，大道元景看则变形为青赤二色之光，混混沌沌，更相缠绕在紫虚之上，此则反太极之气，更受炼元上融之精，思之还反真形。
　　修行元景君之道，常以立秋之日，沐浴入室，西向再拜朝元景君毕，还北向平坐，叩齿三通，思元景君随四时形影，在上清长命宫八缥府上元乡会灵里中，回真下映，入兆胃管之户高膜之中，微祝曰：
　　元景洞玄，九微炼形，四运变化，随气改生，生真混合，流映八冥，我乘日吉，上告帝灵，求仙升飞，八景齐并，万倾会集，得御流軿，升入九虚，朝谒三清。毕，仰咽十二气止。有知元景四变之道，寿三千岁，修之九年，与真同景，飞行上清。
　　太清大道君，元景玉融之气，讳负上合，字灵幽会，长#3七千万丈。冬三月，头建九元通天之冠，衣九色龙衣，佩三气中章，带交灵素绶，足立三素之云，光明焕曜，在上清之上，思之还长三寸二分。春三月，太清大道君则变形为三头之凤，口衔素绶，一身有九色之羽，文彩焕烂，洞映上清，思之还反真形。夏三月，太清大道君则变形为三月之圆光，色赤沌沌如车之轮，光明洞曜在太清之上，思之还反真形。秋三月，太清大道君则变形为紫白黄三色之光，光明焕焕，洞照上清，此则反太清之气，更受炼元景玉融之精，思之还反真形。
　　修行太清大道君之道，常以立春之日，沐浴入室，北向三拜朝道君毕，还北向平坐，叩齿三通，思大道君随四时形影，在上清上初宫始生府六合乡风生里中，回真下降，入兆喉内极根之户，微祝曰：
　　太清散灵，九晖吐津，金光玉符，五色流烟，上化下合，变景九天，万神混炼，内照成仙，入室辅真，飞晨帝庭。毕，仰咽三气止。有知此道则不死，修之九年神仙。
　　皇初紫元君，元融生之气，讳兴劫行，字一气真，长九千万丈。春三月，头建紫元宝琅神冠，衣三色虎文之裘，佩素灵之绶，立三素之云，光明焕照，洞观十方，在上清之上八微之内，思之还长九寸九分。夏三月，皇初紫元君则变形为大仙，通身金色，项负圆明，文彩焕烂，光明奕奕，照映十方，思之还反真形。秋三月，皇初紫元君则变形为三色童子，衣五彩衣，手把华幡，奕奕焕焕，照明上清，思之还反真形。冬三月，皇初紫元君则变形为苍碧紫三色之光，光明焕曜，照朗上清，此则反皇初之气，更受炼元融生之精，思之还反真形。
　　修行紫元君之道，常以太岁甲子之日，沐浴入室，南向一拜朝紫元君毕，还北向平坐，叩齿三通止，思紫元君随四时形影，在上清高虚宫重空府霄中乡神汉里中，回真下降，入兆泥丸鼻两孔下源之中，微祝曰：
　　紫皇元初，道合玄虚，三变九分，混化太初，结精未散，道灵金华，黄上观真，辅明玉书，天魂检气，神升紫虚，飞灵流軿，苍盖绿舆，运致我身，朝谒方诸。毕，咽气九过止。此上皇妙道，秘於朱台，得修其法，飞升上清。轻泄灵文，七祖充责，身负风刀。
　　无英中真上老君，元玄昱之气，讳景中华，字明炜，长七千万丈。夏三月，头建通天宝冠，衣七色斑文之衣，佩灵飞紫绶，带通真之剑，立九色师子之上，光明洞照，焕赫上清，思之还长七寸七分。秋三月，中真上老君则化形为老公，建黄巾，衣黄锦袍，手把金杖，立莲华之上，光明照映十方，思之还反真形。冬三月，中真上老君则化形为三日之光，光明奕奕，照映十天，三气混合鸡子之黄，思之还反真形。春三月，中真上老君则化形为紫苍白三色之光，光明焕照，映彻於九天，此则反无英中真之气，更受炼元玄昱之精，思之还反真形。
　　修中真上老君之道，常以立春、本命、太岁之日，沐浴入室，西向三礼朝老君毕，还北向平坐，叩齿九通止，思上老君随四时形影，在上清飞玄宫紫童府金耀乡苍元里中，回真下降，入兆太仓五腹之口，微祝曰：
　　玄昱散玉灵，中真乘空郁，三素启圆涂，黄华耀朱月，森森万真庭，眇眇玄上阙，手把景秋日，足蹑飞虬律，散精回金乡，流黄焕烂发，变化应运生，长灵天地堀，研思玄微感，仰餐飞皇术，齐真九元上，一招万仙谒。毕，仰咽九气止。有知无英中真变化形名，与天地同根，行其道九年，乘空飞行，上升玉清。轻泄秘文，七祖获罪，身丧失仙。
　　上清元始变化宝真上经九灵太妙龟山玄箓卷上竟
　　#1#2#3『长』字原作『化』。
　　上清元始变化宝真上经九灵太妙龟山玄箓卷中#1
　　北玄高上虚皇君，元玉皇之气，形长五千万丈。冬三月，头建紫晨飞华玉冠，衣七变云光文裘，佩七元丹章，带交灵紫绶，坐玄虚之上五色莲华，光明焕曜，洞照上清，思之还长五寸五分。春三月，虚皇君则变形一身五头，衣五色法衣，项悉负圆光，直五色师子紫云之上，执五色华幡，光明炜晔，洞曜北方，思之还反真形。夏三月，虚皇君则变形人头乌躯，九色凤文，口衔火铃，文彩焕烂，光明照天，在玄云之中紫虚之上，思之还反真形。秋三月，虚皇君则变形为黄黑二色之光，光色奕奕，洞照上清，此则反北玄之气、更受炼元玉皇之精，思之还反真形。
　　修行北玄之道，当以立冬之日，入室北向五拜，朝虚皇君毕，还北向叩齿三通，思虚皇君随四时形影，在玉清紫瑶宫丹琼府金相乡三皇里中，回真下映，入兆两肾玉户之口，便微祝曰：
　　北玄虚皇，虚皇纳真，练化四道，五气交缠，导养光明，胎息紫烟，混合生光，灵感自然，日吉时开，曲降我身，太一保命，帝君回神，三元结符，以成我仙，餐精咽气，光华明鲜，毛羽飞裙，金冠华巾，五色云軿，飞升北辰。毕，仰咽五气止。行此道九年，致高上曲映真灵下降，与兆交颜，通幽彻微，坐睹自然，寿齐天地，克成上仙。闭则灵感，泄则祸婴。
　　南朱高上虚皇君，元高皇之气，形长八千万丈。夏三月，头建平元远游玉冠，衣九色斑文虎裙，佩流金火铃，带灵飞之绶，坐七色莲花，在紫虚之中，光明焕照，洞映上清，思之还长八寸八分。秋三月，南朱虚皇君则变形为乌头人形，衣九色凤文之衣，立绛云之上，紫虚之中，光明焕赫，洞照玉清，思之还反真形。冬三月，南朱虚皇君则变形为凤皇，九色斑斓，口衔火铃，光明焕曜，在玉清之中细微之内，思之还反真形。春三月，南朱虚皇君则变形为青赤二色之光，光色赫赫，照明南方，炜晔玉清之上紫虚之中，此反南朱之气，受炼高皇之精，思之还反真形。
　　修行南朱虚皇君之道，当以立夏之日，入室南向八拜，朝虚皇君毕，叩齿三通，思虚皇君随四时形影，在玉清纳灵宫化生府高上乡洞微里中，回真下映，入兆心孔之户，便微咒曰：
　　南朱布真，绛云徘徊，高上开张，四节虚飞，练变五道，莹饰光晖，流真散灵，神灌八围，赤子携景，万神总归，心孔纳精，五府明开，道合成仙，四体轻飞，五帝侠景，升入紫微。毕，仰咽八气止。
　　西华高上虚皇君，元上皇之气，形长六千万丈。秋三月，头建三光玉华珠冠，衣自然灵文之表，执九天制魔灵幡，带交金日精之剑，坐素云之上，手执金符，光明焕焕，照映上清，在素云之中八冥之里，思之还长六寸六分。冬三月，西华虚皇君则变形虎头人身，衣七色虎衣，文彩斑斓，在上清之上白云之中，思之还反真形。春三月，西华虚皇君则变形为仙人，色如黄金，项负圆光，衣三十二条九色之衣，光明洞彻，照映十方，在玉清之上紫云之中，思之还反真形。夏三月，西华虚皇君则变形为赤白之光，光色沌沌如玉之精，照明上清，此则反西华之气，更受炼上皇之精，思之还反真形。
　　修行西华之道，当以立秋之日，入室西向六拜，朝虚皇君，还北向叩齿九通，思虚皇君随四时形影，在玉清音光宫八坦府四明乡极微里中，回真下映，入兆肺之后门，微咒曰：
　　西华舒灵，金门焕精，练化四度，是曰开清，神真交合，庆流福生，气布魂安，神镇魄宁，太一保录，司命记名，胞根绝灭，胃管华荣，长享元吉，三光齐灵。毕，仰咽六气止。行此道九年，西华曲映，神真降形，洞虚达微，变化立成，坐在立亡，飞行玉清。
　　东明高上虚皇君，元明皇之气，形长九千万丈。春三月，头建通天飞精紫冠，衣九色斑文虎裙，佩金光宝神之章，带交灵紫绶，坐青云之中，立九色狮子之上，光明炜晔，洞映上清，思之还长九寸九分。夏三月，东明虚皇君则变形人头龙身，九色斑斓，口衔流铃，光色焕曜，照明上清，思之还反真形。秋三月，东明虚皇君则变形为老公，头戴青龙，足蹑七星，九色斑文之衣，光明焕焕，洞照上清，思之还反真形。冬三月东明虚皇君则变形为黑青二色之光，光色郁郁，洞照上清，此则反东明之气，更受练明皇之精，思之还反真形。
　　修行东明之道，当以立春之日，入室东向九拜，朝虚皇君毕，还北向叩齿九通，思虚皇随四时形影，在玉清紫微宫朱雀府南阳乡洞生里中，回真下映，入兆肝内九重之户，便祝曰：
　　东明敷散，九精发晖，高上玄映，青真洞回，四气交灌，练仙人飞，流精曲降，朗明重晖，内府镇神，外关固衰，变化八景，洞盻幽微，长享天灵，福祚巍巍。毕，仰咽九气止。行此九年，则上真曲映，授兆青精玉芝云琼，坐观九天，克成上仙。
　　中元中舍虚皇君，元泰皇之气，形长三千万丈。四季之月，头建天元七宝冠，衣五色流黄之，佩六山火玉，带神精交蛇之绶，坐黄云之上五色狮子，光明焕烂，照明五方，思之还长三寸三分。冬水王之时，中舍虚皇君则变形一身五头，头戴五星，身衣五色羽衣，手执五色华幡，在五色云气之上，洞照上清，思之还反真形。春木王之时，中舍虚皇君则变形为童子，衣五色之衣，手御黄龙，在黄云之中，立七星之上，光明清曜，洞照五方，思之还反真形。夏火王之时，中舍虚皇君则变形为五色之光，更相混沓，照明五方，此则反中舍中元之气，更受炼元泰皇之精，思之还反真形。
　　修行中舍虚皇君之道，当以太岁本命之日，入室随王十二拜，朝之虚皇君毕，还北向叩齿十二通，思虚皇君随四时形影，在玉清金灵宫凤啸府幽神乡舍清里中，回真下映，入兆脾府幽关之口，便咒曰：
　　中元总灵，洞真高清，之气流焕，五道发明，四度交庆，练气变形，混合太空，回监我情，保录玄图，记简勒生，南昌刻算，九天书名，八景神宫，辅卫三清，千乘万骑，立降我庭，招真致仙，飞升太灵。毕，仰咽十二气止。行之十二年，则中元虚皇君降真兆房，授兆升中玄图司命玄录，通真彻微，克获上仙。秘则灵降，泄则考婴。
　　五灵七明混生高上君，元紫皇之气，形长八千万丈。夏三月，头建三华宝天冠，衣凤文紫锦之袍，佩流金火铃，带九天丹皇之策，坐绛云之上，手执金符，光明流焕，洞照上清，思之还长八寸八分。秋三月，高上君则变形为九头凤凰，口衔九星，九色斑斓，在绛云之中，光明洞曜，映照上清，思之还反真形。冬三月，高上君则变形一人九头，身着凤文羽衣，手执玉节，立七色莲花之上，玄云之中，光明流焕，洞照上清，思之还反真形。春三月，高上君则变形为青赤二色之光，光明郁郁，洞曜南方，此则反五灵之气，更受炼元紫皇之精，思之还反真形。
　　修行高上君之道，常以夏至之日，入室南向八拜，朝高上君毕，还北向叩齿三通，思高上君随四时形影，在玉清凤生宫洞光府七变乡九会里中，回真下映，入兆心孔上际，便咒曰：
　　五灵敷真，高上散晖，变景混合，练仙四飞，流真散漫，泽布九围，元节合庆，福祚巍巍，我享正真，身生光辉，寿齐日月，万劫不衰，体生羽服，升入太微。毕，仰咽八气止。
　　三元无上玄老虚皇元辰君，元精皇之气，形长六千万丈。秋三月，头建三气玄晨飞冠，衣九色百变寿命章衣，佩玉皇招仙之策，带金玄紫绶，立七色狮子之上，素云之中，光明洞曜，映照上清，思之还长六寸六分。冬三月，元辰君则变形七头童子，一身衣虎文之袍，足践白云，光明流曜，洞映上清，思之还反真形。春三月，元辰君则变形虎头龙身，着青黄斑斓，文彩光明，在紫云之上，照明十方，思之还反真形。夏三月，元辰君则变形为赤白二色之光，光焕赫赫，照明上清，此则反三元之气，更受炼元精皇之精，思之还反真形。
　　修行虚皇元辰君之道，当以秋分之日，入室西向六拜，朝元辰君毕，还北向叩齿十二通，思元辰君随四时形影，在玉清明范宫耀华府天德乡值正里中，回真下映，入兆肺府上关之下，便咒曰：
　　三元散华，元辰应符，练化九道，变形四周，混合成真，气象反初，回灵曲映，精灌我躯，太一保命，勒仙灵符，五老降席，上真遨游，逍遥玄和，形同太虚，餐霞咽气，神明结俦。毕，仰咽十二气止。此虚皇上道，秘於三元玄台，万劫一出，得者神仙，秘则真降，泄则祸婴。
　　玄寂九元上虚皇君，元飞皇之气，形长五千万丈。冬三月，头建飞天紫冠，衣五色斑文虎裘，佩流金之铃，带交灵素绶，立玄龟之上，在玄云之中，光明流焕，朗照上清，思之还长五寸五分。春三月，九元上虚皇君则变形为老人，头建黄巾，身衣玄羽之衣，手执金戟，足立紫云之上，思之还反真形。夏三月，九元上虚皇君则变形为九日，更相累连，光明流曜，映照上清，思之还反真形。秋三月，九元上虚皇君则变形为白黑二色之光，光明奕奕，照明北方，此则反玄寂之气，更受练元飞皇之精，思之还反真形。
　　修行上虚皇君之道，常以冬至之日，入室北向五拜，朝虚皇君毕，叩齿三通，思虚皇君随四时形影，在玉清七瑶宫北元府恬水乡上善里中，回真下映，入兆两肾幽阙之中，便咒曰：
　　玄寂通微，散精虚皇，三元混合，飞玄流光，神童溉灌，玉女散芳，元父交庆，福祚我当，八景辅翼，五老降房，得睹上灵，接颜仙王，永享罔极，仰飞太空，轻羽飞行，升入上宫。毕，仰咽十气止。此玄寂上道，秘於太上六合紫房，依科万劫一出，玄授上仙之人，得者神仙，飞行上清也。
　　太明灵辉中真无上君，元玄虚之气，形长九千万丈。春三月，头建七宝飞华之冠，衣五黄五色章衣，佩日精三华之印，带金巾流精之剑，立青龙之上碧云之中，光明炜晔，洞映玉清，思之还长九寸九分。夏三月，无上君则变形为人头龙身，口衔日精，九色文彩，光照东方，在碧霞之中，思之还反真形。秋三月，无上君则变形为一龙九头，九色斑斓，光明洞曜，映照上清，在紫虚之内，思之还反真形。冬三月，无上君则变形为青黑二色之光，光明郁郁，洞照东方，此则反太明之气，更受炼元玄虚之精，思之还反真形。
　　修行无上君之道，当以立春之日，入室东向九拜，朝无上君毕，还北向叩齿九通，思无上君随四时形影，在玉清郁森宫八冥府金罗乡云罗里中，回真下映，入兆肝府中关之户，便咒曰：
　　大明重曜，敷灵散金，玄晖八发，流精洞阴，无上洒津，泽溢九矜，内充外盈，福布七祖，沉朽享润，上升太真，我身受仙，飞入月林，体生毛羽，变化随心。毕，仰咽九气止。行之九年，七祖皆仙，神真下降，得睹灵颜，轻泄漏慢，身没河源。
　　三元四极玄上虚皇元灵君，元凤虚之气，形长八千万丈。夏三月，头建三气宝晨玉冠，衣五色斑文虎裘，佩豁落七元，带交灵之绶，立朱凤之上，在绛云之中，光明焕烂，洞耀玉清，思之还长八寸八分。秋三月，元灵君则变形为三头朱乌，绛色羽服，文彩斑斓，光明焕曜，映照上清，立紫云之上，思之还反真形。冬三月，元灵君则变形为三朱乌，各衔一火铃，立日精之上，在绛云之中，光明焕焕，烂明南方，思之还反真形。春三月，元灵君则变形为青赤二色之光，光明赫赫，照明南方，此则反三元四极之气，更练元凤虚之精，思之还反真形。
　　修行元灵君之道，当以夏至之日，入室南向八拜，朝元灵君毕，还北向叩齿十二通，思元灵君随四时形影，在玉清云琳宫霄上府清汉乡素灵里中，回真下映，入兆心上梁紫户，便咒曰：
　　元灵通真，玄上演晖，三元混合，四极灵飞，回精曲灌，万道洞开，三光莹发，玉帝徘徊，度我命籍，保真紫微，长生天地，亿劫不衰，日吉时庆，享福巍巍。毕，仰咽八气止。
　　三元晨中黄景虚皇元台君，元紫虚之气，形长六千万丈。秋三月，头建七元宝晨婴冠，衣飞锦文裘，佩六山火玉，带通真之章，立素云之上，坐七色狮子，光明焕耀，洞照上清，思之还长六寸六分。冬三月，元台君则变形人头乌口，顶生宝光，身衣素羽飞裙，立莲花之上，在紫云之中，光明流焕，洞照上清，思之还反真形。春三月，元台君则变形为真人，青黄色如金刚，项负宝圆，衣九色法衣，立素云之上，光明炜晔，映照十方。思之还反真形。夏三月，元台君则变形为赤白二色之光，光明奕奕，照明上清，此则反三元晨中之气，更受炼元紫虚之精，思之还反真形。
　　修行元台君之道，当以立秋、甲子之日，入室西向五拜，朝元台君毕，还北向叩齿三通，思元台君随四时形影，在玉清洞霄宫演真府九气乡华耀里中，回真下映，入兆肺金门上阙，便咒曰：
　　黄景中元，三气交真，虚皇四度，炼化玉天，飞芝流溢，陶灌我身，保精固气，总录万神，右契削死，左宫授仙，上禀太虚，五老同轩，变化无方，形造紫晨。毕，仰咽七气止。
　　三元紫映晖神虚生注真元胎君，元融虚之气，形长五千万丈。冬三月，头建三宝晨冠，衣龙文虎裘，佩上皇命仙之策，带龙渊之剑，坐玄龟之上三素之云中，流光朗明，洞照上清，思之还长五寸五分。春三月，元胎君则变形为童子，头戴七星，身衣五色绯#2衣，立五色灵龟之上，在玄虚之中，光明清曜，焕照十方。思#3之还反真形。夏三月，元胎君则变形为一人五头，戴五星，衣五色锦衣，足践五色之云，手把金符，在玄虚之上，光照十方，思之还反真形。秋三月，元胎君则变形为白黑二色之光，光明奕奕，照明北方，此则反三元紫映之气，更受炼元融虚之精，思之还反其形。
　　修行元胎君之道，当以立冬、本命之日，入室北向五拜，朝元胎君毕，叩齿十二通，思元胎君随四时形影，在玉清反香宫风舞府清乐乡长金里中，回真下映，入兆两肾中间伏门之上，便咒曰：
　　紫映同天，虚生三元，上有玄常，斗中之君，身衣飞青，锦绣华裙，运练变化，四度交分，曲映降形，赐我丹文，度符南阳，保仙长存，策御金軿，驾景乘云，与真混合，升到金门。毕，仰咽十气止。〔此〕三元上道，皆授上真，不行下世，自无玄名，不得睹盻灵文，见者克成上仙。
　　青精上真内景君，元始洞之气，形长九千万丈。秋三月，头建三华宝明之冠，衣七色斑文之裘，带交灵之绶，坐黄白青三色之云，光明炜晔，洞照上清，在紫虚之上细微之内，思之还长九寸。冬三月，上真内景君则变形一身七头，衣七色法衣，项负圆光，立九色师子之上，华光交焕，照明上清，思之还反真形。春三月，上真内景君则变形，头带月，口衔日，身衣虎文之裘，光色焕明，或立紫云之上，思之还反真形。夏三月，上真内景君则变形为青白黄三色之光，光明奕奕，照明上清，此则反青精上真之气，更受炼元始洞之精，思之还反真形。
　　修行上真内景君之道，当以秋分之日，及庚申日，入室西向九拜，朝内景君毕，还北向叩齿三通，思内景君随四时形影，在上清琼宫太丹府朱雀乡绝崖里中，回真下映，入兆左耳伏晨之户，便咒曰：
　　始洞浩精，青真散灵，九户开涂，三元明扉，朱灵玄映，玉华四飞，乘晨御气，苍童紫微，金光内彻，面生丹辉，与月齐景，与日周回，上朝上真，永享不衰，庆延七祖，死魂同飞。毕，仰咽七气止。行之九年，致高灵下映，与真通颜，身生水火，飞升帝晨。
　　太阳九气玉贤元君，元玉柱之气，形长七千万丈。冬三月，头建通天宝曜之冠，衣九色无缝自然之衣，披虎文之裘，带通真之绶，坐紫云之上，光明炜晔紫云之中，八冥之内，思之还长七寸七分。春三月，玉贤元君则变形，头戴黄龙，手把七星，身衣黄羽飞裙，立三色云上，思之还反真形。夏三月，玉贤元君则变形为三头老子，身如黄金，衣黄锦飞裙青羽之帔，立莲华之上紫云之中，思之还反真形。秋三月，玉贤元君则变形为白玉之光，光明洞鲜，明照上清，此则反太阳九气之气，更受炼元玉柱之精，思之还反真形。
　　修行玉贤元君之道，当以立冬之日，及甲子日，入室北向三拜，朝玉贤元君毕，叩齿十二通，思玉贤元君随四时形影，在玉清琼宫通灵府三真乡上寿里中，回真下映，入兆右耳伏晨之户，便微祝曰：
　　太阳焕精，玉柱通明，六气流布，焕落朱庭，变化元洞，炼易我形，五府开真，六胃华生，飞裳紫帔，上锦下青，三色流云，绿舆苍軿，徘徊玄路，运我升清，太一度符，元君鉴生，九真同命，我道克成，变化太无，长享帝灵。毕，仰咽三气止。行之九年，致上真迂降，与神交言，通灵达真，与天长存，秘则灵感，泄则祸婴。
　　太初九素金华景元君，元皇灵之气，形长九千万丈。春三月，头建紫元晨婴玉冠，衣七色云明之袍，带素灵之绶，佩灭魔灵幡，坐三素之云，光明照在上清之上细微之内，思之还长九寸九分。夏三月，金华景元君则变形为三头一身，身如凤皇，文彩焕烂，照明上清，思之还反真形。秋三月，金华景元君则变形为人头龙身，五色焕烂，光照紫虚，在三色之上，思之还反真形。冬三月，金华景元君则变形紫赤黄三色之光，光明奕奕，照映上清，此则反太初九素之气，更受炼元皇灵之精，思之还反真形。
　　修行金华景元君之道，当以冬至之日，及太岁之日，入室东北向九拜，朝景元君毕，还北向叩齿三通，思景元君随四时形影，在上清明真宫灵晖府天权乡游乐里，回真下映，入兆头面之境，微咒曰：
　　太初混黄，三气清分，金华洞房，号曰景元，明道九回，四变合云，上结玉符，下保丹门，摄魂固魄，保真存存，炼形易骨，髓脑化仙，龙飞凤舞，上升帝轩。毕，仰咽九气止。行此道九年，致神真降见，身能变化，飞行太灵。
　　九皇上真司命君，元玉灵之气，形长五千万丈。夏三月，头建丹华紫曜飞天冠，衣五色飞黄云罗之袍，佩流金火铃，带神虎之符，立五色云气之上，光明照映，焕烂太无，思之还长五寸五分。秋三月，司命君则变形为凤皇，九色斑斓，光明焕焕，照明上清，思之还反真形。冬三月，司命君则变形为老公，头建紫巾，衣七色斑文虎衣，手执金杖，足蹑三气之云，光明焕赫，洞照上清，思之还反真形。春三月，司命君则变形为青碧黑三色之光，光明奕奕，照映上清，此则反九皇之气，更受炼玉灵之精，思之还反真形。
　　修行上真可命君之道，当以立春之日，及本命日，入室东向九拜，朝司命君，叩齿九通，思司命君随四时形影，在上清紫耀宫七宝府北生乡华宫里，回真下映，入兆胸腹之境，便微咒曰：
　　九皇上真，理化总生，司算南阳，监延朱庭，太一度符，五老书名，九回八微，仙魂乃明，三变五炼，朽骨反婴，华颜朱童，与帝常灵，保符日月，后天而倾，变化无方，升入帝庭。毕，仰咽三气止。行之九年，司命勒录，真人降房，名书丹台，永保长存。
　　天皇上真玉华三元君，元洞灵之气，形长七千万丈。秋三月，头建晨缨飞华紫冠，衣五色玄黄紫，佩太上丹文紫章，带交灵紫绶，立九色师子之上，光明焕烂，照明上清，思之还长七寸七分。冬三月，玉华三元君则变形为女子，头作飞云之髻，衣紫黄飞罗之衣，口衔月，足蹑黄紫青三色之云，光明照映十方，思之还反真形。春三月，玉华三元君则分形为三女子，头作三角之髻，着七称之冠，负月抱日，在紫云之中，立莲花上，思之还反真形。夏三月，玉华三元君变形为紫白青三色之光，光明焕焕，洞照玉清，此则反天皇之气，更受炼洞灵之精，思之还反真形。
　　修行上真玉华三元君之道，当以春分之日、丁卯日，入室东南向三拜，朝三元君毕，还北向叩齿三通，思三元君随四时形影，在玉清通妙宫定微府云路乡清源里，回真下映，入兆下关少腹至脚，便祝曰：
　　玉华散灵，三元炼精，回合玉真，变景云庭，流云徘徊，焕落火铃，金符龙幡，十绝旄旌，上景丹台，游盻八冥，高上曲映，监我道成，三晨合愿，克享长生，变神通微，日月齐并。毕，咽三气止。行之九年，三元曲映，降真兆房，目睹神颜，致道神仙。
　　太一上元禁君，元飞灵之气，形长九千万丈。冬三月，头建三宝晨缨飞华紫冠，衣九色玄黄飞云之，佩六山火玉，带神精交灵紫绶，坐七色之云，光明焕焕，照朋上清，在九天之上，思之还长九寸九分。春三月，上元禁君则变形为长人，通身如黄金，项负相轮，衣四十二条九色法衣，坐三气之中，光明焕焕，照映上清，思之还反真形。夏三月，上元禁君则变形为三月之状，光色相沓，混混沌沌，乍合乍离，在紫云之中，思之还反真形。秋三月，上元禁君则变形为苍绿紫三色之光，更相缠绕在玉清之中，此则反太一上元之气，更受炼飞灵之精，思之还反真形。
　　修行上元禁君之道，当以立夏之日，及庚申日，入室南向三拜，朝上元禁君，还北向叩齿九通，思上元禁君随四时形影，在上清天皇宫玉虚府开元乡紫合里，回真下映，入兆左手之户，便咒曰：
　　太一摄命，桃康理魂，无英公子，及与白元，三真齐晖，保固死关，炼气通神，合形帝君，四变八玄，随化成仙，千乘万骑，翼我升云，飞行上清，形造紫晨。毕，仰咽十二过止。行此九年，得见上元禁君，名书南极，保仙长存。
　　元虚黄房真晨君，元清灵之气，形长六千万丈。春三月，头戴七色朱精华冠，衣云文之袍，佩金虎凤文，带神虎玉章，坐紫云之中五色莲花，光明炜晔，照明上清，在八冥之外细微之内，思之还长六寸六分。夏三月，黄房真晨君则变形一身三头，头巾紫巾，形衣紫黄二色之衣，手持金戟，在黄房云宫五色师子之上，思之还反真形。秋三月，黄房真晨君则变形为人身龙头，九色斑斓，光明焕焕，洞照上清黄云之内，思之还反真形。冬三月，黄房真晨君则变形为黄白赤三色之光，光明焕焕，彻照九天，此则反元虚黄房之气，更受炼元清灵之精，思之还反真形。
</div>
    <div class="pagination">
<a href="上清元始变化宝真上经九灵大妙龟山玄箓.html">上一页</a><a href="上清元始变化宝真上经九灵大妙龟山玄箓.html">1</a><span class="current-page">2</span><a href="上清元始变化宝真上经九灵大妙龟山玄箓_page3.html">3</a><a href="上清元始变化宝真上经九灵大妙龟山玄箓_page4.html">4</a><a href="上清元始变化宝真上经九灵大妙龟山玄箓_page5.html">5</a><a href="上清元始变化宝真上经九灵大妙龟山玄箓_page6.html">6</a><a href="上清元始变化宝真上经九灵大妙龟山玄箓_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
