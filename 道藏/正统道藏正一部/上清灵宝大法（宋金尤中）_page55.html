<!DOCTYPE html>
<html>
<head>
    <meta charset="UTF-8">
    <title>上清灵宝大法（宋金尤中） - 第 55 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清灵宝大法（宋金尤中） - 第 55 页/共 56 页</h1>
    <div class="content">　　环者，所以昭信誓，如古人投璧为盟之义。环上本圆，无字。今宗坛则銮师押字於上，传法亦然。古人舍淳抱朴，不事外饰，凡事尚质素而已。至路真官编《天心正法》，则环上有字。其文云：天心正法，万神所宗，盟天而传，循环无终。此亦用环之义，然皆非古式。若灵宝乃洞玄之上品，不宜随俗行事。环以示信誓。路君临坛分券，而不剖环，其意益谓既分券合约矣，不剖环亦可也。环则弟子佩之，不渝盟而已。高识之士，更宜详酌而行。
　　书刀式
　　右书刀，并以钢铁为利刃，却以银为龙头，包其末之太半。拜章亦同此式，惟其有刃可用，故备仪以俟削治差误，况分券尤须刃也。今人银叶为之，非也。
　　补职帖式
　　灵宝大法司。
　　当司契勘乡贯居嗣法箓弟子某人投词，伏为自身本命，年月日时生，夙藉善因，获陶真化。叨行正法，滥缀
　　灵班，敢坚素诚，荐据丹悃。先已具
　　申宗坛，迁受中盟秘箓。今愿进傅
　　上清灵宝大法一宗符图印诀，皈身
　　崇奉。期济幽显，馘毒除妖，辅道赞
　　化。如敢参杂邪伪，混乱神文，或妄
　　传非人，轻泄天宝。甘以身谢天地
　　水府三官。昭一得本人，誓辞坚笃，诚
　　心不回，格许宣宏，理宜接引。除已
　　录奏三天帝阙，申牒三界合属真司，
　　依式开坛，对天传度，合行补职，受
　　事给付上清灵宝本法秘文，合用印
　　剑策杖，须至逐一开具给帖者。
　　一其人已佩中盟秘箓，今来进传灵宝大法。依准
　　科格，合行迁补灵宝中盟弟子南曹执法典者为职。
　　一给付
　　上清灵宝大法一部。
　　一给付
　　灵宝大法司印一颗，
　　通章印一颗，越章印一颗，
　　黄神印一颗，神虎印三颗。
　　一给付
　　八景辉灵之剑。长三尺六寸。
　　一给付
　　五灵策杖，随身受持，一如科法。
　　一准
　　格洞玄弟子芙蓉冠，紫帔，三十二条黄裳黄褐，明光玉珪，玉佩，赤舄。
　　一灵宝大法，品属洞玄。总三洞之枢机，乃中乘之上法。尊贵崇重，不同常科。应有申告收治，并合申三界五常大魔王，依法牒所属飞天神王。每遇给符咒水，并关遣神王，下使者吏兵，施行给降，灵宝受事，如意大将军，随行司领职。
　　一进拜章书，入室修存，谒帝朝真，飞神启事，焚诵祷请，召役神灵。并合关召三五功曹，左右官使者，侍香金童，传言散华玉女，五帝真符，直日香官，依法奉行，随印受事。事毕复位，应召即临。
　　一追取幽魂，摄召魂爽，并准科移牒神虎何乔二大圣，三部追魂使者，七司玉女，赍持符札，照应施行。
　　一修斋设醮，宣令传符，并随事请降十方飞天神王，降真召灵符使，玄都金龙荚龙驿吏，禀符受事，宣传事毕，俓复元班。
　　一灵宝官属，玉童玉女，天将仙兵，隶属上玄，不同常职。准依经格，随事请降，辅佐行持，法师毋得叱吃指呼，其神不系凡世驻箓。须当澄心定息，诵咒焚符，临目存思，密行召用。行令已毕，各复元班。其余经格外，妄称将吏名目，擅置仙曹有司，并不许随俗混行，违经杂用。故爽誓盟天不尔私。帖伏以皇人按笔真毋戒经，观四译而成书，为三洞之要典。和天安地，福国宁家。千圣攸遵，岂独显幽之俱利。万方取则，实同今古以蒙休。嗣法弟子某人，职品洞玄，法迁灵宝，誓盟私着，传度已终。事体非轻，职位甚重，所宜永坚一志，密练百神，检己修身，毋违科而犯戒。济人利物，当立德而建功。五帝大魔察其勤惰，三官都禁紏其愆非。谨秘专精，万炁全而三天锡召。轻泄漏慢，一身落而九祖罹弃。守而有常，戒之无忽。故帖。
　　太岁年月　日帖。
　　保　举　师　具　位　姓　名押。
　　监　度　师　具　位　姓　名押。
　　度　师　具　位　姓　名押。
　　籍　师　具　位　姓　名已羽化不押。
　　经　师　具　位　姓　名。
　　传度开坛建醮，或有力之家，宿启则预行申发，晚下敕水禁坛，宿启行科如斋法。次日昧爽，登坛开启，三时行道，朝真忏悔谢恩，有灵宝道场三朝科文可用。晚下设醮传度，尤为尽善。往往世人传度，多止於设醮而已。故今具叔传度醮式，即系受法传度。乃本法之事，非黄箓之仪。今列于左。
　　铺设醮筵，中列上帝，两麻设从圣，或六十分，或一百二十分。中设三宝位，置御按，如斋坛式。设五师幕於坛左。
　　神功妙济真君太极冲应真人於坛右，或以五师与二位共幕，亦可。
　　排列请醮状牒於师前，次发牒。
　　道众师前立班，
　　知磬举法事，
　　高功与弟子，各上香致拜。
　　高功长跪请牒。道众捧状牒，华夏至发牒所，道职一员，吟咒洒净。
　　知磬举法事。
　　高功焚降真召灵符，变神召将。
　　次宣白初献法事。
　　次再白亚献法事。
　　次三白终献法事。
　　宣关帖。
　　高功遣发。
　　弟子灌酹。
　　焚燎　　向来。
　　回向念善。晚下设醮如常式。
　　上清灵宝大法卷之四十二竟
　　#1此券式文句应从左向右书写、诵读。
　　#2此真文句应从中央向左右书写、诵读。
　　上清灵宝大法卷四十三
　　洞玄灵宝法师南曹执法典者权童初府右翊治金允中编
　　传度对斋品
　　对斋设醮传度科仪
　　道士有威者一员，禁坛敕水。次醮筵内，关斗灯，华夏引，高功出靖，诣师前立班。高功与弟子，上香致拜。次修斋，请师，
　　玄师，天师，经籍度许葛。
　　举云舆。
　　高功长跪，启白。
　　唱道赞。华夏引，高功诣醮坛，入地户，升天门，上十方香，上御案香，焚降召符，密咒。长跪，上本位香。表白开启。
　　臣闻潜融一炁，肇形於混沌之初。判立三才，资始於洪蒙之劫。玄恩普被，道荫成包，橐钥阴阳，钧陶人物。故无幽而不烛，是有祷以皆通。恭焚道香，德香，无为清静自然香。奏启虚无自然元始天尊，太上大道君洞玄灵宝天尊，太上老君洞神道德天尊，吴天玉皇上帝，紫微北极大帝，句陈星宫天皇大帝，十方灵宝天尊，后土皇地祇，东极青宫太一救苦天尊，东华上相木公青童道君，南极长生大帝，白玉龟台九灵太真金母元君，九天上帝，五老天君，三十二天上帝，五福十神太一真君，上清十一曜星君，日宫孝道仙王，月宫孝道明王，中天北斗九皇星君，天地水三元帝君，北极四圣真君，玄中大法师，三天扶教辅元大法师，正一静应真君，灵宝经籍度三师真君，太极左仙翁冲应真人，九州都仙太史高明大使神功妙济真君，泰玄都省主宰高真，天枢院主宰上圣，周天三百六十五度列宿星真，三界五帝大魔王，十方无极飞天神王，某人本命元辰真官，北阴酆都大帝，水府东霞扶桑大帝，五岳真君，五岳五天圣帝，靖庐治化仙官，江海河源圣众，三洞经法箓中灵官将吏，太岁官君，城隍典祀，三界官属，一切威灵。仗此香云，普伸供养，玉音摄炁，灵风聚烟，紫虚郁秀，辅翼万仙，执箓把籍，同到帝前。令臣关启，咸赐如言。奏为乡贯嗣法箓弟子某人，投度师某人，进传上清灵宝大法。已行录奏天阙，申牒三界合属真司。涓此刚辰，恭就某处，开坛传度。修设清醮一座，延奉三天上帝，九极高真。召三界以齐临，异万仙而俯降。容其传度，许以告盟，证录祷祈，鉴瞻修奉，醮筵已肃，坛墠粗严，恭对高真，关行法事。
　　知磬举启堂颂。
　　都讲举各礼师。
　　高功宣五方咒。
　　举鸣法鼓。
　　发炉　众官等各长跪。
　　高功出官。
　　谨出臣身中五体真官，功曹将吏，开化定道，阴阳功曹，消灾散祸，解厄君吏，各十二人出。某建节监功大将军，直使功曹，阴阳神诀吏，各二人出。出者严装，住立营卫匝绕。臣身中郎吏虎贲，察奸勾骑吏，都官仆射，天丁力士，治正执正吏，收神食神吏，收毒食毒吏，收精食精吏，收邪食邪吏，诛符破庙吏，刚风骑置吏，驿马上章吏，飞龙骑吏等官。并皆屯驻臣左右前后，受臣词语，关启此间土地，里域正神，治化靖庐名山，洞天福地，海岳太岁官君，治中将吏。谨同诚，上启太上无形无名虚无自然至真大道无上元尊金阙七宝玉陛下。臣受法之日，约以流通济物，是先接人为切。今谨有某人，谨为进拜词文，上祈玄感。当令臣所启者达，所告者应，所禳者却，所济者度。功曹使者，飞龙骑吏，分别关告，以时上达。列启事竟，各还臣身中，复於宫室。须召复到，一如故事。
　　各称法位
　　具位臣某，与合坛官众等，谨同诚，上奏启虚无自然元始天尊，无极大道太上道君，太上老君，吴天玉皇上帝，紫微北极大帝，十方。灵宝天尊，后土皇地祇，南极长生大帝，青华大帝，九天上帝，五老天君，三十二天上帝，十极天君，玉虚上帝，玉帝大帝，东华南极，西灵北真，玄都玉京，金阙七宝，琼台紫微上宫，灵宝至真明皇道君，上相上宰，上保上辅，四司五帝，长生大君，好生韩君丈人，度世司马大神，日宫帝君，月宫皇君，五方五德星君，四炁四曜星君，北斗七元真君，斗中帝座，辅弼星君，南上可命司录，延寿益算，度厄尊神，三十六部尊经，玄中大法师，灵宝经籍度三师真君，天地水三元帝君，北极四圣真君，太极仙翁冲应真君，九州都仙神功妙济真君，泰玄都省高真，历代传经演法真仙，三界五帝大魔王，十方无极飞天神王，天枢院主宰高真，二十八宿周天列曜星君，本命元辰，太岁尊神，北阴酆都大帝，东霞扶桑大帝，五岳正副真君，五岳五天圣帝，靖庐治化仙官，江海河源圣众，三洞四辅法箓中灵官将吏，城隍典祀，三界官属，一切威灵。臣伏闻无形无名，即玄真之妙赜。有光有象，乃圣化之灵机。混成宇宙之前，肇造乾坤之本。分兹一炁，育破三才，宰制万灵，陶成庶类。於是元纲启蕴，立万劫之根宗。大梵发辉，漏九清之秘奥。三洞流布，九品宣行。本惟佐天化机，亦以彰於道要。因师尊之开度，跨古今以钦承。臣猥以庸鄙之资，叨缀班行之末。滥师至化，叨眄灵文。所宜随力以宏科，不敢因人而废事。既承洁己之进，当开勤道之途。授受不穷，所以副大教作成之意。继成有格，须祈求高真鉴度之恩。是用瞻碧霄界以投诚，想白玉楼而稽首，不惭尘陋之礼，冒闻玄极之高。伏愿五色卿云，拥掷火流铃之仗。三华黄道，降飞龙唱凤之车。众圣临轩，万真就列。臣等百神震惕，一念精纯，拜首瑶坛，敢伸降重。
　　初献茶酒
　　臣谨重诚，上启虚无自然三境至尊，吴天玉皇上帝，紫微帝座，九极高尊，三天主宰，三十六部尊经，玄中大法师，三天大法师，灵宝经籍度三师真君，三洞四辅法中主执圣众，灵官将吏，三界官属，一切威灵。臣闻道本无言，因经科而立。教化垂有，作出法箓以度人。九品三乘，递相通贯。六书八体，互以发明。传於天中，为万品指归之路。降乎人世，开群生修进之门。自非历劫之良因，安得一窥於正典。故教刚精练，始可为师。志虑清高，乃容受法。立功建事，上以赞於玄猷。励行饰躬二内以检於凡质。科条至重，付度不轻。如臣本匪良资，实无达识。五芽三素，岂知练习之源。六欲七情，徒逐沉迷之浪。所当省己，安可接人。盖以立誓盟心，登坛受质。虽戒张皇而妄泄，不许缄秘而失传。况承勤恳之词，愿被正真之化。岂以臣之不才，终加抑绝。幸其人之有志，僭为申誊。臣虽昧通真达妙之机，然不敢传叛道罔人之法。爰从彝典，用箴灵坛。奉高圣之回光，仰至真之在御。辄披凡愫，上渎宸严。设醮青词，谨当宣奏。
　　宣词，焚词。
　　按如词言，情诚坚切，义当接引，不敢逊辞。伏以灵宝神章，洞玄上品，延康之始，莫测其端。龙汉之初，渐彰其妙。结飞玄之正炁，成隐秘之灵音。发五镇之根宗，经四译而昭布。宁家国而赞帝王之治，调阴阳以辅造化之功。上圣高真，莫不因兹而证道。沉灵幽爽，岂非假此以迁升。实万品之津梁，乃千灵之规范。虽巍巍之典，传度不轻。然浩浩之功，包容无外。有若臣庸愚末学，谬居师匠之阶。嗣法某人，尘碌凡资。僭受仙灵之职。事俱越分，理实愧心。尚祈天造之慈怜，更冀师恩之覆育。许容传度，俾遂进迁。赦原臣等九祖宿愆，万生重过。罪籍先除於黑简，真阶早纪於玄都。臣等惊冒渎之渐繁，第醮仪之有式。敢陈亚献，以荐克诚。臣与嗣法弟子，无任战兢之至，稽首再拜。
　　亚献法事。
　　献毕，举十方灵宝天尊。
　　嗣法弟子再拜，启白。
　　此作掌记写，或领赞引代念。
　　嗣行灵宝大法具位臣某，诚惶诚恐，稽首顿首再拜，上启三境高真，万天上帝，东方无极太上灵宝天尊，南方，西方，北方，东南方，东北方，西南方，西北方，上方，下方无极太上灵宝天尊。愿赐矜怜，俯垂鉴录。臣千生庆幸，一日一遭逢，嗣法传真，迁阶进职。永坚素志，不敢负心，傥渝誓盟，甘从谴罚。今与师分环剖券，立誓饮丹。伏望证明，容臣受度。臣无任望恩，激切之至。
　　举天尊号。
　　师与弟子，回班对立。
　　高功启白，宣戒。
　　恭闻灵宝之道，洞玄之宗，独步玉京，度人无量。受之者功迁九祖，修之者形陆九霄。乃万法之灵枢，总十方之正教。巍巍大范，德难可胜。受其法者，固所当修，戒其所必戒，修为不替，神仙可期。对天发扬，先明十戒。
　　第一戒者，无忘八极。忠者钦之极，孝者顺之极，斋者戒之极，敬者礼之极，宽者广之极，裕者乐之极，容者和之极，忍者智之极。天以北辰为极，地以五岳为极，屋以楝为极。天以有极则能聚众炁，地以有极则能聚众形，屋以有极则能聚众木，人有八极亦如是也。故能聚众善，善立则道备，道备则所见自然开涣，所应自然调适，此得灵宝度人之基也。
　　第二戒者，无忘鉴水。鉴者，喻心。水者，喻性。心清则万法皆照，性静则五浊不归。道之在人圆通，非蒙蔽可了，亦非躁动可达。托鉴水而悟心性，此得灵宝度人之体也。
　　第三戒者，无忘日录。日录者，所修检善恶。人之处世，患不自知，患不闻过，患不听言。不自知则无所悟，不闻过则无所改，不听言则无益。今以日录，日录所为不可下笔处，皆己之非也。改之为贵，则日录者不教之师，不说之友，不诏之君父，不约之法度也。不可忘之，此得灵宝度人之想也。
　　第四戒者，无忘追度安镇。人之所亲，不过父祖，所尊不过君上。君上父祖之德，必报之者，追度安镇是也。追者，谓诵经行符，上为父祖六亲之过去者，以资冥路。度者，谓谓经行符，上为父祖六亲之见存者，以资福算。安镇者，谓诵经行符，上祝国王帝主圣寿，安镇四方，召龙行雨，驱妖馘毒，保护民物，禳度星躔，皆其一也。其或在家行祖父之志，或居官分君上之职，种种利益，有可报称，皆即为之。凡木之叶落，尚粪其本根，则归根复命之义也。人之根本反始，不可不勉，此得灵宝度人之宜也。
</div>
    <div class="pagination">
<a href="上清灵宝大法（宋金尤中）_page54.html">上一页</a><span>...</span><a href="上清灵宝大法（宋金尤中）_page50.html">50</a><a href="上清灵宝大法（宋金尤中）_page51.html">51</a><a href="上清灵宝大法（宋金尤中）_page52.html">52</a><a href="上清灵宝大法（宋金尤中）_page53.html">53</a><a href="上清灵宝大法（宋金尤中）_page54.html">54</a><span class="current-page">55</span><a href="上清灵宝大法（宋金尤中）_page56.html">56</a><a href="上清灵宝大法（宋金尤中）_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
