<!DOCTYPE html>
<html>
<head>
    <meta charset="UTF-8">
    <title>道法会元 - 第 248 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 248 页/共 361 页</h1>
    <div class="content">　　三天曹府，乞丐天恩，原赦某人身中宿今故误作造千愆万过，消禳灾咎。谨为上请北帝神咒天蓬都元帅大将军三十万人，六丁神吏大将兵士三十万人，豁落大将七元真君兵士七十万人，三天捕鬼神王兵士三十万人，紫炁乘天大神三千人，兵士三十万人，四目老翕兵士三十万人，鹰犬车骑大将军三十万人，杀鬼大将军兵士三十万人，九天煞炁大将军神兵六万人，金光武骑兵士六百人，黑
　　煞神王兵士六百人，北阴大力飞天神王兵士三十万人，雷公主煞大将军兵士一百二十人，四盟功曹兵士三十万人。高麾大鼓五湖游奕大将军兵士一百二十人，火铃大将军神司吏兵三十万人，黄金钺斧诛鬼伐神大将军三十万人，太玄无鞅大神兵士三十万人，镢天大斧杀伐大将军兵士三十万人，解六合冤家咒诅大将军兵士三十万人，断除五劳七伤诛灭三尸六注大将军兵士三十万人，驱瘟断疫大将军兵士一百二十人，同心一合下降，特为在疾某诛灭斩馘宅中故炁，劳疗复连，沈邪蛊毒，流注客商男伤女祟，浮云午目午酉，木下妖奴，依草附木，土石佛像，泉源水族之精，坛场庙宇五道社稷之神，魍魉隐显，野狐地魈，魑魅妖精，藏形在里域社稷之中，匿影於山林窟穴之内，递相逃隐，结党肆顽，抗拒天法，不伏追摄，恣意共为祸患，侵扰良民，杀人性命，故起灾殃，贪饕祭祀，邀求血食。伏乞天官应时降下吏兵，特行诛戮，灭种绝类。自兹向去，使某家门恬静，人眷均安。祸乱不生，灾异不作。次愿真炁加临，天兵防佑。患身应时康泰，永处利享。凡有施为，仰祈道庇。恩惟玄造，分别哀怜。臣愚谨因二官直使，正一功曹，左右官使者，阴阳神决吏，科车赤符吏，刚风骑置吏，驿马上章吏，飞龙骑吏，侍香金童，传言玉女，飞玄卫真上使，传言奏事仙吏，斗中七元绣衣使者，左右龙虎君，各二人出，操臣为弟子某拜上宝章一通，上诣三天曹门下上进，恭候天恩告报。臣诚惶诚恐，稽首顿首，再拜以闻，谨言。
　　空三行。
　　臣姓贯属某处某靖焚修。
　　空三行。
　　太上无形无名虚无自然至真大道天尊金阙玉陛下。
　　空三行。
　　太岁年　月　日於某处拜上。
　　内封
　　太上无形无名虚无自然至真大道天尊金阙玉陛下　具位臣某章奏谨内封
　　方函
　　宝　章　上　诣
　　虚元自然至真大道金阙下请进　具位臣某谨外封
　　右章用黑纸朱书，高一尺二寸，上虚八分，下不通蚁。一时书就，切忌内外男女腋气血厌，猫犬粪浊，一切秽污，及师巫技术之人视玩。书毕，念大咒，香上度过。进拜时存想诣阙进呈，跪上待报。兆立阙下右阶，见四圣元帅，千鹰万犬大神将史，同受帝敕，顿兵亲降，自天而下，旌旗闪烁，刀错光耀，金鼓声喧，天兵无数出离天门，直下词家。兆至神口喝煞声，存本坛帅将迎接。就于坛前，再召将发遣。凡行持之际，先发安土地六神符，次以鹰犬符起发。如是其人之家动响，及闻锁镯禁锢鬼注之声，乃是天蓬应验也。
　　又鹰犬章第二用
　　具位臣某谨稽首，再拜上言：臣千载有幸，得染清流。仰荷师恩，传授大法。誓以佐天育物，志在助国救民。悬悬於心，拳拳于己，夙夜不替，晨夕惟动。今据乡贯某人词称，伏为某病一向未安，陈词丐行救治。谨於今月某日进拜宝章，备奉救旨，遣差天将部兵，一合前去捉鬼救治。今来病患愈增，其祟前后侵害性命不一，以为得便，倚恃凶顽，不惧道法，公然抗敌，罪恶贯盈，於律未必无碍。设若被害日探，致伤人命，有忤太上好生。臣愚在下，法浅力微，似难坐视，若不录状以闻，未易杜绝。谨卜今辰，重伸奉为某拜进宝章一通，上诣玄枢斗极，乞赐俞充，宣降斗中飞鹰走犬二使者，斗中七千神将，无面目将军，黑衣神王，绣衣力士，七神童子，天驺甲卒，威剑神王，聋兵哑将，各领勇锐天兵百二十人，并按所部，各执器械，诛鉏凶逆，剪截妖邪。营卫臣身，呼吸相应。俾患体冲和顿复，庶宗风教法显扬。同促炁功曹，共二官使者，阴阳神决吏。科车赤符吏，刚风骑置吏，驿马上章吏，出操臣宝章一通，上诣玄枢斗枫，伏须告报。臣诚惶诚恐，稽首顿首，再拜以闻。谨言。
　　空三行。
　　臣姓贯属某处某靖焚修。
　　空三行。
　　中天大圣北斗尊帝九皇延生解厄上道星君阙下。
　　空三行。
　　太岁　年　月　日於某处拜上。
　　内封
　　中天大圣北斗九皇延生大道君星阙下
　　具位臣某章奏谨内封。
　　方函
　　宝章一通上诣
　　中天北斗玉阙请进　具位臣某章奏谨外封
　　护章关
　　北极驱邪院
　　本院今为某人拜奏宝章一通，上诣中天北斗玉阙，须仗传达者。
　　右关请斗中直日功曹，本院官将吏兵，疾速飞云捧奏，以时上达，毋致稽延。故关。
　　太岁　年　月　日时关。具　位　姓　某　押。
　　帝钟昭应符牒
　　元应太皇府
　　太府谨据某人为某病，除已具申天蓬都元帅府外，所有恶鬼强妖，淫祠奸邪，拒逆大道，祸害生民，仰刑以金钟火铃，即撼之法音鼓响，并行摧毁，就便诛银，杜绝祸目，禳谢灾厄，宣扬道化，救济生民，以体太上好生。须至专牒者。下文朱书。
　　山川百灵，闻我咸惊。浩劫大道，昭天之精。侵害性命，灾扰生灵。前生作过，积罪贯盈。并行震击。撼灭无停。日月永固。百神拥护。山岳随我，江河沈去。急急如天蓬都元帅真君律令。
　　书帝钟符于此。
　　右件符牒奉北帝敕，
　　天蓬都元帅律令。除钦依另行外，合行专牒金钟火铃大将军伊伽，承领天符，统率三十六将，黑煞、洞渊、无义威剑、战伐、聋哑、反背神王，五岳四渎河海山川大神，各一万人，操持刀斧，从天降下，从地涌出，鸣钟击鼓，发号施令，遍历幽冥水府，岳渎罗酆，咒诅神一司，妖精鬼穴，土洪石室，依草附木，蔽鬼藏魂，停踪隐迹，不伏大道，祸害生民，振动金钟，撼摇山岳，万魔荡尽，寸土不留。凶殃为之除踪，妖精为之断迹。病身为之痊瘥，灾难为之脱离。居处迎祥，行藏叶吉。救民功大，利济恩多。符到准救火急依应奉行。谨牒。
　　太岁　年　月　日时牒。具位　姓　某　押。
　　九天尚父琼魁宗神含元太虚天蓬都元帅真君。
　　三十六将牒
　　元应太皇府
　　本府谨据乡贯某人为某病证迁延，救治罔效，行遣无功，委系鬼魅妖精，凶强游识，五通贤圣，午目云魈，蛊毒沈邪，金蚕恶孽，邀求血食，露见形驱，昼瞰於梁，夜行其室，非摄奔於财贿，即窃取於稻粱，人眷被淫，家私破耗，交结山魈妖洞，聚集祠庙强神，党芘藏魂，拒敌抗法。若不行移剿捕，其祟未必断除。今亟发符文，再牒天蓬神咒某句某神姓某大神，依上施行，大彰显化，利济凡民，以符太上好生。须至牒者。
　　书天蓬都总符于此。
　　右件符牒奉北帝敕，天蓬都元帅律令。除钦依另行外，谨再牒某咒某神姓某将军，承领天符，统率三十六将，飞鹰走犬二使者，合属三十万兵，雷帅天神，以时从天降下，各执刀斧仗钺，耀武扬威，入地升天，摧山倒岳，不分浮屠经藏，莫辩土木塑神，凡系生熟妖精，应是灵通神异，金蚕蛊毒，贤圣五通，咒诅神师，冤家债主，虽受阳封阴敕，不合作孽害民，尽与诛组，悉行剪灭。次为禳度灾厄，延佑天年。庶使患体康安，室家胥庆。救民功大，利济恩多。符到，准敕火急依应奉行。谨牒。
　　太岁　年　日　月时牒。具　位　姓　某　押。
　　九天尚父琼魁宗神含元太虚天蓬都元帅真君。
　　心章式
　　具位臣某诚惶诚恐，稽首顿首，再拜上言：臣闻道至虚而善应，天无私而好生。凡属有形悉干陶铸。遂忘微贱，僭冒诛夷。臣今奏为入意。恭望道慈，特颁天命，告下合属真司，如何施行。臣谨因左右龙虎君，侍香金童，传言玉女，左右官使者，三炁正神，促炁功曹，飞章从事，及时操捧心章一通，上诣三天曹局门下上进，伏须告报。臣某诚惶诚恐，稽首顿首，再拜以闻。谨言。
　　结尾同前。
　　臣姓　某处焚修。
　　虚无自然至真大道天尊金阙玉陛下。
　　太岁　年　月　日於某处拜上。
　　卷封外题：
　　心章一通上奏
　　虚无自然玉阙　具位臣姓某章奏谨封
　　右章或上昊天，改云昊天金阙玉陛下。凡书章，先以熏章符、解秽符三道，烧熏章室及书纸笔墨等。先依式量纸，高六寸，长不拘，每行十七字，行亦不拘，但要见单上空五分，不不通蚁，前空三行；后空三行。入靖焚香，先写章稿，务令整齐，含香修写。章前用黄神印，年月上用越章印。别以黄纸半幅，缠章封之。
　　熏章室纸笔符
　　右符黄纸朱书，三道，烧熏章室及纸笔。
　　拜章法
　　凡拜章，依操章仪出官，净坛露章。次令同坛一人宣章讫，香上度过。次以烈火就香炉中焚之。开天符并护字符同发。次步七星罡，飞神遐想，存元命真人衣绛衣，自绛赓出泥丸，乘霞至黄道前约十里，有紫云隐隐。过此云，见天门，入数步，上清侍卫，兆灵神亦往，与周将军建节大神，侍章玉童玉女抱章，直使通事舍人通传。直往前，有碧水金池，冲天飞云，仙桥一道，巍巍玉山万顷。仰望其中，有玉阙琼楼。紫云交映，见斗中四直同入班中，通事舍人引进，前拜玉案圣前，见尊星帝主，端严圣相，威仪可望不可亲。叩齿九通，心拜九过。默奏章中事意，待颁敕旨报应。存帝允奏。兆俯伏玉阶之下，心礼三十二过。上颁降敕旨於天枢省院，给付军威器械枪仗衣甲，点出天将天兵。雷将雷兵，千百亿万众，付兆交领。兆就天墀之下，心礼谢恩，默闻上圣御口降叱咤之音。兆回神，部领亿万天兵出离天门，径复前路，降下坛前，会本靖合属雷帅天神，共同捉鬼。兆十指相交行煞炁，口喝一声：疾煞。
　　屯兵檄式
　　北极驱邪院
　　谨据乡贯入意。状投救治，理为施行。今准符札告下者。
　　具　位　姓　某　准行。
　　宗师大罗班长九炁集神真君董大仙。符。
　　祖帅九天尚父琼魁宗神含元太虚天蓬都元帅真君。符。
　　大仙衔下符□
　　元帅衔下符
　　右符檄如前，内圈五寸径。起艮顺写至艮止。周围七行，黄纸朱书。
　　道法会元卷之一百六十四竟
　　道法会元卷之一百六十五
　　上清天蓬伏魔大法
　　北帝亲征
　　师变神，飞斗六座，乘斗上天。至西北方，约行数里，见祥云霭霭，瑞炁纷纷。过此云境，直往前，见金渊璧水彩绿仙桥一道，玉山巍巍，迢遥万顷。遥望帝阙，庆云照映，瑞炁分张，庄严奇丽，可望不可亲。度此桥，见通事舍人引班直使，前来引进，至阙下，见上御座金光闪烁，二使者引进通奏，兆长跪御案之前，奏达事由。天蓬元帅领旨，奉御上准奏，降金字敕牌付帅。兆即飞斗一座，帅先领兵，兆随后降下坛前，用斗诀手剔口念云：
　　唵吽吽敕叱嚤轮。子午斗。
　　北帝威神灭冢墓鬼讼诰命符
　　内书北帝二字涂之
　　涂咒
　　我弼元皇，普济万方。仰瞻金阙，上朝玉皇。众真之表，万道之元。无远不烛，无幽不光。洞达三境，照耀八荒。群魔屏斥，万鬼灭亡。吾有宝剑，七星耀芒。上冲牛斗，下伏魔王。青龙左卫，白虎右傍。玄武后护，朱雀前当。我为殿帅，总领覃章。五府之长，百神之尊。神威广运，圣德恢弘。山川我掌，江河我通。身翼两曜，威伏群龙。头戴华盖，手执金钟。撼山山裂，撼海海通。皇天我主，皇地我通。一挥自我，万化之宗。金童侍卫，玉女常从。手挟泰华，足蹑崆峒。赫赫万象，巍巍九重。传之永久，与天齐同。急急如天蓬元帅真君律令。
　　右符涂讫，再念天蓬咒五遍，或七遍九遍，书一秘字，取金光炁盖之。存元帅在符中，有三十六将侍卫左右。
　　灭冢墓鬼讼诰
　　北帝威神灭冢墓鬼讼诰命
　　空符
　　右奉北极紫微大帝敕，天蓬元帅真君令。太上玄元，九都紫天。理魂护命，高素真人。我佩道法，受教太玄。长生久视，身飞体仙。冢墓永安，鬼讼息奸。魂魄和悦，恶炁不烟。游魅魍魉，敢干我神。北帝呵制，收炁入渊。得录上皇，谨奏玉宸。顺道者举，逆道者焚。北帝所视，万魔收魂。三十二帝，驱荡邪瘟。神祇屏迹，体升昆仑。食啖精祟，身为帝君。闭塞鬼户，开我生门。召请使者，去如奔云，雷公收煞，绝灭妖氛。存念上皇，众魔消瘟。都司判录，呈启帝君。急急如北帝收魔打邪律令敕，鬼魂症鬼神摄。
　　太岁　年　月　日时告下。具　位　臣　姓　某　告行。
　　玉帝辅臣九天游奕使嗣教祖师天蓬大元帅真君。
　　右诰用黄纸朱书，不用皮函。金银钱及救苦经中篇，就病人床前焚之。若安冢讼，墓前烧之，则写云：疰鬼神摄。事竟，可备羹饭路傍祭之。仍用前符，以应为度。如紧急，一日早午晚三次行之。如冢墓诰命未退，可书元帅本身符於语后，元帅衔下即是真形符太上明星者。灭冢讼，乃是灭先世冢墓牵执复连咒誓等事，毋相执对。此诘文自太上玄元起，至打邪律命敕住，乃名三十二天雷火打邪咒。
　　天蓬檄符
　　右符念天蓬咒书之，应关牒封皮外，所属去处照证合用，应时施行。
　　行持次序
　　凡民庶投词，当详审事体轻重行遣。或小祸祟，只篆口敕符，判投词，写白札，付与土地，或判状，令於患家灶中同金钱纸马焚之，外给符水与之。如去而复来，当关布直月五将军，书将军符於关上，用严驾夔龙符，患人床前烧，立有报应。如未痊可，方行牒都统。牒前用天蓬真形符，及申请都统请降鹰犬，建立火狱，节次行移。
　　召将请神
　　兆化身为驱邪院判官，先召土地，念云：
　　以今焚香，关召本坛土地里域正神，为吾疾速呼召直月某将军，火急前来，听候指挥。疾。
　　次念召直月咒，召至，再念：
　　神将既至，为吾径往天蓬门下驱邪院，告闻祖帅琼魁宗神九天都统天蓬大元帅真君，嗣师上清真人董大仙几前，述臣名衔，启奏上圣伏愿鸾舆鹤驾，临臣坛所。
　　次念启请咒曰：
</div>
    <div class="pagination">
<a href="道法会元_page247.html">上一页</a><span>...</span><a href="道法会元_page243.html">243</a><a href="道法会元_page244.html">244</a><a href="道法会元_page245.html">245</a><a href="道法会元_page246.html">246</a><a href="道法会元_page247.html">247</a><span class="current-page">248</span><a href="道法会元_page249.html">249</a><a href="道法会元_page250.html">250</a><a href="道法会元_page251.html">251</a><a href="道法会元_page252.html">252</a><a href="道法会元_page253.html">253</a><span>...</span><a href="道法会元_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
