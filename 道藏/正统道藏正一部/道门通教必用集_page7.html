<!DOCTYPE html>
<html>
<head>
    <meta charset="UTF-8">
    <title>道门通教必用集 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门通教必用集 - 第 7 页/共 11 页</h1>
    <div class="content">　　伏闻杳杳太清境，隔世几尘；巍巍无上尊，与人绝迹。敬凭斋戒，辄布恳祈，愿垂降鉴之私，少示感通化之妙。遥瞻云驭，暂离紫霄绛阙之严；骈列星冠，共启玉匮珠旛之秘。用陈诚意，上渎天颜云云。
　　启坛文
　　伏闻云层峨峨，天不閟感通之路；人道渺渺，圣常垂临下之私。严敞家庭，恭修净醮。荐苹蘩於下土，通香火於上苍，敢布愚衷，仰干洪造入意。今则恭岁仙科，仰延真驭，允谓建斋之始，初严事帝之诚。獭祭虽微，龙车望幸。惟喧嚣之秽土，惧渎高明；瞻彷佛之碎容，愈增战栗。伏望云舆鹤驭，下天门之九重；绛节霓旌，驻人间之五浊。玉虚三境，金阙万灵，暂辞邈邈之天，下副虔虔之恳。命里域灵官，肃严醮席。敕卫坛将吏，驱斥妖氛。使精意感通，斋功成就，即荷上圣降临之恩。臣云
　　启坛文通用
　　臣闻湛寂高真，本无为而善应；玄虚妙道，常有感以潜通。非虔仗於灵科，孰仰干於圣造。今则华坛既启，醮礼将陈，先恳祝於皇灵，次披宣於道范。惟冀洞贯九天之上，咸使闻知；昭回三界之中，曲蒙感格。广垂至德，兼覆含生。
　　黄箓斋祝香入意后文
　　洪惟黄箓宝斋，紫阳秘格，上可以镇天安地一下可以保国宁家。济存拔亡，延生度厄，万天所重，千圣攸遵。教演九时，取则九阳之数；坛开三级，旁分三气之华。配八卦於八方，定十干於十位。乾天门而巽地户，艮鬼道而坤人途。莫不弓旗鉴剑，以列於威仪；笾豆陶匏，以荐乎凡品。于以法天而象地，于以通真而召灵。臣等拜贶有初，谒真伊始，想玉阶方寸之地，无敢不恭；瞻天颜咫尺之威，如在其上。伏望三清十极，万圣千真，暂辞金阙之崇高，俯罄尘寰之湫隘，坐使环堵一廛之地，化为清都太微之居，钦俟降临，不胜延伫臣等。
　　诸斋祝香陈愿意后文
　　於是坛场初启，阊阖洞开，肃清众以无哗，罄丹衷而有恪。崇效天而卑法地，制备乾坤；左顾仪而右盻璘，门开日月。寓精意於蕴藻蘩系之内，格霄真於杳冥恍惚之间。七日戒而三日斋，敬效昔人之事帝；内尽志而外尽物，誓坚今日之推诚。开众妙之宝坛，酬往年、今时之素愿，旅延羽士，歌咏洞章。清跸举而雷动风驰，法水噀而云行雨施。伏望星宫月殿，绛阙清都，玄之又玄，尽重玄之列圣。上极无上，遍最上之高真。降自天中之天，来从象外之象。游空飞步，芝童执节以前趋；驾景乘龙，仙驭控飙而直下。来顾苾芬之荐，俯歆蝼蚁之诚，贻贶存亡，覃恩幽显，即荷上灵之监，敢忘丕应之符，钦俟降临，曷胜延伫。臣某云
　　启坛文
　　三界应感，一切真灵，愿闻关奏，俯降香坛。既沐垂光，少故恳悃，注想仙音清喨，羽卫森罗。飘飘垂风幄云軿，隐隐现霓旌绛节。至真所格凡居为，紫府丹霄仙仗来。临尘世变，瑶池玉阙，暂停鸾驾，俯察丹衷，辄露微诚，仰干洪造。入意臣闻道常应人，天惟听下。既有投诚之切，敢忘谨始之严。内竭精衷、外殚庶物。坛随法规而则矩，陶匏尚质而去文。信币交陈，各象五方之色；簪裳肃列，爰分众职之班。烛龙交映於神光，香兽互凝於瑞雾。莫不溪毛蠲洁，华蕊缤纷。当尊卑奠位之初，乃天人交感之际，天威咫尺，云气晏清，祇傒降临，务先严肃。伏愿帝颜允□，阊阖齐开，万乘启途，百神戒道。狮子白鹤，拥天仗以来临；应龙青虬，挽帝车而倏至。不违凡悃，庶毕斋功，即荷众圣降临之恩臣等。
　　启坛告真吉用
　　并愿萧韶前引，轩盖后随。雾卷霓裳，云浮月帔，风伯清道，雨师洒尘，界清跸於天衢，散宝花於法界，迅飞部从，降格道场。幸披雾以观瞻，愿刳心而控愬。今有云云。
　　兹夕精诚爰启，恳悃斯陈。请迎之礼既殚，鉴格之情无爽。坛排圆级，位列高真。群仙离碧洞琼宫，众圣下金楼玉殿，莫不幢旛引驾，宝盖随轩，云臻如玉彩光天，雾集若星辉烁目。帝颜穆穆，凝黈纩以俟听凡情；岱岳严严，捧金编而鉴观醮礼。南曹染翰，将录善以上生；北府挥毫，俟纪功而落死。当此之际，有片善者，奚患三界之弗知；运此之心，有寸功者，勿讶众真之弗录。况夫精崇妙会，严设香坛，具十二念之善心，遵三九等之斋法者，孰谓圣贤之不接物，何疑幽显之不沾恩。非道弘人，人能弘道。今则延仙游之□顾，按科法以关盟，敷叙凡诚，仰干洪造。伏愿三清三境，十极十华，妙行真人，真大圣，九天星象，三界威灵，放五色之祥光，荫九华之宝盖，迂临法席，成就善功，咸所祷祈，即遂通感。臣与云。
　　宿启白五师文
　　醮筵乍启，斋事云初。望三境之郁罗，冥心注想；延九清之飙驭，拜手翘勤。列冠佩之巍峨，接威神於恍惚，切虑玉京金阙、紫府丹台、日月星宫、璇霄斗极，高超象外，迥出人间，难通葵藿之诚，莫遂苹蘩之荐。洪惟师宝，久廓道恩。凡兹设醮以建斋，须赖敷诚而达悃。今有某伏念素叨玄化，久沐真风，爰卜今辰，钦酬志愿，吉凶更用礼尽恭而貌尽敬，应以实而不以文，重念臣道价未闻，真筌莫晓，误蒙请命，承乏关宣。伏乞灵宝五师，道德众圣，不违恳请，大赐含洪。分遣四司曹僚、五帝官属，证明斋事，腾达愿诚，省览词章，潜垂恩佑，乞使逐时关奏，祈祷感通，志愿克谐，善功昭着，誓坚诚悫，仰答恩休。臣等云。
　　建坛发炉
　　切以露丹恳於高天，心修事帝；俯紫霄於寸地，式按招真。属圣凡交感之初，正坛陛吉蠲之始，为据诚悃，干冒天威。奉道某幸以宿因，获生华旦，有域中四大之德，预天下万物之灵。谷腹丝身，仅兔啼号之患；天形道貌，幸全禀贷之仁。报未见於涓埃，念不忘於夙夜。谨涓吉旦，恭了初心，方此漏箭初传，更声乍警，明九微烛，烧众妙香，嚣尘净而天风清，阴气升而夜光冷。凡三、四宵修敬之事，在一步履践之初。伏冀几悃升闻，帝聪遥彻，暂出鸿蒙之境，来临圭洁之场。玉女金童，散天香而郁蔼；霓旌绛节，杂花雨之缤纷。不遗一芥之贱微，少慰历年之素愿。天上云云。
　　启斋五师前
　　臣闻先天立教，混元已退於无为；历劫度人，师宝上膺於眷命。是以玄中莅职，监斋紏非，经籍度之相传，天地人之共赖，随机赴感，有愿必从。今建宝斋，并幽明而利济；愿临尘界，垂恩惠以覃延。谨罄凡情，仰干师造。
　　清旦
　　切以大明生於束方，了无尘翳；平旦之存夜气，岂有桔亡。云车鹤驾之徘徊，野马尘埃之不动，属陈度命若消灾，改储福之悃，上渎好生之慈。入意以今清旦行道，关奏上灵，伏望师真，俯垂恩佑。导达诚悃，如杲日之上升；潜削愆瑕，若薄冰之涣散。使片善克无於魔障，而洪恩覃及於幽明，感戴之心，始终在念云云。
　　临午
　　斋事有严，谨终谨始，圣心之格，无党无偏。观圣人揭大中以示人，若曦驭正离明而烛下。无幽不照，万物资之以生成；有感皆通，一念扣之而通达。爰当临午，再至输诚，敷露词情，冒干师听。以今云云。
　　静夜
　　四气朗清，天无氛秽，神风静默，地绝妖尘。斗柄横空，揭心词於霄汉；月光洗夜，寒胆气於骨毛。战战兢兢，克伸昭事；高高厚厚，谅赐闻知。用扣师真，庶周能事。今有云云。
　　本命经文
　　上象浑天，分三辰於经纬；太清立教，播二斗於坎离。宣本命之宏纲，阐玄灵之要诀。盖人之根本，攸系七元。天有斗魁，斟酌元气，性命五体属乎；主张寿夭，一生归之予夺。凡律历之周运，宜瞻六度，以降下人间，伸香火之皈投。故得三生之长为男子，修斋设醮，量力建功，酌水献花，随缘报本。既艮辰之，每不虚度，必上寿之，所可增延，应似谷声，答如光影。入意
　　真武经文
　　宴处太清，色相非无而湛寂；下临北极，威权有赫以慈仁。视民如伤，切齿群魔之肆扩；好生为重，推心兆庶之兴哀。辅正摧邪，消灾降福，虽四十二年之修道，三千余行之成功，本从金阙之化身，明示众生之证果，所以周行六合，威摄万灵。凡五瘟之小魔，与六天之故气中白虹影裹，化作尘埃。双睛电中，剿无余类。故得邪妖殄灭，家国咸宁。每月三七之辰，是真君降凡之日，宜伸香火，以答恩休。
　　安宅经文
　　切闻有巢氏之世，食橡栗而栖木居巢；轩辕氏之时，易栋宇以待风芘雨。使民人之老幼，安作息於晓昏。唯圣人物之宜，为天下所利之大。然阴阳有倚伏之变，寒暑有疵疠之邪，人或冒之，灾所不免。於是太上命神灵而授职，为凡夫卫宅宇，以分司、以太岁为尊，以一年为准法，好生之为重务，去恶之居先立。天坑麻口之神，吞魔食鬼；豹尾黄磨之属，护正摧邪。正位辨方，妥灵守职。宣太上威权之化，防众生横害之虞。岂期人有贤愚，罔明禁忌；神唯勇悍，莫间幽明。犯之则无故悮之分，干之则必示灾凶之变。幸惟太上，再闵凡夫，出符文以安宁，宣咒法以警戒，百神听其令，幽鬼禀其盟，使悞犯者转祸为祥，皈投者却灾致福，人天蒙利，家国沾恩。
　　道门通教必用集卷之四竟
　　鹤林道士吕太古集
　　职佐篇
　　黄箓第一曰：为国叹经文
　　夫《道德经》者，无为之文，自然之化，落落太漠之表，巍巍象帝之先，二气资之以立根，三光持之以成象，细无不入，大无不包，其真以治一身，其土行贾切苴音鲊足以治天下，其功以度群品，而微妙则能致神仙。昔老子之过函关，授八十一章而径去。汉文之从河上，盖千七百年而仅传，穷乎无穷，极乎罔极，以宣道德之要，以为帝王之师。至如升玄，演清净之音，入众妙门，而离诸染着，禳灾列忏悔之品，度一切厄，而所履平安。黄帝着阴符之书，可以用师於万倍。青罗传星曜之咒，可以推运於五行。是皆抉一决切神道於幽微，阐玄宗之隐奥。诵之则声参太极，研之则治化升平，祸灭九阴，泽含万宇。庆流宗社，坐对无疆之休；祲格神人，潜消难解之厄。再伸偈颂，以尽赞扬。
　　先天立极治难名，恍惚希夷值本根。
　　天步永清旋日月，道枢不动转乾坤。
　　灵源直断群迷径，仙路宏开众妙门。
　　圣寿绵长皇极建，愿言辰极与齐尊。
　　第二曰：迁拔叹经文
　　夫《度人经》者，三洞上品，一乘妙言，参众魔之歌音，宣百灵之隐韵。昔授於碧落之土，而藏於紫微之宫。梵气弥罗，周十方无极之界；金真朗郁，焕八天空洞之章。文畅而曲不华，趣幽而义益奥。极玄中之妙旨，非世上之常辞。咏之者，名列玉房；闻之者，神飞金阙。万帝设礼，群妖束形，以至生天通微奥之言，清静启真常之性，十方严救苦之宝训，九幽授心印之灵篇，普度天人，津梁生死，俾罢对於长夜，咸列名於上清。再引偈章，以伸济度。
　　玉书金简度人深，流出慈尊广大心。
　　梵气结成无极界，天风飘泛自然音。
　　九幽破械冰消戟，八极飞香月满襟。
　　稽首无英齐接引，神光一道破重阴。
　　第三日：消灾叹经文
　　伏闻太极既判，两仪肇生，阐妙道於虚无，寓至神於水火，敛纯阴肃肃之象，宣至阳赫赫之精，气气不停，生生相续。实之以坎，画於朔易之都；虚之以离，焕乎文明之位。陶铸万品，统御三元，五行得之以成，七政得之以运。道生於一，而着於水火之用；物散於万，而极於水火之功。南北二经，盖尽兹蕴。昔太上之下降，命天师之密传。浮玉局於地中，敷扬秘诀；化鹤鸣之山上，亲授灵文。可以荐福消灾，可以注生削死，永除业障，渐入仙宗。且天童开护命之符，而真武有降福之愿。上智广真一之训，报劬劳恩；静观达智慧之门，明解脱义。功德甚重，不可具陈。辄引偈章，以伸赞叹。
　　芝坛香霭露华稀，云际风高鹤盖飞。
　　玉宇寥寥鸣警跸，金光奕奕下丹墀。
　　愿倾法雨除尘垢，更乞仙丹造道微。
　　两卷真经香一瓣，自兹根极欲知归。
　　忏悔
　　道家仪文，至於巢先生，号为大备。文字皆有所出，或儒书，或道书，剸裁铺张，自有体制，一字不可移易。惟忏悔文，消灾、迁拔两篇，又多取庄子，使人闻之，洗濯疏瀹，有清心向道之意。未烛厥理者，或有改易，增加书字，殊为可笑。故书之，以告将来。
　　黄箓启坛忏悔
　　臣法众等，至心归身、归神、归命十方无极太上灵宝天尊，圆穹列曜星辰，厚地洞天、海岳醮筵，感降一切真灵。伏愿大慈，洞回昭鉴，同垂巨泽，普降洪恩。臣闻天无亲，而所辅在德；福无门，而所召在人。仰归众妙之门，必应群心之用。宝笈箸度人之法，独步玉京；驿龙驰奏善之章，上朝金阙。每灵心之丕应，见天意之孔昭，皆太上垂慈济拔之科，而天下奉道修为之路，□蛮如答，神明罔违。伏念臣法众等，暨斋官某等，生逢盛明，志慕虚静，清天君而疏瀹，断业障以皈依，谒欵在辰，斋明有翼，将以交三灵於恍惚，祷百顺以延长。尚虑宿运功微，前缘德薄，今生往劫，多纵罪根，俗骨凡胎，未阶真品，虽道心之甚固，恐天听之难闻。伏愿上圣哀怜，洪恩荡宥，拔九祖之魂於既往，贷三世之罪於将来，洗六根以一新，秉纯诚而无贰。庶几寡过，仰格上真，用修黄箓之科，延召紫清之福。臣等稽首礼谢无上至真三宝。
　　散坛忏悔
　　臣闻强名曰道，本清静以无为；不测者神，有感通而必应。再荡涤於尸秽，终对越於灵真。伏念臣等，仙品未充，业根尚在，虽稽参於宝箓，常讽诵於真经，宣举教科，修行斋直，虑有违於道范，曾未沃於灵心，辄更澄练身形，洗除尘染，扩性天而一毫莫翳，拂心鉴而内境圆明，萝此修持，用祈感格。伏愿众真□略，上圣涵容，凡朝谒非仪，坛壝不肃，千愆万过，并乞贷原。臣等稽首礼谢无上至真三宝。
　　消灾忏悔
　　臣闻尽天下之物，不足以交神明；修胸中之诚，斯可以应天地。矧乃玄元之教，莫非清静之门。傥三业六根之过存，岂一精二纯之能格。当斋科之谨始，欲尘累以先除，庶藉宣扬，以伸昭格。臣今忏悔奉道某等，因从旷功，逮及今生，有妙湛之体，而为情所昏；有虚明之用，而为物所蔽。欲恶盛而性有雈音完苇，闻见疏而智亦聋盲。不能外身而多身殃，不能缄口而多口过。意有所至，爱有所忘，积其有涯之生，造徧无边之罪。今则对列真而忏悔，体妙道以修为。诸业生於诸根，尘尘是妄；有身孰不有患，物物迷真。爰即灵坛，尽祛往咎。心疏瀹而内观无碍，性虚静而外境不移。谫谫之佞皆除，津津之恶悉去。已作之故业，永不蹈於覆车；未造之新殃，更不投於深阱。庶全身而远害，无见利以忘真。伏愿众圣洞昭，皇灵远烛，以瑶池之水，洒濯於群心；以甘露之华，洗除於众垢。衰相罪根之消灭，灵光慧性之圆明，恪遵储福之科，用副延生之格。若非生日，行储福科当改作恪坚为善之心，仰俟降康之泽。祸沉九地，福遍十方。臣等稽首礼谢无上至真三宝。
　　迁拔忏悔
　　此忏悔之意，止为见存忏罪，将以清心静念，昭事上真，非是为亡人忏悔，往往误认旨意，引亡人姓名，不知人理大不相干。
　　臣闻探真精於象外，道本冲虚；发洪愿於寰中，理归清净。非涤除於外虑，不见以将上灵；非忏洗於尘缘，不可以奉斋直。臣今忏悔奉道某等，自从旷劫，逮及今生，身口意之所为，天地人之六见。有身斯有大患，久积罪愆；诸业生於诸根，未祛恶障。染声色，放荡心形，血气盛而争斗之患生，嗜欲盈而性命之情病，每背真而就伪，难解心而释神。当斋事之启行，恐层霄之有隔。欲以太玄之水，洗诸恶根；欲求六度之舟，达于道岸。植无漏果，塞众邪门。洗除其五菔、六尘，断灭乎十缠、九结。一心已悟，万罪皆空。誓从今日至来生，永不将身缠业网。伏愿清都委鉴，紫极回光，察素悃之克勤，霈洪恩而允洽。阴愆阳过，悮犯故为，或上世流注之殃，或六亲连逮之役，上世六亲，或宿世所造，或仇家所诬，毒风恶气之侵凌，魔鬼凶人之伤害，并愿道风扫荡，流诸洗除，俾澄练於气形，庶对扬於坛枪，拔九祖之魂於既往，证上仙之果於将来。九天不夜之长春，愿陟洞阳之境；三业无根而自落，长辞万鬼之群。福遍满於十方，祸永沉於九夜。臣等稽首礼谢无上至真三宝。
　　外坛开方
　　开方文非一，本无出於巢先生所修为善。其他，或纪五行之德，或叙鬼神之由，皆切当，无如止行此文。
　　九龙衔诏，迁升积夜之魂；六鬼交锋，遏绝更生之路。太上昭垂於明训，神公为扫於不祥。敬奉典彝，恭伸关告。欲冀明灵之感格，先凭梵呗音败之称扬。仰仗众慈，同声相应。
　　皈命东方主、玉宝皇上天尊，皈命南方主、玄真万福天尊，皈命西方主、太妙至极天尊，皈命北方主、玄上玉宸天尊，皈命中央主、太乙救苦天尊，不可思议功德。
　　以今焚香，虔诚告召地界主者，五方开路大神。伏望神慈降格，香坛证明，虔祷入意。窃以阴阳不测者，神之妙；变化无方者，道之真。惟太上以阴阳不测之神，尽变化无方之道。六通四辟，其用长存，倏往忽来，洞然无碍。降神而赴感，体道以应人。受度者无间於存亡，皈真者岂分於远近。当使千载之久，可顷刻而来；万里之遥，如咫尺而至。临诣醮席，参听法音，朝上帝以登真，听空歌而悟道。傥或所追灵识，不即赴坛，一切地司，妄生邀截，致幽魂之阻滞，隔生路之开通，天宪甚严，真科不贷。今者斋官某家，大启殊常之斋范，遍延三界之高真，星灯烂接於玉绳，香霭上通於金阙。闻诸天一声之隐韵，百生之业障俱空；听司马九过之洞章，三万之形神皆备。前亡后化，时刻升迁，尚虑三世幽魂，九泉滞魄，未经荐拔，极用悲酸。乃请长生救苦之符，敬让克勤之戒，将欲宣之於黄箓坛内，授之於太上御前。先当告戒神祇，开辟五路使者，如不击之舟，去来无碍。若出笼之鹤，腾翥自由。咨尔众灵，廓开道路，所有文牒，谨当宣告。宣讫，上来文牒，遍谕柔祇。若无牒，即从道路下，云上来启告，遍谕柔祇。宜尔神司，速依道训。当界土地、里社城隍、守疆护界、一切正神，请辟道路，接引亡人。有关者速开，有津者速度。勿壅勿遏，勿稽勿停。有阴讼者，勿得拘留。有冤对者，勿得缠缚。东来而青骑将军扶拥，西来而兑卦大神护持，南来而朱雀之地疏通，北来而玄武之方开豁。无远无近，无亲无疏。依女青之诏书，阅先灵之名姓。沿路关报，逐界申闻，拨发前来，斯须无滞。即使亡过某等，如晨风之趋林，如夜蛾之赴火，如水之东注，如马之出奔，径赴道场，领沾功德。若有六天故气，孽鬼妖神，妄肆猖狂，敢生邀阻，请戮路左，以明天诛。道法甚严，天威难犯，度人功大，风火不停，道路山川，急急传命，载伸偈颂，感格神灵。举不可思议功德。大圣玄元教主：
　　元始有命，上开八门、死魂受炼，无量度人。天关一转，飞天法轮。咨尔东方，震上诸神。咨尔南方，离上诸神。咨尔西方，兑上诸神。咨尔北方，坎上诸神。东北艮方，号曰鬼门。东南巽方，地户所存。西南坤方，号曰人门。西北乾方，天门所经。地界主者，八方之灵。请辟道路，接引亡人。使诣灵坛，听法闻经。领沾功德，保命生根。敢有拒逆，逼合鬼群。翦形截首，风火无停。
　　今法众等，合道场人，稽首皈依，至心奉请东方青帝、南方赤帝、西方白帝、北方黑帝、中央黄帝、开路将军，鉴察弟子丹诚，开辟五方道路。
　　偈日：
　　上来仪范戒柔祇，想尔八方尽遍知。
　　应有关津蒙济度，更无道路敢稽迟。
　　亡魂已出寒庭狱，丹霍行升火炼池。
　　空洞谣歌齐赞咏，敢凭道力拯灵仪。
　　黄箓大斋第一度：召请祀典神祇
　　泬寥戒夜，沆瀣澄空，伫神听之格思，控忱诚而惕若。入意以今恭率法众，第一度召请古先帝王、道德众圣、忠贞勋烈、历朝文武重臣，凡该祀典诸庙福德灵享，伏愿暂迂飙驭，降赴道场，领录斋功，证明修奉。
　　伏以大道弘化，真一播灵，三清为众圣之先，弥罗冠万天之首。旁分九气，复品四人，踰劫历之先，出阴阳之表，三界为超凡之始，八梵为元阳之初。上辟清圆，下凝方浊。玄黄交感，太素流形。对越在天，准尊元首。於是冬居营室，夏处层巢，饮血茹毛，结绳识事。迨及燧人钻火，伏牺画爻，炎帝肇基，有熊御世，帝誉顺天而行义，高阳任地以依神，夏后祖于唐虞，殷命法乎三圣，文武为继代之主，汉唐宗拨乱之君，莫不龙虎勃兴，风云际会。又况世分治乱，臣有忠良，莫非理国以辑民，皆务积功而累行。故在天为星象，在地为神明，德被群生，泽流万世，膺上帝之休命，授列职之仙班。故《混元图翼》所载云：伏牺为太一真君，神农为南极真君，轩辕为中黄太帝，少昊为太虚真君，帝誉为太玄真君，颛顼为北宫真君，帝尧为太微真君，帝舜为太极真君，夏禹为紫庭真君，殷汤为北玄真君，武丁为紫微真君，阳甲为苍元真君，文王为太虚真君，武王为太平真君，康王为太华真君，穆王为九元真君，汉高皇为北帝宾友，文帝为通玄真君，景帝为太一真君，宣帝为紫华仙伯，武帝为玄成真人。凡诸神圣睿哲之君，皆证清高崇峻之位，曳裾八极，腾景九天。经若不传，世莫能显。复有忠臣贤佐、良辅元勋，位列仙阶，名垂信史，或享世间庙食之盛，或主岳渎鬼神之权。故风后为太华真人，力牧为玄山真人，太山稽为洞庭真人，苍颉为九华真人，容成为应化真人，大挠为玄光真人，奚仲为太成真人，传说为左言上相，叔齐为金阙仆射，伯夷为太微侍郎，周公为紫微都护，太公为紫府道统，越范相为金天真人，汉留侯为太玄童子，东方曼倩为岁星真人，杨子云为河源丞，孔安国为太玄监。又《真灵位业图》所载，召公、季子，皆为南明北明之公；齐恒、晋文，并领司命都禁之职。元规、幼舆，为左司禁；元直、深源，为侍帝晨。陶士衡为河西侯，温太真为监海伯。凡诸贤哲，皆有典司，计年限以进升，视功勤而超证。故北帝则三千年而一易，岳渎则六百载而始迁，武解为地下鬼王，文解为地下主者。至忠至孝，至贞至廉，初为鬼官，转升洞府。类皆百四十年而进补，入宴东华；阶分二十七品以历升，方逃大劫。惟上天黜陟之甚閟，非下界耳目之可窥。谅累积於巍功，方渐登於仙位。况兹庸蜀井络之地，实依曾昌建福之休。金马碧鸡之神，昭垂汉策；铜关玉垒之庙，大庇坤维。群望分司，柔示列止。自蜀郡以类而推广，遍率土皆有於纲维。山川九州，玉帛万国，鬼神司之。幽隐庙貌，遍於迩遐，功忧在民，靡神不举。今有奉道某家，遵九坛之典训，奉三箓之彝仪，上极郁罗之天，中该乾坤之界，下际洞渊之府，幽覃朔都之乡。一念感通，百灵交会。凡天地水陆，遍祈而致祷；宜山川鬼神，咸集於无方。伏愿大恢得一之灵，悉自无方而至，为奉碧简招真之命，并簉金阙朝真之班，对扬天休，保安国祚。封掌生死。仍开方便之门；把握阴阳，尽跻皇极之世。伏愿暂驻风云之驭，俯歆苹藻之羞，阴佑斋功，克谐愿望，再伸偈颂，感格威灵。
　　帝王稽古代天工，异教同风建大中。
　　元首股肱无二用，鬼神贤圣信兼隆。
　　人间祀典思遗列，天上仙班答骏功。
　　香火载严遵溥告，愿驱云驭格精衷。
　　第二度：召请亡魂
　　游魂为变，大夜不晨。必倾九色之金光，用掣重阴之铁锁。大方无碍，万法昭融。
　　举天尊
　　有物混成，皇生天地。圆清方浊，厥中生人。是名三才，各具道性。天长地久，无古无今，推荡阴阳，裁割昏晓。一气不息，万形以生，卓然有神，是为造化。人居其内，上配两仪，贵贱虽殊，贤愚有问。其所禀受，同此一初，负阴抱阳，圆首方趾。始从婴孺，精守神全，天真不亏，混沌未凿，不慕富贵，不羞贱贫，虽含识知，纯粹精白，名真实性，无邪伪心，得生为人，所贵在此。洎及长大，身与世交，渐丧天真，熏煎人欲，赤子之性，日削月悛，林林而生，滔滔皆是，惟务逐物，不知爱缘。岂识此身，上配天地，始从胎育，降气九天，十月既圆，万神备守。一形既诞，七窍开明，头布九宫，九真所莅，中分五藏，各有一神。三魂处肝，欲人为善。七魄居肺，欲人为非。二十四真，分列三部，紫户玉阁，绛宫丹田，中有真人，号曰赤子，天地神气，三万六千，关节机微，皆归掌握。人之一身，岂不至贵。尤所贵者，唯吾一真，是厥初生，纯粹精白，人能处世，各知自存。周身中神，欣喜踊跃。顶戴之星，光明照耀。其或精炼，可致神仙。真正慈仁，亦能久视。如其反此，莫匪恶缘。神气日衮，星光日暗。一真之性，至死不知。上辜大道，混成之缘，下负两仪，受中之道。冥冥长往，与鬼为徒。万神悲哀，各去其体。或沦幽夜，或属鬼官。欲求超生，渺无涯涘。惟我太上，历劫宣慈，於生死流，辟津梁路。神旛启道，黄诏招魂，香水荡瑕，法桥拯溺，灵符起死，妙戒归真，云篆迁神，法灯破暗，昭垂道妙，还复性真。使诸众生，从死灭后，於诸苦趣，发回向心，认处天真，忏悔恶业，乘六通惠，出万鬼群，得睹天尊，说无上道，炼形火府，度品南宫。各随本人，根品深浅，其如顿悟，便超人天。以渐进修，复生正性。如上所说，具载真经。危哉一心，生死轮转，使我太上，弘誓不忘。愿诸众生，皆得悟道。今有某家，熏修妙供，启迪生方，谨即长途，以伸告召。当愿亡者，各识天真，以本性灵，合诸魂气。大声疾呼，名姓不迷。广进康衢，山川不隔。一念千里，弹指三生。即到道前，了无壅滞。再伸仙偈，招引亡魂。
　　道通天地独人伦，一聚天真万宝身。
　　逐物便沦生死海，观身谁作圣贤人。
　　精金百炼犹诸性，流火重烧复本真。
　　举起神旛祛壅滞，尽招魂爽出迷津。
　　第三度
　　沉阴戒夜，鬼正可呼。滞爽迷方，道常善救。入意
　　举圣号
　　爰有太极，两仪肇分。轻清为天，三辰棋布。重浊为地，万物丛生。六合之间，有中有外。一气之运，有正有邪。中有冲和，烈为人品。间气之积，笃生圣贤。林林而居，混为凡庶。乖戾所聚，是为鬼魔。驳杂之余，下为禽兽。世界肇造，群品自分。草昧倥侗，不安性命，从上古圣，制作是兴。贵贱尊卑，华戎人兽，各得其t 所，无使颠脐。昆仑所临，下为中国，圣贤传道，允执厥中，仁义定名，忠孝同出，以信以悌，以礼以刑，设为多方，防其一念。一念适正，不踰其闲，为天为人，为神为圣。其如乖戾，鸷暴凶复，甘入魔群，与诸天斗。人道之内，缺犯纲常，一失人身，随诸地狱，铁城火绕，铜柱膏然，种种负偿，冤冤报对，魍魉问影，髑髅称孤，溟漠无依，吁嗟长叹。贪瞋痴业，无所解知，饿鬼旁生，随业受报，诸趣升堕，悉本於人。危哉寸心，力敌造化。一悟充积，先天弗违。一迷不回，诸圣莫救。方寸之内，六趣轮回。三界之中，历劫往返。业火炽盛，焚烧大千。逝水渺弥，飘沦八极。到此境界，奔迸仓皇，呼叫悲号，孰为救度。惟我大慈悲父元始天尊，放大光明，普照无外。於业力海，稳驾慈航。於虐焰城，沛为法雨。玉颜恻隐，金手提携。以大神通，启其真性。一弹指顷，尽出苦轮。一闭目间，各识宿命。众生未度，悲愿长存。尽诸未来，普令解脱。今者某家，仰依洪誓，大阐良因，亲亲仁仁，咸皆荐拔。自色欲界，及洞渊泉。自中华区，遍无量国。天人鬼狱，异趣殊伦，转大乘辕，与之俱载。伏愿各乘法力，俱到道前，瞻对天尊，平等受度。一声空洞，洗清投芥之诚；万类含生，尽入悬珠之窍。再伸偈颂，以摄游魂。
　　上从昙誓下渊泉，六合旁通遍大千。
　　达者自居形器外，迷徒宁免死生缠。
　　业轮尽逐攀缘转，仙品谁知体悟迁。
　　空际宝珠通窍道，冥心元始乞哀怜。
　　沐浴度魂仪
</div>
    <div class="pagination">
<a href="道门通教必用集_page6.html">上一页</a><span>...</span><a href="道门通教必用集_page2.html">2</a><a href="道门通教必用集_page3.html">3</a><a href="道门通教必用集_page4.html">4</a><a href="道门通教必用集_page5.html">5</a><a href="道门通教必用集_page6.html">6</a><span class="current-page">7</span><a href="道门通教必用集_page8.html">8</a><a href="道门通教必用集_page9.html">9</a><a href="道门通教必用集_page10.html">10</a><a href="道门通教必用集_page11.html">11</a><a href="道门通教必用集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
