<!DOCTYPE html>
<html>
<head>
    <meta charset="UTF-8">
    <title>上清灵宝大法（宋金尤中） - 第 56 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清灵宝大法（宋金尤中） - 第 56 页/共 56 页</h1>
    <div class="content">　　第五戒者，无忘治救之术，慈悯所先。凡有病者，为其行符诵经，至诚禳却，如己至爱男女父母。凡有方便，种种惠泽，皆尽其心。如莅官行法，务布阴功，宽平设法，三省而行，再思而动。其或修治桥梁，当道种植，有益於世者，皆力行之。夫人之有慈，念木有根。人而不仁，逮於禽兽。故猩猩活象，义鹘搏蛇拔难，有始此者可思之，此得灵宝度人之由也。
　　第六戒者，无忘服炼之术。参同天地，效法阴阳，念念正真，存存不缺，划然超脱，变化无方。今之虫豸，有外舍陆走，而至飞翔。地脉川游，而遂奔逸。在物既尔，於人当然，此得灵宝度人之方也。
　　第七戒者，无忘刚洁。刚则有正，不行非淫。洁则戒行，不慕非食。不非淫则不损身之精神，不非食则不杀物之性命。见人妻女，如己尊亲。见物性命，如己所生。自然精神全而冤对少，此得灵宝度人之实也。
　　第八戒者，无忘俭约。凡所求物，当知皆是元始祖炁化生。灰水荡秽，不用修饰。粟菽充饥，不用珍庖，此得灵宝度人之福也。
　　第九戒者，无忘愿约，愿者，从初入道，时发善心。约者，既入道后，设誓天地，神明司之，无辄中变。科戒不可不守，此得灵宝度人之念也。
　　第十戒者，无忘师友。师者，所以教。友者，所以劝。教者，似父。劝者，如兄。既为父兄，可不钦重而委弃之乎？此得灵宝度人之宗也。
　　上来十戒，乃师尊付授，发明古经。夫经蕴道之机，法乃经之用。欲遵正教，修谨为先。守之行之，毋得中怠。亿曾万祖，幽魂苦爽，皆即受度，上升朱宫。修之益勤，学之不已，功满得就，皆得神仙，飞升金阙，游宴玉京，子其勉之。
　　次分环剖券
　　夫环券者，所以结誓三官，告盟十天，承永坚信。度师不敢隐真出伪，弟子不敢叛道背师。分环永不渝盟，裂券永不负誓。始勤终怠，五帝录愆敬佩精修，九天同福。对圣披受，终身宝持。
　　次弟子与度师，共执朱笔。章表以环券各入袋。
　　度师云：回笔指天。
　　弟子云：上不负天。我若负天，七祖受刑，天若负我，日月不明。
　　度师云：回笔指地。
　　弟子云：我不负地。我若负地，身受刀兵。地若负我，草木不生。
　　度师云：回笔指心。
　　弟子云：我不负心。我若负心，合门不生。心若负我，道化不行。
　　次度师捧水盂，执笔，白云：付度已讫，歃血重盟，以丹代血，各坚其心，饮此丹华，通真达冥，中理五炁，混合百神，十转回灵，万炁齐仙。
　　师与弟子及道众，各回班，还本位。高功再白，对圣补受公帖，宣行表白，对圣宣补职帖。弟子长跪，章表以环券并帖，付弟子。
　　弟子执券，白云
　　臣赋性昏愚，植资凡下。误蒙天泽，叨进仙阶。裂券分环，立盟结誓，对天领职，被宠实探。臣敢不益励素心，永栖正教。傥有违负，一从玄科。臣无任怀恩，激切之至，谨稽首礼谢。
　　高功宣科
　　臣谨重诚，上启三清上帝，九极高真，三界灵司，十方众圣，醮筵列位，一切威灵。臣闻道在人宏，法因师度。继承不绝，乃能敷畅於真风。流布无穷，可以恢彰於大教。引后世於背暗向明之域，跻生民於迁善远罪之途。将成辅正之功，实以度人为切。但臣禀资退钝，赋性愚蒙。学未际於至人，道不逢於真授。僭当传度，大失典仪。岂谓万圣流慈，众真孚佑。不遗么贱，曲赐包涵。乃容勉强以行科，俾遂扶持而毕事。分环破券，立誓结盟，露刺对斋，饮丹受职，威仪粗备，实荷垂恩。所愧荐献之诚不全丰洁，醮修之礼罔极精严。坛墠不崇，请陈失格。傥怜其愚则可赦，若录其过则难逃。愿祈旷荡之恩，普宥狂愚之罚。庶使臣与嗣法弟子，早逢妙旨，获悟灵机。进修无障难之侵，符法契神灵之助。呼吸有应，关奏咸通。身得道真，名题丹简。下同驽累，俱赖恩私。上愿道法兴行，真科阐布，天清地静，日丽月明，社稷宗祧先圣，腾驾於常旸之馆，游神於大漠之庭。福及皇图，庆流神嗣。今朝皇帝，乾坤荐祉，嵩华齐龄。亿万斯年，永迪无疆之庆。百千其叶，终符过历之祥。海宇丕平，边陲宁谧，五兵不试，六炁均调，禾稼滋丰，人民康乐。隐谷栖岩之士，修真进道之人，行就功成，早拜九天之召。升神炼质，克为三境之臣。次冀臣等宗祖先灵，师资往识，自知宿命，长超冥昧之乡。早悟真宗，俓陟逍遥之境。以至六天十地，三途九幽，悉被宸辉，尽沾冲癊。罢停拷掠，解释冤缠，游灵飞爽之无归，沉魄迷魂之未度，成令警省，普遂消闲，赋性立形，含情受命。羽毛鳞介，草木昆虫，不逢横伤，并臻生理。臣等深惭累渎，难驻群真。敢伸终献之私，少醉酬恩之至。臣与弟子，无任战栗，稽首再拜。
　　终献法事
　　臣谨重诚，上启大道高真，瑶空上圣，临坛监度，一切威灵。臣闻道虚善应，天高听卑。故兹传度之坛，特沐临观之泽。惟是冒干天听，轻渎灵威。惶惧实深，惊危失措。尚祈宽宥，曲赐矜原。补受事终，醮修礼毕，仙凡有间，仗卫难停。清跸收音，已返琼舆之驾。紫云敛彩，难随玉辇之踪。将吏还司，真灵复位，徒深恋慕，陪切依归。注想天阶，百拜奉送。
　　送神颂，纳官，复炉。
　　出堂，诣师幕。
　　高功长跪，致谢师词。
　　修斋，云舆，焚燎。
　　向来，酹酒。
　　念善，谢师，交贺退。
　　允中尝闻，道之难闻也久矣。中古以后，科教兴行，而大道隐晦。世降愈下，法术盛行，流之多岐，日以驳杂。三洞之品，自汉天师宏正一之宗，而天心正法出焉。当其受印剑於玉局，荡妖异於寰区，法之济时，厥勋盛矣。天心春牍，历魏晋之变迁，经南北之分治，散失沦坠，几不可考。五季之后，有谭先生、饶先生，相继祖述而成书。虽曰三符二印为宗，而其名称职位、体格言词，悉非汉制。及其天条鬼律，遂有徒三年杖一百之刑。按徒杖之名，乃定於后周显德之间，亦非汉天师本文。汉之刑曰笞三百、笞二百之类，与今不同也。闻饶君颇通达幽冥之事，恐其欲以俗格，而警励世人，或他有所见。又於传度之时，给仙诰以补职幽冥，世法为之，元妙宗遂因其式而编叙。绍兴之初，路真官再编天心法。则用世法，以定之者尤众。路君高才博达之士，撰传度科文，又於其法十卷之首，各作一叙，极为精确，超越古今。惜其所见有偏，升天师与上帝同列，奏告尊崇之比僭。天尊独跻万真之上，失於碍理，良可恨耳。惟出给仙诰之事，路君却不从旧例，止给补帖而已，大为允当。夫人世官爵受命於君，故出给告身。若大臣便宜，补人以官，亦不过给帖僭补。非得君命，不给告也。蚓传法之规，乃以科教，有此典式，依按而行。初非面觌上帝，显奉天旨，止於备录奏告，依仪传度，皆补职帖而可，虽宗坛亦止於给帖。幽阴之事，安可全用世俗格式，擅作告命，诚不可行。此事独於天心见之。若灵宝大法，自葛仙翁而经典宏敷，至许旌阳而法法大备。虽混元法，亦以许君为宗。而净法秘法，与灵宝分派，终未尝有诸诡怪之状。绍兴之后，天台灵宝之法，行於浙东，於是混杂伪妄，甚於天心矣。如经中依格告盟十天，盖奉金宝以诣师，启十方而结誓。言出诸口，天不我欺，欲重其事而不致轻慢，乃经中之意。金宝本无数目，盟天立仪传法，则师与弟子对斋结盟，分环破券。俾师不得隐真，弟子不得背师，此其义也。天台灵宝法中印券品，乃以黄缯十片，朱篆弟子某稽首东方玉宝皇上天尊。十方皆依《救苦经》天尊圣号，逐一朱篆。於传法之际，以十方天尊之号，当中分剖，名曰告盟十天，且如世间文字，有干涉、乘兴、宫禁、笔跸之类，皆平阙，谓其近於君也。岂有正篆天尊圣号，而当心剖之乎。又立券式，以经籍度师，排书而顺列於上，以父母三代，逆书而倒列於下，名曰三天文券。古者引九祖以告盟，言祷之天。臣若有达，九祖同罚。亦重其约也。书券而倒安於下，可乎。不知何人为此怪证。彼不知天尊初非剖破之文，父祖岂是颠倒之物。是可忍也，孰不可忍也。其余典格可以类见，恐吉人善士不探源流，陷身於逆，故复深辩之。分券，乃师弟子恐其相负也。天尊何尝负汝。天尊不与世人分券也。券上略为合同之诚，有一符在剖开处而已。灵宝临坛，并启十方天尊尔。允中所编，一遵古式，给帖补职，亦从旧仪，帖尾之辞，允中以法中之义，撰述欲知文饰，从便更易可也，格例则非自立也。法中将史，皆属上玄，非天心正法用岳下将兵，乃考召诸法，可以交拨，此乃临事请降者也。天台法中破坏经句，以为将吏司局之名，尽出附会臆说，已详论於三界宫曹品次，不可袭非蹈妄而用之。帖中略具本法，合召将史，以备典仪，非交拨之例，皆旧例也。仿效朝廷，私作告敕，决不可行。识者所当深戒。天心正法久已混淆，灵宝神文岂宜随俗。至如传受，近来多增十天盟告，杂仪颇众，诸方互有不同，悉非本经旧典，难以轻用。及其传度行科，或用天心法传度之文，或以他醮之语参杂宣启，却与传灵宝大法事体大不相侔。古法中虽有其辞，而科文未备。允中今从旧典，校正编撰，并从本法之义，免致於上帝前，事属此而口言彼也。宗派源流，各有所主。傥非传度此宗之法，而用允中科文之语，尤其不切事情。非此宗派者，自别为之乃善。
　　上清灵宝大法卷之四十三竟
　　上清灵宝大法卷之四十四
　　洞玄灵宝法师南曹执法典者权童初府右翊治金允中编
　　炼度
　　高功先就上帝前，密启事。次退身，就道场侧东南，敷座如法。
　　祝香夫香者，禀资灵秀，植质芬熏。盖将以寓诚敬之心，故得上彻冲虚之境。瑞霭腾而九清可格，祥烟布而三界逼闻。以今初捻上香，供养无极大道，上帝高真。以兹功德，上资宗庙尊灵，社稷先圣。升神紫极，流庆皇图，继圣无疆，卜年有永。今朝皇帝寿均天地，福等沧溟，万类昭苏，十方宁泰。以今二捻上香，供养日月星辰，天曹主宰，三洞经箓，法中圣众。以兹功德，奉为斋官某等，各家九玄七祖，五族六亲，近逝神仪，先亡灵识，及系荐某魂，以至万类幽灵，五道孤爽。伏愿悟本知根，出迷入觉，冥关幽路，成遂昭明，天上人间，长居快乐。以今三捻上香，供养地水真灵，岳渎主宰，十方列圣，三界职司。以兹功德，归流斋官某等，见在宗姻，各家眷属，伏愿福祥臻萃，寿禄维新。悉承涵育之恩，俱被冲虚之化。傍均动植，普遂生成。
　　次启闻上帝
　　具法位臣姓某，以今再拜，奏启虚无自然元始天尊，太上道君，太上老君，吴天玉皇上帝，紫微北极大帝，紫微天皇上帝，后土皇地柢，太乙救苦天尊，东华上相木公青童道君，白玉龟台九灵太真金母元君，九天上帝，五老天君，三十二天上帝，日月星君，北极四圣真君，灵宝五师真君，九州都仙太史高明大使真君，太极左宫仙翕冲应孚佑真君，三洞四辅法箓中高真上圣。恭祈宸鉴，俯录愚衷。臣闻造化分形，乾坤定位。明则生人物，幽则有鬼神。死生不免於轮回，报对遂分於升坠。是以谪役列三途之异，幽沉有六道之分。或历劫之不原，或积年之未脱。长夜冥冥之莫日不幽乡杳杳之无穷。傥非上帝之宽恩，岂得阴灵而曲济。臣不量浅质，叨缀灵班。冒领斋修，滥司典教。以今斋官某等，按科蒇事，沥志输诚。愿夜壑之均休，祈幽魂之俱度。臣已尝录奏，侥幸矜从。是以整肃坛场，辄欲普行炼化。然而肇育庶汇，陶冶万生，惟天之功，岂人之力。但以科教之设，要当济拔为先。傥非玄造之哀矜，岂得幽魂之超脱。伏愿道恩广覆，天造普矜，特与告下东华上相宫，西灵龟阙，及南方丹天世界，朱陵火府，南昌上宫，日月二宫，炼度合属去处。亟令照应，即赐施行。．降金木之神辉，锡乾坤之正黑。荡除阴翳，整复魂神，万类四生，悉被生成之泽。三途六道，咸离幽暗之乡。臣谨按科奉行拱，俟天恩报应。臣诚惶诚恐，稽首顿首。谨言。
　　焚降真召灵符。就座，召将吏。
　　灵宝本章，追拔亡魂。上品妙首，十回度人。中有度人不死之神，中有南极长生之君，中有度世司马大神，中有好生韩君丈人，中有南上司命司录，延寿益算度厄尊神，回骸起死，无量度人。今日炼度，诸天临轩，倾光回驾，监真度生，诸天丞相，南昌上宫，韩司主录，监生大神，执箓把籍，齐到帝前。随所应度，严校诸天。上帝有命，万神咸听。谨召南方丹天世界，朱陵火府，南昌上宫，炼度众真，炼度大神，木宫真阳生炁主执灵真，日宫炎光童子丹霞玉女，日宫神仙，火府玉童玉女，火铃童子，火炼官君将吏，金宫真阴正炁立执灵真，月宫圆光童子，散辉玉女，月宫神仙，水炼玉童玉女，水炼官君将吏，炼魂度魄圣众，灵宝官属，一切威灵，速降坛所，禀符奉行。
　　存将吏降临，次念五帝真讳。
　　功都成午，切角镇酉，兴生转子，可韩明卯，独隶迁中指中，功都聚魂摄。
　　南方炁，剔诀，吹受炼亡魂。再念：焚真文。
　　红杏持到卯，嘿黑捷同子文，磨针计刀酉文，袜腊收成午，灵宝万物中指中文，息利合通。正一成法，智益可真。取驿令下摄。
　　右取五方五色炁，见存诸局功曹，乘五色真炁浮空而来，各为系炼亡魂，收召魂神，澄其性识，使之受炼。自此至五芽真文止，皆同正荐行持式。此不重述。
　　举旛出池，至坛之中正立，高功白云：
　　到坛应受度三途十类，五道四生等众。早缠世网，夙昧真修，九炁无归，五行荡失，三魂受谴，万劫飘流，不假良因，难回生理。当职既依典格，启告真灵，体乾坤造化之功，法阴阳和合之数，匹配水火，濯炼形神，降两曜之精华，结五行之冲秀，立根受祖，溟津生精，杳冥聚真，恍惚有象。盖物有终而必有始，理以变而乃通，鬼复为人，身当仙化。除已表闻九天上帝，乞为流祥颁庆，录本生神。锡正炁於九关，合胎圆於十月。再资混沌，重睹光明。谨上请帝真胞命元元一黄演之炁，元缠其胞，使胞源宣通以生成。
　　焚第一章符，讽章。
　　此九章，高功行持，道众讽诵，与正荐同。此不再述。
　　说戒
　　於炼度后，诵咒，至逍遥，上清诀，毕。即读白文。
　　伏闻大道昭然，无往而不在。以至事物，皆有正理，不可素也。天地鬼神，亦不能离大道，越正理也。夫日月焕耀，星辰昭回，寒暑之有常，推移之有候，润之以雨露，鼓之以风雷。育万物而不以为功，调二气而无爽。其节运旋不息，此天之道也，天之正理也，此其所以为天也。山岳之崇厚，河海之宏深，草木之芳荣，谷粟之播殖，载万物而至静，奠六极以无垠，此地之道也，地之正理也，此其所以为地也。舒惨阴阳，赞夫造化，祸淫而福善，嫉恶而害盈，正直以不私，听明而晦迹，神化罔测，变通无穷，此神之道也，神之正理也，此其所以为神也。禀天地之炁，乃阴阳之和。虽结幻妄以成身，实以清明而赋识。为人主则代天之功，保民而王，泽被生灵，恩流万世，尽君之道，茂厥丕基。以至为臣则忠，为子则孝，在民庶勋守常而行信义，立德而怀慈仁，富贵贫贱，归之分定，死生荣达，不易其本心，此人之道也，人之正理也，此其所以为人也。道者，不可须臾离也。惟天地则法道而成，故天地长存，而不知其终穷。若鬼神则有邪正之分，升沉之别矣。至於人之修为，习尚祸福报对，莫非以类而形，不可槩论。然天地尚不能离大道，越正理，况於人乎，又况於鬼神乎。至於万物禀炁之不纯，界质之或异。或为畜兽，或为禽虫，或能鸣而无知，多有性而少慧，此则不可责之以道，正之以理也。人为万物之最灵，所以天地之性，人为贵也。於是生则为人，而生不可以无终，未兔死而为鬼。傥一性不灭，阴极则阳生，故鬼复为人，至此则轮回之说兴焉。所谓大道之昭然，正理之不昧，何间於天地，何幽乎人物，何拘乎鬼神。天上地下，无极无穷，皆不外此乎。若夫修斋行道，烧香然灯，祈告真灵，忏谢愆过，摄召鬼爽，度化魂仪，乃上帝高真，圣师前哲，垂科立教，利济幽显，训导将来，开悟迷执者也。今斋官归真向道，备礼陈仪，愿济存亡，请修斋直。本职受词关告，不敢昧其心，不敢违其格，关宣将罄，功德告成。所是普召六合内外，万国之中，六道三途，四生万类，若凡若圣，一切幽魂。沐浴朝真，闻经享供，整聚神识，忏涤愆瑕，种种善缘，皆已周毕。拘缠已释，罪恶已消，所有度脱之阶，超腾之路，却在己而不在人，在内而不在外。一性悟彻，万虑驱除，神自不沦，何须他计。更冀到坛众等，以贤者而训昏愚，以觉者而救迷着，互相劝化，深切省循。上而神祇亦幸垂听，毋背大道，毋越正理，毋肆行威福，毋侵暴生灵，毋混杂邪魔，毋擅作妖怪，毋希求血食，毋交通生人，毋示现形仪，毋障固王土。翊天赞化，康时保民，将见渐陆崇阶，进登尊位。人而为鬼者，生前贵盛，至此不必耽恋荣华。生前富足，至此不必执着财货。生前贫贱，至此不必怨惧穷苦。生前嫌隙，至此不必隐蓄冤忿。或修真而不就，或学释而未成，至此当为后图，毋蹈旧迹。百工九流，士农商贾，五姓之众，万类之民，贵贱不同，贤愚异致，莫不身已坏灭，世事皆空，所当尽舍情缘，不须迷执。惟有失德而累过，越理而积愆，则当痛切悔惩，深自警省。非谓前事皆舍，於此犹存，盖欲念过思愆，不蹈覆辙，以为将来之戒，而作返生之计也。岂应失德越理，於生世之时。乃复蹈过乘非归阴之后哉。故不当延注生人，不可缠害亲属，不必图报冤隙，不须留恋故居，不得作为影响，不宜希求祭祀，凡此皆无益於鬼魂，乃所以为超生累尔。所有恶殒横终，孕亡产死，或零落肢体，或断首残身，或耳聋目盲，或疮痍溃烂，应是被伤染秽，形质不全而死者。当知人以精血立形，五谷养体，一灵之性，本自虚无。及其命终，血腐肉败，有质之物，复归于土。所谓一性，何缘有伤，亦未尝染秽。故不必记将终之想，不宜着垂死之形。若鬼若人，能悟此机，亦正理也。向之衔刀带索今已不存。昔日染秽受腥，今已清争。人间天上，所至超然，是果在我，而不在人矣。万类之众，凡圣之灵，既知大道不远，正理坦然，财天不弃我，地不拘我，为神则能变化，为鬼则不沉沦，返生为人，亦必高达。冤集执对，不使之消而自消。魂魄精神，不使之复而自复。由此言之，天堂有必可升，地狱终不复见。傥得返生人世，则正理根於本心，忠孝出於天性。在幽在显，永与道俱。是以归依三宝，洞彻根宗，凡圣鬼神，各各谛听。
　　按人各恭敬
　　第一皈依，无上道宝。夫道宝者，无形无名，先天先地，孕育离坎，肇造乾坤，渺漠长存，希夷罔测。或因时而出教，或御运以开光。群生日用而不知，万劫恩流而无极，人间天上，处处皈依。
　　道宝赞
　　第二皈依，无上经宝。夫经宝者，九清真典，三洞灵文，八角垂芒，五篇郁秀。或妙炁飞空而结篆，或皇人按笔以成章。亿万劫中，宏敷众化，三十六部，训育群生。今古承休，显幽蒙惠。人间天上，处处皈依。
　　经宝赞
　　第三皈依，无上师宝。夫师宝者，玄中教主，三洞宗师。传箓授经，流科演法，分身而行道，拯世以垂文。为万代之科模，作十方之矜式。提携后学，接引迷途，或返景於逼空，或留形於象外。人间天上，处处皈依。
　　师宝赞
　　向来归依三宝，已彻根宗，何拘圣凡，初无二理。其间迁升有格，返生待时，未免暂驻阴冥，亦须常循正理，鬼神十戒，先当受持。及其再涉人伦，结形阳世，则以忠孝为本，廉谨自将，九真戒文，次宜谨守。圣凡有众，只听戒言。
　　智慧生戒根，真道戒为主。三宝由是兴，高仙所崇授，泛此不死舟，倏欻济大有。当此说戒时，诸天皆稽首。
　　鬼神十戒
　　第一戒者，不得非时出入，冲突生人，妄入人间，通连作怪，令人梦想颠倒。众和：惟愿阴灵，第心受度。
　　第二戒者，不得辄同外魔客鬼，乱索饮食，抛沙掷瓦，恐吓生人。
　　第三戒者，不得辄引瘟疫入界，侵暴良民，令人疾病，延累亲属。
　　第四戒者，不得禁护王土，妨人种植，强占林木花果，隐蔽天租。
　　第五戒者，不得辄动四方火精，烧人宅舍，损害赀财，败人家业。
　　第六戒者，不得邀求血食，罪障转深，报对轮回，无有休息。
　　第七戒者，不得使诸妖怪，鸦鹊狐狸犬鼠，惊怕生人。
　　第八戒者，不得伤人六畜，后生报身，永堕幽阴。
　　第九戒者，不得纵逸车马，妨碍生人行往，兴祸害人，自求私便。
　　第十戒者，不得为人作祸，取受情嘱，令人疾病，追人生魂，使人迷妄。众和：惟愿阴灵，齐心受度。
　　九真妙戒
　　第一戒者，敬让，孝养父母，是名初真戒。众和：惟愿阴灵，齐心听受。
　　第二戒者，克勤，忠於君主，是名念真戒。
　　第三戒者，不杀，慈救众生，是名持真戒。
　　第四戒者，不淫，正身处物，是名守真戒。
　　第五戒者，不盗，推义损己，是名保真戒。
　　第六戒者，不嗔，凶怒波人，是名修真戒。
　　第七戒者，不诈，谄贼害善，是名成真戒。
　　第八戒者，不骄，傲忽至真，是名得真戒。
　　第九戒者，不二，奉戒专一，是名登真戒。
　　举奉戒颂
　　上来戒法，想已钦承。天上人间，幽乡人世，心心不乱，念念无违。然而本来一性，元自清明，良心善意，自然而然。又何惧於升沉，又何假於戒律。惟其习而陷诸恶趣，流而入於他岐，戒律亦不得而施也。尚悟本之根，及证真之性，为鬼则不沉不惑，为人则无祸无愆。一动一为，无非大道。一思一虑，不背正理。到此地位，可不戒而自戒矣。然在阴之日，不宜恋着。以至世间功名富贵，华屋危楼，锦诱绮罗，金珠璧玉，珍羞异味，大盖高轩，声色之娱，车马之乐，奉养之物，受用之资，眷属之情，妻子之爱。至於饥而欲食，寒而欲衣，得之则生，失之则死，是真不可阙者，第无非有身之累，在世之事尔其如此。身既不得长生，凡此等亦不可长有。宜知此身留不住，万有尽成空，生死异途，贪爱无益，是岂非天地间之正理，合当若是耶。况人一死之后，茫无形体，阳间之食不可得而餐，人世之衣不可得而服，若餐若寒，安能相累。故《道德经》云：吾所以有大患者，为吾有身。及吾无身，复有何患。理甚昭然。正缘情爱不忘，事物在念，贪求祭祀，牵恋眷姻，自离迷执之途，遂生饥渴之想。上来严陈净供，虔置斛筵，亦何是以浼诸鬼神，盖欲其间未能彻悟者，遂其想念，解其执迷，而今而后，洞察此理，既无身矣，何资饮食。而世有奉先之礼，祭祈之诚，示人情不忘本也。一性明矣，岂待於享祀哉。为鬼为人，在幽在显，万缘不着，所至逍遥，岂复有六道之分，三途之役，以至羽毛鳞甲，鸟兽虫鱼，悉反故根，尽辞异趣，永遂生生之乐，咸沾荡荡之休。命有太上长生灵符，生天宝箓，仙经宝诰，功德牒文，以为升迁之据，谨用宣示。
　　读符告简关牒
　　上来给牒传符，领荐受度，善功已毕，各各离坛，悉登解脱之途，尽陟清虚之界。前程进步，更莫迟延。一切圣凡，各惟珍重。
　　存孤魂阴灵，皆端洁成人，飞腾散去。起身白云：
　　人身世累本难除，去世无身事已非。
　　到此既能知此理，湛然真性见天机。
　　高功下座，表白送魂度桥。
　　伏以巍巍至道，荡荡神功，开方便之门，启迁升之路。大恩广覆，被幽昧之乡。玄泽普沾，遍穷阴之府。三途以兹而罢役，六道由此以更生。以今恭启玄科，修崇斋福，悉资幽爽，用荐冥途。万类鬼神，九州魂识，既已朝真告道，听法闻经，咒施摩筵，宣传妙戒，阐扬妙典，演诵灵文，所建善功，普皆圆备。莫不沉魂释衅，冥籍消除，万罪咸原，一灵不昧。各领斋功而善去，咸登净域以超生。
　　法桥大度天尊。焚燎。
　　举三清乐，向来，回向。
　　伏以诚可动天，斋悃已腾於三境。教能济物，道恩下彻於九原。遐迩蒙休，显幽同庆。以今斋官备陈仪式，崇建斋修，上福君亲，普资存殁，凡诸善果，普遂圆成。伏愿系荐亡灵，九先神识，十方滞爽，万国幽魂，六道三途，四生万类，咸承利济，尽出幽阴。濯质荡形，逍遥於三界。明心见性，朝谒於十天。有识群生，同沾惠泽，含情杂类，尽沐灵休。齐官蒙恩，眷缘俱庆。为上良缘，念大圣元始天尊，太上道君，太上老君，十方灵宝天尊，不可思议功德。
　　切详黄箓诸斋，济度为本。显则祝君康时，普福群生。幽则拔鬼度魂，广资万类。庶几遍及，以成善功。或超荐先灵，亡者受福。或禳解灾厄，则生人蒙休。傥切切於一己，而旁无济度之心，则不足以为斋矣。故施食普度，不可不尽其心也。古齐科中，宿启建坛，朝真忏谢，礼灯投简，设醮散坛，古来所行之事，科书并见广成先生《黄箓斋科》内，非后人所可增损。至於普召六道三途孤魂全类，则近世有广召之文，沐浴有科书，咒食有白语。惜乎撰述者不加考究，多致碍理。且如所传六道仪，至地狱道则云：镕铜灌口，利锯解形，及皮肤焦烂等语，猥陋甚矣。此等事有无不可必，何须如此形容。外有传用二十五类孤魂文，亦有两三本，往往碍理极多。如召娼优，则有酒入香腮，莲脸长新等语，其可挚其可显宣於鬼神之前耶。如杂类之魂，皆力陈其恶，深讦其短，但欲一时成文，近乎以资戏笑。且呼尔而与之，行道之人不屑也，况於鬼神乎。普度之筵，斋中之大事，当明指大义，开其良心，使鬼神启迁善远罪之情。岂无觉悟者，岂召之使来，乃恣加毁骂，极口诋辱，诚非可行。近时有吕云编《黄箓立成仪》，只为一昼夜之式。昨来临安府天庆观，即行所有杂科，多取俗用之本。如送孤魂一段，其中有云：荡荡爱河之上，雪浪浮空。沉沉欲海之中，银波溢目。夫经中所谓流吹欲海，飘浪爱河，盖人之爱与欲，无有纪极，如河海之深长，随欲而流，逐爱而飘，若河海不知其止，理甚分明。今乃言爱河之上，则是河有其地，而复有岸矣。至如雪浪银波之语，尤其过矣。说经如此，岂不有误幽冥。迩来杂科，类多如此。况普召鬼神，不拘高下，其中岂无高达之魂，辞旨谬妄，必取笑於鬼神矣。今重撰六道之文，召孤魂二十五类文，沐浴科及诸白文等，非敢自以为当。且使言语平易，章句可读，常不越於大义，俾略切於事情，免致讦持毁骂，狎侮幽阴，至於传符度戒，则世传科文，少有正当者。宋朝建中靖国年间，有士人辛泽，为道士陈诚刊古本《教戒鬼神仪》，大为淳正，而其文颇多。而三归依之后，又讽《救苦经》与《清静经》，至末段则全以二经之意，告戒发遣。盖古来不行炼度，繁文简节，是以可行。今炼度之后，已是夜深，难以久远宣白，兼其中戒士夫并僧道之类，其辞切直。古人朴厚，不以为过行之，今则发怒者多矣。而古人之文，不敢易其势，只得别撰传戒一科，续於炼度之后，庶成一宗。区区陋见，勉强而成，无文采之可观，无华丽之可喜，然所可知者，未至叛道而乱科，必不越常而昧理，岂敢追古人之万一，较之俗用鄙俚之言，则颇为平整，辞语不致怪僻，庶几临坛易读。今自古斋科之外，应干杂用科书，自始及终，尽行重撰，并无阙事。惟有童子科、十王仪，不可思议功德之类，自古无之。兼其典格乖疏，言辞浅陋，於理不当收用，亦不应编入法内用。并是遵古典所以，措辞立意，重迷科书，不敢背违师旨。若行此古法，用此文移，读此科书，则始终一理，对越上帝，感通鬼神，此心无愧。若不行此法，移诸他所，隐其来历，而用其言辞，既不切事情，亦失此本意。此外只送魂度桥，旧以水养鱼於亭子下，取其鱼龙变化，传达符命之意，仍於亭子四门，各吟偈一首，方送魂度桥。缘道家古来科法中，未有吟偈之格。而近来所用偈子，太涉浅近。既有草龙，以备传符之仪式，则鱼不必用，是以并不编入法内。天下后世高人上士睹此书，岂无兴念者，必能删其冗琐，补其疏阙，实至愿也。
　　上清灵宝大法卷之四十四竟
　　
</div>
    <div class="pagination">
<a href="上清灵宝大法（宋金尤中）_page55.html">上一页</a><span>...</span><a href="上清灵宝大法（宋金尤中）_page51.html">51</a><a href="上清灵宝大法（宋金尤中）_page52.html">52</a><a href="上清灵宝大法（宋金尤中）_page53.html">53</a><a href="上清灵宝大法（宋金尤中）_page54.html">54</a><a href="上清灵宝大法（宋金尤中）_page55.html">55</a><span class="current-page">56</span>
    </div>
    <div class="pagination"><a href="index.html">返回目录</a></div>
</body>
</html>
