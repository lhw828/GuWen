<!DOCTYPE html>
<html>
<head>
    <meta charset="UTF-8">
    <title>葛仙翁肘后方备急方 - 第 2 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>葛仙翁肘后方备急方 - 第 2 页/共 32 页</h1>
    <div class="content">　　又方，取牛马粪尚湿者，绞取汁，灌其口中，令入喉，若口已禁者，以物强发之，若不可强者，乃扣齿下。若无新者，以人溺解乾者，绞取汁。此扁鹊云。
　　又方，以绳围其死人肘腕，男左女右，毕，伸绳从背上大槌度以下，又从此灸，横行各半绳，此法三灸各三，即起。
　　又方，令爪其病人人中，取醒。不者，卷其手灸下纹头，随年。
　　又方，灸鼻人中，三壮也。
　　又方，灸两足大指爪甲聚毛中，七壮。此华他#2法。一云三七壮。
　　又方，灸脐中，百壮也。
　　扁鹊法又云：断（犭＋屯）尾，取血饮之，并缚（犭＋屯）以枕之，死人须臾活。
　　又云：半夏末如大豆，吹鼻中。
　　又方，捣女青#3 屑重一钱匕，开口内喉中，以水苦酒，立活。
　　按：此前救卒死四方并后尸蹶事，并是魏大夫传中正一真人所说，扁鹊受长桑公子法，寻此传出世，在葛后二十许年，无容知见，当是斯法久已在世，故或言楚王，或言赵王，兼立语次第，亦参差故也。
　　又张仲景诸要方，捣薤汁，以灌鼻中。
　　又方，割丹雄鸡冠血，管吹内鼻中。
　　又方，以鸡冠及血涂面上，灰围四边，立起。
　　又方，猪脂如鸡子大，苦酒一升，煮沸，以灌喉中。
　　又方，大豆二七枚，以鸡子白并酒和，尽以吞之。
　　救卒死而壮热者，矾石半斤，水一斗半，煮消以渍脚，令没踝。
　　救卒死而目闭者，骑牛临面，捣薤汁，灌之耳中，吹皂荚鼻中，立效。
　　救卒死而张目及舌者，灸手足两爪后，十四壮了，饮以五毒诸膏散有巴豆者。
　　救卒死而四支不收，矢便者，马矢一升，水三斗，煮取二斗以洗之。又取牛洞一升，温酒灌口中。洞者，稀粪也。灸心下一寸，脐上三寸，脐下四寸，各一百壮，差。
　　若救小儿卒死而吐利，不知是何病者，马矢一丸，绞取汁以吞之。无湿者，水煮取汁。
　　又有备急三物丸散及裴公膏，并在后备急药条中，救卒死尤良，亦可临时合用之。凡卒死中恶及尸蹶，皆天地及人身自然阴阳之气，忽有乖离否中隔，上下不通，偏竭所致。故虽涉死、境，犹可治而生，绿气未都竭也，当尔之时，兼有鬼神於其问，故亦可以符卫而获济者。
　　附方
　　扁鹊云：中恶与卒死鬼击亦相类，已死者，为治皆参用此方。
　　捣菖蒲生根，绞汁灌之，立差。尸厥之病，卒死脉犹动，听其耳中如微语声，股问暖是也，亦此方治之。
　　孙真人治卒死方，以皂角末吹鼻中。
　　救卒死尸蹶方第二
　　尸蹶之病，卒死而脉犹动，听其耳中循循如啸声，而股间暖是也。耳中虽然啸声而脉动者，故当以尸蹶。救之方：
　　以管吹其左耳中极三度，复吹右耳三度，活。
　　又方，捣乾菖蒲，以一枣核大，着其舌下。又方，灸鼻人中，七壮，又灸阴囊方下去下部一寸，百壮。若妇人，灸两乳中问。又云：爪刺人中良久，又针人中至齿，立起。
　　此亦全是魏大夫传中扁鹊法，即赵太子之患。又张仲景云：尸一蹶，脉动而无气，气闭不通，故静然而死也。
　　以菖蒲屑内鼻两孔中，吹之。令人以桂屑着舌下。又云扁鹊法，治楚王效。
　　又方，剔左角发，方二寸，烧末，以酒灌令入喉，立起也。
　　又方，以绳围其臂腕，男左女右，绳从大椎上度，下行脊上，灸绳头，五十壮，活。此是扁鹊秘法。
　　又方，熨其两胁下，取灶中墨如弹丸，浆水和饮之。须臾三四，以管吹耳中，令三四人更互吹之。又，小管吹鼻孔，梁上尘如豆，着中吹之，令入差。
　　又方，白马尾二七茎，白马前脚目一枚，合烧之，以苦酒丸如小豆，开口吞二丸，须臾服一丸。
　　又方，针百会，当鼻中，入发际五寸，针入三分，补之。针足大指甲下肉侧去甲三分，又针足中指甲上各三分，大指之内去端韭叶。又针手少阴锐骨之端各一分。
　　又方，灸膻中穴二十八壮。
　　救卒客忤死方第三
　　客忤者，中恶之类也，多於道门门外得之，令人心腹绞痛胀满，气冲心胸。不即治，亦杀人。救之方：
　　灸鼻人中三十壮，令切鼻柱下也。以水渍梗米，取汁一二升，饮之。口已禁者，以物强发之。
　　又方，捣墨，水和服一钱匕。
　　又方，以铜器若瓦器，贮热汤，器着腹上。转冷者，撤去衣，器亲肉。大冷者，易以热汤。取愈则止。
　　又方，以三重衣着腹上，铜器着衣上，稍稍少许茅於器中烧之，茅尽益之，勿顿多也，取愈乃止。
　　又方，以绳横度其人口，以度其脐去四面各一处，灸各三壮，令四火俱起，差。
　　又方，横度口中折之，令上头着心下，灸下头五壮。
　　又方，真丹方寸匕，蜜三合，和服。口噤者，折齿下之。
　　扁鹊治忤有救卒符并服盥汤法，恐非庸世所能，故不载。而此病即今人所谓中恶者，与卒死鬼击亦相类，为治皆参取而用之已死者。
　　捣生菖蒲根，绞取汁，含之立差。
　　卒忤停尸不能言者，桔梗烧二枚，末之，服。
　　又方，末细辛、桂，分等，内口中。
　　又方，鸡冠血和真朱，丸如小豆，内口中，与三四枚，差。若卒口噤不开者，末生附子，置管中，吹内舌下，即差矣。
　　又方，人血和真朱，如梧桐子大二丸，折齿纳喉中，令下。
　　华佗，卒中恶短气欲死，灸足两母指上甲后聚毛中，各十四壮，即愈。未差，又灸十四壮。前救卒死方，三七壮，已有其法。
　　又张仲景诸要方，麻黄四两，杏人七十枚，甘草一两，以水八升，煮取三升，分令咽之，通治诸感忤。
　　又方，韭根一把，乌梅二十个，茱萸半斤，以水一斗煮之，以病人栉内中三沸，栉浮者生，沉者死。煮得三升，与饮之。
　　又方，桂一两，生姜三两，栀子十四枚，豉五合，捣，以酒三升，搅，微煮之，味出去滓，顿服取差。
　　飞尸走马汤：巴豆二枚，杏人二枚，合绵缠，椎令碎，着热汤二合中，指捻令汁出，便与饮之，炊间顿下饮，差。小量之，通治诸飞尸鬼击。
　　又有诸丸散，并在备急药中。客者客也，忤者犯也，谓客气犯人也。此盖恶气，治之多愈，虽是气来鬼鬼毒厉之气，忽逢触之其衰歇，故不能如自然恶气治之。入身而侵克藏府经络，差后犹宜更为治，以消其余势。不尔，亟终为患，令有时辄发。
　　附方
　　《外台秘要》：治卒客忤停尸不能言，细辛、桂心等分，内口中。
　　又方，烧桔梗二两，末，米饮服，仍吞麝香如大豆许，佳。
　　《广利方》：治卒中客忤垂死，麝香一钱，重研，和醋二合，服之即差。
　　治卒得鬼击方第四
　　鬼击之病，得之无渐卒着，如人力#4刺状，胸胁腹内绞急切痛，不可抑按，或即吐血，或鼻中出血，或下血。一名鬼排。治之方：
　　灸鼻下人中一壮，立愈。不差，可加数壮。
　　又方，升麻、独活、牡桂分等，末，酒服方寸匕，立愈。
　　又方，灸脐下一寸二壮。
　　又方，灸脐上一寸七壮，及两踵白肉际，取差。
　　又方，熟艾如鸭子大三枚，水五升，煮取二升，顿服之。
　　又方，盐一升，水二升，和搅饮之，并以冷水噀之，勿令即得吐，须臾吐，即差。
　　又方，以粉一撮，着水中搅，饮之。
　　又方，以淳酒，吹内两鼻中。
　　又方，断白犬一头，取热犬血一升，饮之。
　　又方，割鸡冠血以沥口中，令一咽，仍破此鸡以拓心下，冷乃弃之於道边，得乌鸡弥佗#5妙。
　　又方，牛子矢一升，酒三升，煮服之。大牛亦可用之。
　　又方，刀鞘三寸，烧末，水饮之。
　　又方，烧鼠矢，末服，如黍米，不能饮之，以少水知#6内口中。
　　又有诸丸散，并在备急药条中，今巫实见人忽有被鬼神所摆拂者，或犯其行伍，或遇相触突，或身神散弱，或愆负所贻，轻者因而获免，重者多见死亡，犹如燕简辈事，非为虚也，必应死，亦不可，要自不得不救尔。
　　附方
　　《古今录验》：疗妖魅猫鬼病人不肯言鬼方，鹿角屑捣散，以水服方寸匕，即言实也。
　　治卒魇寐不寤方第五
　　卧忽不寤，勿以火照，火照之杀人，但痛啮其踵及足拇指甲际，而多唾其面即活。又治之方：
　　末皂角，管吹两鼻中，即起，三四日犹可吹。又，以毛刺鼻孔中，男左女右，展转进之。
　　又方，以芦管吹两耳，并取病人发二七茎，作绳纳鼻孔中，割雄鸡冠取血，以管吹入咽喉中，大效。
　　又方，末灶下黄土，管吹入鼻中。末雄黄并桂，吹鼻中，并佳。
　　又方，取井底泥，涂目毕，令人垂头於井中，呼其姓名，即便起也。
　　又方，取韭捣以汁，吹鼻孔。冬月可掘取根，取汁灌於口中。
　　又方，以盐汤饮之，多少约在意。
　　又方，以其人置地，利刀画地，从肩起，男左女右，令周面以刀锋刻#7病人鼻，令入一分，急持勿动，其人当鬼神语求哀，乃问：阿谁，何故来？当自乞去，乃以指灭向所画地，当肩头数寸，令得去，不可不具请问之也。
　　又方，以瓦甑覆病人面上，使人疾打破甑，则寤。
　　又方，以牛蹄或马蹄，临魇人上，亦可治卒死。青牛尤佳。
　　又方，捣雄黄，细筛，管吹纳两鼻中。桂亦佳。
　　又方，万蒲末，吹两鼻中，又末内舌下。
　　又方，以甑带左索缚其肘后，男左女右，用余稍急绞之，又以麻缚脚，乃请问其故，约敕解之，令一人坐头守，一人於户内呼病人姓名，坐人应曰：诺在。便苏。
　　卒魇不觉，灸足下大指聚毛中，二十一壮。
　　人喜魇及恶梦者，取火死灰，着履中，合枕。
　　又方，带雄黄，男左女右。
　　又方，灸两足大指上聚毛中，灸二十壮。
　　又方，用真麝香一子，於头边。
　　又方，以虎头枕尤佳。
</div>
    <div class="pagination">
<a href="葛仙翁肘后方备急方.html">上一页</a><a href="葛仙翁肘后方备急方.html">1</a><span class="current-page">2</span><a href="葛仙翁肘后方备急方_page3.html">3</a><a href="葛仙翁肘后方备急方_page4.html">4</a><a href="葛仙翁肘后方备急方_page5.html">5</a><a href="葛仙翁肘后方备急方_page6.html">6</a><a href="葛仙翁肘后方备急方_page7.html">7</a><span>...</span><a href="葛仙翁肘后方备急方_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
