<!DOCTYPE html>
<html>
<head>
    <meta charset="UTF-8">
    <title>道法会元 - 第 271 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 271 页/共 361 页</h1>
    <div class="content">　　右某谨具状，申玄冥宫中北极太真门下，南方司命，诸天道宾丈人，道德上真，父母众尊，凤凰阙下太上三天曹，中官太一文帝君，天曹门下引进真官，天曹门下上章词表灵官，上官典者千二百官君圣前。伏望圣慈，特赐允览，预乞指挥，行下天门官属照会。至期值臣拜上章书等，仍乞不候诸处章奏类聚，先与进达金阙崇楼殿，付玉女童子，即赐以闻恭听勅命，告报施行。冒渎圣威，某下情无任激切俟命之至。谨具申闻。谨状。
　　太岁　年　月　日具位姓某状申。
　　预申太一门下首尾同前
　　右某谨具状申太一真君，太上神局主者真宰，东华太一元生左府主者，北斗玄曹玉枢省上相，太清玉司上院真宰，某宫曹治主者真宰，正一天嗣师系师女师经籍度师列位圣真，泰玄都省上相主判，天机都省，天机内省，天枢左右院，三天外绾光化堂，九天上章灵官圣前。
　　申三真君合同
　　具位行九灵飞步章奏事姓某
　　据乡贯入意。仍备香信，求拜章书。某据词难抑，谨取某日某时就某处，拜上天官某章一通，上诣某宫曹治请进。所有合同符契，须至预具申闻者。
　　空三行印合同印。
　　右谨具申阳精天门上元唐真君，伏望圣慈，特赐省览。如遇章书经至天门，即与照验合同符契，径为通进。谨具申闻，伏候照报。谨状。
　　太岁　年　月　日具位姓某状申。
　　洞华天门中元葛真君
　　正阳天门下元周真君二状同前。
　　牒请章官
　　九灵飞步章奏司
　　据乡贯入意。仍赍香信，求拜章书，请祈恩命施行。本司据词难抑，谨取某日某时拜上天官某章一通，谨谨上诣某宫曹治请进。除已具申太真太一三元门下照会外，须至牒请者。
　　牒请章中天官，千乘万骑官君将吏，直事从事，法箓治职仙灵，本司仙曹，执职万神，直日神将，功曹，童子，香官，进章玉女，飞天神王使者，赍章二天丁，合属仙众，至期斋进坛所，分神降鉴，随念感通，布，以紫云金光瑞炁，上通天门，赍捧章书，明彰报应，谨牒。
　　太岁　年　月　日牒。
　　朱批。
　　具法位姓某押。
　　已上申状文牒，宜以预先关发，请直日功曹赍送。
　　申天师随章引进
　　具法位姓某
　　右某昨据某事，今取某日某时，拜上天官某章一通，谨依本法，用方函重封印全，具申三天门下照会请进，上诣某宫曹治，依时上奏。尚虑某末学道浅，莫悟玄机，未能飞谒，难以感通。仰赖师恩俯垂道达。须至申闻者。
　　右某谨具状申泰玄都省主三天大法天师正一真君圣前。伏望圣慈，特赐矜允，即降圣旨，敷告天省上相，主判曹治，上官典者，领仙侍郎，传章玉童玉女，捧受宝章，进入崇楼殿玉案上，付灵妃玉女，径为达御。恭俟玄恩，冒犯圣威，某下情无任俯伏俟命之至。谨具申闻。谨状。
　　太岁年　月　日具位姓名状申。
　　遣章牒
　　九灵飞步章奏司
　　本司今为某投取今月某日某时拜奏天官某章一通，依法用方函重封印全，谨诣三天门下某宫曹治请进。太清金阙玉陛下申状一通，上诣泰玄都省奏为某人某事。须至牒者。
　　牒请具章官，如请牒名位。赍护章书，径为通奏，毋致上官典者有所遣却。
　　若有六天妖魔，下官故炁，妄有遏截者，收付玄天禁狱，依太上玄科格律治罪，以明天宪。谨牒。
　　太岁　年　月　日　时牒。
　　批朱。
　　具法位姓某押。
　　按此牒章官，宜添太岁官君，里域土地正神。
　　道法会元卷之一百八十五竟
　　道法会元卷之一百八十六
　　上清五元玉册九灵飞步章奏秘法
　　玉枢绛室天星灵文入式秘旨
　　入时外八门
　　左耳子时，右耳亥时，肾属水，上於耳。左眼寅时，右眼卯时，肝属木，应於目。左鼻申时，右鼻酉时，肺属金，应於鼻。口为巳时，舌为午时，心属火，应於口。辰戌丑未时属土，土无正形，王四季，甲乙日王寄於舌，丙丁日王寄於口，庚辛日王寄於鼻，壬癸日王寄於耳。壬日左耳，音之本主，癸日右耳，声之本主。甲日左目，色之本主。辛日右鼻，臭之本主。丙日言，乃口之本主。丁日语，乃舌之本主。甲日耳先闻音，不入土王。先闻声乃辰时，复听有音无声，或有声有音，亦辰时。复息是丑时，复闻戌｀时，复语言未时。俱静本时，右耳从右耳法。触类取之，余可效耳。
　　入时内八门
　　思想忆念，□痒痛动，善恶怠默，分而取之。
　　妙门入室
　　以月将加所得时定。先推上克下，次论下贼上，次论天上形於下，次论地下上冲天，方推此和清历气。余法更不推步。
　　十二神掌职
　　寅为功曹，谓三阳方正功，有执曰曹，是曰功曹。
　　卯为太冲，谓阴阳冲要之门，故曰太冲。
　　辰为天歪，谓斗罡所建，上应於天，故曰天罡。
　　巳为太一，谓阳极阴生，阴一潜前，故曰太一。
　　午为胜先，谓阳退阴先，阴驰胜阳，故曰胜先。
　　未为小吉，谓大人失位，小人得时，故曰小吉。
　　申为传送，谓阳递阴，传送速舒，故曰传送。
　　酉为从魁，谓从彼之户，独阴之首，访曰从魁。
　　戌为河魁，为天斗之主，阴阳之长，故曰河魁。
　　亥为登明，谓万物复命，登於阳王，故曰登明。
　　子为神后，谓一阳得位，神化万物夕母，故曰神后。
　　丑为大吉，谓小人道消，大人用事，故曰大吉。
　　入式分类
　　音，为宫商角征羽，有韵有律，如歌曲雅词风韵乐音之类。
　　声，为金石丝竹，匏土革木，钟磬铃铎，呼叫不成音韵律曲歌雅之类。
　　色，为青黄赤白黑，光气影物，云烟火翳，想像无实之类。
　　象，为金木水火土，星斗虫鱼，花果人物，鸟兽器皿衣物之类。
　　香，为草木花卉，兰蕙芝药，饮食烟炁， 芳洁之类。
　　臭，马腥膻躁故、陈腐触秽之类。
　　语，为篇章辞颂，经教典史，训解讲说，诗韵有规之类。
　　言，为谏诤毁骂，妄绮咒诅，谤议评论，祝诵无规之类。
　　内景分类：
　　思起於精，思已往未然，位属於子。想起於魂，想像已经未见。位属於卯。
　　忆，起於意，忆记已兆未符之事，位属於未。
　　念，起於神，善恶动二静取予之事，位属於午。
　　□，起於肉，以动而微，类搐而小，事主於脾，属之於戌。
　　痒，起於皮，事主於肺，应於申，属於申位。
　　痛，起於魄，伤之於肌，主於三焦荣卫，应之於已。
　　动，起於胆，侵於神，情思不宁，意识欲动，应之於寅。
　　喜，起於胃，报之於思，乐然和悦，如有所得，应之於辰。
　　恶，起於肺，报之於神，恐性戚惨，虑有所失，应之於酉。
　　怠，起於肾，侵之於智，含怒不忿，倦怠困顿，应之於丑。
　　默，起於虚无，不累於内景，耳无闻，目无见，鼻无臭，口无味，心无变，应之於亥。
　　内朝平章
　　眉分左右金台玉阙，曰黄阙，神师左紫户将军。右直入三寸日泥丸，太一帝君居之，如帝王状。次四寸曰太极宫，见黄老君。次五寸曰太上宫，见玉晨君。次上三寸曰玉清宫，帝一玉帝居之。面天门九拜，心章一一具祝，朝奏了，辞谢而退出室。至洞案前，心拜，存伏在地，一意宗於太清之下，先开外八门，次启内八门，以待昭报。
　　克应
　　谨按三洞玄科去：天尊虽远妙，近缘泥丸君。宫室皆七宝，窗牖自然分。至真常妙应，驾景腾紫云。此明自己三清，上应玄境，天人相贯，精意相符於九宫也。又曰：不生亦不灭，欲生因莲花。超凌三界徒，慈心解世罗心此明心元是元始分神，居九重膜，为人命至於心中也。拜章上诣自己九宫，飞神会道审章，以神知神，神心洞然，所潜悉知。学士探宜造此玄门，以昭灵贶。
　　审章式
　　具法位姓名今为某人某事专求某拜上某章一通，上达虚无玉帝御前，乞谐允愿。某自揣凡愚秽质，心境纷驰，未能洞达真理，深虑躬临坛席之际，难以即时上御。谨斋沐身心，於某日某时，入靖焚香，敬造太玄心章一通，先次上进本命五符灵君圣前。伏乞神心妙运，以兹情恳，今夜吉时，径为上奏元皇。所奏某奏请之事，允与不允，作何施行，玄坛靖中咸乞预闻。仰俟至灵，克垂报应。谨言。
　　右用纸长四寸，阔二寸半，春用青纸，夏用红纸，秋用白纸，并朱书，冬用黑纸粉书。每季除七十二日外，十八日用黄纸朱书。
　　凡审章，先服心章，并通真符，向太阳以水吞之，服符时，含符在口中，仰面看东方，以鼻引青炁在口，次看天取红光青紫在口，次看地吸地中黄炁入口，三处炁并存在口混合圆成，灿若日状，光芒洞明，想符一粒在光中间，方始吞下。须七日入靖，每日吞一符。未吸炁时，叩齿三十通，咒曰：
　　餐服神符，通昭真灵。百神走使，洞彻中情。六甲宿卫，渊渊清清。五行元炁，杳杳冥冥。万物无逃形，混沌未为清，闻声已知名。天地神经，号曰开心，服之太平，达知自然，飞升紫庭。急急如律令。
　　咒毕，叩齿三通，以符入口，方存炁吞之。其服心章，一依符诀。仍念通神咒曰：
　　心中神丹元君。长三寸，广七分。着朱衣，击绛裙。乘威德，显至灵。通造化，达至真。住心中，莫离身。急有外事，速来告人，心章上奏，太上圣情。允与不允，报我知闻。
　　咒毕，叩齿三通，以章灰入口，并以服符法。凡章奏之时，先系通天符。未拜章时，不得辄令人见。此符常於北斗中供养，临拜章前三日佩之。临佩，需香，咒曰：
　　天辅无私，乾象通微。无幽无冥，无感不知。佩带符图，神兵任呼。我道上皇，位登仙都。急急如天君紫庭上道律令。
　　右诵三十遍，香上需，带之肘后，然后吞服符章，并存想纯熟，至拜章之时，感应如神，无所不达。凡有口章默奏，先召神将童子祭毕，其应尤速。勿令人知之，乃神验如响。
　　凡审章入靖，存九宫明朗，内朝三尊，昼闭目专，夜塞耳睡，目存章官，罗列面前。以纸笔安几上，心目相望，中一上宫相通，息静炁匀忘形。心有所起，目有所见，耳有所闻，或功曹天官玉女所言，天神相告，丹元君悟，灵妃语报，可以书之。
　　克应
　　闻呼叫号哭怒震，凶。更祝审见实。
　　闻金玉箫角丝竹，吉。
　　闻水火打磕摧折倒声，凶。
　　闻血腥臭秽，大凶。
　　闻异香，神人告吉。
　　闻血光血炁火光，天裂地陷，山摧屋倒，凶。
</div>
    <div class="pagination">
<a href="道法会元_page270.html">上一页</a><span>...</span><a href="道法会元_page266.html">266</a><a href="道法会元_page267.html">267</a><a href="道法会元_page268.html">268</a><a href="道法会元_page269.html">269</a><a href="道法会元_page270.html">270</a><span class="current-page">271</span><a href="道法会元_page272.html">272</a><a href="道法会元_page273.html">273</a><a href="道法会元_page274.html">274</a><a href="道法会元_page275.html">275</a><a href="道法会元_page276.html">276</a><span>...</span><a href="道法会元_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
