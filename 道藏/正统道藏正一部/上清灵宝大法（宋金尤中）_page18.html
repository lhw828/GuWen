<!DOCTYPE html>
<html>
<head>
    <meta charset="UTF-8">
    <title>上清灵宝大法（宋金尤中） - 第 18 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清灵宝大法（宋金尤中） - 第 18 页/共 56 页</h1>
    <div class="content">　　一十六字，书玄都玉台，主摄北帝，正天炁，检鬼精。
　　中 山 神 咒 召 龙 上 云
　　制 会 黄 河 九 水 河 源
　　不 得 怠 从 善 恶 悉 分
　　千 妖 万 奸 上 对 帝 君
　　莫 有 子 试 太 阳 激 焚
　　赤 昼 玉 字 宣 告 普 闻
　　四十八字，书玄都玉台，主摄中海水帝，四泉之水，洪灾涌溢之数，召水蛟龙事。
　　右合一百四十四字，皆元始自然之书。一名宝劫洞清九天灵书，一名黄神大咒，一名黄帝威灵策文，中央元灵元老帝君所掌也。
　　西方白帝灵宝赤书玉篇真文
　　西 方 素 天 白 帝 七 门
　　金 灵 浩 映 太 华 流 芬
　　白 石 峨 峨 七 炁 氤 氲
　　上 有 始 生 皇 老 大 神
　　总 领 肺 炁 主 校 九 天
　　检 定 图 箓 制 召 上 仙
　　四十八字，书九天素灵宫北轩之上，主召仙炁，举仙道也。
　　太 白 检 肺 奎 娄 保 魂
　　胃 昴 毕 觜 立 制 七 关
　　参 总 斗 魁 受 符 北 元
　　二十四字，题金阙玄窗，主摄白帝星官，正明天度。
　　赤 昼 玉 字 九 天 正 又
　　摄 召 万 炁 普 归 帝 召
　　一十六字，题金阙三图馆，主摄六天鬼炁，行此法也。
　　西 山 神 咒 八 威 七 傅
　　符 小 上 龙 召 山 送 云
　　在 所 校 得 同 到 帝 门
　　辅 卫 上 真 斩 灭 邪 源
　　若 有 不 祥 截 以 金 关
　　赤 昼 符 命 风 火 驿 传
　　四十八字，题金阙三图绾，主摄西海水帝，及水中万精，召云龙，以防水灾之事。
　　右合一百三十六字，皆元始自然之龙书。一名金真宝明洞微篇，一名西山神咒，一名八威召龙策文，西方七宝金门皓灵皇老帝君所掌也。
　　北方黑帝灵宝赤书王篇真文
　　北 方 玄 天 五 炁 徘 徊
　　中 有 黑 帝 双 皇 太 微
　　总 领 符 命 仙 炼 八 威
　　青 裙 羽  龙 文 凤 衣
　　上 帝 所 举 制 到 玉 阶
　　四十字，出郁丹玄元紫微台北轩之上，主诸天真人神仙图。
　　北 辰 辅 肾 斗 牛 卫 扉
　　女 虚 危 室 豁 落 四 开
　　壁 总 七 星 执 凶 紏 非
　　却 灾 扫 秽 明 道 动 辉
　　三十二字，是天北元玄斗中书，主北方星官正天炁。
　　北 山 神 咒 激 阳 起 雷
　　流 铃 焕 落 玃 天 振 威
　　北 酆 所 部 万 妖 灭 摧
　　二十四字，书北方朔单郁绝之台，主摄天魔北帝万鬼事。
　　九 河 倾 讫 乌 母 群 飞
　　蛟 龙 通 道 水 伯 洞 开
　　赤 文 玉 书 驿 龙 风 驰
　　二十四字，赤书北方朔单郁绝之台，主北海水帝，制水中万精，召蛟龙以负身。
　　右合一百二十字，皆元始自然之书。一名元神生真宝明文，一名北山神咒，一名八威制天策文，北方洞阴朔单郁绝五灵玄老帝君所掌也。
　　元始赤书，五篇真文。上清自然之灵书，九天始生之玄梵。空洞之灵章，成天立地，开张万真，安神镇灵，生成兆民，匡御运度，保天长存。上制天机，中检五灵，下策地祇，啸命河源，运役阴阳，召神使仙。此至真之文，妙应自然。致天高澄，使地固安，五岳保镇，万品存焉。
　　右法凡行赤书，须先关告。若不关告而便为之，无所益也。古者修真之士，以五篇赤书，镇禳摄制。或投之名岳洞渊，以削罪籍，上名九天，即此是也。凡投简，如告水帝，削除罪簿，即朱书银木简上，以青纸裹，青线缠之，负以金龙一辅，以金纽九匣简，以投三河之渊。如告五岳灵　山，亦朱书银木简，金龙金纽，悉如前法，埋於本命之岳，或福地名山。若告九地土皇，亦如斯式，埋於所住之中宫。简上书法师位姓，某年月日时生，愿神愿仙，长生不死。如水府，则续之曰：九府水帝，十二河源，江海淮泽，溟泠大神，乞削罪名，上闻九天，谨诣水府，金龙驿传。其首同式，其末别作一行，书太岁某年月日时，於某处告下。各以简之背书真文，却以简之阳面书告文，用本法印印之。投简之际，发炉，启告，宣咒，投简，复炉，如式。或以文置之五方，则五岳仙官至。若长斋百日，精思不辍，则天真下降。但专佩此文，亦得尸解。朱书五色石上，灾殃自灭，凶残自消。不及五岳之山，则所居之地，取四方之山，亦可备五岳。但本命之方，则为命岳，取象以招灵炁神，无所往而不在也。然梵炁开焕，出图度世，无文不光，无文不明，无文不成，无文不度，无文不生。故百魔隐韵，离合自然，因时以治事，随事以用文。故五书之赤文，中篇之秘篆，皆可离合而用之矣。
　　水府咒
　　北向，叩齿三通，读简文。讫，法师执简，念咒。
　　元始五老，上帝高尊。十方至真，太华灵仙。赤文告命，无幽不闻。上御九天，请下玉文。日月五星，北斗七元。中告五岳，四方灵山。下告河海，十二泉源。九府水帝，溟泠大神。今日上告，万愿开陈。谨投玉简，乞削罪名。千曾万祖，九族种亲。罪相连累，及传我身。普蒙削除，绝灭种根。记名水府，上言帝前。七祖父母，去离八难。上登九天，衣食自然。我罪释散，万神咸闻。谨以金纽，关盟水官。请如所陈，金龙驿传。
　　岳府睨
　　东向，叩齿九通，读简。毕，法师奉简，念咒。
　　玄上开明，元始监真。上帝五老，赤书丹文。天地本始，总领三元。摄炁召会，催促举仙。高上符命，普告十天。日月星宿，五岳灵山。天上地下，冥灵大神。监生主录，南上三门。开领玉简，勒名丹篇。削落罪书，上补帝臣。归凭至道，修立斋功。拔赎九祖，一切苦魂。行道事竟，谨依灵山。请投玉简，乞削罪名。皆蒙解脱，无有冤亲。去离三恶，魂升九天。死生开度，亿劫长存。今日上告，万神成闻。谨以金纽，关盟地官。请如所告，金龙驿传。
　　土府咒
　　中庭，向壬，叩齿十二通，读简。毕，法师奉简，念咒。
　　天地开张，九炁分灵。三元同符，十方朗清。五老上帝，开真领生。丹书赤文，元始上精。普告天地，九土皇灵。今日上告，万仙定生。修斋行道，普为存亡。我愿我仙，请投玉名。土府太皇，削除罪形。奏简上宫，刊簿华清。身得飞腾，天地同灵。九祖种亲，腐骸更荣。魂升南宫，受化仙庭。今日告命，万神咸听。谨以金纽，表盟至诚。请如所告，金龙驿传。
　　五岳灵山投简咒
　　每遇本命日、甲子日、立春日，写东方赤书。自东方起，至举仙，凡二十四字。立夏日写南方赤书，自南方起，至太阳，凡三十二字。二分二至日写中央赤书，自中央起，至万神，凡四十字。立秋日写西方赤书，自西方起，至上仙，凡四十八字。立冬日写北方赤书，自北方起，至玉阶，凡四十字。依方色书白刺上，记姓名月日，如投简仪。则九年，五方仙官到，使青腰、赤圭、黄素、太素、太玄玉女来皆见。叩齿十二通，咒曰：
　　玄上高灵，元始尊神。大圣徘徊，万圣临轩。三景敷辉，庆云四陈。上告较图，推算九天。今日启愿，投刺灵山。丹书赤字，自然真文。上告五帝，记名玉篇。万神监映，日月明言。愿度愿生，愿神愿仙。天地星宿，互照我身。三官九府，五帝大神。普告无穷，削除罪根。元始大开，莫不纳言。九祖幽魂，受福自然。三途五苦，永离八难。得与三景，同辉紫宸。转轮不灭，身得飞仙。
　　宣咒毕，读刺了，投於绝岩之顶，便散花灵山之上。又叩齿三通，向本命方，咒曰：
　　元始监映，仙名已书。三官九府，罪业蠲除。散花五帝，告盟太虚。请如所陈，万劫常居。
　　安镇星宿禳度天灾法咒
　　五方赤书，主召其方星官，天文分度及天灾，安镇则方而息。东方自岁星起，写至灾群，凡三十二字。以青纸朱书，露中庭九日九夜，依法以火烧，散灰於青烟之中。并刻石书於青石上，埋之。南方自荧惑起，至命灵，凡三十六字。以青纸朱书，露中庭三日三夜，依前法焚。并刻石书赤石，埋之。中央自镇星起，至驿传，凡四十字。以青纸朱书，露中庭十二日夜，依前法焚，并刻石书黄石埋之。西方自太白起，至北元，凡二十四字。以青纸朱书，露中庭七日七夜，依前法焚，并刻石书白石埋之。北方自北辰起，至轮辉，凡三十二字。以青纸朱书，露中庭五日五夜，依前法焚，并刻石书黑石埋之。皆东面，散发，叩齿十二通。咒曰：
　　元始上天，三光高明。回景照耀，四方朗清。运度所冲，激扬流星。五分错越，三统失宁。五斗总辰，七宿明灵。真君大魁，厥讳玉精。夫人皇妃，字曰育婴。总御玄关，回转天常。今日客灾，玄告不祥。谨以真文，赤书上呈。散发谢愆。披露丹诚。惟垂玄鉴，回复天经。炁不横越，灾不横生。焚烧灵文，散烟玉庭。上景监明，普告万灵。炁消三关，灾灭九冥。阴阳调和，国土太平。谨以金龙，风火驿程。
　　咒毕，露真文於中庭，各安方所，以金龙镇之，随日而焚之。又依方色数，刻石埋镇。用灯照及纹缯，安镇为信。
　　摄召法咒
　　凡受上法，宜先摄伏魔鬼。魔精降伏，神明自至。东方即自东山，至稽延，凡三十字。朱书青木刺，南方即自北摄，至摧亡，凡三十二字，黄书赤木刺。中央自勑摄，至当前，凡一十六字，白书黄木刺。西方自赤书，至帝君，凡一十六字，黑书白木刺。北方自北山，至灭摧，凡二十四字，青书黑木刺。凡念咒，皆向东北。而东九次，南三次，中央十二次，西七次，北五次。俱叩齿三十六通，闭息炁九口，而仰念咒曰：
　　三元闭明，回转天常。运推数终，百六乘刚。大劫交会，万妖争行。北酆不拘，放逸鬼宗。群魔纵肆，祆闭天光。上帝有命，普告十方。演明天度，法教开张。正道治民，扫除不祥。有何小妖，群聚为殇。赤书玉文，统摄鬼乡。北酆三官，速明传行。千魔束爽，万鬼送形。流铃交焕，激炁太阳。金虎四邀，天丁捕亡。大小齐到，不得匿藏。元始所告，列奏上苍。
　　召龙天水神止水度水等法咒天地大劫之灾，洪水四出，此符可以禳止。或使蛟龙，为通路开水，径以度身。东方自下制，至无问，凡三十二字，黄书青纸，投水中。南方自南河，至不从，凡四十八字。中央自中山，至普闻，凡四十八字。西方自西山，至驿传，凡四十八字。北方自九河，至风驰，凡二十四字。皆如东方，叩齿五通，闭炁二十五息，存己身心中生火，出头顶，烧四方山林草木及己身都尽，形体皆成灰尘，一时飞翔，入青烟之上，无所复遗。思大水浩荡除天下，己身化为蛟龙，随水而流。因又叩齿二十五通，咒曰：
　　上炁回灵，开明九元。天推地转，三炁流传。五行相促，运度机关。阴阳否激，结成灾冲。大劫倾讫，荡除妖氛。九河受对，洪流激川。水毋徘徊，鸟乌合群。日月冥会，三景停关。上选种臣，排较玉文。弃恶贵善，清浊永分。我系帝简，名列九天。大灾四会，赤书所蠲。是日告命，万神咸闻。日月五星，照明我魂。五岳灵山，浮度我身。九河水府，溟泠大神。开深水径，通利河津。蛟龙应符，摄山送云。负我度我，惊驰四奔。丹书赤字，元始真文。金龙驿程，时刻无停。立须奏御，上对帝君。
　　咒毕，引炁二十五咽。须央，自当有水神闭道，在山则山自浮，在水则水自开，可谓临厄而自济，倏欻之顷也。群国有水灾之时，亦可建斋，精心行之矣。天尊於亿劫之始，运元炁真精，化生灵文，以制御劫运，保国安民。宿有福庆与善因缘，得值斯文。上古之人，淳和抱朴，与道混同，不俟斋戒，行之立应。代末时浇，人心散坏，宗正者寡，违真者多，欲行其法，须依三元简文，立斋行道，精心思念，冥契玄圣，乃致感通。不尔者，魔试所干，徒为之耳。可选精洁之士，於绝尘之地，名山灵迹，以期通应，以彰大道济度之慈，太上救物之泽。弘化之士，其勉之哉。
　　广成先生论真文
　　昔在元始天尊。混元既判，三炁开图，以大道元精真一之炁，化为灵宝赤书，凝结为文，降於五方，以镇安天地，招命真灵。故云天地得之以安镇。日月得之以光明，鬼神得之以开度，人民得之以长生。真文传於世，上消天灾，保镇帝王。下禳毒害，以度兆民。制伏神鬼，拯拔沉沦，无所不为也。经云：无文不明，无文不光，无文不立，无文不成，无文不度，无文不生也。又云：赤书玉字，八威龙文，保制劫运，使天长存，此灵宝五篇真文之妙用也。故能镇天分度，调和阴阳，开度飞爽，保卫帝王，拯沦济溺，通幽达明，和冤释咎，却死延生，生死之苦，无不救之。当建斋之时，以真文玉字安镇五方。解坛事毕，收而焚之，散灰青烟之中，具如玉诀之法。或学士修真，自祈度世，记名仙品，永离鬼官。当以三元八节、甲子本命之日，书文玉简，投诸名山，除宿世罪簿，言名上天。事事三过，诸天三官九府，记其善功。上天友别，万神敬护，五帝侍卫，三界司迎，千魔万精，不敢妄干。经曰：志愿坚固，触向咸成，七祖父母，上生天堂，生死福庆，影响相酬也。
　　广成先生再叙中篇说
　　黄箓斋拯救幽灵，迁拔飞爽，开度长夜，升济穷泉，固其大旨也。然驱灾致福，谢过希恩，人天普修，家国兼利，功无不被矣。所镇灵宝五老赤书真文，详其所为，只通四种。
　　一则求仙受道，自东方九炁下二十四字。
　　二则禳制星辰，自岁星辅肝下三十二字。
　　三则摧伏鬼魔，自束山神咒下三十二字。
　　四则蠲消九害，自下制东河下三十二字。
　　五篇之用，於期毕矣。西京清都观张万福《天师仪轨》云：诸天隐语，八会玉文，元始天尊於香林园中，为上智童子所说。下拔五苦，遍济九幽。於迁神仪中，刻石行用。今则黄箓迁拔，当用此文。吉凶合仪，铨量充当，庶夫永劫，可以流通。咒祝焚燎，与真文同。其有成法，共弘之焉。
　　灵书中篇大梵隐语
　　又曰三十二天隐语。
　　东方八天
　　南方八天
　　西方八天
　　北方八天
　　中央
　　本法无此中央符，别本收入於此。
　　太上灵宝大罗之天自然玉字黄帝炁天文。
　　散坛，夜随方读文。讫，弟子捧文香烟上，法师叩齿十二通。咒曰：
　　无上至尊，大圣高尊。布化运炁，三十二天。八会九光，自然成文。安镇天地，保制劫年。元始符命，普告三元。下勑九地，上关诸天。中告海岳，名山大川。今日上告，万神咸闻。修斋行道，拔度幽魂。三官九署，削灭罪根。永度三途，五苦之源。世世受福，记名丹篇。神生天堂，炼化自然。生死开度，亿劫长存。九天告命，风火驿传。
　　允中恭惟元始天尊，启真机於劫运之先，开灵图於天地之始。赤书玉字，敷落五篇，肇育乾坤，主张造化。因时而降世，应运以流行。故上可以调正天经，协平炁候。中可以绥宁邦国，保镇帝王。下至学士，求仙入道，则驱灭魔试，成就善功。以之安镇方隅，则坛场净肃。投之山川河岳，则削罪记仙。此乃玉诀中之元科，上经中之本旨。及夫斋法既兴之后，则以五书镇坛而修斋，立事功成。事毕，则投简山川土府，愿其纪勤斋功，削除过籍。黄箓之投三简，盖本诸此。近世妄人，更不考究源流，乃多撰造符文，书之简背。或又分时节，而改易其符，不经甚矣。岂知五篇之妙，灵书之功，可以离合而用，无所不禳，无所不度也。况赤书玉字，合居灵宝大法之篇首。至於斋科之中编入者，庶俾行斋之士，将知安镇之仪，投简之式，实本诸此。固不宜随俗撰符，以妄用也。若夫散斋投简，则全属斋科，详见投龙送简品矣。散坛、告简、投龙三咒，宜熟味之。其可用他符於简后耶。
</div>
    <div class="pagination">
<a href="上清灵宝大法（宋金尤中）_page17.html">上一页</a><span>...</span><a href="上清灵宝大法（宋金尤中）_page13.html">13</a><a href="上清灵宝大法（宋金尤中）_page14.html">14</a><a href="上清灵宝大法（宋金尤中）_page15.html">15</a><a href="上清灵宝大法（宋金尤中）_page16.html">16</a><a href="上清灵宝大法（宋金尤中）_page17.html">17</a><span class="current-page">18</span><a href="上清灵宝大法（宋金尤中）_page19.html">19</a><a href="上清灵宝大法（宋金尤中）_page20.html">20</a><a href="上清灵宝大法（宋金尤中）_page21.html">21</a><a href="上清灵宝大法（宋金尤中）_page22.html">22</a><a href="上清灵宝大法（宋金尤中）_page23.html">23</a><span>...</span><a href="上清灵宝大法（宋金尤中）_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
