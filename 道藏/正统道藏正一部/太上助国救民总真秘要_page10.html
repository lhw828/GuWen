<!DOCTYPE html>
<html>
<head>
    <meta charset="UTF-8">
    <title>太上助国救民总真秘要 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上助国救民总真秘要 - 第 10 页/共 17 页</h1>
    <div class="content">　　谨请大力天元大力将，大力天光大力将，大力天冲大力将，大力大同大力将。急急如律令摄。
　　右法师面向天门，左手结山字印，右手执纸笔，念法三遍，取炁一口，吹印於纸上。再结印，念法书上字一个，咒尽笔尽。吹印放字上，将在患人背上，喝神将压下。
　　又法
　　泰山揭底摧，压鬼莫延迟。巨灵透入耳，鬼魅化作泥。急急如律令。
　　右法师面东，两手结山字印、念法三遍，取炁。想见巨灵神擎泰山，猛放患人头上。
　　李尊师扑鬼法
　　谨请天灵天地之神，金木水火土通灵大力鬼王，行法□□□□勇士，金甲将军，法力力士，左右把下，李真君用剑在手，行法捉邪。急急如律令。
　　右法师面北作恶，左手结斗印，右手搯子文，念法三遍，取炁三口，吹患人面上，喝神将把下。如教打，自打。教扑，即自扑也。
　　烧鬼法
　　谨请南方丙丁将，火铃将，天刚火神火龙大将，火轮大将，烧鬼大将，急速与吾烧鬼。急急如律令。
　　右法师面南，双手结火输印，念法三遍，吸炁吹印於朱盏朱笔上。后以皂纸一片，以左手搯小火印，书火轮符於患人背上，令烧。书符并烧符，各念后段咒。
　　火输符
　　心中七转念二十八宿
　　谨请东方太阳君，二请南方火德君，三请西方火山神，四请北方大火输，五请中央降真火。吾手中执定大火轮，烧鬼身不存。急急如律令。一炁念之，咒尽成符。
　　四渎冰祟法
　　奉请四渎源君，九江大神，摄力冰魂，急速疾冰。急急如律令。
　　右法师面北，以右手搯子文，执净水一椀，念法三遍，吸炁吹於水内。再念法一遍，望北吸水炁一口，吸水噀患人，喝神将，疾与吾冰。患人战，是验也。　
　　照鬼法
　　谨请登明神，促地神，驱魂大神，军急奉灵追魂大将军，须管照真形，与吾所降者，为吾所显者。急急如律令。
　　右法师先面北，将纸一片，念法三遍，取炁吹纸上，令患人捻作纸脚两个，一左一右，於油内蘸过。再念法一遍，吹於纸脚上，令亲人然灯，扶患人於房内照之。法师袖内结铁棒印。照之，众人皆可见，为祟鬼也。
　　追土地法
　　谨请北方黑帝神，急速追某家土地，吾奉三清之勑。闻之勑到，身委重刑。众神侍立，不敢离位。速追赴坛下。急急如律令。
　　右法师面北，念法一遍，取炁吹於地上，云：追某家土地来随。次书追土地符一道，烧为灰。以左手搯地雷诀，丑文是也。念法一遍，吹符灰云：速追来，候处分，神将权押祟在一边。再念法，吸水少许，喷患人面，喝神将驱土地赴患人体，分明报应。唱喏述意。勘同了，便却令神将押归本处，常切巡护，再驱祟来勘问。门丞街道土地，并同一法追之。
　　追土地符
　　黑杀灵，黑杀圣。追土地，聚摄庭。急急如律令。先面北念法一遍，取炁吹於笔上，再念法书之，咒尽符成。
　　追魂法
　　谨请北帝大神，九天玉女，六丁六甲，天魔大王，左魂神将，右魄神将，速追真炁，速付真形。急急如律令。
　　右法师向东，念法三遍，取炁三口，吹於患人身上。次将黄纸二片，朱笔一管，念法一遍，取炁吹纸笔上。以左手结六丁印，书追魂符二道。以针签定，以纸灯烧为灰，用法水调下。如患大段，不省人事。牙关噤硬，心头热未绝者，急以符水灌於耳内，令一人将照子一面，於耳边打，高声叫姓名，少时即活。当书追魂符时，念后咒。
　　追魂用
　　谨请六丁六甲神，六丁六甲将，赐五灵文。追元辰，在东北。怎去得，许昌摄。念咒书符，咒尽笔尽。
　　移降法
　　奉请飞腾七降，赴体通名。急召腾魂使者，速来腾魂。急急如律令。
　　右此法为患人瘦弱，不禁驱考，即别唤一人，令与病人相对立。先令患人吹炁，令立者人吸之。两人并令合眼，法师面北，念法三遍，取炁吹患人头上。复念法一遍，吸患人炁，吹於代人身上，喝：疾赴体。
　　又法
　　奉请黑路天神，与吾赴身，吾奉北帝勑。
　　右此法为小儿患语言不得，法师先令妳子抱孩儿，当面立吸孩儿炁一口，合眼。法师以两手结金枪印，向北念法三遍，取炁三口，望面吹之。喝神将速驱赴体。加赴体，精神与常不同也。　　
　　抹块法
　　谨请六通大圣，大力天丁，助吾通灵，同共搜捉邪炁。入笔不得动作。吾奉上帝勑。
　　右先问病人块大小，令自以手紧捉定块，将厚纸一片於卓子上。以左手结金枪印，右手执笔，存笔为金枪，纸为病块。向天门上念法三遍，吸炁吹入笔中。次以左手搯卯文，纸上书田字一个。念开天门，闭地户。留人门，塞鬼路。穿鬼心；破鬼肚。用此咒书田字。令病人咳嗽一声，随声吸炁，吹於卯文上，紧搯定，以笔抹田字。先从天门上抹至东南，问减多少，再取黑抹之。并须逐笔念法吸炁抹之。
　　治小儿惊吊法
　　斩腰截手，劈腹剜心，六丁下刀。
　　右法师将墨笔一管，念法一遍，取天刚炁，吹入笔中。次以左手结金刀诀，以大指压四指五指，直二指三指。念法上一句，於孩儿手心书月字一个。第二句书刀字一个。再取太阳炁，呵顶门上。如眼稍下，急令洗去字。
　　手内字式
　　男先书左手女先书右手
　　治小儿妳癖法
　　勑吾中宫顺土地精咩魂绝摄。
　　先问癖大小，次将纸一片厚者，令一人以手捉定癖块，须令小儿哭一声，吸炁念法三遍，吹於纸笔上，依病癖大小，画之於纸上。以左手结金刀诀，念法一遍，吸炁吹於纸上，急裂作两三段。再念法取炁，细裂之，立效。
　　治吹妳法
　　左青龙，急消灭。右白虎，急消灭。
　　右令患人面西，向法师立，不拘远近。如患左妳，令自捉定，咳嗽三声，逐声吸炁，念法吹於法师手上，自寻左妳，三次摄之。如患右边，则七次为之。
　　九天玄女飞针法
　　神针灵灵，上合太清。三涂苦疾，病见自惊。针合天曹，天曹亦知。再合地府，地府须闻。吾奉太上老君勑，针教不得再施，病教不得再发。急急如律令。
　　右此法先须用火日，采桃木东南第一枝直者，长一尺二寸，即时面向北，念法七遍，取天刚炁吹之后，以红罗袋子收之。如用治患时，令患人对法师立，可离一丈远，近问患甚处疼痛，令自以手搯定。次法师以左手结金枪印，右手持针，安於卯文上搯定。左手叉腰，右手当胸，念法七遍，取天刚炁，吹於针上。令患人咳嗽一声，吸炁念法一遍，吹於右手卯文上。以针左转三转，右转七转，念法，想病处进针。
　　四圣布炁法
　　谨请天蓬，天猷，黑杀，真武，禁武，斩杀吽。
　　右先令患人面向西南立，次法师焚香，变神为驱邪院使。以两手搯子文，退步步七星纲。阳人，以左脚乘纲指之。阴人，以右足丁纲指患人。法师定身暝目，默念法一遍，想见四圣从空而降，急吸炁，望病人吹之，令病人鼻中吸炁咽之，却於口中吐出邪炁。呼吸不得令自己耳闻之。治教四人，献钱马四分，以封状具述治教人事意，谢恩甚不可阙。
　　破祟录
　　□□□□□□□。
　　法宝及真武圣敕摄。
　　奉请罗天大将广明鬼王。
　　　 　 
　　具患人乡贯，生年月日时。
　　法师具半衔。
　　复现箓
　　勑法赵公明，劫法将来似鬼形。
　　步临临，步临临，临步临，临步临，勑摄。
　　具患人生年月日时。
　　法师具半衔。
　　右此二箓，先令病家子细具状，方与书之。书时，先焚香，启祝状内事意毕，后搯五岳三涂诀书之。逐符取鬼门炁，同诀吹入其破祟箓，令到家将纸钱一千贯烧之。复现箓，令安病人头边，卧褥下。候少时，鬼祟即自显现形影，或赴体通说姓名也。
　　五狱三涂诀
　　以左手搯卯文，云：磨针。次摇中指上节，云：嚩啰。次搯四指中节，云：红杏。搯中中指近掌文，云：墨黑。次搯中指中节，云：灵宝。次搯卯文，云：都功成切角镇。次搯辰文，云：兴生独隶可韩聚魂公都聚魂摄。取炁挑入符中。
　　祭醮法中神将法
　　此是杂法中别诀，人亦用而多验。附之于此。
　　凡祭告法中诸神将等，遇三七日、甲子、庚申日夜，备钱马酒果香灯，宿蒸饼一枚，以皂绢旗一面，竹刀二张，杖子三条，辰砂二钱，净醋半盏，於诤室中排备。从人定后，启请祝白。再三上香酒，候至三更，尽收钱马旗杖等烧之，蒸饼砂醋等，法师食之。后於供养处，宁心暝目，端坐或卧亦得。少顷，见一人裹帽着衫，系腰带来，共法师论话，或有忘记，即行追降法，即便自然省记也。凡献钱马，逐一具状，开牌位献之。
　　捉将崔舒宣。　　　缚将卢机权。
　　枷将窦杨捶杨光。　黄头将陈镇。
　　蓬头将刘仲。　　　牢头将杨政。
　　五方追鬼将赵公明。
　　左右急捉将姚端。
　　火轮将宋无忌。　　考鬼将邓行文。
　　斩头沥血将刘炎。　药叉将陈守忠。
　　灵官五郎马胜。
　　禁蝎法
　　若蝎毒螫着人者，急搯左手第二指第二节，念咒吹之痛处，以禁之，其痛即止。咒曰：
　　八威吐毒，急急如律令。
　　又法诀目同前
　　天蝎祈水毒灭。日望太阳，夜望斗纲，取炁一口，吹符上，即於符上，吸炁一口，咽下，其痛即止。
　　右念前咒，书符贴之，立差。
　　太上助国救民总真秘要卷之七竟
　　太上助国救民总真秘要卷之八
　　洞幽法师元妙宗编
　　太上正法禹步斗网掌目诀法图文
　　按禹步纲斗掌目之诀，为道之大要，法之元纪也。步纲者，乘於正气以御物。诀目者，主於神机而运化。修仙炼真，劾召制伏，莫不资之於此矣。法书旧本，虽载其略，举用之阙者，亦为不少。今以所授，总而备之。庶少该博，法家之妙，尽於施用之功也。
　　禹步斗纲诀
　　夫禹步者，法乎造化之象，日月运度之行也。一月三交，一交三旬，三旬者，三盈数也。一时三交，三交者，九旬也。是以一步一交，一交三迹，三步九迹，象一时也，并足象天交也。先举左足者，春秋之步也。先举右足者，冬夏之步也。春秋之孟者，阳辰也。冬夏之孟者，阴辰也。故生杀制御用春秋收藏积聚用冬夏也。又云：男当用春秋，女用冬夏也。又云：三步九迹者，法步三元九炁也。又十二迹者，法於律吕也。又十五迹者，法三五之数也。因用制宜之术，存乎法诀之轻重。然而称禹步者，云大禹治水以成，厥功盖天。真授此步诀，以制神召灵，遂因名为禹步耳。凡步蹑之诀，存身为驱邪院使，正一法师，三元五德将军，吏兵功曹，师子白鹤，侍卫森列。仍先念洗身咒，按经法，能以神存心步，尤为妙用，不必於形迹履践也。经曰：禹步是禹受於太上，而演天纲地纪。出为禹步，求真禁百物，人神龙鬼恶兽蛇毒之虫等，伏而勿杀。拒而不伏者，诛之。其理有并五斗作三步九迹，或十二迹，或三十五迹，或一十五迹。又有顺倒返三匝之诀，列之于后。如步七星，即从第一至第七，谓之顺行。却从第之倒行。复从第一至第七，谓之返行。地户，从地户上天之义也。
　　三步九迹法
　　经曰：初为飞天纲蹑地纪禹步，翻为九迹，亦中斗数也，顺倒返三匝。三遍履，不如三纲三度作步。若欲急速得力，但三步履旧纲，左右各一遍，男重左，女重右。左右讫，更须重。遍亦则是三逼。
　　十二迹禹步法
　　三五迹禹步法
　　蹑地纪飞天纲法
</div>
    <div class="pagination">
<a href="太上助国救民总真秘要_page9.html">上一页</a><span>...</span><a href="太上助国救民总真秘要_page5.html">5</a><a href="太上助国救民总真秘要_page6.html">6</a><a href="太上助国救民总真秘要_page7.html">7</a><a href="太上助国救民总真秘要_page8.html">8</a><a href="太上助国救民总真秘要_page9.html">9</a><span class="current-page">10</span><a href="太上助国救民总真秘要_page11.html">11</a><a href="太上助国救民总真秘要_page12.html">12</a><a href="太上助国救民总真秘要_page13.html">13</a><a href="太上助国救民总真秘要_page14.html">14</a><a href="太上助国救民总真秘要_page15.html">15</a><span>...</span><a href="太上助国救民总真秘要_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
