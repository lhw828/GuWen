<!DOCTYPE html>
<html>
<head>
    <meta charset="UTF-8">
    <title>太平御览道部 - 第 3 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览道部 - 第 3 页/共 17 页</h1>
    <div class="content">　　《空洞灵章》曰：真人弹璈，吹九凤之箫，神州之笙，其音逸响，流激千寻。
　　《后圣列纪》曰：上清金阙后圣君少好道，乐真紫微上真天帝玉清宫，赐紫药刚丹凤玺，得在上清中，游太极，下治诸天，封掌兆民。
　　《仙志》曰：凡修行太一之事、真人之道不得有所拜，但心拜而已，不形屈也。思真行道，通而无穷，显验应期，登真必速也。
　　《黑箓上篇》曰：圣真仙者，共行道德，俱宗太玄。
　　《戒文经》曰：太上真人居仙府中，世人得仙者皆先过此。
　　《自然玉字经》曰：七宝林中有上真之游圃，真人之戏园。
　　《太霄琅书》曰：元皇玉灵之胄位，登太真，理二仪，於玄圃掌玉箓，於万仙总地可，於五岳领上真，於三关上统无涯，下摄洞源，自天以下，莫不咸隶。
　　又曰：太素三元君禀灵和玉宸上气，故结生虚无含真秀景机洞妙无神齐广晖道周九玄呼吸未兆，触物对应，太上之凝结也。
　　《太上四明玉经》曰：真仙之道以耳目为主，淫色则目间，广爱则耳闭，此二病从中来而外奔也。非复有他，今令其聪明益易耳，但不为之，当洗心绝念，放奔淫贪，所谓严其始矣。保利双阙，启彻九门，朝液泥丸，列为上真，视彻甚远，听於绝响，此真仙之高，不但明耳目而已。
　　《三洞珠囊》曰：高上玉清刻石隐铭曰：邓都山在北，内有空洞，洞中有六宫，书此铭於宫北壁，制检群凶，不使横暴，生民学者得佩此刻石文，则北酆落名，南宫度命，为其真人。
　　《太平经》曰：后学得道，各有品阶，至于指极圣真仙人。
　　《定真玉箓经》曰：凡欲定心，当受上皇民籍定真玉箓，此至要为学之先也。先能定心，仙名乃定，是三天正一，先生所佩，以定得仙之名。
　　《太上经》曰：玉清者，如玉坚不可毁，诤不可污也。坚淳无变，秽累都尽，一而无杂，故名为真人。
　　《太上丹简》曰：凡学道居真人之位者，名入南宫。
　　《三五顺行经》曰：合德入道，号曰真人。太上遣四极真人来迎，授三天灵录之文於上清宫。
　　《上清八景经》曰：精思百日，真人降形也。
　　葛玄《五千文序》曰：精思远感而上远，则太上遣真人下授希微之旨。
　　又云：静思期真，则众妙感会；内观形影，则神气长有；体洽道德，则百神震服。
　　《大洞雌一篇》曰：金姿曜於东华，玉形悦於帝门，神映五老，腾跃三元，顶负宝曜浮游九晨，分形散景，位为上真。
　　《升玄经》曰：惟须忠直寻道求真，改恶从善，得为真人。
　　《三元玉检经》曰：岁庚寅九月九日甲辰，元始於上清宫告盟，授三元玉检，使付后学。有玄名应为上清真人者。
　　道部二竟
　　道部三
　　真人下
　　《集仙录》曰：王母者，龟山金母也。西华至精之气化而生金母，生而飞翔，处极阴元，位配西方，母养群品，所居宫阙在舂山昆仑之圃，阆风之苑，有城千里，楼十二，非台车羽轮不可到也。蓬发虎齿，非西母之真形，盖金方之神也。元始授以万天元统龟山九光之箓，使制召万灵，统括众真，总诸天之羽仪，天帝朝宴之会，上清宝经，三洞玉书，凡所授度，咸所关预。黄帝在位，王母遣使乘白鹿集帝庭，授以地图。其后舜在位，遣使献白玉环及益地图。遂广黄帝九州为十二州，又遣献舜玉管，吹之以和八风。
　　又《尚书帝验期》曰：王母之国在西荒。凡得道授书者，皆朝王母於昆仑之阙。· 王褒字子登斋戒三月，王母授以琼花宝曜七晨素经。茅盈从西城王君诣白玉龟台，朝谒王母，求长生之道，王母授以玄真之经，又授宝书童散四方。泊周穆王驾鼋鼉、鱼鳌为梁以济弱水，而升昆仑玄圃阆苑之野，而会于王母，歌白云之谣，刻石纪迹于弇山之下而还。
　　汉武帝好长生之道，元封元年，登嵩岳筑寻真之台，斋戒思道。王母於七月七日乘紫云之辇，驾九色斑龙，带天真之策，佩金刚灵玺、黄锦之服，金光奕奕，结飞云文绶，戴天太真晨缨之冠，蹑方琼凤文之履，天姿奄蔼，真绝世之人也。下车扶二侍女登床，东向而坐，命侍女取桃，以玉盘盛至七枚，四与帝食，母自食三。帝欲收核种之。母曰：此桃三千岁一实，中土地薄，种之不生。问长生之道，母曰：贱荣乐卑，自复佳尔。养性之道，理身之要，在不息耳。欲长生者，先取诸身，坚守三一保灵根，青白分明适泥丸，三宫备卫在绛宫，黄庭戊己无流源，此所谓呼吸太和，保守自然，真要之道也。至若太上灵药，上帝之奇物也。下阴生重云妙草，皆神仙之药也。得上品者，后天而老，乃太上之所服，非中仙之所宝。其中品者，有得服之，后天而游，乃天真之所服，非下仙之所及。其次药有九丹金液、紫虹华英、太清九转五云之浆，玄霜绛雪，腾跃三黄，东瀛白香，玄洲飞生，八石千芝，威喜九光，西流石胆，东沧青钱，高丘余根积石琼田，太灵还丹，盛以金兰、长光绛草、云童飞于，此飞仙之所服，非地仙之所闻也。其下药，狭苓、昌蒲、巨胜、黄精之类，服之可以延年，虽不得长享无期，亦以身生光泽，得为地仙。求道者要先凭此阶，渐而能致远胜也，若能呼吸服御，保固神气，此上品自然之要道也。且夫一人之身，天付之以神，地付之以形，道付之以气，万物草木亦如之。身以道为本，岂可不养神固气以全尔形也？形神俱全，上圣所贵。王母命上元夫人出八会之书、五岳真图、五帝六甲灵飞之符，凡十二事以授帝，不能用其道而多所惑焉。后三祠王母复下降所授之书，置柏梁台上，为天灾所焚。李少君解形而去，巫蛊事起，帝愈悔恨。
　　又：大茅君盈南治句曲之山，元寿二年八月己酉，南岳真人赤君、西城王君方，诸葛青童并从王母降於茅盈之室。又王母命上元夫人授盈二第茅固、茅衷太霄隐书。其后，紫灵元君魏华存斋戒於阳洛山隐元之台，王母与金阙圣君降於台中，乘八景之舆同诣清虚上宫，传玉清隐书四卷以授魏夫人。时太虚真人等歌太极歌，王母曰：逍遥玄精际，万流无暂停。一辰此去留会，劫尽天地倾。当寻无中景，不死亦不生。体被自然道，寂观合大冥。南岳挺真干，玉映耀颖精。有任靡其事，虚心自受灵。嘉会绛河曲，相与乐未央。王母复还龟台。
　　《 三一经》曰：黄帝游灵台青城山绝岩之下，见天真皇人以苍玉为屋，黄玉为林，翠罗之帷，侍者皆天人。
　　又曰：高丘子，商时人也，好道，入六景山。积年，但读黄素道经，服饵木。后服鸿丹，得陆仙，游行五岳。复饮金液，为中岳真人。
　　又曰：郭崇子，商时人也，彭真人弟子。尝山行，盗困崇，诸子弟欲追擒之，崇不子曰：纵去。其盗后仕官，而崇子誉之。数数往，彼谢之曰：我昔盗也，不可受大君子之誉。遂自杀。后崇子得道，太极真人以为有杀人之罪，不得为真人。此为善之过，尚致人自毙，况为恶乎。
　　又曰：楚庄公时，市长宋莱子常洒扫一市。久时，有一乞食翁入市，经日行歌道中曰：天庭发双华，山源彰阴邪。清晨案天马，来诣太真家。真人无奈隐，又以灭百魔。常歌此乞食，市人无解此者，独莱子悟疑其真人，然未全解其歌耳。遂师此翕而去。积十余年，翁遂授以中仙之道。莱子今在中岳也。乞食翁者，西岳真人冯延寿，周宣王时人也。天庭，任两眉之下，是彻视之津梁，亦谓之华庭也。山源是鼻下，人中之本，侧在鼻下，小入谷中也。天马，手也。以手按鼻下，则杜绝百邪。
　　又曰：真人尹喜，周大夫也。为关令，少好学，善天文秘纬，鬼神无以匿其情状，瓖杰不检，荣戚不形於色。志怀逍遥，天性玄湛。忽登楼四望，见东极有紫气西迈，喜曰：夫阳数度尽，九星度值，合岁月并，正应有异人过此。乃斋戒扫道以俟之。及老子度关，喜先诫关吏曰：若有翁乘青牛薄板车者，勿听过，止以白之。果至。吏白，愿少止。喜带印绶，设师事之礼，老子重辞之。喜日：愿为我着书，说大道之意，得奉而行焉。於是着《道德经》上下二篇。喜於是俱去玄洲上卿。
　　《苏林传》曰：林字子玄，濮阳曲水人也。父秀，含德隐曜，居於恒山。林少禀异操，至赵师琴高先生，授炼气益命之道。又师华山仇先生，授还神之术，曰子真人也。当学真道，乃致林於涓子。未遂，告林真诀。先生曰：必作地上真人，当先去三尸。林后授紫阳真人道诀凡二百余事。至于守玄丹洞房，三元真人具标上焉。林为中岳真人。
　　《 茅君传》曰：盈字叔申，咸肠人也。父祚，有三子，盈固衷也。盈少禀奇操，娇俗抗迈，不求闻达，不交非类。入恒山，读老易饵木，潜影在山中六年。精思念道，诚感密应，梦太玄玉女持玉割而携之曰：西城有王君得真道，可为师。明发乃寻求至西城，斋戒三月，果见王君。盈乃叩头再拜，勤恳乞长生之术。乃得在西城洞台之中，金玉上宫，亲侍旦夕，执巾屦之役。积十七年，专一不懈。复二年，王君命驾造白玉龟山，谒王母於青琳宫，将盈同行。王君见西王母，稽首於前。盈乃叩头再拜，自陈於王母前，得治身之要道。行其事归家数十年，以汉元帝时，天官下迎来渡江束治句曲山。於是天皇大帝遣授黄金紫玉，策为太元真人束岳上卿，司命神君仗紫毛之节，十绝灵幡，巾藕华冠，绣羽紫被，丹青飞草，斑龙舆素，虎耕曲晨，宝盖琼帷，绿宝执神，流火双珠，月明锦旌，白羽玄千，金钟玉盘，紫琳之腴，玉浆金婴二治赤城山玉洞之府，上编上清，下宴太极，
　　封掌昊越，司校太山死生录，朝籍众真，定策金名，领授学道，试校群仙。时茅君弟吏二千石，当之官，乡人多送之，茅君亦在座，曰：余亦有职，某月日当之官。宾客曰：愿奉送茅君。言不须有所损费，吾有以供帐。至期大作宴会，皆青缣，帷喔，下铺重白毡，奇饥异果，罗列妓乐合奏，闻数里，从者千余人。文吏则朱衣素带，武吏则戎备曜日，茅君乃登羽盖车去。以晋兴宁三年七月四日夜，初降杨君家，着青锦绣裙，紫毛被巾芙蓉冠。侍从七人入户，一人执紫毛节，一人执十绝幡，一人带绿章囊，一人握流金铃，三人奉白牙箱并朱衣。以后数数来降，弟子迎候。仙人李遵撰传，光显於世间也。
　　《三洞珠囊》曰：王褒字子登，前汉王陵七世孙。服青精她饭，趁步峻峰如飞乌，无津梁直度积水。又服云碧晨飞丹腴，视见甚远。太上大道君遣正一左玄执盖郎，封璋音，赐王君素明琼讦、丹绂绵旌，号清虚真人。
　　《真诰》曰：赤松子，黄帝时雨师，号太极真人。
　　又曰：九疑真人韩伟远，昔师中岳宋德玄。德玄者，周宣王时人也，服灵飞六甲得道，能远行，数变隐，得玄灵之道。今在嵩山。伟远久而随得其道九疑真人。
　　又曰：裴玄仁，右扶风阳夏人也，汉文帝二年始生焉。裴君得道，将入室，弟子邓云亦得道，将邓登太华山，入西洞玄石室中。积三十二年，忽见五老人赐裴君神芝之卫，亦号清虚真人。
　　又曰：中岳真人王仲甫，少好仙道，常吸引二景及餐霞法。四十余年都不觉益，其子亦服之，十八年仙去。后南真人忽降仲甫家而教之曰：子脑众亏臧，津液不注，虽接真景以餐霞，故未为身益。仲甫遂因药治病，兼修真道。又积年方成。今在玄洲受书，为中岳真人，领九玄之司。
　　又曰：范伯慈，桂阳人也，家本事俗，忽得狂病，经年不愈。闻沈道士治病多验，乃奔家求疗。五十日病愈。后入天目山，饵胡麻，精思十七年。又服丹砂得道，为玄一真人。
　　又曰：许谧字思玄，一名穆。晋简文皇帝以为护军长史，虽外混俗务，而内修真学，得为上清真人。
　　又曰：紫虚元君领上真司命，南岳魏夫人，玉清虚弟子，名华存，杨司命之师也。任城人晋司徒文康公魏舒之女，年二十四，适南阳刘幼彦。幼彦为汲县修武，夫人斋戒念道，入室百日。十二月夜半，青童君及王君四真人同降，授上经三十一卷。至洛阳乱，夫人渡江居豫章，随於璞往江州安城郡，因居彼。年八十三，以成帝咸和九年，青童清虚又降，授剑解之道，称疾
　　隐化，乘车往阳洛山。明日，有四十七真人降，教道法。积十六年，西母与金阙南极同降迎夫人，北诣上清宫玉阙下，受神凤章龙，衣虎带，丹飞裙，十绝华幡，流金火铃，九盖芝饼，九色之节，双珠月明，神虎之符，锦旅虎旌，给西华玉女，八景飞舆，玄景九龙。又受扶桑大帝君玉割金文，位为紫虚元君，领上真司命，主诸学道，死生图籍，摄御三官，关校罪考。又受金阙圣君青琼板丹箓文，位为南缶夫人，给曲晨飞盖，治天台大霍山洞台中。下训奉道教授当为真仙者。一月再登玉清，三登太素，四谒玉晨，遨宴扶桑，仰招天真，总括神箓，刊书九天，佐命束华，吁翼帝晨，飞步太霞，参辔九虚，以兴宁中降扬君。又授许缘上经。自此后，数数来降也。玉清虚令弟子范邈作内传显於世也。
　　又曰：紫清上宫九华安真妃，晋兴宁三年，年十三四，着云锦裙，上丹下青，腰丝绣带，右带系十余小铃，铃子青色。又黄色相闲，左带玉佩，指着金镮，白珠约臂，作髻在顶中，余发垂至腰。一侍女朱衣带青章，襄长尺余，以盛书。书可十余卷，白玉检囊，口上刻字，玉清神虚内真紫元丹章。一侍女赤衣，捧白玉箱，绛带络之，年并十七八。自此后数数来降，授书作诗。
　　《真人传》曰：马明生者，齐国临淄人也。本姓帛，名和，字君贤。为县吏捕贼所伤，遇太真元君，与药即愈。随至太山石室中，金床玉几；珍物奇伟，人迹所不能及。事之勤亦至矣，太真乃授以长生之方，曰：我所受服太和自然龙胎之体，适所以授三天真人，不可以教始学者。后随安期先生服饵仙去，为真人。裴真人弟子三十四人，其十八人学真道，余学仙道。
　　道部三竟 
　　道部四
　　天仙
　　《天仙品》曰：飞行云中，神化轻举，以为天仙，亦云飞仙。
　　《神仙众真戒经》曰：大方诸山，对会稽之东，上有天仙宫室，金玉杂为楝宇。
　　《金根经》曰：天阙上有层楼玉台，主众仙出入之所也。
　　《玉清刻石隐铭》曰：佩玉帝隐文者得为上仙。
　　《戒文经》曰：天西北有仙堂，差次职署则度名，着九宫五斗仙府。中天上有东西南北及中央也，皆有石城，应其方位，百官曹局皆在斗中列纪。
　　《后圣列纪》曰：若斗中有玄玉箓籍者，皆为上仙。
　　《登真隐诀》曰：三清九宫，并有僚属，例左胜於右。其高总称曰道君、次真人、真公、真卿。其中有御史玉郎诸小号，官位甚多也。女真则称元君夫人，其名仙夫人之秩比仙公也。夫人亦随仙之大小，男女皆取所治处，以为署号，并有左右。凡称太上者，皆一宫之所尊。又有太清右仙公，蓬莱左仙公，太极仙侯，真伯仙监、仙郎、仙宾。
　　《皇民谱录》曰：自三象明曜已来，至于累亿劫会，天地成败，非可胜载。数极唐尧，是为小劫。丁亥之后，甲申之年，阳九百六之气离合，壬辰之始，数有九周。至庚子之年，赤星见于东方，白彗见于月窟。唐尧之后四十六丁亥，是小劫之；周又五十五丁亥，至壬辰癸巳，是大劫之；周也六合冥一，二道盈亏，时运周劫，始转一仙阶。
　　《金根下经》曰：有学仙品目进叔退降簿录，侍仙玉晨之典祀。
　　《 集仙箓》 曰：后汉南阳公主降驸马都尉王咸。公主素尚至道，属汉末乱离，谓咸曰：但当自保，必可延生。若碌碌随时，与世进退，恐不兔乖离之苦，奔迫之患也。咸眼倪世利，未从其言。公主遂入华阴山长往。咸入山追之，无见。忽於岭上见朱履一双，前取之，化为石，谓其山为公主峰。
　　又曰：张正礼，汉末在衡山学道，服黄精，受西城君虹景丹。患药之难得，至广州为道士，遂得内外洞彻砂，兼修守一之法。仙去。
　　《真请》曰：章震，南郡人，少学经昼，周幽王时人，而常叹曰：人生世闲，日失一日，去生转远。乃着道书百余篇。精於五行，演其微妙，以养性治病为旨。后入崆峒山仙去。
　　又曰：王远字方平，东海人。举孝廉，除郎中，累迁至中散大夫。博学，尤明天文图谶河洛之要，逆知天下盛衰之期。汉桓帝嗣位，闻之，连诏不出，使郡国逼载以至京师，但低头闭口不苔。诏乃题宫门板四百余字，皆说方来。帝恶之，归乡里，同郡故太尉公陈耽为方平驾道室，日一夕事之。方平在耽家四十余年。后语耽云：吾当去。明日日中发。至明日果卒。耽知仙去，日：先生舍我矣。
　　又曰：严青，会稽人，家贫，常於山中作炭。忽有一人与青语，不知其异人也。临别以一卷书与青曰：汝得长生，故以相授，当以洁器盛之，置於高处。青受之。后得其术，入霍山仙去。
　　又曰：张陵，字辅汉，沛国丰人也。本大儒，晚学长生之道，得九鼎丹经。闻蜀中多名山，乃入呜鹄山，着道书二十余篇。仙去。
　　又曰：赵广信，阳城人。魏末来渡江入剡小白山中。学道，受左慈玄中之道，并彻视法。如此积年，周行郡国，或卖药，人莫知也。多来都下市丹砂，作九华丹。仙去。
　　又曰：郭景世，晋初学道於庐江济山中，受孟德然口诀，兼服胡麻玄丹，仙去矣。
　　又曰：赵伯威，东郡人也，少学於郸郢张先生。晚在中岳，受玉佩金珰经。道成，仙去。主仙籍，并记学道者。
　　又曰：李方回，晋武帝时人也。学道在华山，受管成子蒸丹饵木法。又受苏门周寿陵丹霞之法。五十年清心内视，仙去。
　　又曰：李修着书四十篇，名曰《道源》。其书曰：弱能制强，阴能蔽阳。常若临深履危，御奔乘朽，长生之道也。年四百岁，颜色不衰。后仙去。
　　刘向《列仙传》曰：马师皇者，黄帝马师。后数有病，龙出於水治之。一旦仙去。
　　又曰：王子乔，周灵王太子晋也，好吹笙作凤呜。浮丘公接上嵩山，三十余年仙去。
　　葛洪《神仙传》曰：苏仙公名林，字子玄，周武王时人也。家濮阳曲水。林少孤，以仁孝闻。贫，常自牧牛。得道，母食思鲜，仙公以匕着置器中，携钱去即以鲜至。母曰：便县有鱼，去此百余里，汝欺我哉！仙公跪曰：不妄。明日舅至，云昨见仙公便县市鲜。母方骇其神异。后仙去。有白鹤来止郡城束北楼，以爪画楼板，似漆书，云城郭是人民非。于今仙公故第犹在，丁令威亦如此。
　　又曰：沈文泰者，九疑人，得红泉神丹法，去土符还年之道，服之甚效。欲之昆仑，留息积年，以传李文渊曰：土符不去，服药行道无益也。文渊遂受其秘要，后亦仙去。令以竹根汁煮丹及黄神去三尸法。
　　又曰：沉羲，昊郡人，学道於蜀，能治病救人，甚有恩德。后遇羽衣持节人，以白玉版青玉丹书授羲，羲不能读。须臾大雾，雾解失其人。羲还，后仙去。
　　又曰：陈安世，京兆人，为灌叔本佣，禀性慈仁，叔本好道，有二道人托为书生，从叔本游，以观试之。叔本不知其异人也，久而益息。书生乃问安世曰：尔好道否？曰：无绿知之。曰：审好道，明日早会道北大树下。安世承言，早往，无所见。曰：书生诈我哉？三期，安世辄早至，乃以药授安世，后仙去。
　　又曰：昊睦，长安人，少为县吏，掌局枉克人。民讼之，睦逃去入山林。饥累日，行至石室，遇孙先生，令学种黍及胡麻，扫除驱使。经四年，先生遂授其道，后服丹仙去。
　　又曰：董威辇，不知何许人，晋武帝末，在洛阳白社中，寝息土上。衣服篮缕，常吞一石子，经日不食。或市乞佣作，人或往观之，亦不与言。时或着诗，莫知所终。
　　又曰：萧史，秦缪公时人，善吹萧，能致孔雀白鹊。公女字弄玉，好之，以妻焉。遂教弄玉作凤呜，居十数年，凤凰来止，公为作凤台，夫妇止其上，数年仙去。故秦人为作凤女祠雍宫，世有萧声。
　　又曰：河上公，莫知姓名也。汉孝景时，结草庵於河上。帝读老子经，景帝好其言，有所不解，闻公以问之。以素书二卷与帝曰：读此析疑，勿示於非人。公后仙去。
　　又曰：黄子阳，少知长生之道，隐博落山中九十余年，但食桃，饮石泉。后逢司马季主。季主以导仙八方与之，遂度世仙去。
　　又曰：王生，阳城人，居壶谷中，不知时。汉武帝登蒿山，东方朔等从，忽见一神人，长丈余。帝礼而问之，曰：某，九疑山人也，闻中岳有石菖蒲，一寸九节，食可长生，故来采之。忽失神人。帝遂采服之。帝性热烦闷不快，从官皆服，皆能迟久。．惟王生闻神人教服，遂采食之，仙去。
　　又曰：刘根，字君安，京兆长安人。少明五经，汉成帝时人也。入嵩山石室峻绝之处。尝曰：上药有九转还丹，太一金液，次有云母雄黄之属，亦可长生。次乃草木之药，能治病益气。上可数百岁，下即全其所禀而已。必欲长生，即先定心志，除嗜欲，乃可授神方五色篇根。后入鸡头山，仙去。
　　又曰：阴长生，新野人，后汉阴皇后之属籍也。少居富贵，不好荣利。知马明生得度世之术，乃寻求之，遂相见，执御者之礼事之。十余年不懈。明生曰：子真得道矣。乃入青城山授以太清神丹经，告别，后於平都山仙去。
　　《风俗通》曰：汉明帝时，尚书郎王乔为叶令。月朔，常诣朝堂。明帝知其来而无车骑，密令太史候望。言其临至时，常有双亮从东南飞来，使因见凫，举罗得一舄，使尚方识之，乃四年所赐尚书官履也。每朝，叶门下鼓不击自呜，闻於京师。后天上乃下一玉棺於厅前，乔曰：天帝召我。沐浴寝其中，盖便上覆，葬於城东，土自成坟。百姓为立祠，号叶君祠。
　　《三洞珠囊》曰：壶公谢元，历阳人，卖药於市，不二价，治病皆愈。语人曰：服此药必吐某物，某日当愈。事无不效。日收钱数万，施市内贫乏饥冻者。费长房为市令，知其人。后诣公，公携长房去，授以治病之术，令还。士亚公后仙去。戴公柏有太微黄书十余卷，即壶公之师也。
　　又曰：乐子长，齐人也，少好道，到霍林山，服巨胜赤松散，方去仙。
　　又曰：卫叔卿，中山人，服云母。子度世入山见父，叔卿语曰：吾齐书室西北塘大柱下有玉函，中有书，取而按合服之。度世归，果如言。饵五色云母，仙去。
　　又曰：魏伯阳者，昊人也。好道不仕，封己养高，后入山，饵神丹，仙去。撰《参同契》，其说以周易爻象论作丹之意，而世不知神丹之事，多作阴阳注之，殊失其旨。
　　又曰：尹轨，字公度，太原人。博极草书，晚乃学道，常服黄精，年百余岁，言天下盛衰安危吉凶，未尝不效。入太和山，仙去。
　　又曰：东郭延年者，山阳人也。服灵飞散，能在暗室中夜书。又身生光，远照小物，见其采色。一旦，数十人乘虎豹来迎之，延年遂诣昆仑山，仙去。
　　又曰：王真，上党人，七十九乃学道，徐行若飞，有兼人之力。邮元节事真十余年，真以蒸丹小饵法授之，容常不衰。乡人计真之年，以四百余岁。后登女几山，仙去。
　　又曰：平中节，河东人，晋以羯胡乱华，遂隐苍梧山，受宋君存心之道。积四十五年，精思不懈，体有真气，后仙去。
　　又曰：葛玄，善於变幻，拙於用身。初在长山，近入盖竹，亦能乘虎使鬼，但未得受职耳。常与谢稚坚、黄子阳、郭声子相随也。葛玄是抱朴子从祖，即郑思远之师也。时人莫测所处，传言东海中仙人寄书，呼为仙公。
　　又曰：鲁妙典者，九疑山女道士也。生而好道，忽谓母曰：人之上寿所传，得者稀。喜乐悲哀，日以相害，况埋没真性，混于流浴乎？有道士过其门，授以大洞黄庭经，谓曰：所患人不能知，知不能修，修不能精，精不能久。不惟有玄科之责，亦将苦报无穷也。妙典奉其言，入九疑山，累有魔试，介特不挠。山上一石盆中有泉，用之不竭。又有大铁臼，不知何处来。今并在山中石坛上，宛然有仙履迹及古镜一，广三尺。古锺一，形如偃月，在无为观中，妙典后仙去。
　　又曰：谢自然，女道士也，果州人。词气高异，其家在大方山下，顶有古像，老君其形。自然因拜礼，不愿下山。母从之，乃迁居山顶。自此常诵《道德经》、《黄庭内篇》，於开元观受紫虚宝筹，於金泉山居之。山有石坛，烟箩修竹。一十三年，昼夜不寐，两膝上忽有印，似小於人闲官印，四堧若朱，有古篆六字，集如白玉。忽於金泉道场有云气遮匝，一川散慢弥久。仙去。其《金泉碑略》曰：天上有白玉堂，壁上列高仙、真仙之名，如人闲壁记。时有朱书注其字下日：降世为某官某职。又自然於所居堂束壁上书数字，皆道德之意，真迹有焉。
　　又曰：王奉仙，宣州当涂县民家女也。得其道，尝以忠孝正直之道、清挣俭约之言，修身密行之要训于人，故远近瞻仰，金玉委前，奔而不顾。后入洞庭山，无病而化。有云鹤异香之瑞，仙去。
　　道部四竟
　　道部五
　　地仙
</div>
    <div class="pagination">
<a href="太平御览道部_page2.html">上一页</a><a href="太平御览道部.html">1</a><a href="太平御览道部_page2.html">2</a><span class="current-page">3</span><a href="太平御览道部_page4.html">4</a><a href="太平御览道部_page5.html">5</a><a href="太平御览道部_page6.html">6</a><a href="太平御览道部_page7.html">7</a><a href="太平御览道部_page8.html">8</a><span>...</span><a href="太平御览道部_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
