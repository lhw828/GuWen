<!DOCTYPE html>
<html>
<head>
    <meta charset="UTF-8">
    <title>道法会元 - 第 305 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 305 页/共 361 页</h1>
    <div class="content">　　神霄真王大帝，洞渊三昧太一天尊，法府上圣高真祖师，帅将，本家香火司命六神，降赴船筵，证明辞饯。
　　谨焚真香，敬伸拜请
　　天符天令大帝，雷音电吼不动尊王，圣父妙化天君，圣母善惠夫人，恭望降临船筵，证明拜饯。
　　次焚真香，奉请
　　泗洲普照明觉禅师，和瘟师主匡阜真人，治病赵侯，天符都天正元帅，地符押瘟副元帅，主瘟侍郎，六眼判官，降赴船筵，证明拜饯。
　　次焚信香，虔诚奉请
　　东方青帝乔木圣者，南方赤帝炎火圣者，西方白帝利金圣者，北方黑帝洪水圣者，中央黄帝粪土圣者，降赴华船，受令辞饯。
　　次焚信香，虔诚奉请主年新令魔王，太岁尊神，左右三天符使，押瘟太保，主瘟朗公大伯元帅，行病使臣，天符使者，十二年王，十二月将，降赴华筵，受今拜饯。
　　再焚信香虔诚奉请。
　　天瘟地瘟二十五瘟神君，天蛊地蛊二十四蛊神君，天瘵地瘵三十六瘵神君，降赴华船，受今拜饯。
　　次焚信香虔诚奉请七十二候使者，二十四炁圣众，行瘟大判官，表药主事，行猪羊牛马瘟疫使者，疠毒使者，祛灾使者，地分神王后土里令，风火郎君，麻痘娘娘，苦饮婆婆，发汗判官，乍寒乍热神君，箍头缚脑神君，行麻种痘神君，五种咽喉神君，赤眼泻痢神君，呕吐衄血神君，叉心钉腹使者，寒热使者，降赴华船，受今辞饯。
　　次焚信香，虔诚奉请天殃地殃人殃鬼殃神君，天白虎地白虎年白虎月白虎神君，日白虎时白虎六甲旬中白虎神君，五方丧车白虎神君，五方雌雄破射棺椁浴盆神君，三丘五墓神君，日间送怪神，夜间送梦神，依草附叶神，已来灾神，未来灾神，已布毒神，未布毒神，瘟司行化一该王神，降赴华船，受今辞饯。
　　次焚信香，虔诚奉请五方山檀木鬼，四方庙杜神祇，金银铜铁之精灵，台凳床炉之古怪，或为牛羊鹅鸭，或为衣物钱财，假公害私，拖钱负债、远年近日，我里他邦，五方冤诅怨气大神，或自外来，或自内起，或家神勾引，或土地通同、托梦送怪诸般鬼祟，阵亡枉死连亲客亡血河女鬼为祸神鬼，请上华船，受今辞饯。
　　伏愿香车云马，彩仗风驰。惠然肯来，列鸳班於座次，不期而会，鉴雀舌以歆尝。无任恭虔，净茶供养。伏以大圣奉天符而行令，本是化人，小民庸露悃以归依，从而徽福。辄敷文疏，上渎圣聪。
　　宣疏
　　文疏敷宣，圣聪必鉴。仰惟天符圣众，炁候王神，奉命而检判人间，行化而周流世界。变猛烈慈悲之瑞相，察贤愚善恶之多端。温凉寒暑，炁候有殊，瘴肿瘟广，疾病不一。盖为易行而迁善，初非好杀以恶生。上天之命令昭垂。常加警省；下土之顽愚莫晓，未能悔悛。祸福无门，惟人自召。否泰应运，於理存焉。若知改过从新，可以辟祸就福。惟善则吉，遵道而行。顺者伏而逆者殃，辞得行而遣得去。今有某结造茅舟一舫，请迎瘟部众神，出於十字路头，虔以三牲酒礼，敬伸祭送，用保平安。重伸关请本佩法中诸司官将，地司元帅，本家香火六神，一合前来，棹起阳船阴船五凤仙船，戮力收起五方为祸瘟邪等鬼。或在男人身前，女人身后，房廊屋角，应干去处，尽行收上画船，各各齐赴华筵，受今辞送。上体好生之德，下矜悔过之诚。挽和炁以致祥，转凶殃而作吉。伏愿鉴陈凡礼，束结身装，摆齐炁候王神，呼唤儿郎子弟，收拾葫芦药，跳上画船中。相呼相唤水云乡，载笑载言蓬岛外。和数句临江仙曲，百千余里举头空；唱一声下水船歌，三十六湾弹指过。社令城隍齐断送。家神土地尽随行。逍遥径返於洛阳，便是神王安稳处。请离此席，毋辄趑起。奉送行轩，遨游前迈。
　　存前光后暗。送神舟出门，到化船所。念云：
　　神本无私，默运感通之理。人能有请，潜垂昭格之灵。以今焚香，重伸告白天符瘟司合部圣众，患身为祸一切鬼神。以今奉为某特备酒牲凡仪，敬伸祭奉，仰惟洋洋在上，济济齐临。俯歆菲薄之仪，大赐鸿厉之福。茂彰厥德，式副虔祈。
　　以净水酒于祭仪上，念化食咒曰：
　　天洞天真，玉液成琼。一分变十，十分变百。百分变千，千分化万。万分化亿，亿分化兆。变化无穷，普同供养。向来献呈酒礼，已遂周圆。备以画船，装载经旛钱马等仪、敬伸焚化，奉送天符归天界，地符归地中，七十二候布嘉祥，二十四气收毒药，月将出离一月难，年王除却一年灾，摄毒收瘟，引领一该之众，流恩降福，苏生数口之家。行莫回头，去毋转面。张帆鼓浪，齐登焚岸之舟；击节鸣锣，快返洛阳之道。逍遥前迈，奉送行轩。
　　焚化。望燎，左手飞南斗一座，存六星光芒炎炎如火铃之状，念咒曰：
　　火铃炎炽，洞焕八方。万神侍卫，永断不祥。急急如丹天流金火铃律令。
　　存诸神鬼尽乘火铃之光，返归空界，万化寂然。叩齿而退。
　　道法会元卷之二百二十竟
　　道法会元卷之二百二十一
　　神霄遣瘟治病诀法
　　存变法
　　未入患家之先，依此存变为妙。
　　先须凝定，叩齿，念净天地咒三遍，存太虚寥廓，四炁朗清。以次念金光咒三遍。存天门金光万道，仰面吸金光，吹布一身。存金光洞焕，风伯雨师，雷公电母，狂风骤雨，霹雳交轰，前光后暗，雷神将帅，前后拥护，行如狂风，坐如鼎石。到病家坐了，茶至，接下在手，吹炁一口，心存雷火烧去鬼毛鬼炁，然后方食。但是一应饮食。皆宜存变，然后食之。
　　造遣瘟神盘法
　　用洁净荚茅为之，做成小船亦可。
　　先用启告祖师帅将，祝白事意，请降恩命变化外，以净水噀洒神盘。咒曰：
　　吾今上奉祖师旨命，造起千眼神盘。造起东路神盘，造起南路神盘，造起西路神盘，造起北路神盘，造起中路神盘。存五路神盘悉备，再以水噀之。向来建造神盘已获整备，谨请五路神光，照开千眼神盘。谨勑东路毫光速起，谨勑南路毫光速起，谨勑西路毫光速起，谨勑北路毫光速起，谨勑中路毫光速起。以合明天帝日五字，从卯午酉子中剔向四方。存五路毫光调焕。
　　向来开发五路毫光已行完整，请起神盘，前赴患身某人病房之中，装送时行瘴气，遣发瘟部威神，送入天津，返归空界。庶俾患身安愈，家道清宁。瘟风变作祥风，沴气翻成和气。一如玄科律令，急急奉行。
　　却抬神盘赴病房中，就作用起水，存水泛涨泛起。神盘直入房中，放下于患人床前。神盘内用香一炉，灯一盏，法师同信人捻香一炷，毕，即叩齿三通，扬声念：
　　信香一爇，云布十方。叩齿三通，流光万里。急准神霄玉清真王长生大帝律令。谨伸关白大符都天总管金容元帅，只今准奉帝命，谨退见患某身前身后今年奉符行病一切威神，三十六候神君，七十二候神王，十二年王，十二月将神王，二十四炁神王，主瘟圣公，监瘟圣母，布炁大神，发汗大神，押瘟太尉，时瘟炁候白虎王神，邪巫枉死，阵亡妖怪，伏尸故炁，像部庙神，云中白虎，丧门吊客，黄泉急脚，为妖作祸一切神祇，隔茶隔饭传梦送怪一切鬼神，春行病神王，夏行病神王，秋行病神王，冬行病神王，蛮喉瘟，鲁子瘟，天中蝗蜞，地中蝗蜞，幽微黮淡蝗蜞，黄长脚，黄阔口，黄老精，黄恨客，黄房室女，黄伯娇男，黄伯娇女，又及泻痢伤寒头疼寒热之鬼，一切为殃造祸神司，府县城隍，本祭神祇，尽皆请上千眼神盘。今有信人某，伏为见患某，自於今月某日感受病苦，饮食少思，医疗罔效，日久未安，切恐命限星辰，舍次岁曜加临，近凭卜课，云是瘟疫流殃，邪神为祸，备以千眼神盘，敬伸礼送。谨就门首，特备粢盛钱马酒礼之仪，普伸酌饯。伏请神威收拾时行瘴炁，卷藏毒药包箱，赦放罪殃，宽疏病证，咸体好生之德，各生欢悦之心，请上神舟，解绳放缆。务俾在患某人刻自今晚回送之后，精神清爽，病患立痊，更勿稽迟，有干玄律。一如帝令，火急奉行。
　　兆噀水一口，双手起海水诀，送神盘出门首酌饯，却以两手握五黑诀，存变乾河漏海，前光后暗。闭炁默念：
　　天蒙蒙，地蒙蒙，人蒙蒙，鬼蒙蒙。天黑黑，地黑黑，人黑黑，鬼黑黑，天断头，地断头，人断头，鬼断头，天沉沉，地沉沉，人沉沉，鬼沉沉，大湖沉沉，小湖沉沉，，天沉，地沉。万里狂风吹塞鬼眼，万里黑风障断鬼路。人无寻影，鬼无寻踪。十道都关，九道都绝。急急如律令。
　　存想患家房户尽为黑气所罩，密令人推闭门户，前光后暗，悉无所见。却就门首祭设，念云：
　　太上立教，利济为先。凡庶投诚，熏香是首。谨运真香，皈命启请洞渊三昧天尊，天符令帝，都天元帅，六臂明王，和瘟教主匡阜静明真人，劝善明觉大师，泗泛大圣，表药主事，主瘟圣公，监瘟圣母，布炁大神，押瘟太尉，五方行瘟圣者，十二年王，十二月将；三十六神君，七十二候圣众雌雄白虎神王，船头大王，船尾小王，引神土地，后土社令神祇，城隍，本祭庙神，傩部神祇，本境之内，绝户枉死，山川岩穴精灵妖怪，伏尸故炁，依草附木并患人身前身后传梦送怪、隔茶隔饭、为殃造祸、代形替厄一切神威，伏望来临香座，歆享凡仪。以令辄备清觞，用陈上献。
　　伏闻大圣奉天符而行令，本是化人，小民敬露个以求怜，从而徼福。象管绘成新圣像，龙舟飞动现真龙。赫赫有灵，洋洋来格。手不持於桶杓，腰不挂於葫芦。放下兰桡，来吸泗洲之水；收回药柜，妙融五气之春。谅祭威灵，特旌忱禧。无任至恭，酒陈初献。
　　伏以天有显道，本福善而祸淫；人无常心，每顺邪而弃正。既昧操修之理，莫逃紏察之司。自外化钧，动生魔障。善芽未露，非慈风所可嘘生，业垢尤深，必障雨乃能清静。畀之患苦，将以安痊。念大道之至仁，省微躯之多过。噬脐无及，顿首知归。爰净扫於衡门，敬冒陈於菲供。所冀赦愆而宥过，庶能解祸以为祥。合掌动慈容，记江头之好语；举杯壮行色，听水手之欢呼。无任至恭，酒陈二献。
　　伏以化化生生，妙一机而不已，善善恶恶，赴诸物之自移。神之何心，人胡不觉。切念某爱河流荡，火宅忧煎。颠倒梦想之谓何，杀盗淫贪之自纵。言尤多於口过，罪每逐於心生。识无边无量之愆，叩大慈大悲之圣。卢医匡阜，返危脉以向安；地煞天符，转慈风而去病。巡海夜叉开海道，翻风使者息风波。河伯於此解维，江神从而转舵。免夫小子，赦平生不善之心：告诸大夫，领终席散忧之酌。无任至恭，酒陈三献。
　　向来三献，已遂周圆。以今奉为某自今某月某日以来感受病证，至今未痊，敬伸回送，望赐平安。讽诵经文，用资神化。
　　讳经。　回向。
　　向来讽诵经文，已谐周竟，所有钱旛磨马，用凭火化，上奉众神。以今某伏为某自今回送之后，用祈病患立安，年龄延永。伏以天作孽犹可违，深沐恩慈而尽释；舟弗济臭厥载，悉收疫毒以俱安。一筵之香酒既终，十幅之蒲帆不住。帷愿天符圣众，咸依明觉之法，言瘟部诸神，亟奉洞渊之勑旨。拾起葫芦药杖，收回羽扇汤瓢。大家洗脚上船，各自小心解缆。座左座右，皆曰儿郎，船尾船头俦非圣众。啖声击楫，听语句之非常；扬手鸣锣，睹容颜之难比。旗掣波心之电，鼓喧水面之雷，黄帽郎厉声后唱，白旗子奉命前驱。自然有迎棹之鸦，不必听桅樯之燕。画船载取瘟灾去，纤尔无留，神鼓催将福禄来，欣然有喜。在在之江山护送，方方之里社饯行。目断一时，恭伸四句：
　　江头画鼓响冬冬，才挂高帆遇便风。吹送神船何处去，直归三岛十洲中。
　　化钱。
　　噀水一口，双手起海水诀送了。就便心存天地昏黑，默念天蒙蒙咒，双手五黑诀，用湛遮子乾河漏海，坛场更变，寂无遗响矣。
　　入房退病法
　　先从师帅前炷香，默存自己身神大威大猛，精神雄烈，奋怒杀伐。风伯雨师，雷公电母，狂风骤雨，霹雳交轰前光后暗，乾河漏海，雷神帅将先拥后随。咒曰：
　　天猷天猷，猛烈诸侯。上佐北极，下临九州。身披金甲，手执戈矛。眼如掣电，爪似金钩。逢妖寸斩，遇鬼擒收。顺鬼不斩，逆鬼截头。上帝勑下，不得停留。急急如律令。
　　咒水一口，入房门。咒曰：
　　都天大雷公，霹雳震虚空。精兵三十万，严驾此坛中。下鬼为狂暴，威令辄不容。摄赴魁罡下，化为清静风。急急准元始雷王律令。
　　咒水一口，近病人身。咒曰：
　　太阴化生，水位之精。虚危上应，龟蛇合形。周行六合，威摄万灵。无幽不察，无愿不成。劫终劫始，剪伐魔精。救护群品，家国安宁。数终末甲，妖氛流行。上帝有勑，吾固降临。蒇扬正教，荡邪辟兵。化育黎庶，叶赞中兴。敢有小鬼，欲来现形。吾目一视，五岳摧倾。急急如律令。
　　噀水一口，使扇左右。手掐卯文，退下，见患某人身前身后房中内外，春行病神王，夏行病神王，秋行病神王，冬行病神王，时瘟瘴气，庙神土地，丧车白虎，邪巫枉死，先亲复连，秃头和尚，矮子陀头，变影生形传梦送怪，隔茶隔饭、为寒为热一切鬼神，摄归外道而去。
　　吹炁一口，用五黑诀，存乾河漏海，仍用沈遮。三收，皆如此同。如发大热病泻痢之证，则用此后段。
　　春夏秋冬行病神王，黄长脚，黄阔口，黄老精，黄皇春香，黄皇室女，黄伯娇男，黄伯娇女，黄限客，天中蝗蜞，地中蝗蜞，幽微难淡蝗蜞，为寒为热疼痛蝗蜞，是名伤寒头疼泻痢之鬼，摄归外道而去。
　　左手结斗印，指定患人眉心，一炁急念：
　　北斗九辰，中天大神。上朝金阙，下覆昆仑。调理纲纪，统制乾坤。大魁贪狼，巨门禄存。文曲廉贞，武曲破军。高上玉皇，紫微帝君。大周天界，细入微尘。何灾不灭，何福不臻。元皇正炁，来合我身。天罡所指，昼夜常轮。俗居小人，好道求灵。愿见尊仪，永保长生。三台虚精，六淳曲生。生我养我，护我身形。
　　□□□□□□□。急急如太上北斗真君律令勑。
　　默念斗咒，关闭一身气息，尽力取斗炁吹。再用大阴阳斗印，默念关闭，运天罡炁，咒：
　　唵吽喗哒哩□诃。
　　尽力取炁吹。冷取红炁，热取黑炁。
　　道香一炷，十方肃清。法鼓三通，万神咸集。谨运真香，告召正一风火灵官马元帅，正一龙虎玄坛赵元帅，地司太岁尊神殷元帅，地祇昭武上将温元帅，朗灵诚魔关元帅，三五铁面豁落猛吏灵官王元帅，各部雷神，雷公电母，风伯雨师，雷霆诸司，院府官君将吏，一切神祇，速为某人身前身后房中内外驱处邪妖扫除精怪，解释愆非咒诅，奠安土府诸神。务要某人见患即安，寿年延
　　永，神清气爽。语正言真。身有光明，魔无干犯。应有一切邪怪不伏剿除，仰烦雷神照依吾咒，即便诛殛断绝施行。吾有神咒，谨为诵持。
　　火帝降恶丑，覃恩出上清。九天排队仗，五岳列班迎。万里风烟息，千山草木平。云头过北海，雨脚散南溟。黑煞於中禁，天蓬降御营。灵官持玉印，太乙捧金晶。左阵骑朱虎，先锋跨大鲸。电光飞猛火。雷鼓振天廷。号令传三将，祛除用六丁。素黄齐豁落，童子尽开明。地网周回布，天罗盖匝并。火轮红焰起，雨过碧烟生。摆撼乾坤动，飞腾宇宙惊。气吞苍海竭，力拔太山崩。虎应庚辛白，龙随甲乙青。下鬼非强祟，何劳共战争。房中令寂静，万鬼自逃形。急急如上帝律令勑。
　　噀水一口。
　　仍烦帅将为见患某苏通血脉，调治病源，务要所患立安，寿年延永。谨勑某身中五体真官，五脏六腑，三百六十形影，一万二千精光，左三魂右七魄，皮肤九窍，三百六十骨节，经络荣卫，上至泥丸，下至精气神，受吾神之后，形同天地受灵相，三万六千神守真。非祸不侵无障碍，七魄安宁神宇清。五脏六腑除邪害，五星六曜顺照临。神水一噀消万厄，长生久视得安宁。急急如长生大帝律令。
　　噀水一口。
　　出病人房门，默存将帅守护患人，剿戮邪怪。仍存将鼻跟内迸出万丈金光雷火道炁，罩遮患人身体，屋宇内外，合家人眷□畜、俱已覆护。回至患家福神前，讽诵仙经。回向。
　　适伸启白福神，一切神祇，本部雷神官众，和送瘟司、退散病源，驱除邪怪剿戮妖魔，安舒土府，解释愆非，俾令见患即安，家门清吉，人眷和平。凡在光中，全叨默佑。稽首皈依，志心称念：福生无量天尊，不可思议功德。
　　道法会元卷之二百二十一竟
　　道法会元卷之二百二十二
　　正一吽神灵官火犀大仙考召秘法
　　法序
　　夫灵官者姓马，名胜。今之法官但知其姓名，皆未究其化源流者多。然其实乃天将也。益天将岂有姓名。神通动用。妙不可测。且散则成炁，聚则成形。宽则遍於法界，窄则不可容针，何也。乃即是南方火中之精，火中之王，火中旺炁。其南方属午，午属马。及南斗有星曰□□□□□□，即第六星是其名也。然造化则丹元为心，常居肺下，上有一孔，乃出纳此神之所。故在天则应南斗之象，在人身中则主而为正者，性也，性中有神，即元神也。亦曰内灵官也。凡行法之士，当以我之神合彼之神，以我之炁，合彼之炁，此道之骨髓也。此法侍宸得之於石匣中，出传於世，感应如见。然此玄妙，心之神也。则曰怒而金睛光赫可畏，喜而玉貌美特非常。奉法之士谨而行之。
　　主法
　　祖师金门羽客太素凝神通妙侍宸林真人。
　　主将
　　正一横天疾捉大将青面金睛威烈馘魔吽神灵官马元帅讳胜，
　　本帅头顶蹙金罗花帽，身穿红锦雁花袍，手执金枪金砖，足踏火轮。
　　都天卷祟白蛇大将马充，捉缚枷拷四大神将温赞、王靖、席言、黄用。
　　四将皆头顶黄巾，红绰袍，各执器具。
　　诀曰
　　东青西素与南丹心肝肺三炁化为帅。金帽琼花更玉颜。先向斗杓寻煞炁，甲乙丑方是也。吹呵呼吸立来坛。存至。指挥捉缚并枷栲，想四将立于四畔听役。先发阴雷运泰山。若向此中玄会得，思量附体不为难。欲识灵官玄妙机，须认丹元真窍穴。凝神火府命阳精，一颗明珠光透彻。火府乃南方丹天世界，其方属火，乃太阳之余精。凡召帅，当凝神定志，存帅自南方火焰中来。飞来渐至华池侧，急急收下归丹室。华池乃舌下。师定明珠至口傍，入华池，即用鼻取南方炁咽下明珠入心窍中，乃是丹室之处。更须煞炁斗杓寻，玉管迎来咽金液。存明珠入心窍中，更取方位煞炁，鼻即玉管，而用津咽下。欲知煞炁何方觅，但向干头起宜日。甲乙常居丑，比炁。庚辛必占鸡。酉。戊己还申位。西南。壬癸已方知。东南。欲知灵官妙，丙丁亥无疑。天门此乃谓之方位。煞炁从鼻而入，闭下心窍中，复取肾炁，谓之押起肾炁反上心中，二炁混合交媾数度，其珠化作金光射，从甲皆眷上至玉京山，透泥丸宫，直至坛前。其光渐火，有火光交映，炎炎之中，其帅在火焰中现。此谓之合炁。更有飞符名太乙，乃是玉皇亲口敕。此法止有太乙飞符为祖，其余符篆多是江湖之士增添。其中有诀少人知，十二宫中分四七。此符作用一灵字，用二十八宿。先向龙头二字挑，次向虎前三宿剔。其诀自辰上轮起二十八宿。轮从掌上逆盘旋，赶起龙蛇从各出。其诀自辰上角亢星起逆轮，自己上翼星上出。更须明点火犀罡，天炁分明神自集。神符中作用俱了，再用前斗涂之。手中斗即火犀罡也。全凭自己役元神，子细寻思莫差忒。祖师有云：法行先天大道，将用自己元神。炼之久久，自然纯熟，则将灵矣。若人会得此玄机，方是灵官真妙诀。
　　登坛召用式
　　师先仰面望上虚书一令炓。次念：
　　唵北帝□轮速变真形摄。
　　右咒诵七遍。毕，取头上罡炁布身，及金光炁同用。存四兽神君备卫前后左右。次以阴阳二斗三台交布上下，左手玉印玉□。右手金牌金□，变神讫，丁字步立定。念：
　　召咒
　　微妙真空，戌。华光五通。酉。驱雷掣电，坤。走火行风。兑。何神不使，玉。何鬼敢冲。离。神鸦一噪，午。万鬼无踪。午上出。急急如律令。
　　咒毕，剔南斗一座于空中，存六星光灿。师以金光书一令字□呵出面前，直上星光内，其星光分明，内有一小孩儿，美貌奇特，却用金牌玉印击动，吹令于上。次念：
　　唵吽吽伽偻咤急偻咤旺□耶□□奴急急降临来娑诃。
　　右咒讫，想前令字成金书玉篆，即以舌抵上腭，化一金桥直冲斗口，字复化一火珠飞下，却用玉管一吸，咽下心宫。再敢东方青炁咽下祖宫，存肾炁上腾，心炁下降，水火交姤，火珠转动，光明彻天。存心宫有此一炓字，即内灵官也，以真炁运自夹脊双关直上顶门出，大震一声。师剔火轮诀于香上，化为火轮，着力一吸，呵在轮上，灵宫即现怒容。师以金光虚书一令字寡，师见此令，拱手于前。用金枪诀火犀罡引下坛，一步步存火焰起出。再默念：玉帝有令，不得有违。师以剑诀虚书唵吽咤三字向帅。再默念下咒曰：
　　东华敕命，径下九天。所召帅将，火官大仙。玉皇封号，正一灵官。火光闪烁，黑部盘旋。统领火兵，八万四千。神真莫敌，威镇魔天。万神拱手，众圣擎拳。下赴坛所，追究邪源。急急奉紫微大帝敕，南极火犀天尊法旨，谨召
　　正一吟神灵官马元帅，副帅白蛇马大将，神霄敕法玄坛赵元帅，管不信道法朱将军，迷魂倒降梅桥将军，监魂大将郁文通，驾若弼，领捉缚枷拷四大猛将，火犀五雷大将，内坛八将，外坛八将，六天火部吏兵。闻今召请，下赴行坛，听候指挥，立彰显应。疾。
　　召咒
　　罡神正直，神最为尊。鼻流黑雾，罩定乾坤。手执金枪，足踏火轮。邪魔见者，胆碎心惊。闻今召请，速出天门。来赴坛前，听候委役。
</div>
    <div class="pagination">
<a href="道法会元_page304.html">上一页</a><span>...</span><a href="道法会元_page300.html">300</a><a href="道法会元_page301.html">301</a><a href="道法会元_page302.html">302</a><a href="道法会元_page303.html">303</a><a href="道法会元_page304.html">304</a><span class="current-page">305</span><a href="道法会元_page306.html">306</a><a href="道法会元_page307.html">307</a><a href="道法会元_page308.html">308</a><a href="道法会元_page309.html">309</a><a href="道法会元_page310.html">310</a><span>...</span><a href="道法会元_page306.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
