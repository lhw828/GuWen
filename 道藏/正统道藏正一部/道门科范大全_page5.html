<!DOCTYPE html>
<html>
<head>
    <meta charset="UTF-8">
    <title>道门科范大全 - 第 5 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门科范大全 - 第 5 页/共 28 页</h1>
    <div class="content">　　以今早朝，升坛行道，请法众等运兹三捻上香，愿此香烟，腾空径上，供养无上至真师宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流某身，六气安和，百关调顺。宿殃积衅，随惠泽以蠲销；滞疾深灾，沐灵风而荡涤。中天注禄，南斗增年，眷属咸宜，祯祥密降。今故烧香，自皈依师尊大圣众至真之德。得道之后，永保长存，和与道合真。
　　忏方，命魔，三启，三礼。
　　重称法位。
　　具位臣某与临坛官众等，谨同诚上启，三清上帝，十极高真，醮筵两班，无边列圣，恭望洪慈，洞垂昭鉴。臣闻道本无为，感而有应；阴阳不测，变化难穷。甩常善以导群迷，播鸿慈而育三界。拯危救物，佐国度人，日用不知，神功无际。弟子某仰虑禀神之始，运气之初，亿劫以来，至于今日，不明罪福，罔识因缘，三业构非，六尘积衅，违天元生化之道，犯地司禁忌之文，亏四时应变之功，失万物遂成之性，故伤误杀，害及有情，不觉不知，累过无极。前业未忏，后罪有加。三官五帝之司，黑书记恶；泰岳罗酆之府，丹简落名。或因三命凶衰，五行刑克，星文临照，神杀冲妨；或因动役兴功，摙林运石，斩伐林木，穿凿冈原，惊触龙神，犯违禁讳，遂成疾厄，未获痊平，正气不和，三元失序。敢依科典，启置道场，下罄丹诚，上祈玄圣，无边罪咎，咸乞忏除。伏冀众圣垂光，万真回鉴，流大慈之施，降罔极之恩，敕勒四司，明告九府，为弟子某削除死籍，汪上生名，解厄祛灾，和冤释对，宿瑕清荡，积过销平。星辰回临照之文，年运息刑冲之咎，青帝加算，录肝护魂，白帝迁名，静魄安肺，辰星守肾，荧惑镇心。黄庭真人，和神守脏，天医将东，太一真灵，神药潜资，灵津密降。凶随愿解，疾逐云销，福寿永延，灾衰殄息。上愿帝图悠久，圣德昭明，四海无波，八弦有泰，干戈自戢，谷稼滋丰，君圣臣忠，天清地静。然乞弟子某家，九玄享福，七祖生天，五族安宁，六亲和睦。泉扃朗晏，九幽无罪考之声；三界混融，六道罢轮回之趣。飞行动息，有识含生，共沽广济之恩，咸契长生之果。上明天尊弘慈之泽，下副臣等忏谢之诚。谨启以闻。
　　知磬举，十二愿。
　　都讲举，存神烧香。
　　高功复炉。
　　香官使者、左右龙虎君、侍香诸灵官，当令臣向来早朝升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、三清上圣、昊天玉皇上帝御前。
　　知磬举，出堂颂。
　　出户，引至六幕堂。
　　道门科范大全集卷之四竟
　　道门科范大全集卷之五
　　广成先生杜光庭删定
　　忏禳疾病仪
　　午朝行道
　　法事升坛如式。
　　都讲举，各礼师存念如法。
　　高功宣卫灵咒。
　　丹灵朱火，炎霞激风。赤轮刚运，天光八仪。进威包罗，交变万方。流金豁落，群魔灭踪。辟奸破妖，明耀元功。金符召制，蹑云策龙。谣歌庆会，散花太空。神化宜运，四极安隆。伏御帝前，罔有不恭，和与道合真。
　　都讲举，鸣法鼓二十四通。
　　高功发炉。
　　无上三天玄元始三炁，太上道君，太上老君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今午朝，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启，速达径御太上无极大道、三清上圣、昊天玉皇上帝御前。
　　都讲举，请称法位。
　　具位臣某与临坛官众等，谨同诚上启，虚无自然元始天尊，无极大道太上大道君，大圣祖高上大道金阙玄元天皇大帝，太上老君，高上玉皇，十方已得道大圣，众至真，诸君丈人，三十六天帝君，玉虚上帝，玉帝大帝，东华、南极、西灵、北真、玄都、玉京、金阙、七宝、玄台、紫微上宫，灵宝至真明皇道君，上清、日月、九曜、南辰、北斗星君，三官五帝，九府四司，斗中道德诸君，无鞅圣众，玄中大法师，三天大法师，六十甲子本命星君，东岳上卿，司命真君，西极总真王君，名山洞府得道神仙，三界应感，一切真灵。臣闻至道融真，先天立极，神功独运，灵化潜彰。播清浊於两仪，肇裁成於万象。虽至虚辽邈，有感必通；玄洞幽遐，无祈不达。圣慈下济，俯念群生。惟俟精虔，克垂昭覆。臣等夙承明训，得备职司，凡有诚祈，理宜关奏，况奉词旨，敢　　不上闻。
　　宣词。
　　按如词言，诚情所切。弟子某以五常愆候，六气失和，疾厄所缠，忧危是切。遂感冥心大道，励志真乘，虔想清都，仰希玄鉴，开三元品格，按九奏文仪，启置道场，延降真圣。臣等谨相推率，澡炼身心，法地像天，修斋行道，披心稽颡，归命至真，洁念炷香，依科关奏。伏冀天尊大圣，太上众真，八极高尊，十方化主，三清三界，诸地诸天，日月帝君，星辰主宰，山川岳渎，一切威灵，开大宥之慈，降昭彰之应，回轩驻驾，愍鉴所祈，迂盖流光，证明深恳，滂垂巨福，允介殊祯，自国及家，普沾景贶。以今午朝行道，请法众等运兹初捻上香，愿此香烟，腾空径上，供养无上至真道宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流社稷尊灵，宗桃先圣，游神紫府，御景青元，会蒙谷以参真，戴列星而演道，垂休大宝，贻厥帝图，镇海岳以传芳，配乾坤而永祚。今故烧香，自皈依道尊大圣众至真之德。得道之后，永保长存，和与道合真。
　　以今午朝，升坛行道，请法众等运兹二捻上香，愿此香烟，腾空径上，供养无上至真经宝。臣等皈身、皈神、皈命，首体投地。仰依太上三尊，十方众圣，愿以是捻香功德，上祝当今皇帝，龙图凤纪，克保遐长，玄顷黄轩，允齐英睿。八溟昭泰，息戈甲以垂绅；万国和宁，混车书而契道。今故烧香，自皈依经尊大圣众至真之德。得道之后，保天长存，和与道合真。
　　以今午朝，升坛行道，请法众等运兹三捻上香，愿此香烟，腾空径上，供养无上至真师宝。臣等皈身、皈神、皈命，首体投地。仰依太上三尊，十方众圣，愿以是捻香功德，奉福弟子某家九玄七祖、一切幽灵。伏愿黑簿落书，青宫着箓，炼营魂於丹霍，乘云盖於紫微，介福见存，垂芳万叶。某灾销五运，咎灭三缠，六府宣和，百关调畅。深冤往对，随忏涤以皆平；旧厄新灾，应启祈而咸息。然后六亲五族，福祉旁资；九夜三涂，祯祥普及。今故烧香，自皈依师尊大圣众至真之德。得道之后，永保长存，和与道合真。
　　忏方，命魔，三启，三礼。
　　重称法位。
　　具位臣某与临坛官众等，谨同诚上启，三清上帝，十极高真，三界醮筵，两班列圣，恭望洪慈，洞垂昭鉴。臣等窃惟至圣垂文，上真流化，八书演妙，三洞开光，清都弘济度之仪，黄箓丹简着忏祈之格，诚情所达，感应可期。弟子某以迹处尘寰，名拘俗网，举心属念，未合正真，履行运身，多乖大道；或前生积世，不遇玄经，累结罪尤，未尝忏涤；或六情三业，过咎所深；或往债宿冤，考延所责，遂使灾凶在运，疾厄所缠，六府失和，百关未泰，缅惟风露，倍切忧兢。是敢沥恳披心，立斋祈福，按灵仙品格，开八景坛场，精备香灯，虔伸忏谢。伏冀玉清万圣，金阙众真，鉴纳丹诚，降流玄佑，使长生御史，开丹箓以延年；度厄尊神，回紫文而介福。安五神於五脏，正三气於三田。南天续增禄之符，东斗纪延龄之品。北宫落死，西府纪名，神气闲和，灾殃殄息，地无简对，水绝盟言，鬼断冤仇，人销谋议。星辰行度，无临照之凶；本命行年，无刑妨之咎。灵丹密授，妙药神资，速遂痊平，永期安泰，斋坛巨福，黄箓宝范殊功。上赞帝图，永昌天祚；旁资境土，克保安宁。外息干戈，内无疵疠，九幽夜府，六趣殊缘，咸享福因，俱登道岸。龙神守卫，境宇康宜，逍遥道风，沐浴惠泽。上明天尊大慈之施，下副臣等忏谢之诚。谨启以闻。
　　知磬举，十二愿。
　　都讲举，存神烧香。
　　高功复炉。
　　香官使者、左右龙虎君、侍香诸灵官，当令臣向来午朝升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、三清上圣、昊天玉皇上帝御前。
　　知磬举，出堂颂。
　　出户，引至六幕堂。
　　道门科范大全集卷之五竟
　　道门科范大全集卷之六
　　广成先生杜光庭删定
　　忏禳疾病仪
　　晚朝行道
　　法事升坛如式。
　　都讲举，各礼师存念如法。
　　高功宣卫灵咒。
　　五星高耀，瑞气飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪灭恶，道炁周流。神光照夜，阴翳俱收。万神降格，扇景乘飙。群生咸遂，惠遍神州，和与道合真。
　　都讲举，鸣法鼓二十四通。
　　高功发炉。
　　无上三天玄元始三炁，太上虚无大道君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛，天帝天真，当召此间土地里域，真官正神，急上关启。臣今晚朝，升坛行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣等身中，令臣所启之诚，速达径御至真无极大道、三清　上圣、昊天玉皇上帝御前。
　　都讲举，请称法位。
　　具位臣某与合坛官众等，谨同诚上启，虚无自然元始天尊，无极大道太上大道君，大圣祖高上大道金阙玄元天皇大帝，太上老君，高上玉皇，十方己得道大圣，众至真，诸君丈人，三十六天帝君，玉虚上帝，玉帝大帝，东华、南极、西灵、北真、玄都、玉京、金阙、七宝、玄台、紫微上宫，灵宝至真明皇道君，日月、九曜、南辰、北斗星君，三官五帝，九府四司，斗中道德诸君，无鞅圣众，六十甲子本命星君，玄中大法师，三天大法师，东岳上卿，司命真君，西极总真王君，名山洞府得道神仙，三界应感，一切真灵。臣闻混成构象，真一凝光，天地禀之以权舆，阴阳运之以生化。盛衰倚伏，善恶斜纷，日月有代谢之期，寒暑有推迁之数。惟兹大道，统贯幽明，延福垂休，广济群品。臣等早探真诀，获眄灵图。三洞琅函，有祈禳之品；九天金札，传拯护之文。四万劫而敷弘，五亿天之宗奉，制伏妖恶，征召魔灵，佐国立功，扶危救物。凡有祈向，敢不上闻。
　　宣词。
　　按如词言，理惟虔切。弟子某灾缠未息，疾厄未平，归命诸天，披心大道，请崇斋直，延降威灵，辅运丹诚，共希玄佑。以今晚朝，升坛行道，请法众等运兹初捻上香，愿此香烟，腾空径上，供养无上至真道宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流皇帝九庙尊仪，驾景三清，流祥万国，鸿基克固，凤历永昌。敬祝太子诸王，允扶大业。以及臣寮百辟，匡赞睿图，车轨大同，梯航毕集。今故烧香，自皈依道尊大圣众至真之德。得道之后，保天长存，和与道合真。
　　以今晚朝，升坛行道，请法众等运兹二捻上香，愿此香烟，腾空径上，供养无上至真经宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流某家七祖九玄、幽仪滞爽，超辞地壤，升翥天衢，息注讼於冥关，流福祥於后裔。九幽地狱，咸睹慈光；六趣群生，同跻善域。今故烧香，自皈依经尊大圣众至真之德。得道之后，永保长存，和与道合真。
　　以今晚朝，升坛行道，请法众等运兹三捻上香，愿此香烟，腾空径上，供养无上至真师宝。臣等皈身、皈神、皈命，首体投地。仰依太上三尊，十方众圣，愿以是捻香功德，归流弟子某身，冤债和平，灾凶销解，邪衰冰泮，疾厄云收，南斗延生，东宫注禄。洎诸眷属，普及人天，同享善功，咸臻道域。今故烧香，自皈依师尊大圣众至真之德。得道之后，永保平康，和与道合真。
　　忏方，命魔，三启，三礼。
　　重称法位。
　　具位臣某与醮坛官众等，谨同诚上启，三清上帝，十极高真，三界醮筵，两班列圣，恭望洪慈，洞回昭鉴。臣等参佩宝文，夙渐灵泽，窃披玄奥，志在敷扬，思立善功，广被群品。弟子某灾凶在运，疾厄所缠，列款表心，虔诚祷福，请崇斋直，关奏真灵。是敢遵按典仪，转经行道，忏谢弟子某前生今世，宿罪深尤。或违天地覆载之仁，或亏日月照临之德，犯二气五行之性，伤三光六纪之和。前冤未除，后罪重结，故杀误伤，肆意任心，不识因缘，罔知忌讳。六情所起，干犯幽明；三业所为，负越经训。成兹报对，构此灾危。又恐犯触龙神，兴工土木，侵伤地理，违爽天时。又恐宿曜所临，年运所犯，九宫刑克，八卦冲妨。疾厄既深，忧危是切。敢因启斋设款，忏谢过愆，烧香然灯，祈天请命，灾殃罪咎，戚乞忏除，使太一延生，三元却死，灵童投药，大帝降符，六府调和，百关宣畅，寿延禄永，祸灭福生。弟子某家，九祖生天，六亲蒙佑，九幽六趣，动植飞沉，各遂所宜，咸承福利。上愿龙图鸿业，地久天长，文德允修，武功遐着。川浮圣泽，日并睿明。八卦九畴，再彰於清洛；连珠合璧，重睹於玄穹。百谷无愆，三农有积，疵疠不作，水旱无侵，风雨以时，干戈永戢，遍该含识。下及幽途，川岳职寮，阴阳臣佐，诛邪助正，弘道安人，齐契道阶，俱升福岸。则上明天尊大慈之泽，下副臣等忏谢之诚。谨启以闻。
　　知磬举，十二愿。
　　都讲举，存神烧香。
　　高功复炉。
　　香官使者、左右龙虎君、侍香诸灵官，当令臣向来晚朝升坛行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启之诚，速达径御至真无极大道、三清上圣、昊天玉皇上帝御前。
　　知磬举，出堂颂。
　　出户，引至六幕堂。
　　道门科范大全集卷之六竟
　　道门科范大全集卷之七
　　广成先生杜光庭删定
　　消灾星曜仪
　　启坛行道
　　法事升坛如式。
　　都讲举，各礼师存念如法。
　　高功宣卫灵咒。
　　东方：
　　九炁青天，明星大神。焕照东乡，洞映九门。转烛阳光，扫秽除氛。开明童子，号曰玄卿。备卫我轩，上对帝君。收魔束妖，讨捕凶群。奉承正道，赤书玉文。九天符命，摄龙驿传。普天安镇，我得飞仙，和与道合真。
　　南方：
　　三炁丹天，焕景流光。荧星转烛，洞照太阳。上有赤精，合契虚皇。开明灵童，号曰华房。总统火兵，备守玉堂。斩邪束妖，剪截魔王。北帝所承，风火莫当。流铃交焕，翊卫坛场。正道流行，敢有巴狂。我享上功，坐运魁罡。亿劫长存，保天无疆，和与道合真。
　　西方：
　　七炁素天，太白流精。光耀金门，洞照太冥。中有素皇，号曰帝灵。保神安镇，卫我身形。断截邪源，王道正明。宫殿整肃，三景齐并。道合自然，飞升紫庭。灵宝符命，普惠万生。元皇正炁，来合我身。功加一切，天地咸宁，和与道合真。
　　北方：
　　五炁玄天，元始徘徊。辰星焕烂，光耀太微。黑灵尊神，号曰层威。统冠飞天，仙裙羽衣。备卫五门，检精捕非。敢有干试，豁落斩摧。玉符所告，神真八威。邪门闭塞，正道明开。映照我身，三光同辉。策空驾浮，举形仙飞，和与道合真。
　　中央：
　　一炁黄天，调理乾坤。陶镕阴阳，总统玄真。镇星吐辉，流焕九天。开光童子，号曰天璘。元炁阳精，焰上朱烟。洞照天下，及臣等身。百邪摧落，杀鬼万千。中山神咒，普天使然。五灵安镇，身飞上仙，和与道合真。
　　都讲举，鸣法鼓二十四通。
　　高功发炉。
　　无上三天玄元始三炁，太上道君，召出臣等身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今宿启告斋，建坛戏事，谨奏为入意，其诸情悃，具载疏文。以今启坛设位，备物陈仪，俨清众以无哗，演真仪而有俶。揆辰协吉，锡羡云初。虔罄精诚，上干层极。天上天下，咸乞闻知。愿得太上至真道炁，灵宝慧光下降，流入臣等身中，令臣所启之诚，速达径御至真无极大道、三清上圣、昊天金阙玉皇上帝御前。
　　都讲举，请称法位。
　　具位臣某与临坛列职官众等，谨同诚上启，大罗九皇至尊，十方上圣，三界应感，一切真灵。臣闻天不佑于鲜
　　德，内尽情而可以动穹极之尊；士不崇於匪仪，外尽文而可以举仙科之秘。惟致情文之谨，乃蒙真圣之临。况三箓重黄箓之仪，而九坛贵黄坛之盛。今则恭祓丛楹之秘，肃开华谕之场。旗猎天风，召五方之真气；剑横北斗，净千里之妖氛。众香馥以扬烟，法鼓琅而振响，俨洪规而肇始，励众志以惟寅。吟空洞谣歌之章，延上圣高尊之驭，大敷张於斋格，用忏洗於罪根。伏愿凡悃遥通，帝心下降，诞形丕应，洞察至诚。先遣监斋监醮真官，侍经侍香仙媛，传言玉女，奏事金童，来临圭洁之场，共领忱情之祷，证明法事，周洽愿心。然后玉羽群翔，驻鸾骖於静夜；翠华咸建，肆玉轪於层空。或乘胎化之仙禽，或驾飞云之天驷，纷然来格，敢不钦承，启兹玄感，上御至真无极道前。
　　知磬举，起敬赞。
　　唱十方。
　　礼足，各长跪皈命忏悔。
　　臣法众等，志心皈身、皈神、皈命十方无极大道，太上灵宝天尊，恭望洪慈，洞垂巨泽，普降洪恩。臣闻尽天下之物，不足以交神明；修胸中之诚，斯可以应天地。矧乃玄元之教，莫非清净之门。傥三业六根之过存，岂一纯二精之能格。当斋科之谨始，欲尘虑以先除。庶藉宣扬，以伸昭格。伏念臣与醮主某，自从旷劫，乃至今生，三业根深，十恶障重。有妙湛之体，为情所昏；有虚明之用，为物所蔽。欲恶盛而性有崔苇，闻见疏而智亦聋盲。不能外身，而多身殃；不能减口，而多口过。意有所至，爱有所为。积其有涯之生，造徧无边之罪。今则对列真而忏悔，体妙道以修为。诸业生於诸根，尘尘是妄；有身孰不有患，物物迷真。爰即灵坛，尽祛恶障。心疏瀹而内观无碍，性虚净而外境不为。翦翦之佞皆除，津津之恶悉去。已作之故业，永不蹈於覆车；未造之新殃，更不投於深阱。庶全身而远罪，无见利以忘真。伏愿众圣洞昭，皇灵远烛，以瑶池之水洒濯於群心，以甘露之华涤除於众垢。衰相罪根之消灭，灵光慧性之圆明，恪坚为善之心，仰俟降康之泽，祸沉九地，福起十方。臣等稽首礼谢无上至真三宝。
　　布真文。
　　知磬举，三启颂，三礼。
　　重称法位。
　　具位臣某与合坛官众等，谨同诚上启，虚无自然元始天尊，太上玉晨大道君，大王金阙老君，太上昊天玉皇上帝，九皇至尊，十方灵宝天尊，诸天大帝，三十六部尊经玄中大法师，上相上宰，上保上傅，三官五帝，十一大曜星君，十神太一真君，南斗六司星君，北斗七元星君，周天乾象二十八宿，十二官神，三百六十五度诸天列宿，本命元辰，天曹职司，九天真宰，三山五岳、福地靖庐、厚地洞宫、岳渎主宰，三界应感，一切真灵。臣闻天不显符，默有开先之命；帝能降鉴，俯垂眷佑之情。傥率励於翘勤，必导迎於景贶。臣等式循科法，备举明科，坛开预夕之严，词吐中情之切。上资家国，普济幽明。先期斋范之行，淑载真庭之启，驿龙上奏，羽盖分驰，鉴神壝之。权舆示天，威於咫尺。保全厘事，将覃及於人天；克举熏修，庶雄成於志愿。披诚伊始，颓祉有初，弟子词诚，谨当宣示。
　　宣词。
　　谛详词语，灼见至诚。罄纯意以弥勤，望真斿而乃睠。霞裾旅集，云篆数披，缛坛款剑佩之临，玉戺转旌幢之影。俨珍馐而侑供，酌醴虡以交神。锺虡奏音，与信词而并发；炉香腾气，随馨德以升闻。谅冥感之交通，获上灵之昭应。臣等备员摄事，按式宣科，先取阴时说戒，以今建坛为始，敷行法事。伏乞太上三尊，十方众圣，玄中大法师，应感真灵，勑勒监斋曹属、土地真官，载肃威神，式严坛宇，用徯云骈之集，以迎天仗之来，使邪秽荡除，埃氛远隔，宇宙澄寂，八风不翔。令臣等神气不迁，思念□感，启奏上达，成就斋功。须明且清晓，依法行道，续以启闻。
　　发愿。
　　都讲举，存神烧香。
</div>
    <div class="pagination">
<a href="道门科范大全_page4.html">上一页</a><a href="道门科范大全.html">1</a><a href="道门科范大全_page2.html">2</a><a href="道门科范大全_page3.html">3</a><a href="道门科范大全_page4.html">4</a><span class="current-page">5</span><a href="道门科范大全_page6.html">6</a><a href="道门科范大全_page7.html">7</a><a href="道门科范大全_page8.html">8</a><a href="道门科范大全_page9.html">9</a><a href="道门科范大全_page10.html">10</a><span>...</span><a href="道门科范大全_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
