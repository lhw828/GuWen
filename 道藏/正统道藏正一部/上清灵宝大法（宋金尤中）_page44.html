<!DOCTYPE html>
<html>
<head>
    <meta charset="UTF-8">
    <title>上清灵宝大法（宋金尤中） - 第 44 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清灵宝大法（宋金尤中） - 第 44 页/共 56 页</h1>
    <div class="content">　　焚真水合同符。
　　取北方水炁，与自己肾中炁合，吹入水池中。咒曰：
　　北方之君，黑帝之精。辰星使者，壬癸将军。玄武阴神，肃肃清音。五行造化，万物发生。天帝有勑，使者须听。摄召亡魂，荡濯身形。急急如好生元君律令。
　　焚石景水母。
　　东井黄华，石景王精。飞玄水母，金体玉津。滔滔源源，不竭池亭。九龙濯炼，三光重精。仙人吐润，炼度亡灵。内外朗彻，表裹洞明。百关九窍，元炁滋荣。五藏六府，万神自生。胞胎结节，随水开扃。死炁断绝，恶根沉零。我今炼化，死骸生魂。返故改貌，玉体金容。变化炼秽，飞升紫宸。急急如上帝律令勑。
　　再咒
　　大玄法水，五行之数。生育万物，死能涤苦。若非大道，何以济度。急急如紫微帝君律令。
　　再咒三遍。
　　焚金液炼形符。
　　金液炼形，与道合真。开明三景，是为天根。无幽无极，无始无穷。元皇元始，灵魔绛宫。紫云飞天，身乘六龙。水上火下，流入三宫。神归阳明，大道自通。急急如上清金液炼形律令。
　　次以玄水洒水池，咒曰
　　已枯复荣，已灭复生。得生天上，更禀太灵。九天之勑，返复胎婴。秽炁断除，白尸返生。急急如上帝律令。三徧。
　　次咒曰。
　　变火沼
　　师诣火沼，左手自子转，至亥剔出，却寅勒至巳，紧搯定，右手执剑诀，遥画地成火沼。
　　开天门，放地户，留人门，通鬼路。
　　诵净天地咒一遍，以玄水洒火沼。
　　焚真文，密启白。
　　东华上相木公青童道君，乞布流阳炁，下入沼中，化成广大之沼。
　　想烈火流金，自巽户流入沼中，炎炎发焰，取南方炁三口，呵之。次诵隐语一遍，取丙炁一口，呵入沼中，噀玄水一口，放诀。
　　焚请降真火日魂符。
　　左手自寅勒，至午剔出。默咒曰：
　　火帝君降。七徧，取南方炁布沼。
　　次搯午文，咒曰：
　　掷火万里，流铃八冲。念三＋二徧，取午炁一口，呵入火沼中。
　　想自己鼻中，火铃满地洞赫。次厉声祝曰：
　　南昌上宫，受炼官属，火府神吏，炼度玉童玉女，引领亡魂，诣火沼受炼。
　　火炼丹界天尊。
　　焚真火合同符。
　　搯午文，取南方火炁一口，与自己心中亦炁合同，呵入沼中，想亡魂入火沼受炼。
　　发火咒
　　南方之君，赤炁之精。荧惑使者，丙丁将军。朱雀炎神，赫赫阳精。五行造化，万物发生。天帝有勑，使者须听。摄召亡魂，炼度真形。急急如南方火帝律令勑。
　　火炼丹界天尊。
　　焚火铃符，炼身符。
　　炎神炎神，火铃火铃。上通紫微，下极黄冥。却邪炼魂，赤帝之灵。炎精二神，三台流光。炼胎易质，魄炼魂康。秽炁姐落，乘烟飞扬。阴炁消释，阳炁混康。精神益壮，洞入火乡。混合九炁，总契虚皇，吴天有勑，流金振芒。九天焕落，利贞无疆。急急如上帝勑。
　　火炼丹界天尊。
　　再咒
　　炁化成人，尸变入玄。三化九炼，升入九天。九天之劫，更度亡魂。受炼更生，得为真人。急急如上帝律令。
　　三徧丙炁。
　　仙化成人天尊。次祝白火沼官将，火炼玉童玉女，引领亡魂，出流火之池，灌溉五芽真炁，混合百神。
　　存火炼神将，玉童玉女，引领亡魂出火池。
　　五灵五老天尊。
　　焚五芽符即五芽真文符。
　　谨请东方青帝，青灵之童，甲乙之官，从虚空中来，赍厥阴之炁，青芝玉浆，灌溉亡魂紫微宫。
　　谨请南方赤帝，赤灵之童，丙丁之官，从虚空中来，赍少阴之炁，绛芝玉浆，灌溉亡魂绛宫。
　　谨请西方白帝，白灵之童，庚辛之官，从玄虚中来，赍太阴之炁，素芝玉浆，灌溉亡魂华盖宫。
　　谨请北方炁帝，炁灵之童，壬癸之官，从玄虚中来，赍少阴之炁，玄芝玉浆，灌溉亡魂太阴宫。
　　谨请中央黄帝，黄灵之童，戊己之官，从玄虚中来，赍太阴之炁，金芝月华，灌溉亡魂玉堂。
　　次咒
　　千和万合，自然成真。真中有神，长生大君。无英公子，白元尊神。一太一司命，桃康合延。执符把箓，保命生根。上游上清，出入华房。八冥之内，细微之中。下镇人身，泥丸绛宫。中理五
　　炁，混合百神。十转回灵，万炁齐仙。急急如上帝律令勑。
　　举旛，至坛中正立。
　　高功再白。
　　亡过某等，早缠世网，夙昧真修，九炁无归，五行荡失，三魂受谴，万勑飘流，不假良因。难回生理。当职既依典格，启告真灵。体乾坤造化之功，法阴阳和合之数，匹配水火，濯炼神形。降两曜之精华，结五行之冲秀。立根受祖，溟滓生津，杳冥聚真，恍惚有象。盖物有终而必始，理以变而乃通。鬼复为人，身当仙化。除已表闻九天上帝，乞为流祥颁庆，录本生神。锡正炁於九关，合胎圆於十月。再资混沌，重睹清明。
　　谨上请帝真胞命元元一黄演之炁，缠其胞，使胞源宣通，上彻於天以生成。
　　焚第一章符，诵章。
　　混合空洞炁，飞爽浮幽寥。延康无期勑，眇眇离本条。苦魂沉九夜，乘晨希阳翘。大有通玄户，郁单降晨霄。黄云凝灵府，阴阳炁象交。胞元结长命，恶根应化消。桃康合精延，二帝秀玉飘。灌溉胞命门。精练神不雕。九天命灵章，生神神自超。元君遏死路，司马论洞谣。一唱万真和，九徧诸天朝。稽首恭劫年，庆此荣旧苗。
　　谨上请帝真胎命元洞冥紫户之炁缠其胎，使胎结解根，下响於地以固灵。
　　焚第二章符。
　　无量结紫户，炁尊天中王。开度飞玄爽，凝化轮空洞。故根离昔爱，缘本思旧宗。幽夜沦遐劫，对尽大运通。帝真始明精，号曰字元阳。婴儿史伯华，结胎守黄房。斩根断死户，熙颐养婴童。禅善导灵炁，玄哺飞天芳。华景秀玉质，精练自成容。务玄育尚生，罗列备明堂。太虚感灵会，命我生神章。一唱动九玄，二诵天地通。混合自相和，九徧成人功。大圣庆元吉，散华礼大空。诸天并欢悦，一切稽首恭。
　　谨上请帝真魂命元长灵明仙之炁，缠其三魂，使魂门练，通神以达精。
　　焚第三章符。
　　须延总三灵，玄元始炁分。落落大梵布，华景翠玉尊。明范飞玄景，开度长夜魂。游爽赴期归，炁炁返故根。大帝号阳堂，字曰八灵君。九关回禄道，胎炁生上元。陵梵度命籍，太乙辅精延。泥丸敷帝席，三部八景分。魂生摄游炁，九转自成仙。琅琅九天音，玉章生万神。三徧列正位，炁参八辰门。玄关遏死户，灵镇津液源。应会感灵数，明道历回灵。庆此婴儿蜕，稽首赞洞文。
　　谨上请帝真魄命元阳尸冥演由之炁，缠其七魄，使啤户闭关，天王降仙以安宁。
　　焚第四章符。
　　寂然无色宗，兜术抗大罗。灵化四景分，万条翠朱霞。游魄不顾返，一逝洞群魔。神公摄游炁，飘飘练素华。荣秀桩劫期，乘运应灵图。空洞生神章，琼音逸九霞。一唱万真会，骞爽合成家。九转景灵备，郁郁曜玉葩。兜术开大有，一庆享祚多。上圣回帝驾，婴儿欻以歌。不胜良辰会，一切稽首和。
　　谨上请帝真藏府命元五仙中灵之炁，缠其五藏，使藏府清凉，五帝朝真以存神。
　　焚第五章符。
　　翻翻五帝驾，飘飘玄上门。游步黄华野，回灵骄乐端。采集飞空景，旧爽多不存。太微回黄旗，无英命灵幡。摄召长夜府，开度受生魂。公子辅黄宁，总录具形神。玉章洞幽灵，五转天地分。炁炼元藏府，紫户自生仙。数周众真会，启阳应感繁。玉女灌五香，圣母庆万年。三界并欢乐，稽首礼天尊。
　　谨上请帝真灵府命元高真冲融之炁，缠其六府，使胃管生津以纳和。
　　焚第六章符。
　　应声无色界，霄映冠十方。回化轮无影，冥期趣道场。灵驾不待辔，朗然生神章。空洞谅无崖，玄爽亦为强。练胎返本初，长乘飞玄梁。崭畜丧天真，散思候履常。斩伐胞树滞，心游超
　　上京。愿会既玄玄，悟我理兼忘。介福九天端，交礼地辰良。混化归元一，高结元始王。稽首俦灵运，长谢嚣尘张。
　　谨上请帝真元府命元高仙洞笈之炁，缠其九窍，使九窍开通，心神朗清以开关。
　　焚第七章符。
　　玄会统无涯，混炁归梵辅。务猷运灵化，潜推无寒暑。乘数构贞条，振袂拂轻羽。琼房有妙韵，泛登高神所。圆轮无停映，真仙森列序。上上霄衢邈，洞元深万巨。秀叶翳翠霞，停荫清泠渚。遨玩怡五神，繁想啸明侣。五难缘理去，冲心自怡处。爽魂随本根，亹亹空中伫。七诵重关开、豁滞非神武，运通由中发，高唱稽首举。
　　谨上请帝真华府命元真灵化凝之炁，缠其八景，使三部八景，整具形神，幽夜光明以防身。
　　焚第八章符。
　　清明重霄上，合期庆云际。玉章散冲心，孤景要灵会。焕落景霞布，神衿靡不迈。玉条流逸响，从容虚妙话。灵音振空洞，九玄离幽裔。感爽无凝滞，去留如解带。明识生神章，高游无终败。玄景曜云衢，迹超神方外。应感无方圆，聊以运四大。研心稽首诵，众圣共称快。
　　谨上请帝真岳府命元自然玄照之炁，缠其身，使三关五藏，六府九宫，金楼玉室，十二重门，紫户玉阁，三万六千身神，万八千宫府，三百六十机关，根元本始，一时生神。令神布炁，炁满能声，声尚神具，毛发生身，诸天下临，以保其身。
　　焚第九章符。
　　无结固无情，玄玄虚中澄。轮化无方序，数来亦回乘。谁云无色平，峨峨多丘陵。冥心纵一往，高期清神征。良遇非年岁，劫数安可称。浮爽缘故条，返胎自有恒。灵感洞太虚，飞步霄上冰。津趣鼓万流，潜凝真神登。无爱故无忧，高观稽首升。
　　高功再白：
　　夫三炁为天地之尊，九炁为万物之祖。故三合成德，九阳为真。实天地之玄功，乃阴阳之妙用。今为亡过某，上请九天降炁，五体聚神。既膺大道之殊恩，当禀上真之慈训。盖九炁生其神，三元育其质。黄白致相，混沌合形。六甲周流，五行结植。法天象地，含阴吐阳。则地刚柔，应天文分度。千真备列，万象森罗，合道通真，既尊且贵。於是首为昆仑，发为星辰，眉为华盖，眼为日月，鼻为天柱，耳为天窗，口为天门，面为天镜，五岳四渎，八海九江，一元二仪，三光四象，五行六律，七元八景，九宫十方，三十六天，三十六地，莫不备焉。皆大道之妙应，神灵之所生也。汝等若不能尊其炁，贵其神，省兹始末，念其本真，以至躁动凡浊，淫恶乱心。则伤其神炁，炁尽神逝，魂沉五道，魄殁三途，业增九阴，殃流七祖，生生劫劫，休息无期，可不悲哉。汝等自当清虚，灭欲正念，无反更生，受形人道。尤宜含纯养素，抱朴归元，於慧性中会正道。是时则神仙可学，天上可登。故今神变之义，是学
　　仙炼神之门户开，异时归真向道之良心。於二仪育质，九炁结形之后，再行焚化玉婴神变灵符。汝等其探悉此意，毋忘此时也。
　　焚玉婴神变符。
　　上元真一，守固泥光。中元真一，守神绛宫。下元真一，守卫命门。三元齐景，保命益年。招灵致炁，生降自然。变形炼骸，骨化成仙。毛羽飞轻，腾翔帝前。急急如律令。
　　次以水洒受度亡魂，咒曰：
　　天澄炁清，五色高明，日月吐浑，濯炼身形。神精内爽，法火炼真。光景洞耀，焕映上清。炁不受尘，五府纳灵。罪灭三途，祸消九冥。恶根断绝，福庆自生。今日大愿，一切告盟。身受开度，升入帝庭。
　　又咒
　　北斗落死，南斗上生。万灵侍卫，诸天记名。洞观无碍，元享利贞。急急如律令。
　　放水盂，祝白
　　汝等亡魂，受炼已毕，躬身坛下，承领功德，托化人天，逍遥自在。
　　次两手煞文，擎酆都形生天箓，吹中天炁一口，放箓上，白咒：
　　元始符命，时刻升迁。北都寒池，部卫形魂。制魔保举，度品南宫。死魂受炼，仙化成人。生身受度，劫劫长存。随劫轮转，与天齐年。永度三涂，五苦八难。超浚三界，逍遥上清。
　　说戒
　　伏闻太极未判，一炁混融。自一分三，元纲遂演。高澄乾盖，下奠坤舆，孕毓粹冲，以生人物。惟人之身法象天地，配合阴阳，故独灵於万物。夫一炁於本，先地先天。天地因兹，以成覆载。人物禀兹，以生形质。形质既立，於是有始有终。人能识存亡之机，达生死之变，则死未足惊，生非可乐。身与我累，世亦非真。富贵如浮云，恩爱等梦幻。要须自能解悟，回省真源，断贪着心，绝执迷念。百虑俱消，一性湛然，生死去来，本何牵系，可以升陟嘘无。盖我禀兹一灵，亦与天地相为终始，何以一死一生之为累耶。且人固非恶生而乐死也，惟其拘缠世网，沉昏爱缘，念虑不纯，诸妄竞起，但纵情而无极，岂悟生之有涯。富贵燔身，荣名在念，货财山积，志亦未厌。大数一来，悉非己有。身谢之后，贪恋益深。寂寂幽途，沉沉夜壑，是知业缘报对，尚有休期。贪恋迷昏，永无了日。故太上启冲虚之化，大道开清净之门，拯此迷途，出诸疑网，此则垂科立教之本意也。今兹亡灵已弃世缘，魂未能整复。虽数运自有反生之期，而所不能超脱者，亦由执迷之未释，贪恋之在怀。故也当司已为祈告上真，请降符命。布阴阳之正炁，合水火之真精。复其神明，炼其魄识，重资混沌，再立根基，可为累劫良缘，千生庆幸。然而犹在亡灵自加警省，高作达观，庶可永脱轮回，长辞障恼。切宜深悟死生之理，彻透存亡之机。当知世之金玉珠珍不足宝也。绮罗锦绣不足奇也，富贵华侈不足荣也，粟帛财货不足恋也。至如夫妻父子，固云义重大伦，然生聚死散，亦理之常，岂能保其长且久耶。然此等皆人情之所，不可兔者。今乃谓物不足惜，恩不足恋，是果何也。盖四大百骸，人孰不自爱重。及其所穷运尽，形化神驰，血尸肉质，悉皆朽腐。回顾一身，尚不能有，况货财恩爱哉。由此言之，生则未兔随逐世缘，死则不须迷恋恩爱。所当省理者，惟一灵本性，劫劫生生，未尝泯灭。则知形容累我，尸魄乱我，财宝昏我，恩爱惑我。我之本真，固自清净冲虚。超出五行之外，则罪福因缘，冤雠报对，亦将焕然冰释，天堂地狱悉成一空。惟当认取未生我身以前，一无所有。方可知根识性，悟本超凡。则濯形太阳，反生人道，特余事尔。今则炼化已毕，升迁有期，若受质於人间，当毋忘於修检。生生常归正道，世世不堕迷途。太上三皈九戒，谨当宣演人间天上，毋忘戒言。
　　宣告亡灵，第一皈依，无上道宝。
　　夫道宝者，先天先地，无形无名。谓其无，则孰为造化之根源。谓其有，则难窥希夷之阃域。生万炁而罔能测其际，立三才而不自以为功。或隐号而藏名，或聚形而散炁。泽流万劫，高总一元，世世生生，当遵道宝。
　　道宝赞
</div>
    <div class="pagination">
<a href="上清灵宝大法（宋金尤中）_page43.html">上一页</a><span>...</span><a href="上清灵宝大法（宋金尤中）_page39.html">39</a><a href="上清灵宝大法（宋金尤中）_page40.html">40</a><a href="上清灵宝大法（宋金尤中）_page41.html">41</a><a href="上清灵宝大法（宋金尤中）_page42.html">42</a><a href="上清灵宝大法（宋金尤中）_page43.html">43</a><span class="current-page">44</span><a href="上清灵宝大法（宋金尤中）_page45.html">45</a><a href="上清灵宝大法（宋金尤中）_page46.html">46</a><a href="上清灵宝大法（宋金尤中）_page47.html">47</a><a href="上清灵宝大法（宋金尤中）_page48.html">48</a><a href="上清灵宝大法（宋金尤中）_page49.html">49</a><span>...</span><a href="上清灵宝大法（宋金尤中）_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
