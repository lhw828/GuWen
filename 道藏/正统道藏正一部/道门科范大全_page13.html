<!DOCTYPE html>
<html>
<head>
    <meta charset="UTF-8">
    <title>道门科范大全 - 第 13 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道门科范大全 - 第 13 页/共 28 页</h1>
    <div class="content">　　忏方。
　　一二启。
　　三礼。
　　重称法位。
　　具位臣某与临坛官众，谨同诚上启，太上三清上圣，昊天玉皇上帝，九皇至尊，十方上圣，三十六部尊经玄中大法师，火德上真，三界应感，一切真灵。臣闻清静之教，大阐於西周；正一之风，宣行於东汉。自虚皇之造物，至道居尊；洎盘古之开天，神化为主。东西列阴阳之位，南北定坎离之宫，日月运行，星辰经纬，所以斡旋二气，制御万神。矧火德之尊星，实中天之景曜。司盗司疾，主饥主兵，所居之国罹殃，所向之方为乱，本人为之勃缪，致天变之不常。醮官某恭以斗建南杓，魁每端於坎位；火居夏历，卦正属於离宫。事宜思患以预防，人在省躬而祇畏。欲图宁谧，敢怠祈禳。臣等夙慕冲虚，冥探道奥，参经佩箓，按法行科，将感格於真灵，必荡清於尘垢。伏愿黄华濯质，赤景分晶，涤阴秽於百关，保灵光於八素，肃清坛席，感降飙符，恭按明科，俨崇粹象。以小臣之法众，歌大有之秘章，少伸昭报之诚，祇迓冲游之贶。属兹关告，辄罄忱词。伏愿列曜收威，法星息照，重华降福，太白辟兵，火无焚燎之灾，水息漂流之患。朱陵大帝赐以长生，南极老人锡之上寿。丹灵所统所辖之圣，转祸为祥；灾惑所变所化之星，依躔顺度。一方蒙佑，比屋沾恩，俱亡卒暴之惊，共享清平之乐，乾元清泰，地纪安宁，圣祚遐长，生民康辑，上明天尊大慈之泽，下副臣等皈向之诚，谨启以闻。
　　十二愿。
　　复炉。
　　香官使者、左右龙虎君、侍香诸灵官，当令臣向来清旦行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启，速达径御至真无极大道、昊天玉皇上帝御前。
　　出堂颂。
　　道门科范大全集卷之三十二竟
　　道门科范大全集卷之三十三
　　三洞经箓弟子仲励编
　　誓火攘灾仪
　　临午行道
　　法事升坛如式。
　　各礼师存念如法。
　　宣卫灵咒。
　　丹灵朱火，炎霞激风。赤轮刚运，天光八冲。迸威包罗，交变万方。流金豁落，群魔灭踪。辟奸破妖，明耀元功。金符召制，蹑云策龙。谣歌庆会，散花太空。神化冥运，四极安隆。伏御帝前，罔有不恭，和与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今临午行道，谨奏为入意，其诸忱悃，已录告闻，愿得太上＋方至真道炁，灵宝瑞光下降，流入臣身中，令臣所启，速达径御至真无极大道，昊天玉皇上帝御前。
　　请称法位。
　　具位臣某与临坛官众，谨同诚上启，虚无自然元始天尊，太上大道君，太上老君，太上昊天玉皇上帝，紫微天皇大帝，紫微北极大帝，圣祖天尊大帝，后土皇地祇，元天大圣后，十方无极大道，诸天天帝，三十六部尊经玄中大法师，圆穹上象火星执法真君，所变所化、列宿星君，厚地洞天、岳渎主宰，南方离位丙丁巳午火部官属，三界应感，一切真灵。臣闻元精垂象，紫微端北极之尊；列曜交踱，火德御南昌之府。幽赞生成之化，广敷临照之功，居绛阙以垂光，司丹天而布政。所临分域，可验灾祥，应二数以秉权，历周天而舒彩。或星纲改运，或分野流祥。凡处光明，敢忘寅畏。醮官某叨居尘界，幸托真休，属星火之戒期，正朱明之在候。当此流金之日，畏夫烁石之威，震惧靡宁，省循自咎。於是冥心谢过，克己惩愆，启净醮於私居，诵真诠於邃宇，仰惟霄极，俯察舆情，冀垂监在之休，可使安常之庆。臣等忝居道职，监主坛科。望天门之九重，神游玉阙；存洞章於太一，默想金姿。冀回有裕之慈，施以无涯之泽。臣既承词悃，敢不上闻，爰有心诚，谨当宣奏。
　　宣词。
　　谛详词语，备见忱恂。天无臭而无声，唯闻善听；道有情而有性，所应不违。将以感格者，必在至诚；欲祈潜通者，须凭善祝。臣闻元从一炁，肇立阴阳，彰洪化於太空，育飞精於冲极。隆隆神岳，眇眇天阶，万灵翊卫於元皇，列宿制安於群动。在昔青童画卦，赤帝滋民，龟龙负河洛之文，麟雀应嘉祥之命。有熊治世，金母传符，大范备以既陈，天象幽而斯显，一人崇则万方昭泰，百一王顺则千古攸遵，咸继位於供猷，居中央而布德。今则熏风应律，畏景当时，仰临照之无私，奉明威之有感。式涓良日，严启仙科，冀格高真，康延景福。以今临午行道，请法众等运兹初捻上香，愿此香云，腾空上彻，供养十方道宝天尊。臣等皈身、皈神、皈命，首体投地，以是捻香功德，上祝当今皇帝陛下。伏愿玉历延洪，丕基久大，寿同天地，德并唐虞，离明常运於照临，乾健大施於宰育。皇后坤德厚载，月魄齐辉，翊赞圣君，克昌大业。常推慈俭，宣内则於九围；永布惠和，庆本支於万世。今故烧香，自归依道尊大圣众至真之德。得道之后，保天长存，和与道合真。
　　以今临午行道，请法众等运兹二捻上香，愿此香云，腾空上彻，供养十方经宝天尊。臣等皈身、皈神、皈命，首体投地，以是捻香功德，归流某家九先滞识、七祖神仪、过往亲缘、已亡眷属。伏愿金书度命，玉匮荐神，灵府凝於黄云，仙门生於紫户，澡新旧爽，升陟丹庭，均善利於亿曾，覃余休於来裔。今故烧香，自归依经尊大圣众至真之德。得道之后，升入无形，和与道合真。
　　以今临午行道，请法众等运兹三捻上香，愿此香云，腾空上彻，供养十方师宝，天尊。臣等皈身、皈神、皈命，首体投地，以是捻香功德，归流某家长幼尊卑，亲缘眷属，三官清净，九户圆明，八景荣形，七元通炁。荷清都之纯喜，丕对洪休；俾素志之感神，显增洪算。推五行，勋冀收威於火德；叙八卦，则祈解难於离宫。退舍在兹，回禄不至。今故烧香，自归依师尊大圣众至真之德。得道之后，永保长生，和与道合真。
　　忏方，命魔，三启，三礼。
　　重称法位。
　　具位臣某与临坛官众，谨同诚上启，虚无自然三清上圣，昊天玉皇上帝，九皇至尊，十方上圣，三十六部尊经玄中大法师，火德上真，三界应感，一切真灵。臣闻景曜舒光，高耸太虚之上；列星拱极，端居寥廓之中。总化育以宣精，辅生成而布德，摄万魔於三界，张列宿於诸天。大阐真功，普济群品。醮官某叨居道荫，获处人伦，念兹一介之微，亦被三辰之照。但以色身所累，妄想难除，沉迷利害之场，汨没爱憎之境。惟其稔内热之祸，当必致自焚之灾，虑回禄之不虞，乃先事而控告。涓兹谷旦，设此殊科，心意精微，香花芬馥，讽琼编之隐韵，诵玉笈之空歌，不辞永日之勤，冀达高真之听。伏愿众真来格，多福渐臻。蠲疫疠於未形，神无出祟；却祸殃於方至，火不为灾。俾里闬之咸安，保室家而胥庆。众罪永灭，万灾不干，使门户之昌隆，得生身之受度。世世昌炽，乃子乃孙；劫劫长存，一旦今亘古。真根不昧，妄想悉除。上愿皇帝羲皡齐华，农黄继躅，峻鳌峰而等福，廓鹏海以增年。妃后诸王，辅宁大宝。文阶武列，翼亮洪基。后冀二象昭融，三光贞正，熏风入律，和气调时。农功有积於京坻，民俗咸登於仁寿。三徒九夜，动植飞沉，同均浩荡之恩，俱契正真之果，上明天尊大慈之泽，下副臣等恳切之诚，谨启以闻。
　　十二愿。
　　复炉。
　　香官使者、左右龙虎君、侍香诸灵官，当令臣向来临午行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之三十三竟
　　道门科范大全集卷之三十四
　　三洞经箓弟子仲励编
　　誓火禳灾仪
　　晚朝行道
　　法事升坛如式。
　　各礼师存念如法。
　　宣卫灵咒。
　　五星高耀，瑞气飞浮。元始集神，天地交周。玉符宝节，啸命微幽。掷火扬威，奸凶无留。万魔振伏，纷葩却消。摧怪灭恶，道炁周流。神光照夜，阴翳俱收。万神降格，扇景秉飙。群生咸遂，惠遍神州，和与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今静夜行道，谨奏为入意，其诸忱悃，已录告闻，愿得太上十方至真道炁，灵宝瑞光下降，流入臣身中，令臣所启，速达径御至真无极大道、昊天玉皇上帝衔前。
　　请称法位。
　　具位臣某与临坛官众，谨同诚上启，虚无自然元始天尊，太上道君，太上老君，太上昊天玉皇上帝，紫微天皇大帝，紫微北极大帝，圣祖天尊大帝，后土皇地祇，元天大圣后，十方无极大道，诸天天帝，三十六部尊经玄中大法师，圆穹上象火星执法真君，所变所化、列宿星君，厚地洞天、岳渎主宰，南方离位丙丁巳午火部官属，三界应感，一切真灵。臣闻阳灵表瑞，火德承天，分日域以继明，御离方而定位。爰司夏历，以正岁功。由是出入绛霄，循环黄道，应期不素，谪见无私。虽悬象着明，系乎邦国；而垂灾介福，亦及生灵。臣等叨荷灵休，蹈兹昌运，未能洗心炼质，遁迹嵓峦，混浊尘寰，因循俗境。而济人助国，救物为先，凡有投诚，理宜升达。况奉词悃，敢不上闻，爰有心词，谨当宣奏。
　　宣词。
　　按如词言，丹诚激切。叩之斯在，格以不违。伏闻眇邈高穹，幽微上境，荧煌火德，皇应鹑星。数推地二之神，宿而弥壮；位据离明之正，尊而不亲。生土克金，出寅入戌，考炎凉而知伏见，眂授象而辨妖祥。在职有功，犹配食心之享；乞灵救疾，尚惇祭爟之仪。蚓此凡微，每叨真荫，常翰渊冰之虑，恭投豺獭之诚，肃按秘文，俯陈明荐。以今静夜行道，请法众等运兹初捻上香，愿此香云，腾空上彻，供养太上三尊。臣等皈身、皈神、皈命，首体投地，仰惟圣火星执法真君。伏愿暂舍躔宫，遥临法会。朱旛赤旆，紫雾红霞，灵突相参，狞神所侍。辉辉天际，扇育物之。晴风赫赫，空中垂照。临之景贶，有禳必去，无迭不来。金烬兰膏，照九幽之阴慝；檀烟瑶水，驱不善之时殃。惟冀大火安流，毕方窜匿，偕五行之有庆，觊三伏以无虞，举至止之百祥，归蔼然之多士，杳杳洪造，区区此心。今故烧香，自归依道尊大圣众至真之德。得道之后，保天长存，和与道合真。
　　以今静夜行道，请法众等运兹二捻上香，愿此香云，腾空上彻，供养太上三尊。臣等皈身、皈神、皈命，首体投地，以是捻香功德，仰惟大圣火星执法真君，虚中作离，包神水停含之德；日晶为性，抱毕月生化之宜。以苦滋甘，居常属礼，虔诚有感，照烛无私。惟冀社稷尊灵，宗祧先圣，怡神绛阙，证品朱宫，流荫帝图，永昌大业，茂隆亿载，庆集千祥。今故烧香，自归依经尊大圣众至真之德。得道之后，升入无形，和与道合真。
　　以今静夜行道，请法众等运兹三捻上香，愿此香云，腾空上彻，供养太上三尊。臣等皈身、皈神、皈命，首体投地，以是捻香功德，仰惟大圣火星执法真君。愿藏烜惧威光，不致侵门害鱼之咎；乞止赫烈形势，永无焚厩伤人之忧。凶悉未萌，吉皆来兆，闻祈不忒，见请皆从。仍冀某家丹箓祛灾，清都介福，家门叶泰，善念惟新，旁周品汇之中，俱契真常之妙。今故烧香，自归依师尊大圣众至真之德。得道之后，永保平康，和与道合真。
　　三启，三礼。
　　重称法位。
　　具位臣某与临坛官众，谨同诚上启，太上三清上圣，昊天玉皇上帝，九皇至尊，十方上圣，三十六部尊经玄中大法师，火德上真，三界应感，一切真灵。臣闻滥处人伦，缪居圣世，幸承灵宝荫育，得睹蕊笈真科。闻有福善祸淫，在操心之所致；恐其信邪倒见，莫反念以归依。惟无上之元尊，假有为之妙法，昭垂经典，永觉昏蒙，禳於未兆之间，安有追前之悔。今醮官某投诚大道，沥恳诸天。每惟自不觉知，渐小愆而致甚；常忧变更运数，或积业以难逃。夙夜靡遑，行藏在念。七珍五谷，虑有积而不散之非；六畜二蚕，恐昭物极恶盈之罪。今陈菲薄醮礼，祷谢荧惑星君，恭按阙伯之规模，愿遂景公之仁感。悯兹惕若，锡以安然，里域无卒暴之惊，居止有清闲之慰。四时宁谧，八节欣怡，绝灯烛非次之光，息炉灶殊常之焰。普及各门，康泰一境，澄清乐业，安居怀仁，率善上愿，二仪昭泰，三景辉华，九谷滋丰，五兵韬戢，龙神警卫，疫毒无侵，谋生遂安逸之欢，在野有讴歌之乐。飞沉遂性，动植舒荣，九夜开光，三途罢对，见大道无方之应，契圣明有感之祈。普及幽遐，俱升福岸，上明天尊大慈之泽，下副臣等皈命之诚，谨启以闻。
　　十二愿。
　　复炉。
　　香官使者、左右龙虎君、侍香诸灵官，当令臣向来静夜行道之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启，速达径御至真无极大道、昊天玉皇上帝御前。
　　出堂颂。
　　出户。
　　道门科范大全集卷之三十四竟
　　道门科范大全集卷之三十五
　　三洞经箓弟子仲励编
　　誓火禳灾仪
　　设醮行道
　　法事升坛如式。
　　各礼师存念如法。
　　宣卫灵咒。
　　五星列照，焕明五方。水星却灾，木德致昌。荧惑消祸，太白辟兵。镇星四据，家国利亨。名刊玉简，字录帝房。乘飙散景，飞腾太空。出入冥无，游宴十方。五云浮盖，招神摄风。役使万灵，上卫仙翁，和与道合真。
　　鸣法鼓二十四通。
　　无上三天玄元始三炁，太上道君，太上老君，召出臣身中三五功曹，左右官使者，左右捧香，驿龙骑吏，侍香金童，传言散花玉女，五帝直符，直日香官，各三十六人出。出者严装显服，冠带垂缨，关启玄坛土地，方域神真。臣今设醮行道，谨奏为入意，其诸诚意，已录告闻，愿得太上十方至真道炁，灵宝瑞光下降，流入臣身中，令臣所启，速达径御至真无极大道、昊天玉皇上帝御前o
　　请称法位。
　　具位臣某与临坛官众，谨同诚上启，虚无自然元始天尊，太上大道君，太上老君，昊天玉皇上帝，紫微天皇大帝，紫微北极大帝，圣祖天尊大帝，后土皇地祇，元天大圣后，十方无极大道，诸天天帝，三十六部尊经玄中大法师，圆穹上象火星执法真君，所变所化、列宿星君，厚地洞天、岳渎主宰，南方离位丙丁巳午火部官属，三界应感，一切真灵。臣闻大道玄妙，混成太极之初；至真自然，悼为天地之祖。机权造化，开阖阴阳，分八卦而抚万形，建四时而成庶汇。所以阳居大夏，是为长养之方；候应南讹，式专化育之事。於是炎帝御宇，荧惑司方，分五事於礼文，专四方之火政。或当见而忽伏，或既缩而复盈。其变不常，皆为明罚。今醮官某严陈故事，祇奉阳灵，属星火之正时，报离明之盛德，招延道侣，祇按冲科，严设坛场，仰延飙驭。伏愿帝车接轸，自虎关阊阖而来；星驭交骖，从豹尾勾陈而下。涧苹在荐，浻酌有严。臣无任瞻望激切屏营之至，再拜望云，奉迎仙驾。
　　降圣，献茶，初献，散花。
　　臣谨虔诚上启，太上三清玉帝，昊天玉皇上帝，三界应感，一切真灵。臣闻太阳分景，是为荧惑之星；离德宣精，亦名赤帝之子。八十万里而腾彩，一百余日而周天。其所居留，必形灾福，乱常以戒昏政，循度以表明时。同五星聚，而天下咸归；与四星合，而王者受庆。傥亡乱而失德，则盈缩之无常。仰视乾文，皇存灾数。合岁星则饥馑，合太白则播迁，与土合则政益乖，与辰合则兵不利，月蚀其宫则为战乱，心孛其度则主燎焚。惟修德而可禳，在省躬而知畏。运数虽关於国论，灾祥寔系於民生。醮主某深虑积业招殃，修词请命，仰荷聿临於法席，敢稽敷露於凡情，设醮词诚，谨当宣奏。
　　宣词。
　　按如词言，丹诚恳切。醮主某念以生逢妙化，夙仰真风，正当炎夏之期，乃属荧惑之度。居常荷德，久坚祇畏之心；出或为灾，故启预禳之典。讽宝经之秘祝，露云篆之真文，妙范聿陈，宏科备举。天人交际，凭精祲而倾虔；仪物备丰，谅馨香之昭格。俨众真之侍坐，瞻上帝之端居，一意钦承，百灵交会。伏愿龙旗凤葆，开下界之休祥；日毂霞车，弥炎官之威烈。臣等无任请命祈恩之至，酒陈亚献。
　　散花。
　　臣闻谨终如始者人之本，惧灾向善者理之常。生成既赖於乾坤，动静岂离於水火。阴阳为局，魂魄所司，冬则主事於伺辰，夏则秉权於荧惑。爰兹九夏，昏见三星，庸知阏伯之纪时，正值祝融之行度。醮官某伏念生居凡俗，长处人伦，昼而爇薪，夜而烛道，用虽凭於人火，罹或变於天灾。无私之德难量，有过之民常惧，谨虔诚於回禄，虑有孛於大辰。祓社振除，惟信郑侨之尽礼；瓒圭弭救，未凭裨灶之知天。重敷秘典之文，载愿高真之鉴，望心星之退舍，正天度，於高穹，育万物之丰成，俾群生之共济。可燔可炙，不罹扇毒之虞；爰处爰居，无致徙薪之虑。今则莲灯欲烬，赫曜日之余光；宝篆将销，散浮云之轻霭。千真毕集，三献已终。龙与将返於丹霄，鸾仗欲回於绛阙，惧致再三之渎，冒尘咫尺之威。并愿洪慈，俯垂宽贷。臣等无任祈请之
　　至，酒陈终献。
　　散花。
　　重称法位。
　　具位臣某，谨重伸上启，九清上圣，三界真灵。臣等辄严祭爟之仪，以祓燎原之厄。玉京上圣，荷迂景於紫坛；南极众星，亦倾光於黼座。已尽流霞之献，尚腾明烛之辉。再沥恳於诸天，乞弭灾於上象，既展礼於荧惑之度，更舒诚於变化之星。惟执法之余光，散炎精而示罚。析旦欲强於君道，昭明盖主於兵丧。蚩尤如旗见王者之征伐，天搀如剑谓将帅之杀伤，司危所以平乖争，赤彗所以掌诛灭，此皆附日而有象，复有因月而垂芒，有天阴晋若之名，有天惑官张之号。赤若异彩，天崔殊形，莫非灾厄之官，悉有照临之分。下降则为风伯，有神则称火精。势焰相乘，光怪交作，愿仗天尊之道炁，尽收火德之余威。国步无艰，勿扬威於多垒；邦家有庆，遂乐业於四民。火无焚厩之小栽，人无表道之先警，暑雨时而沴气不作，阴阳和而年谷屡丰。臣尚虑五星凌犯，青彗逆流，在东方青龙七宿分野者，请以青帝真文为解禳之。若五星凌犯，赤彗逆流，在南方朱雀七宿分野者，请以赤帝真文为解禳之。若五星凌犯，白彗逆流，在西方白虎七宿分野者，请以白帝真文为解禳之。若五星凌犯，黑彗逆流，在北方玄武七宿分野者，请以黑帝真文为解禳之。若五星凌犯，黄彗逆流，在中央勾陈三垣帝座北斗七元星君者，请以黄帝真文为解禳之。上愿帝主万年，本支百世，天文有序，地纪常容，国富家康，时
　　和俗阜。然后醮官某家等，神安体裕，益算延龄，福禄维新，凶衰不作，眷属亨泰，所止肃清，井邑静安，方隅宁谧。凡有祈请，悉荷保全，普及生灵，均叨庇佑。臣等无任祈谢之至，拜首天阶，谨伸奉送。
　　复炉。
　　香官使者、左右龙虎君、侍香诸灵官，当令臣向来设醮之所，自然生金液丹碧，芝英百灵，众真交会，在此香火炉前。当愿十方仙童玉女，接侍兰烟，传臣向来所启，速达径御至真无极大道、昊天玉皇上帝御前。
　　送圣，化财。
　　道门科范大全集卷之三十五竟
　　道门科范大全集卷之三十六
　　三洞经箓弟子仲励编
　　誓火禳灾设醮三时都忏仪
　　清旦
　　臣等至心皈命南方大圣火星执法真君，侍从灵仙官属，星宫神仙，和诸灵官。臣众等伏闻上帝匪忱，道无私於降鉴；高真应感，诚自格於灵承。辄罄丹衷，仰干洪造。窃以纬星应候，祀关伯於朱明；列曜奠方，配祝融於鹑首。默运司天之纪，优持造化之权，其伏见有时，其吉凶有兆，行天不紊，应物无私，傥严知畏之心，必降殊常之祉。奉道某等幸遇升平之久，时膺保合之和，化被五行，政修六府。食心食珠，音咒职严火正之官；取柳取槐，法有四时之变。象气交顺，精诚感通，运合升明，祥无灾燀。音阐炎帝之纪，充正而不乖；太阴之原，无过与不及。上自京阙，远覃庶邦，火焚具修，时令咸举，家有徙薪之虑，人怀烂额之伤。是用刻意金科，叩心玉陛，设苹繁之净供，荐豺獭之微诚，志心皈命南方离位丹天赤皇上真道君，火德执法真君，析变析旦昭明星君，蚩尤司诡星君，天搀赤彗星君，天阴晋若星君，官张天惑星君，赤若天崔星君，大火宫中一切神仙诸灵官。伏愿道眼照临，灵威覆护，耀荧惑以循轨，弭回禄而降休，千里储祥，万家蒙佑。人民平泰，无扎瘥水旱之殃；气运协和，消伏明赫曦之变。然后方隅宁静，居止镇安，普及各门，咸依道荫。得道之后，升入无形，和与道合真。
　　临午
　　臣等伏闻赤熛神弩，祝融烈威。在天司权，有或君或相之职；在国出纳，有季春季秋之时。上则洁阳燧感格之情，下则严木铎修行之禁。堤防或失，厉降自天；延发有加，幸免无地。大惧昏顽之俗，罔悛僭戒之心，天恶其盈，鬼瞰而罚。永惟焦头烂额而遏绝，孰与涤虑洗心而祷祠，悔悟一萌，昭回渊鉴。奉道某等捐躯道荫，稽首真慈。豺獭报微，．敢图省察；蝼蚁诚至，咸冀彻闻。、惟灵辉上次之辰，与仙驭下游之分，望蠲威命，阴锡庬休，里闬清宁，井闾澄泰，不虞自息，非意罔干。兵火灾伤，寻度危亡之厄；晦明风雨，更叨利顺之功。敢不皈依，以酬化育。至心皈命南方离位丹天赤皇上真，道主火德荧惑星执法真君，精炁所变传日旁月彗孛异星星君，星中神仙诸灵官。伏冀垂慈人世，悯察凡庸，俯降尘寰，监斯诚悃，流恩赐福，赦罪释愆，绝焰焰之燎原，无嘻嘻之妖语。鸟不鸣於亳社，家以靖安；星无孛於大辰，人皆康阜。鷝鴋消去，预禳无妄之灾；鹑首居饮，终获大来之庆。得道之后升入无形，和与道合真。
　　静夜
　　臣等伏闻丹天绛府，掌生录以无私；离位朱宫，布阳威而有赫。运灵芒而烛暗，腾正气以流辉，凡在照临，得遵皈仰。今有奉道某等，择芹捧块，露肝胆於朱陵；洁志清心，降云霞於赤府。至心皈命南方大圣火德上真荧惑星真君，星中真人，星中大神，星宫神仙，诸灵官。切以地回三舍，验彰前典之中；道赞一人，珠贯九霄之上。愿回圣鉴，久察丹诚，蹑丹霞红雾以上流，拥绯饰明舆而下降，纳斯垦悃，锡以殊祥，祛身罹命偶之灾，除口发心为之过。草茅生聚，度暑景以清凉；土木形骸，计元阳之气序。比屋免飞烟之恐，连甍无烈焰之惊，普及群生，同依大化。得道之后，升入无形，和与道合真。
　　这门科范大全集卷之三十六竟
　　道门科范大全集卷之三十七
　　三洞经箓弟子仲励编
　　安宅解犯仪
</div>
    <div class="pagination">
<a href="道门科范大全_page12.html">上一页</a><span>...</span><a href="道门科范大全_page8.html">8</a><a href="道门科范大全_page9.html">9</a><a href="道门科范大全_page10.html">10</a><a href="道门科范大全_page11.html">11</a><a href="道门科范大全_page12.html">12</a><span class="current-page">13</span><a href="道门科范大全_page14.html">14</a><a href="道门科范大全_page15.html">15</a><a href="道门科范大全_page16.html">16</a><a href="道门科范大全_page17.html">17</a><a href="道门科范大全_page18.html">18</a><span>...</span><a href="道门科范大全_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
