<!DOCTYPE html>
<html>
<head>
    <meta charset="UTF-8">
    <title>葛仙翁肘后方备急方 - 第 28 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>葛仙翁肘后方备急方 - 第 28 页/共 32 页</h1>
    <div class="content">　　《圣惠方》：治蛇入口，并入七孔中。
　　割母猪尾头，沥血滴口中，即出。
　　治诸入山草禁辟众蛇药术方第五十八
　　辟众蛇方。同前姚氏仙人入山草法。
　　辟蛇之药虽多，唯以武都雄黄为上，带一块，右称五两於肘间，则诸蛇毒莫敢犯。
　　他人中者，便磨以疗之。又带五蛄黄丸良。丸有蜈蚣，故方在於备急中，此下有禁法云，不受而行，则无验。
　　蛇毒勿渡水，渡水则痛甚於初螫。亦当先存想作大蜈蚣，前已随后渡，若乘船渡，不作法，杀人。
　　入山并不得呼作蛇，皆唤为蛇中之者，弥宜勿误。辟蛇法：
　　到处烧羖羊角，令有烟出地，则去矣。
　　附方
　　《广利方》：治诸蛇毒螫人欲死，兼辟蛇。
　　乾姜、雄黄等分，同研，用小绢袋贮，系臂上，男左女右，蛇闻药气逆避人，螫毒傅之。
　　治卒蜈蚣蜘蛛所螫方第五十九
　　葛氏方，割鸡冠血涂之。
　　又方，以盐缄疮上即愈。云蜈蚣去远者，即不复得。又方，盐热渍之。
　　又方，嚼大蒜，若小蒜，或桑树白汁，涂之。亦以麻履底土揩之，良。
　　娱蚣甚啮人，其毒殊轻於蜂，当时小痛而易歇，蜘蛛毒。
　　生铁衣，醋研取浓汁，涂之。又乌麻油，和胡粉傅上，乾复易，取差。取羊桃叶，傅之立愈。
　　附方蚯蚓、蝼蛄、蚕咬、蠼尿及恶虫咬人附
　　《梅师方》：治蜈蚣咬人，痛不止。
　　独头蒜，摩螫处，痛止。
　　又，《经验后方》：烧鸡屎，酒和傅之佳。又，取鸡屎和醋傅之。
　　《圣惠方》治蜈蚣咬方。
　　用蜗牛擦取汁，滴入咬处。
　　《兵部手集》：治蜘蛛咬，遍身成疮。
　　取上好春酒饮醉，使人翻不得，一向卧，恐酒毒腐人，须臾虫於肉中小如米自出。
　　又《谭氏小儿方》：以葱一枝，去尖，头作孔，将蚯蚓入葱叶中，紧捏两头，勿泄气，频摇动，即化为水，点咬处差。
　　刘禹锡《传信方》：治虫豸伤咬。
　　取大蓝汁一碗，入雄黄、麝香，二物随意看多少，细研，投蓝中，以点咬处，若是毒者，即并细服其汁，神异之极也。昔张员外在剑南为张延赏判官，忽被斑蜘蛛咬项上，一宿，咬有二道赤色，细如箸，绕项上，从胸前下至心经；两宿，头面肿疼，如数升碗大，肚渐肿，几至不救。张相素重荐，因出家资五百千，并荐家财，又数百千，募能疗者。忽一人应召云：可治。张相初甚不信，欲验其方，遂令目前合药，其人云：不惜方，当疗人性命耳。遂取大蓝汁一瓷碗，取蜘蛛投之蓝汁，良久方出，得汁中甚困不能动，又别捣蓝汁，加麝香末，更取蜘蛛投之，至汁而死，又更取蓝汁、麝香，复加雄黄和之，更取一蜘蛛投汁中，随化为水。张相及诸人甚异之，遂令点於咬处，两日内悉平愈，但咬处作小疮。痂落如旧。
　　《经验方》：治蜘蛛咬，遍身生丝。
　　羊乳一升饮之。贞元十年，崔员外从质云：目击有人被蜘蛛咬，腹大如孕妇，其家弃之，乞食於道，有僧遇之，教饮羊乳，未几日而平。
　　又方，治蚯蚓咬。
　　浓作盐汤，浸身数遍，差。浙西军将张韶，为此虫所咬，其形大如风，眉须皆落，每夕蚯蚓鸣於体，有僧教以此方愈。
　　又方，治蚯蚓虫咬，其形如大风，眉须皆落。
　　以石灰水浸身，亦良。
　　《圣惠方》：主蛐蚁咬人方。
　　以鸡屎傅之。
　　又方，治蝼蛄咬人。
　　用石灰，醋和涂之。
　　《广利方》：治蚕咬人。
　　麝香细研，蜜调涂之差。
　　《千金方》：治蠼尿疮。
　　楝树枝皮烧灰，和猪膏傅之。
　　又方，杵豉傅之。
　　又方，以酢和粉傅之。
　　又方，治蠼虫尿人影。
　　着处，便令人体病疮，其状如粟粒累累，一聚惨痛，身中忽有处燥痛如芒刺，亦如刺虫所螫后，细疮作丛，如茱萸子状也，四畔赤，中央有白脓如黍粟，亦令人皮急，举身恶寒壮热，极者连起，竟腰胁胸也。治之法，初得磨犀角，涂之止。
　　《博物志》：治蠼虫溺人影，亦随所着作疮。
　　以鸡肠草汁傅之良。
　　《外台秘要》：治蠼尿疮，绕身匝即死。
　　以燕巢中土，猪脂、苦酒和傅之。
　　又方，治蠼尿疮。
　　烧鹿角，末，以苦酒调涂之。
　　钱相公方：疗蠼尿疮黄水出。
　　嚼梨叶傅之，乾即易。
　　《胜金方》：治蠼尿人成疮，初如糁粟，渐大如豆，更大如火烙浆庖，疼痛至甚，宜速用草荼，并腊茶俱可，以生油调，傅上，其痛药至立止，妙。
　　《圣惠方》：治恶虫咬人。
　　用紫草油涂之。
　　又方，以酥和盐傅之。
　　治卒虿螫方第六十
　　以玉壶丸及五蛄丸，涂其上并得。
　　其方在备急丸散方中。
　　又方，取屋溜下土，水和傅之。
　　治卒蜂所螫方第六十一#5
　　蜂螫人。
　　取人尿洗之。
　　又方，谷树、桑树白汁，涂之并佳。
　　又方，刮齿垢涂之。又，破蜘蛛，又煮蜂房涂之。烧牛角灰，苦酒和涂之。又断葫，揩之。又，嚼青蒿传之。
　　附方
　　《千金方》：治蜂螫人。
　　用露蜂房末，猜膏和傅之。《杨氏产乳》：蜂房煎汤洗，亦得。
　　又，《外台秘要》：挼薄荷贴之差。
　　又，《圣惠方》：以酥傅之愈。
　　沈存中《笔谈》云：处士刘汤，隐居住屋山，尝於齐中，见一大蜂鼠，为蛛网丝缚之，为蜂所腾坠地，俄顷，鼓腹欲裂，徐徐行入草啮芋梗，微破，以疮就啮处磨之，良久，腹渐消，轻躁如故。自后人有为蜂螫者，挼芋梗，傅之则愈。
　　治卒蝎所螫方第六十二
　　竭螫人。温汤渍之。
　　又方，挼马苋、大蒜。又，嚼乾姜，涂之，佳。姚方以冷水渍螫处，即不痛。水微暖便痛，即易水。又，以冷渍故布，拓之，数易。
　　新效方，蜀葵花、石榴花、艾心分等，并五月五日午时取，阴乾，合捣，和水涂之螫处，立定。二花未定，又鬼针草，挼汁傅之，立差。又，黄丹醋涂之。又，生乌头，末，唾傅之。嚼乾姜，涂之。又，射罔封之，温酒渍之，即愈。
　　附方
　　孙真人《食忌》：主竭螫。
　　以矾石一两，醋半升煎之，投矾末於醋中，侵螫处。
　　又，《胜金方》：乌头末少许，头醋调傅之。
　　又，钱相公《箧中方》取半夏，以水研，涂之立止。
　　又《食医心镜》：以醋磨附子，傅之。
　　又，《经验方》：以驴耳垢傅之差。
　　崔给事传。
　　《广利方》：治竭螫人，痛不止方。
　　楮树白汁，涂之立差。
　　治中蛊毒方第六十三
　　葛氏方，疗蛊毒下血方。
　　羖羊皮方三寸，得败鼓亦好、蘘荷叶、苦参、黄连、当归各二两，水七升，煮二升，分三服。一方加犀角、升麻各三两。无蘘荷根，用茜根四两代之，佳。
　　人有养畜蛊以病人，其诊法：
　　中蛊令人心腹切痛，如有物啮，或吐下血，不即疗之，食人五藏则死矣。欲知蛊与非蛊，当令病人唾水中，沉者是，浮者非。《小品》、姚并同。
　　欲知蛊毒主姓名方。
　　取鼓皮少少，烧末饮病人，病人须臾自当呼蛊主姓名，可语便去，则便愈。亦有蛇蜓合作蛊毒着饮食中，使人得瘕病，此一种积年乃死，疗之各自有药。又，蘘荷叶，密着病人外席下，其病人即自呼蛊主姓名也。
　　疗中蛊毒吐血或下血，皆如烂肝方。
　　茜草根、蘘荷根各三两，□咀，以水四升，煮取二升，去滓，适寒温，顿服即愈。又自当呼蛊主姓名。酋草即染绛草也。《小品》并姚方同也。
　　又方，巴豆一枚，去心皮，熬，豉三粒，釜底墨方寸匕，合捣为三丸，一丸当下毒，不可者，更服一丸，即下。
　　又方，盥一升，淳苦酒和，一服立吐，即愈。《小品》同。支方，苦酒一升，煮令消，服愈。又方，取蚯蚓十四枚，以苦酒三升渍之，蚓死，但服其汁。已死者，皆可活。
　　又方苦瓠一枚，水二升，煮取一升服，立即吐，愈。《小品》同。支方，用苦酒一升，煮令消服，神验。
</div>
    <div class="pagination">
<a href="葛仙翁肘后方备急方_page27.html">上一页</a><span>...</span><a href="葛仙翁肘后方备急方_page23.html">23</a><a href="葛仙翁肘后方备急方_page24.html">24</a><a href="葛仙翁肘后方备急方_page25.html">25</a><a href="葛仙翁肘后方备急方_page26.html">26</a><a href="葛仙翁肘后方备急方_page27.html">27</a><span class="current-page">28</span><a href="葛仙翁肘后方备急方_page29.html">29</a><a href="葛仙翁肘后方备急方_page30.html">30</a><a href="葛仙翁肘后方备急方_page31.html">31</a><a href="葛仙翁肘后方备急方_page32.html">32</a><a href="葛仙翁肘后方备急方_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
