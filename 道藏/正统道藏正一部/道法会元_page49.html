<!DOCTYPE html>
<html>
<head>
    <meta charset="UTF-8">
    <title>道法会元 - 第 49 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 49 页/共 361 页</h1>
    <div class="content">　　臣闻北辰在上，为造化之枢机；斗极居中，作人神之主宰。宣威三界，统御万灵。判人间善恶之期，司阴府是非之目。五行共禀，七政同科。有回死注生之功，有消灾度厄之力。凡有祈告，必获感通。臣谨奏为入意。臣领词虔切，难以抑违，特为法像然灯，献花酌水，恭依师授，奉行紫极玄枢奏告大法，拜进上清消灾解厄益等心章一通，上奏宸严，请祈恩宥。恭望圣慈，垂光下烛，允臣所恳，恃赐旨，命法中驰传官君，飞捷符使，速赴行坛，从今驰奏。臣某下情无任瞻望恩光激切俟
　　命之至。谨言。
　　请三真卫坛。
　　道香一灶十方肃清。法鼓三通，万神成集。玄枢奏告坛所谨焚真香，先伸上请：翊辅玄斗太乙王天君，枢灵刘大神，总真龚使者。只今下赴星坛，流金掷火，同心协力，辅佐行持。特为某消灾解厄，各仰护持法宝，严卫坛场，听候关宣，大彰报应。
　　召方使者。
　　元始符命，付臣奉行。召仙仙至，召圣圣临。玄枢奏告坛所，焚香关召玄枢飞捷使者方某，闻今符召，疾速降临。
　　急准
　　元降律令。下令。存至。
　　向伸告召，已沐降临。备肃风威，少停神驭。特敷誊於章奏，冀上合於天心。火急奉行，一如诰命。
　　灵通感应天尊。
　　具位臣姓某，诚惶诚恐，稽首顿首，再拜上言：伏念臣生遇昌时，叨参正法。凡有祈恳，仰沐感通。谨奉师传，特陈章信。仗神威之传远，觊天听之昭回。但臣某下情无任不胜虔祷俟恩之至。
　　宣读章毕，念咒嚑熏章遣发。道香一炷，腾为碧汉之姻云；法鼓三通，化作青霄之号令。玄枢奏告坛所，谨伸告召：
　　玄枢飞捷方使者，翊辅玄斗王、刘、龚三使者，当日直符功曹，此间土地正神，仰凭威力，交领所拜心章，疾速登程，径诣斗宫，分明呈进，毋令稽缓，即俟感通。吾谨退伏案前，伫希昭报。
　　灵通感应天尊。宣关引。
　　焚北极昭元符。存奏出神，密念：
　　□□□。五徧。唵吽咤哩。四徧。
　　心礼三拜叩谢，密念六字咒曰：
　　朗灵恪原极升。一炁念六徧。回复神田。
　　下水盆报应符捧符祝曰：
　　臣某谨依元降，奉行报应。符命投入水盆之中，伏望星慈，俯垂昭报。
　　焚符入水盆中，次投剑尖符入。存用。验向。复位。吹焚符解厄，念
　　大圣北斗七元君，能解三灾厄；. 
　　大圣北斗七元君，能解四煞厄；
　　大圣北斗七元君，能解五行厄；
　　大圣北斗七元君，能解六害厄；
　　大圣北斗七元君，能解七伤厄；
　　大圣北斗七元君，能解八难厄；
　　大圣北斗七元君，能解九星厄；
　　大圣北斗七元君，能解夫妻厄；
　　大圣北斗七元君，能解男女厄；
　　大圣北斗七元君，能解产生厄；
　　大圣北斗七元君，能解复连厄；· 
　　大圣北斗七元君，能解疫疠厄；
　　大圣北斗七元君，能解疾病厄；
　　大圣北斗七元君，能解精邪厄；
　　大圣北斗七元君，能解虎狼厄；
　　大圣北斗七元君，能解虫蛇厄；
　　大圣北斗七元君，能解劫贼厄；
　　大圣北斗七元君，能解枷棒厄；
　　大圣北斗七元君，能解牢狱厄；
　　大圣北斗七元君，能解横死厄；
　　大圣北斗七元君，能解咒誓厄；
　　大圣北斗七元君，能解天罗厄；
　　大圣北斗七元君，能解地网厄；
　　大圣北斗七元君，能解一切厄。
　　於是七元君，大圣善通灵。济度诸厄难，超出苦众生。若有急告者，持诵保安平。尽凭生百福，咸契於五行。三魂得安健，邪魅不能停。五方降真炁，万福自来并。长生超八难，皆由奉七星。生生身自在，世世保神清。善似光中影，应如谷裹声。三元神共护，万圣眼同明。无灾亦无障，永保道心宁。
　　消灾解厄天尊。请神丹。密祝曰：
　　臣某谨谨焚香，一心上告：
　　中天大圣北斗九皇解厄上道帝君，斗中真宰本命星君，瑶坛感降一切真灵，恭望洪慈，特降真光正炁，灌注臣灵液之中，化为玉液琼浆，变作醴泉甘露。病者服之，沈痾顿愈。昧者服之，智慧立生。安者服之，在世长年，百祸潜消，元亨利贞。
　　捧神丹在香烟上，念密咒曰：
　　唵□哩哆□哩哆喗咤哩娑诃。一炁念七徧。
　　唵□□宿阿注波阿注波究咤波究咤波娑诃。一炁念七徧。存真光道炁流入水中。付服。
　　焚冲和符於房中，仍念前咒。
　　焚报应符於灶中。验水盆定吉凶。
　　焚谢恩符。再拜叩谢云：
　　臣向来冒昧，进拜心章，上奏斗官，解消灾厄，已荷俞允，特赐恩光。今则天澄银汉，云驾将回；地肃瑶坛，神风静默。仰金辉之更远，瞻斗柄之方横。玉女灵官，复位禁坛之上．二金童神吏，各还枢轴之中。臣谨与祈禳信人某，下情无任皈依谢恩之至。顿首云阶，奉辞圣驾。
　　倾光回驾天尊。
　　具位臣某谨同祈禳信人某，焚香再拜，上谢清微大道流芳袭庆历代师真。恭望师慈，洞垂昭鉴。臣夙承妙荫，获遇明师，职厕仙阶，誓当利济。向来奉为某投丐禳度事，臣谨依师授，奏告斗真，仰荷提撕，已获圆满。尚虑臣僭踰过重，亵渎愆探。俯赐慈悲，曲垂赦宥。仍乞旨命法录官君将吏，天医合干神员，即今准奉符命，特与某焕明宅舍，安镇龙神，断绝邪源，保扶正炁，安魂定魄，度厄延生。立俟玄恩，潜垂报应。但臣某下情不胜惶汗再拜谢恩之至。馑言。
　　玄恩赦罪天尊。再拜而退。
　　奏告三献仪
　　步虚。上香再拜。
　　具位臣姓某，诚惶诚恐，稽首顿首，再拜上启：中天星主北极紫微大帝，斗父斗母高尊，北极尊帝二星大帝，北斗九辰皇上道君，九宫夫人、内妃、仙眷，上清列曜星君，本命元辰星宰，三官四圣九府四司真宰，清微大道历代师真，斗府玄曹解厄仙灵官吏，天雷酆岳诸司帅将吏兵，太岁煞君，城隍社令，祀典百神，家奉香火福神，土地司命，功曹符使，玄虚过往感降真灵，咸望洪慈，俯垂洞鉴。臣伏以悬象着明，默示不言之化；秉彝好德，敢忘昭祀之诚。谨阅真文，聿稽仙范。惟祖师还丹於蜀土，感老君驻跸於云台。授三八谢罪之科，并七九登真之诀。筑坛具礼，寅恭日月星辰；设像然灯，对越阴阳天地。由是除名黑府，居然通籍紫都。惟上圣以犹然，岂下愚之可望。用洁蓬蒿之陋，薄陈绵绝之仪。伏愿紫极垂光，清都不夜，尽药阙珠宫之圣，瞻琼轮绿辈之临。皇剡剡兮扬灵，神洋洋乎如在。蕴藻苹蘩之荐，无任战兢；茅茨蓬草之居，悉归临照。臣某等无任恭虔，告行初献。
　　法事。
　　臣伏以星拱北辰，为生民而立命；月临西昊，敷跪衽以陈词。伏念某草芥微生，尘凡贱质。盖以有身而有患，必将为食以为衣。颠迷乎得失是非，流转乎尘劳虚妄。念影响之机甚速，而灾祥之应不诬。贤一聚而光动德星，言一善而次移荧惑。况乃妙乐战争之异，见於迟留伏逆之间。故令血肉之一身，有戾阴阳之二炁。敢伸禳禬，用冀康宁。伏愿光垂吉舍，威霁怒容。赦慈冒犯之愆，锡以康荣之福。星辰顺度，神功愿奏於参苓；气血和平，寿算永坚於松柏。臣等无任致恭，上香亚献。
　　法事。
　　臣伏以人处三才、本太无之祖劫；天垂七政，布真炁於群生。荐露丹诚，仰干紫极。伏念某一介公微，多生结习。凡阴阳之有沴，皆俯仰之怀惭，致外邪客气之交攻，而医药祷祈之未效。辄忘三渎，庸首多愆。伏愿龙驭辚辚，玉绳耿耿，注瑶光於七窍，降灵液於三田。八难冰消，千祥云集。洪恩广被，□算增延。臣等再拜上香，酒终三献。
　　法事。
　　讽经。宣疏。回向。
　　大道无私善，似光中之影；至诚有感应，如谷裹之声。臣等重热真香，特伸上启，供养瑶穹上圣，斗府高真，本命元辰，周天星宰，师真帅将，三界只灵，咸望恩光俯垂昭格。向来奉为某人，投丐奏告斗真，请光度厄，除已依式修崇外，以今阐事周圆，都伸表忏。当愿某自此修禳之后，承今忏悔之因，上度五星六曜之灾，下消四冲八杀之厄。限若逢於凶地，变作吉祥；运若值於衰乡，返为休美。雷雨作解，赦过宥愆。天地交泰，内刚外柔。禄来降兮福来崇，灾不生而祸不作。全凭大造，曲副微情。伏念臣某秽浊凡躯，戒德未备，存念不正，书篆失真，誊词错误，文理乖疏，亵续上真，实深恐怖。全希慈造曲赐宽原，令臣道业日新，宿愆冰释，法箓将吏悉获崇迁，祖檷师资均谐超度。然愿天祥地泰，君圣臣贤。万物生全，兆民乐业。功沾水陆，惠及存亡。法界有情，同登道岸。臣等翘想天阶，奉辞仙驾，修斋拜送。
　　云舆赞。
　　道法会元卷之三十竟
　　#1『方央口』当作『方央中』。本卷首列主帅名方央中。
　　#2『和』下字原残缺不清，疑作『施帘』二字。
　　道法会元卷之三十一
　　玄枢玉诀秘旨
　　心者，神之舍。心中有七孔二毫，应天上十星二辅。心中才动，天斗相随。所以万法之中先飞斗者，心中之斗也。又从十二时，为十二月。子时为冬至，午时为夏至。如所指处，则於人心以我念头作想，自於分度。法云：念头动处即天关。天关，斗柄杓星是也。面丄一座斗，乃元神出入之户也。左耳为贪，右耳为巨，右眼为禄，左眼为文，左鼻为廉，右鼻为武，口为破军，颅门为天罡，舌为左辅，喉为右弼。所以取罡炁则以门迎之者，此也。斗与水同体，惟明水位处坎宫，明通月曜，明水可以感通。法曰：告禳所以先务供养。可以无供养，且须法像然灯。可以无灯，不可无香。可以无香，不可无水。法官若为自己告禳，清晨用小瓦瓶去井处，望空念北斗九星咒一遍，朗元咒一遍，左手剔三台阳。斗寅午。阴斗。子午。飞二斗於瓶中，取水一瓶置於净室，焚香默坐，置水面前。便想水光接天，忽然虚空中现出斗星一座，每一星大如车轮，星内金光炳焕，照映十方。法官先从本命官起，心拜三拜，奏云：臣合诸降真光正炁结集身中元神，愿得超凡入圣，与道合真。即吸本命官之炁，不必参详。但自己存想曰：此本命星官也。搯掌上阴斗语，彷佛如有影像。仍以本命诀按下丹田黄气包络，咒曰：元始祖劫，化生诸天。开明三景，是为天根。上无复祖，惟道惟身#1。咒毕暨至，凝结化成元命真人，上清冠，霞衣，绿玉圭，朱履。又存肝青，心红，脾黄、肺白、肾黑。五炁下聚为五色祥云，捧拥元命真人，冉冉乘云而升中天斗府。到此时心同太虚，心斗天斗合而为一。存所差将方元帅，为我於斗宫请叩杨耿二使通传词意。二使出，引入御前，面奏云：臣某贯属住止，本命年月日时生。切念臣某夙有善缘，仰荷师资，为臣奏补某职。重念臣身处尘凡，心归至道，伏为某今宵净念朝元，恭俟恩旨，令臣身中元神变化自然，与道合真。愿臣飞仙得到虚庭。次默念北斗九星咒，至元皇正炁来合我身，即叩齿，存见九星光炁注下，流入口中。随炁吐纳，服元皇正炁。诀曰：青黑黄赤白，绿绛碧玄光。从一至於九，服炁餐元皇。日与正炁合，九窍生光芒。令人得长生，魂魄自安康。久久遇仙道，星真密降祥。精勤无退转，鸾鹤招翱翔。
　　建水盆
　　谨启斗中杨耿二仙使者，九宫直灯直课宫君，掌水符八卦大神，二十四向灵神，本家司命六神，详察见患某身中受病因由，及行年气运，吉凶安危祸福定限，只今摄赴水符天关星所指之方，分明昭示，务要以灯合课，以课合符，以心合斗，以斗合验。毋使各途难明祸福。具有真符谨当告下。
　　默念：朗元朗元，益希曲延曲生，明彰报应。又念北斗九辰咒，以手搅水，投符於水盆中，剑诀虚书二号 盖盆上。
　　右水符，看符尖所指方上，以本命寻长生。若如木命人，则木生在亥，亥上是长生。若所指并在三煞方，或逢三合，皆以紧急。又有五斗以占星辰，五帝占五脏，五斗占五鬼。盖在行持之士，静念虔恪，则心自通灵，随时取用。天机神变，借口通传。或误出言，亦无改正，铃然应口效心，万无一失。
　　默朝上帝
　　俯伏静定间，八宝林中，又曰七宝林中，五明宫内五雷府五雷君，即吾元神也。乃丹田之元命真人，星衣羽服。次默召方元帅，捧持心章，嘱托前去。思集五炁为五色祥云，捧拥真人同方元帅冉冉乘云上升。过灵台，历十二重楼，过鹊桥，度罡风灏炁，上升诸天，郁罗萧台中天斗府。到此时心同太虚，心斗天斗合而为一。存方元帅引导至北斗璇玑应灵宫，见有黄金殿在金色妙光之中。须吏方元帅入宫，请叩二仙使出现，祝云：佩箓弟子臣某，身在尘凡，飞朝宸极。今为祈禳，某请奏斗中希恩，敬为某事解禳厄运，祈保平安，仰冀仙威，特垂引进。阳日斗中擎羊上仙使者，阴日斗中陀罗妙真使者，俱各仗剑。引至应灵斗府、入宫进奏。兆俯伏玉墀，二使接方元帅心章呈进。复引兆至玉阙下，则心拜三拜，奏云：臣身在尘凡，滥叨科简，今为某贯属信士某，伏为某本命某年月日时生，上叨星真主领命籍延生，奏告保佑如何臣领词虔切，不容缄默。依仪进奏，仰赖垂慈。以今恭祈道力恩力法力，特赐主维俾遂如何，以为效信。即念大圣北斗七元君，能解三灾厄。二十四厄内，随换一句。咒毕。推详存见皇君览章，见允不允。即心念；郎元朗元，益希曲延曲生，明彰报应，一遍。静定，听报应，心拜三拜，不起身，心存而退。臣愿代天常湛湛。复存二使引出宫，见如前。方元帅在中天门下等候。辞别二使云：仰蒙引进，实拜恩庥。后有朝修，犹干保奏。顶礼而退。二使还宫。兆同方元帅从故道而回，从右下，至罡风，从左下雀桥，下重楼，回至五雷府。即召心将及天医诸将，从神阙同将帅出，至病人所，除邪治病，殄灭妖怪，保佑平安。次存诸将复从神阙入，回至黍珠宫。再静定，听报应而出。登坛起伏时，复观坛内外响声，或物类，以合前事。即云：出阴入阳，万神开张。关奏事毕，请闭黄房。咒毕，开目，叩齿三通，三拜而起。再心念：臣某愿代天常湛湛。
　　祖师云：五明宫内，八宝林中，七宝林中，言之不一，皆在下丹田。下丹田者，左青右白，上赤下黑，中央黄。下丹田者，有名五明宫，一名宝瓶宫，一名水晶宫，一名五行炉，一名龙池，一名凤池，一名瑶池，一名丹池，一名华池，一名七宝池，一名阿耨池，一名金利国，一名炁海，一名天根，一名月窟，一名神水，一名天玄，一名天谷，一名玄关，一名谷神，一名玄牝，一名泥九，一名绛官，一名混沌神方，一名万神之府，一名众妙之门，一名黄庭，一名神室，一名丹鼎，一名玉炉。异名众多，略举一二。学者下工行用之时，不要执着。但只空虚一所，无形无影，似有似无，一意居中，无一丝毫之染着。赤洒洒，活泼泼，圆陀陀，光烁烁地。诸司无此而不行，万法无此而不立。得此一窍者，惟道自真，得法自灵。立基在此，结胎在此，沐浴在此，脱胎在此，行工在此，灌溉在此，无不在此。凡朝奏之时，从此面前俓上，谓之黄道也。从背后上，谓之黑道也。
　　凡事占，铃先叩之元辰。念文诵咒，闭目一瞬息，开看之，有验也。
　　占灯
　　黑暗昧。主公事晦气。白。人事丧车。青。冤祟鬼。黄犯煞病，证迁延。红。七日内安。如血红。不好。灯下黑炁往来。有冤魂。黑白二炁。家先为祸。白炁笼花。病亡。发灯时灭，或灯盏落地。病十日亡。灯暗花球。晦气。灯中一焰直上不动者。元辰稳，有寿。动。病则迁延。结花球落地。三日即亡。花球平静。病安寿永。焰红润小通明者。吉。及破其他器用。病亡。廉贞灯暗不明者。不好。明。吉。暗。平。灭。死。风雨吹灭，或虫扑灭。大凶。先小后大。吉。先大后小。凶。先暗后光。吉。先明后暗。凶。有花。吉。无花。平。青焰。伏尸，忧。赤焰。口舌，血光。光焰。喜，吉。白焰。兵戈，孝服。黑焰。官灾，重病。黄赤焰。瘟。紫焰。有喜。焰青长。吉。焰红长。安。焰紫光。晕红长。安。黄花圆净，晕明，灯焰定，正长，木色，先无花后有花，本命灯焰长，红黄色。已上皆大吉。一彗成轮。凶。灯焰长五寸便灭。大凶。风吹不已。灾非。轮黑。官司凶。白。有孝服，刀兵，西方之鬼。黑。主家先司命，水泉北方之鬼，凶。黄。主有疫疾，或犯土及土地。赤。主血光狱事，带血孕妇死鬼，南方火鬼。青。主有邪祟，痨瘵。伏尸，东方木下之类。焰大赤。凶。灯爆响。主火灾，或烧屋。三彗。有火灾。吐泪者。大凶。焰黑短小，暗色不明。主大凶。焰青短者。凶。爆死。主咒诅。花在上。主有喜事。花在下。主有财。诸灯动者。主星辰临照。光明。大吉。红紫色光。吉。散光。吉。焰长，有五色俱备者。主大吉祥。朝奏登坛雷声动。主坟有犯。香爆响。主有天曹愿信未还。请圣，一应言词失脱不来。亦主天曹有愿信未还。犬吠。主有不祥，有落水鬼。犬相咬。主有官事狱讼。孝子和尚来。主不吉。大抵以灯红润而有花通明者，吉。无风自动。有灾。暗。迟滞。焰长即灭。主凶。
　　占物声吉凶法
　　猫犬吠叫哭声。主白虎，丧车动。蜻蜓。主有扶棒煞。蚯蚓众神。闭门啼声。已上皆凶。蛛蟢开门。皆大吉。刀斧声。修造煞。蛾蝶斗连。咒诅。破碎物声。虚耗为崇。
　　占家宅
　　看家主所属灯光明。吉。灯有花。主喜事。灯暗。海气。灯开花便落。破财。如灯花开，乱不成球，红焰在上。主有讼。青红焰柑交。主寇。应月分灯七灯内有明者，应某月分有喜事。焰短暗。应某月分有讼，破财。
　　占讼
　　所属灯红焰有花。得理。十日内纳财。其余气焰短，不得理。灯光明，遇大风。讼有解。
　　占六甲
　　灯有花球结而不落者。主胎。见平稳，吉。花球落者。主生下而亡。单花。男。双花。女。有风吹花不落者。虽有险而不殒。花落后，灯暗而且灭者。主产后母子俱亡。花开即落。主生下即亡。灯暗花落。主母病而子亡。灯暗而花不落。主母亡而子存。灯明花落。母存子亡。
　　常占
　　灯有双穗而焰开白色者。主有孝服。双穗而焰散者。讼散，破财。本命灯有花有球不落者。有。
　　七星占验
　　第一。禄，日。第二。寿，月。第三。才，木。第四。命，金。第五。妻，火。第六。男女，水。第七。福，土。
　　占生旺
　　木长生在亥，金在巳，火在寅，水土在申。长生，沐浴，冠带，临官，帝旺，衰，病，死，墓，绝，胎，养。
</div>
    <div class="pagination">
<a href="道法会元_page48.html">上一页</a><span>...</span><a href="道法会元_page44.html">44</a><a href="道法会元_page45.html">45</a><a href="道法会元_page46.html">46</a><a href="道法会元_page47.html">47</a><a href="道法会元_page48.html">48</a><span class="current-page">49</span><a href="道法会元_page50.html">50</a><a href="道法会元_page51.html">51</a><a href="道法会元_page52.html">52</a><a href="道法会元_page53.html">53</a><a href="道法会元_page54.html">54</a><span>...</span><a href="道法会元_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
