<!DOCTYPE html>
<html>
<head>
    <meta charset="UTF-8">
    <title>道法会元 - 第 235 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 235 页/共 361 页</h1>
    <div class="content">　　神刀一下大将，姓崔名鼎。
　　即北斗大圣流金火铃黑煞之神。领兵百万，杀灭邪鬼，及断灭神坛庙宇凶恶妖精之鬼。
　　万鬼自溃大将，姓戴名湛。
　　即真武大圣化炁。断除千万精邪恶鬼，尽化为尘。
　　九元煞童九人
　　上元天煞灵童，上元地煞灵童，上元岁煞灵童，中元灾煞灵童，中元劫煞灵童，中元时煞灵童，下元捉煞灵童。下元妙煞灵童，下元略煞灵童。
　　五丁都司五人
　　东方乙丁天奇司，西方辛丁天养司，南方丁丁天□司，北方癸丁天合司，中央己丁天食司。
　　七政七人
　　东方司木少阳之精，南方司火阳明之精，西方司金太白之精，北方司水太阴之精，中央司土大戊之精，太阳司日化生之精，太阴司月成魄之精。
　　八灵八人
　　天灵公，地灵母，南灵府，北灵府，西灵泽，东灵雷，巽灵虚，艮灵实。
　　素枭三神三人。横身饮风一人。吞魔食鬼一人。四目老翁一人。天丁力士一人。
　　以上诸神，并金甲兜鉴，神威赫奕，翊卫北帝，游行太空。
　　统兵助法二将，
　　各长十丈，金甲兜鉴，一持枪，一持刀。
　　火铃帝君，
　　九旒冠，容貌紫赤色，绛衣，跨火龙，乘火云。
　　火铃将军，
　　金甲兜鉴，掷流金火铃。
　　护尺神王，
　　通天冠，绛衣，手结伏魔印。
　　收精捕魅食鬼安人一炁都统大将军。
　　通天冠，黑帻皂衣，金甲，执弓矢。
　　直月五将军
　　钟师将军，直正月四月。
　　金甲兜鍪，皂衣青缘，持枪。
　　宝耀将军，直二月五月。
　　银甲兜鍪，绛衣青缘，持刀。
　　资窦将军，直三月八日七月十一月。
　　铁甲兜鍪，黄衣皂缘，持骨朵。
　　伯拒将军，直九月十二月。
　　金甲兜鍪，素衣皂缘，持枪。
　　兵侯将军，直六月十月。
　　金甲兜鍪，素衣皂缘，秉刀。
　　右五将军，乃元应府所立。
　　资宝将军陈叔真，直二月八月。
　　虎头将军魏元，直正月七月。
　　灭魔将军景猛，直四月十月。
　　蓬头将军曾文，直三月九月。
　　崱额将军游申，直五月六月十一月十二月。
　　右五将，乃天蓬祖法，并金甲黄衣，持枪剑戟骨朵之属，并戴帽。
　　前元应府所立五将军之名，与天蓬法不同，轮直月分亦不同。科在五府，则锺师宝耀等号、若天蓬法则资宝虎头等号。符亦有二等，有用十干于中者，书锺师宝耀名号，无散形，无姓名。有用金木水火土于中者，用资宝虎头等名，有散形，有姓名。二符并见于后。按杨希真法师编正春夏秋冬四季四员四季之未，
　　各十八日一员，总七十二日，以五行分为五将，於符文相合，庶几不背於理也。
　　无义神王，
　　朱帻绯衣，执钺。
　　飞鹰大将凌天英，
　　金甲兜鍪，上建鹰，青衣，左手擎金鹰，右手仗剑，面赤薄胡须，大眼方口，部兵千员。
　　走犬大将费箴英，
　　兜鍪，白衣白帻，黑面大眼，左手持戈戟，石手牵犬，金形若龙，部兵千员。
　　十二支直符
　　子日直符，
　　鼠头冠，黑衣，持枪。
　　丑日直符，
　　牛头冠，黄衣，持枪。
　　寅日直符，
　　虎头冠，青衣，执矛。
　　卯日直符，
　　兔头冠，青衣，执矛。
　　辰日直符，
　　龙头冠，黄衣，执矛。
　　巳日直符，
　　蛇头冠，赤衣，执戟有拂。
　　午日直符，
　　马头冠，赤衣，持戟。
　　未日直符，
　　羊头冠，黄衣持戟。
　　申日直符，
　　猴头冠，白衣，执枪。
　　酉日直符，
　　鸡头冠，白衣，执枪。
　　戌日直符，
　　狗头冠，黄衣，执枪。
　　亥日直符，
　　猪头冠，黑衣，执枪。
　　六甲神将，
　　青帻，头盔，金甲，仗剑。
　　六丁神将。
　　赤帻，头盔，金甲，仗剑。
　　行印式
　　一曰太玄神篆，又曰天蓬煞鬼印，又曰监兵印。二曰驱邪印，三曰仙都巡摄印，四曰火铃印，五曰天丁印，六曰九天宝印。各方二寸五分，取神木，以甲子日造，庚申日祭。常以丹砂篆，盛以绛纱。唯煞鬼、驱邪、火铃三印，可令治病。凡用之，步至患人之前，左手持印，右手握元帅诀，喝声：某甲某病某鬼，急速消散，诛灭除形。急急如律令。
　　左手掐都监诀，右手执印，存七星在头上。闭炁叩齿，按印放患人心上，屏炁运匝二十五息，诵天蓬咒，愿求度厄，上请收魂破邪大威力士，随印消病。叩齿二通，用罡炁举印印之。盖印乃紫晨云篆，更能均心。临物则举死录，功皆可上升矣。
　　祭印式
　　开印讫，以朱传文具状奏申合属去处照会。择甲子庚申三元八节夜子时，或五月五日夏丙午日，备香茶酒果，向斗下安印，用奏状献状各三封。存唐葛周三大将军，天医治病功曹使者，再拜上香，具位，祝曰：臣姓某虔诚上启中天北斗九皇尊帝，天丁力士三真君，功曹使者斗中圣众。臣草芥微生，樗砾朽质，冒参上法，受庇玄穹。於某年月日投某人门下拜受北极天蓬正法，自佩受以来朝修不常，动违天宪。南宫无纪善之名，北府有紏非之字。登坛受法之际，对师有约，誓当佐天行化，助国救民，依法命工刊造法印，兹遇吉辰，虔修醮祭，伏乞上真流降真炁下入印中，令臣佩奉，宣宏道法。所指如心，驱邪治病，获遂通灵，下副臣修持之愿。臣谨诚惶诚恐，稽首顿首，再拜谨言。
　　祭讫，焚献状钱马，贡上斗真元帅大仙神将，监印天丁等神。
　　制造行印式
　　制造法印用雷击枣木，拣甲子日，夏用丙午日，一日造成，不可经宿。耴罡炁吹於诀上，指邪人心头，以印印之。祝曰：
　　太上火铃，炎帝之精。掷火诛杀，万鬼千精。颠邪沉灭，炁爽神清。瘟狂热，急冷如冰。上清印诀，并不容情。印诀所指，万病安宁。急急如律令。耴罡炁吹印及患身，其狂立止。
　　驱邪院印。札上用。天蓬印。关上用。天丁印。申状上用。总摄印。牒文用。火铃印。追悼用。
　　凡印公文掐诀念咒阳日掐斗诀，阴日金丁诀。
　　杳杳冥冥，甲乙丙丁。天地所生，神真内养。元亨利贞。急急应吾口，急急应吾声。稍违吾敕，如逆上清。急急如律令。
　　开印咒大指剔中指甲
　　天印灵灵。天蓬元帅敕行，驱邪法主，监印天丁，力士捧行。邪道闻之脑裂，病人见则安宁。
　　凶恶为祸者灭，慈善为福者生。急急如律令。
　　行印咒
　　乾象天灵，坤以运载。不得违时，周而复始。天丁受吾神印，六甲卫吾身形。何神不从，何鬼敢当。吾印指天天倾，指地地裂。指人人长生，指鬼鬼绝灭。指山山崩，指水水竭。指云云舒，指木木折。指风风停，指雨雨歇。帝君授吾神印，化摄汝等。有违吾令，四肢伏折。急急如天帝律令敕。
　　下印咒
　　三五堂堂，日月为光。阴阳交会，四时中央。神印一下，万鬼灭亡。急急如律令。
　　入印咒大指剔中指甲
　　天丁力士入天印，猛烈邪魔化作尘。急急如天帝律令敕。
</div>
    <div class="pagination">
<a href="道法会元_page234.html">上一页</a><span>...</span><a href="道法会元_page230.html">230</a><a href="道法会元_page231.html">231</a><a href="道法会元_page232.html">232</a><a href="道法会元_page233.html">233</a><a href="道法会元_page234.html">234</a><span class="current-page">235</span><a href="道法会元_page236.html">236</a><a href="道法会元_page237.html">237</a><a href="道法会元_page238.html">238</a><a href="道法会元_page239.html">239</a><a href="道法会元_page240.html">240</a><span>...</span><a href="道法会元_page236.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
