<!DOCTYPE html>
<html>
<head>
    <meta charset="UTF-8">
    <title>道法会元 - 第 280 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 280 页/共 361 页</h1>
    <div class="content">　　右关太乙火府直符谢佑元帅，雷神纪茂卿元帅，本坛诸部天雷帅将，同四直功曹，符使，土地正神。只今赍诣各宫投进，幸勿稽延，立俟报应。
　　年　月　日时关。
　　三宝真文式
　　若发家书后天阴，或下雨不止，可发此。
　　具位臣姓某
　　谨据某为某事。得此，已於今月某日某时拜发笺状及家书，上诣祖师伏魔许真君，转闻斗府，为某消灾度厄，祛病祈安，拟於某日某时就某处拜发黄素朱表，上通北斗某宫。今则天云阴翳，星斗不明，风雨淋漓，难以行持奏告。为此谨依师训，拜发天宝玉清大洞尊神真符。
　　篆符。
　　敕軿辙□。某部疾速报应。臣姓某恭准元降三宝真文，谨诣太乙火府都总管李元君，部辖主将丘青，副将王成之，直符谢佑，雷神纪茂卿，陈一言，蚩尤大将王公辅，各统合属宫吏，立为屏斥妖氛，化形真境，止雨停风，坛界肃清，四天明朗，大开云翳，现出斗星，容臣所祷。怜悯凡情，庶使见患某早获平安，道法兴行，真风流演。某所祷所愿，即赐感通。臣姓某谨宣。
　　年　月　日具位臣姓某。
　　求嗣家书
　　具位嗣教第几代孙姓某，惶恐顿首稽首，再拜上申祖师中天枢相伏魔许真君几前。某不避斧诛，僭陈丹恳，谨据某词称为某事。本命年月日时生，上属北斗某星君主照。切谓祖宗付托，子孙为重，切虑夫妻命中，或临三刑六害，或值寡宿孤辰，子息难育，无后可忧，投丐奏告事。得此，照得来词求嗣以绍祖宗，不敢拒抑，克取今月某日夜就某处，拜奏朱表一通，上闻斗极。特为某夫妻解除星煞，丐赐男嗣。今先发笺奏一函，重封印全，谨上诣北斗九皇尊帝君圣前呈进。伏望师慈，允臣所奏，恭请圣旨，颁降斗中三官五帝，九府四司，解二十四厄灵官，岳府掌子孙等案，城隍社令，合干去处，特为某赦宥宿愆，解禳刑煞，布正真之生炁，灌胞胎之命元。流衍庆基，早符熊梦。如蒙师允，即赐咸通。干冒师严，某下情无任战栗祈恩俟命之至。谨书。
　　年　月　日具位嗣教几代孙姓某上书。
　　祈嗣斗表
　　具位臣姓某诚惶诚恐，稽首顿首，再拜上言：臣闻无后为不孝之大者，古人格言；秉彝其好德之民乎，天道明察。臣谨据入意。得此，切照某祈求男嗣以绍祖宗。臣领词难抑，取今月某日夜就某处，拜奏朱表一通，上闻斗真，恭祈恩力，锡以嗣缘，俾得刑煞消除，早符恳愿。谨录事由，须至奏闻者。
　　右臣诚惶诚恐，稽首领首。#1再拜上奏中天大圣北斗九晨上道君几前。恭望圣慈，允臣所奏，待降睿旨，告下斗中三官五帝，九府四司，解二十四厄灵官，岳府掌子孙等案，城隍社令，合干去处，特为某夫妻消禳命中三刑六害，孤辰寡宿，辟除天狗之妖，早赐维熊之梦，化度金桥，特生男嗣。恭惟众星拱北，匡瑶阙以植乾纲，一炁建中，合玉衡而立人极。夫妇之端既重，父子之伦何偏。以伯道之无儿，悔难追驷；苟燕姑之有分，梦斯得兰。情惟宗祀之期，坛启真灵之祷。伏愿广天地生生之德，运阴阳化化之机。徐氏麟儿感哲人之抱送，谢家宝树，固世系之安荣。干冒宸威，臣下情无任瞻天望圣激切屏营之至。谨奉表，奏进以闻。臣诚惶诚恐，稽首顿首，再拜谨言。
　　年　月　日具位臣姓某表奏。
　　牒子孙案
　　太乙火府
　　谨据某词称本命年月日时生，上属北斗某星君主照。切谓祖宗付托，子孙为重，切虑夫妻命中，或临三刑六害，或值寡宿孤辰，子息难育，无后可忧，投丐奏告事。当职得此，照得来词求嗣以绍祖宗，难以抑违。除已笺奏斗宫，书闻师治照应外，合行备牒，请详前事，疾速移文合属，互相知委。应某夫妻命中或有刑害孤寡，及大小冢讼，征呼复连等厄，一一解散，勿为留难。取托生童小姓名照对，有合得受生人世者，注上生籍，授与某氏身中，感帝真之生炁，灌胞胎之命元。即谐熊梦之祥，早应麟儿之瑞。以孚恳悃，用阐玄风。
　　须至牒者。
　　右牒上岳府掌子孙案主者照验。谨牒。
　　年　月　日牒。
　　具位姓某押。
　　祖师中天枢相伏魔真君许。
　　牒城隍，札司命。同前改换头尾。
　　保安表
　　具位臣姓某诚惶诚恐，稽首顿首，再拜上言：臣闻思福预求，出愚忱之一念，有求斯应，赖聪听之九皇。臣谨据贯隶，入意，至祈恩保安事。臣领词虔恪，理合奉行。须至具表奏闻者。
　　右臣谨谨诚惶诚恐，稽首顿首，再拜恭惟中天星主北极紫微太皇大帝御前。枢纽中天，纲维列宿，掌世人之休咎，握宸极之权衡。臣某布坛墠以降云舆，献花酌水，肃威仪而宣蕊笈，集福禳灾。伏愿咫尺神明，鉴良心之发见，寻常物理锡善类之康宁。家道其昌，真灵是赖。干冒威严，臣诚惶诚恐，稽首顿首，谨奉表，奏进以闻。谨言。
　　年　月　日具位　臣姓某表奏。
　　求仕表
　　具位臣姓某诚惶诚恐，稽首顿首，再拜上言：臣闻不义而富且贵，譬如浮云，有志者事竟成，自求多福。臣谨据入意，至祈恩登仕事。臣领词虔恪，理合奉行。须至具表奏闻者。
　　右臣谨谨诚惶诚恐，稽首顿首，再拜恭惟中天大圣北斗九皇上道星君圣前。权衡爵禄，品藻公卿。有朱衣之点头，固知分定，指白虹之贯日，亦合人为。九廷所重任贤，一命皆可行志。摅情上阙，属意修程。伏愿上粲光芒，下符愿望。扬名仕版，俾孝子之显亲。了事公庭，保忠臣之用世。干冒宸威，臣下情无任诚惶诚恐，稽首顿首，再拜谨奉表，上进以闻。谨言。
　　年　月　日具位　臣姓某表奏。
　　驱瘟家书
　　具位嗣教第几代孙姓某惶惧稽首顿首，再拜上申祖师中天枢相伏魔许真君几前。某不避斧诛，僭陈丹恳。谨据某词称入意。切虑某门中自昔至今，故作误犯，罪衅深重，未经忏悔，是致上天谴责。或分野兴灾，元元之情，深可哀悯。某代为布露赤心，皈投大道。谨具家书，上闻师省，特赐敷奏上帝，请降勑旨，告下三界十方，所属真司，三元考校曹官典者，曲赐赦宥某门中一切愆尤，收回今年岁分行瘟使者，五瘟部下，一切神灵，特为消除灾厄，收退病源。如或外邪乘风为祸，亦望师旨，差某将立为驱治。务要鬼妖灭爽，人道安宁。实拜生成，敢忘补报。如蒙师允，即赐感通。干冒师严，某下情无任战栗祈恩俟命之至。谨书。
　　年　月　日具位嗣教几代孙姓某上申。
　　牒将吏
　　太乙火府
　　谨据某入意。切虑某门中自昔至今，故作误犯，罪衅深重，未经忏悔，是致上天谴责，或分野兴灾，元元之情，深可哀悯。某代为布露赤心，皈投大道，求为驱斥瘟，保安家眷事。当职领词虔切，难以抑违。除已拜发家书，上申师庭，专为敷奏上帝，请降敕旨外，须至牒者。
　　右牒上某将，火急前去，造谕行瘟使者，瘟部一切神祇，恭准太上符命，特为抱患弟子某，收回病患，远离他方，庶使时气消除，灾殃殄灭。或有下邪乘风为祸，准奉符命，立为驱治，禁锢施行。务要鬼精灭爽，人物安宁。火急奉行，立彰报应。谨牒。
　　年　月　日牒。具位　姓某押。
　　祖师中天枢相伏魔真君许。
　　北斗宫分
　　贪狼，子。太上宫太尉府。
　　巨门，丑亥。中元宫上宰府。
　　禄存，寅戌。真元宫司空府。
　　文曲，卯酉。纽幽宫游击府。
　　廉贞，辰申。纲神宫斗君府。
　　武曲，巳未。纪明宫太常府。
　　破军，午。关会宫上帝府。
　　左辅，玉帝府。
　　右弼，帝真府。
　　保病家书
　　具位嗣教第几代孙姓某，惶惧稽首顿首，再拜上申祖师中天枢相伏魔许真君几前。伏闻太上垂科，因兹通达，凡情有恳，敢丐贷原。不避斧诛，僭有禀恳。谨据某词称入意。得此，某职在济人，据词虔切，不容拒抑。虔取某日就某处恭按太乙火府通明秘法，谨为拜奏黄素朱表一通，上诣北斗九府列位某宫某。星君圣前。祈恩谢过，请福延生。今先将斗府勘合剑尖符左右边一半，随书上呈。欲望师慈，俯垂省览，缴连誊奏北斗九府列位某宫某。星君，请降敕旨，颁下三界真司，掌隶灾祥去处，岳渎城隍里社司命等神，先为患身某行神布炁，定魄安魂，锡九转之灵丹，获十全之功效。仍丐颁降天罡华盖正真生炁，灌入某身田之内，毫窍之中。俾六脉泰然，除疾病缠绵之苦，一身宁尔，享延洪茂衍之麻。如某病患即可寿命延长，福禄尤厚，不致缠绵，是夜丐赐开云现斗，黄云紫云穿斗，本日满天星现，告斗时分略有黄云遮斗，现出一二斗星。若寿数已尽，见病难愈，满天黑云，风雨交作。若病缠绵，星数未顺，白云满天大彰报应，庶使凡夫效信。仍望赦罪解冤，消灾度厄，延益年龄，添注福禄，移威星而化作吉曜，改恶煞以成善神。前生怨咎，今世过违，冢讼征呼，先亡伏连，咒诅牵缠，邪巫魇祷，上天谴责，下鬼诉诬，伏尸故炁，痨瘵蛊毒，不孝不忠，不仁不义，一切罪犯，咸望解释，丐赐赦原。仍冀差降太乙火府十二雷神主将丘青，副将王成之，雷神陈一言、李德用、孔明辉、崔实、周明静、纪茂卿、刘道明、林庆、白伸、谢佑、部领雷兵，千乘万骑，严整衣冠器械，前下患家某身中，扫荡邪妖，驱除秽气，祗迎帝驾。行事之次，恭望师驭临坛，报应吉凶。俾令某厄运回春，灾衰痊愈。即使某所告者通，所禳者却。干冒师严，某下情无任战栗祈恩侯命之至。谨书。
　　年　月　日具位嗣教几代孙姓某上申。
　　直符关
　　太乙火府
　　今月某日某时为某事，急告家书一通，封印全备，谨谨上诣祖师中天枢相伏魔许真君前投进。须至关者。
　　右关直符谢佑使者，同天道功曹，赍捧至太乙火府请上，毋致揩磨损污，遗坠迟误。云程有限，仍请师旨，回坛明彰报应。立何昭格，火急奉行。
　　年　月　日　时关。具位如前。
　　道法会元卷之一百九十四竟
　　#1『领首』当作『顿首』。
　　道法会元卷之一百九十五
　　混元一炁八卦洞神天医五雷大法
　　八卦洞神玄妙序
　　夫行法者，行先天之大道也。遣将者，用自己之阳神也。而所谓传法者有三，无出乎咒罡诀而已。而所谓行法者亦有三，不过乎神炁精而已，即先天之大道也。苟独以咒罡诀三者而行之，则万无有一成矣。故当以精水神火意土三者以根合之。关尹子曰：精水神火意土三者本不交，人以根合之。不岁月之中而神自动，举止之间而神自应。所谓咒与罡诀者，盖得於心而应乎手，故念动而有应也。然法即道也。天尊曰：万法纷纭，同归于道。夫道者非道也。老君曰：强名曰道。白真人曰：所谓可传者，即谓之事。要当攒簇五行，和合四象，五炁朝元，三花聚顶，便是八卦存乎五脏，呼吸穆清，出入玄牝，鼓舞巽风，斗机内运，日精月华，以朝上帝，天魂地魄，以居中央，按五行而布炁，列八卦以存神。是故存肺出白炁，是西魄之金，其炁从鼻孔出，其炁则为坤兑吕余之将也。存肝出青炁，是谓东魂之木，其炁从两眼出，出则为艮震丘李之将也。存肾出黑炁，是谓北精之水炁，从两耳出，出则为乾坎张黄之将也。存心出红炁，是谓南神之火炁，从口出，出则为巽离赵徐之将也。天魂将，庞帅也。地魄将，刘帅也。存脾出黄炁，是谓中央之土，其炁自四肢毛窍出，出则为总帅赵元明也。以是推之，精水神火意土在内则为三花聚顶，外则为三帅也。按卦炁，则亦五老在内则为五炁朝元，在外则为八卦天丁也。既出将，次存八卦天丁，罗列八方，次存元帅在其左臂右臂。至行事毕，复收入来。故虚靖天师大道歌曰：神若出，便收来，神返身中炁自回也。即复入其将。所谓出神者，无非自己神也。虽出复入。须要知其父母未生之前生身之处也。以是行之，自然精结神凝，魂飞魄灭，一意冲和，含光默默，若存若亡，绵绵不绝，明达四远，万境咸通，又何患乎临事不神。且一人之身，自有捷径。世人不知，妄自辛苦。岂闻其妙理哉。故人各有精，精合其神。神合其炁，炁合体真。不得其真，皆是强名。神能入石，神能飞形。入水不溺，入火不焚。神依形生，精依炁盈。不凋不残，松栢青青。三品一理，妙不可听。其聚则有，其散则零。其大无量，其小无象。故放之则弥六合，卷之则退藏於密。其味无穷，皆实学也。可谓道法法人，自然之炁也。无金木间隔之忧，有水火同乡之度也。孰不知神至道自见，道至神自显。金门羽客缘静性以通神，玉府真人乃虚心而至道。又不可执於无为，又不可形於有作，不可泥於存想，不可着於守持，当始於自想而无想也。自然形神俱妙，与道合真矣。要知身中一窍，名曰玄牝。此之一窍，乃神炁之根，虚无之谷，在身而求，不可求之於他也。又不可私意揣度，是必口传心授。苟或不尔，皆为妄也。
　　吁，此八卦内景之法，古今所未易闻也，自西蜀张公真人授受之。故其证验之效，只在片饷。续其法派，刘君致清，所行者加进修持，则应验无虚妄矣。
　　洞神二元帅圣号
　　南上天皇妙有真应体道变形水火历劫治世大神校籍赏善罚恶妙道广济真君，
　　上应紫微右相三十三天开化主历劫变体治世大神掌管都水司天罡大将军妙道显济真君。
　　主帅即是天皇星也，副帅即是紫微星也。故《道义八景真玄经》云：北斗八星，即八卦也。斗有二星，天皇紫微，总理北斗，下司万化，即主副二帅也。中央与八卦定，乃定九宫，又为九星，分阴分阳，乃有南斗六星，即天医六将也。
　　主法宗振
　　祖师中天星主北极紫微大帝，
　　祖师八卦主法妙道自然上帝，
　　祖师玉虚师相紫皇玄天上帝，
　　祖师辅元大法师正一静应真君，
　　祖师三十代天师玄通弘悟真君张织先，
　　宗师青城山紫虚妙道真君张元真，
　　宗师金阙左辕真君刘致清。
　　将班
　　上清八卦洞神主法大元帅庞灵，
　　坐镇中宫，统摄八卦将吏所任之事。凡有行持，先召此将，动报吉凶，然后行事。
　　上清八卦洞神掌法副元帅刘通，
　　辅佐主帅，运守中宫，统隶八将。凡进遣章表应干事务，先召此将，如意行事。
　　二将并如玄帝相，披发洗足，左红袍，右皂袍，仗剑。
　　乾宫捉鬼天丁张宏，
　　主管本坛将吏，五雷力士，玉童玉女，功曹符使，应干本坛决断鬼神情罪。纠察将史功过。行移公文并委此将。
　　坎宫缚鬼天丁黄甫，
　　主管水府一应事件，水怪妖精。应水府河源行移追摄，并委此将。
　　艮宫枷鬼天丁丘至，
　　主管灵宝院事，天医治病功曹，童子，符药等事，听号令，应召天医治病救苦摄亡积文委之。
　　震宫拷鬼天丁李自明，
　　主管鬼部公事。甲乙木部神将，树木妖精等事。析求雨泽，兴雷诛斩树木精怪，并委此将。
　　巽宫水鬼天丁赵逢，
　　主管风雷雨雹飞沙走石等事，兼救苗稼。行移公文委之。
　　离官烧鬼天丁徐意正，
　　主管火部南陵使者，火轮神将，火铃童子。烧诛鬼神。应召火部将吏，烧灭邪精等事，并委之。
　　坤宫压鬼天丁吕清，
　　主管住宅太岁禁忌，井灶土地山林等事。太岁以下神祇，住宅禁忌，行移委之。
　　兑宫斩鬼天丁余逼，
</div>
    <div class="pagination">
<a href="道法会元_page279.html">上一页</a><span>...</span><a href="道法会元_page275.html">275</a><a href="道法会元_page276.html">276</a><a href="道法会元_page277.html">277</a><a href="道法会元_page278.html">278</a><a href="道法会元_page279.html">279</a><span class="current-page">280</span><a href="道法会元_page281.html">281</a><a href="道法会元_page282.html">282</a><a href="道法会元_page283.html">283</a><a href="道法会元_page284.html">284</a><a href="道法会元_page285.html">285</a><span>...</span><a href="道法会元_page281.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
