<!DOCTYPE html>
<html>
<head>
    <meta charset="UTF-8">
    <title>道法会元 - 第 219 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道法会元 - 第 219 页/共 361 页</h1>
    <div class="content">　　城隍牒
　　司
　　照对今月某日据某处入意。所据来词，已於当日关会诸司将佐，前去追捉，及批雷霆号令，宣示鬼众。某日再据某投称，某日於约束后未及几时，又复进作，陈乞严督雷神，尽行收捉，制伏妖精，免为民害。本司切详此鬼全无忌惮，不畏天法，除具备雷轰合同符檄，具状飞申雷霆六府六司，檄起星帅雷帅将军等，立於今月某日时一合下降某人家，张罗布网，围罩十方，并力收捉，非不严切。恐此鬼党类众多，若不速行剿绝，则源源之祸，何时是已。其事正隶神司所部，须至专牒者。
　　牒请速详前备去事理，立便躬亲部领本庙判官神吏精兵，火急前往某人家地头，贴同本司差去雷将，及五灵庙主者，并力擒捉某色一行魈鬼，管押赴本司，出头供证为祸因依，以凭结绝。牒至，请速奉行，毋辄顿刻住滞，坐视邪鬼害人，不为用心擒制。先具遵禀回报，以凭缴申雷台照应，毋辄故违。谨牒。
　　催捉牒
　　司
　　照会，今月某日节次，具牒请速督发九天太一五雷六司将佐，下降某人家，并力追捉为祸魈鬼，扑灭妖怪，随事改意。免为民害。本司切详此鬼全无忌惮，不畏天法，所差将佐坐视不为用心，听其猖獗，诚何以堪。敢赖奋扬天威，鼓率神武，以威猛从事，胜捷为功。鬼灭人生，岂无劳绩。须至牒再催者。
　　牒到，速严兵阵，讨捕魈精，尽底擒收，毋令隐漏。伫看收功鬼窟，迁赏轰庭。毋或不前，自干黜陟。谨牒。
　　年　月　日　时牒。具　法　位　姓　押。
　　奏雷祖贴黄倚黄并同前奏状式。
　　具法位臣姓某
　　照会，臣於今月某日谨据某州某人投词，伏为某事，投臣法坛，丐为驱除事。本司遂行差将前去验实祸由，委是此鬼在某家惊恐老幼，为害百端。况臣职隶太一天章，掌握雷霆印令，告盟之日，誓以除邪辅正济物利人，今者既奉投词，实为迫切，臣即发太一符命前去宣示，全无畏惮，愈见猖獗。盖谓此鬼顽猾，若不作急行移，纵恣不已，必致害人性命。臣统法以来，岂容此等妖鬼，敢在天地日月星辰雷霆之下，出影露形，或作何害，随事改意。残害良民，抗拒天法，全无畏惮。若更宽怠，不为剿除，诚非臣受法之初心。傥非雷霆显加诛戮，则源源之祸，何时绝得。臣已於今月某日某时立坛召将，前来某处受祭，会合诸司霹雳雷神，诸处将兵，监勒城隍社令地神，布列网罗，四围密匝，围罩某人家，若击伐，则云：围罩某处树精庙鬼。毋令走透。同伺敕旨行下，驱动阳雷，霹雳大震，诛伐魈精，若击伐云诛伐树精庙鬼。扫除祸根。庶可分别阴阳，保全民物。臣自知德行浅薄，妄动雷霆，然事不获已，谨按玄律，不经奏间，不敢妄役。仰惟大法旷古救人，臣不避雷斧之诛。除具申发令主司外，须至奏闻者。
　　右臣谨谨录状上奏正元雷祖轰天大帝陛下。臣恭望洪慈，允臣录奏，乞降敕命，专下九天天章雷司，六府，九天诸司，雷霆去处照应。所乞事理，委实的确，并无违碍，妄动雷霆事理。专差太一霹雳雷帅将军，雷公都部，天将吏兵，六府九天诸司雷霆帅将兵马，引雷星将，莫错使者，五雷部众，杀伐威神，一合定於今月某日某时下降某处地方，大兴霹雳，诛伐某色魈精，破庙，则云：霹雳树庙。以为明验。内有党类情罪稍轻者，捉押解送雷台。次於某家地方断绝某怪，如病人看邪失魂，则云：次拘还病人某身中魂魄，去涤邪毒，补炁生神，保护身体，早赐安宁。方显大法。其某罪恶所积、上天谴责，致招下鬼所诬，请体生恩，悉与原宥。俾令鬼妖灭爽，早臻安宁。干犯洪威，臣下情无任战栗仰望轰天候恩候命之至。谨具状奏闻。谨状。
　　年　月　日具法位臣姓　某　状。
　　九真君申状
　　具法位姓某
　　检会，今月某日具申据某州入意。除具申闻，及飞奏雷阙，其事正隶发令主司，候敕下，早动霹雳，应期诛伐。所有太斗霹雳诸司帅将，雷火都部，顶期下降地方，庶不误诛伐行事。须至申闻者。
　　右某谨具状上申太一霹雳专司主雷九位真君圣前。恭望圣慈，允今所申，体念生灵被魈鬼肆为残害或被放火，随事改意。事理，即乞圣旨，下太一天章雷司六府，九天诸司，雷霆去处。照得今来兴伐，并无违碍，妄动雷霆事理。早为差降帅将吏兵，击伐雷神合干猛将，径下地方，大兴霹雳，诛伐社绝魈鬼，为民除害。干犯圣威。如申式结。
　　圣后奏状
　　具法位臣姓某
　　照会，臣今月某日谨据某州入意。据陈被魈鬼肆害极久，不敢妄动，犹恐某罪恶所积，上天谴责，是致下鬼所诬，或是厄运值此，及家口心不归一，不信道法，怀蕴疑贰，臣所发诸司雷神将佐见此，未与制伏捕捉。有此深虑，不容寝绝，除具奏轰庭，乞降敕命，专下太一天章雷司六府，九天诸司，雷霆去处，照所乞事理，专差太一霹雳雷司帅将，雷公都部，天将吏兵，杀伐威神等，定於今月某日某时下降某家地方，大兴霹雳，诛伐某色魈鬼，以为明验，显扬大法。若蒙即赐过官，解释前件过恶厄会，俾得所差雷神，即便制伏，永绝祸源，实出慈造。臣滥掌雷霆，德行浅薄，冒昧行持，死有余毕，仰惟大法，旷古救人，臣不避雷斧之诛。谨具状奏闻者。
　　右臣谨谨录状，上奏九天掌法圣后元君圣前。臣恭望睿慈，允臣所奏，早乞御辈过宫，上御轰庭，为某人哀请，特赐赦原恶业罪障，得免郁攸非常之祸，某色魈鬼，立得断绝。即乞敕下雷司，应时遵依已申牒事理施行。干犯圣威。
　　引雷真君
　　具法位姓某
　　照会，今月某日据某州入意。除己具奏雷阙，切缘雷威急猛，恐致诛伐日时误击地方，冲伤良善，除别具牒莫错使者外，又虑雷将未知当日雷路，所有引雷事理，正隶主张，须至申闻者。
　　右某谨具状，上申九天张宿星君九天轸宿星君圣前。恭望真慈，允今所申，关会太一雷部，照本司前后所行事理，所批号令，至今月某日某时前往某处，先为前后随卫雷公驱发莫错使者，依律奉行。候行事竟，即时收敛雷威，各还所部，庶无差误，得济大功，为民除害。同前式结。
　　批示鬼众
　　据某人状投，本家被某邪鬼出形露影，或烧人屋宇，随事改。惊恐老少，乞行止绝。本司不欲便行擒捉，某日遂差坛司宣示雷霆号令，约以当日为始，不得进作，即要安静。尔等见本司约束一到，自合遵依，出离某人家，不应於约束后又行兴祸。或放火随事改。必是尔等鬼众，意要灭裂雷霆，抗拒天法，当职若行差天神擒捉，尔等鬼众，岂得无罪。除再行约束，仰尔鬼众等，见此约束，不移时刻，递相告报，火急前去元来处所，安尔魂瑰，守尔营窟，不得似前顽慢。少有住滞，如本司今。次约束之后，尔等仍不悛改起离，定行擒捉科罪，粉骨碎身，无致后悔。故批。
　　年　月　日　时批。
　　某星帅牒如不绝，再行此牒。
　　司
　　牒上太一某星帅。临时随是何鬼，用何星帅所隶者差。检会本司今月某日时依法批凿太一某真令，具牒请立便下降某处某人家，制伏某精，擒捉某鬼，立俟昭报，速行止绝，以明神用。岂谓行遣后，其鬼复於某日又行兴害，随事改写。显见灭裂天法，侮弄雷霆号令，情罪非轻。所以本司特发急捉行移惟恐某人家害及人命，放火则云：所住屋安家财，一旦灰烬。何期星帅不即用心严切提兵剿绝，致令下鬼辄敢抗侮，委是有失天法规制。如是则道法不行於世间，是无昭昭之理在上也。除一面飞奏外，须至再行专牒者。
　　牒至，不请坐视，火急统领所部某大神等，如放火：则用火部诸将，各带火索火铃火鹰火马。余同此。上连九天，下连九地，搜捉某人家某色魈鬼，尽底诛戮，灭迹除形，以安民物。如或承今牒后，仍前将为常事，不行用心制伏，必定飞奏轰庭，依玄章律令施行。照常式结。
　　关式
　　今关后项神将，火急於某日时下降所指地方管干下项：
　　一、差某等一行将佐，领本部吏兵，如捉火精，则用火部诸将用，十八捉中翻火大将军翻火吏兵。余仿此。各执器仗，径下某处，搜捉某色鬼精，立要败获扑
　　灭某怪，或放火则云火怪。随事改。务要安静，不得有违。
　　一、前后檄起差去六府诸司帅将，雷火都部，霹雳杀伐威神，但干承文将佐，密切围罩某人家住屋境界，不得走透上件为祸魈鬼，并力擒捉，立要断绝祸源，扑灭某怪，放火则云火怪。随事改写。务要安静，不得有违。
　　一、当日神将某将军，部领诸司兵马俓下某人家，承领天令，搜捉为祸恶逆某色鬼神，牢固锁缚，赴坛出头，根究为祸拒捕情罪。如再抗逆，即仰就地头斩首，便宜施行，不得有违。
　　一、坎宫水鬼神将吕大神，东海使者禹伯，不移时刻，搬运神水水玲雪雹至某处某家，灌沃火精，立要绝灭，庶几雷将可以擒捉邪鬼，免为民害。
　　右仰神将某，准此火急奉行。
　　治邪病都引
　　太一天章阳雷霹雳专司
　　照对，本司系掌握轰天霹雳之权，判鬼神昧正不典之事。今据某州入意。本司既受投词，所合救护。今具画一当干事件下项：
　　一、仰本司当日直坛天神功曹，唤集太上某符中神灵直使符吏兵马，只今随逐真符、前去患家，各以威神，流布真炁，涤荡凶邪，调护真元。俾三田通畅，五脏安宁。阳盛阴消，人安鬼灭。如符元式，灵应成功。
　　一、仰本司当日直坛天神功曹，速遵法旨，径下本人家，唤集侧近庙貌神祇，住居司命土地，五道井溜禁忌龙神，厕堂夫人等，会问某患身魂魄着落。如是炁数不正，被无道鬼神暗兴妖异，侵害生人，停伏人家，日久不去，皆违犯天律。住居内外神祇，知而故纵，及自透引入宅，坐罪非轻。若今来承受指挥后，即不发遣押出外界，而病势困重，再有投陈，定依雷令。仍具病人得患，因依，及有无邪祟，魂魄着落，结罪状申本司，以凭施行。
　　一、恐有时行疫毒瘟灾。不系违犯天律不宥之人，限日下告谕瘟神，即行收摄毒炁回部，不许违抗指挥。
　　一、恐上天谴责，为冢讼伏连，在阴府追对者，即仰管押亡魂冤对入病人梦中，分明通传，以凭解释。
　　一、恐本人家修造及土箭飞土等，致生病苦，仰传法旨，下土司禁忌神祇，限即日即时解释，不许致害。
　　一、恐有住宅前亡后化，伏尸不详，暗侵生人者，仰传法旨，监勒司命等神，押出外界，不许停留。
　　一、恐患身被邪鬼精灵侵害，藏匿男女魂命不还，事体情理切害，及党类连结，不容轻恕者，仰差去功曹，即时飞申本司六府六司，关请将佐，前去收擒杜绝，以明天宪。不候本司指挥，一面施行。务在通灵显应，以为功验。
　　一、恐有五方巫觋游师、邪坛庙席，白衣五音师人，妄起邪神，侵害良善者，於天条玉法有违，即时具申雷府，剿绝施行。
　　右都引付本司帅将等，速依太一雷令，逐一遵依、报应施行，不得有违天律，火急奉行。故引。
　　年　月　日　时引。
　　道法会元卷之一百四十五
　　＃1『司』依道教文检通例当作『司额』。本卷皆作司，当是略写。
　　道法会元卷之一百四十六
　　正一忠孝家书白捉五雷大法
　　水火真机
　　师曰：心火肾水，其理自然。心水肾火，道之枢机。交阳混阴，阴升阳降，颠倒坎离，混融二炁，化生万物，变化无穷焉。荡凶者，三五交媾之道，内以忠孝为本，外以体用为宗。不假符咒罡诀，全资精炁神凝合大道也。洁己之谓忠，尽诚之谓孝。忠者，正性而不欺；孝者，保精而不散。炁聚神全，自然交媾，以成至真妙道也。今得之者切勿轻泄，稍有漏违，雷律在焉。
　　炼将坐功口诀
　　造化由来是五行，五行全备始通灵。
　　但教水火混成一，却把离宫入坎庭。
　　舌拄天关封地户，静默存神上紫云。
　　两手相叉交脚膝，不关人事即心澄。
　　学仙童子能依此，白日乘云谒太清。
　　空山内诀
　　金顶华池炼日月，世人寻之莫休歇。
　　一拳打透太虚空，朝朝日日朝金阙。
　　又诀
　　夹脊双关透顶门，修行只此是宗根。
　　华池玉液频吞咽，紫府元君直上奔。
　　主法
　　祖师玉帝御前伏魔上相李真君渐。字清叔号放翁。玉清相，貂蝉冠，执玉圭，紫法服，朱履。
　　圣位
　　雷门左伐魔使知南极天枢院事总辖雷霆都司一府二院三司事苟元帅翌冲，欻火相，无翅，觜不尖，青面，红天衣，紫结巾，欻火脚，执雷锤钻。
　　雷门右伐魔使知北极驱邪院事主管雷霆都司军辖事毕元帅崱，欻火相，青面，皂衣，欻火脚，执斧锤。
　　四直使者陈安、刘吉、孙德、张京，并功曹服。
　　三十六雷七十二考召合属官将，
　　紫虚郁秀坛合坛官将，
　　雷霆欻火律令邓天君，
　　雷霆都督猛吏辛天君，
　　雷霆飞捷使者张神君，
　　正一魁神灵官马元帅，
　　东岳地祇上将温元帅，
　　酆都诚魔朗灵关元帅。
　　行持节次剔阴阳二斗
　　贪巨禄文廉武破。子午斗。
　　□□□□□□□。寅午斗
　　变神咒
　　唵北方那吵神唵□啡嗫。一炁密念七遍。
　　召二帅
　　谨召雷门左伐魔使苟翌冲，乘火云驾龙，速归吾左。
　　次念：唵茹以摄。掐离，呵炁在左。
　　谨召雷门右伐魔使毕崱，乘黑云驾龙，速归吾右。
　　次念：唵呮咈摄。掐坎，吹炁在右。
　　二炁符
　　用三字凝入符
　　书符咒
　　唵□□维琳珏□摄唵珒□□□摄唵咈□啉□□嗫唵唭叽临降□嗫。二十六字。
</div>
    <div class="pagination">
<a href="道法会元_page218.html">上一页</a><span>...</span><a href="道法会元_page214.html">214</a><a href="道法会元_page215.html">215</a><a href="道法会元_page216.html">216</a><a href="道法会元_page217.html">217</a><a href="道法会元_page218.html">218</a><span class="current-page">219</span><a href="道法会元_page220.html">220</a><a href="道法会元_page221.html">221</a><a href="道法会元_page222.html">222</a><a href="道法会元_page223.html">223</a><a href="道法会元_page224.html">224</a><span>...</span><a href="道法会元_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
