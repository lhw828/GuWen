<!DOCTYPE html>
<html>
<head>
    <meta charset="UTF-8">
    <title>上清灵宝大法（宋金尤中） - 第 8 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清灵宝大法（宋金尤中） - 第 8 页/共 56 页</h1>
    <div class="content">　　各存思森然环立，至几前毕。引炁三十二过，以。吸引之，非引出也。又法，以鼻引之，自黄曾天始，入复彻形，洞浃内外。东向者，是长生之方，诸天所尊重也。焚香正己，注心历目，彻声吟咏，若直尔念诵则无益也，或有误错耶。却上三十字读之，勿使急速。苟贪遍数，翻为徒劳。调声咏诵，令神和魄畅，室中常使香炁绵绵不绝。初遍读从序至末，次则自元始洞玄灵宝本章起，周十过为一遍。若有急事暂起，稍久存思，读序如法十过。既周，整神静念精思，纳功曹玉女等。曰：
　　臣诵经已讫，向来所出身中三五功曹，左右官使者，侍香金童，传言玉女，五帝直符，直日香官，各三十二人，悉还金房玉室。在左还左，在右还右，无令差互。后召复到，一如故事。
　　允中尝闻，诵经乃炼神之道，清修之首要。在乎先究经之大意，次明诵之存思，读其文而解其义，遵其法而澄其神。行之於外，可以济物而立功。修之於内，可以登真而度世。神而明之，存乎其人。傥口诵而心违，言贞而行秽，经诰之声不绝，险恶之念盈怀，自幼及老，持念无成，又安可责报应於万遍之间哉。且经中之奥理，上古已成真人，始洞其章，或者因此出奇。经中行道之日，皆当香汤沐浴，至项生圆象，光映十方，如此分明，密咒曰。此盖为存思已定。然后密启无上玄元太上道君，召出臣身中功曹将史。盖密咒不欲耳闻，使心念精，百神森卫。乃其陈清堂修行诵经之意，以致上彻，径御三十二天，引炁三十二过，皆密咒时行用之事也。其理昭然。初无疑佀。乃於此妄增密咒一段，且编入经法中，其咒文与经中之义略不联属，理难存用。如本经自太皇黄曾天，帝郁褴玉明；太极平育贾奕天，帝大择法门，乃诸天隐讳，诸天隐名，故能普度天人，功用如此，是第一章也。第一欲界飞空之音，至其欲转五道，我当复奈何。此则三界之上飞空之中魔王歌音，诵之万遍，则魔王保迎，以至泄慢则祸及七祖，是第二章也。次方总云：此二章并是诸天上帝，及至灵魔王隐秘之音，盖诸天上帝，是指前一章三十二天讳也。至灵魔王隐秘之音，是指三界魔王歌也。故云皆是大梵之言。夫皆是者，亦总二章而共言之也。文意联读，词旨贯接，岂容增损。而或者却云：此二章之前，乃是缺文，自有其辞不在经内。因别撰二章，以诳后学，愚者以多信之，增添密咒，与伪作二章。却非天台法中续添者，乃起自刘汉间，今其说已流布江之东西。然流言止於智者高见，达识之士必能共加排斥，免致异论滋炽，则善也。凡诵经存念，皆以内而应外，一炁分三，是为玄元始三炁。夫一炁之始，无形无名，三炁之分，是为三尊。天以此炁而肇造乾坤，人禀此炁而生育躯体。故出身中之三炁，罗络一室，上感天中之三炁，弥满六合。存内真而外真自应，澄神而天地皆归，久而与道合真，成仙易质，非专外，亦非不内不外也。学者其详之。刘汉，乃五代时也。
　　上清灵宝大法卷之五竟
　　上清灵宝大法卷之六
　　洞玄灵宝法师南曹执法典者权童初府右栩治金允中编
　　玉札灵章品
　　□□□□□□□
　　□□□□□□
　　□□□□□□
　　□□□□□□
　　□，□，□，□，□，□，□，□　霐　　　防中　表德　
　　右四十 一字，朱书经黄纸上，入室静念，或剪为细圆，或烧灰水调密，启太上，净水服之。
　　口表
　　臣某言臣地界行尸，尘途陋质。幸承宿运，获被真风。所当内炼形神，外祛邪妄，辅乾坤之大化，翊道德之元纲。然而茅塞凡心，未能识通炁候。伏睹灵宝玉札，可以录炁聚神。以今清堂行持，服符请炁。恭惟太上无形无名至真大道，肇阴阳之根本，立天地之胚胎，俯怜后学之愚蒙，溥降先天之正炁，灌注四体百骸之内，熏蒸五藏六府之中，庶俾彻视，无所不通。执法而行，有妖皆剪，三灾不及，百顺咸臻，早遇至人，亟逢真授。谨拜口表上进以闻，臣诚惶诚恐，稽首顿首，再拜谨言。
　　谨述玉札之略不过乎。此盖大道之宗，不可言宣，不可理测。妙有妙无，岂存形迹。然而既立科法，於是译此灵音，以行真化。故符书字画，所不可无。别本所载□□天地讳，□□日月讳，曜道枝正荟条将军梁高蹇爽，日月帝皇内讳阔闰阊开玉皇君讳，□□□□□□南斗讳，□□□□□□□北斗讳，(□□□三台讳，霐三天内讳，众三天隐讳。防中表德三天真讳，□□□三师真讳，翘光音三师讳，□真武讳，□天猷讳，□□□□□五岳讳，□□□三涂讳，□□□□□□六丁讳，□□□□□□六甲讳，□□□□□□□神虎夫人内讳，何□，乔□，侯□，魏□，张□，刘□，蒋仁贵，神虎大圣讳□，□，□，□，□，□，□，□，崔枢旋，卢机权，邓衡文，窦阳光，一名阳言置讳太一天真，太初天真，真仙真人，三真讳洞玄潜，北极讳天命长人桓宁，上帝讳□□□务猷收，太一讳□□□□□□□，雷雨讳已上计一百六十五字，为玉札。且有默表一通，却录于第二品。似觉言辞浅近，未知大道之本真。如魁至魒，七字在玉篇及天文中以为星名。外如三天内讳，三天隐讳，诸天隐名之义，天中之音，非世之字，合天之音，亦感召之理。夫天地乃道之形，元炁乃道之本。一元未判，无形无名。天地初分，书契未立。及其在天成象，在地成形，天之主宰止称上帝。暨乎灵章漏秘，火炼太空，给炁成文，符图渐出，中古立教，译以世书。於是天真有号，星宿有名，天文有经，地理有别。故经中有诸天隐名，是天中帝真之名号也。今总而直言，天名□，地名□，则以不可名之体而立别名。虽有所据亦不宜疏出，必见讥於高识之士矣。今编出古灵宝法中四十九字，乃天地既分之后，经诰已出之余，星一象神物之名尔，法书经籍中稍易考者。傥言天地有姓有名，则如泰密之戏论矣。又古法中有内炼之法，朱书玉札四十九字，安小瓶中，以净土七合密封，平旦诵咒，取五方炁吹瓶中，以甲子日为始，至第二甲子取瓶中玉札烧服。古法中名内炼宝藏。今既拜口表，服玉札，故於此一条，不复别出。亦以太拘形迹，非径易之道。然古书既有，不敢缺失，故附序其条目於此。
　　三晨芒曜品
　　日月丽天，玄斗中建。协平五纬，调正阴阳。总理元纲，辉映六合。三才因之以立，万汇资之以生，惟人禀受中和，结直形体。若能养炼神炁，节逸性情，外静内澄，动符天度。然后可以采服晖耀，召挹灵芒，纳诸身中，百神澡炼，施之宇内，兆庶蒙休。若云布炁书符，特余事耳。傥炁之清者，不存於胸襟。情之昏者，横塞於灵府。虽得神文秘咒，面接三晨，亦云徒劳矣。高上灵宝虚皇之秘，始於积一生三，心与道俱，则跻灵宝之阃域。若其次者，三晨之光，为灵宝之机要也。此段可知金光生得道矣。其言甚妙。东卿司命神君曰：先生王君，昔见授《太上明堂玄真上经》，清斋休根，存日月在口中，昼存日，夜存月，令大如环，日赤色有紫光九芒，月黄色有白光十芒。存咽服光芒之液，常密行之无数。若不修存之时，令日月还住面明堂中，日居左，月居右，令二景与目童合炁相通也。此道可以摄运生精，理和魂神，六丁奉侍，天兵卫护，此上真道也。《太上玄真经》先盟而后行，行之然后可闻玉佩金珰之道耳。季伟，茅君之弟讳，昔长斋三年始成，竭单思乃能得之，於是神光映身，然后受书尔。此玄真之道，要而不烦。吾常宝秘，藏之囊时，故相示有慎密者也。《玄真上经》未降世，太虚真人南岳赤君内法曰：每以月五日夜半子时，存日象在心中，日从口入也，使照一心之内，与日共光相合会。毕，当觉心暖，霞辉映脸。良久，咒曰：
　　大明育精，内炼丹心。光辉合映，神真来寻。
　　祝毕，咽液九过。到二十五日、二十九日，复作如上。使人开明聪察，百关解彻，面有玉光，体有金泽。行十五年，太一遣宝车来迎登太霄。行之务欲数，不必此数日作也。此一条出《太上消魔经》。
　　东华真人服日月之象上法：男服日象，女服月象，日一不废，使人聪明朗彻，五藏生华，魂魄制炼，六府安和，长生不死之道。
　　日象 　月象
　　南岳夫人曰：大方诸宫，青君常治处也。其上人皆天真高仙，太极公卿，诸司命所在也。有服日月芒法，虽已得道为真，犹有服之。直存心中有象大如钱，在心中赤色。又存日有九芒，从心中上出喉，至齿间，而光芒回还胃中，如此良久。临目，存见心胃中分明，乃吐炁漱液三十九过，止。一日三为之。行之一年，疾病顿除。五年身有光彩，十八年必能得道，身行日中无影，辟百鬼千恶灾气。常存日在心，月在泥丸中，夜服月华，存月白色十芒，从脑中下入喉芒，亦不出齿间，而回入胃，如服日法。右此方诸真人法，出《大知慧经上中篇》。常能用之，保见太平。又曰：行此日在心，月在泥丸之道，谓省易可得者。若行无中废绝者，除身三尸百疾千恶，炼魂制魄之道也。日月常照刑中，则鬼无逃形。青君今故行之，吾则其人也。告今以子，子可密示有心者耳。行此道亦可行宝书日月法也，兼行亦善也。即紫文中日十六字，月二＋四字也。仙人一日一夜，行千事初不觉劳，明勤道之至生，不可失矣。此乃天人告杨真人语。
　　凡人常存识己之形躯，使仿髴对坐我前，使面上帝，有日月之光，洞照一形。日在左，月在右，去面九寸。存毕，三叩齿，微咒曰：
　　元始上真，双景二玄。右拘七魄，左抱三魂。令我神明，与神常存。
　　祝毕，叩齿三七过，咽，液七过。此为帝君炼形拘魂制魂之道，使人精明，神仙长生不死。
　　上清紫文吞入炁法
　　一名赤丹金精石景水母玉胞经。
　　其法常以日初出时，东向叩齿九通，微咒日魂名，日中帝字。曰：
　　日魂朱景，昭一韬绿映。回霞赤童，玄飙炎象。
　　咒此十六字毕，握固，存日中五色流霞，来接一身，日光流霞俱入口中。
　　上清紫书吞月精法
　　其法常於月初出时，西向叩齿十通，微咒月魄名，月中夫人字。曰：
　　月魄暧萧，芳艳翳寥。婉虚灵兰，郁华结翘。淳金清茔，炅容素标。
　　咒此二十四字毕，暝目，握固，存月中五色精光，俱入口中。又见月光中有黄炁，大如目童，名日飞黄月华玉胞之精。能修此道，则奔日月之仙也。
　　已上数条出於上经及《真诰》诸事中，乃高真事业上道之门，傥心未清静，神未安定，则无觊於灵验也。力未及此，则从其次者存神请炁，近同常法行之，精专亦足以致真感灵。未免以形迹求之者也，疏於下条。
　　饮斗光法
　　每月初七、十七、二十七日夜，日月明朗，天地莹洁，黄昏望斗焚香，掐斗诀，戌至辰叩齿七通，一叩一诵星君，□□□□□□□，先吐浊三口，次咒曰：
　　威武灵灵，神光七星。内外利贞，与我合并。急急如律令。
　　咒毕，存星光七道下注口，吸饮七口，急漱液送下，定神再拜。咒曰：
　　神光灌注，五脏六腑。存真去秽，急急如律令。
　　久行之有验，则梦见日月星辰，或龙虎之象，或雷电光耀，则得其梯阶也。
　　服日光法
　　平旦日未出时，焚香东向，定炁存神，伺日初升，再拜临目。
　　具法位，上启日中帝君，日宫神仙，乞降灵芒，灌注臣身。愿得五藏生华，身有光明。密念日魂十六字，引光吞服，使满腹中。再拜而退，引光吸咽，无正限数。
　　服月光法
　　昏黄月将出，望月光，定炁存神，再拜临目。
　　具法位，上启月中皇君，月宫神仙。乞降灵芒，灌注臣身。愿得五藏生华，身有光明。密念月魄二十四字，吸月中白光，入口吞服充满，再拜而退。自始生明，至望止望后，太阴减光，理不再服，翌月如初。
　　允中末学，不足以知奥义。第闻师友之余论，窥教门之典章，似有所悟，不容缄口，惟思与同学之士共之。夫三晨又曰三光，亦曰天之三奇，即日月星是也。星曜众多，不可备言。帝座之外，独中斗总高列宿，调正天经，生化之源，喉舌之任，为星中之机要，并日月为三光。且太极既肇，清炁为天，华炁之明，以为日月星辰。惟斗干旋於天中，下而五岳四渎，九州分野，人物生齿，山川草木，莫非藉此以植，因斯而生。天舍是则不足以正乾纲，人舍是则不能以陶形质。上学之士密炁冲虚，则明玄中之玄，而悟道中之道。合元炁而为一，固不待挹晖采炁矣，是乃非世人常行之论。於法术生焉，何术不资於三光，何法可离於中斗。几乎上道者，则静坐存神，引芒纳炁，虽成真之后，尚当勤行。其次者则焚香瞻象，诵咒饮光，虽形迹之尚拘，而精专之可应。此外求炁之法，则太阳以十二时移一度，太阴以五日移两宫，积其分抄，算其盈闰也。斗罡则以河魁临戌，天罡指辰，月将加时，每月定以中炁，算之魒之所指。然后望方引吸。是虽曲尽其妙，然未可倚斯为得法之径路，是非上经之所重也。天心正法以三光为主，应世除妖之职，立功宏化之端，前后其法中所用，三光皆不可舍。方隅向背，手掐足步之法，盖为学有序，罔得越升。合从详悉之法门，以资符水之行用，得其机要者，亦有功之人矣。不可谓其常说而轻之，又在乎用心一与不一也。至如日月咒而用梵语者，后世流传之久而有之。上经无梵音，前辈多辩之矣。近世之行灵宝者，只欲自成一家，不肯与正一法箓同其说。故於灵宝中略去三光之论，恶其名与天心雷同，不足以卖奇於嗣法弟子，殊不知灵宝又其可舍三光哉。乾盖之穹隆非不高也，星辰之昭焕非不远也，人居其间岂不寥绝。以势言之，欲得其炁则难矣。以理推之，则有可得者在物有之矣。螺蚌之吸月，久乃精光透壳，产珠而明。犀牛瞻星月，终焉晕入两角，或为星象，或为月形。彼虫兽而无知，亦得三晨之精耀，岂其有咒诀方隅而得之也，盖其心无思无虑，不挠不杂，见月则吸月，睹星则望星，惟精惟一，故非高非远，矧人为万物之灵，反虫兽之不若哉。为其灵惟汨於事物之间，心智流於机谋之域，以至学道之士，又多好奇怪，用心愈杂，报应益遥。良由致力於末，妄其本不能专精，而泥於术，得术不由於哲匠，未免万劫而徒劳。存思祝请，不可无也。要须澄其念虑，定其精神。存念於三晨之辉耀，专心於一念之精诚，期於能感能通，全在毋退毋堕。详考诸家采服之法，多萃今之所编，皆可按行。但考算方隅，度量节炁之类，不复编入。应有可以致验之术，何惮其繁。亦非欲天心法中分别。盖灵宝之教，贯乎上道，前之诸法，格当施用，故不应下而泛取也。天台《灵宝经》纬修用第十八品，备载存神参斗之法，谓能割移死籍。乃以竹为棚架，悬镜为斗形，步斗然灯，仍用绯绢七尺，书斗讳包於额下，结之脑后，仗剑噀水，以剑斫盏四十九下，吸斗星之炁，要见斗江二星，可以不死。又於每月三七日亥时，入室置香炉顶上，如炼顶之状，存烟上升而朝斗，次方习出神朝元，以为绯绢包头，架棚悬镜，然香顶上。既类厌蛊之术，又成妖巫之状。况於求仙之道，礼法为先。灵宝乃孝道明王之教，以孝弟为主。忠直孝敬自可动天地，感鬼神，至於住世留形、延年却死，亦须内精修炼，外立功勤，际君得时，则为天下兴大利，除大害，宏恩於万汇，加惠於四方。未会风云，则收光敛迹，谨身退藏，力之所及，尚当积功立德，随心而济物，因事而利人，施药施符，斥邪拯厄，归至真之道，参纯正之师，昭格皇天，名闻玉阙，当是之时，死籍可割，生名可书。今乃教人妖邪巫觋之态，夜为厌祷不正之术，既非斋醮坛席之格，又非奏章朝修之仪，侥幸以此割死籍，上生名，亦愚之甚矣。仰惟虚皇之正教，乃冲素之宗风，不泯古之典刑，故宽求於簪弁。既入科典，於是星冠羽服，执简舒坛，入靖焚香，朝元　启事，如恭对君父，如面觌天威，进趋有仪，朝修有法，从容不迫，定炁存神，交真灵於恍惚之中，驰一念於太虚之上。及其玫辞，必先祝国君之万寿，次析九祖之升迁，惟孝惟忠，遵守礼法，是科教之本也。大道之门户至正无邪，又安有红缯包首，操刃斫器之事哉。以斯而谓之参斗，误人顾不甚欤。却以紫文中日魂朱景一十六字，月魄暧萧二十四字，及斗星名魁至魒，皆令人对象请炁，编入祈恩谢过第四十一品中，号为灵宝开明三景之道，谓之三境真炁。既不考来历，又欲避三光三晨之名，以为异也，日月星之炁，而称三境真炁，可乎。其第十八品中参斗之后，又有朝元法，存神如拜章之仪，不当连於参斗也。及载升度刚风符，三天朝元毕，天曹建邸，崇立靖名，每日会仙曹入靖，分神治事等说，极其怪诞。所叙西龟山图，即经法中源纲流演之义，所迷多失本源。自存神参斗已下，其法中指为灵宝七经，非也。本经中七经八纬，允中已从旧格条目编入，今作第六品。学者宜平心考订，邪正自分，切不可以彼之说，而混杂此书，庶可依据经匕曰耳。
　　五行正见品
　　□□□□□□□。服斗星名。
　　右法朱书黄素，以黄蜡和为七丸，一日一服，清心净水吞下。七七日外智慧目明，日诵万言，开口不亡心。
　　□□□□□□。六字治病法。
　　右法朱书黄上，治百病。
　　□□□□□□。服字内注六丁法。
　　右法於上六日午时。朱书黄上，每二字作一符，六字作三符。至上七日五更后睡觉，取上二字，净水吞之。候听，闻初有人作声，吸炁咽之，中、下一七日同此。名曰内注六丁。一月受持足日，自此之后，凡见有邪鬼缠惑之者，心念一遍，闭目良久，六丁告於心神，意中所出言语，皆是鬼邪作祸之由，至於服色人数，一一皆合其验。此六丁名也。
　　□□□□□□。六甲遣妖法
　　右法凡小末妖魂作过，朱书，同金钱火化，其邪立被六将遣出海中，梦异报。此六甲名也。
　　□，□，□，□，□，□，□，□。入符治毒法。
　　右法应是毒物所伤，痈肿丹瘤，五藏大小之疾，书於病所，或内吞外贴，不过三字，即安。
　　霐。晦日服字法。
　　右法晦日要诵及十万遍，奏章立达三天，报应经下凡世。
　　防中表德。朔日诵字法。
　　右法於月朔日，要诵一万遍，三月有应，一切灾厄，默念三十二遍，其灾厄自然解散。尝闻太极既判，一生二，而二生三，三生万物，万物既植，於是五炁生成，肇於虚无之上。则五老上帝，为五炁之根宗，昭於乾象之中。则五星为经常之上曜，於地则五岳以奠寰区，於物则金木水火土以为五行，於人则心肝脾肺肾以成躯体，於事则仁义礼智信以开国成家。以四十九字密符造化，默契五行。故服之於己，则澄神炼炁。施之於人，则却疾除妖。是由方诸之召水，阳隧之引火，以内应外感激之道耳。傥内无本真，而觊外真之应，自汩五行，而求五炁之充，恐报应难矣。天台灵宝法中，以玉札五行正炁为一品，乃以四十九字入於他卷。却以五岳持身咒及移景通光等法，杂诸其中，使五行之经，不复可见。故今止从古法，而不敢增易也。
　　上清灵宝大法卷之六竟
　　上清灵宝大法卷之七
　　洞玄灵宝法师南曹执法典者权童初府右翊治金允中编
　　五芽内炼品
　　五芽者，五炁也。在天为五老上帝，在经则炁结成文、是为五芽真文。在五方则五常，即东方青帝灵威仰，南方赤帝赤熛奴，西方白帝白招矩，北方黑帝时光纪，中央黄帝含枢纽是也。在乾象则为五星，在地理则为五岳，在事则为五常，在物则为五行，在人身则为五藏。修灵宝之道，洞房之法，饵五方正真之生炁，以炼凡躯也。
　　五芽之法
　　请五帝五童降身，及佩真文，使其神居五藏之中，为致五芽之精，当於四音而行之。
　　常以立春之日鸡鸣入室，东向九拜，平坐，叩齿九通，思青帝五方之五帝也，青帝以其司春；主东方之生炁故也。长九寸，顶青玉冠，九炁青羽衣，驾苍龙之笔，建颖旗从，甲乙胡老之官九＋－万人来降。须突化生青炁如云，贯覆已身，从已口入，直下肝府。又思木星焕明在东方，照己身。便开目，念咒九遍，吞东方真文一十二字。咒曰：
　　九炁青天，元始上精。皇老尊神，衣服羽青。役御天官，焕明威星。散辉流芳，陶溉我形。上餐朝霞，服引木精。固养青芽，保镇朽龄。脏腑充溢，玉芝自生。延年亿纪，颜返童婴。五炁混合，天地斋并。
　　东方真文一十二字
　　常以立夏之日鸡鸣入室，南向三拜，平坐，叩齿三通，思赤帝南方赤帝司夏，主南方之生炁。后方并与前同。长三寸，顶赤玉冠，衣三炁赤羽衣，驾丹龙玉舆，建米旗从，丙丁越老之官三十万人来降。须突化赤炁如云，贯覆己身，从己口入，直下心府。又思火星焕明在南方，照己身。便开目，念咒三遍，吞南方真文一十二字。咒
　　曰：
　　三炁丹天，朱宫灵童。元始上帝，参驾赤龙。丹羽飞衣，锦帔光明。驱策灵官，运道阴阳。三炁吐辉，溉我绛宫。赤子保镇，炼芽饰容。朝餐朱景，玉芝满充。回停劫年，朽骸及童。长龄天地，永享无穷。身生水火，变化百方。
　　南方真文一十二字
　　常以立秋之日入室，西向七拜，平坐，叩齿七通，思白帝理如前式长七寸，顶白玉冠，衣白羽衣。驾白龙玉舆，建素旗从，庚辛玄老之官七十万人来降。须臾化生白炁如云，俄覆己身，从己。入，直下肺府，又思金星焕明在西方照己。便开目，念咒七遍，吞西方真文一十二字。咒曰：
　　金云七门，浩映西华。中有素皇，元始之家。参驾白龙，七炁峨峨。徘徊玉门，散精朱霞。金星吐辉，芳芝滂沱。玄奥我身，养我素芽。明石鲜光，万劫不殂。服以流泉，餐以太和。九天上帝，给以玉华。保年驻白，颜景敷罗。长存天地，三光同遐。
　　西方真文一十二字
　　常以立冬之日鸡鸣时入室，北方向五拜，叩齿五通，思黑帝长五寸，顶玄玉冠，衣碧羽衣，驾黑龙玉舆，建皂旗从，壬癸羌老之官五十万人来降。须夹化生炁炁如云，似流星之光，覆己身，从。入直下肾府。又思水星焕明在北方，照己身。便开目，念咒五遍，吞北方真文一十二字。咒曰：
　　北方玄天，五炁散灵。上有大神，始老元精。驾龙建旗，游宴上京。是曰元吉，庆云敷荣。飞芝流洒，滂沱四盈。玉女玄奥，溉我身形。肾宫充镇，朽芽坚生。五府纳真，上通神明。五老降接，仙道早成。变化水火，衣服羽青。飞行太空，游造紫庭。寿同三景，万劫长龄。
　　北方真文一十二字
　　常以二分二至日入室，向五方十二拜，叩齿十二通，思黄帝长一尺二寸，顶黄玉冠，衣五色羽衣，驾黄龙玉舆，建黄旗从，戊己苍老之官十二万人来降。须臾化生黄炁如云，覆己身，从口入直下脾府。又思土星在中央，照我身。便开目，念咒十二遍，中央真文十六字。咒曰：
　　中央大山，元炁徘徊。上有元老，总统四灵。参驾黄龙，五色羽衣。运道九天，轮转璇玑。焕明七星，流光散辉。玉英芳芝，流溢回飞。淘溉我身，肺府光开。养芽餐精，万神总归。检魂制魄，仙炼八威。表裹洞清，常生不衰。通真达灵，升入大微。
　　中央真文一十六字
　　右咒毕，各以方数取炁咽津，便服真文。
　　常服法
　　每以鸡鸣阳光始分，东方向叩齿，如其方数，摩两手掌令热，以手摩拭面目，如其方数，念咒，自东方起，一周而止。
　　东方青芽，服食青芽，饮以朝华。
　　便以舌撩上齿之裹、舌底、唇三过，嗽口令玉泉满。，而咽之九过，又引青炁九咽，令镇肝中。
　　南方朱丹，服食朱丹，饮以丹池。
　　便以舌撩下齿之裹、舌舐、唇三过，嗽口令玉芝满口，而三咽之，又引赤炁三咽，令镇心中。
　　中央戊己，昂昂太山，服食精炁，饮以醴泉。
　　便以舌撩上下齿表裹、舌舐唇，嗽口令玉泉满口而咽之，又引黄炁一十二咽，令镇脾中。
　　西方明石，服食明石，饮以灵液。
　　便以舌撩齿上之表、舌舐唇，嗽口令玉芝满口而七咽之，又引白炁七口，令镇肺中。
　　北方玄滋，服食玄滋，饮以玉饴。
　　便以舌撩下齿之裹、舌舐唇三过，嗽口令玉芝满口，又引黑炁五口咽之，令镇肾中。
</div>
    <div class="pagination">
<a href="上清灵宝大法（宋金尤中）_page7.html">上一页</a><span>...</span><a href="上清灵宝大法（宋金尤中）_page3.html">3</a><a href="上清灵宝大法（宋金尤中）_page4.html">4</a><a href="上清灵宝大法（宋金尤中）_page5.html">5</a><a href="上清灵宝大法（宋金尤中）_page6.html">6</a><a href="上清灵宝大法（宋金尤中）_page7.html">7</a><span class="current-page">8</span><a href="上清灵宝大法（宋金尤中）_page9.html">9</a><a href="上清灵宝大法（宋金尤中）_page10.html">10</a><a href="上清灵宝大法（宋金尤中）_page11.html">11</a><a href="上清灵宝大法（宋金尤中）_page12.html">12</a><a href="上清灵宝大法（宋金尤中）_page13.html">13</a><span>...</span><a href="上清灵宝大法（宋金尤中）_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
