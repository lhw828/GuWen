<!DOCTYPE html>
<html>
<head>
    <meta charset="UTF-8">
    <title>皇极经世 - 第 281 页/共 283 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇极经世 - 第 281 页/共 283 页</h1>
    <div class="content">　　三川邵尧夫撰
　　皇极经世卷第十二之下
　　观物外篇下
　　以物喜物，以物悲物，此发而中节者也。
　　石之花，盐之消之类也。
　　水之物无异乎陆之物，各有寒热之性。大较则陆为阳中之阴，而水为阴中之阳。
　　日、月、星、辰共为天，水、火、土、石共为地，耳、目、鼻、口共为首，髓、血、骨、肉共为身，此乃五之数也。
　　火生于无，水生于有。
　　不我物则能物物。
　　辰至日为生，日至辰为用。盖顺为生而逆为用也。
　　《易》有三百八十四爻，真天文也。
　　鹰雕之类食生，而鸡亮之类不专食生。虎豹之类食生，而猫犬之类食生又食谷。以类推之，从可知也。
　　马、牛皆阴类，细分之，则马为阳而牛为阴。
　　飞之类喜风而敏于飞上，走之类喜土而利于走下。
　　禽虫之卵，果谷之类也。谷之类多子，虫之类亦然。
　　蚕之类，今岁蛾而子，来岁则子而蚕。芜菁之类，今岁根而苗，来岁则苗而子。
　　天地之气运，北而南则治，南而北则乱，乱久则复北而南矣。天道、人事皆然。推之历代，可见消长之理也。
　　任我则情，情则蔽，蔽则昏矣。因物则性，性则神，神则明矣。潜天潜地，不行而至，不为阴阳所摄者，神也。
　　在水者不瞑，在风者瞑。走之类上睫接下，飞之类下睫接上。类使之然也。
　　在水之鳞鬣，飞之类也。龟獭之类，走之类也。
　　夫四象，若错综而用之，日月，天之阴阳。水火，地之阴阳。星辰，天之刚柔。土石，地之刚柔。
　　天之孽，十之一犹可违，人之孽，十之九不可逭。
　　阳主舒长，阴主惨急。日入盈度，阴从于阳。月入缩度#1阳从于阴。
　　飞之走，鸡凫之类是也。走之飞，龙马之属是也。
　　先天之学，心也。后天之学，迹也。出入有无、死生者，道也。
　　神无所在，无所不在。至人与他心通者，以其本于一也。道与一，神之强名也。以神为神者，至言也。
　　身，地也，本乎静，所以能动者，气血使之然也。天地生万物，圣人生万民。
　　生生长类，天地成功。别生分类，圣人成能。
　　神者，人之主，将寐在脾，熟寐在肾，将寤在肝，又言在胆，正寤在心。
　　以物观物，性也。以我观物，情也。性公而明，情偏而暗。
　　阳主辟而出，阴主翕而入。
　　日在于水则生，离则死，交与不交之谓也。
　　阴对阳为二，然阳来则生，阳去则死。天地万物，生死主于阳，则归于一也。
　　神无方而性有质。
　　发于性则见于情，发于情则见于色，以类而应也。
　　天地之大寤在夏，人之神则存于必。　　以天地生万物，则以万物为万物。以道生天地，则天地亦万物也。
　　水之族以阴为主，阳次之。陆之类以阳为主，阴次之。故水类出水则死，风类入水则死。然有出入之类者，龟、蟹、鹅、凫之类是也。
　　天地之交十之三。
　　一变而二，二变而四，三变而八卦成矣，四变而十有六，五变而三十有二，六变而六十四卦备矣。
　　天火，无体之火也。地火，有体之火也。
　　人之贵，兼乎万类。自重而得其贵，所以能用万类。
　　凡人之善恶，形于言，发於行，人始得而知之。但萌诸心，发于虑，鬼神已得而知之矣。此君子所以慎独也。
　　气变而形化。
　　人之类备乎万物之性。
　　火无体，因物以为体。金石之火烈于草木之火者，因物而然也。
　　气形盛则魂魄盛，气形衰则魂魄亦从而衰矣。魂随气而变，魄随形而止。故形在则魄存，形化则魄散。
　　人之神，则天地之神。人之自欺，所以欺天地。可不慎哉？
　　人之畏鬼，亦犹鬼之畏人。人积善而阳多，鬼益畏之矣。积恶而阴多，鬼弗畏之矣。大人者，与鬼神合其吉凶，夫何畏之有？
　　至理之学，非至诚则不至。
　　物理之学，既有所不通，不可以强通。强通则有我，有我则失理而入於术矣#2。
　　星为日余，辰为月余。
　　星之至微如尘沙者，陨而为堆阜。心一而不分则能应，弗违此，君子所以虚心而不动也。
　　藏者，天行也。府者，地行也。天地并行，则配为八卦。
　　圣人利物而无我。
　　明则有日月，幽则有鬼神。
　　《易》有真数，三而已。参天者，三三而九。两地者，倍三而六。
　　八卦相错者，相交错而成六十四卦也#3。
　　夫《易》根于乾、坤，而生於姤、复。盖刚交柔而为复，柔交刚而为姤，自兹而无穷矣。
　　《素问》、《阴符》#4，七国时书也。
　　夫圣人之经#5，浑然无迹，如天道焉。故《春秋》录实事，而善恶形于其中矣。
　　中庸之法，自中者，天也。自外者，人也。
　　韵法：开闭者，律天。清浊者，吕地。
　　韵法：先闭后开者，春也。纯开者，夏也。先开后闭者，秋也。冬则闭而无声。
　　《素问》、《密语》之类，於术之理可谓至也。
　　显诸仁，藏诸用。孟子善藏其用乎。
　　寂然不动，反本复静，坤之时也，感而遂通天下之故。阳动于中，间不容发，复之义也。
　　庄、荀之徒失之辩。
　　东为春声，阳□为夏声，此见作韵者，亦有所至也。衔凡，冬声也。
　　不见动而动，妄也。动于否之时是也#6。见动而动，则为无妄。然所以有灾者，阳微而无应也。有应而动，则为益矣。
　　精气为物，形也。游魂为变，神也。又曰：精气为物，体也。游魂为变，用也。
　　君子之学，以润身为本。其治人、应物皆余事也。
　　剸割者#7，才力也。明辩者，智识也。宽弘者，德器也。三者不可阙一。
　　无德者责人、怨人，易满，满则止也。
　　龙能大能小，然亦有制之者。受制於阴阳之气，得时则能变化，变变则不能也。
　　伯夷义不食周粟，至饿且死止，得为仁而已。
　　三人行亦有师焉，至于友一乡之贤、天下之贤，以天下为未足，又至於上论古人，无以加焉。
　　义重则内重，利重则外重。
　　兑，说也。其他说皆有所害。惟朋友讲习无说於此，故言其极者也。
　　能循天理动者，造化在我也。
　　学不际天人，不足以谓之学。
　　君子於《易》，玩象、玩数、玩辞、玩意。
　　能医人能医之疾，不得谓之良医。医人之所不能医者，天下之良医也。能处人所不能处之事，则能为人所不能为之事也。
　　人患乎自满，满则止也。故禹不自满，假所以为贤。虽学亦当常若不足#8，不可临深以为高也。
　　人苟用心，必有所得。独有多寡之异，智识之有浅深也。
　　理穷而后知性，性尽而后知命，知而后至。
　　凡处失在得之先，则得亦不喜。若处得在失之先，则失难处矣，必至於陨获。
　　人必有德器，然后喜怒皆不妄。为卿相，为匹夫，以至学问高天下，亦若无有也。
　　人必内重，内重则外轻。苟内轻，必外重。好利好名，无所不至。
　　得天理者，不独润身，亦能润心。不独润心，至於性命亦润。
　　天下言读书者不少，能读书者少，若得天理真乐，何书不可读，何坚不可破，何理不可精。
　　历不能无差。今之学历者，但知历法，不知历理。能布算者，洛下闳也#9。能推步者，甘公、石公也。洛下闳但知历法，杨雄知历法又知历理。一岁之闰六阴六阳，三年三十六日，故三年一闰，五年六十日，故五岁再闰。天时、地理、人事三者知之不易。
　　资性得之天也，学问得之人也。资性由内出者也，学问由外入者也。自诚，明性也。自明，诚学也。
　　颜子不迁怒，不贰过。迁怒、贰过皆情也，非性也。不至於性命，不足谓之好学。
　　伯夷、柳下惠得圣人之一端，伯夷得圣人之清，柳下惠得圣人之和。孔子时清、时和、时行、时止，故得圣人之时。
　　《太玄》九日当两卦，余一卦当四日半。
　　杨雄作《太玄》，可谓见天地之心者也。
　　用兵之道，必待人民富、仓廪实、府库充、兵强、名正、天时顺、地利得，然后可举。
　　《易》无体也。曰：既有典常，则是有体也。恐遂以为有体，故曰：不可为典要。既有典常，常也。不可为典要，变也。
　　庄周雄辩数千年，一人而已。如《庖丁解牛》曰：踟蹰四顾。孔子观吕梁之水，曰：蹈水之道无私。皆至理之言也。
　　老子五千言，大抵皆明物理。
</div>
    <div class="pagination">
<a href="皇极经世_page280.html">上一页</a><span>...</span><a href="皇极经世_page276.html">276</a><a href="皇极经世_page277.html">277</a><a href="皇极经世_page278.html">278</a><a href="皇极经世_page279.html">279</a><a href="皇极经世_page280.html">280</a><span class="current-page">281</span><a href="皇极经世_page282.html">282</a><a href="皇极经世_page283.html">283</a><a href="皇极经世_page282.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
