<!DOCTYPE html>
<html>
<head>
    <meta charset="UTF-8">
    <title>上清太玄集 - 第 8 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清太玄集 - 第 8 页/共 19 页</h1>
    <div class="content">　　太虚一点天光密，拍塞冲和无缝入。踏破乾坤万丈颠，凝空飞出流星急。
　　玉井流泉非即溃，呜琅韵彻青山对。琼波冲透岳云中，浪打昆仑石粉碎。
　　金井玲珑光日暠，云瑛飞出瑶池岛。晶帘风卷透清香，天莹无尘传六宝。
　　斡开法眼眉毛睫，睛粲瞳蒙倾纬晔。匝地威风出四维，迎天万派灵光摄。
　　元始生居浩劫先，开明三境立重玄。生天生地从伊变，劫坏长存尚俨然。
　　道化三宫极妙玄，混元神帝暗相传。胎光运入灵阳体，六洞飞精出九天。
　　笻杖斡开圆觉海，戒刀劈碎玉京山。龙宫捧出玄珠灿，窈窕流光天地间。
　　规质琳琅逆上巅，灵乌降落海鳌边。形移影转随风去，物换星流浪接天。
　　神剑磨开颠马怕，慧刀挥处耍猿惊。乾坤迥绝群魔首，一派威光世界倾。
　　夜掷琅琊入海雄，豁开水府见龙宫。众托捧出明珠献，焰灼云霄碧汉中。
　　戒坛宝兽旋喷香，环佩呜琅和玉珰。真圣降临还本位，复携神剑上魁罡。
　　劝汝心存道德乡，余闻仙院立科场。神霄有膀传金箓，紫府无人奏玉章。
　　御易龙游赤帝乡，罗元仙子坐华阳。两条地气撗牛斗，一道天光镇碧苍。
　　绛宫才觉篆烟香，风顺微闻玉佩珰。清夜不知谁奏表，真人坛上步元罡。
　　修行须得谷神灵，一点圆明照上清。湛湛霜天兴古月，澄澄觉海浸流星。
　　一颗灵砂耀太清，混然虚谷见无形。圆通法界千真莹，烟照乾坤万象明。
　　古道平夷可进程，两条岐路接天庭。乘龙姹女游金阙，跨虎婴儿玩玉京。
　　踏破昆仑撞透天，返余至道复归元。虎腾山岳苍峰转，龙跃深渊海浪翻。
　　阐开慧目见神光，一派纯阴尽化阳。浑似日头兴世界，有如明月褊诸方。
　　拂霭神游宴碧乡，二轮交并碾天罡。龙飞日殿烹金液，凤炽蟾宫饮玉浆。
　　屏绝尘缘物外寻，昂簪笑傲乐情吟。移神步步随风去，送我轻肌上宝岑。
　　道降氤氲景色嘉，始生天地妙无涯。飞精神秀冲霄顶，抱日临空易太华。
　　避风偎日眼慵开，内匹阴阳育圣胚。始信男儿身有孕，自然物外舞仙胎。
　　配将天地作丹炉，日月团团裹面居。海底炼成真至宝，苍头烹就混元珠。
　　斩猿调马化龙驹，驼我随风入太虚。一点流星飞月殿，两条红焰上天吴。
　　袭夷从觉饮真风，异出人间事不同。欲问先生何所止，稳骑鹤背翼鳌宫。
　　坐间云雾锁寒溪，霹雳峥嵘聒太微。银浪万条倾碧涧，琼波一派泻瑶池。
　　日魂月魄放寒晖，二物擒来在坎离。海底忽闻龙虎吼，山头惊见凤鸾飞。
　　姑射层峦影翠浮，洞中神化雪肌肤。游乎四海凭何力，鹤驭乘飙出玉都。
　　放开玉兔趁灵乌，赶上夷门入太初。万道金光辉宇宙，千条银雾照虚无。
　　一真须得炼三奇，复用三奇合二仪。若把二仪同一体，金丹自是透天飞。
　　美目浄兮观天象，聪聪耳听步虚声。大哉可道随方有，至妙真常混日凝。
　　炎炉注鼎炼红砂，三色氤氲放彩霞。宝璨玲珑飞宇宙，混元丹降入中华。
　　身如槁木性如灰，默默澄虚养圣胎。坐尚琳宫来问道，昂簪高笑桂花开。
　　蒙眉俊目跃心珠，降落金盘五彩舒。内遣玉童收日海，与吾同赴洞天居。
　　铅汞配时凭日月，鼎炉安处用乾坤。三阳真火烧灵质，一粒金丹逆上奔。
　　咫尺无情苦海深，意随流浪入波心。天真一失迷千劫，亘古循还直至今。
　　升玄知觉道幽深，廓彻灵源匿幻心。倏忽诸方游历遍，善能涉古始知今。
　　惊回一觉悟仙乡，始信神凝惠日光。赤子炉中倾玉液，胎仙鼎裹混琼浆。
　　至道幽深极妙玄，上清真教岂虚言。君还若有男儿志，尽把天机付耳传。
　　尽说修丹未说丹二金丹咫尺太虚间。一丸赫赫明寰宇，日用如同隔万山。
　　俯察坤柔见地宁，仰观乾道眩天清。浮沉定位中间显，混合虚空日月明。
　　内涤心猿育性珠，外除意马炼昏衢。灵光透入金乌窟，混合圆明体太虚。
　　轻敲玉锁洞门开，两奕神风透户来。有意抱鸾飞月殿，无阴树下恣徘徊。
　　四般有漏终归假，一性圆明未足真。直待玉霄名列位，恁时方表出家人。
　　云瑛飞尽晓霜天，清夜无尘月正圆。坐致琳宫将欲近，九光霞裹捧金仙。
　　坎离相匹俗尘局，日月交光透体明。水火炼成无漏子，宝瓶捧出玉华婴。
　　雨滴金晶透玉窗，华阳仙子入中皇。少微星落清江底，鹤压林梢雪点霜。
　　水洁无鱼浪接天，玄灵飞去入精渊。华阳不逐红尘去，自有神风合太玄。
　　上清太玄集卷之六竟 
　　上清太玄集卷之七
　　姑射侯善渊述
　　七言全篇
　　离坎交并合圣机，两条截路接天夷。周天万返龙张势，大地千寻虎斗威。
　　赶退外魔除六害，趁回阴鬼并三尸。眉间索出虾蟆剑，一剪浮云补漏池。
　　逍遥无事乐清闲，引鹤携节玩水山。风卷翠霞横碧嶂，月辉轻雾达青峦。
　　洞前水迸珠千颗，涧下云凝雪一团。莹净玲珑光道眼，神清清爽逼人寒。
　　鸿蒙初辟二仪分，始变三才造化根。升降往来腾日月，浮沉上下立乾坤。
　　飘飘玉屑空中降，粒粒金丹逆上奔。两个青童游碧嶂，抱鸾飞入太玄门。
　　诀然一性悟真宗，顿觉心珠处处通。繟奕纯亨归雅趣，威灵精粹涤尘蒙。
　　云收现出探潭月，雾敛方生太古风。无上徧知周雨界，圆明独体照虚空。
　　擘开混沌见天心，日月精华塞太阴。斗柄斡回天地雨，法轮推转太虚深。
　　交光进出珠千颗，混物迎将万点金。至宝不须方外觅，颐神知觉道相任。
　　抱常知足顿元神，乐逸安闲养至真。剿锐除贪全可道，蠲锋玄览换彝身。
　　外搜珙璧非为贵，内涤琅函未足贫。鹤驭风飙何处止，洞中惟报四时新。
　　常存志气绝嚚华，返照龙乡紫府家。恍惚元神冲浩炁，杳冥真息放红霞。
　　瑶池浪净浮金蕊，碧海波澄泛玉花。香艳放开天地莹，凝空飞出夜明砂。
　　神火炎炎起艮山，尾闾一撞出三关。擎天大象空中绕，混海蛟龙物外蟠。
　　凝结一炉天地髓，混成两鼎太阳肝。达人悟此升仙去，御易登真跨彩鸾。
　　斡回斗柄运灵枢，大士门开一物无。外抱一天元始道，内藏两卷活人书。
　　无中砌就千层玉，空里妆成万点珠。功行两全超物外，骑鲸稳步赴瀛都。
　　宏开慧目阐清眸，两翼神风趁日头。壬毋云中乘玉象，丁公海底跨金牛。
　　红烟冉冉蟠龙阁，紫雾重重绕凤楼。欲问此间何福地，青童谨报是瀛州。
　　屏欲除情志笃坚，荒芜鹑野变芝田。心如碧汉探潭月，性似红炉火里莲。
　　游宴上清真境外，徘徊元始大罗天。中皇号我重玄子，姑射神居太古仙。
　　阴阳颠倒是真修，一泒黄河水逆流。万道素光穿宇角，千条红焰出山头。
　　日魂皓皓随方显，月魄辉辉徧币周。大阐威风开古道，乘鸾按剑九天游。
　　颐神颂
　　性适真空子母完初机，鬼神交遘透泥丸神鬼相交。
　　二仪太始须归一三要之道。六合同途在一观六合同机。
　　九气玄玄身外体九阳之道，星流天癸象中端上机之道。
　　须凭总要师明谛下言之教，了了重玄最上诠。
　　玄象颂
　　恍来神化玉关开，一点胎光降慧台。自有离阳精炜晔，回光返本焰皑皑。
　　重玄妙指人难测，众妙之门愚不猜。湛兮或存朝象帝，抱将心月赴蓬莱。
　　育性颂
　　惚去蟾宫育性胎，潜龙水底沐丹胚。须知守黑为根蒂，自有灵华烛性台。
　　混沌之中明太一，杳冥不测莹心怀。堪遵慧魄阳生处，灼灼玄珠自往来。
　　天瑞颂
　　无为天宝自然然，去智离形万化先。遗性俦空光遍照，运神玄览灿瑶天。
　　任教物我成虚幻，自有星华焕目前。海月含辉光万道，化成天瑞玉壶仙。
　　乾元亨利显吾神，五气朝元用至真。周易辟阖明动变，万机同会出诸尘。
　　随机应处观玄象，终日乾乾与道邻。内外玲珑通表里，灵华莹我赴蓬瀛。
　　藏头诗
　　炁相交万物亨然知　睛炁炼真阴魄散觉
　　海黄宫室道圆中太　四入灵帝象通聚虚
　　开返辰醒魂醉宝明　门洞莹山三敛雾澄
　　又
　　居寂寞近林泉碧溪　千年苦行凭心正深
　　三真妙体徒轻纪照　混成仙飞化举殷满
</div>
    <div class="pagination">
<a href="上清太玄集_page7.html">上一页</a><span>...</span><a href="上清太玄集_page3.html">3</a><a href="上清太玄集_page4.html">4</a><a href="上清太玄集_page5.html">5</a><a href="上清太玄集_page6.html">6</a><a href="上清太玄集_page7.html">7</a><span class="current-page">8</span><a href="上清太玄集_page9.html">9</a><a href="上清太玄集_page10.html">10</a><a href="上清太玄集_page11.html">11</a><a href="上清太玄集_page12.html">12</a><a href="上清太玄集_page13.html">13</a><span>...</span><a href="上清太玄集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
