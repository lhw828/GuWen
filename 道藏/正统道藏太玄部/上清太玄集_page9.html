<!DOCTYPE html>
<html>
<head>
    <meta charset="UTF-8">
    <title>上清太玄集 - 第 9 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清太玄集 - 第 9 页/共 19 页</h1>
    <div class="content">　　物炼里然自合勤天　有明耀两生形无道
　　词
　　行香子
　　天地玄黄，率化无强。太虚高、日月飞扬。龙磨星斗，凤炽玄纲。见海神潮，江神会，谷神张。　焕焕煌煌，照耀十方。混三宫、一振流阳。不离日用，目下承当。渐返真空，归真正，得真常。
　　小重山
　　阴阳颠倒一声雷。忽然惊睡觉，梦中回。迷云拂尽慧光开。随风去，抱个日头来。　温养结仙胎。空中明显现，越灵台。四维上下看蓬莱。堪归玉洞作仙才。
　　连理枝
　　挫锐无羞耻，遇宠无欢喜。好弱平常，随缘且过，坦然无系。步林泉、深入翠云中，乐清闲一世。欲要离生死，达彼真常理。炼气成神，神超碧落，太虚同体。任天宽地阔永无忧，得长生久视。
　　一剪梅二首
　　一个尘劳一个忙。一自别离，一得真常。一天精秀一天凉。一点清光。一带凝阳。　一气相交一气张。一结神丹，一命延长。一灵透入一云房。一对金童，一引仙乡。
　　又
　　出俗轻枝翠嫩长。不比松筠，独耐风霜。岁寒心以表嘉祥。小蕾初生，压尽群芳。　勿遣□婷越粉墙。尽任桓伊，品弄何妨。天然姿秀坼黅黄。绝艳清奇，一剪梅香。
　　诉衷情二首
　　阴阳返复勿令差。守正莫心邪。常进药炉丹鼎，龙虎动三车。收神水，炼精华，结灵砂。水晶宫里，玉兔金鸡，吐秀琼花。
　　又
　　一天秋色翠如描。鸿雁啭声高。山秀水明相照，烟树映溪桥。倾雪浪，泛云涛，拂轻袍。归来沉醉，直到黄昏，月上松梢。
　　唐多令
　　休恁苦争罗，人生得几何。．奈百年、有似南柯。富贵功名俱遂意，难免死生磨。也啰。　随分养天和，阳生满鼎多。内烹煎、凝结灵波。炼就金丹光透体，混一炁，贯娑婆。也啰。
　　归来曲四首
　　长生道，日用在虚无。一气初分明动静，三才应化见沉浮。玉兔趁灵乌。　轰宇宙，一撞出昏衢。光射三山白虎额，焰飞两道赤龙须，照见夜明珠。
　　又
　　修行事，割爱断攀缘。身浄心清明道眼，内持无漏气神全。真汞炼真铅。安炉鼎，进火任烹煎。款款捞来槌作片，团团结就宝珠圆。身外化飞仙。
　　又
　　真常道，日用徧三千。大则包罗天地外，小周沙芥亦如然。物物尽通玄。
　　威神力，混里任循还。撞破虚空七八片，明珠滚出海鳌边。光接焰魔天。
　　又
　　忘俗念，万类悉皆空。歌枕宵眠游梦断，半窗明月一帘风。迤逦觉朦胧。　披衣坐，昭一见本来容。静室生白冲浩气，虚堂祥瑞现神功。光射玉壶中。
　　江神子
　　丹华虚托假形骸，久沉埋，惹非灾。冗冗蜉蝣，都被死生催。顿觉悟知亡彼我，任空色，眼中来。海底金乌初出现，碧天开，绝纤埃。密布天光，光奕面前回。交灿瑞童颜胜玉，似雪映，一枝梅。
　　声声慢七首
　　人心刚硬，不肯回头。深沉苦海淹留。酒色财气不舍，甚日方休。闻早寻归出路，乐陶陶、云水闲游。无萦击，也无烦无恼，无喜无愁。　渐入清凉活计，抱天真纯粹，一气和柔。配合铅霜，摄化鼎中频收。迤逦金丹渐结，后功成、夺取仙俦。堪归去，跨鸾鹤升入，紫府瀛洲。
　　又
　　心浮易动，熟景难忘。驱驰镇日忙忙。已过中年，有若日暮之光。 恰如残灯怕晓，似风飘、败叶凋黄。最苦处，叹星移物换，人被无常。　识破寻归出路，向玄门恳切，讨论仙方。付汝亲传，宁心静室消详。拟拭冰台莹撒，现神光、混入灵阳。圆明显，得长生久视，永劫安康。
　　又
　　韶光迅速，似蚁循环。往复不断相连。过了一岁，不觉又早一年。忽然无常限到，向前程、着甚推延。修行事，道他人有分，自己无缘。若也回头省悟，卉功名富贵，物外翛然。保养元精，玉炉片雪烹煎。恍惚乾坤莹彻，灿玲珑、日耀辉鲜。三光秀，混一灵真性，送上瑶天。
　　又
　　忙郎痴驮，不识人抬。狂图捏怪胡来。执戆无智，空想乱觅胡猜。口急虚脾厮谇，斗无明、驰骋奇乖。强作壤，把他人障闭，自己沉埋。若悟天机指诀，叩玄关一击，宝洞门开。玉姹金婴，出入左右相偎。自然阴阳匹配，向空中、产个仙胎。真人显，越鳌宫日殿，恣意徘徊。
　　又
　　刚强柔弱，善恶分明。天地报应不同。滥浊荣家，贞烈志德长贫。清浄无为妙道，被愚徒、返谤邪门。怎理会，见修真上士，有若雠人。高道猜为贼盗，把凶顽小辈，却做贤人。马饰衣襟，具礼晓甚卑尊。太家学些打懂，也胡来、讲甚人伦。抹截了，换云袍簪髻，搭个头巾。
　　又
　　贤愚间异，曲直丛林，清浊事急难分。多少无知，开口信意胡荤。鹓雏呼为斥鴳，把灵椿、唤作朝菌。便假饶，是隋何陆贾，辩正无门。牛缺谩施仁义，相肩吾锁目，自昧天真。摸象盲夫，昼夜晓甚明昏。玉罄权为煮料，把瑚琏、假作齑盆。最苦处，爨瑶琴烹羽，悮杀麒鳞。
　　又
　　光阴迅速，暑往寒来，俄然又报新年。物换形移，都被暗里催残。谁省人人越旧，改青春、皓发苍颜。虚过了，似落花飞絮，逝水无还。若也回光返照，运灵枢一撞，击碎双关。耀海玄珠，晞煌焰接昆山。宝性因明贯体，换凡躯、养就仙丹。玉辰显，向中天游奕，物外翛然。
　　南柯子
　　未悟千般有，心开一物无。有无争觉顿清虚。混内倾阳，一点透灵乌。瑞气盘金鼎，祥烟玩玉壶。玉壶金鼎炼神珠。光璨流霞，冉冉上天吴。
　　添字采桑子
　　利名丛里抽身早，劝汝回心，绝尽荒淫。动有群魔当下擒，莫教侵。九虫斩尽三尸灭，与道相任，谁是知音。清夜无尘月上岑，望骞林。
　　减字采桑子
　　嗟恨这形骸。百般做、纽捏狂乖。如今省也寻归路，冰清玉洁，昂霄峻鄂，奚失俗崖。心静若冰台。灵光莹、不染纤埃。厥然别有真奇妙，□晟合璧，升玄羽化，脱下凡胎。
　　踏莎行二首
　　混沌之中，杳冥踪迹。鸿蒙溟涬初开辟。洞虚一点太阳星，神风气象恢洪奕。　婥约冰肌，玉嵓横碧。骇天惊地鹤一只。不惟出入太虚间，京山撞透千重壁。
　　又
　　养气全神，至精坚固。琅函浊质奚能悟。心珠跃入太虚中，玉婴神变通玄户。赶退金乌，趁回玉兔。凝阳点化升仙去。清音香送别瑶台，真人醉卧蓬莱务。
　　使牛子
　　精亏魄散魂游漾。把天真、变成虚妄。逐境性昏沉，苦海忙忙任流浪。
　　前程路崄如何向。劝汝等、早修无上。无上遍知明，明照离娄焕师旷。
　　虞美人
　　洞元一点天光密，莹浄如千日。银霞潋艳贯寰瀛。万神钻簇，恍惚旷然明。空中产个胎仙出，婥约风飘逸。撞开天顶上云瑛。宝阙琼楼，玉簿挂仙名。
　　捣练子二首
　　说金翁，论黄婆，自然匹配炼冲和。铸红砂，满鼎多。神光显，照天河。胎光一点出洪波。现三清，上大罗。
　　又
　　真铅汞，坎和高。两般颠倒自相宜。炼金丹，耀日辉。通玄妙，得幽微。姹婴常把虎龙骑。上仙都，合圣机。
　　四块玉二首
　　一点皎然冰玉洁，浩劫无生灭。跨古腾今无暂歇。徧极目，真空摄。
　　此法方知通妙诀，玄理人难别。两路曹溪分关节。映水照，天空月。
　　又
　　假里寻真真本别，慧照寥天彻。莹日晶空灵光摄。印碧落，凝翠色。
　　达此心开通妙诀，物我俱休歇。无了了时离生灭。应别有，长天月。
　　杨柳枝七首
　　偃息团圈玩宝窥，目无疵。涤除玄览似婴儿，正容仪。欲问今宵何处也，赴仙期。满船空载月明归，上瑶池。
　　又
　　内阐规函致本宗，道相通。寂寥常在混元宫，悟真空。上下观之无一物，与谁同。逍逼独坐月明中，伴清风。
　　又
　　顿识圆明象易冲，妙无穷。祥烟飞入玉清宫，月临空。物性自然纯古道，与谁同。杨柳枝插宝瓶中，好家风。
　　又
　　宝性完容上下冲，内推穷。氤氲三色射瑶宫。焰飞空。洞济玉阳澄宝瑞，自和同。谷神翔翥混元中，玩仙风。
　　又
　　孰见西明画锦妆，景非常。烟波柳岸映斜阳，水云乡。咫尺家山人不到，好风光。步虚升入碧云房，洞天长。
　　又
　　鹤性佋佋望远攀，过潼关。秋深雨霁乍衣单，水云寒。争忍昔年名利染，早回还。夕阳村落杳标间，望家山。
　　又
　　卯岁飘蓬住远山，水云闲。须知千载厌人间，欲回还。换骨脱胎归旧路，返童颜。步虚升入古星坛，泛云鸾。
　　辞百师（杨柳枝）
　　野鹤孤云去复还，欲留难。断肠恩爱两情关，泪斓珊。秋后凄凉归路远，速跻攀。洛西烟浦柳标间，望家山。
　　蓦山溪
　　男儿一志，莫把初心退。决正处贞廉，把狂心、一齐割弃。随缘任运，云水作生涯，青松下，翠筠中，别有真滋味。清虚恬惔，便是余生计。炁定自神和，进玄珠、出离坎位。殷红璨璨，仿髴入离宫，通上下，照十方，摄境归心地。
　　无梦令四首
　　地水火风四大，为你百端为害。逐便各别离，遣我法身轻快。自在，自在。摄化超灵三界。
　　又
　　故友全无一信，独坐古嵓谁间。回首返江乡，散瑞漂萍相近。愁恨，愁恨。一叶风帆轻送。
　　又
　　愁对碧溪南岸，流水落花无 限。回首带晴烟，道侣看看不见。长叹，长叹。一叶风舟轻泛。
　　又
　　慷慨男儿洁列，除此一无分别。孤月镇长圆，混入碧潭澄彻。凝结，凝结。清胜玉壶冰雪。
　　夜行船二首
　　虎远天罡吞凤尾。火轮转、艮山初起。注鼎炎炎，烹煎神水。交泰地精天髓。炼就纯阳丹贯体。换凡躯、以别尘世。鹤驾匆匆，相从仙侣，朝现玉清元始。
　　又
　　设誓明言衷肠话。奔般般、物情俱舍。心口相违，不分真假。把玄门返成功价。纵意为非难劝化。业深大、罪愆无舍，寒夜风刀，鬼神牵惹，相汝怎生不怕。
　　迎仙客
　　道非遥，昆山隔。宴坐神思密探赜。个中修，非筹策。一点晶金，宝璨炎炉赫。灵芝折，蟠桃摘。瑞气通流盈紫陌。玉童吟，金童拍。皓鹤青鸾，间簇迎仙客。
</div>
    <div class="pagination">
<a href="上清太玄集_page8.html">上一页</a><span>...</span><a href="上清太玄集_page4.html">4</a><a href="上清太玄集_page5.html">5</a><a href="上清太玄集_page6.html">6</a><a href="上清太玄集_page7.html">7</a><a href="上清太玄集_page8.html">8</a><span class="current-page">9</span><a href="上清太玄集_page10.html">10</a><a href="上清太玄集_page11.html">11</a><a href="上清太玄集_page12.html">12</a><a href="上清太玄集_page13.html">13</a><a href="上清太玄集_page14.html">14</a><span>...</span><a href="上清太玄集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
