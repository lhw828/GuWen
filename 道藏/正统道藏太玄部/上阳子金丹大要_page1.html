<!DOCTYPE html>
<html>
<head>
    <meta charset="UTF-8">
    <title>上阳子金丹大要 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上阳子金丹大要 - 第 1 页/共 7 页</h1>
    <div class="content">上阳子金丹大要
　　经名：上阳子金丹大要。元陈致虚撰。十六卷#1。底本出处：《正统道藏》太玄部。
　　目录
　　序
　　卷一　虚无
　　〔自序〕
　　卷二　虚无
　　道德经
　　道可道章解
　　卷三　上药
　　精气神说上
　　卷四　上药
　　精气神说下
　　卷五　妙用
　　金丹妙用章
　　药物妙用章
　　鼎器妙用章
　　采取妙用章
　　卷六　妙用
　　真土妙用章
　　火候妙用章
　　神化妙用章
　　卷七　须知
　　运火行符须知
　　朔望弦晦须知
　　防危护失须知
　　卯酉刑德须知
　　沐浴心虑须知
　　生杀爻铢须知
　　卷八　须知
　　脱胎换鼎须知
　　续须知七事
　　卷九　积功
　　金丹诗
　　判惑歌
　　咏剑五首
　　醒眼诗五十首
　　卷十　积功
　　道德经转语
　　卷十一　累行
　　与至阳子田至斋
　　与初阳子王冰田
　　与一阳子潘太初
　　与九宫碧阳子车兰谷
　　卷十二　累行
　　与宗子明素蟾
　　与玄阳子欧阳玉渊
　　与复阳子欧阳玉田金阳子周草窗
　　与心阳子余观古
　　卷十三　发真
　　生死事大
　　圣人之德
　　天地之大
　　道本阴阳
　　金液还丹
　　仙佛长生
　　道非言显
　　卷十四　发真
　　脱胎去留
　　三教一家
　　世人皆得
　　观水得道
　　见性成佛
　　卷十五  越格
　　与王祥翁
　　普说
　　卷十六　超宗
　　见性成佛
　　#1案据本书卷一作者自叙，《金丹大要》原本十卷。明《道藏》本拆分为《金丹大要》十六卷、《金丹大要图》一卷《金丹大要列仙志》一卷人《金丹大要仙派》一卷。另有单行本《修炼须知》一卷。
　　又本书中『匡』字均缺笔，避宋讳。疑其初刻本出於宋末遗民之手。
　　上阳子金丹大要序
　　伊川先生云：天下有大难事者三；一曰为国而至於祈天永命；二曰为学而至於圣人；三曰修身而至於神仙。斯确论也。天琮幼始知学，长而从玄，慨然信长生之道，可学而致。乃希高志，参玄访微，刮垢磨光，敛华就实，拟向孤峰绝顶，把茅盖头，侣洪崖，友赤松，抱鸡子之中黄，养蟾光之明素，庶几万一，克偿素愿也。岂谓天不爱道，善启其衷。乙亥夏五，际遇我师紫霄绛宫上肠真人於方壶天中，解襟倾盖，欢如平生，沦茗焚香，共谈丹道，机缄微露，针芥相投，时以去就，匆匆莫究衷蕴。既而赡候紫气，追随黄鹤，至交泰别馆，叩首上请，恳款再三，然后歃丹盟天，披青誓地，众真监度，尽授所秘。初则迅雷贯耳，惊骇异常；次则瘴雾中心，昧惑尤甚，乃至竟夕不寐，继日弗宁，既未敢诮其非，亦未肯信其是，反覆细绎，周悉搜罗，感神明之告人，忽心灵而自悟，於是掀翻迷网，打破疑团。比沈痾之顿苏，犹大梦之惊意，通身是汗，瞽目开明。遂将生平记诵丹经，如《参同契》、《悟真篇》等书，参订而印证之，则言言句句，若合符节，千变万化，总归一贯。而今而后，宇宙在乎手，造化备吾身，可以大休歇，可以大自在，观玄珠之有象，炼金液以成丹，白日登晨，清都进秩，皆分内事也。回视半生学问，犹管窥天，蠡测海，其大小浅深，固已悬绝。亦犹炊沙作饭，搅水为膏，欲求充饥继明，不可得也。吁，金丹之学，近代自紫清白真人返佩帝乡，世无真师，传多失实。谈性者，非流於狂荡，则滞於空寂。论命者，非执於有作，则失於无为。根器高而利者，不遇师传，惟祗求之方册，自证自是，自满自足。自谓一闻百会，眼空四海，已与锺吕并驾，宁肯谦抑而师问哉。根器劣而钝者，求之盲师，一知半见，自喜自幸，自执自守。自谓休心歇妄，枯坐无为，即道在其中矣，奚暇多事而更叩人哉。是非海阔，人我山高，毒药入心，鲸墨透骨。世无拔山竭海之力，又无补鲸去毒之方，莫之能救，可胜叹哉！我师上阳真人，驾拯溺之慈航，仗斩邪之慧剑，绍隆丹阳正传之脉，发泄青城至秘之文，明前代所未明，说古人所未说，推赤心於人腹，垂青眼於学徒。所着《金丹大要》十卷，条理敷畅，斗拱星罗，词意昭明，金声玉振，体堂堂说透骨髓，血滴滴吐出肺肝。恨不与法界众生，尽皆作大罗眷属，其慈仁忠厚，盛德之至乃如此。仆惧学徒不察真师之用心，将圣谛玄章，作泛常看过，非徒无益而生惑，或乃兴谤而自弃，因述己所遇而为之序。贵以拯拔沉迷，剖凿聋瞽，庶几摽指见月，发瓿知天，是亦一助也。金丹之妙，在乎三大要。一曰鼎器，二曰药物，三曰火候。然鼎器有阴阳，药物有内外，火候有时节，三者实为金丹之枢要。知此则到家有期，可罢问程矣。所冀头头会合，口口参同，慨兴进道之心，高中选仙之举。千年铁柱，久缔龙沙之盟；万朵玉莲，嘉庆天元之会。凡我同志，各宜勉旃。门弟子明素蟾天琮序。
　　老易泄天机，《古文龙虎经》、《参同契》作，以无为物祖，有为丹母，乾坤炉鼎，坎离升降，辟鸿蒙，当混沌，采药物，明火符，无非法天地阴阳造化生生之功，有顺逆而炼成金丹也。紫阳《悟真篇》继出，发挥玄理，殆无余蕴矣。唯火候之秘，妙存口诀，世之学者往往趋於旁蹊，出於臆度，未能闻其大要，况通其微妙乎。紫霄绛宫上阳先生，继真师之绝响，措后学之迷津，千载一时，百年几见。推明老易深造之道，细启仙圣未发之言，谓天人为物灵，具足此理，知而行之，顿超生死，真心化导，矢口成辞。演为《金丹大要》十卷，谆谕反复，罗缕再三。诚欲与有志者原始要终，心灵自悟，一得永得，同跻仙昨。其慈悯之心亦溥矣。茗漕冰田王公，吏隐仙材，夙深丹契，知音有遇，思广其传。山中主席〔潘公〕太初，提点道林，隆拣静宇深渊，耽味重玄，首唱绣梓。当时及门〔弟子〕，皆凤逸龙蟠，蝉蜕颖脱，列具序说，想见声光。区区寄迹紫元，留心玄览，种缘已熟，获聆绪余。所谓月现庚方，西南得朋，金归性初，杳冥有信，依时采取，三性会融，赤水玄珠，得之罔象。当斯之时，至愿毕矣。夫穷理尽性，以至于命，长生久视，而命在我《大要》之作，其老易之津涉乎。噫，将外老易而求之，奚言道。
　　至元改元旃蒙大渊献岁除月，门弟子庐山紫元欧阳天涛，拜手序。
　　上阳子金丹大要卷之一
　　紫霄绛宫上阳子观吾陈致虚撰
　　虚无
　　〔自序〕
　　上阳子曰：金丹之道，黄帝修之而登云天，老君修之是为道祖。巢由高蹈，籛铿长年，尔来迄今，历数何限。求於册者，当以《阴符》、《道德》为祖，《金碧》、《参同》次之。自河上公五传而至伯阳真人。祖天师得伯阳之旨，丹成道备，降魔流教。仙翁济幽，旌阳斩蛟，是皆逢时匡世救劫，斯乃真仙之余事耳。华阳玄甫、云房洞宾，授受以来，深山妙窟，代不乏人。其间道成而隐，但为身谋，不肯遗名於世间者，岂胜道哉。复有传世存道，序传诗歌，或隐或显，宁具知乎。至於功高德重，尊居帝境，宰制劫运者，又难备知。燕相海蟾受於纯阳，而得紫阳，以传杏林、紫贤、泥丸、海琼，接踵者多。我重阳
　　翁受於纯阳，而得丹阳，全真教立，长春、长真、长生，玉阳、广宁，清静诸老仙辈，枝分缕济，丹经妙诀，散满人间。唯紫阳《悟真篇》颇详，又得无名子诸公引而明之。我黄房公得於丹阳，乃授太虚以传紫琼。我缘督子得於紫琼，详见太虚真人传。缘督子间气聪明，博物精通，抱尽群书，或注或释，总三教为一家，作《仙佛同源》、《金丹难问》等书，到此而丹经大备。其意悯怜修道之人，率多旁门，以伪乱真，故於卷中指出：先天一气独是，谓若水银、朱砂、黑汞、白金、火候抽添、安炉立鼎，名之则是，用之则非。《阴符经》云：天性，人也；人心，机也。又云：天地，万物之盗；万物，人之盗；人，万物之盗。又云：人知其神而神，不知不神而所以神也。《道德经》云有无妙窍，玄牝神器，至有上善若水，不敢为天下先者，皆至言也。又如列子御风，庄周鹏运，虽皆寓言，却有深义。《金碧经》、《参同契》分明指出：金汞火候，弦气爻符，借易为准，其妙在於欲作服食仙，宜以同类者取象於月，以验采铅。后之所述，无以易此仙圣用心，普接未来，惟只先天真一之气而已。
　　致虚夙荷祖宗积善，天地卑矜，游浪人间，年且四十。伏蒙我师授以正道，厥后复遇青城老师，亲传先天一气坎月离日金丹之旨，抽添运用火候之秘，悉授无隐。粤从敬受以来，日夕兢惶，恐辜盟誓，且负所望。尽将从前浅闻陋学，烦恼业识，尽皆脱去，长为天地间一个闲人也。而为囊中丹材罔措，两稔于兹，访侣求朋，将集吾事，乃不敢秘，焚香告天，启白圣师七真五祖。遂乃引诸列仙丹经，作此《金丹大要》 。其中冒禁详述，开显条说，直与后来学仙之士，辟门引路。上士至人，或於此中得而解悟，同步逍遥，即满素志。重惟世有先后，人有贤愚，文愈出而道愈明，世愈降而人愈昧。乃以神仙之说而为渺茫，或谓仙佛天之所生，非人可学，流而至此，复柰之何。老子曰：吾非圣人，学而得之。中下之流，口欲修行，而不用心於此，究竟甘分轮回，可深惜哉。所幸迩来抱材负器之士，参问寻广，较之古先，比兹稍众。虽无旌阳拔宅之举，安知地仙八百，谶数将期。傥有识者，应期立志，疾早求师，成道必矣。世有千蹊百径，专则所趋必至。好正则君子喜，务诞则邪怪凭。勤织无寒，力耕常饱，学弓能射，习水能游，坚固修行，必成仙佛。今夫百工而不求师，艺岂自精，一经而不求师，科岂必中。专心积善而学仙，亦必有真仙至矣。
　　老子曰：谛观此身，从虚无中因缘运会，和合受生。我师数指先天一气，自虚无中来。致虚续曰：既自虚无中来，却非天之所降，地之所出，又非我身所有，亦非精，亦非血，非草木，非金石，是皆非也。谁得而知之乎！《易》曰：西南得朋，乃与类行。又云：君子以虚受人。佛谓西方莲华世界，马祖云西江水。《悟真篇》云：药在西南是本乡。又云：蟾光终日照西川。又云：铅遇癸生须急采，又云：取将坎位心中宝，点化离宫腹内阴。太一真人《破迷歌》云：如何却是道，太乙含真气。太一岂非西乎。西南者，金火所在也。坎癸者，水铅所居也。黑铅是先天一炁，而隐于北方水也。然本无方位，故云自虚无中来也。《参同契》云：真人潜深渊，浮游守规中。领悟於此，何忧不仙。曰阴阳，曰夫妇，曰男女，曰铅汞，曰龙虎，曰鼎炉，许多名色，无非先天一气。状如细雨密雾，亦如明窗尘，亦如黍米珠。其道易知，其事易成，初无难也。故我师云：形神无为，而精气自然有所为。是犹天地无为，而万物自然化育也。
　　修道的人，果得真师口诀，则恐光阴迅速，目下收料，汲汲成就我身，又何暇奔功名富贵，而共人闲论哉。盖非得真诀者，於丹经内默猜暗想，无一可成，只得旁引曲证，阔论高谈，以度岁月，复何怪焉。且无知者妄造丹书，假借先圣为名。如《葛仙访保生养命丹诀》、《达磨胎息经论》、《赵州十二时歌》、《庞公河车颂》，以至八段锦，六字气之类，其他文目更多，切不可信。要当以《参同契》、《悟真篇》为主，然未遇圣师面传，那有自悟。黄帝师广成子，老子师商容，孔子师老子，释迦师瞿昙，圣人皆拜真师。后世凡流却要自悟，何其诳妄。唯有俊流得师一指，闲处下工，无人知觉，一旦道成，显其神通，以为顿悟，此则有之。夫金丹一事，其中奥旨不啻一件，只如药物、鼎器、玄牝、阴阳、太易、子癸、复震、屯蒙、水火、金木、母隐子胎、情性、龙虎、铅汞、主宾、刀圭、媒娉、白黑、雌雄、颠倒、沈浮、攒簇、时节、朔望弦气、火候进退、斤两、爻符、抽添、沐浴、烹炼、温养、换鼎、脱胎，似此等名，虽圣师丁宁训诲，犹恐乖错，安得凡夫而自会耶。故纯阳祖师云：当时自饮刀圭，谁信无中养就儿，辨水源清浊，木金间隔。不因师指，此事难知。紫阳翁云：饶君聪慧过颜闵，不遇真师莫强猜。今留试金石三寸于此，别其真伪，凡学仙子，先一试之。若得至人传了，首以《参同契》、《龙虎经》、《悟真篇》，此数书内问，无不知顺了逆，明横串直贯，指南透北，识西就东，只此便是。何以故？盖圣贤之言，亦有顺求，亦有逆取，双关二意，晓了一般。若邪师俗子，妄谈臆会，问他已上数书，则懡其说，直也不了，横也不知，纵能直知，逆又不了，此处有着落，便试了也。且得人最难，纯阳帝君、海蟾、重阳诸祖，特悯世之间道者少，虽证帝位，立誓度人，故出没变化，往来尘世，必其可者度之。是此金丹之道，神仙能授与人，而不能必其成，却能知其必成之人，是以度之。必成之人，耳口自别。何哉？大智慧的，口求之而心愈低下，耳听之而思所以行。
　　上阳子曰：予昔未闻，拟若得之，要与世人尽谙此道，不相瞒隐。及既得闻，审思密，视，果无其人堪传此者。纯阳访云：茫茫宇宙人无数，几个男儿是丈夫。俗眼看来，丈夫而非男儿乎。蒙师密授，吾乃今而后，知真仙圣师意，岂不欲人人领悟，个个圆成，争奈世人不及者众，过者大多，百般蔽阻，无由见闻是道也。不可以言传，而非言则何以闻？谓不可以言传者，缘以时人习卑识陋，不足以语之也。必固语之，彼岂信受而行之哉？是曰不可以言传也。果若非言，云何口授？今人直以无言是道，宁知於中妙语更多，但非六耳所可共听。否则圣人明示直说，何乃从古隐到而今，转不可说。后之学者，慧眼未开，宜先审其忠孝、正直、善恶、贤愚。大道非正人君子，非素所好善者，端不可与。切莫嗜利妄泄轻传，傥非其人，彼此受谴，况欲其敬师成道乎？《黄庭经》曰：授者曰师受者盟，以代割发肌肤全、携手登山歃液丹、金书玉景乃可宣，太上微言致神仙，不死之道此其文。天地之间，此事最大，非重盟誓，孰敢泄机，比授非人，已彰明谴。紫阳三传非人，三遭其难。仙经具载，可不戒之。顾惟禁秘不传，则是拒抑二仙子不能接引，方来拒秘非宜，但当审择。仆之念此熟矣，遂作《金丹大要》，直述无文，便於观览。
　　所谓要者，在於庚方月现，子时癸生，取先－天地真一之气，是气即黑铅也。当此之时，药物真正，水源至清，然月之现，存乎口诀，时之子也，亦要心传。广成子谓黄帝曰：慎汝内，闭汝外，多知为败。我为汝遂於大明之上矣，至彼至阳之原也；为汝入於杳冥之门矣，至彼至阴之原也。老子曰：天地之间，其犹弃钥乎。虚而不屈，动而愈出。多言数穷，不如守中。孔子翼易曰：一阴一阳之谓道，偏阴偏阳之谓疾。魏伯阳曰：类同者相从，事乖不成宝。崔公《入药镜》云：是性命，非神气，水乡铅，只一味。是也。天性之道，或有自悟，天命之妙，必待师传。无名子云：偃月炉，阴炉也，中有玉蕊之阳气，即虎之弦气也。朱砂鼎，阳鼎也，中有水银之阴气，即龙之弦气也。金丹即此二火之气，调停和合以成。然吾所谓神与气精，迎送动止，凡百作为，皆主於意；色声香味触，皆关於意。意为即为，意止即止。故求丹取铅，以意迎之；收火入鼎，以意送之；烹炼沐浴，以意守之；温养脱化，以意成之。故崔公云：一日内，十二时，意所到，皆可为。此之谓大要也。有能猛省，如前试金石，则得《金丹大要》之要也。既得其要，不妨求侣间材，以成真人。噫，世有以万金而买功名者，其身安能久乎。世有以万金而济死者，其尸能载生乎。运有否终，唯道长久。亦有闻道之士，不肯直下承当，勇锐向前，疾早便做，乃欲待其功名志满，诸事已了，方成此道，又惑之甚。匆匆天不与年，身捐於世，悔何能及。佛果云：只今休去便休去，若觅了时无了时。祖师云：试问堆金等山岳，无常买得不来无。弃万户侯而为身者，张子房焉。弃万金赀而求道者，马宜甫焉。今之视昔，谁能及之，后之视今，蚤宜参悟。
　　上阳子曰：大修行人，已得师传，先结丹友。薛真人云：我今收得长生诀，年年海上觅知音。又云：几年湖海觅仙俦，不做神仙不肯休。泥丸翁云：若无同志相规觉，时恐炉中火候非。陈虎丘云：朝朝惟切寻同志，走遍东吴不见人。盖得知音道侣乃相规检，匡其不逮，以共成道。亦有善侣而未闻道，财则有余，是宜贸易，两相成事。故庞蕴溺财求药传，大士唱卖妻子，皆同此道也。是以释氏修定坐禅，以土制铅，以铅制汞，铅汞归鼎，身心不动，是云修禅入定。今之所谓禅者，皆琉璃瓶子禅，行也打碎，坐也跌碎。世惟皮可漏子禅，舍亦不断，咬亦不破。若人参得皮可漏子禅，则铅与汞自相投矣。三教一家，实无二道，其分彼我者，乃是一个盲人鞭骑瞎马，而与人较胜负，岂不为明眼底所笑。园悟云：禅非意想，以意想参禅则乖；道绝功勋，以功勋学道则失。直须绝却意想，唤什么作禅？脚跟下廓尔，无禅之禅，谓之真禅，如兔子怀胎。绝却功勋，唤什么作道？顶门上照耀，无道之道，谓之真道，似蚌含明月。佛祖留下数百公案，见性为先。是此《金丹大要》，禅道俱明，仙佛同证，性命二者皆要了知，既得了知，宜加精进。
　　上阳子曰：是此《金丹大要》，访诸仙圣之书，发明先天一炁之妙，开引后来之人，于中显露泄漏尤多。夫此何故？是予早年素有此志，未遇真师，不明其要，阅诸丹经，杳难捉摸，思考不及，研穷无方，废寝忘餐，每留此憾。神仙之道，因执为无，非遇圣师分明指示，则与凡流同归腐朽。是因师指，尽以其间难形言者，悉皆详述，作为此书，名曰《金丹大要》，以续往憾，与后来人出只慧眼。不可施於笔者笔之，不可发於语者发之，后道之士，因缘获睹是此《金丹大要》，如对圣师亲相授付，当知火药悉具，运用皆全。
　　上阳子曰：是此《金丹大要》十卷，首卷虚无三章，以象三才；二卷上药一章，以体法身；三卷妙用九章，以证九还；四卷须知七章，以验七返；五卷积功诗歌，以分邪正；六卷累行序说，使无着象；七卷发真问答，接引群生；八卷修真图像，示可印证；九卷越格拟古，最上一乘；十卷超宗酌古，见性成佛。卷卷皆备铅汞火候。学道之士，首卷不悟，须寻二卷；三卷不达，四卷须知。次第熟览，无一不备。吾之成此《金丹大要》，多重言者，切之故也；多俗语者，显之故也。宁免泄露，冒渎真诠。然恐方来无直悟底，自非宿昔有仙骨者，不能闻是《金丹大要》之名，况云欲得而诵之乎；非有大因缘者，不能存是《金丹大要》之旨，况云欲得而了之乎；非有大智彗者，不能入是《金丹大要》之路，况云欲得而行之乎；非有大功德者，不能亲是《金丹大要》之道，况云欲得而修之乎。
　　上阳子曰：大修行人，已证脱胎神化，若复得此《金丹大要》，可以再进向上工夫。其有十月圣胎已完，若复得此《金丹大要》，可以参证出入去来。若初下手，得药入室，是此《金丹大要》，可以保养全功。亦有闻道蒙惑怀疑，所未次者，是此《金丹大要》中，有试金之石，即可辨验，过得实疾早下工，更莫迟疑入道。诗云：人身难得今已得，正道难明今已明。此身不向今生度，更向何生度此身。
　　上阳子曰：复有得此《金丹大要》，不能明了於中奥旨，便可像绘祖师纯阳、重阳、丹阳三仙真形，晨夕香花，一心对像，诵念是此《金丹大要》一遍，乃至十遍百遍千遍，日积月深，初心不退，愈加精勤，自感真仙亲临付授，是学仙子顿尔开悟，理路透彻，心地虚灵，即时脚跟踏得实际。夫何以故？玉命见授丹阳真君，掌领仙籍，巡行天下，察人功勤，注上丹台。分遣已成真人仙子，下为人师，移文录司，主借材宝，成就学仙之士无上妙道，以成真人。是学仙子精专注想，因缘遭逢；是学仙子不惮苦辛，恳求至道；是学仙子勿以天高地厚，难以感通；是学仙子勿以大道窈冥，非凡可学；是学仙子勿以阴阳分位，非人能成；是学仙子勿以性命由天，非我所有；是学仙子不作是见，不作是闻，勇猛智慧，即得性海汪洋，命源流润；是学仙子列名书丹，冥心究竟是此《金丹大要》。或触事物，或过经筵，或在舟船，或行道路，或对镜容，或照水影，或观淫房，或睹屠杀，或因童戏，或见僧坐，筑着磕着，偶一觉悟，从之而入，裸裸洒洒，圆圆陀陀，得大自在。恰如贫人於房舍中，掘得祖父一窖金宝相似，方知此是自家之物，多年弃藏，一旦得之，受用不尽。上士至人，昔蕴大乘根器，又复得此《金丹大要》，一诵再忆，豁然见性，即佛即仙。如嗜宝人道傍拾得无价明珠，喜庆无量。学仙之士，愿以生死为一大件，早收药物，成事丹炉，白日腾身，高奔帝境，实我志也。
　　上阳子金丹大要卷之一竟
　　上阳子金丹大要卷之二
　　紫霄绛宫上阳子观吾陈致虚撰
　　虚无
　　道德经序
　　上阳子曰：道始无名，德亦非称。自伏羲画卦，苍颉创爻，玄龟龙马，河图洛书，文王重易，箕子洪范，皆存而不名。老子垂世，始强名之曰道。夫道之为说，先天地而位天地，始万物而育万物，草木根实，非道不生，胎卵湿化，非道不产。道果何物也？其可见乎，而功用若是；其可摸捉乎，而造化若是；其可思议乎，而变通若是。自老子一指出、一强名之后，千古之上，此道得老子以明；万世之下，此道以老子为法。天以清，地以宁，三光以明，万物以荣，圣人仙佛，以修以成。噫，道果何物，而若是其大也。孔子而佛，皆明此道，非别有一道也，后来乃分三教。儒者不明曾子、子思之相受何事，却猜之为日用当行。释者不能明心见性，只得念诵顽坐。道则不究金丹窍妙，以为焚修法术。皆非道也。盖未有所授受耳。道之为物，通气而生气，复资气而育天地万物？未有非气而自生育者。然吾所谓气，却非天地呼吸口鼻往来，要知是气之名，须究外内之道。气之在外者，曰黑铅，即金丹之道也。释云佛法，儒谓仁义，道曰金丹。三教大圣必用是气，而后方能成佛作仙，即此是道，非别有一路耶。气之在内者，曰黑汞，即修定之道也。道名踵音，儒谓中和，释云世音，即自然之道。三教大圣必用此道，故名虽殊而道则同也。是以天下无二道，圣人无两心。
　　昔者老子西游，关令君喜知为圣人，迎之曰：子将隐矣，强为我着书。老子乃着五千余言而去。其着书处，今京兆整屋县终南山宗圣宫是也。此书留世，始以老子名，分上下二篇。真人郑思远标注八十一章之目。唐赐号曰《道德经》。古今解注，何啻数百人。唯河上公所释，以授汉文帝者，语淡义深，今难得其真。本经中大意，第一章显而出之，了具眼者，於此早分利钝。夫道也者，本无名无为，且名亦既有，复不可常名，则无为而无不为矣。故三十八章曰：上德无为而无以为，下德为之而有以为；上仁为之而无以为，上义为之而有以为。熟於道德者，体无为而无不为也。无为者，无以为也；无不为者，有以为也。为是道者，慧饶颜闵，必待师传。
　　建言有之：古之善为士者，微妙玄通，深不可识。
　　上阳子曰：岂古然哉，於今为然。盖不可识财不可见，不可见则不可思议摸捉。我师缘督真人，授锺吕王马之的旨，南岳一面，悉拜其授。致虚年甫四十，虽居林下，癖嗜诗书。尝谓寂灭虚无，其说杳冥济谈。蒙师一指，芒刺脱然，眼下便见，方知脚跟元踏实地，犹如空中浮云忽散，宝月圆明。并得所解《道德经》。焚香启视，至此两者同出而异名，早是性命双题，愈觉浑身是汗。坐对老子坐，行共老子行，佛祖在脚跟底立，似三界中我的最尊，超然有何生死。则三清剑、五岳冠、有与无、物与窍、朱裹汞、水中银、日兔月乌、雌雄黑白，以至金刚、浮幢、灯笼、佛殿、正法眼藏、涅盘妙心、百尺竿、西江水、竹麻雀苇、棒喝照用，恒河沙量佛法，莫不皆是见了悟了。日夕照觑大机大用，有时得到休歇之处，尤为快活。何以故？只为此者双关二意，直要世人明了为期。且道同出却不同入，同出又不同没，只一已是强名，况复云此两者，於下重云众妙之门。圣人无空言，一字是一个铁汉点检将来。却似大路傍草裹有两颗骊珠，寻常人都蓦直过了。明眼人一见圆陀陀、光烁烁，收拾随身去，岂不欣然。何哉？盖今世人只是看经，却不观经。圣贤仙佛留下经书，要引世人皆为圣贤仙佛。一切常人不明其意，朝念暮谓，以为祷祈，更不於中究竟生死一件实事，抑何愚哉？犹诲人医，指以诀云：左心、小肠、肝、胆、肾，明了的便以此而脉人之脉，不必劳诵千遍万遍。若病而不诊，只诵此语，虽感得叔和立现，复奈之何。经书亦然，若看而不观，亦犹病之语而不诊者，但了其字，观者要了其义。了字则讹了舌头，了义则坐断舌头。讹了非了，坐断是了。不了的是人，了底是圣贤仙佛。喻如《金刚经》云：佛说非身，是名大身。六祖释云：色身虽大，内心量小，不名大身；法身虽小，内心量大，等虚空界，方名大身。色身虽如须弥，终不为大。此欲世人早明色身、法身二事，若只口诵，不观其义，轮回生死，何有了期。三教圣师立言垂训，皆欲接引方来，非各门异户以相冰炭者。师授是经，俾之续其言外意。
　　上阳子曰：大哉！五千余言。多以天下国家、用兵治民之说，以翼其道。然以之平天下、治国家、用兵使民，无施不可。仁者见之谓之仁，智者见之谓之智。故莹蟾子有治道、丹道、兵机、禅机之说也。将以无为之道，奏之於吾皇，以仿陶唐无为之治也。其将以有为之道，告之于宰辅，行治平日新之德也。其将以无不为、有以为之道，训诸学道之士，以修金丹也。得此道以无为而治天下者，汉文帝之谓矣。得此道以佐汉而定天下者，张子房之谓矣。得此道而其鬼不神者，张辅汉之谓矣。得此道而善摄生者，许旌阳之谓矣。妙哉是经，其言父则云教父，母则云物母。此其为《道德经》也。其旨意先有为而后无为，非蠢然无为也。本道德而后仁义，非毁於仁义也。先仁义而后礼，非弃於礼者也。如恍惚中有象有物，杳冥中有精有信，不贵难得之货，此皆直指大道，显露玄机者也。经内隐八十余异名，如众甫、神器、玄牝、橐钥之类，盖深注意於道，使后之人从是而悟，因悟而入，因入而有焉，即有为者，金丹也。噫，后之人峨其冠者，不明玄牝窍妙之门，曳其裾者，不修无为有为之道。使彼之有目者视之为异端之教，彼之有口者呼之为异端之徒。而世之明敏器识之士，甘与彼之下愚，或侪或躐，奔竞是非，至于老死而不知有神仙之道，惜哉。且三教圣贤之所建立者，始焉莫不各有其道，而继之者特未善也。老子者，圣人也，太上也，巍巍尊居三清之境，以生育天地，运行日月，宰制劫运终始，万物为心。其视天下民物，一不安者，若已有之。中下之人恣其狂愚，不知源流，妄诞诋排，谓彼之非圣人者罔谴，益彰惑之甚也。谓此之归太上者罔福，是未得其道也。原其着此书者，其欲引道修行之士以成真人，使天下有以匡世救劫者也。如降魔斩蛟，平潮弭灾之事焉。然悟者自悟也，迷者自迷也。悟也者，因缘时节之来也。迷也者，宿昔所未种也。君臣也，父子也，夫妇也，兄弟也，朋友也，此大道之纲常也，万世之不可易也。降魔也，斩蛟也，此道成之事也，适时而就其功也。老子之道，即金丹大道也。夫金丹之道，先明三纲五常，次则因定生慧。纲常既明，则道自纲常而出，非出纲常之外，而别求道也，是谓有为。故云和其光，同其尘也。乃至定慧圆明，是谓无为。故云知其雄，守其雌也。道至无为，则神仙之事备矣。知此经者，则明其道。故曰太上下知有之。不知者则辩其语。故曰夫唯无知，是以不我知。今遵师训，因并释之，每章就下转语。夫如此者，特为此老垂一只方便手，为天下人具一只智慧眼。垂手者接济迷途，具眼者早自明了，使人人回首，物物知归，长生升仙，必有真实根器的。
</div>
    <div class="pagination">
<span class="current-page">1</span><a href="上阳子金丹大要_page2.html">2</a><a href="上阳子金丹大要_page3.html">3</a><a href="上阳子金丹大要_page4.html">4</a><a href="上阳子金丹大要_page5.html">5</a><a href="上阳子金丹大要_page6.html">6</a><a href="上阳子金丹大要_page7.html">7</a><a href="上阳子金丹大要_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
