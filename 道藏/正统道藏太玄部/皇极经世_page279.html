<!DOCTYPE html>
<html>
<head>
    <meta charset="UTF-8">
    <title>皇极经世 - 第 279 页/共 283 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇极经世 - 第 279 页/共 283 页</h1>
    <div class="content">　　圆数有一，方数有二，奇偶之义也。六即一也。十二即二也。
　　天圆而地方。圆者，数之起一而积六。方者，数之起一而积八，变之，则起四而积十二也。六者，常以六变。八者，常以八变。而十二者，亦以八变，自然之道也。八者，天地之体也。六者，天之用也。十二者，地之用也。天变方为圆，而常存其一。地分一为四，而常执其方。天变其体而不变其用也，地变其用而不变其体也。六者并其一而为七，十二者并其四而为十六也。阳主进，故天并其一而为七。阴主退，故地去其四而止於十二也。是阳常存一，而阴常晦一也。故天地之体止於八，而天之用极于七，地之用止于十二也。圆者邧方以为用，故一变四，四去其一则三也。三变九，九去其三则六也。方者引圆以为体，故一变三，并之四也。四变十二，并之十六也。故用数成於三而极於六，体数成於四而极于十六也。是以圆者径一而围三，起一而积六。方者分一而为四，分四而为十六。皆自然之道也。
　　一役二以生三，三去其一则二也。三生九，九去其一则八也，去其三则六也。故一役三，三复役二也。三役九，九复役八与六也。是以二生四，八生十六，六生十二也。三并一则为四，九并三则为十二，十二又并四则为十六#29。故四以一为本、三为用，十二以三为本、九为用，十六以四为本、十二为用#30。更思之。
　　阳尊而神。尊故役物，神故藏用。是以道生天地万物而不自见也。天地万物亦取法乎道矣。
　　阳者，道之用。阴者，道之体。阳用阴，阴用阳。以阳为用则尊阴，以阴为用则尊阳也。阴几於道，故以况道也。
　　六变而成三十六矣#31，八变而成六十四矣，十二变而成三百八十四矣。六六而变之，八八六十四变而成三百八十四矣。八八而变之，七七四十九变而成三百八十四矣。
　　圆者六变，六六而进之，故六十变而三百六十矣，方者八变，故八八而成六十四矣，阳主进，是以进之为六十也。
　　圆者，星也。历纪之数，其肇於此乎。方者，土也。画州井地之法，其仿於此乎。盖圆者，《河图》之数。方者，《洛书》之文。故牺、文因之而造《易》，禹箕叙之而作《范》也。
　　蓍数不以六而以七，何也？并其余分也。去其余分则六，故策数三十六也。是以五十者，六十四闰岁之策也。其用四十有九，六十四卦一岁之策也。归奇卦一，犹一岁之闰也。卦直去四者，何也？天变而地效之。是以蓍去一则卦去四也。
　　圆者，径一围三，重之则六。方者，径一围四，重之则八也。
　　裁方而为圆，天之所以运行。分大而为小，地所生化。故天用六变，地用四变也。
　　一八为九，裁为七，八裁为六，十六裁为十二，二十四裁为十八，三十二裁为二十四，四十裁为三十，四十八裁为三十六，五十六裁为四十二，六十四裁为四十八也。一分为四，八分为三十二，十六分为六十四，以至九十六分为三百八十四也。
　　一生六，六生十二，十二生十八，十八生二十四，二十四生三十，三十生三十六，引而伸之，六十变而生三百六十矣。此运行之数也。四生十二，十二生二十，二十生二十八，二十八生三十六。此生物之数也。故乾之阳策三十六，兑、离、巽之阳策二十八，震、坎、艮之阳策二十，坤之阳策十二也。
　　圆者，一变则生六，去一则五也。二变则生十二，去二则十也。三变则生十八，去三则十五也。四变则二十四，去四则二十也。五变则三十，去五则二十五也。六变则三十六，去六则三十也。是以存之则六六，去之则五五也。五则四而存一也，四则三而存一也，二则一而存一也。故一生二，去一则一也。二生三，去一则二也。三生四，去一则三也。四生五，去一则四也，是故二以一为本，三以二为本，四以三为本，五以四为本，六以五为本也。更思之。
　　方者，一变而为四，四生八，并四而为十二。八生十二，并八而为二十。十二生十六，并十二而为二十八。十六生二十，并十六而为三十六也。一生三，并而为四也。十二生二十，并而为三十二也。二十八生三十六，并而为六十四也。更思之。
　　《易》之大衍，何数也？圣人之倚数也。天数二十五，合之为五十。地数三十，合之为六十。故曰：五位相得，而各有合也。五十者，蓍之数也。六十者，卦之数也#32。五者，蓍之小衍也。数五十为大衍也。八者，卦之小成也。六十四为大成也。蓍德圆，以况天之数。故七七四十九也。五十者，存一而言之也。卦德方，以况地之数。故八八六十四也。六十者，去四而言之也。蓍者，用数也。卦者，体数也。用以体为基，故存一也。体以用为本，故去四也。圆者本一，方者本四。故蓍存一而卦去四也。蓄之用数七，若其余分，亦存一之义也。挂其一，亦去一之义也。蓍之用数，挂一以象三，其余四十八则一卦之策也。四其十二为四十八也，十二去三而用九。四八三十二所去之策也，四九三十六所用之策也。以当乾之三十六，阳爻也。十二去五而用七。四五二十所去之策也，四七二十八所用之策也。以当兑、离之二十八，阳爻也。十二去六而用六。四六二十四所去之策也，四六二十四所用之策也。以当坤之二十四#33，阴爻也。十二去四而用八。四四十六所去之策也，四八三十二所用之策也。以当艮、坎之二十四爻，并上卦之八阴为三十四爻也。是故七九为阳，六八为阴也。九者，阳之极数。六者，阴之极数。数极则反，故为卦之变也。震、巽无策者，以当不用之数。天以刚为德，故柔者不见。地以柔为体，故刚者不生。是以震、巽无策也#34。乾用九，故其策九也。四之者以应四时，一时九十日也。坤用六，故其策亦六也。
　　奇数四，有一、有二，有三、有四也。策数四，有六、有七、有八、有九。合而为八数，以应方数之八变也。归奇合卦之数有六，谓五与四四也，九与八八也，五与四八也，九与四八也，五与八八也，九与四四也。以应圆数之六变也。
　　奇数极於四而五不用，策数极于九而十不用。五则一也，十则二也。故去五十而用四十九也。奇不用五，策不用十，有无之极也，以况自然之数也。
　　卦有六十四而用止六十者，何也？六十卦者，三百六十爻也。故甲子止于六十也。六甲而天道穷矣，是以策数应之，三十六与二十四合之则六十也，三十二与二十八合之亦六十也。
　　乾四十八，坤十二。震二十，巽四十。离、兑三十二，坎、艮二十八。合之为六十。蓍数全，故阳策也，三十六与二十八合之为六十四也。卦数去其四，故阴策二十四与三十二合之为五十六也。
　　九进之为三十六，皆阳数也，故为阳中之阳。七进之为二十八，先阳而后阴也。故为阳中之阴。六进之为二十四，皆阴数也，故为阴中之阴。八进之为三十二，先阴而后阳也，故为阴中之阳。
　　蓍四进之则百，卦四进之则百二十。百则十也。百二十则十二也。
　　归奇合卦之数，得五与四四，则策数四九也。得九与八八#35则策数四六也。得五与八八，得九与四八，则策数皆四七也。得九与四四，得五与四八，则策数皆四八也。为九者，一变以应乾也。为六者，一变以应坤也。为七者，二变以应兑与离也。为八者，二变以应艮与坎也。五与四四，去卦一之数，则四八三十二也。九与八八，去卦一之数，则四六二十四也。五与八八、九与四八，去卦一之数，则四五二十也。九与四四、五与四八，去卦一之数，则四四十六也。故去其三、四、五、六之数，以成九、八、七、六之策也。
　　天一地二，天三地四，天五地六，天七地八，天九地十，参伍以变，错综其数也。如天地之相衔，昼夜之相交也。一者，数之始，而非数也。故二二为四，三三为九，四四为十六，五五为二十五，六六为三十六，七七为四十九，八八为六十四，九九为八十一，而一不可变也。百则十也，十则一也，亦不可变也。是故数去其一而极于九，皆用其变者也。五五二十五，天数也。六六三十六，乾之策数也。七七四十九，大衍之用数也。八八六十四，卦数也。九九八十一，《玄》、《范》之数也。
　　大衍之数，其算法之源乎。是以算数之起，不过乎方圆曲直也。
　　阴无一，阳无十。
　　乘数，生数也。除数，消数也。算法虽多，不出乎此矣。
　　阳得阴而生，阴得阳而成，故蓍数四而九，卦数四而十也。犹干、支之相错，干以六终，而支以五终也。
　　三四十二也，二六亦十二也。二其十二，二十四也。三八亦二十四也。四六亦二十四也。三其十二，三十六也。四九亦三十六也。六六亦三十六也。四其十二，四十八也。三其十六，亦四十八也。六八亦四十八也。五其十二，六十也。三其二十#36，亦六十也。六其十，亦六十也。皆自然之相符也#37。
　　四九三十六也，六六三十六也，阳六而又兼阴六之半，是以九也。故六者言之，阴阳各三也。以三爻言之，天地人各三也。阴阳之中各有天地人，天地人之中各有阴阳，故参天两地而倚数也。
　　太极既分，两仪立矣。阳下交於阴，阴上交於阳，四象生矣。阳交於阴，阴交於阳，而生天之四象。刚交於柔，柔交於刚，而生地之四象。於是八卦成矣。八卦相错，然后万物生焉。是故一分为二，二分为四，四分为八，八分为十六，十六分为三十二，三十二分为六十四。故曰：分阴分阳，迭用柔刚，易六位而成章也。十分为百，百为分千，千分为万，犹根之有干，干之有枝，枝之有叶，愈大则愈少，愈细则愈繁，合之斯为一，衍之斯为万。是故乾以分之，坤以翕之，震以长之，巽以消之。长则分，分则消，消则翕也。
　　乾、坤定位也，震、巽一交也，兑、离、坎、艮再交也。故震阳少而阴尚多也，巽阴少而阳尚多也，兑、离阳浸多也，坎、艮阴浸多也。是以辰与火不见也。
　　一气分而阴阳判，得阳之多者为天，得阴之多者为地。是故阴阳半而形质具焉，阴阳偏而性情分焉。形质各分，则多阳者为刚也，多阴者为柔也。性情又分，则多阳者阳之极也，多阴者阴之极也。
　　兑、离、巽得阳之多者也，艮、坎、震得阴之多者也。以为天地用也。乾阳极，坤阴极，是以不用也。
　　乾四分取一以与坤，坤四分取一以奉乾，乾、坤合而生六子，三男皆阳也，三女皆阴也。兑分一阳以与艮，坎分一阴以奉离，震、巽以二相易，合而言之阴阳各半，是以水火相生而相克，然后既成万物也。
　　乾、坤之名位不可易也，坎、离名可易而位不可易也，震、巽位可易而名不可易也，兑、艮名与位皆可易也。离肖乾#38，坎肖坤，中孚肖乾，颐肖离，小过肖坤，大过肖坎。是以乾、坤、离、坎、中孚、颐、大过、小过皆不可易者也。离在天而当夜，故阳中有阴也。坎在地而当昼，故阴中有阳也。震始交阴而阳生，巽始消阳而阴生。兑阳长也，艮阴长也。震、兑在天之阴也，巽、艮在地之阳也。故震、兑上阴而下阳，巽、艮上阳而下阴。天以始生言之，放阴上而阳下，交泰之义也。地以既成言之，故阳上而阴下，尊卑之位也。
　　乾、坤定上下之位，离、坎列左右之门。天地之所阖辟，日月之所出入。是以春夏秋冬、晦朔弦望、昼夜长短、行度盈缩莫不由乎此矣。
　　无极之前，阴含阳也。有象之后，阳分阴也。阴为阳之母#39，阳为阴之父。故母孕长男而为复#40，父生长女而为姤。是以肠起於复，而阴起於姤也。
　　性非体不成，体非性不生。阳以阴为体，阴以阳为性。动者，性也。静者，体也。在天则阳动而阴静，在地则阳静而阴动。性得体而静，体随性而动。是以阳舒而阴疾也。更详之。
　　阳不能独立，必得阴而后立，故阳以阴为基。阴不能自见，必待阳而后见，故阴以阳为唱。阳知其始而享其成，阴效其法而终其用#41。
　　阳能知而阴不能知，阳能见而阴不能见也。能知、能见者为有，故阳性有而阴性无也。阳有所不徧，而阴无所不徧也。阳有去阴常居也#42。无不徧而常居者为实。故阳体虚而阴体实也。
　　自下而上谓之升，自上而下谓之降。升者，生也。降者，消也。故阳生於下，而阴生於上。是以万物皆反生。阴生阳，阳生阴，阴复生阳，阳复生阴。是以循环而无穷也。
　　天地之本，其起於中乎#43。是以乾、坤屡变而不离乎中。人居天地之中，心居人之中。日中则盛，月中则盈。故君子贵中也。
　　本一气也，生则为阳，消则为阴。故二者，一而已矣。六者，三而已矣。八者，四而已矣。是以言天而不言地，言君而不言臣，言父而不言子，言夫而不言妇也。然天得地而万物生，君得臣而万化行，父得子、夫得妇而家道成。故有一则有二，有二则有四，有三则有六，有四则有八。
　　阴阳生而分二仪，二仪交而生四象，四象交而成八卦，八卦交而生万物。故二仪生天地之类，四象定天地之体。四象生八卦之类，八卦定日月之体。八卦生万物之类，重卦定万物之体。类者，生之序也。体者，象之交也。推类者，必本乎生。观体者，必由乎象。生则未来而逆推，象则既成而顺观。是故日月一类，物同出而异处也，异处而同象也。推此以往，物奚逃哉？
　　天变时而地应物，时则阴变而阳应#44，物黝阳变而阴应。故时可逆知，物必顺成。是以阳迎而阴随，阴逆而阳顺#45。语其体，则天分而为地，地分而为万物，而道不可分也。其终则万物归地，地归天，天归道。是以君子贵道也。
　　有变则必有应也。故变于内者应于外，变于外者应于内，变于下者应于上，变于上者应于下也。天变而日应之，故变者从天，而应者法日也。是以日纪乎星，月会於辰，水生於土，火潜於石。飞者栖木，走者依草，心肺之相联，肝胆之相属。无它，应变之道也。
　　本乎天者亲上，本乎地者亲下。故变之与应常反对也。
　　阳交於阴，而生蹄角之类也。刚交於柔，而生根荄之类也。阴交於阳，而生羽翼之类也。柔交於刚，而生枝干之类也。天交於地，地交於天。故有羽而走者，足而腾者，草中有木，木中有草也。各以类而推之，则生物之类不过是矣#46。走者便於下，飞者利於上，从其类也。
　　陆中之物，水中必具者，犹影象也。陆多走，水多飞者，交也。是故巨于陆者必细于水，巨于水者必细于陆也。
　　虎豹之毛，犹草也。鹰鹯之羽，犹木也。
　　木者，星之子。是以果实象之。
　　叶，阴也。华实，阳也。枝叶耎，而根干坚也。
　　人之骨巨而体繁，木之干巨而叶繁，应天地之数也。
　　动者体横，植者体纵，人宜横而反纵也。
　　飞者有翅，走者有趾。人之两手，翅也。两足，趾也。
　　飞者食木，走者食草。人皆兼之，而又食飞、走也。故最贵於万物也。
　　体必交而后生。故阳与刚交而生心肺，阳与柔交而生肝胆，柔与阴交而生肾与膀胱，刚与阴交而生脾胃。心生目，胆生耳，脾生鼻，肾生口，肺生骨，肝生肉，胃生髓，膀胱生血。故乾为心，兑为脾，离为胆，震为肾，坤为血，艮为肉，坎为髓，巽为骨，泰为目，中孚为鼻，既济为耳，颐为口，大过为肺，未济为胃，小过为肝，否为膀胱。
　　天地有八象，人有十六象。何也？合天地而生人，合父母而生子，故有十六象也。
　　心居肺，胆居肝，何也？言性者必归之天，言体者必归之地。地中有天，石中有火，是以心胆象之也。心胆之倒悬，何也草木者，地之本体也。人与草木反生，是以倒悬也。口目横而鼻纵，何也？体必交也，故动者宜纵而反横，植者宜横而反纵，皆交也。
　　天有四时，地有四方，人有四支。是以指节可以观天，掌文可以察地。天地之理，具乎指掌矣。可不贵之哉？
　　神统於心，气统於肾，形统於首。形气交而神主乎其中，三才之道也。
　　人之四支各有脉也。一脉三部，一部三候，以应天数也。
　　心藏神，肾藏精，脾藏魂，胆藏魄。胃受物而化之，传气於肺，传血於肝，而传水谷於肠肠矣。
　　天圆而地方，天南高而北下，是以望之如倚盖焉。地东南下西北高，是以东南多水，西北多山也。天覆地，地载天，天地相函。故天上有地，地上有天。
　　天浑浑於上而不可测也。故观斗数以占天也。斗之所建，天之行也。魁建子，村建寅，星以寅为昼也。斗有七星，是以昼不过乎七分也#47。更详之。
　　天行所以为昼夜，日行所以为寒暑。夏浅冬深，天地之交也。左旋右行，天日之交也。
　　日朝在东，夕在西，随天之行也。夏在北，冬在南，随天之交也。天一周而超一星，应日之行也。春酉正，夏午正，秋卯正，冬子正，应日之交也。
　　日以迟为进，月以疾为退，日月一会而加半日、减半日，是以为闰余也#48。日一大运而进六日，月一大运而退六日，是以为闰差也。
　　日行阳度则盈#49，行阴度则缩#50，宾主之道也。月去日则明生而迟#51，近日则魄生而疾#52，君臣之义也。
　　阳消则生阴，故日下而月西出也。阴盛则敌阳，故日望而月东出也。天为父，日为子，故天左旋，日右行。日为夫，月为妇，故日东出，月西生也。
　　日月相食，数之交也。日望月则月食，月掩日则日食。犹木火之相克也。是以君子用智，小人用力。
　　日随天而转，月随日而行，星随月而见。故星法月，月法日，日法天。天半明半晦，日半盈半缩，月半盈半亏，星半动半静。阴阳之义也#53。
　　天昼夜常见。日见於昼，月见於夜而半不见#54，星半见於夜，贵贱之等也#55。
　　月，昼可见也，故为阳中之阴。星，夜可见也，故为阴中之阳。
　　天奇而地耦，是以占天文者观星而已，察地理者观山水而已。观星而天体见矣，观山水而地体见矣。天体容物，地体负物。是故体几於道也。
　　极南大暑，极北大寒。故南融而北结#56，万物之死地也。夏则日随斗而北，冬则日随斗而南。故天地交而寒暑和，寒暑和而物乃生也。
　　天以刚为德，故柔者不见。地以柔为体，故刚者不生。是以震，天之阳也#57。巽，地之阳也#58。地，阴也。有阳而阴效之。故至阴者，辰也。至阳者，日也。皆在乎天，而地则水火而已。是以地上皆有质之物。阴伏阳而形质生，阳伏阴而性情生。是以阳生阴，阴生阳，阳克阴，阴克阳。阳之不可伏者，不见於地。阴之不可克者，不见於天。伏阳之少者，其体必柔，是以畏阳而为阳所用。伏阳之多者，其体必刚，是以御阳而为阴所用。故水火动而随阳，土石静而随阴也。
　　阳生阴，故水先成。阴生阳，故火后成。阴阳相生也，体性相须也。是以阳去则阴竭，阴尽则阳灭。
　　金火相守则流，火木相得则然，从其类也。
　　水遇寒则结，遇火则竭，从其所胜也。
　　阳得阴而为雨，阴得阳而为风。刚得柔而为云，柔得刚而为雷。无阴则不能为雨，无阳则不能为雷。雨，柔也，而属阴。阴不能独立，故待阳而后兴。雷，刚也，属体。体不能自用，必待阳而后发也。
　　有意必有言，有言必有象，有象必有数。数立则象生，象生则言彰#59，言彰则意显。象数则筌蹄也，言意则鱼兔也。得鱼兔而忘笭蹄则可也，以筌蹄而求鱼兔则未见其得也。
　　天变而人效之，故元亨利贞，《易》之变也。人行而天应之，故吉凶悔吝，《易》之应也。以元亨为变，则利贞为应。以吉凶为应，则悔吝为变。元则吉，吉则利应之。亨则凶，凶则应之以贞。悔则吉，吝则凶。是以变中有应，应中有变也。变中之应，天道也。故元为变，则亨应之#60。利为变，则应之以贞。应中之变，人事也。故变则凶，应则吉。变则吝，应则悔也。悔者，吉之兆也。吝者，凶之本。是以君子从天不从人。元者，春也，仁也。春者，时之始。仁者，德之长。时则未盛，而德足以长人，故言德而不言时。亨者，夏也，礼也。夏者，时之盛。礼者，德之文。盛则必衰，而文不足救之#61。故言时而不言德。故曰：大哉乾元，而上九有悔也#62。利者，秋也，义也。秋者，时之成。义者，德之方。万物方成而获利义者，不通於利。故言时而不言德也。贞者，冬也，智也。冬者，时之末。智者，德之衰。贞则吉，不贞则凶。故言德而不言时也。故曰：利贞者，性情也。
　　至哉，文王之作《易》也。其得天地之用乎。故乾、坤交而为泰，坎、离交而为既济也。乾生於子，坤生於午，坎终於寅，离终於申，以应天之时也。置乾於西北，退坤於西南，长子用事而长女代母，坎、离得位，兑、艮为耦，以应地之方也。王者之法，其尽於是矣。
　　乾、坤，天地之本。离、坎，天地之用。是以《易》始於乾、坤，中於离、坎，终於既、未济，而泰、否为上经之中，咸、恒为下经之首，皆言乎其用也。
　　坤统三女於西南，乾统三男於东北，上经起於三，下经终於四，皆交泰之义也。故《易》者，用也。乾用九，坤用六，大衍用四十九，而潜龙勿用也。大哉，用乎。吾於此见圣人之心矣。
　　道生天，天生地，及其功成而身退，故子继父禅，是以乾退一位也。
　　乾坤交而为泰，变而为杂卦也。
　　乾、坤、坎、离为上篇之用，兑、艮、震、巽为下篇之用也。颐、中孚、大过、小过为三篇之正也。
　　《易》者，一阴一阳之谓也。震、兑始交者也#63，故当朝夕之位。离、坎交之极也#64，故当子午之位。巽、艮虽不交而阴阳犹杂也，故当用中之偏位。乾、坤纯阴阳也，故当不用之位。
　　乾、坤纵而六子横，《易》之本也。震、兑横而六卦纵，《易》之用也。
　　象起於形，数起於质。名起於言，意起於用。天下之数出於理，违乎理则入於术。世人以数而入术，故失於理也。
　　天下之事皆以道致之，则休戚不能至矣。
　　天之阳在南而阴在北，地之阴在南而阳在北，人之阳在上而阴在下，既交则阳下而阴上。
　　天以理尽而不可以形尽，浑天之术以形尽天，可乎？
　　辰数十二，日月交会，谓之辰。辰，天之体也。天之体，无物之气也。
　　精义入神以致用也#65。不精义则不能入神，不能入神则不能致用也。
　　为治之道必通其变，不可以胶柱，犹春之时不可行冬之令也。
　　阳数一，衍之为十，十千之类是也。阴数二，衍之为十二，十二支、十二月之类是也。
</div>
    <div class="pagination">
<a href="皇极经世_page278.html">上一页</a><span>...</span><a href="皇极经世_page274.html">274</a><a href="皇极经世_page275.html">275</a><a href="皇极经世_page276.html">276</a><a href="皇极经世_page277.html">277</a><a href="皇极经世_page278.html">278</a><span class="current-page">279</span><a href="皇极经世_page280.html">280</a><a href="皇极经世_page281.html">281</a><a href="皇极经世_page282.html">282</a><a href="皇极经世_page283.html">283</a><a href="皇极经世_page280.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
