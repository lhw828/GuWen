<!DOCTYPE html>
<html>
<head>
    <meta charset="UTF-8">
    <title>云笈七签 - 第 42 页/共 151 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云笈七签 - 第 42 页/共 151 页</h1>
    <div class="content">　　八气，八方正气，先治道路也。
　　更上寥天入太微。
　　太微都在第五天，金星轮朱华宫，
　　亦#5太微，管下界生死籍部。每四时八节，申籍奏闻上界太微。凡此官史，有四十万众大数。
　　太微玄宫章第十五
　　此章八句，五十六言。
　　太微直上寥天界，动静风调鸣竽籁。
　　太微上界所有风摇，皆如笙竿之韵，如极乐之所，自然如此也。
　　殿阁穹崇何杳隗，
　　杳隗，谓虚峻极也。殿阁重数甚多，横#6壮尤丽也。
　　寿永衣轻人体大。九天各各皆相倍，
　　九天羽服仪仗，各各相次加倍。羽衣转轻，人体转大。彩翠鲜华，日月转迈长远也。
　　是为因心得自在。
　　因心运身，得出三界。
　　静理修真为圣人，九行门空列章戴。
　　夫九行者，道人之窟宅，动息住持，不离其内。一者以慈愍为衣，二者以止舍为食，三者以正心为乘，四者以专志为才，五者以谦下为床，六者以顺义为器，七者以勤惠为屋，八者以修空为宅，九者以阴施为业。修道之子，不持此九行，去道疏矣。
　　九行空门章第十六
　　此章十二句，八十四言。
　　九行空门至真路，大道不与人争怒，动息能持勿暂停，阴神返照神常助。
　　持心不息，其道易成。
　　诸行无心是实心，因心运得归天去。
　　无心之心，因心运心；虽无有心，还因心有。
　　除苟无心是谓真，
　　众事曰苟，无事曰除，除心止念，万行归余。
　　自随胎息入天门。
　　胎息以善行为要机，无念为至路。
　　玄元正理内藏身，无曲潜形体合真。
　　《洞玄经》曰：心无曲，万神足。
　　三部清虚元气固，六府翻成百万神。
　　三元静，六府调，真气归於真行，二理相合。五藏六府诸神，共有百万，自然相和应也。
　　六府万神章第十七
　　此章十句，七十言。
　　六府万神恒有常，
　　五藏六府，百关九节，有神百万，若日常清净修之，即当自见。
　　元和净治谷实尽。
　　但以元气攻运，何谷气之不去？
　　大肠之府主肺堂，
　　肺为首三焦之主。
　　中有元神内隐藏。
　　藏府既净，万神自藏。故《太明经》曰：大肠主肺也。鼻柱中央为侯色也。重十二两，长一丈二尺，广八寸，在脐左边，曲迭积一十二盘。贮水谷一斗二升。主十二时。内有神，各具本色衣冠十二人。若除水谷气尽，元气自足，其神当见。各据本时，递相更直，以卫修道之子也。
　　肾府当明内宫女，外应耳宅为门户。
　　《内神经》曰：精主肾，肾为后宫。内宫列女耳。肾之宫承气於耳。左肾为壬，右肾为癸，循环两耳门中。有神五百人，内有元神，守自都管兼主志。凡人好嗔怒，即伤肾。肾伤即失志，俱丧元神。故道者忌嗔怒，道成，内神常见於人当卫道者也。
　　膀胱两府合津门，气海循环为要路。
　　膀胱是两府气。肾合膀胱，乃受津之府，上应於舌根也。津液往来，常润肥泽舌岸，以应两膀胱气。若少不润，服气人未成，当欲少语，以养津也。语多即口乾，口乾难用气也。中有神三百六十人，以应一年之数，气成当见。其神常抱无贪之行，故道者不贪，志合神理。《大洞升玄经》曰：行合神见，道成归天。此神人，行胎息即自出，常护卫人近道者也。
　　子当得见内神章，终身不泄神常助。
　　勿泄天神章第十八
　　此章八句，五十六言。
　　勿泄天神子存志，
　　终始不泄，天神助子。
　　凡是天章勿轻示，三十三篇世绝知，况复《中黄》秘中秘。
　　道有《胎光经》三十三篇，禁绝不许妄传泄，况兹中黄灵句，秘之特重，慎之慎之！
　　先礼三真玉仙使，然后精心睹文字。
　　《教令科》云：欲开示三真等经，先须择甲子日，净室烧香，心存南华真人，念三天真君同开作证。首东作礼四拜，然后云：某为求道，辄开九天大圣真文，传示一遍。故得百灵同助，身归太无，名入天户。不得示三人，切忌容易泄漏。若不依经教妄开示，如睹常文必有殃，责非浅，莫轻慢！
　　违教身罹非命殃，子孙受祸当须忌。
　　余殃明罚，世世子孙受祸。大忌大忌！
　　云笈七签卷之十三
　　#1□：即『互』字。辑要本、丛刊本误作『牙』。
　　#2 充：丛刊本、四库本、辑要本并作『丛』。
　　#3 乘：丛刊本、辑要本并作『秉』。
　　#4 可：辑要本作『后』。
　　#5 亦：此下辑要本有『名』字。
　　#6 横：辑要本作『宏』。
　　云笈七签卷之十四
　　三洞经教部　经
　　黄庭遁甲缘身经
　　道言，昔於蕊珠宫中，听黄庭妙义、《大道琴心灵篇》内固变化之道。人之受生，分灵道气，含和阴阳。逐恋声色，为滋味所惑，为奢淫所诱，亡失正念，虚度壮年。焉知动静出处，当依教修习，履历妙行，以辅养其神，则身安静，万灾不干，邪魔不挠。存念善道，远离恶道，往来出入，当呼今日日神姓名字云：某送我去来。如是呼之，乃行其道，直日神与人同行神道，众恶不干，能却百鬼，不逢恶毒。又奏表上谒贵人，皆书符持怀中，三呼直日之神，与我同行！入疾病家、死生家，置符於怀中，遇阴日右畔，阳日左边。若入山林避难者，三叩齿，直呼之#1神名字。并呼甲申神，山中鬼魅、狼虎之类，尽皆迸走。若辟除恶神鬼者，书六甲六乙符持行，并呼甲寅神，鬼皆散走。若入军阵辟兵，即书六丙六丁符，并呼其神姓名，仍呼甲午神名，兵刃不伤。若欲辟火者，书六壬六癸符，并呼其神，又呼甲子神姓名字云：与我同行！即不被烧热。若欲避水难者，书六戊六己符，并呼甲戌神，即免水溺。若县官口舌，书六庚六辛符，并呼其神姓名，又呼甲辰神，官符口舌悉皆解散。已上所言，书符带之，秘之勿传。假令甲子神姓王字文卿，王自是姓，文卿是字。至癸亥他皆仿此。从神计八百七人，每日有一神当直。人能每日清旦，三叩齿，诵直日之神名云：某君为直日，与我俱行，使我所在，咸亨利贞！又每日三叩齿，诵本命神，须食之物，宜与本命神契，尤加福寿。更能於本命日，与本命神作大福利，吉庆尤甚。某乞左青龙孟章甲寅，右白虎监兵甲申，头上朱雀陵光甲午，足下玄武执明甲子，月为贵人入中央。右此一首，常密念之令熟，勿令出声，不要佗人知。若有县官，或有殃害之气，军阵险难之处，及入佗国未习水土，或遇疫病辰日，数数存念之。或入孝家临尸见丧，亦入门一步诵一遍，叩齿三下，当诵三遍。此我法也。来日平觉，便念四海神名：
　　东海神名阿明，西海神名祝良，南海神名巨乘，北海神名禺强。四海大神辟百鬼，荡凶灾，急急如律令！
　　《黄庭内景秘要六甲缘身经》曰：若人卒得疾，及痈尰、恶气、飞尸、百毒、恶梦之属，便闭气诵甲午至戊戌止，留气在上斗中。上斗中者，在两乳间也。闭气暗诵甲午至戊戌十遍，然后吐气，又诵甲子至戊辰止，留气在下斗中。下斗中者，脐中也。亦暗诵十遍，然后吐气，以治建八尺之质，含万有之躯。外有四支、九窍，内有五藏、六府，各有神主，精禀金火，气谐水木五藏者，是五神之府，含生之器。神欲安，气欲宽，导养之妙。
　　火则躁而礼，金则勇而义。躁与勇，义与礼，阴阳之数也。长阴则杀，长阳则生，生杀之数也。故抑躁行礼义则生，长勇罢礼义则死。外行礼义，内安脾胆，导养之秘也。以忠孝为先，不识其原，伤生之道。然知其本灵秘之卫，若能安其神，炼其形，摄生得气，归正背伪，出其恍惚，入其玄妙，辨补写之理，诞延育之方，可升仙矣。子龟镜焉，道在其中也。黄帝敬受灵诀，专精行之，未逾一纪而神猷先鉴，行气使心，精步逾玄，含灵契理，入水不溺，入火不焚，气运於内，神应於外，岂非至真哉！谨具五藏玉轴图於后。
　　肺藏图
　　治肺当用呬。呬为写，吸为补。夫肺者，兑之气，金之精，其色白，其象如悬磬，其神如白狩。肺主魄，魄化为玉童，长七寸，持杖往来於肺藏。其神多怒者，盖发於肺藏也。欲安其魄而存其形者，则当收思敛欲，含仁育义，不怒其怒，不声其声，息其生则含乎太和。肺合於大肠，上主於鼻。故人之肺有风则鼻塞也。色枯者，肺乾也。人鼻痒者，肺有虫也。人之多怖者，魄离於肺也。人之体生白点者，肺微也。人之多声者，肺强也。人之不耐寒者，肺劳也。好食辛者，肺不足也。颜色鲜白者，肺无他恶也。人大肠鸣者，肺气壅也。夫肺主商，肺有疾当用呬。呬，肺之气也。其气义，则廖疾，久以安神。人有怨怒填塞胸臆者，则呬而泄之，盖自然之理也。向若不呬，必致伤败。获呬而获生乎！．故病用呬耳。夫人无苦，用呬者不祥也。夫肺处七宫惊门，主信，使人方正平直，习武先忠，则魄安形全也。且肺者，秋之用事。秋三月，天地气明，肃杀万物，雀卧鸡起，用安至精，公施抑怒改息，两相形长，秋之道也，逆之则伤肺。常以七月、八月、九月望旭旦，西面平坐，鸣天鼓七，饮玉浆三，然后瞑目，吸兑宫白气，入口吞之，以补呬之损。肺以正白之用，以致玉童饯，则神安思强，气全兆体，百邪不能殃之，兵刃不能害之，延年益寿，名飞仙耳。盖所谓补写神气，安息灵魄之所致哉。
　　心藏图
　　治心当用呵。呵为写，吸为补。夫心者，离之气，火之精，其色赤，其象如莲花，其神如朱雀。心主神，化为玉女，身长八寸，持玉英，出入於心府也。其神躁而无准，人之暴急者，盖发於心藏也。欲安其神而全其形者，则全忠履孝，辅义安仁，止其风，静其急，息其炽，澄其神，而全其形，则合中和也。心合乎小肠，主其血脉，上於舌。人之血壅者，心惊也。舌不知味者，心亏也。上智者，心有七孔，中智五孔，下智三孔，明达者，心有二孔，寻常者有一孔，愚痴者无孔也。多忘者，心神离也。好食苦者，心不足也。多悲者，心伤也。重应者，心乱也。面青黑者，心冰也。容色赤者，心无他恶也。夫心主征，心有疾当用呵。呵者，心气也。理其气体，呵能静其心而和其神，所以人之心乱者则多呵，盖天全之候也，人皆为而不知哉！向若不呵，当致愤怒者也。故心疾用呵，除邪气也。夫心处九宫惊门，主智，使人乐善好施，恭孝以修仁，则心和而形全也。且夫心者，夏之用事也，天地气交，万物华结亥寝丑起，无厌於养。英成实长，夏之德也，逆之则伤心。常以四月、五月、六月弦朔清旦，南面端坐，叩金梁九漱玄泉三，静思想，吸离宫之赤气，入口三吞之，以补呵之损，植其灵府，开心穴，饵离火，濯玉女，神平体安，众殃不害，金火不能伤，治神之灵也。
　　肝藏图
　　治肝当用嘘。嘘为写，吸为补。夫肝者，震之气，水之精，其色青，其象如悬匏。肝主魂，其神如龙，化为二玉女、玉童，一青衣，一黄衣，各长七寸；一负龙，一持玉浆，出入於肝藏也。其神好仁，人之行惠者，盖发於肝也。欲安其魂而延其龄者，则当泽被刍棘，恩覃庶类，而后全其生，则合乎太清者也。肝合於胆，上主於目。肝盛则目赤。又主於筋，肝亏则筋急。皮枯者，肝热也。肌肉黑黯者，肝风也。好食醋味者，肝不足也。色青者，肝盛也。手足汗者，肝无他恶也。毛发枯者，肝伤也。夫肝主角，故肝有疾者，当用嘘。嘘者，肝之气也。其气仁也，故除毁痛。人之有伤痛者，则嘘之以止痛，皆自然之验也，岂不以为灵哉？此之至理也，通玄之道。且肝之主春，春之用事。春三月，天地气生万物，花叶繁茂，人及刍萌，顺阳之道也，逆之伤肝也。伤之则毛骨不荣也。常以正月、二月、三月寅时东向平坐，叩齿三通，闭气七息，吸震宫之青气三吞之，补嘘之损，以享青帝之杞，以致二童之馔。木精乘王，则肝欢寡忧，精之妙也。
　　脾藏图
　　治脾当用呼。呼为写，吸为补。夫脾者，坤之气，土之精，其色黄，状如覆盆。脾主意，其神如凤。化为玉女，长六寸，循环於脾藏也。其神多嫉妬。人之嫉妬，盖起於脾藏也。土无正形，故妬之无准也。妇人则妬剧者，乘阴气也。欲安其神，则当去欲寡色，少思屏虑，长其土德而后全其生也。脾合乎太阴，脾连胃，上主於口，消谷之腑，如磨之转，化生而入熟也。食不消者，脾不转也，食坚硬之物，磨之不化也。人不欲#2食讫便卧，其脾则侧，侧则不转，食坚物，生食不化，则为宿食之患也。故食不调则伤脾，脾藏不调则伤质，质神俱损，则伤人之速，故人之不欲食生硬坚涩之物，全人之道也。人不欲食，为脾中有不化食也。多惑者，脾识不安也。多食者，脾虚也。食不下者，脾塞也。无颜色者，脾伤也。好食甘者，脾不足也。颜色鲜滑者，脾无他恶也。夫脾主於中宫土也，故脾之有疾当用呼。呼者能引脾疾，故人之中热者，呼之以驱热温之弊也。向若不呼，则热气拥於内，阴气息於外，致愤闷之患，形何从而安哉？夫脾位寄於土宫，宫主义也。使人宽舒广大，屈己济人以利，不争者也。且脾之无正形，寄王四季，随六气助成万物。脾育肠胃，义之道也。不以自专为德，不以物竞为功，长坤之理，逆之则伤脾。常以四季月末十八日旭旦，正坐中宫，禁气五息，鸣天鼓七，吸土宫之黄气，入口五吞之，补呼之损，饮玉醴以致神之和，以补於脾，以佐神气，则入山不畏虎狼，登险不惧颠蹶者，行气之精也。
　　肾藏图
　　治肾当用吹。吹为写，吸为补。夫肾者，阴之精，坎之气，其色黑，其象如圆石，其神如白鹿，两头化为玉童，长一尺，出入於肾藏。其神和也，人之柔顺者，盖发於肾藏也。欲安其神，则当仁德平广，膏润万物，长其精，顺其志，而后全其生形，则合乎太清者也。肾合於骨，上主於齿。齿痛者，肾伤也。又主於耳，人之骨痛者，肾虚也。耳不闻声者，肾亏也。齿多楚者，肾虚也。齿黑□者，肾风也。耳痛者，肾气壅也。腰不伸者，肾冰也。色黄者，肾衰也。容色紫光者，肾无他恶也。骨鸣者，肾羸也。夫肾主羽，人之有疾当用吹。吹者肾之气，能瘳肾之疾，故人之积气冲臆者，则强吹也。肾气沉滞，吹彻则通。且肾者冬之用事，三月乾坤气闭#3，万物伏藏，戌寝寅起，与玄阴并，外阴内阳以养骨齿，以治其神，逆之则伤肾。常以十月、十一月、十二月，面北平坐，鸣金梁七，饮玉泉三，吸玄宫之黑气，入口九吞之，以补吹之损，以符呦鹿之词，以致玉童之馔。益肾气，神和体安，则群祆莫害，可致长生之道矣。
　　胆藏图
　　以前名五藏，加胆名六府。胆亦受水气，与坎同道。胆有疾，当用嘻。嘻为写，吸为补。图刑已附在肝藏。夫胆者，金之精，水之气，其色青，其象如悬瓠，其神龟蛇，化为玉童，长一尺，戟其手，奔驰於胆。其神勇，人之勇决者，盖发於胆藏也。欲安其神，当息忿寝争，与仁辅义，其后全生也。胆合於膀胱，上主於毛发。毛发枯者，胆损也。发燥者，胆有风也。无惧者，胆洪大也。颜貌青光者，胆无他恶也。爪甲乾者，胆亏也。毛焦者，胆热也。无事泪出者，胆劳也。好酸者，胆不足也。夫胆寄於坎宫，使人观智慕善，并#4 邪去佞绝奸，治方直也。且胆者，生於金，金主於武，故多勇，且抑之大吉。夫胆乘阴之气，秉金之精，故主於杀。杀则悲，故人之悲者，金生於水，目中堕泪也。夫心主火，胆主水，火主辛，水主苦，所以人有弊者，即言辛苦。故为水火二气相背，则火得水而煎，阴阳交争，水胜於火，故目泪出，泪流也。苦而出，故曰泪。夫悲啼号泣，其声称苦者，为泪出於胆，而以苦为词也。胆，水也，而主於阴；目，明也，而主於阳。阴从阳，故从目出。常以孟月，端居正北，思吸玄宫之黑气，入口九吞之，以补嘻之损，以食龟蛇之味，饮玉童之浆，然后神治体和，颠#5不能犯，邪莫之向，胆气所致也。
　　歧伯曰：夫人之受天地之元气生。气之来也谓之精，精之媾也谓之灵，灵之变也谓之神，神之化也谓之魂，随魂往来谓之识，并精出入谓之魄，管主精魄谓之心，心有所从谓之情，情有所属谓之意，意有所指谓之志，志有所忆谓之思，思而远慕谓之虑，虑而用事谓之智。智者，乃识见者也，盖精神、魂魄、意志、思虑、情智、见识之所用也。
　　抱朴子曰：一人之身含天地之象。具在身矣。则胸胁为宫室，四支为郊境，头圆象天，足方象地，左目为日，右目为月。发为星辰，齿为金玉。大肠为江河，小肠为川渎。两乳、脐、膝为五岳，肝、肾、脾、肺、心为五行。故修道者常理之，若不修缉，必致毁败。营卫不通，血气不流，齿发不坚，五藏不调，则倾化随及。故至人修其未毁，治其无疾也。
　　云笈七签卷之十四
　　#1 之：辑要本作『其』。
　　#2 不欲：丛刊本、四库本、辑要本并作『方饮』。
　　#3 三月乾坤气闭：此句前依文例当有『冬』字。辑要本作『冬三月乾坤气闭』。
　　#4 并：辑要本作『屏』。
　　#5 颠：辑要本作『恶』。
　　云笈七签卷之十五
　　三洞经教部　经
　　黄帝阴符经叙
　　《阴符》自黄帝有之，盖圣人体天用道之机也。《经》曰：得机者万变而愈盛，以至於王；失机者万变而愈衰，以至于亡。厥后伊吕得其末分，犹足以拯生灵，况圣人乎？其文简，其义玄。凡有先圣数家注解，互相隐显。后学难精，虽有所主者，若登天无阶耳。近代李筌，假托妖巫，妄为注述，徒参人事，殊紊至源。不惭窥管之微，辄呈酌海之见。使小人窃窥，自谓得天机也。悲哉！臣固愚昧，尝谓不然。朝愿闻道，夕死无悔。偶於道经藏中得《阴符传》，不知何代人制也。词理玄邈，如契自然。臣遂编之，附而入注。冀将来之君子，不失道旨。
　　黄帝阴符经张果注解
　　经曰：观天之道，执天之行，尽矣。
　　观自然之道，无所观也。不观之以目，而观之以心。心深微而无所不见，故能照自然之性。性惟深微而能照，其斯谓之阴。执自然之行，无所执也。故不执之以手，而执之以机。机变通而无所系，故能契自然之理。夫惟变通而能契，斯谓之符。照之以心，契之以机，而阴符之义尽矣。李筌以阴为暗，符为合，以此文为序首，何昧之至也。
　　故天有五贼，见之者昌。
　　五贼者，命、物、时、功、神也。传曰：圣人之理，图大而不顾其细，体瑜而不掩其瑕。故居夷则遵道布德以化之，履险则用权发机以拯之。务在匡天地，谋在济人伦。於是用大义除天下之害，用大仁兴天下之利，用至正措天下之枉，用至公平天下之私，故反经合道之谋，其名有五，圣人禅之，乃谓之贼；天下赖之，则谓之德。故贼天之命，人知其天而不知其贼，黄帝所以代炎帝也。贼天之物，人知其天而不知其贼，帝尧所以代帝挚也。贼天之时，人知其天而不知其贼，帝舜所以代帝尧也。贼天之功，人知其天而不知其贼，大禹所以代帝舜也。贼天之神人知其天而不知其贼，殷汤所以革夏命也。周武所以革殷命也。故见之者昌，自然而昌也。太公以贼命为用味，以取其喻也。李筌不悟，以黄帝贼少女之命，白日上腾为非也。
　　五贼在乎心，施行在乎天；宇宙在乎手，万化生乎身。
　　《传》曰：其立德明，其用机妙，发之於内，见之於外而已矣。岂称兵革以作寇乱哉？见其机而执之，虽宇宙之大，不离乎掌握，况其小者乎？知其神而体之，虽万物之众，不能出其胸臆，况其寡者乎？自然造化之力而我有之，不亦盛乎？不亦大乎？李筌等以五贼为五味，顺之可以神仙不死。诬道之甚也。
</div>
    <div class="pagination">
<a href="云笈七签_page41.html">上一页</a><span>...</span><a href="云笈七签_page37.html">37</a><a href="云笈七签_page38.html">38</a><a href="云笈七签_page39.html">39</a><a href="云笈七签_page40.html">40</a><a href="云笈七签_page41.html">41</a><span class="current-page">42</span><a href="云笈七签_page43.html">43</a><a href="云笈七签_page44.html">44</a><a href="云笈七签_page45.html">45</a><a href="云笈七签_page46.html">46</a><a href="云笈七签_page47.html">47</a><span>...</span><a href="云笈七签_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
