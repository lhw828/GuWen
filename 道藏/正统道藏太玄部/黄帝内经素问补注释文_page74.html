<!DOCTYPE html>
<html>
<head>
    <meta charset="UTF-8">
    <title>黄帝内经素问补注释文 - 第 74 页/共 108 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄帝内经素问补注释文 - 第 74 页/共 108 页</h1>
    <div class="content">　　日行再周，天气始於二十六刻；
　　乙丑岁也。
　　日行三周，天气始於五十一刻；
　　丙寅岁也。
　　日行四周，天气始於七十六刻；
　　丁卯岁也。
　　日行五周，天气复始於一刻，
　　戊辰岁也。余五十五岁循环，周而复始也。
　　所谓一纪也。
　　法以四年为一纪，循环不已。余三岁一会同，故有三合也。
　　是故寅午戌岁气会同，卯未亥岁气会同，辰申子岁气会同，巳酉丑岁气会同，终而复始。
　　《阴阳法》以是为三合者，绿其气会同也。不尔，则各在一方，义无由合。
　　帝曰：愿闻其用也。岐伯曰：言天者求之本，言地者求之位，言人者求之气交。
　　本，谓天六气，寒暑燥湿风火也。三阴三阳由是生化，故云本。所谓六元者也。位，谓金木火土水君火也。天地之气，上下相交，人之所处者也。
　　帝曰：何谓气交？岐伯曰：上下之位，气交之中，人之居也。
　　自天之下地之上，则二气交合之分也。人居地上，故气交之中，人之居也。是以化生变易，皆在气交之中。
　　故曰：天枢之上，天气主之；天枢之下，地气主之；气交之分，人气从之，万物由之。此之谓也。
　　天枢，当齐之两傍也，所谓身半矣，伸臂指天，则天枢正当身之半也。三分折之，上分应天，下分应地，中分应气交。天地之气交合之际，所过寒暑燥湿风火胜复之变之化，故人气从之，万物生化，悉由而合散也。
　　帝曰：何谓初中？岐伯曰：初凡三十度而有奇。中气同法。
　　奇，谓三十日余四十三刻又四十分刻之三十也。初中相合，则六十日余八十七刻半也。以各余四十分刻之三十，故云中气同法也。
　　帝曰：初中何也？岐伯曰：所以分天地也。
　　以是知气高下，生人病主#12之也。
　　帝曰：愿卒闻之。岐伯曰：初者地气也，中者天气也。
　　气之初，天用事，天用事，则地气上腾於太虚之内。气之中，地气主之，地气主则天气下降於有质之中。
　　帝曰：其升降何如？岐伯曰：气之升降，天地之更用也。
　　升，谓上升。降，谓下降。升极则降，降极则升，升降不已，故彰天地之更用也。
　　帝曰：愿闻其用何如？岐伯曰：升已而降，降者谓天；降已而升，升者谓地。
　　气之初，地气升；气之中，天气降。升已而降以下，彰天气之下流；降已而升以上，表地气之上应。天气下降，地气上腾，天地交合，泰之象也。《易》曰：天地交泰。是以天地之气升降，常以三十日半下上，下上不已，故万物生化，无有休息，而各得其所也。
　　天气下降，气流於地；地气上升，气腾於天。故高下相召，升降相因，而变作矣。
　　气有胜复，故变生也。○新校正云：按《六元正纪大论》云：天地之气，盈虚何如？日天气不足，地气随之，地气不足，天气从之，运居其中，而常先也。恶所不胜，归所和同，随运归从而生其病也。故上胜则天气降而下，下胜则地气迁而上，多少而差其分，微者小差，甚者大差，甚则位易气交，易则大变生而病作矣。帝曰：善。寒湿相遘，燥热相临，风火相值，其有问乎？岐伯曰：气有胜复，
　　胜复之作，有德有化，有用有变，变则邪气居之。
　　夫抚掌成声，沃火生沸，物之交合，象出其问，万类交合，亦由是矣。天地交合，则八风鼓拆，六气交驰於其问，故气不能正者，反成邪气。
　　帝曰：何谓邪乎？
　　邪者，不正之目也。天地胜复，则寒暑燥湿风火六气互为邪也。
　　岐伯曰：夫物之生从於化，物之极由乎变，变化之相薄，成败之所由也。
　　夫气之有生化也，不见其形，不知其情，莫测其所起，莫究其所止，而万物自生自化，近成无极，是谓天和。见其象，彰其动，震烈刚暴，飘泊骤卒，拉坚摧残，折拆鼓栗，是谓邪气。故物之生也静而化成，其毁也躁而变革，是以生从於化，极由乎变，变化不息，则成败之由常在，生有涯分者，言有终始尔。○新校正云：按《天元纪大论》云：物生谓之化，物极谓之变。
　　故气有往复，用有迟速，四者之有，而化而变，风之来也。
　　天地易位，寒暑移方，水火易处，当动用时，气之迟速往复，故不常在。虽不可究识意端，然微甚之用，而为化为变，风所由来也。人气不胜，因而感之，故病生焉，风匪求胜於人也。
　　帝曰：迟速往复，风所由生，而化而变，故因盛衰之变耳。成败倚伏游乎中，何也？
　　夫倚伏者，祸福之萌也。有祸者，福之所倚也。有福者，祸之所伏也。由是故祸福互为倚伏，物盛则衰，乐极则哀，是福之极，故为祸所倚。否极之泰，未济之济，是祸之极，故为福所伏。然吉凶成败，目击道存，不可以终，自然之理，故无尤也。
　　岐伯曰：成败倚伏生乎动，动而不已，则变作矣。
　　动静之理，气有常运，其微也为物之化，其甚也为物之变。化流於物，故物得之以生，变行於物，故物得之以死。由是成败倚伏，生於动之微甚迟速尔，岂唯气独有是哉？人在气中，养生之道，进退之用，当皆然也。○新校正云：按《至真要大论》云：阴阳之气，清静则生化治，动则苛疾起，此之谓也。
　　帝曰：有期乎？岐伯曰：不生不化，静之期也。
　　人之期可见者，二也。天地之期，不可见也。夫二可见者，一日生之终也，其二日变易，与土#13同体。然后拾小生化，归於大化，以死后犹化变未已，故可见者二也。天地终极，人寿有分，长短不相及，故人见之者鲜矣。
　　帝曰：不生化乎？
　　言亦有不生不化者乎？
　　岐伯曰：出入废则神机化灭，升降息则气立孤危。
　　出入，谓喘息也。升降，谓化气也。夫毛羽保鳞介，及飞走歧行，皆生气根於身中，以神为动静之主，故曰神机也。然金玉土石，镕涎草木，皆生气根於外，假气以成立主持，故曰气立也。《五常政大论》曰：根於中者，命日神机，神去则机息。根於外者，命日气立，气止则化绝。此之谓也。故无是四者则神机与气立者，生死皆绝。○新校正云：按《易》云：本乎天者亲上，本乎地者亲下。《周礼大宗伯》有天产、地产，《大司徒》云动物、植物。即此神机、气立之谓也。(蛟，音祁。)
　　故非出入，则无以生长壮老已；非升降，则无以生长化收藏。
　　夫自束自西，自南自北者，假出入息以为化主。因物以全质者，承阴阳升降之气以作生源，若非此道，则无能致是生者也。
　　是以升降出入，无器不有。
　　包藏生气者，皆谓生化之器，触物然矣。夫窍横者，皆有出入去来之气。窍竖者皆有阴阳升降之气往复於中。何以明之？则壁窗户牖两面伺之，皆承来气冲击於人，是则出入气也。夫阳升则井寒，阴升则水暖，以物投井，及叶坠空中，翩翩不疾，皆升气所碍也。虚管溉满，捻上悬之，水固不泄，为无升气而不能降也，空瓶小口，顿溉不入，为气不出而不能入也。由是观之，升无所不降，降无所不升，无出则不入，无入则不出。夫群品之中，皆出入升降不失常守，而云非化者，未之有也。有失#14无失，有情无情，去出入，已升降，而云存者，未之有也。故日升降出入，无器不有。
　　故器者，生化之宇，器散则分之，生化息矣。
　　器，谓天地及诸身也。宇，谓屋宇也。以其身形，包藏府藏，受纳神灵，与天地同，故皆名器也。诸身者，小生化之器宇，太虚者，广生化之器宇也。生化之器，自有小大，无不散也。夫小大器，皆生有涯分，散有远近者也。
　　故无不出入，无不升降。
　　真生假立，形器者，无不有此二者。
　　化有小大，期有近远，
　　近者不见远，谓远者无涯。远者无常，见近而叹，有其涯矣。既近远不同期，合散殊时节，即有无交竞，异见常乖。及至分散之时，则近远同归於一变。
　　四者之有，而贵常守。
　　四者，谓出入升降也。有出入升降，则为常守。有出无入，有入无出，有升无降，有降无升，则非生之气也。若非胎息道成，居常而生，则未之有屏出入息，泯升降气而能存其生化者，故贵常守。
　　反常则灾害至矣。
　　出入升降，生化之元主，故不可无之。反常之道，则神去其室，生化微绝，非灾害而何哉！.
　　故曰：无形无患，此之谓也。
　　夫喜於遂，悦於色，畏於难，惧於祸，外恶风寒暑湿，内繁饥饱爱欲，皆以形无所隐，故常婴息累於人闲也。若便想慕滋芟，嗜欲无厌，外附权门，内丰情伪，则动以牢纲，坐招墦炳#15，欲思释缚，其可得乎！是以身为息阶尔。《老子》曰：吾所以有大息者，为吾有身，及吾无身，吾有何息。此之谓也。夫身#16形与太虚释然消散，复未知生化之气，为有而聚耶？为无而灭乎？
　　帝曰：善。有不生不化乎？
　　言人有逃阴阳，免生化，而不生不化无始无终，同太虚自然者乎？
　　岐伯曰：悉乎哉问也？与道合同，惟真人也。
　　真人之身，隐见莫测，出入天地内外，顺道至真以生，其为小也入於无问，其为大也过虚空界，不与道如一，其孰能尔乎！
　　帝曰：善。
　　黄帝内经素问补注释文卷之四十竟
　　#1如：顾本作『知』。
　　#2之：顾本无『之』字。
　　#3气别为王：顾本作『气则为主』。
　　#4时：顾本作『期』。
　　#5至：『至』字原脱，据顾本补。
　　#6至：原作『全』，据顾本改。
　　#7标：顾本作『飘』。
　　#8西：顾本作『丑』。
　　#9成：颇本作『乘』。
　　#10南：顾本作『酉』。
　　#11西一．原作『西』，据顾本改。
　　#12主：原作『生』，据顾本改。
　　#13土：顾本作『上』。
　　#14失：顾本作『识』下一『失』字仿此。
　　#15炳：顾本作『媾』。
　　#16身：原『身』下有『与』字，据顾本删。
　　黄帝内经素问补注释文卷之四十一
　　唐太仆令启玄子王冰次注宋光禄卿直秘阁林亿等校正宋守尚书屯田郎孙兆重改误
　　气交变大论篇
　　新校正云：详此论专明气交之变，乃五运太过、不及、德化、政令、灾变、胜复为病之事。
　　黄帝问曰：五运更治，上应天期，阴阳往复，寒暑迎随，真邪相薄，内外分离，六经波荡，五气倾移，太过不及，专胜兼并，愿言其始，而有常名，可得闻乎？
　　期，三百六十五日四分日之一也。专胜，谓五运主岁太过也。兼并，谓主岁之不及也。常名，谓布化於太虚，人身参应病之形诊也。○新校正云：按《天元纪大论》云：五运相袭，而皆治之，终期之日，周而复始。
　　又云：五气运行，各终期日。《太始天元册文》曰：万物资始，五运终天。即五运更治上应天期之义也。
　　岐伯稽首再拜对曰：昭乎哉问也！是明道也。此上帝所贵，先师传之，臣虽不敏，往闻其旨。
　　言非己心之生知，备闻先人往古受传之遗旨也。
　　帝曰：余闻得其人不教，是谓失道，传非其人，慢泄天宝。余诚菲德，未足以受至道；然而众子哀其不终，愿夫子保於无穷，流於无极，余司其事，则而行之奈何？
　　至道者，非传之难，非知之艰，行之艰，圣人愍念苍生，同居永寿，故屈身降志，请受於天师。太上贵德，故后己先人，苟非其人，则道无虚授。黄帝欲仁慈惠远，博爱流行，尊道下身，拯乎黎庶，乃日余司其事则而行之也。
　　岐伯曰：请遂言之也。《上经》曰：夫道者，上知天文，下知地理，中知人事，可以长久，此之谓也。
　　夫道者，大无不包，细无不入，故天文地理人事咸通。○新校正云：详夫道者一节，与《着至教论》文重。
　　帝曰：何谓也？岐伯曰：本气位也。位天者，天文也。位地者，地理也。通於人气之变化者，人事也。故太过者先天，不及者后天，所谓治化而人应之也。
</div>
    <div class="pagination">
<a href="黄帝内经素问补注释文_page73.html">上一页</a><span>...</span><a href="黄帝内经素问补注释文_page69.html">69</a><a href="黄帝内经素问补注释文_page70.html">70</a><a href="黄帝内经素问补注释文_page71.html">71</a><a href="黄帝内经素问补注释文_page72.html">72</a><a href="黄帝内经素问补注释文_page73.html">73</a><span class="current-page">74</span><a href="黄帝内经素问补注释文_page75.html">75</a><a href="黄帝内经素问补注释文_page76.html">76</a><a href="黄帝内经素问补注释文_page77.html">77</a><a href="黄帝内经素问补注释文_page78.html">78</a><a href="黄帝内经素问补注释文_page79.html">79</a><span>...</span><a href="黄帝内经素问补注释文_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
