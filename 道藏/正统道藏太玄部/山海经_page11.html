<!DOCTYPE html>
<html>
<head>
    <meta charset="UTF-8">
    <title>山海经 - 第 11 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山海经 - 第 11 页/共 15 页</h1>
    <div class="content">　　海外西经图赞
　　夏后启
　　筮御飞龙，果舞九代。云融是挥，玉璜是佩。对杨帝德，禀天灵诲。
　　三身国一臂国
　　品物流形，以散混沌。增不为多，减不为损。厥变难原，请寻其本。
　　奇肱国
　　妙哉工巧，奇肱之人。因风构思，制为飞轮。凌颓遂轨，帝汤是宾。
　　形天
　　争神不胜，为帝所戮。遂厥形夭，脐口乳目。仍挥干戚，虽化不服。
　　女祭女戚
　　彼姝者子，谁氏二女。曷为水间，操鱼持俎。厥俪安在，离群逸处。
　　惊鸟□鸟
　　有乌青黄，号曰□□。与妖会合，所集会至。类则枭鹠，厥状难媚。
　　丈夫国
　　阴有偏化，阳无产理。丈夫之国，王孟是始。感灵所通，桑石无子。
　　女丑尸
　　十日并熯，女丑以毙。暴于山阿，挥袖自翳。彼美谁子，逢天之厉。
　　巫咸
　　群有十巫，巫咸所统。经技是搜，术艺是综。采药灵山，随时登降。
　　并封
　　龙过无头，并封连载。物状相乖，如骥分背。数得自通，寻之愈阂。
　　女子国
　　简狄有吞，姜嫄有履。女子之国，浴于黄水。乃娠乃字，生男则死。
　　轩辕国
　　轩辕之人，承天之佑。冬不袭衣，夏不扇暑。犹气之和，家为彭祖。
　　乘黄
　　飞黄奇骏，乘之难老。揣角轻腾，忽若龙矫。实鉴有德，乃集厥早。
　　灭蒙鸟大运山雄常树
　　青质赤尾，号曰灭蒙。大运之山，百仞三重。雄常之树，应德而通。
　　龙鱼
　　龙鱼一角，似狸处陵。俟时而出，神圣被乘。飞鹜九域，乘龙上升。
　　西方蓐收
　　蓐收金神，白毛虎爪。洱蛇执钺，专司无道。立号西阿，恭行天讨。
　　山海经卷之七竟
　　山海经卷之八
　　郭璞传
　　海外北经
　　海外自东北陬至西北陬者。
　　无□之国音启，或作綮。在长股东，为人无肾。肾，肥肠也。其人穴居。食土，无男女；死即埋之，其心不朽，死百二十岁，乃复更生。
　　锺山之神名曰烛阴。烛龙也，是烛九阴，因名云。视为昼，瞑为夜，吹为冬，呼为夏。不饮，不食，不息，息为风，息，气息也。身长千里。在无□之东，其为物，人面蛇身，赤色，居锺山下。《淮南子》曰：龙身一足。
　　一目国在其东，一目中其面而居。一曰有手足。
　　柔利国在一目东，为人一手一足，反膝曲足居上。一脚一手反卷曲也。一云留利之国，人足反折。
　　共工之臣曰相柳氏，共工，霸九州者。九首，以食于九山。头各自食一山之物，言贪暴难餍。相柳之所抵，厥为泽溪。抵，触。厥，掘也。音橛。禹杀相柳，其血腥，不可以树五谷种。禹厥之，三仞三沮，掘塞之而上三沮滔，言其血膏浸润壤也。乃以为众帝之台。言地润湿，唯可积土以为台观。在昆仑之北，此昆仑山在海外者。柔利之东。相柳者，九首人面，蛇身而青。不敢北射，畏共工之台。台在其东。台四方，隅有一蛇，虎色，首冲南方。冲犹向也。
　　深目国在其东，为人举一手一目，一作曰。在共工口口#1。
　　台东无肠之国在深目东#2，一作南。其为人长而无肠。为人长大，腹内无肠，所食之物直通过。
　　聂耳之国在无肠国东，使雨文虎，为人两手聂其耳。言耳长行则以手摄持之也，音诺颊切。县居海水中，县犹邑也。及水所出入奇怪物。言尽规有之。两虎在其东。夸父与日逐走，入日。言及日於将人也，逐音胄。渴，欲得饮，饮於河、渭；河、渭不足，北饮大泽。未至，道渴而死。奔其杖，化为邓林。夸父者，盖神人之名也。其能及日景而倾河、渭，岂以走饮哉，寄用於走饮耳。几乎不疾而速，不行而至者矣。此以一体为万殊，存亡代谢，寄邓林而遁形，恶得寻其灵化哉。
　　博父国在聂耳东，其为人大，右手操青蛇，左手操黄蛇。邓林在其东，二树木。一曰博父。禹所积石之山在其东，河水所入。河出昆仑而潜行地下，至葱岭复出，注盐泽，从盐泽复行，南出於此山，而为中国河，遂注于海也。《书》曰：导河积石。言时有壅塞，故导利以通之。
　　拘缨之国在其东，一手把缨。言其人常以一手持冠缨也。或曰缨宜作瘿。一曰利缨之国。寻木长千里，在拘缨南，生河上西北。
　　跂音企。踵国在拘缨东，其为人大，两足亦大，其人行脚跟不着地也。《孝经钧命诀》曰：焦侥、跂踵，重译款塞也。一曰大踵。
　　欧丝之野在大踵东，一女子跪□树欧丝。树欧丝。言啖桑而吐丝，盖蚕类也。
　　三桑无枝在欧丝东，其木长百仞，无枝。士向皆长百仞也。
　　范林方三百里，在三桑东，洲环其下。洲水中可居者，环绕也。
　　务隅之山，帝颛顼葬于阳，颛顼号为高阳，冢今在濮阳故帝丘也。一曰颇丘县城门外广阳里中。九嫔葬于阴。嫔妇。一曰爰有熊、罴、文虎、离朱、鸱久、视肉。
　　平丘在三桑东，爰有遗玉、遗玉，玉石。青马、视肉、杨柳、甘祖、其树枝干皆赤，黄华，白叶，黑实。《吕氏春秋》曰：其山之东有甘柤焉。音如租梨之柤。甘华，亦赤枝干黄华。百果所生，在两山夹上谷，二大丘居中，名曰平丘。
　　北海内有兽，其状如马，名曰騊□。陶涂两音。见《尔雅》。有兽焉，其名曰□，状如白马，锯牙食虎豹。《周书》曰：义渠兹白，兹白若白马，锯牙食虎豹。按此二说，与《尔雅》同。有素兽焉，状如马，名曰蛩蛩。即蛩蛩巨虚也，一走百里，见《穆天子传》。音邛。有青兽焉，状如虎，名曰罗罗。
　　北方禺疆，人面乌身，环两青蛇，践两赤蛇。字玄冥，水神也。庄周曰：禺疆立於北极。一曰禺京。一本云北方禺疆，黑身手足，乘两龙。
　　海外北经图赞
　　无肾国
　　万物相传，非子则根。无肾因心，构肉生魂。所以能然，尊形者存。
　　烛龙
　　天缺西北，龙冲火精。气为寒暑，眼作昏明。身长千里，可谓至神。
　　一目国
　　苍四不多，此一不少。于野冥瞽，洞见无表。形游逆旅，所贵维眇。
　　柔利国
　　柔利之人，曲脚反肘。子求之容，方此无丑。所贵者神，形於何有。
　　共工臣相柳
　　共工之臣，号曰相柳。禀此奇表，蛇身九首。恃力桀暴，终禽夏后。
　　深目国
　　深目类胡，但口绝缩。轩辕道降，款塞归服。穿胸长脚，同会异族。
　　聂耳国
　　聂耳之国，海渚是县。雕虎斯使，奇物毕见。形有相须，手不离面。
　　夸父
　　神哉夸父，难以理寻。倾河逐日，迟形邓林。触类而化，应无常心。
　　寻木
　　眇眇寻木，生于河边。竦枝千里，上干云天。垂阴四极，下盖虞渊。
　　跂踵国
　　厥形虽大，斯脚则企。跳步雀踊，踵不阂地。应德而臻，款塞归义。
　　欧丝野
　　女子鲛人，体近蚕蚌。出珠非甲，吐丝匪蛹。化出无方，物岂有种。
　　无肠国
　　无肠之人，厥体维洞。心实灵府，余则外用。得一自全，理无不共.。
　　平丘
　　两山之间，丘号曰平。爰有遗玉，骏马维青。视肉甘华，奇果所生。
　　騊□
　　騊□野骏，产自北域。交颈相摩，分背翘陆。虽有孙阳，终不能服。
　　北方禺强
　　禺强水神，面色黧黑。乘龙践蛇，凌云附翼。灵一玄冥，立于北极。
　　山海经卷之八竟
　　#1在共工口口：谭校．本补作『在共工台东』。
　　#2台东无肠之国在深目东：谭校本改作『无肠之国在深目东』。
　　山海经卷之九
　　郭璞传
　　海外东经
　　海外自东南陬至东北陬者。
　　蹉丘音嗟，或作发。爰有遗玉、青马、视肉、扬柳、甘祖、甘华，甘果所生#1。在东海，两山夹丘，上有树木，一曰嗟丘，一曰百果所在，在尧葬东。
　　大人国在其北，为人大，坐而削船。一曰在□丘北。
　　奢比之尸在其北，亦神名也。兽身、人面、大耳，珥两青蛇。珥似蛇贯耳也，音钓饵之饵。一曰肝榆之尸在大人北。
　　君子国在其北，衣冠带剑，食兽，使二文虎在左右，其人好让不争。有熏或作菫。华草，朝生夕死。一曰在肝榆之尸北。□□音薛。在其北，各有两首。虹，螮蝀也。一曰在君子国北。
　　朝阳之谷，神曰天吴，是为水伯。在重重北两水间。其为兽也，八首人面，八足、八尾，皆青黄。《大荒东经》云十尾。
　　青丘国在其北，其人食五谷、衣丝帛。其狐四足、九尾。一曰在朝阳北。《汲郡竹书》曰：栢杼子征于东海，及三寿，得一狐九尾，即此类也。帝命竖亥步，自东极至于西极，五亿十选竖亥，健行人。选，万也。九千八百步。竖亥右手把算，左手指青丘北。一曰禹令竖亥，一曰五亿十万九千八百步。《诗含神雾》曰：天地东西，二亿三万三千里。南北二亿一千五百里。天地相去一亿五万里。
</div>
    <div class="pagination">
<a href="山海经_page10.html">上一页</a><span>...</span><a href="山海经_page6.html">6</a><a href="山海经_page7.html">7</a><a href="山海经_page8.html">8</a><a href="山海经_page9.html">9</a><a href="山海经_page10.html">10</a><span class="current-page">11</span><a href="山海经_page12.html">12</a><a href="山海经_page13.html">13</a><a href="山海经_page14.html">14</a><a href="山海经_page15.html">15</a><a href="山海经_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
