<!DOCTYPE html>
<html>
<head>
    <meta charset="UTF-8">
    <title>上清太玄集 - 第 16 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清太玄集 - 第 16 页/共 19 页</h1>
    <div class="content">　　忘形遗照，无垢清虚真至妙。物外霞辉，天岸波澄混太微。列开丹窍，悟入重玄明总要。出化星仪，风御灵飓易象嬉。
　　默然内守，混里倾阳无中有。有里何如，独体圆通照海珠。神清气秀，游奕丹天明如昼。上下无拘，密布灵华满太虚。
　　景风初现，宝适祥云乘九变。始信清然，游奕南陵泻素圆。冥灵才见，又早新春通一线。象外游仙，看尽瑶池五色莲。
　　瞽之善听，一炁清聪通惠性。聋者能惺，两点精神入宝瓶。返邪归正，有似高空悬玉镜。鉴照分明，始信金丹一日成。
　　回头问己，返照蓬壶明彻底。一颗玄珠，上下周流出六虚。混成天癸，象适圆通精亹亹。内外无拘，游奕天中不卷舒。
　　羽倪澄秀，午夜能令回春昼。奕御中天，绝妙清奇玄又玄。精瑛微密，散景瑶花横空碧。日照琅玕，风息犹闻佩玉寒。
　　适来相见，说我魂飞心胆颤。休觅休寻，相遇相逢没善心。告伊休拜，恐怕贫儿思旧债。各自回头，稍有违心作马牛。
　　长思仙七首
　　山连水，水连山。水秀山明景物间。云霞一味闲。晓风残。夜更阑。月上梅梢影覆坛。仙音佩玉寒。
　　素天晴。散华瑛。薄淡灵烟满地横。寒光爽炁清。宝精凝。玉辰澄。两曜交光灿日明。琅玕点岁星。
　　道心宁。慧灯明。玩宝童儿启道经。清如佩玉声。湛然澄。焕然凝。燕静华池吞玉瑛。还纯体自贞。
　　内安宁。外端停。内外无居一览平。头头物物惺。炁清清。慧灵灵。光鉴寒辉入宝瓶。翛然化玉瑛。　
　　灭凡情。启真诚。退隐林泉云水行。岚光满目横。焕然澄。洞然清。形释心凝道自明。升玄耀玉京。
　　谨修持。悟无为。惟愿心聪世不迷。明知天地机。宝霞辉。灿精微。紫府青都自有期。瑶宫现圣仪。
　　慧刀呈。斩三彭。处正贞廉绝爱情。恬然守素瑛。眼明明。道盈盈。碧海丹华现玉清。澄澄一点星。
　　捣练子六首
　　明宗祖，悟真禅。灵光一点出先天。易苍丹，黅素玄。澄瑞秀，满山川。霜天风息自凝然。散琼花，宝桂圆。
　　休论道，莫参禅。无为清净好因缘。悟玄之，玄又玄。修正觉，夺仙权。威眸阐奕玩丹天。五灵飞，易羽仙。
　　修行事，谨推寻。无生无灭道相任。易晴空，识本心。明动静，定浮沉。玉婴常守满壶金。彩霞辉，散宝岑。
　　真藏假，假藏真。释然独体绝疎亲。混元中，无我人。神通道，道通神。澄澄虚璧若冰轮。辗天河，出六尘
　　这头起，那头行。面门出入任纵横。现天光，一点星。真实相，本无形之体自然明。现寥阳，入大成。
　　眉底眼，眼中精。精光辉耀好惺惺。现圆通，物外明。朝上帝，绕天庭。月华峰畔玩云英。会金童，现玉清。
　　西江月十一首
　　眉间交枝琥珀，睛分脱质龙涎。鼎中烟袅彻禅天。一颗灵光出现。
　　太上明兹玉象，如来证此金仙。清流异派本同源。悟理方知上善。
　　浩炁结成宝篆，清风吹散云蒙。一输明月照虚空。好把精神舞弄。
　　撞透玉京天上，冲开金阙门中。元神独坐广寒宫。率领群仙宗奉。
　　顾我有身有患，窥真无作无为。自然斗柄运璇玑。日月周盈天地。
　　点着冰灰雪炭。烧成火枣交梨。一时分付与峨媚。益我聪明智惠。
　　尽被家缘檐阁，都因业障阑遮。离微孰举正兼邪。背了灵尝道话。
　　云绽家家见月，时来处处开花。睛童深入翠烟霞。引至长春不夜。
　　不恋风花雪月，屏除富贵功名。刳心去志黜聪明。洗涤无知之病。
　　破尽人间幻影，方通物外圆成。忘形遗照炁神凝。务本乐天知命。
　　杖上一瓢春酝，匣中三尺琅铘。眉间宝鉴镇妖邪。坐守更深半夜。
　　金鼎烧成白雪，玉炉炼就黄芽。丹光潋滟泛琼华。天地氤氲相射。
　　迷则身沉苦海，悟来月出西江。微风吹动桂花香。惊觉游仙一梦。
　　鹤引鸾随甚处，家童笑指寥阳。玉牌金字号南昌。别是人间天上。
　　不在瞻星礼月，何须诵戒看经。今朝与汝付叮宁。生死须凭性命。
　　道启遍知无上。神通法界圆明。不劳作用自功成。志在无为清净。
　　莫恋金银财宝，休窥玉貌花容。百年终是落顽空。背了无生法认。
　　欲识玄无正理，须明太上家风。至神至圣悟无穷。此个逍遥自分。
　　割断铜绳铁网，敲开玉锁金枷。波涛苦海遇灵槎。游奕无阴树下。
　　不在忘标指月，何须折桂拈花。太虚鼎裹炼丹砂。结就玄珠无价。
　　务本颐生至理，迷源入死之机。亡邪守正更何疑。自有玄玄妙趣。
　　赤子嬉游阆苑，青童笑指瑶池。西江月裹折丹枝。保益精神久视。
　　渔家傲五首
　　日照阳魂空中炼，璇玑运斡天纲转。咫尺眼前人不见。通一线，炉开鼎裂天光现。瑞散琼花飞片片，香风暗佛灵雯面。冷淡清虚情雅宴。真堪羡，玉宸翐御寥阳殿。
　　地魄天魂勤烹炼，日精月髓情相恋。两曜交光如激电。分明见，玉炉万朵金花现。款款捞来槌作片，团团结就玲珑面。晃耀太虚烹玉霰。神光眩，飞丹透入通明殿。
　　百岁光阴如奔骑，浮华眩目飞尘隙。玄览涤除运神力。通消息，无生路上知端的。雾散瑶瞳升天奕，阳光渐着纯阴匿。万点灵砂晃虚壁。明皪皪，丹瑛一色符金碧。
　　混沌杳冥经寰宇，彩霞散尽明玉兔。西落咸池复回顾。心开悟，凝魂晦魄金乌趣。美盻扶彝寒光露，氤氲三色淳清素。直遇瑶天携女婺。无点污，丹书永系琳宫住。
　　大道至真无言诘，韬光退隐藏深密。保炼元精无走失。隳阴质，瑞云捧出灵阳日。照破昏冥威天佖，混然恍惚空中实。莹净纯白相辅弼。通真一，丹书玉笈仙功毕。
　　仙乡子四首
　　易遘自然轩，轩外清华混物鲜。秀岭连云飞宇角，灵泉。柳岸烟波接远川。德士隐幽玄，玄览涤除物自捐。内适虚坛真有趣，龙涎。宝篆轻浮弄素弦。
　　大道本无为，内外恬然处妙机。寂静清虚真有味，扬眉。冷淡灵光处处辉。婥约好容仪，坐卧行居左右随。翼御中天成玉象，无疑。位列南宫现紫微。
　　祖道密相传，得兔亡蹄守自然。
　　眼界宽舒明太易，纯乾。日灿精华物自鲜。恍惚遍三千，预觉陵溪任变迁。海底浪翻龙出水，冲玄。迸彩神光上九天。
　　祖道间相传，始信宗风合自然。动静有无宾主穆，坤乾。上下周流日月鲜。光奕满三千，透谷灵华永不迁。空里结成真玉象，升天。宝易童占兄执素玄。
　　玉笼璁
　　守清浄，凭志恳一绝尽荒淫。持内境，月透双林。玉童戏，遥指处，碧潭波心。捞拢取水中金。灵宝灿，慧灯明，神光相任。对面有，没人推寻。君还省，明了了，灾祸不侵。龙虎伏鬼神钦。
　　满庭芳二首
　　斗柄回旋，紫微初现，缅平一色淳清。云瑛捣尽，天宝耀华婴。玉桂琼林素羽，升玄御、光璨流精。冷然妙，丹黄金碧，伟烽化微星。星徽，清雅宴，纯风隐韵，忘相忘形。愿吾流开悟，心释浮荣。勿念云山路隔，高着眼、莫昧灵明。如斯理，青童飞去，点破大兰城。
　　又
　　盥腹斋心，冲霜冒雪，为求神宝精瑛。凭君一举，眸子见青冥。四朗天无浮翳，冰输坼、悬象俱明。辰霄馆，玉牌金字，谁是系芳名。途中，人自昧，便心跂径，有悮前程。回聆返故久，动复徐生。宝梵仙宫路稳，琼林宴、光散霞轻。神功妙，纯阳炼就，朝现紫微星。
　　声声慢三首
　　公邻烟水，我弊嵩峰，天涯杳隔难通。悟理非遥，目前不二清风。宝月孤高洞鉴，印千潭、普照玄洞。无彼我，混华元仙景，一体真空。如此知心志友，更何须贡马，驿路尘红。念某形疲，不须远远相躬。稽首，同流勿罪，施宽慈、意莫忡悦。开青眼，甩神光体入，不动之宗。
　　又
　　元初一性，甚处安排，虚无恍惚中来。受炁成形，父精母血凝胚。迤逦胎完降诞，未成能、长大情乖。自作坏，向途中役役，慢惹尘埃。虚使一生颠倒，昧天然至宝，万古沉埋。若悟生前，通玄鼎裂心．开。混日凝阳纯秀，聚五方、霞彩曛回。玉辰显，便忘形遗照，直御瑶台。
　　又
　　凿开混沌，撞透昆仑，斗柄斡转天轮。曲岸乌蟾，交腾走魄飞魂。汞鼎铅炉奕，炼金精、木液朱辰。
　　星光显，散中元一炁，万国霞絪。莹静清无翳，掁山川林苑，万宊璘璘。高下无殊，缅平一色精纯。对面料斯孰悟，谩徒劳、背觉合鹿。休嗔道，似盲夫摸象，悮失天真。
　　满江红二首
　　春花秋月，古往今来暂时间。贵钱贤愚，曾经换几翻。死生似蚁任循环。咫尺仙乡人不到，出尘径路，如隔万山。省悟归，真正恬养素，自乐清闲。世事俱无染，一身清浄，无为心定观。耀璧辉金向外看。迸万斛明珠，推出二关。太极宫中，凝结内丹。纯风馥奕透琅玕。万炁周流归一体，千真妙用，情无两般。混入中元界，笙鹤缥渺，瑞炁盘桓。玉诏符空碧，名充仙举，乘车驾凤鸾。
　　又
　　昂簪策杖，赏月坡风信途然。抱一冲和，养刀圭汞铅。金精木液润华田。密固三灵归火府，五云覆地，光彻梵天。虎龙交，宇宙明珠夺得，炁象涓涓。宝霞辉日，灿显阳光赫奕，返照洞玄。混内晞昼夜连。法万象清圆，与物争鲜。湛寂冷源，常在目前。无中潋滟泛精渊。九色黄云笼沆瀣，三峰青霭，远接万川。道备纯精粹，阴氛荡散，万物生全。宝象含灵质，向六尘堆裹，捧出个瑞仙。
　　一叶舟
　　万象冲开寥廓，元炁混然虚托。海月晏晶金，照天心。睫外威神辉豁，冰体雪肌婥约。稳稳过琼琳，上瑶岑。
　　归来曲二首
　　修真理，何在斗禅机。广念葛藤空厮□，多参功案总虚脾，争似悟无为。开道眼，一性出昏迷。竹密不妨流水过，山高难碍白云飞。升上紫霄微。
　　又
　　虚无道，元炁自相和。玄览涤除贤士少，合尘背觉俗徒多，终日谩蹉跎。开法眼，一性贯娑婆。莹浄浄如秋月冷，冰清清似泛琼波。浇溉润灵柯。
　　浪涛沙
　　访道与参师。设誓投词。慎终如始谨修持。退己进人常忍辱，诸事宽慈。诀破上仙机。守正无疑。持行元始玉清微。慧日当空凭谁照，星眼芝眉。
　　采桑子二首
　　力与命相讥。凭实见、谁是谁非。北宫曾谒西门氏，须知东郭，诚言信美，养拙何疑。俗辈匪能知。启贤英、与我同规。乐天知命随缘过，他年功满，神霄旧路，有约仙期。
　　吾辈可伤嗟。弃玄珠、流浪天涯。浮云飞絮无根蒂，便心岐径，随他念起，举步偏斜。闻早悟烟霞。仙景裹、也好前巴。三山咫尺非遥远，长春玉馆，陵溪两岸，满目琼花。
　　玩华胥二首
　　古岸蟠桃初绽，新月素光交灿。尘世几人窥，惟我留心高盻。长叹，长叹，回首远游仙梵。
　　冒啸古风溪月，晃耀太虚澄彻。美目盻清圆，不见又还重缺。光接，光接，玉桂寒林冰洁。
　　诉衷情二首
　　林泉退隐作生涯。寂寞弃繁华。中山翠微仙子，满目泛灵砂。凝素液，混丹霞。坼瑶葩。云涛烟浪，岛外方壶，那裹人家。
　　太虚寥廓杳无涯。无炁混中华。回眸斡旋鼎鼎，玉液泛金砂。辉神彩，迸光霞。晃琼葩。云收波渺，海浄天空，广漠之家。
　　夜行船
　　盥雪囊中无俗物。恣疏慵、有谁拘束。不患虚名，无荣无辱。佻佻几人相逐。独坐弦歌卮盈醁。昂簪看、断云相续。池上游龟，洞前行鹤，风月水山松竹。
　　可惜芳年穷妙理。中途滞、教门无主。道院凄凉，故人疏淡，那更暮天愁雨。块坐宾横空无语。赤心诉、有谁知委。拂袖归山，碧溪深处，说与落花流水。
　　酹江月二首
　　寂虚妙道，混杳冥恍惚，通微清绝。出化先天明象帝，满目流霞光屑。浊质消亡，琅函滋益，宝鼎灵砂结。丹华凝秀，素玄一色澄彻。精□□抧盈空，清如秋夜，海桂无圆缺。耀古辉今冲皓炁，满满玉壶春雪。莹日纯精，贞心幽粹，保益真仙悦。丹书迎诏，上朝三景罗列。
　　又
　　玄元至道，大无隅、寂寂寥寥独立。遍应诸方通上下，极目天光微密。隐显存亡，穿无贯有，善用无辙迹。琅然泄化，太虚一点灵质。登林透入真阳，圆明普照，不许纤尘匿。理必期然仍未悟，说与门人端的。日殿祥光，蟾官瑞彩，万派琼波益。神凝形释，玉岩依旧横碧。
　　南柯子三首
　　瞬目迷千劫，扬眉隔万山。一真分瑞出双关。混入华元，到此有何难。隳质飞金翼，疑阳透玉环。惺然洗觉梦魂间。蕾买去无心，物外独清闲。
</div>
    <div class="pagination">
<a href="上清太玄集_page15.html">上一页</a><span>...</span><a href="上清太玄集_page11.html">11</a><a href="上清太玄集_page12.html">12</a><a href="上清太玄集_page13.html">13</a><a href="上清太玄集_page14.html">14</a><a href="上清太玄集_page15.html">15</a><span class="current-page">16</span><a href="上清太玄集_page17.html">17</a><a href="上清太玄集_page18.html">18</a><a href="上清太玄集_page19.html">19</a><a href="上清太玄集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
