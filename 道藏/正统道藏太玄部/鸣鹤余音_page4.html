<!DOCTYPE html>
<html>
<head>
    <meta charset="UTF-8">
    <title>鸣鹤余音 - 第 4 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鸣鹤余音 - 第 4 页/共 14 页</h1>
    <div class="content">　　仙游山道士彭致中集
　　苏武慢#1　　　　　冯尊师
　　饭了从容，消闲策杖，野望有何凭仗。帆归远浦，鹭立汀洲，千树好花微放。芳草池塘，锦江楼阁，隐隐云埋青障。向东郊、极目天涯，不见故人惆怅。归去也、翠麓崎岖，林峦掩映，消遣晚来情况。幽禽巧语，弱柳垂金，绿影小桥清响。挥扫龙蛇，领略风光，陶谢丹青吟唱。这云山好景，物外烟霞，几人能访。
　　其二
　　返照回光，终焉活计，何处可为依托。凋零郑圃，竹坞松溪，林下胜游行乐。霞友云朋，水色山光，幽隐烟萝岩壑。更堂堂、气盘摩天，一点浩然寥廓。堪爱处、蝶戏花梢，苔生石径，风细日高帘幕。清虚气量，咀嚼乾坤，高迈市朝欢约。疏葛宽裁，瘦玉横拖，笑傲东篱吟酌。把真情欲写，奈何尘世，故人萧索。
　　其三
　　识破尘寰，凡笼跳出，飘荡幸无拘束。萍踪自在，雅操孤高，还若野云麋鹿。遇坎乘流，混俗和光，知止有何荣辱。恣滔滔、海上人间，不管韶华催促。从此后、笔砚生尘，蝇蜗绝念，安分翠微云屋。般般放下，事事都休，静对小轩梅竹。一味疏慵，万古淳风，便是真常清福。任群情、昼夜奔波世路，竞争蛮触。
　　其四
　　梦断槐宫，倚天长啸，勘破物情今古。担双映雪，射虎诛龙，曾把少年身误。金谷繁华，汉苑秦宫，空有落花飞絮。叹浮生、终日忙忙，谁肯死前回顾。争似我、玉尘清谈，金徽雅弄，高卧洞天门户。逍遥畎亩，肆任情怀，闲伴蓼汀鸥鹭。收拾生涯，紫蟹黄柑，江上一蓑烟雨。醉归来依旧，芦花深处，月明幽浦。
　　其五
　　试问禅关，参求无数，往往到头虚老。磨砖作镜，积雪为梁，迷了几多年少。毛吞大海，芥纳须弥，金色头陀微笑。悟时超、十地三乘，疑滞四生六道。谁听得、绝想岩前，无阴树下，杜宇一声春晓。曹溪路险，鹫岭云深，此处故人音杳。千丈冰崖，五叶莲开，古殿帘垂香袅。免葛藤丛裹，老婆游子，梦魂颠倒。
　　其六
　　出世登真，须凭刚志，决要顿开灵慧。消尘止念，绝爱忘忧，恬淡自然知味。雷震一声，火发三田，半夜乌飞千里。透帘帏、铅鼎温温，恣饮玉浆香腻。堪下手、策凤攀鸾，烹金间木，游赏洞房佳瑞。倾光吐秀，塞海冲山，真气遍充天地。乘履风云，摘骑日月，不比寻常儿戏。把玄珠收取，大罗归去，圣贤同域。
　　其七
　　大道幽深，如何消息，说破鬼神惊骇。挟藏宇宙，剖判玄元，真乐世间无赛。灵鹫峰前，宝珠拈出，明显五般光彩。照乾坤、上下群生，知者寿同山海。 最至极、翠霭轻分，琼花乱坠，空裹结成华盖。金身玉骨，月帔星冠，符合水晶天籁。清净门庭，圣贤风－范，千古俨然常在。愿学人、达此希夷微理，共游方外。
　　其八
　　避世安时，同尘处顺，渊默至人谁识。鹑居鷇食，藓径萝龛，深密养廉宁极。浮定有宜，出入无方，顺逆神机难测。乐箪瓢、笑傲林泉，未肯折腰形役。　当此际、棐几松轩，唇歌舌弹，渴饮玉壶春色。一怀皓月，两袖清风，真个个中消息。方外生涯，静中意味，不许等闲攀摘。待迷云吹散，玉绳高洁，自知端的。
　　其九
　　堪叹群情，迷津宛转，漂荡甚时休歇。争头竞角，抵死谩生，一向恋家贪业。利锁名缰，欲浪恩山，酒市花衢颠蹙。骋喽啰、似蚁循环，不念鬓华如雪。谁肯向、大朴林中，无为乡裹，闲伴老聃庄列。珠获象罔，梦断华胥，高枕洞天日月。三界廓然，八表冲虚，湛湛灵光通彻。这逍遥劫外，妙哉真乐，世间难说。
　　其十
　　过隙年光，如毛尘事，暗把物情移换。浮生扰扰，背觉随尘，酒色利名萦绊。凭君看取，历代英雄，楚越周秦唐汉。谩遗留、坏冢颓碑，千古是非不断。闻早悟、碧玉壶中，白云堆裹，别有翠霞宫殿。三天雅会，五彩光攒，朝赴紫微琼宴。阆苑瑶池，绛阙清都，信任逍遥游玩。笑愚顽、苦海贩骨无休，往来流转。
　　十一
　　悟入曹溪，鹤冲霄汉，云水道人活计。临川举楫，对景掷钩，泌洒锦鳞红鲤。风送渔舟，透入双峰，影裹骇然明霁。见烟霞、极目金丹，一粒贵珍难比。玄妙处、大一含真，玄元成象，升降个中无滞。坚持九载，志炼三年，精进五华琼液。都在灵源，洞彻九光，真境了然超彼。这长生久视，天机深奥，上仙真理。
　　十二
　　创建灵坛，初修丹灶，保养太和真命。风生虎啸，火发龙腾，燮理要依时令。金木交并，斗斡天关，旋绕涤除心径。观玄珠、一粒流霞，闪烁送归金鼎。壶内景、造化希夷，玄机要妙，点制魄仙魂圣。无中体用，有理明真，悟得本来真性。还返无穷，渐入青阳，仙境照虚盈静。这一轮明月，百年蒙闭，豁然开莹。
　　十三
　　运气吞霞，乘风饮露，须列五行为则。南山赤凤，北海乌龟，坚志用心求得。铅汞相迎，造化炉中，烹就一丸端的。法这阴阳、神用虚无，长养浩然真息。玄关悟、到此方知，盲聋耳目，得遇至人开剔。用符妙道，默运玄机，琼液转流增益。云水清闲，太虚空寂，寥廓本无踪迹。这金丹一诀，平生疑难，涣然冰释。
　　十四
　　日月高奔，金波满泛，七返九还延祚。真精应物，大道潜身，恍惚妙通玄路。直待阳生，造化神丹，龙虎紫霄天赋。这瑶函、宝篆天机，须仗至人开悟。长生道、固蒂深根，仙家活计，烹炼铅汞为务。炉辉五彩，鼎耀三光，识取本来真祖。明月楼前，睹个金蝉，飞舞翠峰明宇。把凌云一志，精诚修进，上仙科举。
　　十五
　　元气充准，麻衣遮体，万事转头何济。黄芽白雪，黑水红云，轩辕注传名世。深谢明师，说破希夷，妙理本来精粹。把仙胎、养就云璈，缭绕万神咸备。持造化、个个圆成，人人具足，一气返还资质。周游八境，遍赏三山，不离目前亲诣。堪笑迷途，岂识阴阳，宗祖任教邪魅。炼金丹、悉是乾坤英秀，斗争豪气。
　　十六
　　绝粒停厨，餐霞饮露，返复自然相制。铅生五彩，汞发三光，方显大丹苗裔。开启朱扉，跃出金乌，飞入玉蟾宫裹。把阴阳、交会神炉，烹就浩然真体。虚无内、紫气盘旋，玄珠闪烁，射透混成宗睿。忘机修道，隐迹求仙，常默心无凋弊。贪恋荣华，悮了赫赤，神丹恣情抛弃。有人人识道，专精谨守，次然超彼。
　　十七
　　洞晓玄机，深明丹灶，赖与宗祖符契。龙耕虎种，玉液金芝，好个道家活计。丹鼎容光，睹个婴儿，旋远惊天骇地。驭紫云、翠凤相迎，真的上仙苗裔。三阳首、玉药天香，琪花宝树，掩映瑞云佳丽。天光潋滟，桂影扶疏，馄化大鹏相继。休谓狂言，性裹分明，消息知人才艺。在英豪央烈，精神果敢，性情高志。
　　十八
　　志气凌云，精神英秀，得脱遍求真理。虚空炉火，自己天真，遭遇便能修制。师不高明，咫尺如隔，千里要分真伪。这黄芽赤髓，时人皆有，奈何愚昧。真烈士、斡运机关，凿开混沌，夺得夜明如意。辉辉宝盖，赫赫灵光，影隐大渊无滞。休纵心猿，盗了金鼎，还丹谩劳虚费。起三阳真火，时时烹炼，九还逃避。
　　十九
　　冒雪冲霜，迎风沐雨，得遇至人开悟。通微入妙，起死回生，可谓炼丹规矩。离坎相交，返复阴阳，须藉木龙金虎。把乾坤鼎器，五行罗列，直居真土。玄妙处、种就黄芽，烧成丹药，此理向谁分诉。玻办凤孕，碧玉龙珠，飞出瑞云深处。〔掣电摇空〕，说得三尸奔走，六贼逃去。显仙胎飞舞，五云缭绕，乐声齐举。
　　二十
　　静室修心，云山养道，几遇至人传诀。炉攒八卦，鼎备三才，修建道家基业。阴与阳并，斡转枢机，旋走龙虎蟠结。这天机逆顺，学流不晓，岂能分别。希夷理、瑞气腾腾，祥云蔼蔼，紫雾罩笼金阙。千神咸备，万化全成，方应大丹熟也。琪树瑶花，遍满虚空，真景翠红相列。观心澄晓月，清风满目，洞天朗彻。
　　苏武慢　　　　虞伯生
　　自笑微生，凡情不断，轻弃旧矶垂钓。走马长安，听莺上苑，空负洛阳年少。玉殿传宣，金銮陪宴，屡草九重丹诏。是何年、梦断槐根，依旧一蓑江表。天赐我、万迭云屏，五湖烟浪，无限野猿沙乌。平明紫阁，日晏玄洲，晞发太霞林杪。苍龙腾海，白鹤冲霄，颠倒一时俱了。望清都独步，高秋风露，洞天初晓。
　　其二
　　扫尽风云，绰开尘土，落得半丘藏拙。青松为盖，白石为床，一切物情休歇。几度蓬莱，布袍长剑，闲对海波澄澈。是谁家、酒熟仙瓢，邀我共看明月。归去也、玉宇寥寥，银河耿耿，铁笛一声山裂。三花高拥，九炁弥罗，缥缈太清瑶阙。手把芙蓉，凌空飞步，今夜几人朝谒。便翻身、北斗为杓，遍散紫瓯香雪。
　　其三
　　山月来时，海风不动，平地玉楼琼宇。桂子飘香，露华如水，自按洞箫如缕。杳杳冥冥，泠泠历历，青乌解传芳语。太微中、鸾鹤相求，尽是旧时真侣。君听取、列豹重关，鼓雷千吏，天界更多官府。石女簪花，木人劝酒，为我此间聊住。高唱微吟，挥毫万丈，尘世等闲今古。看春山、一色青青，何意断云残雨。
　　其四
　　皓月清霜，钓舟如叶，闲渡小溪澄碧。银汉无声，玉虹横野，斗柄正垂天北。半幅乌纱，数茎华发，一緉野见飞乌。问回仙、城南老树，能见几何今昔。西华顶、十丈高花，九天秋露，结就翠房瑶实。脱屣非难，凌空何远，三咽雪融冰液。辟谷神方，餐霞真诀，一去更无消息。笑人间、长住虚空，谁似一轮红日。
　　其五
　　放棹沧浪，落霞残照，聊倚岸回山转。乘雁双凫，断芦漂苇，身在画图秋晚。雨送滩声，风摇烛影，深夜尚披吟卷。算离情、何必天涯，咫尺路遥人远。空自笑、洛下书生，襄阳耆旧，梦裹几时曾见。老矣浮丘，赋诗明月，千仞碧天长剑。雪霁琼楼，春生瑶席，容我故山高宴。待鸡呜、日出罗浮，飞度海波清浅。
　　其六
　　对酒当歌，无愁可解，是个道人标格。好风过耳，皓月盈怀，清净水声山色。世上千年，山中七日，随处惯曾为客。尽虚空、北斗南辰，此事有谁消得。曾记得、碧眼胡僧，布袍沧海，直下钓丝千尺。掣取鲸鱼，风雷变化，不是等闲奇特。寒暑相催，乾坤不用，历劫不为陈迹。可怜生、忘却高年，长伴小儿戏剧。
　　其七
　　忆昔坡仙，夜游赤壁，孤鹤掠舟西过。英雄消尽，身世茫然，月小水寒星大。何似渔翁，不知今古，醉傍蓼花萤火。梦相逢、羽服翩跹，未必此时非我。谁解道、岁晚江空，风帆月力，横槊赋诗江左。清露衣裳，晚风洲渚，多少短歌长些。玉宇高寒，故人何处，渺渺予怀无那。叹乘桴、浮海飘然，从者未知谁可。
　　其八
　　归去来兮，昨非今是，惆怅独悲奚语。迷途未远，晨景熹微，乃命导夫先路。风扬轻舟，候门童稚，此日载瞻衡宇。酒盈樽、三径虽荒，松菊宛然如故。聊寄傲、与世相违，旧友都忘，更复驾言焉取。琴书情话，寻壑经丘，倦乌岫云容与。农人告我，有事西畴，孤棹赋诗春雨。但乐夫天命，何疑委化，任渠留去。
　　其九
　　十载燕山，十年江上，惯见半生风雪。对雪无舟，泛舟无雪，不遇并时高洁。断岸残沙，今兹何夕，一似刻溪归越。但掀篷、数尺梅花，人迹乌飞俱绝。君不见、五老危颠，浮丘绝顶，笑我早生华发。返老还童，易粗为妙，空有九还丹诀。霁景浮空，天光眩海，一体了无分别。便堪称、六乙仙公，千古太虚明月。
　　其十
　　六十归来，今过七十，感谢圣恩嘉惠。早眠晏起，渴饮饥餐，自己了无心事。数卷残书，半枚破砚，聊表秀才而已。道先生、快写能吟，直是去之远矣。没寻思、拄个青藜，级双芒屦，走去渡头观水。逝者滔滔，来之衮衮，不觉日斜风细。有一渔蒲，蓦然相唤，你在看他甚的。便扶携、穿起鲜鱼，博得一樽同醉。
　　十一
　　一径通幽，画屏横翠，行到白云深处。世外蟠桃，井边佳橘，别有种芝瑶圃。檀板轻敲，素琴闲弄，奉献凤膏麟脯。舞翩翩、鹤发飘萧，仍似旧时仙侣。君看取、华屋神仙，满堂金玉，此是媳蛄朝暮。五色蓬莱，九秋雕鹗，别有出身之路。酒熟麻姑，云生巫峡，稽首洞天归去。任海波、清浅无时，何处绿窗云户。
　　十二
　　云淡风轻，傍花随柳，将谓少年行乐。高阁林间，小车城裹，千古太平西洛。瞻彼泱泱，言思君子，流水俨然如昨。但清游、天际轻阴，未辩暮愁离索。长记得、童冠相随，〔浴沂归去〕，吟味鸢飞鱼跃。逝者如斯，吾衰甚矣，调理自存斟酌。清庙朱弦，旧堂金石，隐几似闻更作。农人告我，有事西畴，窈窕挂书牛角。
　　满江红　　　　　冯尊师
　　寒暑相催，俄然又、秋传□信。惊往事，几番成败，百年如瞬。轩冕未酬黄卷志，琴书早赋青山隐。占五湖烟月乐希夷，无盈损。人间事，多愁恨。方外趣，别风韵。这瀛洲宁美，玉堂金印。徇物情怀儿女操，摩天头角神仙分。看碧霄归去彩凤迎，白云引。
　　其二
　　雨过东郊，溪痕浅、山堂春晓。堪爱处，桃花流水，闲云幽乌。物表群分红日〔早〕，天涯一点青山小。向绿阴竹影卷柴扉，终焉了。清闲处，谁知道。方外客，人间少。且襟风杯月，醉眠芳草。大志含容天地考，真情卓立希夷杳。谩将消息寄林泉，烟霞老。
　　其三
　　今古高情，都缘在、林泉江曲。知此身如幻，宁羡锦衣华屋。雅志偏怜雕浦月，达人岂羡金山玉。喜满庭花影日筛金，苔斑绿。终焉计，东篱。菊。虚心杖，南轩竹。枕琴书高卧，坦然无辱。万古兴亡春梦觉，一溪云水平生足。看武陵三秀喷幽香，芝田熟。
　　其四
　　东里先生，家何在、山阴溪曲。对一川平野，掩映数间茅屋。昨夜江头新雨过，门前流水清如玉。傍小桥环合柳参天，摇新绿。疏篱畔，丛丛菊。虚檐外，萧萧竹。叹古今得失，是非荣辱。须信人生归去也，世间万事何时足。问此春新酿酒何如，今朝熟。
　　其五
　　一片闲心，明洞达、天心无曲。身未能轻举，权作道家梁屋。壶内时看吞日月，世间不羡堆金玉。任自〔然〕虚幻转光阴，披红绿。丹砂井，黄金菊。灵芝草，琅玕竹。对无情潇洒，有何荣辱。大梦百年方外去，平生万事心头足。向人间三度见河清，蟠桃熟。
　　其六
　　一片闲心，髑髅子、无穷生灭。被化机，搬弄驰骋，许多颠蹙。贩骨如山成底事，迷情似海难超越。痛亘初灵物久沉埋，尘沙劫。求出离，须猛烈。寻知友，谈冰雪。下工夫磨炼，灵光明彻。风定波澄潭底见，云开冷浸天心月。问哑人餐蜜味如何，无言说。
　　其七　　　　　　　云阳子
　　坚起空拳，休着相、秤锤是铁。敢承□□当，时要丈夫刚烈。古佛拈花微微笑，今时几个齐腰雪。叹杜鹃啼得血流枝，谁知切。哑人梦，难分别。耳聋汉，偏解说。有孤峰顶上，木人饶舌。乌噪猿啼谈不二，松风涧水真玄泄。这机关打破看寒空，家家月。
　　其八
　　元本当初，无一物、万缘蒙漠。叹同流学道，谁肯死前除削。两掌三拳空热闹，扬眉瞬目千般作。看眼光落地见贤家，抬手脚。绝妄念，忘人我。名利断，是非躲。伴烟霞深处，坦然行乐。境灭心忘无生豁，断云来往寥天廓。显一轮孤月射寒潭，实无错。
　　其九　　　　　　　莫月鼎
　　法在先天，玄妙处、无言可说。其要在，守乎中正，灵台莹彻。太极神居黄谷内，先天炁在玄关穴。寂然不动感而通，凭刚烈。运风雷，祈雨雪。役鬼神，驱妖孽。只此是非咒，非符非罡诀。寂定神归元谷府，功成行满仙班列。玩太虚稳稳驾祥云，朝金阙。
　　其十
　　买得青山，便收〔起〕、草鞋藜杖。更不过，建章宫下，灞陵桥上。天地蜗牛蛮触待，功名蚁穴槐安相。近新来白发几多长，三千丈。从今脱，红尘网。青石枕，松风响。有商山四皓，闲〔时〕来往。火枣便宜秋露滴，交梨正要春温养。算古来谁似我逍遥，陶元亮。
　　〔望江南〕　春　　　邱长春
　　山中好，最好是春时。红白野花千种样，间关幽乌百般啼。空翠湿人衣。茶自采，笋蕨更同薇。百结布衫忘世虑，几壶村酒适天机。一醉任东西。
　　夏
　　山中好，长夏正相宜。修竹万竿金锁碎，飞流千尺玉帘垂。何处有炎曦。松影下，散诞更无拘。沉李浮瓜供枕簟，苍松白石伴琴碁。一醉任风吹。
　　秋
　　山中好，秋景不凄凉。白酒黄鸡新稻熟，紫茱金菊有清香。橘绿满林霜。凉月白，松桧郁苍苍。但见村翁歌贺社，不闻丁壮在门傍。一醉又何妨。
　　冬
　　山中好，末后称三冬。纸帐蒲团香淡碧。竹炉茶灶火深红。交袖坐和冲。人如梦，百岁等闲中。梅蕊绽时泉脉动，雪花飞处疡书空。一醉徒春风。
　　月上海棠#2　　　刘铁冠
　　全真办下无空过，布袍麻绦腋袋挂。剪发髼头，逍遥自在行踏。箪瓢把。每日沿门乞化。低头稽首才道罢。又撞着个魔头来说话。问道先生，元是甚么人家。随缘答。俺师父丘刘谭马。
　　其二
　　昨夜因打北邙山过，见个骷髅儿道边卧。雨洒风吹，骷髅被牧童打破。知他是李四张三王大。低头无语思量我，大限来时怎躲蝉。家有千金，难免这场灾祸。休争我，到底一家一个。
　　其三
　　吾言劝了千千万，无一个回头猛烈汉。教上千般，犹道火院牵缠绊。没计算，一限又推一限。忧儿忧女没衣饭，指望百年永作伴。阎王来追，鬼使上门唤。拖将去也，不道家缘不办。
　　山亭柳
</div>
    <div class="pagination">
<a href="鸣鹤余音_page3.html">上一页</a><a href="鸣鹤余音.html">1</a><a href="鸣鹤余音_page2.html">2</a><a href="鸣鹤余音_page3.html">3</a><span class="current-page">4</span><a href="鸣鹤余音_page5.html">5</a><a href="鸣鹤余音_page6.html">6</a><a href="鸣鹤余音_page7.html">7</a><a href="鸣鹤余音_page8.html">8</a><a href="鸣鹤余音_page9.html">9</a><span>...</span><a href="鸣鹤余音_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
