<!DOCTYPE html>
<html>
<head>
    <meta charset="UTF-8">
    <title>道枢 - 第 3 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道枢 - 第 3 页/共 24 页</h1>
    <div class="content">　　周天之候，通乎昼夜；八卦居中，不速而化。
　　至游子曰：二十四气，每气差二分有半。夏至极长，冬至极短，春秋二分，昼夜平均矣。冬至之后则盈行，夏至之后则缩行，此乃阴阳升降之期也。子者五，癸者四，此大雪、冬至之刻也。冬至者，其日出於辰之二刻，入於申之三刻，昼三十有五，夜六十有五，坎卦之上元也。大雪者，其日出於辰之一刻，入於申之三刻，昼三十有八，夜六十有二，乾卦之下元也。丑者四，己者四，此小寒、大寒之刻也。小寒者，其日之出入昼夜与大雪之候同，坎卦之中元也。大寒者，其日之出入昼夜与小雪之候同，坎卦之下元也。寅者四，甲者四，此立春、雨水之刻也。立春者，其日出於乙之二刻，入於庚之二刻，昼四十有三，夜五十有七，艮卦之上元也。雨水者，其日出於乙之四刻，入於庚之四刻，昼四十有五，夜五十有五，艮卦之中元也。卯者五，乙者四，此惊垫、春分之刻也。惊垫者，其日出於卯之二刻，入於酉之二刻，昼四十有八，夜五十有二，艮卦之下元也。春分者，其日出於卯之中，入於酉之中，昼夜俱均焉，震卦之上元也。辰者四，巽者四，此清明、谷雨之刻也。清明者，其日出於卯之三刻，入於酉之二刻，昼五十有三，夜四十有七，震卦之中元也。谷雨者，其日出於甲之四刻，入於辛之四刻，昼五十有五，夜四十有五，震卦之下元也。巳者四，丙者四，此立夏、小满之刻也。立夏者，其日出於甲之三刻，入於辛之三刻，昼五十有八，夜四十有二，巽卦之上元也。小满者，其日出於甲之三刻，入於辛之三刻，昼六十，夜四十，巽卦之中元也。午者五，丁者四，此芒种、夏至之刻也。芒种者，其日出於寅之一刻，入於戌之二刻，昼六十有二，夜三十有八，巽卦之下元也。夏至者，其日出於寅之二刻，入於戌之二刻，昼六十有五，夜三十有五，离卦之上元也。未者四，坤者五，此小暑、大暑之刻也。小暑者，其日出入昼夜与芒种之候同，离卦之中元也。大暑者，其日出入昼夜与小满之候同，离卦之下元也。申者四，庚者四，此立秋、处暑之刻也。立秋者，其日出入昼夜与立夏之候同，坤卦之上元也。处暑者，其日出入昼夜与谷雨之候同，坤卦之中元也。酉者五，辛者四，此白露、秋分之刻也。白露者，其日出入昼夜与清明之候同，坤卦之下元也。秋分者，其日出入昼夜与春分之候同，兑卦之上元也。戌者四，乾者四，寒露、霜降之刻也。寒露者，其日出入昼夜与惊垫之候同，兑卦之中元也。霜降者，其日出入昼夜与雨水之候同，兑卦之下元也。亥者四，壬者四，此立冬、小雪之刻也。立冬者，其日出入昼夜与立春之候同，乾卦之上元也。小雪者，其日出於乙之三刻，入於庚之一刻，昼四十，夜六十，乾卦之中元也。
　　黄帝问篇
　　归自崆纲，复访皇人；究其三一，知彻知真。
　　天真皇人隐於峨眉之山。黄帝既平蚩尤，将求无为之道，周游天下而至於青城之野，始见育真人焉，於是得九一之旨。因闻皇人明於大道，复从而问焉。皇人曰：子欲修其身，先冷其意而后可也。故内安其神，外去其欲，众患或起，以气治之。
　　黄帝曰：修道者，亦有患乎？皇人曰：闻道晚者则先已泄其真
　　气而虚败，恶得无患乎？
　　黄帝曰：敢问以何气治之而可？皇人曰：其小用水，其大用火，一切有患无有能拒水火者也。夫深居而瞑目，於鼻之上而望寸缕，亦不得想离其本躯及起之，则为定矣，诸境勿外逐焉。次观白毫光明出於眉之上，极力移之入於顶门，三昧定实则功斯胜矣。中心无为，外想不入，从九至九，炼七至七。夫欲隐处於世，常想开顶门，使黄云满於天地。冥心细想，其内有神；用意行之，去来自如。欲离其躯，黄云重盖，或归於其体，或分其形，或入於众人之身，或夺人而安己，或使其人离其体，方便相救，广施德焉则可也，利己损人斯有罪也。然分形之法，须俟生阳数之一焉。冥心静室，明炼五行，於顶之上藏太阳四十有五，其数足焉。眉之下五轮既全，而於定之中起焉。於是，火中有木神，水中有金气，水火五藏交相往来而不离於土，然后想其真精二肾，合於一气。心血下凝而为婴儿，其象土之上有黄芽焉，是乃吾之命也。日出之初，照水者百过，又日践其影。於是二肾日月之光，各出赤白之气，夜财七七出於顶门，十月而与身等灵，斯为地仙矣。炼肾之气出入於耳，百日而注以讧海，内炼其精华以为剑，炼五脏之精满乎九九之数，使金鼎收其气，身腾而升天，於定之中复投於胎，再修再结，十有二年而变四身，其应无尽。黄帝曰：善！
　　轩辕问篇
　　天清地宁，近取诸身；用火守阴，其阳乃纯。
　　子崔子曰：学道者先澄心无为，内境、外境、是非俱忘焉，然后息气养形，形神俱妙，与道合真矣。心为天，肾为地，天清则地宁矣。
　　轩辕问曰：天何以清？地何以宁？
　　子崔子曰：一者，天之清也。
　　轩辕曰：时有十二，十二之间，子午变动，阴云霞雾不能常清，何也？
　　子崔子曰：日月常有用者也，阴阳转动是之谓阳极而阴生也，升降阴阳所以见天不能常清也。变动其四时之季，各以一季受气焉。故生死万物非天不清，所生万物非地不宁。
　　轩辕曰：宁者生万物，何也？
　　子崔子曰：地，黄也，中央土也。
　　其土受日月阴阳转用，各季受一气焉。
　　凡季月旬有八日，四季则七旬有二日，土之盛者也，所以成万物焉。
　　轩辕曰：人之生何如哉？
　　子崔子曰：亦由阴阳合而受一气乃成也。阳之极也见阴精而为宝，阴之极也见阳精而为宝，阴无阳则不能化矣。男肾之左其先成也，女肾之右其先成也，然后立性为万物灵。
　　轩辕曰：何为而死欤？
　　子崔子曰：男纯乎阳者也，女纯乎阴者也，十有二时之中性有变焉，故气随性散。阳者为阴，克取其精；阴者为阳，克取其血，所以枯绝而死欤。
　　轩辕曰：不死亦可致欤？
　　子崔子曰：灭其三要，通其九窍，得其五行，绝其外境。外境不入，内境不出，气定则可不死矣。骨节通流，九窍安静，五行相生，五脏不滞，六腑通明，病何自来？是谓水中得火，火中生水也。无心而入定则神清矣，其气转动，於四季化万物焉。於是阴消而纯阳矣，可以长生。
　　轩辕曰：如之何可以入定无心，水火相交，纯阳不死乎？
　　子崔子曰：定中生气，气中生神。神定者，道气也。神能用法，法能用也阴夫火火中生水，能变常用，其水焉如惧，心不能定乎？水火也，则用火守其，久则纯阳而阴柔不生矣，斯道之全。
　　轩辕曰：善！
　　百问五周天篇　黄帝问篇　轩辕问篇　百问篇篇
　　修真之方，浩乎无涯，正#1阳之言，司洞之车。
　　纯阳子曰：吕洞宾也读丹经玄书，其旨渊深，惧后世莫测焉，於是以问於正阳子锺离云房曰：《清静经》言有动有静者，何谓也？
　　正阳子曰：动者，汞也，情而飞者也；静者，铅也，浊而不起者也，此无异故焉。铅之飞，盖得火者也；汞之不起，盖遇铅者也。动则有生灭，静则无所着焉。
　　纯阳子曰：洞庭紫府在於身为何所乎？
　　正阳子曰：此精之海，清静之府，在於肝之内，其胆是也。
　　纯阳子曰：孰为泥丸？其状何如也？
　　正阳子曰：此血之海也，其别九房。房之状方圆弥寸，其周九寸，其色白。其中一房有血焉，其名曰血海。
　　纯阳子曰：丹有阴有阳，何色耶？何居耶！
　　正阳子曰：丹之阴者，居於血之海，丹之阳者，居於脐之下，各有神气交会焉，此丹之元也。阴丹之元者，血也，其主血内魂魄，在於丹田，铅之银也；阳丹之元者，精也，其主精内心神，在於丹田，汞之龙也。
　　纯阳子曰：九炼者何以至於九欤？
　　正阳子曰：九炼者，九机也。一年益其气，二年益其血，三年益其脉，四年益其肉，五年益其髓，六年益其筋，七年益其骨，八年益其发，九年益其形。
　　纯阳子曰：还丹何也？
　　正阳子曰：九年而成者也。其目点漆，其肤凝脂，其骨化玉，其肠化筋。白毫生於眉，金光周於身。行轶六骥，洞视百步之外，口鼻常有清香之味。
　　纯阳子曰：何以谓之铅与汞乎？
　　正阳子曰：铅也者，生於肾之左，其外玄，其内白，木之正气也，其居北方子位也，阴中之阳也，於是又有二焉：铅精之得火者也，脑中之精血者也：汞也者，生於肾之右，其外青，其内赤，金之正气也，其居南方午位也，阳中之阴也，於是又有四焉：琉璃玉者也，水至於中宫者也，津结砂者也，胆之液气者也。
　　纯阳子曰：何以造化而能成丹乎？
　　正阳子曰：必也取水於山之巅，取火於海之底，扳汞於重楼，采铅於九天，汞入则铅住而归，凝於中官，其状鹦子，其色朱橘，其名圣胎，於是玄白判而为造化者也。
　　纯阳子曰：进火周天，或抽或添，其用之也，有年、有月、有日、有时，何也？
　　正阳子曰：年也、月也、日也、时也，其属乎水，则皆系之阴者也，能克火焉。於是又有仲春、仲秋之月，七日、八日，二旬有二日，有三日，与夫既望、既晦，皆不可以行功矣。三彭守乎灵府则其功难成，须用法行持可也。
　　纯阳子曰：火在吾身，何物为之乎？
　　正阳子曰：愚者以心为火。夫心之内有神焉，谓之天地之炉，阴阳之鼎，盖在心之下者也。夫以心为火，则火反居其上，其何以烹欤？非既济之道也。火当从下发，如蒸釜焉。故火者，下元真一之气既极而成火，起於脐之下者也，水者出於脑者也。
　　纯阳子曰：何谓之炉？
　　正阳子曰：其在吾身者也。夫大冷之为冶也，外有炉以载火，然后炉之中可以置镕矣。镕内有药，其上加覆焉。吾之炉岂异是哉！
　　纯阳子曰：敢问冶之门与其状，可得闻乎？
　　正阳子曰：紫烟非世之火也。紫姻者，气也。三素升降乎内外，鼻之息绵绵不失，而后炼之成紫烟焉。
　　纯阳子曰：蛇有四，鼠有二，何物欤？正阳子曰：四者，四时也；二者，日月也。妙哉，其难言者乎！
　　纯阳子曰：洞房之官居何所欤？正阳子曰：其在乎眉之问，其入二寸属乎泥丸之前，状如玉山，内有白元之神居於紫极。
　　纯阳子曰：明堂则何如？
　　正阳子曰：其在洞房之前，入於眉者弥寸，内有中元之神居焉。
　　纯阳子曰：太上有存三守一之道，何谓欤？
　　正阳子曰：一物而三体者欤，水也，火也，土也。其聚也，是为心，为肾，为脾；其变也，是为气，为血，为精。气也，血也，精也，其化为神。方其在身，故乃赤、黄、玄之鼎也，斯中宫者也。
　　纯阳子曰：人之生死何其循环之无端欤：□
　　正阳子曰：此无异故焉，不见乎性者也，故有委心以生贪，贪生着，着生烦恼，以苦其心，心乱则神烦，神烦则欲盛，欲盛则疾且死矣。
　　纯阳子曰：性何谓欤？
　　正阳子曰：其在太虚耶，是难言者也。形气之去来者，其性也。
　　纯阳子曰：神何谓欤？
　　正阳子曰：上玄之宫，太一真气者也。其数三万六千，随其所生而变焉，故在气变神，在神变气，气在则神存，神去则气散。其散也，为云，为雾。名之为形，出之为仙，入之为真，上结乎三元，下结乎万物，而有长养之道焉。是以不散者其真耶，散者其死耶。
　　纯阳子曰：神气尽而死，气何以绝乎？
　　正阳子曰：形有六窍焉，其血亏疏则神不精不正矣。不精则津液滞矣，不正则邪气会矣，於是乎生关壅而死路辟矣。
　　纯阳子曰：金液琼浆何谓欤？
　　正阳子曰：琼浆者，目之汨也，其余气流於上胖之右，是为金液也。
　　纯阳子曰：神水何谓也？
　　正阳子曰：心中之血也，其余气流於舌之左者也。
　　纯阳子曰：然则华池何谓欤？
　　正阳子曰：肾中之水也，其余气流於舌之右者也。纯阳子曰：黄芽何谓欤？
　　正阳子曰：其生於脑之中，其居於中宫，是为脑之涎，脾之液，液之余气流於上唇者也。
　　纯阳子曰：青龙何谓欤？
　　正阳子曰：肝也，木也。中有神水出入，在於脊胜之左，而内出於目者也。
　　纯阳子曰：白虎何谓欤？
　　正阳子曰：肺也，金也。中有神水出入，在於脊胜之右，而内出於鼻者也。
　　纯阳子曰：朱雀何谓欤？
　　正阳子曰：心也，火也。其位南方，其干丙丁，中有神水，由腹之右通於舌之下者也。
　　纯阳子曰：玄武何谓欤？
　　正阳子曰：肾也，水也。其位北方，其干壬癸，中有神气，由腹之左而通於耳者也。
　　纯阳子曰：勾陈何谓欤？
　　正阳子曰：脾也，土也。其干戊己，中有神气，由肾之中夹脊之上通於胜理而入於脑者也。
　　纯阳子曰：黄婆何谓欤？
　　正阳子曰：脾土也，故称黄焉，盖脾之气也。
　　纯阳子曰：金翁何谓欤？
　　正阳子曰：肺金也，故称金焉，盖肺之气也。
　　纯阳子曰：女、婴儿何谓欤？
　　正阳子曰：女者，心之涎也；婴儿者，肾之水也。
　　纯阳子曰：嘘也，呵也，吸也，呼也，嘻也，咽也，吹也，叫也，其气之出属何藏乎？
　　正阳子曰：鼻之气属乎肺者也，故曰吸；口之气属乎肝者也，故曰吹；至夫咽者属乎肺，吹者属乎肾，呼者属乎脾，呵者属乎心，嘻者属乎三焦，叫者、嘘者属乎膀胱。
　　纯阳子曰：内、外八卦何谓欤？
　　正阳子曰：肝，震也；心，离也；肺，兑也；肾，坎也；大腹，乾也；胆，巽也；小腹，坤也；膀胱，艮也；此其内者也。目，离也；舌，震也；口，兑也；耳，坎也；颈，乾也；趾，坤也；腹，巽也；手，艮也；此其外者也。
　　纯阳子曰：天仓何谓欤？
　　正阳子曰：其名有三；曰食堂、曰咽门、曰地户，吾之口也。
　　纯阳子曰：铁牛何谓也？
　　正阳子曰：青龙者也。
　　纯阳子曰：重楼何谓欤？
</div>
    <div class="pagination">
<a href="道枢_page2.html">上一页</a><a href="道枢.html">1</a><a href="道枢_page2.html">2</a><span class="current-page">3</span><a href="道枢_page4.html">4</a><a href="道枢_page5.html">5</a><a href="道枢_page6.html">6</a><a href="道枢_page7.html">7</a><a href="道枢_page8.html">8</a><span>...</span><a href="道枢_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
