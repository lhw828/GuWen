<!DOCTYPE html>
<html>
<head>
    <meta charset="UTF-8">
    <title>上清太玄集 - 第 17 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>上清太玄集 - 第 17 页/共 19 页</h1>
    <div class="content">　　又
　　决列心清操，真刚志气真。超然不落断常坑。眼界宽舒，焕焕照华清。
　　锦绣乾坤莹，玲珑世界明。澄澄虚璧顿圆成。蜕壳精(目十爫十缶)，一点碧天星。
　　又
　　厌静曾居市，嫌喧却住山。通真何处不清闲。内外逍遥，不备利名攀。
　　蜕质空中显，忘形物外观。二神凝素出阳关。鹤性佻佻，一去古长安。
　　红窗(廴十向)二首
　　玄门寻，休胡觅。指汝等、修行端的。常清净、意不浮游，保元精无失。
　　炼阳魂，消阴质。两眉间、神光飞出。通斗柄、斡转天关，抱一轮红日。
　　又
　　弃凡情，归真理。击双关、玄门高启。吐神光、射透帘帏，现灵阳妙体。
　　金乌精，玉兔髓。晃乾坤、清华光眸。红窗迥、炳曜圆明，照蓬壶彻底。
　　点绛唇二首
　　背剑携笻，蹑径穿云过。青苔破。岚幛松边，拂石临溪坐。酒饮单卮，一弄清音和。无不可。孰与朋俦，明月清风我。
　　秀色氤氲，郁郁缭空廓。光飞烁。梦适吞珠，一点胎星落。谪降人间，愧恨当初错。情消索。诱引门生，共赴青都约。
　　江月晃重山
　　斗柄指回一性，璇玑斡转双关。滔天洪浪雪华翻。中秋夜，江月晃重山。独步上星坛。剑光横宇角，逼人寒。五灵仙子抱青鸾，飞入华胥阆苑。
　　太平令
　　芝堂无事启丹经。香烟袅，慧灯明。声和流水玉音清。云收绝雾敛，眄平一色瑶池净。洞天玄照瑞光凝。分明见，豁然惺。回眸返入道圆成。便忘形羽化，虚皇付我天符令。
　　武陵春二首
　　太上混元真一炁，莹浄若琼琚。清胜白云不卷舒，明见有中无。冷淡灵光空荡漾，变现总无拘。上下周流出六虚，一颗夜明珠。
　　一叶梧桐窗外落，金菊出疏篱。策杖昂簪信步移，迷我曲江池。鹤驾匆匆归旧路，回首赴仙期。云映青童笑问伊，家住武陵溪。
　　黄莺儿
　　呆老呆老，幻梦惑迷，一生颠倒。甚每日皱着眉儿，把身心作恼。劝汝回头归大道，搜玄微幽奥。炼丹光混入中元，现玉辰容貌。
　　惜婴娇
　　猛悟回头，把尘事都忘了。急收心、速归大道。空裹寻真，向无中传明教。最好。现丹华，回光返照。探赜精微，表天奕幽深奥。明内外、浮沉颠倒。一炁双关，混百神，分三要。玄妙。瑞云扶，玉辰容貌。
　　转调采桂枝
　　分明相外归宗祖，道眼俱全。出入绵绵。升降浮沉任往还。最幽玄。日精月髓安炉内，一炁烹煎。丹就凝然。皎皎光明衮上天。化飞仙。
　　望远行
　　太玄妙诀。悟来不须言说。心地豁然开觉。清凉内通彻。透五蕴山头，现山霜天皓月。照千古分明，无圆缺。赤子琳宫歇。敏把丹枝折。玩长春景界。洞鉴离生灭。向无阴树下，独坐逍遥静绝。听无弦曲调，於中别。
　　上平西
　　启玄精，明真炁，洞元中。间日魂月魄相融。内分三色，混然一体若芙蓉。玉辰圆鉴，瑞云浮、光射瑶宫。
　　散阴氛，凝纯粹，归神化，运灵空。象悬明，灿耀玲珑。中天游奕，郁罗霄景玉音清。绛节霓旌，捧琼舆、宝梵仙风。
　　沁园春二首
　　处世为人，德重恩深，莫过二亲。始怀胎十月，三年乳哺，回乾就湿，多少辛勤。长大成人，心生五眼，外姓调唆各令门。谁省悟，似鸱枭办境，报应因巡。休休枉恁劳神。更莫忘当初怀哺恩。念灵乌返报，寒猿避箭，诚心孝敬，何咒为人。诸事不违，顺承颜色。饮膳寒温时用均。存终始，道光于四海，德播清淳。
　　又
　　启诉芳年，猛悟回头，纵情任真。弃父娘兄嫂，妻男侄女，孤云野鹤，二十余春。风瑞漂萍，随方安分，一任交人笑我慵。君休怪，厌浮生虚矫，省悟前身。明知相外元神。灿宝浄无瑕绝点尘。易四时乘驭，指天为盖，地权为载，日月为论。辗破星河，冲开牛斗，聚散浮空五色云。通三界，现虚皇圣祖，元始天尊。
　　满庭芳
　　粮畚担簦，云山水陆，远途不避风霜。为求天宝，与汝诉衷肠。至理先明一性，二仪现、三殿恢彰。玄关外，临空奕奕，杲日布红光。群灵，皆受命，谁能保守，玉府元阳。万神交灿，九炁混中央。结就玄珠一颗，辉神彩、光列南昌。寥阳馆，华房出入，齐唱满庭芳。
　　上清太玄集卷之九竟
　　#1此词牌本名『减字木兰花』。
　　上清太玄集卷之十
　　姑射侯善渊述
　　五言绝句
　　林泉养浩
　　寂寞山居好，苍峰只一家。问云何是道，笑指洞云霞。
　　寂寞山居好，溪深水照天。问云何是道，笑指玉峰川。
　　寂寞山居好，临风对月华。问云何是道，笑指翠烟霞。
　　寂寞山居好，云横碧洞长。问云何是道，笑指雪中霜。
　　寂寞山居好，烟岚碧嶂间。问云何是道，笑指白云问。
　　寂寞山居好，林泉跨玉壶。问云何是道，笑指一输孤。
　　寂寞山居好，黄梅喷苑香。问云何是道，笑指满天光。
　　寂寞山居好，孤云锁翠巅。问云何是道，笑指鹤冲天。
　　寂寞山居好，青松倚半空。问云何是道二笑指上灵宫。
　　寂寞山居好，柴扉半掩斜。问云何是道，笑指夜明砂。
　　搜真绝念
　　父母无情恋，修行志意参。问云何是道，笑指慧光耽。
　　兄弟无情恋，修行志意功。问云何是道，笑指慧光通。
　　妻子无情恋，修行志意推。问云何是道，笑指慧光辉。
　　儿女无情恋，修行志意搜。问云何是道，笑指慧光流。
　　恩爱无情恋，修行志意侵。问云何是道，笑指慧光斟。
　　名利无情恋，修行志意猜。问云何是道，笑指慧光开。
　　酒色无情恋，修行志意求。问云何是道，笑指慧光眸。
　　财气无情恋，修行志意穷。问云何是道，笑指慧光瞳。
　　富贵无情恋，修行志意寻。问云何是道，笑指慧光心。
　　世类无情恋，修行志意明。问云何是道，笑指慧光睛。
　　破邪归正
　　莫觅铅中汞，休寻汞裹铅。问云何是道，笑指玉花莲。
　　何必搜心肾，无劳论肺肝。问云何是道，笑指古长安。
　　莫论周天法，休穷火候功。问云何是道，笑指水晶宫。
　　不必修阴性，无由养幻心。问云何是道，笑指水中金。
　　莫觅龙和虎，休寻姹与婴。问云何是道，笑指暮云晴。
　　服饵多生病，休粮腹转虚。问云何是道，笑指耀天珠。
　　漱咽重增病，吞霞谩役情。问云何是道，笑指水银城。
　　达士何烧炼，迷徒说采阴。问云何是道，笑指曲江心。
　　不烦频礼念，焉用日持斋。问云何是道，笑指桂花开。
　　莫论精和气，休穷虎与龙。问云何是道，笑指玉芙蓉。
　　忘机息虑
　　性拙心难悟，情迷道不通。问云何是道，笑指紫微宫。
　　摆脱名缰绊，冲开利锁牵。问云何是道，笑指古溪边。
　　世事多萦系，修真理不繁。问云何是道，笑指火龙翻。
　　性淳无横祸，心直免非灾。问云何是道，笑指落红梅。
　　情忘心返朴，意灭性归淳。问云何是道，笑指上灵椿。
　　了真非执相，悟理勿劳形。问云何是道，笑指转灯庭。
　　念浊心难悟，情昏性转疑。问云何是道，笑指太渊池。
　　名利时时少，功修渐渐多。问云何是道，笑指翠烟萝。
　　心宽包法界，量窄不容毫。问云何是道，笑指鹤飞皋。
　　贪淫心性昧，戒色炁神灵。问云何是道，笑指月华清。
　　开明演化
　　达士归真正，凡夫尽落非。问云何是道，笑指月明溪。
　　后己为真行，先人体圣功。问云何是道，笑指白云中。
　　欲要登仙位，须凭志笃坚。问云何是道，笑指月当轩。
　　有客寻机要，无人达妙玄。问云何是道，笑指五千言。
　　无为犹是幻，有作又成非。问云何是道，笑指紫灵芝。
　　三教归一体，万法悉皆同。问云何是道，笑指太虚中。
　　尽被无明障，都缘业火牵。问云何是道，笑指日光鲜。
　　指迷如引线，得悟若穿针。问云何是道，笑指玉壶金。
　　见有非为有，言空未必空。问云何是道，笑指坎离中。
　　欲求清浄法，莫共利名交。问云何是道，笑指白云抛。
　　通微真要
</div>
    <div class="pagination">
<a href="上清太玄集_page16.html">上一页</a><span>...</span><a href="上清太玄集_page12.html">12</a><a href="上清太玄集_page13.html">13</a><a href="上清太玄集_page14.html">14</a><a href="上清太玄集_page15.html">15</a><a href="上清太玄集_page16.html">16</a><span class="current-page">17</span><a href="上清太玄集_page18.html">18</a><a href="上清太玄集_page19.html">19</a><a href="上清太玄集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
