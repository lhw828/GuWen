<!DOCTYPE html>
<html>
<head>
    <meta charset="UTF-8">
    <title>龙虎还丹诀 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙虎还丹诀 - 第 1 页/共 3 页</h1>
    <div class="content">龙虎还丹诀
　　经名：龙虎还丹诀。唐金陵子撰。二卷。底本出处：《正统道藏》洞神部众术类。
　　龙虎还丹诀卷上
　　金陵子述
　　紫叶红英大还丹诀
　　夫还丹者，本自九天之精粹，受二十四真。真水真火，外内包含，化五神运气，积而为水砂，禀积气极，乃号紫华红英之丹。又从戊己中宫黄金，化质归离，功成於九。是以阳金迁变，动用化机，运质易胎，合其五方之体，然后超於三元，脱质归真，号日还丹，殊灵化也。其还丹无方，《金碧经》及《参同契》是其方也。自古真仙，悉皆隐秘。灵文藏於洞府，金简秘在仙都。纵口诀书在纸墨，亦须师传，不可轻用。理玄深而莫测，旨秘奥而难寻。今有好道之士，志慕长生者，先须辨其药品高下，识其真汞真铅，知金石之情性，然后运火铅汞，为药之本也。
　　辨水银
　　按仙经隐号，一名河上姥女，一名长生子，一名汞，一名太阳流珠，一名神胶，一名陵阳子，一名玄明龙，一名玄水，一名白虎脑，一名金银席。
　　金陵子曰：水银者，五阳灵之神精，五神会符，合为一体，托胎於丹砂，位居南方。其铆石中，五金七十二石，多受阴气，形质顽狠，至性沈滞，功力悬殊，不可比量。易胎乃为壬水，水则见水银也。故能轻飞玄化，感御万灵。金石总其一体，号日丹阳，水包八石，内含金精。其丹砂上有至灵至神，至圣至明。怀袖中致一两，尚辟去邪魔，况伏治入於五藏。五神吋符，会气托形为丹砂，是太阳至精，赤帝之君，金火之正体，通於八石，应二十四气，万灵之主，造化之根，明神之本，能变化也，故号日赤龙。若翱翔，名之日朱乌。其丹者，是金感於火，名之为丹。汞者，是火去於金，而名日汞。金火之精结成，含玄元澄正之真气，还丹之基本，大药之根源，德合则万象生焉，体离则杳冥难测。经日：阳精赫赫，得之可以还魂返魄。按《受寿记》亦云：阳精赫赫，固魂固魄，神仙之上品。若得上品丹砂，不假烧合，便堪服饵，是自然之还丹也。
　　丹砂虽是正阳之精，灵於万物。然为所出州土山谷，受气不同，而有数十种，大须精鉴。只如凡人灵性，尚乃不等，乌兽肉血，亦有不同，须明辨之。上品者生於辰锦州石穴之中，而有数色。中品者生於交桂，亦有数类。下品者生於衡邵，数种品类。皆因清浊体别，真邪不同，降气分精，感通金石。受正气者，服之而通玄契真，为上仙矣。受偏气者，服之亦得长生留世。且上品光明砂者，出於辰锦山石之中白交白床之上，十二枚为一座者，十二枚、九枚最灵，七枚、五枚生者其次。每么座中有一大珠，可重十余两，为主君。四面小者，亦重八九两，亦有六七两已下者，为臣周绕，朝揖中心大者。於座四面，又有杂砂一二斗，回抱其玉座朱床。於其座外杂砂中，拣得芙蓉头，安红绢上，光明通彻者，亦入上品。又有如马牙成，外白浮光明者，是上品。白马牙砂，有长似笑生，而红紫色者，即上品。紫灵砂，若如石片棱角，生青光者，是下品。紫砂如交桂所出，但是座生，及打石中得者，形如芙蓉头成，而光明者，亦入上品。如颗粒成，三数枚重一斤，通明者，为中品。片段成，明彻者，为下品，如衡邵所出。总是紫砂及打石中得，而红光者，亦是下品之砂，如溪砂。有颗粒成，而通明者，伏治饵之，亦得长生留世，未得为上仙矣。如土砂生於土穴之中，溪砂养於溪水砂土之内，而出者相杂，故不中入上药，服食所用。如座生者，是最上品之砂。得其座中心主君砂一枚，伏治入於五藏，则功勋便着，名上丹台，正气长存，超然绝累。更服至七返九还，轻举也。
　　故知阳之真精，降气而圆光周满，无有偏邪。但是伏治之砂，作芙蓉头成，而圆光通明者，即是上品神仙服饵之药。经言丹砂者，自然还丹也。又只如玉座之砂，世人总知之，如金座、天座是。太上紫龙玄华之丹，非俗人凡夫之所见知也。其玉座则俗流志士积功，修治服之致仙。其金座则宿有仙骨，清虚治神，隐之岩穴，则其神仙，采与食之，便当日羽化，升腾其天座，则太上天仙真官所取服饵，非下仙之药也。
　　其玉座砂，受得六千年阳虚之清精，则化为金座。金座则座黄色当中，有五枚，层层而生，四面四五小珠周远。金座受万六千年阳虚之清精，则化为天座。天座则座碧色，当中有九枚，层层而生，四面七十二枚周绕。在於飘飘太虚之中，常有太一之神护持。上元之日，真官下采，其山忽开，光明照曜，一山如火。其天座砂，真官收采，世人不可得也。
　　其光明砂，每一斤只含石气二两，抽得水银十四两。其白马牙砂一斤，含石气四两，抽得水银十二两。紫灵砂，含石气六两，抽得水银十两。如上色通明溪砂一斤，抽得水银八两半二其石气有七两半。其杂色土砂之类一斤，抽得水银七两半，含石气八两半。石气者，火石之空气也。如水银出后，可有石胎一两，青白灰耳。其光明砂，受太阳清通澄朗正真之精气，结而成砂。服之一两，力敌白马牙砂四两。白马牙砂受太阳平和柔顺之精气。服之一两，力敌紫灵砂八两。紫灵砂受山泽之虚气，其溪砂土砂杂类等，俱受浊滞不真之气，结而成砂，不可比量也。此既辨其丹砂品位，即知水银高下。
　　夫修至药，切忌水银杂。此是真诀。《 大洞真经》 皆秘其真汞，取上品丹砂，一色不杂者，抽得水银，转更含内水内火气，为之真汞。故经云：杂类不同种，焉能合体居。同类者，是其真汞也。亦名子母。仙经秘而不泄。金陵子日：投汞於金上生砂，而成朱砂，此亦是金座砂也。真汞者，则上品丹砂中抽得汞。转更含内水内火之气，然后名为真汞。
　　右取筋竹为筒，节密处全贮三节。上节开孔，可弹丸许大。中节用小孔子，如筋头许大，容汞滴下处，先铺厚蜡纸两重，致中节之上。次取丹砂细研，入於筒中，以麻紧缚其筒，蒸之一日。然后以黄泥包裹之，可厚三分，埋入土中，令筒与地面平，筒四面紧筑，莫令漏泄其气。便积薪烧其上，一复时，令火透其筒上节，汞即溜下，於下节之中，分毫不折。忽火小汞出。未尽灰犹黑紫，依此更烧之，令其汞合火数足。诸法之中，此为要妙。丹砂虽同类，抽出得水银，未可添合於金砂中，不出须受内水内火之气。
　　治汞法
　　汞一斤　石硫黄三两
　　右生梼研为粉，致於瓷钵中，着微火，续续下汞，急手研之，令为青砂。后将入瓷鉼中，其鉼子可受一升。以泥固济，令可厚二分，以盖合之，密固济全。致之炉中，用炭一斤，於鉼子四面，长须有一斤炭。三日后，便以武火烧之，可用炭十斤，分为两分，每一上炭五斤，烧其鉼子。忽有青烟透出，即以稀泥急涂之，莫令焰出，炭尽为度。候寒开之，其汞化为紫砂，分毫无欠。又取前紫砂，以黑铅一斤，将其黑铅先於鼎内镕成汁。次取紫砂细研，投於铅汁中，歇去火，急手炒令和合为砂。致鼎中，细研，盐覆盖，可厚二分，紧按令实际，令武火飞之半日，灵汞即出，分毫不欠，此名为内水火也。
　　金陵子日：阳精火也，阴精水也。阴阳伏制，水火相持，故阳阴制之。又其丹研水银。虽辨别其品位高下，亦有曾被秽恶者。水银非论杂乱，曾近死人来者，甚难辨识。其丹砂若经生死秽触者，向上一重朱衣便落，其颗粒却光净无其衣者，是曾经秽也。今但拣择取上色丹砂一色者，自抽飞变，取水银用为精妙也。
　　辨真铅
　　按仙经隐号，一名立制石，一名黄精，一名玄华，一名白虎，一名黄芽，一名河车，一名黄池，一名黄龙，一名木锡。
　　又真铅，按《龙虎经》云：故锡外黑内华，金体。又按《潜通诀》日：玄白生金公，巍巍建始初。
　　金陵子日：真铅者，取其铆石中烧出，未曾灶抽伏治者，含其元气，为之真铅。《大洞真经》皆隐秘其真铅，不可轻泄。其真水内火者，黑锡石硫黄是也。铅锡俱禀北方壬癸之气。锡受壬精，铅禀癸气，金终於癸，故铅察於阴极之精也。按仙经：铅若不真，其汞难亲。故铅须真也。
　　又诀
　　夫大还七返九还者，异名而同体。返者是砂化为金，还者是金归於丹。经云：反我乡，归我常，服之白日朝玉皇。其丹炉鼎，亦须合天地人三才。其鼎用药金二十四两，应二十四气。内八两为盖，可受九合。取甲辰旬中戊申日，於西南申地，取净土为炉，内径一尺二寸。三台十二门，门须具扇。以上品光明砂一味而成，以铅、石硫黄、赤盛、马牙消等佐助。七返九还，是住世长生升飞之药也。以丹砂一斤，碎如麻颗许大，和石灵、马牙消，以水煮四十日，阳药阴以伏也。然入鼎中，以阴阳火候，飞伏五日。内四日，用坎卦。一日，用离卦。坎卦者，煮四日。离卦者，火飞之一日。如此五日为一候，三候为一气，用八气二十四候，一百二十日，其砂伏火矣。
　　更须用盐花包之，重以黄土为泥，紧曩固济金鼎，入炉，武火烧三十日。即将鼓出银，亦名黄火银，更一两，转便成黄金。如此七返，其丹以成，名为玄真绛霞砂，服之长生住世。点水银及五金，并成宝。又将此绛霞砂，鼓取紫金十五两，取其真铅一斤，石硫黄五两，三物相和，入鼎烧之六转，转添阳硫黄，用金为鼎，立坛炉，每从甲子日子时起火，两月六十日为一转。其丹欲成，紫气连天，日月失辉，山河震动。其丹成也，赫然轻飞，脱离於质，如芙蓉九层，连於鼎盖，十五两分毫不欠。其鼎内有滞灰二十四两，如紫金色。其紫灰一丸如麻子大，立制汞一斤，及五金尽化为上宝。古仙有品类真，则一同其七返之砂，功力甚着，服之亦得为高仙。尚未证其真何也，绿药尚有室碍之体，未能轻化，离於五神，犹为真水世火而所销铸。且九转之丹成，飘飘轻化，迥脱凡质，圆光洞曜，紫气冲天，遇物而化，无有凝碍，千鼓万鞘，终不销镕，而精光转益矣。炎火之内，亦不烧手，得服之者，当则羽化玄飞，为高上真人也。夫道以据贤明志，诚君子得之，则福寿无疆。轻泄之人，殃及九祖。亦不可诬言而蔽之道，慎莫露志於凡情。贤愚可熟，鉴之而已。
　　龙虎还丹诀
　　金陵子曰：大还者，难乎哉。故经云：夫大还者，先授之於天，而还之於人。若非积功苦行，行合於真，不可及矣。圣人有言日：人命逝速，似於流水，倏忽形腐，生死之门殊大，若非能灵丹至药，别无径也。得之者可以上朝三清，年寿万劫，玉女侍侧，货财千亿。出《 阴君传》 是天地问正气为之，固得其然也。自古还丹，有黄帝九鼎丹，老君还丹，琅牙、曲晨、神符、白雪、五灵、二十四丹等。亦有从西国而来者。虽流教於世，并无正方。纵有文字，皆指阴阳托号而言。圣人共秘斯门，真处不书，书处不真。若自恃聪智，按文责实，以意推校，用意愈巧，去真逾远，非论惑其南北，黄芽金水之妙，从何得窥。切在火候受气，若一象不足，则与瓦砾无殊。而况途程尚遥尔，皆须口受良师，觉悟学者，亦须审其方便，明智专一。非常之心，而有非常之事。久受勤苦，而及得成。不然外名丹壑，绝迹无着，或感神人而授之。过此皆常徒虚劳生耳，不如且美酒执素也。
　　余亦非先觉者，给侍长者，苦辛岁久，侧聆斯义。坎离二卦，为药之根源。朱砂南方火之位，内含水银也。黑铅北方水，内含银也。银是铅中之精，水银是砂中之宝。精宝既分，各归其根，故为之青龙白虎。经曰：用铅不用铅，其义可知也。据此白银是铅中之至精，水银是砂中之真宝。若将此银及水银为丹药，恐无得理。故经云：若向铅中求，玄发成白头。此是世问凡银，岂堪为药。又若用铅及水银，固不可也，去道远矣，深宜省之。又别一说，衔银者非真也。又一说，铅衔银者非真也。又一说，铅中真铅也。又一说，嘉州铅能制水银，可使立乾。
　　然夫修丹之士，须拣名山良地，若非名山良地，即有魔邪等居，不福人为善，鬼神多使人意坏也。精择同志，只可与三两人，多恐心志不同，损药累功，克取良时吉日，须依禁忌，出在《三洞要筹宝经》中。外弃尘事，内绝邪想，调治性情，使神气安和，不得令有烦劳。忌食荤血，见尸冢阴秽，不与女人同食，饥饱喜怒，意思不精，食须面午，卧须首午，七日一浴，不与外人交往邪谈，阴精不伏也。修药发炉之日，乃修一状，具乡里名氏年月生日名位，讫云：某浊俗小人，愿续余生，愿结正丹。今备药君臣，求告灵君，求启灵神太一帝君，四方大神，降临菲薄。请四方神，从午起，各呼其名质色，依本方存神，叩齿二十四遍。呎日：我结灵丹，灵君降坛。主覆药君，不散飞天。又呎曰：我结灵丹，灵神降坛。保固药神，不失於泉。
　　心呎之毕，任意启告。如得药服者，须修行仁义礼智，兼外其身心，择境而居，远其尸秽。死生之秽，触犯灵药，切在忌之。凡得灵药，不可令人知见，多鬼亦然也。古锦袋盛药，须丸数奇，不得偶双，即走失。古锦去邪也。
　　金花还丹方
　　铅八两　水银八两
　　右二物相和，以左味细研令相入。以甘土埚泥包裹为球，令乾，入缭炉，用以灰拥其下，着文火养六十日出之。又以左味重细研，依前入球，又火养六十日。日满后，即每十日一度，添二两银。取真好者，错为末，细研令相入。都八度添，计用八十日，都成二斤药。如本药是半斤，每度添一两，都成一斤药○伏如希汞，渐有神用也。又入火养一百六十日，药成，都三百六十日火，一周气足也。一刀圭可乾一斤水银。如日服一粒，寿逾万劫。
　　有歌二首云：寻山河碌碌。又：白汞生朱砂，黑铅为黄丹。
　　黄花丹阳方
　　砒黄性以雄黄略同，大温，有毒，生澧州山谷。一名熏黄。久与铅同处，其色变黑如铁。但金石之中，有含铅气物，与青碌之辈，总不可相近，宜别贮之。又久见风，亦损颜色。雄黄亦然。切畏铅。若同箱筐，不可久也。定如铁色，砒黄性与丹阳相宜。
　　右经云：铜得伏砒，柔弱自低。铜得伏雌，久类帝男。雄黄也。是四黄雌雄硫砒也正数。有人飞砂一味，至九九八十一转成丹。取一丸投亡者口中，立活。固知砒力不可思议。既类雄黄，亦应胜五兵，杀蛇虺。服饵皆飞入人脑，长生不死，理然也。比见王涣司业，将雄黄和汞，於铁铛子中研不停手，下着文火，不用火玲研亦得。一日内结成砂子，伏火者得如皂荚子大，成上色黄金。如无雄黄，用上色澧州砒黄代用亦得。其力不相弱，是灵药也。一说雄为君，雌为臣，流为使，砒为将。
　　按《本草》雄黄生武都，得铜可作金。砒亦类之。础黄生数处，并不及澧州者。雄黄色如鸡冠，向日通红，紧细润腻，实而不硬，有氤氲香气，不并昆黄，就中红赤中带黄色，故曰雄黄。任以水洗，待乾，一炊久，当生黄衣。不然以口含之，亦得，并有黄衣上。毒蛇见之，立死。此是真者。漏天南隽州亦有，并不如武都者。砒黄虽次雄黄，并不作前件状样，色黄亦鲜明，棱角生硬，有皇气，通红易破者良也。其丹阳之道，甚难举世。学者虽多，明晓者殊少。且丹阳质性难柔，外晕形赤，内怀青黑，铁禀南方阴丁之精，结而成形，故赤。铜禀束方乙阴之气，结而成魄，故青。银禀西方卒阴之神，结而为质，故白。铅锡俱禀北方壬癸之气，故黑。金禀中宫阴已之魄，故黄也。甚难制治。一说晕是铜，铜是晕。晕尽铜尽，铜尽晕尽，无若非巧能制合。子母合体，知其性情，刚柔分等。即须以伏火铅汞，上丹上药，然变其质。又五金入土，埋之千岁，唯金与银，不变其质余，并化成灰土。
　　余今此方，抽化质了，入火不变，入土不销，便能翻制，造化阴阳，岂容易哉。若骨分仙材，宿命素定，早逢灵诀，点制刀圭。一两二十四铢，六粟为一刀圭。或揩涂药於埚挺上，入火烧炙，便成真宝。此是神仙上品，非造次而能知。若素非此流，必须精详物理，广博方书，辨别君臣，识其忌讳。其药有刚柔，有制有伏，拒火与伏火，别生用与熟用殊，亦有兼假铅汞，独用四黄。神仙流教，万法千方，并皆隐闭，悉不明文。纵传方书，是迷迷相授，后学之士，多无所成。亦是贤者不苦精研，不得学圣之意，功用微浅。兼有埚炉钳鞘不全明晓，烧投点化，不究精微，炎黑火中，须臾则过，凭何见其成功。
　　夫用熟药稍易，生药甚难。今此一方，悉用生药，遣变质成真，切在销停，及抽换投拔，节候为妙，亦解铅汞傍通。经云：器内方径一寸，可受水银一斤。又准筹数，金方一寸，重一斤。银方一寸，重十四两。铅锡重九两半，铁重六两，玉重九两，一本云玉重十两。白石重三两，土重二两。物各禀气自然之性。汞者禀五阳神之灵精，不可比校。其余高下悬殊，唯熟铜与银斤两相类，形质细腻，柔软颇敌。徐有晕一色，余并相似，实可通变。且《五金诀》云：雄黄功能变铁，雌黄功能变锡，砒黄功能变铜，硫黄功能变银化汞。四黄功亦能反铁为铜，反铜为银，反银为金，如谷作米，是天地之中，自然之道。磁石引针，琥珀拾芥，岂是他灵。又经云：但有道术士，能制治方便，巧使相入，亦可为宝。余今化铁为铜，用砒成银，理无二也。方具如左。
　　点丹阳方
　　砒黄三十两澧州者，无夹石，赤如鹦冠，向日通红者良。诸处者力次之。
　　雌黄八两状如金叶子者佳。若黄软如石，不堪。又有夹雄黄者，虽如，此方不用。
　　胡同律二两用石律如姜石状，投酽醋中，良久沸不定如。
　　盐二两取花炒令变色。
　　右件四味，共四十二两。先取砒如小枣大，其碎末，别收秤取三十两，纳铁铛中。准药一斤，用生胡麻油五升，缓火煮之，令垒垒小沸，不得火猛。如此九日九夜止，若油稠强，即宜抽去之，更添新油，日足讫，便盛於帛袋中，纳饭中，满饭着砂绢袋，於砂中心蒸之七日，油腻并入砂中，即自鲜赤。本经云：帝男帝女，帝女雌黄必须如此修理。一且去毒。毒去能入五金。二又得霜倍多。又如无上色好，用次者，虑有顽石，但倒抽一遍，取精者用，亦妙。其澧州砒有力，诸处者次。雌黄准砒例修理，但煮时不得同在一器内，余并一也。其性甚能柔物，与砒同力成功。
　　金陵子曰：蒸时同在砂饭内，但相去远，亦无妨碍。按《铅锡经》云：朱砂三分，雄黄一分，右合研置铜钵内，着酽醋，细细添之汤上，煮醋尽，更添，如是三伏时令乾。出之，入油铛中，缓火煮令鱼眼沸，两伏时出飞取精，大佳。若不飞者，即以鸡子白和泥瓷器，盛密盖砂饭中，蒸之一周时出，用大佳。如不者，和赤盐，点铜成黄，余并在本经中。
　　胡同律甚难得真者。一说独将生用，点铜得白金。但以浆水於瓷器中煮，续添令尽五升，即可用能去黑晕。一本：不煮生用亦得。盐用花炒令黄，急用，不待煮蒸，亦得。末盐，不如颗盐，颗盐不如井盥，井盐不如池盐。然取前三味同梼，岩砂罗过令匀，以宾投醋中待消，用拌前药令湿，日中暴乾，熟和搅揩矮令相得。次又拌一遍，日暴，令浥浥，便将入鼎。一说以桑灰汁拌药。如用醋，恐损铜。不知如何，未详。
　　其药分作两鼎。每一鼎只可二十余两为准，多少得所也。以两匙头石灰，和前件拌了药，同拌令匀。即着石灰藉底，令厚一分已下，按令实。便下前件药末於鼎内，如锹背装，四面不用苦着炉，微着匙按，即且少着两匙覆上，便以手摩掌药面破，令与石灰相入，以匙微微按，令却如锹形。更以石灰覆厚二分。
　　已上微按令得所，即以少水洒上面，至散湿，遂以盆子盖之。其盆子稍高，於常者一尺五寸。文武火烧两伏时，比常飞霜文武火，稍文为度。候寒开之，其霜当总在炉面上已卧讫，下并无脚，作白色，柔软细润可爱，揩臂如粉。其霜在炉内凝结，为一脾，约厚一寸余，纹理如束丝，不飞上盆子。余故号日外炉霜。别有半两，已来在盆子上，颜色不同，当别收，任将别用。又如有火候失飞不尽者，亦准前任重飞。其迹炉霜，甚能柔物，不并常霜脆硬。比见诸法中飞一遍白霜，少用即无力，多用物即硬，是为大病。此霜任意多用，物终不硬，与诸霜不同，殊於常也。其砒但将好者成倒抽了，若待用油煮及蒸，便将飞霜用亦得。又孔氏商量亦云：用一遍白霜，佳。此两诀亦甚符会。
　　又成卧炉霜后，取前件霜，每二两点一斤。已上并用大斤大两。经修理了者丹阳，可分作两埚，每埚只可着八两，多少为得所乍可。已下不可过多，又不可少，少则埚中乾。每一两药，分为六丸。每一度相续点三丸，待金汁如水，以物直刺到埚底，待入尽，即以炭搅之，更鼓三二十下，又投药。如此遍遍相似，即泻入华池中，令散作珠子，急用柳枝搅令碎，不作珠子，亦得。又依前点三丸，亦投入池中，看色白。未若所点药，不须将火烧，却药其物，即不白。更须重点一遍，以白为度。生药点埚甚难，所投点大，须在意玲热相冲，金汁进出埚。遍遍如此，折损殊多，其埚稍宜深作。若能使金汁如水点者，为上。
　　龙虎还丹诀卷上竟
　　龙虎还丹诀卷下
　　金陵子述
　　按仙经有黄银、白金、红银者，是上药所致。一名红金，一名红鲜金。又有离己金，又有青金，又有宝金，亦有丹砂四黄染汞银而成，又有黄花银。且汞银万化，亦本含此染，若兼染色者，或黄赤红紫，盖随药变。亦有状如血裹，看如地黄根。亦有如日色者，似黄不黄，似赤不赤，似红不红，似紫不紫。盖是神仙上药，非凡情而能测别，其方诀今所载矣。
　　伏丹砂为红银，以水银和青绿、石胆及诸药矾第，纳铁器中，煮结而成者，状如丹阳，体并有晕。今亦可使其无晕。又此门外甚有深玄，比见道者一斤制得一斤，一两制得一两。亦有投煮不逾时，便成银体。亦有转相钩制，亦有结出便无晕者，亦有取结银为器，用本色药结者，不用铁器者。亦有只先取一两水银，结成砂子，以瓷碗地上合之，须臾便硬，即以铁臼梼，加投一两汞，还依前以碗合，须臾即硬。又梼，又加汞二两，依前制四两，又合硬。如此一倍倍加，可增至百斤，当日而成，凡数十般法药。至道玄远，妙理难究。盖随所遇，非造次而得窥。
　　又饶信等州银山有矿，质状一如光明砂，其色红紫，鲜明可爱，堪入炉用，鼓铸便成白银，一斤可得十四五两，甚难遇。今代稀有古经方中，并不见载，遇未详也。或疑是银之红矿，其红银以青绿及石胆，俗呼为胆子等，所结鼓得四五两，或六七两，色如丹阳者。且汞和青绿及胆子诸矾等，於铁器中煮结而成。每一斤汞砂鼓铸了，只得四两红银，此并是铁，非水银也。或云胆子、青绿等，并是铜苗，其中有铜，故水银钩得，切恐非也，并不干药事。所得四两已来者，并是水银钩得铁而致，非关汞药。
　　余曾各秤诸色，分明记录，一度煮结铛，欠五两红银，只得四两半，故都是铁，不虚也，只为证据。又凡结砂子，若器中绝满，火稍武，其汞进走，细如针锋，不可得觉。用心森者，失总不知。又用药淘研，稍若亦化，似尘如灰，随药水而去，不知头头欠折，将为所欠，汞尽为红银也。令后来学人，见无所成，悉皆抛弃，亦相承皆为水银，却非也。又有一本，一斤水银也，其红银即是铁，铁本有晕，又加青绿等染来，固合有晕，亦难修治，与铜何殊。今时辈药道中人，为难制治，亦轻此道。
　　余今年深学苦，辄议此门，殊可佳尚。且水银钩铁，皆是铁中精华。若言汞住，去道则远矣。若以铁中而求，是上上精华铁也。用将铸镜，是上色铁镜。所见铸得者，甚明彻冯结，与常镜殊，是知是铁中精华也。又何以知之。且水银至灵，入杂恶类。今与汞俱是，盖是五金精华。又看结了器中，又侵削铁器面，铁面上分毫无损。异日因药力，被汞遥吸出铁精华，便与汞合体，理实灵异。今将以为镜，是不可思议之物。今世人只尚此为水银，殊不解重其铁也。
　　余自恨艺浅功微，不知黄帝之术，傥加以金膏雄黄，法象铸成，昭一其鹦鹉，亦不彼於当时。今世若将为镜，是上上铁镜，太原古者不如亦无比。若为铜，亦是上色铁化为铜也。今世人只呼为红银，见有晕，轻易如熟铜之流，不知是五金精也。余以水银为红银，红银亦与为铜为铁，作镜化铜为银。方诀既臻，理无惑也。
　　伏丹砂成红银法
　　右以朱砂一斤，上色者不必颗粒成，但光明砂红色者佳。纳猜脂中，和水煮三十五日，入蜜水中，煮十五日。入华池，七日。将向甘土埚中镕铅汁，泻入埚中，下前朱砂，其朱砂以矾泥裹之，投入埚中，直令刺到底，七日当伏火。入赤土、黄矾、硵砂出色，立成红银矣，亦号曰红金。外白内隐隐作红色，光鲜可爱。
　　又方
　　右取水银，以石硫黄烧成砂，未曾经研淘者。取砂子一斤，厅打碎，以两重绢袋盛，外更以竹疏袋重成。即以桑灰淋赤乌左味，淋亦得汁。中纳黄丹一斤，悬前件袋，於汁中，勿遣着底。以文火如鱼眼，煮七日当伏火。后入埚鼓，并成红银色，如桃花，鲜明可爱。
　　青结红银法
　　凡青有数十种，’曾青最为上。其状如黄连，又似贯小真珠，长一寸半寸，或三两枚相缀，或直或曲，或深或翠色，时有金线，还绕其问，光缕璨璨。句容山谷中有，近甚难得，价重於金。其空青出於梓州，大小中心皆空，色甚鲜翠，其问有含水者。昆仑头青似杨梅，峰头飒飒然，大者如弹丸，中心实。句容、梓州青作片子，如碎钵盂，色青无彩翠，拣择并可用。又有白甘青，生甘土中，鲜翠美颜色，如豆许大，稍软，以指甲捐之得破，破处转鲜翠。此一味彼土人呼为白甘青，＇古来仙方及本草并不见载。又长偏青、白青、鱼目及善青散，出饶信等州，并杂青也，亦相类。今煮结砂子，乃是画人淘研出者，彩色，家多用结水银，甚有力。又一说老铜化为绿，老绿化为青，其晕最浅少。
　　结砂子方
　　白善青一斤末　石脑半斤醋煮　水银一斤
　　右件相和，以醋浆中，於平底铛中，文火鱼目已下沸，少少添浆水，勿令沸，止一伏时当成，并全作砂子。更能将铛药汁添水，武火煮三两日，弥佳，物亦增晕，亦稍浅。然任抽生鼓铸。当得六两成红银。大抵用青，不并石胆、土绿等，其晕稍少。
　　又方
　　青二两稍好者　白矾六两　句容胆子六两　用水银一斤
　　右并梼研令细，和汞，依常法煮结言，便以黑豆皮四两，煮得无晕。
　　青花结砂子方
　　青花一斤　白矾四两　水银一斤
　　右青花与白矾，先相令匀然，取两匙头，和水银熟研，纳铛中，武火煮三五十沸，，出之淘洗一度。纹如此已尽为限，任抽生鼓铸，红色甚浅。
　　石胆红银法
　　石胆生蒲州山谷，状似折篦头，如瑟瑟浅碧色，烧之变白色者，是真。次宣润等州，淋取汁煎煮而成，上者青碧色，作块片数等级。下者如黄泥烂湿，名为泥胆，唯堪和水银烧为粉。其宣州者，不如句容，气力悬殊，力倍於十。其句容上者，状如碎瓦子，坚重，鲜碧色，一半带深绿色，甚可爱。经夏不润，见风不损。次於蒲州，今所用结砂子者。但中色已下，并可用。又有山谷坑洞裹自然生者，色稍浅於煎成者，亦作片块，忽遇即有，常无采处。近日市肆人有假伪，将太阴玄精，及句容相和，於铜器中煎成，伪作蒲州石胆。其句容亦被添宣州相和重煮，合成形，改色理，亦相类，甚难辩识，大须审细。青矾出太原，一名绿矾，一名皂矾，力胜宣州者。砂子之道，甚有深妙，胆子全土绿。天目徐真君有歌赞之。歌日：
　　白珠碧水平铛中，文武微微声渐雄。
　　一伏三时成半死，再烹经宿变成铜。
　　将军此朝须舞剑，青腰小儿莫相厌。
　　白霜理石常煞人，黄矾石胆从来艳。
　　铁埚土釜各文武，一须五时连夜煮。
　　开匣见玉须焚香，仙人遇之名长久。
　　结石胆砂子法
　　句容石胆子一斤　水银一斤
　　右先取一平底铛，受五六升，或一斗已下者。以瓦石尽日揩磨铛内底上，令白净。就中拣取铛底平细者，即易揩磨，切忌油腻。如用旧铛，即须烧过，与火色同止，磨洗亦中。水没汞半寸已来，令容得汞药即得，不可令深。即下药一两，颗块，不碎总得投於汞上，以文火鱼眼沸己下，如水少，以匙抄热水，散泻於铛，绿令散流．入煮两炊久，一度，演计得一两砂子已上。须着气力紧演为佳。遍遍如此，以尽为限。所结一炊久，即可演，大抵不如多时。其句容每度下二两，亦得。药多结亦校多，口诀是水亦云火须浅火须文，为妙入。此法只用一味清水，不兼诸药，结时成，不同诸方，甚是上法。结以口吹水面开，当见水银自遍散，如煎饼状满铛底。加火临药时更秤意，其水银直上铛四绿来，故知药力气感化也。收砂子时，每度须以瓷片，於铛底熟刮下令诤，收之遍遍，如此以尽为度。如用跳子，中结亦得。又一说：夫石胆砂子，初要出晕，但宜以暖汤水淘研令净，切忌着诸杂药煮。云被诸药把令，本晕药色却牢，志须在竟，不可轻用。如要且煮，只可空以白矾，於瓷器中煮之。
　　绿石胆砂子法
　　句容胆子一斤　盥一大合　水银一斤
　　右并相和研，令断星子，纳入铛中，着七分水，以火煮似沸即得。便以砂盆子合之，以一筋枝令通气，时时以水於砂盆子上，少少淋下，令水散下。如此两日，当得六两已来砂子。又如能更加半斤，或一斤，取前砂子重结，向前药汁您留重煮汁，两度迭结了，更都将药汁添水，加煮三日，尤妙。砂子倍多，晕色却浅，有一出晕。诀云：如石胆结砂子了，更以新石胆煮能去晕，故知深妙再煮结。
　　结砂子法
　　宣州石胆十斤，如结汞不尽，更添三五斤，其法更不得着诸药，只须一味胆子。若加诸药，其晕即难去，所结并
　　如常法。
　　右总结了，取砂子紧演去生者，令尽。以拔莫根细判，煮两三日，常作庞纸色。即又入黄土，煮两三日，当白如雪，亦钩留得水银，有三般稍相似。一日鸡厥，其根节不相对，枝茎长大。二曰苦杖，叶节目疏，并不堪用，其拔莫根稍紧，细节相对，生叶稍圆，苗细短，此药出晕无比，又皆结。时曾到此根同一时，结其砂子便白。况更入煮此药，只出得石胆晕，诸药不相当。又一说：其拔莫先於别器中，煮令浓稠，用添煮砂子，亦妙。一本云：煮一月日定白。又一说：金刚根生银山者，赤色，藤子小高三数尺者，其藤有制汞之功。一名银苗，生於银山者，即堪。每结一斤砂子，并结后重煮。都用十六斤藤子，煮后炙蘸三日，便当恋伏火。其蘸药汁法，用赤乌清水，及黄矾一斤，二味熟和搅用之。
　　胆子团汞法
　　此法及转胆子为红银类，故录入此。
　　右取汞一两，胆子一两，与左味二合已来相和，文火煮半日。又入胆子末半两，渐渐添米醋煮之，并不得令沸。时时演取砂子，令汞尽了。又将砂子与胆子末五两煮，当五日五夜，药成如茶末。一两末化三两汞成砂子。作药七日，末一两伏四两汞作药。十二日一两，上手团汞七两，成砂子。其火只可一两已来，若您结成砂子了，即火微急亦无妨。
　　土绿结红银法
　　土绿有数般，生宣州、饶信州、道永等州山谷，但有铜处即生。乃是铜坑中般出壤土，经雨便生，色浅软，烂如胡粉块子，以手捻便成粉末者佳，硬如软石者次。其北地亦有，状如澄了绿米粉，好颜色，软细无脚。
　　结红银砂子
</div>
    <div class="pagination">
<span class="current-page">1</span><a href="龙虎还丹诀_page2.html">2</a><a href="龙虎还丹诀_page3.html">3</a><a href="龙虎还丹诀_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
