<!DOCTYPE html>
<html>
<head>
    <meta charset="UTF-8">
    <title>宋徽宗御解道德真经 - 第 8 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋徽宗御解道德真经 - 第 8 页/共 12 页</h1>
    <div class="content">　　形质既具，体势斯成，长短之相形，高下之相倾，其势然也。是以万物莫不尊道而贵德。万物莫不首之者，道也。成而上者，德也。尊，故能胜物而小之，贵，故物莫能贱之。孟子曰赵孟之所贵，赵孟能贱之，非德故也。
　　道之尊，德之贵，莫之爵，而常自然。
　　物有时而弊，势有时而倾，真君高世，良贵在我，不假势物，而常自若也。
　　故道生之，畜之，长之，育之，成之，熟之，养之，覆之。
　　别而言，则有道德势物之异，合而言，则皆出於道。道者万物之奥也，万物化作而道与之生，万物敛藏，而道与之成。出乎震，成乎艮，养乎坤，覆乎乾，刚柔相摩，八卦相荡，若有机缄而不能自已，道实冒之。
　　生而不有，为而不恃，长而不宰，是谓玄德。
　　生则兆於动出，为则效於变化，长则见於统壹，道之降而在德者尔。然生而不有其功，为而不恃其能，长而不睹其刻制之巧，非德之妙而小者，孰能与此？故曰是谓玄德。
　　天下有始章第五十二
　　天下有始，以为天下母。
　　无名天地之始，有名万物之母，始与母皆道也。自其气之始则谓之始，自其生生则谓之母，有始则能生生矣。
　　既得其母，以知其子。
　　道能母万物而字之，则物者其子也。通於道者兼物，物故得其母，以知其子。
　　既知其子，复守其母，殁身不殆。
　　多闻则守之以约，多见则守之以卓，穷物之理而不累於物，达道之缴而不失其妙，则利用出入，往来不穷，可以全生，可以尽年，而无危殆之患。
　　塞其兑，闭其门，终身不勤。
　　兑以言悦，门以言出，物诱於外，则心悦於内。耳目鼻口，神明出焉。慎汝内，闭汝外，不以通物为乐，物无得而引之，则乐天而自得，孰弊弊然以物为事？
　　开其兑，济其事，终身不救。
　　妄见可说，与接为构，而从事於务，则与物相刃相靡，终身役役而不见其成功。
　　见小曰明，
　　小者，道之妙，见道之妙者，自知而已，故无不明。
　　守柔曰强。
　　柔者，道之本。守道之本者，自胜而已，故无不胜。
　　用其光，复归其明。
　　明者光之体，光者明之用，圣人之应世，从体起用，则辉散为光，摄用归体，则智彻为明，显诸仁，藏诸用，如彼日月万物，皆照而明，未尝亏，所以神明其德者是也。
　　无遗身殃，是谓袭常。
　　物之化，无常也。惟复命者遗物离人，复归於明，而不与物俱化，故体常而无患，与形谋成光者异矣。
　　使我介然章第五十三
　　使我介然有知，行於大道，唯施是畏。
　　道去奢去泰，奢则淫於德，泰则侈於性，施之过也。介者，小而辩於物。介然辩物，而内以自知，则深根固蒂，而取足於身，故唯施是畏。
　　大道甚夷，而民好径。
　　道夷而径速，欲速以邀近功，而去道也远矣。
　　朝甚除，田甚芜，仓甚虚。
　　尚贤使能，以致朝廷之治，而不知力穑积用，以成富庶之俗，则徇末而弃本，非可久之道。
　　服文彩，带利剑，厌饮食，资财有余，是谓盗夸，非道也哉！
　　券内者行乎无名，券外者志乎期费。行乎无名，则惟施是畏，志乎期费，则服文采、带利剑、厌饮食、而资财有余以为荣，不足以为辱，估侈灭义，骄淫矜夸，岂道也哉？
　　善建不拔章第五十四
　　善建者不拔，
　　建中以该上下，故不拔。
　　善抱者不脱，
　　抱一以应万变，故不脱。
　　子孙以祭杞不辍。
　　建中而不外乎道，抱一而不离於精，若是者，岂行一国与当年，盖将及天下与来世，其传也远矣。
　　修之身，其德乃真。修之家，其德乃余。修之乡，其德乃长。修之国，其德乃丰。修之天下，其德乃普。
　　修之身，其德乃真，所谓道之真以治身也。修之家，其德乃余，修之乡，其德乃长，所谓其绪余以治人也。修之国，其德乃丰，修之天下，其德乃普，所谓其土直以治天下国家也。其修弥远，其德弥广，在我者皆其真也，在彼者特其末耳。故余而后长，丰而后普，於道为外。
　　故以身观身，以家观家，以乡观乡，以国观国，以天下观天下。
　　万物皆备於我矣，反身而诚，乐莫大焉，故以身观身而身治，推此类也。天下有常然，以之观天下，而天下治矣。
　　吾何以知天下之然哉？以此。
　　易简而天下之理得矣。
　　含德之厚章第五十五
　　含德之厚，比於赤子。
　　惟民生厚，因物有迁，含德之厚，不迁於物，则气专而志一。孟子曰：大人不失其赤子之心。
　　毒虫不螫，猛兽不据，攫乌不搏。
　　含德之厚者，忧患不能入，邪气不能袭，故物莫能伤焉。庄子曰：人能虚己以游世，其孰能害之？
　　骨弱筋柔而握固，未知牝牡之合而蛟作，精之至也。
　　德全者形全，故骨弱筋柔而握固。形全者神全，故未知牝牡之合而蛟作。精之至者，可以入神，《庄子》曰：圣人贵精。
　　终日号而嗑不嘎，和之至也。
　　致一之谓精，精则德全而神不亏，冲气以为和，和则气全而哑不嗄。人之生也，精受於天一而为智之源，和得於天五而为信之本，及其至也，可以入神，可以复命，而失其赤子之心者，精摇而不守，气暴而不纯，驰其形性，潜之万物，岂不悲夫？
　　知和曰常，
　　纯气之守，制命在内，形化而性不亡。
　　知常曰明，
　　明足以见道者，知性之不亡故也。
　　益生曰祥，
　　祥者，物之先见，生物之理，增之则赘，祸福特未定也。
　　心使气曰强。
　　体合於心，心合於气，则气和而不暴，蹶者趋者，是气也，而心实使之兹强也。以与物敌，而非自胜之道。
　　物壮则老，是谓不道，
　　道无古今，物有壮老，强有时而弱，盛有时而衰，役於时而制於数，岂道也哉？
　　不道早已。
　　道未始有穷，民之迷，其日固已久矣。
　　知者不言章第五十六
　　知者不言，言者不知。
　　道无问，问无应，知道者默而识之，无所事言。啮缺问於王倪，所以四问而四不知，多言数穷，离道远矣。
　　塞其兑，闭其门，
　　涂部守神，退藏於密，
　　挫其锐，解其纷，
　　以深为根，以约为纪。
　　和其光，同其尘，
　　与物委蛇，而同其波。
　　是谓玄同。
　　道复乎至幽，合乎至一，至幽之谓玄，至一之谓同。玄同则万物与我，将择焉而不可得，岂窃窃然自投於亲疏利害贵贱之间为哉？
　　不可得而亲，不可得而疏，不可得而利，不可得而害，不可得而贵，不可得而贱，故为天下贵。
　　世之人爱恶相攻，而有戚疏之态，情伪相感而有利害之见，用拾相权而有贵贱之分，反复更代，未始有极，奚足为天下贵？知道者忘言，忘言者泯好恶，忘情伪，离用拾而玄同於一性之内，良贵至足，天下兼忘，故为天下贵。
　　以正治国章第五十七
　　以正治国，以奇用兵，以无事取天下。
　　正者道之常，奇者道之变，无事者道之真。国以正定，兵以奇胜，道之真，无容私焉。顺物自然，而天下治矣。
　　吾何以知其然哉？夫天下多忌讳，而民弥贫。
　　民不难聚也，爱之则亲，利之则至，致其所恶则散。今也无爱利之心，而多忌讳之禁，民将散而之四方，故民弥贫。
　　人多利器，国家滋昏。
　　有机械者必有机事，有机事者必有机心。机心生则纯白不备，而或罔上以非其道。
　　人多仗巧，奇物滋起。
　　仗巧胜则人趋末，而异服奇器出以乱俗。
　　法令滋章，盗贼多有。
　　克核太至者，必有不肖之心应之。
　　故圣人云：我无为而民自化，
　　天无为以之清，地无为以之宁，两无为相合，万物皆化，圣人天地而已，故民曰迁善，而不知为之者。
　　我好静而民自正，
　　鉴水之与形接也，不设智故，而物之方圆曲直不能逃也，夫岂待钧绳规矩而后正哉？
　　我无事而民自富，
　　天下本无事，庸人扰之耳。无以扰之，民将自富。
　　我无欲而民自朴。
</div>
    <div class="pagination">
<a href="宋徽宗御解道德真经_page7.html">上一页</a><span>...</span><a href="宋徽宗御解道德真经_page3.html">3</a><a href="宋徽宗御解道德真经_page4.html">4</a><a href="宋徽宗御解道德真经_page5.html">5</a><a href="宋徽宗御解道德真经_page6.html">6</a><a href="宋徽宗御解道德真经_page7.html">7</a><span class="current-page">8</span><a href="宋徽宗御解道德真经_page9.html">9</a><a href="宋徽宗御解道德真经_page10.html">10</a><a href="宋徽宗御解道德真经_page11.html">11</a><a href="宋徽宗御解道德真经_page12.html">12</a><a href="宋徽宗御解道德真经_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
