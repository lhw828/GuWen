<!DOCTYPE html>
<html>
 <head>
  <meta charset="utf-8"/>
  <title>
   南华真经循本 - 第 17 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南华真经循本 - 第 17 页/共 20 页
  </h1>
  <div class="content">
   绸缪，事理轇轕处，惟圣人为能达之。周徧一身无非此理，而不知其所以然，所谓性之也，其静也。归根复命，其动也。撼摇兴作皆合乎天。人则从而名之为圣人。忧乎知，而所行恒无几，即人生不满百，常怀千岁忧之意。
　　生而美者，人与之鉴，不告则不知其美於人也。若知之，若不知之，若闻之，若不闻之，其可喜也终无己，人之好之亦无己，性也。圣人之爱人也，人与之名，不告则不知其爱人也。若知之，若不知之，若闻之，若不闻之，其爱人也终无己，人之安之亦无己，性也此以人喻圣人。旧国旧都，望之畅然。虽使丘陵草木之缗入之者十九，犹之畅然，况见见闻闻者也，以十仞之台县音玄众间去声者也。冉相氏得其环中以随成，与物无终无始，无几无时。日与物化者，一不化者也。
　　畅然，喜也。缗，合也。众间，笙镛以间之间。环中，空虚之地也。望旧国都者无不喜，虽草木缗合十塞其九，犹为之喜，况见所见，闻所闻，如以十仞台县众乐，谁不见谁不闻乎？如冉相氏得其中空之理，日与物化而未尝化。
　　阖尝舍上声之。
　　阖，何也。舍，弃置也。何尝升置事物不与之交际哉！
　　夫师天而不得，师天与物皆殉。其以为事也，若之何？夫圣人未始有天，未始有人，未始有始，未始有物，与世偕行而不替，所行之备而不洫，其合之也，若之何？汤得其司御，门尹登恒为之傅之。从师而不囿，得其随成。为之司其名之名，赢法得其两见。仲尼之尽虑，为之傅之。容成氏曰：除日无岁，无内无外。
　　天者，自然。若要去法他，便不是自然。世有不安其自然者，以身殉物，其以之为事也，若之何？言其为事不能合道也。圣人则并天无之，又何有所谓人，所谓始，所谓物？虽与世并行而不足以妨废，虽应事接物所行周备不至陷溺，其合於道也，若之何？言自然合道也。两若之何是两意。门尹登恒，或谓即伊尹。汤得门尹登恒为师，不局於规矩，随寓而成功。然所成者，不过为汤司其名，使汤得见称於天下。然名乃身外余剩之法，於本分上何益？但得人见得君相两个好看耳。而仲尼之徒方且罄其思虑，以为时君之传过矣。末引容成氏之言曰：岁之所以得名为岁者，以三百六十日积而名之，若除去日则无岁矣。人能自其一念微处除之，则无外名之累矣，无内故无外。
　　魏莹与田侯牟约，田侯牟背之，魏莹怒，将使人刺之。犀首闻而耻之，曰：君为万乘之君也，而以匹夫从佯。衍请受甲二十万，为君攻之，虏其人民，系其牛马，使其君内热发於背，然后拔其国。忌也出走，然后扶其背，折其脊。季子闻而耻之，曰：筑十仞之城，城者既十仞矣，则又坏之，此胥靡之所苦也。今兵不起七年矣，此王之基也。衍，乱人，不可听也。华子闻而丑之，曰：善言伐齐者，乱人也；善言勿伐者，亦乱人也；谓伐之与不伐乱人也
　　者，又乱人也。君曰：然则若何？曰：君求其道而已矣。惠子闻之，而见戴晋人。晋人曰：有所谓蜗者，君知之乎？曰：然。有国於蜗之左角者，日触氏；有国於蜗之右角者，曰蛮氏。时相与争地而战，伏尸数万，逐北旬有五日而后反。君曰：噫。其虚言与？曰：臣请为君实之。君以意在四方上下有穷乎？君曰；无穷。曰：知游心於无穷，而反在通达之国，若存若亡乎？君曰：然。曰：通达之中有魏，於魏中有梁，於梁中有王，王与蛮氏有辩乎？君曰：无辩。客出而君惝然若有亡也。客出，惠子曰：夫吹管也，犹有嗃也；吹剑首者，吷而已矣。尧、舜，人之所誉也。道尧、舜於戴晋人之前，譬犹一吷也。
　　孔子之楚，舍於蚁丘之浆。其邻有夫妻臣妾登极者，子路曰：是稷稷何为者邪？仲尼曰：是圣人仆也。是自埋於民，自藏於畔。其声销，其志无穷，其口虽言，其心未尝言。方且与世违，而心不屑与之俱，是陆沈者也。是其
　　市南宜僚邪？子路请往召之。孔子曰：已矣。彼知丘之着於己也，知丘之适楚也，以丘为必使楚王之召己也。彼且以丘为偃人也。夫若然者，其於佞人也，羞闻其言，而况亲见其身乎。而何以为存。子路往视之，其室虚矣。
　　蚁丘之浆，蚁丘地卖浆者也。登极，升屋栋而望也。稯稯，众也。圣人仆，圣人之徒也。畔，疆也。陆沈，居平陆而沈沦，犹言市隐也。是其市南宜僚邪？宜僚亦隐於市南，而人不识也。何以为存，言必逃也。
　　长梧封人问子牢曰：君为政焉勿卤莽音鲁牡，治民焉勿灭裂。昔予为禾，耕而卤莽之，则其实亦卤莽而报；予芸而灭裂之，则其实亦灭裂而报予。予来年变齐去声，深其耕而熟扰之，其禾繁以滋，予终年厌飱。庄子闻之曰：今人之治其形，理其心，多有似封人之所谓遁其天，离其性，灭其情，亡其神，以众为，故卤莽其性者，欲恶之孽，为性崔苇蒹葭句。始萌以扶吾形，寻擢吾性，
　　欲恶始萌之时，谓可以扶吾形随即擢乱吾性。始字与寻字相呼唤，俗读蒹葭始萌为句者，可笑！
　　并溃漏发，不择所出，漂疽疥痈，内热溲膏是也。
　　以众为言如此者多也。孽，妖也。寻，即也。擢，拔也。溲膏，溲溺出膏也，皆乱性之病。
　　栢矩学於老聃，曰：请之天下游。老聃曰：已矣。天下犹是也。又请之，老聃曰：汝将何始？曰：始於齐。见辜人焉罪囚之人，推而强之，
　　推者，尊尚之。强之者，起其羸困。
　　解朝服而幕之，号天而哭之，曰：子乎。子乎。天下有大菑音灾，子独先离之。曰：莫为盗，莫为杀人为皆去声。荣辱立然后睹所病，货财聚然后睹所争，今立人之所病，聚人之所争，穷困人之身，使无休时。欲无至此得乎？古之君人者，以得为在民，以失为在己；以正为在民，以枉为在己。故一形有失其形者，退而自责。今则不然，匿为物而愚不识，大为难而罪不敢，重为任而罚不胜，远其涂而诛不至。民知力竭，则以伪继之。日出多伪，士民安取不伪。夫力不足则伪，知不足则欺，财不足则盗。盗窃之行，於谁责而可乎？
　　蘧伯玉行年六十而六十化，未尝不始於是之，而卒诎之以非也。未知今之所谓是之非五十九非也。万物有乎生而莫见其根，有乎出而莫见其门。人皆尊其知之所知，而莫知恃其知之所不知而后知，可不谓大疑乎？已乎。已乎。且无所逃。此所谓然与平声然乎？
　　与乎，皆疑辞。言蘧伯玉自以为知四十九年之非，未可为真知也。
　　仲尼问於太史大□、伯常骞、狶韦曰：夫卫灵公饮酒湛乐，不听国家之政；田猎毕戈，不应诸侯之际交接也：其所以为灵公者何邪？大强曰：是因是也。
　　上是字，此也。下是字，人所是也。因人所是谥之。
　　伯常骞曰：夫灵公有妻三人，同滥而浴。史鳅奉御而进所句，抟币而扶翼。其慢若彼之甚也，见贤人若此其肃也，是其所以为灵公也。狶韦曰：夫灵公也，死，卜葬於故墓，不吉；卜葬於沙丘而吉。掘之数仞，得石椁焉，洗而视之，有铭焉，曰：不冯音凭其子。灵公夺而埋之。夫灵公之为灵也久矣。之二人何足以识之。
　　抟，持也。扶翼，使人扶助之也。不凭其子，其子不可托也。
　　少知问於大公调曰：何谓丘里之言？大公调曰；丘里者，合十姓百名而以为风俗也，合异以为同，散同以为异。今指马之百体而不得马，而马系於前者，立其百体而谓之马也。是故丘山积卑而为高，江河合水而为大，大人合并而为公。是以自外入者，有主而不执；由中出者，有正而不距。四时殊气，天不赐，故岁成；五官殊职，君不私，故无名。无名故无为，无为而无不为。时有终始，世有变化，祸福淳淳，至有所拂者而有所宜，自殉殊面；有所正者有所差。比于大泽，百材皆度；观乎大山，木石同坛。此谓丘里之言。
　　大人合并而为公，是以自外入者，中有公道为主，而不执滞。由中出者，外有公道相是正，而不距绝。不赐者，不以为恩。时有终始，世有变化。不可执一也。淳淳，实也。福善祸淫皆实理。有所拂逆者或有所宜，即塞翁失马未必非福。自殉殊面，有所正者，有所差者，人各以私意自殉，如面不同而欲有所正之，反有所差失。
　　少知曰：然则谓之道足乎？大公调曰：不然，今计物之数，不止於万，而期曰万物者，以数之多者号而读之也。是故天地者，形之大者也；阴阳者，气之大者也；道者为之公。因其大以号而读之则可也，已有之矣，乃将得比哉。则若以斯辩，譬犹狗马，其不及远矣。
　　已有道之名矣，安得又以他物比之哉。若以他物比之，譬犹引狗马为喻，愈远矣。
　　少知曰；四方之内，六合之裹，万物之所生恶起？大公调曰；阴阳相照相盖相治，四时相代相生相杀。欲恶去就，於是桥起。雌雄片合，於是庸有。安危相易，祸福相生，缓急相摩，聚散以成。此名实之可纪，精之可志也。随序之相理，桥运之相使，穷则反，终则始，此物之所有，言之所尽，知之所至，极物而已。睹道之人不随其所废，不原其所起，此议之所止。
　　桥起，桥然高起。片合，分合也。精之可志，精微之记志也。言之所尽，知之所至，极物而已。言到尽处，知到至处，不过止於物而已。惟见道之人不随物之终，不原物之始，归之无有。此辩论之所以息也。
　　少知曰：季真之莫为，接子之或使。二家之议，孰正於其情，孰偏於其理？大公调曰：鸡鸣狗吠，是人之所知。虽有大知，不能以言读其所自化，又不能以意其所将为。斯而析之，精至於无伦，大至於不可围。或之使，莫之为，未免於物而终以为过。
　　莫为者，莫有为之者。《孟子》曰：莫之为而为者，天也。或使者，或有使之然者。《孟子》曰：行或使之。二子之说，其不同如此。斯，劈碎也。《诗》曰：斧以斯之，斯而析之，则微而至於无伦。大而至於不可围。《诗》所谓毛犹有伦，上天之载，无声无臭，至矣。所谓莫为或使未免，犹有物而终有差矣。
　　或使则实，莫为则虚，有名有实，是物之居；无名无实，在物之虚。可言可意，言而愈疏。未生不可忌，已死不可阻。死生非远也，理不可睹。或之使，莫之为，疑之所假。吾观之本，其往无穷；吾求之末，其来无止。无穷无止，言之无也，与物同理。或使莫为，言之本也，与物终始。道不可有，有不可无。道之为名，所假而行。或使莫为，在物一曲，夫胡为於大方。言而足，则终日言而尽道；言而不足，则终日言而尽物。道，物之极，言默不足以载。非言非默，议有所极。
　　不可忌，不可禁也。
　　南华真经循本卷之二十四竟
　　#1原腻『作』，据通行本改为『所』。
　　南华真经循本卷之二十五
　　庐陵竹峰罗勉道述门人彭祥点校
　　杂篇外物
　　外物不可必，故龙逢诛，比干戮，箕子狂，恶来死，桀、纣亡。人主莫不欲其臣之忠，而忠未必信，故伍员流于江，苌弘死干蜀，藏其血，三年而化为碧。人亲莫不欲其子之孝，而孝未必爱，故孝己忧而曾参悲。木与木相摩则然，金与火相守则流，阴阳错行，则天地大
　　絯公才反，系缚也，於是乎有雷有霆，水中有火，乃焚大槐。
　　两而雷霆，乃水中有火。雷火又能焚木，独言槐者，以槐木取火之木。
　　有甚忧两陷而无所逃。螴音陈又褚允反蜳音惇，又村允反不得成，心若县平声於天地之间，尉音郁暋音泯沈屯张伦反，利害相摩，生火甚多，众人焚和，月固不胜音升火，於是乎有僓音颓然而道尽。
　　此却言人心之火，亦有人甚忧其两陷。如前所言木与木相摩，金与火相守者，而卒不能逃。以其心之不能忘利害也。螴蜳，虫起蛰而未苏貌。事之不得成如此也。事不得成，则心若县系於天地之间，郁抑强躁、沈溺屯结，有此数者之病，利害相摩，则心之生火愈多，不止如水中之火，暂时然也。众人皆以此而焚其性之和，譬如月本属阴而亦变为火，不胜其多矣。天理之微不足以当人欲之炽，於是斯道颓然而丧。
　　庄周家贫，故往贷粟於监河侯。监河侯曰；诺。我将得邑金，将贷子三百金，可乎？庄周忿然作色曰：周昨来，有中道而呼者，周顾视车辙，中有鲋鱼焉。周问之曰；鲋鱼来，子何为者邪？对曰：我，东海之波臣也。君岂有斗升之水而活我哉。周曰；诺，我且南游吴越之王，激西江之水而迎子，可乎？鲋鱼忿然作色曰：吾失我常与常所与者水也，我无所处。吾得斗升之水然活耳然犹言若然也。君乃言此，曾不如早索我於枯鱼之肆。
　　任公子为大钩巨缁，五十犗音介以为饵，蹲乎会稽，投竿东海，旦旦而钓，期年不得鱼。已而大鱼食之，牵巨钩，錎音陷没而下骛，扬而奋鬐，白波若山，海水震荡，声侔鬼神，惮赫千里。任公子得若鱼，离而腊之，自制音淛河以东，苍梧以北，莫不厌若鱼者。已而后世诠才评论人才讽说诵说已成之徒，皆惊而相告也。夫揭竿累音累，小绳，趋灌渎，守鲵鲋，其於得大鱼难已。饰小说以干县音玄令如陟木之令，其於大达亦远矣。是以未尝闻任氏之风俗，其不可与经於世亦远矣。儒以《诗》、《书》发冢，大儒胪传自上传语於下曰：东方作矣，事之若何？小儒曰；未解裙襦，口中有珠。《诗》固有之曰：青青之麦，生於陵陂。生不布施，死何含珠为？接其鬓，擪其顪，音喙，协平声，颐下也，儒以金椎控其颐，徐别边入，分裂之其颊，无伤口中珠。
　　又撰为世人所作儒者发冢之诗，自青青之麦至无伤江中珠，皆诗也。若以为诗止於四句，其下为大儒分付之语。
　　老莱之弟子出薪，遇仲尼，反以告，曰：有人於彼，修上而趋音促下，末偻而后耳，视若营四海，不知其谁氏之子。老莱子曰：是丘也，召而来。仲尼至。曰：丘，去汝躬矜与汝容知，斯为君子矣。仲尼揖而退，蹙然改容而问曰：业可得进乎？老莱子曰：夫不忍一世之伤，而惊音傲，与前放惊同万世之患。抑固窭邪？亡不读本字其略弗及邪？惠以欢为惊，终身之丑，中民之行进焉耳。相引以名，相结以隐。与其誉尧而非桀，不如两忘而闭其所誉。反无非伤也，动无非邪也，圣人踌躇以兴事，以每成功。奈何哉，其载焉终矜尔。
　　修上，上身长也。趋下，下狭也。所谓腰以下不及禹三寸。未，微也。末偻，背微曲也。后耳，面前视之不见耳也。躬矜，身自矜持。容知，饰外貌以求知。惊，放惊不顾也。惊万世之患，惊然自以为得，不顾其贻患於万世也。抑，转语。抑汝固贫寠而为此邪？失其智略而不及虑此邪？惠，顺也。顺从人意以成欢爱，而不知其为鷔万世患。故曰：惠以欢为鷔，汝虽以此为鷔，乃终身之丑。此不过寻常人之行进於此耳。相引导以名声，相结约以昏蔽而已。隐，昏蔽也。仲尼每称尧非桀，故教之曰：与其誉尧而非桀，不如毁誉两忘，并誉亦不必也。若反背此理无非伤害也，若妄动无非邪僻也。圣人举事，踌躇若不得已，而应是以每有成功矣。载，犹行也。柰何哉。其所行终矜尔者，戒其勿终如此也。
　　宋元君夜半而梦人被发窥阿门，傍门曰：予自宰路之渊渊名，予为清江使河伯之所，渔者余且史作豫，且音狙得予。元君觉，使人占之，曰：此神龟也。君曰：渔者有余且乎？左右曰：有。君曰：令余且会朝。明日，余且朝。君曰：渔何得？对曰：且之网得白龟焉，其圆五尺。君曰：献若之龟。龟至，君再欲杀之，再欲活之。心疑，卜之。曰：杀龟以卜吉。乃剖龟，七十二钻而无遗荚音策。仲尼曰：神龟能见梦於元君，而不能避余且之网；知能七十二钻而无遗荚；不能避刳肠之患。如是则知有所困，神有所不及也。虽有至知，万人谋之。鱼不畏网而畏鹈鹕。去小知而大知明，去善而自善矣。婴儿生，无石硕同师而能言，与能言者处也。
　　虽有至知，不如与万人谋之。鱼不畏网而畏鹈鹕，此鱼之不知也。盖鱼知鹈鹕之能害己，而网出於其所不觉，殊不知鹑鹏之害小，钢之害大。人能去小知而大知明矣，不矜其善而自善矣。譬如婴儿无硕师以教之，而自能言，盖与能言者相处故也。人虽有知亦当与众谋之。
　　惠子谓庄子曰：子言无用。庄子曰：知无用而始可与言用矣。夫地非不广且大也，人之所用容足耳，然则厕足而垫音玷之致黄泉，人尚有用乎？惠子曰：无用。庄子曰：然则无用之为用也亦明矣。
　　厕足，置足。垫，陷也。
　　庄子曰：人有能游，且得不游乎？人而不能游，且得游乎？夫流遁之志，决绝之行，噫，其非至知厚德之任与。覆坠而不反，火驰而不顾。虽相与为君臣，时也。易世而无以相贱。故曰：至人不留行焉。夫尊古而卑今，学者之流也。且以狶韦氏之流观今之世，夫孰能不波。唯至人乃能游於世而不僻，顺人而不失已。彼教不学，承意不彼。
　　游者浮游天地间，与世顺处而不相抵牾之，谓人有能游且得不游乎？人而不能游且得游乎？言有能，有不能。下文见之流遁、决绝，不能游者也，至人能游者也。流遁之志，纵情肆欲流荡忘反也。决绝之行，专决独任不可谏止也。叹此皆非至知厚德者之所任用。盖知之至，则不流遁。德之厚，别无决绝。如此之人如临覆坠而不知退步，如火势延去而曾无回顾。人虽一时屈服为之臣，易世之后，不相统摄，无贵贱矣。既说不好底，又说个好底。且如狶韦氏是古者好帝王，到今之世人亦随波逐流，尊其所事，不复说狶韦氏矣。唯至人屈能游於世，而不为偏僻，说异之行。然虽顺人而不失其在己。彼之为教，吾固不学之，亦顺承其意而不彼外之。如儒、墨之辩，任其自然如不与之分彼此也。
　　目彻为明，耳彻为聪；鼻彻为颤，口彻为其，心彻为知，知彻为德。凡道不欲壅，壅则哽，哽而不止则跈，跈则众害生。物之有知者恃息其不殷，非天之罪。天之穿之，日夜无降，人顾塞其实。
　　颤，动也。彻，通也。耳目之通为聪明，鼻之通则触气。而头为之颤动。哽，咽也。跈，践也。足不良于行者如被人跈践也。足三阴之脉，皆起於足指而循喉咙邪？气循经络而行，故哽而不止则变为足病也。足病则众害皆生，不特哽与跈矣。以喻道不欲塞，塞则其病如是也。殷盛也。又言物之有知者，恃其息之流通此身故也。其息之不盛者，非天使然。天之生人穿其孔窍，气日夜运行无有止息。顾人自塞其窦耳。降，下也。人身中之息皆自下而升，若降而不升，则死矣。此借息以为心之喻。
　　胞有重间音限，艮字无一点，心有天游。室无空虚，则妇姑勃溪音奚；心无天游，则六凿相攘。大林丘山之善於人也，亦神者不胜。德溢乎名，名溢乎暴蓬入，谋稽乎誸当作詃，上声知出乎争，柴生乎守官句，事果乎众宜。春雨日时，草木怒生，铫音挑耨音蒿，又耨於是乎始修，草木之到当作倒植者过半而不知其然。
　　重阆，重门限也。胞中空虚，其通窍处，有如室之重阆也。胞则有重阆，心则有天游，若室无空虚，则妇姑拍塞在眼前矣。盖室有空虚之处，则妇姑可以宽处。心无天游则六府相攘夺矣。盖心有天然游衍之处，则情欲不相斗争？又如人睹大林丘山而善之者，缘平日胸次窄隘精神不能胜之故也。若吾之精神足以胜之，何为善之哉？德本在内，因名声而溢；名本不彩，因表暴而溢。溢者，如水之泛溢而出也。谋本无甚计较，因欲诱人而稽留愈深。柴，即《内天地篇》柴栅之义。官可屯守之处，竖柴栅以为卫。柴栅木不立生於官司之所，守事本无固，必因众人之所宜，遂果决行之，皆失其自然者也。譬如春雨之时，草木自然怒生，而铫耨之器始修之，反伤其生而逆其性矣。倒者，逆也。
　　静然可以补病，訾可以休老訾目病也，宁可以止遽。虽然，若是劳者之务也，非佚者之所未尝过而问焉；圣人之所以駴音骇天下，神人未尝过而问焉；君子所以駴国，贤人未尝过而问焉。演门有亲死者，以善毁爵为官师，其党人毁而死者半。
　　演门，党名。官师，官长也。
　　尧与许由天下，许由逃之；汤与务光，务光怒之；纪他闻之，帅弟子而踆於窾水，诸侯吊之。三年，申徒狄因以踣河。
　　筌者所以在鱼，得鱼而忘筌；蹄者所以在兔，得兔而忘蹄；言者所以在意，得意而忘言。吾安得夫忘言之人而与之言哉。
　　南华真经循本卷之二十五竟
　　南华真经循本卷之二十六
　　庐陵竹峰罗勉道述门人彭祥点校
　　杂篇寓言
　　寓言十九，重言十七，卮言日出，和以天倪。
　　寓言，假托言之。重言，郑重言之。卮言，如卮酒相欢言之。十九、十七者，十中有九、有七也。日出者，日日出比言，不止十中有九有七也。
　　寓言十九，籍外论之。亲父不为其子媒。亲父誉之，不若非其父者也。非吾罪也，人之罪也。与己同则应，不与己同则反。同於己为是之，异於己为非之。
　　亲父不为其子媒，不能荐进之也。亲父不能自誉其子，必籍外人誉之。以见言出於己则人不信，必假托外人之言，则人始信。然为此假托者，非吾罪也，乃人之罪也。世人但喜同於己，而不喜异於己者，则吾之言必不见信，是以不容不假托言之。
　　重言十七，所以己言也。是为耆艾，年先矣，而无经纬本末以期年耆者，是非先也。人而无以先人，无人道也。人而无人道，是之谓陈人。
　　郑重言之者，所以止人争辩之言也，郑重之言必出於老成之人。人所尊敬是为耆艾，然所谓耆艾者，非徒以年之先也。若是年虽先，而出言无经纬、本末，徒以耆颐之年为耆宿者，是未得为先辈也。人之所以先人者，以其能尽人之道也。若不能尽人之道，则徒有年寿，不过陈久无用之人耳。
　　卮言日出，和以天倪，因以曼衍，所以穷年。不言则齐，齐与言不齐，言与齐不齐也。故曰：无言。言无言，终身言，未尝言；终身不言，未尝不言。有自也而可，有自也而不可；有自也而然，有自也而不然。恶乎然？然於然；恶乎不然？不然於不然。恶乎可？可於可；恶乎不可？不可於不可。物固有所然，物固有所可。无物不然，无物不可。非卮言日出，和以天倪，孰得其久。万物皆种也，以不同形相禅，始卒若环，莫得其伦，是谓天均。天均者，天倪也。
　　已见齐物篇者，不复赘解。不言则物自齐一，有言则是非纷起而不齐矣。此齐之与言，言之与齐，所以皆不齐也。无言，言无言者，无言之言，无有言说也。犹云无声之乐。终身言而不足以化人，则其言如无有，是未尝言也。终身不言而人自化之，则虽不言，而若有以教之，是未尝不言也。其可不可？然不然？虽皆有所自，吾恶能知之。但然於所然，可於所可而已。物固有的然是然的然是可。吾亦以为无不然，无不可。非卮言日出，和以天倪，如何得他常久无争。久字与日出字相应。又推广言之，万物在天地间本同一种，皆太极二气五行之所生，但其赋形不同耳。其实此理此气屈伸消息相为禅代，始终循环莫得其伦序。此谓天均。均者，同也。何必较其是非。天均者即天倪，言其初端倪已如是。
　　庄子谓惠子曰：孔子行年六十而六十化。始时所是，卒而非之。未知今之所谓是之非五十九非也。惠子曰：孔子勤志服知也。庄子曰：孔子谢之矣，而其未之尝言。孔子云：夫受才乎大本，复灵以生。鸣而当律，言而当法。利义陈乎前，而好恶是非直服人之口而已矣。使人乃以心服而不敢蘁音悟，立句定天下之定。已乎，已乎。吾且不得及彼乎。
　　服知，从事乎知也。才，犹孟子云：天之降才也。大本，犹大初也。复灵，人心虚灵，昏於物欲，复之，使如初也。姜，逆也。定天下之定，天下自有定理，不过定其所定也。惠子闻庄子言孔子六十而化，以为孔子不过勤劳心志，而从事乎多知，未得为化。庄子曰：不然，孔子之言曰；夫受性於初而能返其虚灵。以生鸣则合於条律，言则合於法度。利义陈乎前，而知好恶是非。此儒者之事，但能服人之口而已。至於使人心服不敢违逆，此乃方是至人之道。又赞之曰：道止於此乎？止於此乎？吾且不得及彼至人乎？已乎以下皆孔子之言也。
　　曾子再仕而心再化，曰：吾及亲仕，三釜而心乐；后仕，三千锺不及，吾心悲。弟子问于仲尼曰：若参者，可谓无所县音玄其罪乎？曰：既已县矣。夫无所县者，可以有哀乎？彼视三釜、三千锺，如观雀蚊虻相过乎前也。
　　县？犹揭也。无所县其罪，言参之事亲可谓至孝，无所揭其罪。仲尼曰：其罪已揭矣，夫无所揭罪之人，岂以悲哀动其心哉？彼视三釜、三千锺，犹雀与蚊虻相过乎前，何足道哉！三千锺犹雀，三釜犹蚊虻。
　　颜成子游谓东郭子綦曰：自吾闻子之言，一年而野，二年而从，三年而通，四年而物，五年而来，六年而鬼入，七年而天成，八年而不知死、不知生，九年而大妙。
　　一年反其朴，二年知所入，三年无所不达，四年皆为吾用，五年随取而来，六年鬼神来合，七年与天为一，八年生死不足动其心，九年神妙不可测。
　　生，有为去声，死也。劝句公以其死也有自也，而生阳也，无自也。而果然乎？恶乎其所适，恶乎其所不适？
　　劝，勉也。公，称死者也。自，由也，生者有为，死者劝勉云。公以为死必有所由，如疾病刑戮皆由人致，而生者阳气自然发生，非由人为。其说果然乎？公将何所从，何所不从乎？
　　天有历数，地有人□，吾恶乎求之？莫知其所终；若之何其无命也？莫知其所始；若之何其有命也？有以相应也；若之何其无鬼邪？无以相应也；若之何其有鬼邪？
　　世之论天者，有历数之法论。地者，有人所考□之迹。此果足以尽天地之理乎。吾恶乎求之？人不能必其末后，贫富、贵贱、寿夭，如何是必有司之者，安得谓之无命；然赋予之初，谁实为之，安得谓有命。福善、祸淫有以相应，安得谓之无鬼；然颜夭跖寿又无以相应，安得谓之有鬼。此皆提醒死者之词
　　众罔两问#1於影曰：若向也俯而今也仰，向也括而今也被发；向也坐而今也起；向也行而今也止：何也？影曰；叟叟也，奚稍问也。予有而不知其所以。予，蜩甲也，蛇蜕也，似之而非也。火与日，吾屯也；阴与夜，吾代也。彼，吾所以有待邪，而况乎以有待者乎。彼来则我与之来，彼往则我与之往，彼强阳则我与之强阳，强阳者，又何以有问乎？
　　括，括发。叟，老人之称。稍，略也。彼，指形也。况乎，以之以训用。强阳，阳气之不正者。罔两与影譬如叟之与叟也。二叟相逢住世能几相问之时，不过稍稍而已。汝何必稍问也。予，影自谓也。予虽有此影，而不知其所以然之，故若曰影生於形，如蜩之甲，如蛇之蜕，此说似矣而非，甲犹是生於蜩蜕，犹是生於蛇。若影则遇火与日照之，则屯聚。遇天阴方夜则代去。无火日则虽有形不能为我影。如此看来，则彼之形虽能为吾影而必有所待。况罔两又用影之有待者乎。彼形来往，吾固与之来往，彼形强阳而吾亦与之强阳。强阳者本非血气之正，而影亦随之以见形，影皆非真实又何以问为？此段重出而语意尤超叟叟之喻，绝精此老胸中文字无限，又不可谓外不及内篇矣
　　阳子居南之沛，老聃西游於秦。邀於郊邀老子会郊，至於梁而遇老子。老子中道仰天而叹曰：始以汝为可教，今不可也。阳子居不答。至舍，进盥漱巾栉，脱履户外，膝行而前，曰：向者弟子欲请夫子，夫子行不间，是以不敢；今间矣，请问其过。老子曰：而睢睢盱盱骄恣自大貌，而谁与居。大白若辱，盛德若不足。阳子居蹴然变容曰：敬闻命矣。其往也，舍者迎将句，其家公旅舍之长执席，妻执巾栉，舍者避席，炀者避灶。其反也，舍者与之争席矣。
　　阳子居闻老子之言，深自抑损退晦，故不为人所窥。今依东坡苏氏说删去让王、盗跖、说剑、渔父四篇，而接列御寇之齐中道而反，遇伯昏瞀人合为寓言全篇。东坡《庄子祠堂记》云：当疑《盗跖》、《渔父》则真若诋孔子者，至於《让王》、《说剑》皆浅陋不入於道。反复观之，得其寓之终曰：阳子居西游於秦，遇老子其往也，舍者将迎其家。公执席，妻执巾，栉舍者避席，炀者避灶。其反也与之争席矣。去其《让王》、《说剑》、《渔父》、《盗跖》四篇以合於列御寇之齐中道而反。曰：吾惊焉，吾食於十浆而五浆先馈，然后悟而笑曰：是固一章也。庄子之言未终而昧者，剿之以入其言耳。
　　列御寇之齐，中道而反，遇伯昏瞀人。伯昏瞀人曰：奚方而反？曰：吾惊焉。曰：恶乎惊？曰：吾尝食於十浆而五浆先馈。
　　卖浆之家有十，而馈浆者居其半。
　　伯昏瞀人曰：若是则汝何为惊已？曰：夫内诚不解，形谍成光，以外镇人心，使人轻乎贵老，而整其所患。
　　内诚不解者，不能中虚也。外谍成光，不能只於无迹。外可间谍而成光采，遂为人所窥也。轻乎贵老者，不问人之有道与否，但以其老宿而尊贵之。，犹腌酿也。所患，谓舍其自然而从事外敬，故以为息也。
　　夫浆人特为食羹之货，多余之赢，其为利也薄，其为权也轻，而犹若是，而况於万乘之主乎。身劳於国而知尽於事。彼将任我以事，而效我以功。吾是以惊。伯昏瞀人曰：善哉观乎。汝处已，人将保汝矣。无几何而往，则户外之屦满矣。
　　保汝者，人归之，藉以保护也。《汉纪》萧、曹恐踰城保高祖。义同。
　　伯昏督人北面而立，敦杖蹙之乎颐。
　　敦，音顿，坚也。蹙之乎颐，以杖拄颐而皮肉皱也。
　　立有间，不言而出。宾音摈者以告列子，提屦跣而走，暨乎门，曰；先生既来，曾不发药乎？曰：已矣，吾固告汝#2曰：人将保汝果保汝矣。非汝能使人保汝，而汝不能使人无保汝也，而焉用之句。感豫出异也。必且有感，摇而本才，
　　豫，未然。才或作性。感之於未然所以出异，众之验必且有所感，则摇动尔之本性。
  </div>
  <div class="pagination">
   <a href="南华真经循本_page16.html">
    上一页
   </a>
   <span>
    ...
   </span>
   <a href="南华真经循本_page12.html">
    12
   </a>
   <a href="南华真经循本_page13.html">
    13
   </a>
   <a href="南华真经循本_page14.html">
    14
   </a>
   <a href="南华真经循本_page15.html">
    15
   </a>
   <a href="南华真经循本_page16.html">
    16
   </a>
   <span class="current-page">
    17
   </span>
   <a href="南华真经循本_page18.html">
    18
   </a>
   <a href="南华真经循本_page19.html">
    19
   </a>
   <a href="南华真经循本_page20.html">
    20
   </a>
   <a href="南华真经循本_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
