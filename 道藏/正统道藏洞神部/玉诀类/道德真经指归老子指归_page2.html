<!DOCTYPE html>
<html>
<head>
    <meta charset="UTF-8">
    <title>道德真经指归老子指归 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经指归老子指归 - 第 2 页/共 4 页</h1>
    <div class="content">　　指归：日昃阴生，燥至风起，溪谷小动，海波大兴，高下相临，差以百寻者，以其形大故也。千仞之岸，万丈之崖，物类登之，崖颓下颠，蚊虻蝼蚁适足以游翔，而犀象虎豹之麋骸者，以其形重也。飘风隆盛，发屋折木，石飞铁扬，山陵崩弛，而人血脉不为之伤者，以其暴大也。隙穴之风，不动鬓眉，及其中人也，生百病而成死亡者，以其纤介也。夫大国者，江海犀牛之徒也；而德化者，飘风隙穴之类也。故其福不可大生也，其利不可暴兴也，其善不可大处也，其恶不可大丧也。大生之则大亡，暴兴之则暴倾，大处之则大去，大丧之则大至。夫处尊之位，秉天下之机，威权之重，早已大矣。更大动之，则所失者多，故治大国若烹小鲜。施教令如风隙穴，犹恐眉过半额，丝出如纶。况乎纵情欲，轻四海，大有为，残百姓，则若虎豹之糜体，飘风之折屋，不亦宜乎。何以明之？庄子曰：夫饥而倍食，渴而大饮，热而投水，寒而入火，所苦虽除，其身必死。胸中有瘕，不可凿；喉中有疾，不可剥也；蚊虻着面，不可射也；虮虱着身，不可斫。何则？欲除小患，而生大贼也。是以明王圣主之治大国也，若柄纤微，若通小水，若察秋毫，如听无有若亡若存，若非若是，如行如留，如为如休，为在为不为之域，化在有无有之野，福微利鲜，言希禁寡，动於无形，功流四海。夫得其要者，动少而益多。失其机者，为多而益少。故知机微万夫之望，如无如有，不可示人也。夫何故哉？以道为父，以德为母，神明为师，太和为友，清静为常，平易为主，天地为法，阴阳为象，日月为仪，万物为表，因应为元，诚信为首。殊分异职，绳绳玄默，引总纪纲，举大要而求之於己。是以民如胎鷇，主如赤子，智伪无因，而生巧故无由而起，万物齐均，莫有盈损，和洽顺从，万物丰茂，鬼神与人，合而俱市，动於自然，各施所有。寂如无君，怕如无鬼，万物尽生，民人尽寿，终其天年，莫有伤夭。所谓以道花天下其鬼不神也。主若不仁，鬼若不神。主非不仁也，兼施博爱，德运六合，而无阿怜也。鬼非不神，浮於惚恍，载於纤微，经历万方，与时变化，神全万物，不以伤人也。非其鬼不神，其神不伤人。非不伤人，圣人在上，与天相参，人物顺比，大化流行，智故不作，奇物不生，莫之为满，莫之为盈，天下喁喁，万物齐均，既不起高，又不造深，不攻金石，不壅水泉，人不远徙，食不煞生，世皆可赏，莫之可形，草木黄而后落，人化尽而后终。是以圣人亦不伤人。是故天之所胞，地之所函，太一之所主，天一之所将，四时所归，五行所监，群臣毒害，变化运行，各有分部，不得相干，周流万物，莫之可伤。两不相伤。是故鬼神治阴，圣人治阳，治阴者杀偶，治阳者杀奇。虚无清静，鬼神养之；纤微寡鲜，鬼神辅之；盛壮有余，鬼神害之；盈满亢极，鬼神杀之。不属其类，圣人奉之；忠信顺善，圣人与之；雄俊豪特，圣人察之；作变生奇，圣人杀之。故动於阴者，鬼神周之；动於阳者，圣人制之。唯无所为者，莫能败之。圣人在上，奇不得起，诈不得生，故鬼以其神养物於阴，圣人以其道养物於阳。福因阴始，德因阳终，鬼神降其泽，圣人流其恩，交归万物，若性自然，流道沉德洽和同真。所谓两不相伤，故德交归焉也。
　　大国章
　　大国者地广民众，天下之所流人所归，天下之所交所亲比，天下之牝所贪利。牝以静胜牡胜有为，牝以静为下静以卑。故大国以下小国静顺之，则取小国自为来；小国以下大国静卑之，则取大国得所依。故或下而取之势胞人，或下而取於人形势禁。夫大国不过欲兼畜人为之君，小国不过欲入事人结和亲。夫皆得其所欲交以存，大者宜为下易以然。
　　指归：天地并起，阴阳俱生，四时共本，五行同根，忧喜共户，祸福同门。故所以为宁者，所以为危者也；而所以为危者，所以为宁者也。所以为存者，所以为亡者也；而所以为亡者，所以为存者也。安不忘亡者存，存而忘亡者危。何以明之？夫虎豹以其形容修广，爪牙坚强，肌肤盛大，毛物丰，文章明，故执百兽而制於人；荣华香草以其所有光曜芬香，故悦於众谷而伤其根；大国之君以其地广民众，势尊形宠，威隆名显，故张其邻国而危其身。有道则固於盘石，宁於太山；失道则危於累卵，轻於鸿毛。俱弱则先困，俱乱则先亡，是故大国者，霸王之梯而亡灭之阶也。是以大国之君，独立无偶，名山四塞，三面成阻，鸿川并流，万物浮下，为诸侯毂。膏腴之府，强大之尸#6，权势之主，偕不测之固，要阨狭之口。肥饶广易，方数千里，珍宝奇怪，无所不有，民鲜傜役，马牛从处，舟舆万数，兵食陵聚，居者安乐，过者留止，人如草木，畜满山野，耕桑田猎，得获深倍，故天下之所欲归，将相之所欲附匀车骑奋击，带甲百万，处易守险，形便地利，顺天而攻，顺地而守，悬人之命，制人之死，与之则有势，背之则失宗庙，故诸侯之所欲交，天下之所畏也。所谓大国者，天下之流天下之交也。施道足以并兼，尊宠足以发号，伐之足以崇仁，治之足以明义，兼之足以广地，得之足以为富，故诸侯之所好，而将相之所利也。是故自古及今，天下之牝，以静胜牡，千世不易，万世不变。夫何故哉？以虚受实，以无应有，不以为大，务以为小，不以为高，常以为卑也。牝以雌柔守，牡以雄而求之，故牝常以静胜牡。亢常以盈致悔，故大国宜为下。是故明王圣主之处大国也，施而不以置，下而不以求，地裹诸侯之国而无所不畏，德包诸侯之力而无所不事，折节下之以附人意，忠廉诚信以先士吏#7，割地东西以招贤俊，疾耕力织以裒畜积，结纵连横以戒不虞。发仓庾，散财币，养耆老，食孤弱，振穷达困，显岩穴之士。受而不取，授而不予，柔弱简易，无为而处。诸侯虽有贪鄙残贼，骄矜恃力，不好顺从欲图逆者，犹以文武之势、威德之重静而下之，则彼修身慎行，改过自新，割地献宝，归命杀身，请为子弟之国、藩墙之臣。所谓大国以下小国，则取小国者也。其处小弱也，因道而动，修理而行，富以舟舆，实以甲兵，忠顺诚素；尚朴贵耕，耕织有分，不取民有，上下和集，亲如父子，君如腹心，民如形体，国专和一，可与俱死，上下顺从，可与邻市。大国之君，虽负众强，上权右势，左德下仁，心如饥虎，怒如涌泉，不好施予，常欲吞人。犹以得天之心，获民之意，将相诚信，邻人之助，发源泉之敌，扬不测之威，辱身厚体，竭诚悬命，欸欸惓惓，事以清静，则彼神感精喻，心释意坏，怒移祸徙，与我为妖。小国以下大国，则取大国。取大国者，取得所依者也。上而取人者，形大势丰，德博权重，人之所利也。大国无为，镇有斯利。但常兼下，自取得人。下而取於人者，地狭民少，权轻德鲜，人之所易也。小国既轻，常被人易。为其所取，不得不廉。故不战而坏人之邑，不攻而降人之城，地广号尊，宗庙显，功德流，是大国之所期也。大国但能守雌，自期有此之益。交於大国，接和结亲，岁有灾害则大国忧之，邻国难至则大国救之，屈一人之下，伸万人之上，社稷尊，宗庙显，国富兵强，人物全济，延於无穷，小国之所愿也。小国下事人，人自忧之，所以获全者也。故接地邻境，悬权不动，先下先得，卑者制倨，静者胜躁，处大之势，小下大得。夫何故哉？自然之道，不可强致。水动下流，人动趋利，释下任事，众弱为一，出於不意，此强大之所以亡也。故大宜下之。大凌小必获天灾，小谦退必蒙众助，故大者宜为下。
　　道德真经指归卷之十竟
　　#1患害：原作『不害』，据秘册本改。
　　#2心意常欢：原作『心意常欢欣』，欣字衍，据怡兰本删。
　　#3自然：原作『旬月』，据秘册本改。
　　#4玄作：秘册本作『互作』。
　　#5结友：原作『结交』，据秘册本改。
　　#6强大之尸：疑作『强大户』。
　　#7士吏：原作『士史』，据怡兰本改。
　　道德真经指归卷之十一
　　蜀郡严遵字君平撰谷神子注
　　万物之奥章
　　道者，万物之奥开导物也，善人之宝体以弱也，不善人之所不保俟拘约也。美言可以市得所欲也，尊行可以加人比高爵也。人之不善好为逆也，何弃之有为宠削也？故立天子，置三公贤圣一也，虽有拱璧谓轻货也，以先驷马谓安居也，不如坐进此道言行修也。古之所以贵此道者人心和也，何不曰求以得谓势则也，有罪以免无以为也？故为天下贵尊宠奇也。
　　指归：木之生也，末因於条，条因於枝，枝因於茎，茎因於本，本因於根，根因於天地，天地受之於无形。华实生於有气，有气生於四时，四时生於阴阳，阴阳生於天地，天地受之於无形。吾是以知道以无有之形、无状之容，开虚无，导神通，天地和，阴阳宁，调四时，决万方，殊形异类，皆得以成。变化终始，以无为为常，无所爱恶，与物大同，群类应之，各得所行。所谓道者万物之奥。善人得之，以翕以张，清净柔弱，默默沌沌，仁宛和淖，润泽虚平，大小周密，纤微无形，玄达万事，以归无名。终始反覆，万福自生，动得所欲，静失所患，在人之上，威德自明，攻坚胜大，莫与为双。故善人之所宝者也。凶人得之，以发以张，坚刚以疏，实动以先，骄溢以壮大，盛满以强极，广修大以无疆，照察察以荧荧，显的的以彰彰。强大终小，不祸自生，动失所欲，静得所伤，心忧志削，乃反正常。神气烦促，趋翕去张，郁约而辞卑，拘制而体降，迫险而宾伏，悿怛而忠信，改容而易节，与君子同。罪定而言善，临死而爱身，一奉天数，变性易情，安贫乐困，卑贱为常，尊天敬鬼，视人如王，上比牛马，下列犬羊，天网以发，自然不听。吁嗟痛哉，为戒甚明。不善之人不以保身，乃以累真，及累之成，方悔不及。所谓临渴掘井，不若理於未乱。二者殊涂，皆由道行，在前在后，或存或亡。善人先道而存，凶人后道而亡。故言行者，治身之狱也。时和先后，大命之所属也。是以君子之立身也，如哈如聋，若朴若质，藏言於心，常处玄默，当言深思，发声若哭，和顺时适，成人之福，应对辞让，直而不饰。故言满天下而不多，振动四海而不速，连接万物而不有，辞动天下，各得所欲。美言可以市也。其经世也，气志窅冥而形容隐匿，居如惊恐，貌似不足，偆偆漻漻，消如冰释，遇时而伸，遭世而伏，与天同忧，中心恻恻，计画不行，随时反侧，谦虚止足，卑损自牧。乐下如水，久而不式，下之又下之，至於元极，天下应之，故能有国。尊行可以加人。夫何故哉？人之情性，乐尊宠，恶卑耻，损之而怨，益之而喜，下之而悦，止之而鄙，古今之通道而人心之正理也。贤者既然，小人尤甚，是故尊美言行，事无患矣。古之将民，何弃之有？桀纣之吏，可令顺善。秦楚之卒，可令顺善。所谓人所不善，何弃之有。故能得其心，天下可有；不得其意，妻妾不使。何以效其然也？夫爵尊天下，富有四海，威势无量，专权擅柄，人之所畏也。立天子也。去徒步，离卒伍，鸿举龙兴，起佐天子，发道扬德，施行所有，恩流万姓，光显祖考，人之所利。置三公也。以人之所畏，求人之所利，言不美，行不敬，虽执大璧、操珍物而进之，安车驷马而载之，则是贤者之心疑惑下否，玄圣深隐，君子不来。以天子有可畏之威，三公丰利人之禄，下修言利之美，但恃己以临人，执玉帛之惠，人不为之降，故云不如坐进此道也。言行修於内，则神气踰於外，无有驷马之劳、宝璧之费，海内之士响应风起，俊雄英豪辐至峰止，圣人下之，朝多君子。以坐进此道故。古之所以贵此道者，夫何故哉？言顺天地而不己，行合人心而不恃，名成而不显，功遂而不有。情性自然，不以为取，将以顺道，不以为己，万物归之，为天下宰。所谓不求以得，有罪以免，故为天下贵也。
　　为无为章
　　为无为为无形也，事无事事无声也，味无味味无名也。大小多少功德明也，报怨以德报未生也。图难於易虑未成也，为大於细作窅冥也。难事作於易毳生坚也，大事作於细巨始绵也，是以圣人谓明君也终不为大事微纤也，故能成其大功配人也。轻诺者必寡信不可然也，多易者必多难不可权也。圣人犹难之常计患也，故终无难始卒全也。
　　指归：神明之数，自然之道，无不生无，有不生有，不无不有，乃生无有。由此观之，忧不生忧，喜不生喜，不忧不喜，乃生忧喜。故居祸者得福，居福者得祸，祸福之主，在於元首。为之无形，听之无声，无形声则深远，故无功之功大而有功之功小，有德之德薄而无德之德厚。能体不无不有而生无有，非祸非福能转祸福。鉴在机前，为於未有，故深远大厚也。是以圣人不为有，不为亡，不为死，不为生，游於无有之际，处於死生之间，变化因应，自然为常。故不视而明，不听而聪，扶安天地，饰道养神，提挈万物，帝国治民，解情释意，俱反始真。所谓为无为之为，应变化之宜而已。未尝有知，故能无所不为也。不为生业，不为起事，不加以仁，不施以利，教以不能，导以无识，绝民所乐，以顺民情，纵民所恶，以得民意也。出夭伤之户，入长生之路，翱翔玄冥，优游太素，昧昧茫茫，莫知其故，敦若昏晦，天下无事。所谓事无事之事，变已然之意而已。未尝生思，故能至於无事。味之於无味，察之於无形，故能分同异之类，明是非之情。为之未有，定之未倾，勇功不见，知名不称，福不得起，祸不得生，无福之福，与於无声，无祸之祸，息於无名，主安民乐，天下太平。所谓味无味之味，察未萌之类而已。未尝有意，故能无所不遂。故主患而忧之，长福而救之，戮君而死之，辱父而雠之，造难而折之，作乱而灭之，召寇而杀之，招逆而伐之。勇功见而与天违，知名兴而与道反。动而民悦者，劳而德小；为而民喜者，为而恩少。若不能为无为，事无事，则夫前大多之利，获此小少之恩，大小有殊，咎患不免，故云大小多少也。是以忠信沮坏，正事消亡，自然伏窜，知故翱翔。窃功者显，偷权者彰，暴乱者利#1，邪伪者昌。是非覆逆，天下大倾，物失其命，家国以丧。故善除患者，不若无患之大也；起事致治者，不若默然者之贵也。此即不言之益，无为之贵。是以君子动未始之始，静无无之无，布道施德，变化於玄，怒於不怒，言於不言，攻於不敢，守於无端，威於不武，报怨未萌。德是理之根，怨是事之末。欲息末归本，唯修德反真，则事物未成而冥化矣。故云动於未始，言於不言，即报怨以德。图难於易，治其本根，绝之未兆，使不得然，事如秋毫，功如太山。为大於细，治之丝丝，敬而慎之，若始若新，不为所欲，不求所便，常与事反，独守其元，与时俱益，日进无疆，虽欲不大，事物自然。是图虽於易，为大於细矣。是故大难之将生也，犹风邪之中人。未然之时，慎之不来；在於皮毛，汤熨去之；入於分理，微箴取之；在於藏府，百药除之；入於骨髓，天地不能忧，而造化不能治。所谓难事作於易也。夫大事之将兴也，犹水之出於山也。始於润湿，见於涟涟，绵绵涓涓，流为汉谷，汨汨汤汤，济舟漂石，以成江海，深大不测。大事之作於细者也。是以圣人之建功名也，微故能显，幽故能明，小故能大，隐故能彰，志在万民之下，故为君王。威振宇内，四海尽匡，悬命受制，莫有能当，德与天地相参，明与日月同光。圣人终不为大，故能成其大也。故言多诺者，事众而信，不可然也；心多所易者，难积而变，不可推也。轻诺必寡。信，多易必多难，理所然也。是以圣人心默。而不动，口默而不言，目默而不视，耳默而不听。动如天地，静如鬼神，不为而成，不言而信，进则无敌，退
　　则不穷，身无纤介之忧，国无毛发之患。圣人体道，不事有为，与真合德，自然无患，故终无难。夫何故哉？危於不危，亡於。不亡，昭然独见，运於无形。不危之时，常以为危，不亡之时，常以为亡，战战栗栗，为之未有，故免危亡也。
　　其安易持章
　　其安易持国与身也，其未兆易谋祸与患也，其脆易破患始生也，其微易散患未宁也。为之未有然未然也，治之未乱化本原也。合抱之木人手连也，生於毫末如未萌也；九重之台积如山也，起於累土生无根也；百仞之高干云霄也，始於足下起无分也。为者败之败所成也，执者失之所欲离也。故圣人无为则无败知自来也，无执则无失福自来也。民之从事动有之也，常於几成而败之败所治也。慎终如始反其初也，则无败事举无尤也。是以圣人谓明君也，欲不欲思无思也，不贵难得之货珠玉财也；学不学事虚无也，复众人之所过去末华也。辅万物之自然助天地也，而不敢为奉素真也。
　　指归：未疾之人，易为医也；未危之国，易为谋也；萌牙之患，易事也；小弱之祸，易忧也。何以效之？庄子曰：任车未亏，僮子行之，及其倾覆也，颠高堕谷，千人不能安。卵之未剖也，一指摩之；及其为飞鸿也，奋翼凌云，罶缴不能连也。胎之新乳也，一绳制之，及其为牡也，罗网不能禁也。虎也执群兽，食牛马，剑戟不能难也。故涟滴之流，久久而成江海；小蛇不死，化为神龙。积微之善，以至吉祥；小恶不止，乃至灭亡。是故继体之君，无怨无恶，将相和一，百姓宾伏，邻国交市，无有谗贼，平易不动，上下和集。当此之时，守之不用威，持之不用力，无为无事，莫之能克。其安易持。及至国家将危，万民将殆，患害将兴，萌而未兆。当此之时，安危在己不在於彼，谋之不必圣人，忧之不必力士，正之於枕席，而患祸以亡矣。其未兆易谋也。及至人君失道，大臣怨憝，邻国不市，百官衰废，祸患已生，小弱柔毳。当此之时，贤人深谋，生事起势，未动而患危，不加而祸碎。其脆易破。及至人君失正，大臣谋误邻国怨恨，百姓犹豫，患祸已起，根本末据，奸雄将兴，未得人助，或合而不结，或结而不固。当此之时，尊贤下众，折肝胆，听微练，求过於己，患心不怨，谋士底兵，未发而散。其微易散，然已难於未兆。故祸福作於无名，存亡生於微妙，二者云错，变动风号，屈伸波浑，进退殽乱，听之不可闻，视之不可见，机巧不能事，智慧不能判。存亡祸福之机，微妙浑般难见。是故圣人化之以道，教之以身，为之未有，治之未然，不置而物自安，不养而物自全，动与福同室，静与祸异天，窅窅冥冥，莫睹其元。治之未乱，正之未倾，禁奸之本，制伪之端，闭邪之户，塞枉之门。萌牙未动，形兆未生，绝之未见，灭之未存，教以无教，导以无名，知以无知，状以无形，治不得起，乱不得生，天下无为，性命自然。此为之於未有，治之於未乱也。夫太山之木，本据於阴，末托於阳，垂枝布叶#2，华实青青，大而合抱，高连百寻者，生於无大，成於不为。所谓合抱之木，生於毫末者也。九重之台，广大拟於丘陵，百仞之高，昭昭冥冥，干於青霄者，以为卑小，不为高大也。九重之台，起於累土；百仞之高，生於足下是也。故为大者不大，为小者不小，为高者不高，为卑者不卑，不大不小，乃生大小，不高不卑，乃生高卑。故为之者，不为之迹也；不为者，为之涂也。不大不小，不高不车，即不为者是为之涂也。而大小高卑，即为者是不为之迹也。是以为成者败，为利者害，为生者死，为兴者废。执所欲者所欲亡，执所思者所思逝，执其身者其身段，执其神者其神退。所得无为之涂而执有无之迹，所谓为者败之，执者失之者也。故圣人无为为之以生万物，无执执之以制所欲，犹二匠之造高台，而天地之生巨木，自然而已。无为无败，无执无失。夫道德不嫉，神明不贼，和无不通，大无不克，存亡自从，吉凶自得。同道而道得之，同失而失得之。人穷事败者，释自然而任知力，去其反而处其覆。夫何故哉？以求所求而欲所欲。人之从事常於几成而败者，以有求欲而失根本故也。夫诚能慎终如始，为所不欲，守所不处，动於未元，反於未始，为若不为，有若不有，虽若不成，物自然也。始背於道，终不失之，故无败也。夫使神扰精浊，聪明不达，动失所求，静丧所欲者，货与学也。唯能炼情易性，变化心意，安无欲之欲，乐无事之事者，道与德也。货则扰神，学则生伪。能欲不欲则不贵於货，学不学则日损归真，斯乃合於道德，何众过之不复也。是故想道如念亲#3，恶货如失身，思无思之思，求无求之求，明白四达，以学不知，巧雕万物，以学不能，反众人之所务，而归乎虚无。欲不欲而造虚玄，学不学而穷妙极，达人之所不能通，穷人之所不能测，成人之所不能为，有人之所不能得。心志玄玄，形容睦睦，卧如死尸，立如槁木，不思不虑，若无所识。使物自然，令事自事，空虚寂泊，身无所与，万物纷纷，各如其处，魁如阜楬，澹如巨表，举错废置，常与物反，万物应之，故能深远。天下大覆，与神运转，辅天助地，不敢生善。以辅万物之自然而不敢为也。
　　善为道者章
　　古之善为道者自治然也，非以明民无所信也，将以愚之塞其心也。民之难治不可均也，以其知之去忠信也。以智治国益事文也，国之贼伤害民也；不以智治国守素真也，国之福民命全也。知此两者祸福门也，亦楷式正之元也。常知楷式施王身也，是谓玄德莫见闻也。玄德深矣不可见也，远矣不可存也，与物反与神殊也，至於大顺天下淳也。
　　指归：道德神明，清浊太和，天地人物，若末若根。数者相随，气化连通，逆顺昌衰，同於吉凶。道德之意，天地之心，安生乐息，憎恶杀伤，故命圣人为万物王。利物受其福，不利则获其恐，圣人大惧，恐后有患，深原所由，莫善自然，自然之路，要在无形。何以明之？庄子曰：夫天地不知道德之所为，故可为然也；万物不睹天地之所以，故不可存也#4，万民不识主之所务，故可安也；四肢九窍不谕心之所导，故可全也。夫万物之有君，犹形体之有心也。心之於身，何后何先？流行血脉，无所不存，上下表里，无所不然，动与异事，虚以含神，中和外否，故能俱全。是以昔之帝王经道德，纪神明，总清浊，领太和者，非以生知起事，开世导俗，务以明民也，将以涂民耳目，塞民之心，使民不得知，归之自然也。所谓古之善为道者，非以明民，将以愚之。是以立民於昭昭，而身处乎混冥，教以不知，导以无形，孝悌不显，仁义不彰，君王无荣，知者无名。无教之教，洽流四海，无为之为，通达八方，动与天地同节，静与道德同容，万物并兴，各知其所，名实俱起，各知其当。和气流通，宇内童蒙，无知无欲，无事无功，心如木土，志如死灰，不睹同异，不见吉凶，故民易治而世可平也。是故安者民之所利也，生者民之所归也，民之所以离安去生而难治者，以其知也。民知则欲生，欲生则事始，事始则功名作#5，功名作则忿争起，忿争起则大奸生，大奸生则难治矣。所谓人之难治，以其知多故也。故以知为国，则天下智巧诈伪滋生，奇物并起，嗜欲无穷，奢淫不止，邪枉纤纤，豪特争起，溪谷异名，大祸兴矣。臣惑其主，子乱其父，以白为黑，以亡为有，名变实异，劫杀生矣。恍恍不可安，易易不可全，卷甲轻举，海内相攻，死者无数，血流成川。悲痛怨恨，气感皇天，星辰离散，日月不光，阴阳失序，万物尽伤，山枯谷竭，赤地数千，天下穷困，至於食人。非天之辜，上好智能而教万民也。好智之过遂至於此，所谓以智治国国之贼，信不虚也。废弃智巧，玄德淳朴，独知独虑，不见所欲，因民之心，塞民耳目，不食五味，不服五色，主如天地，民如草木，岩居安处#6，安乐山谷，饮水食草，不求五谷。知母识父，不睹宗族，沌沌偆偆，不晓东西，男女不相好，父子不相恋，不贱木石，不贵金玉，丛生杂处，天下一心，八极共旨，九州同风。蠹虫不作，毒兽不生，神龙与人处，麟凤游於庭。翔风□□，醴泉涓涓#7，甘露漠漠，朱草荣荣，嘉禾丰茂，万物长生。非天之之福，主知不知而名无名也。不知之知，不名之名，同乎道矣，岂不然也。是以暗智识愚，与道同符，知愚知智，与道同旨。政教由之，或病或利，明於病利，大平自至，明於利病，万物自正。用智治国，为祸为则；不用智理国，为福为德。此两者之行，可为楷式。常知楷式，是谓玄德。是故愚智之识，无所不克，清净宁地，为类阴福，众世莫见，故曰玄德。玄德深矣，不可量测；远矣，不可穷极；与物反矣，莫有能克。所谓玄德深远与物反矣。玄德之沦，罔荡挽遁，恍惚无形，反物之务，和道德，导神明，含万国，总无方。六合之外，毫厘之内，靡不被德蒙仁，以存性命，命终天年，保自然哉。所谓至於大顺者也。
　　江海章
　　江海所以能为百谷王者所因然也，以其下之下百川也，故能为百谷王无不臣也。是以圣人谓明君也，其欲上民处至尊也，以言下之顺民心也；其欲先民无祸患也，以身后之先安民也。故在上为人元也，而民不重民以存也，居民之前为民倡也，而民不害民以明也。天下乐推而上之民以全也，而不知献民以安也。非以争去其身也，故天下莫能与之争无不胜也。
　　指归：道德不生万物，而万物自生焉；天地不合群类，而群类自托焉；自然之物不求为王，而物自王焉。故天地亿万而道王之，众阳赫赫而天王之，阴气漻漻而地王之，裸者穴处而圣人王之，羽者翔虚而神凤王之，毛者跖实而麒麟王之，鳞者水居而神龙王之，介者泽处而灵龟王之，百川并流而江海王之。凡此九王，不为物主而物自归焉，无有法式而物自治焉，不为仁义而物自附焉，不任知力而物自畏焉。夫何故哉？体道合和，无以物为而物自为之化。是故江海之王也，非积德政，累仁爱，流神明，加恩惠以怀之；又非崇礼义，广辞让，饰知故，设巧能以悦之也；又非出奇行变，起权立势，奋武扬威，重生累，息百事以制之也；清静处下，虚以待之，无为无求，而百川自为来也。百川非闻海之美，被其德化归慕之也；又非拘禁束教，有界道，画东西而趋之也；然而水之所以贯金触石，钻崖溃山，驰骋丘阜，以赴随江海无有还者，形偶性合，事物自然也。由此观之，卑损之为道也大矣，百害不能伤，知力不能取，不战而强，不威而武，默然无为，与万物市。夫溪谷为卑不为东西，故能达而不穷；江海处下不为广大，故能王而不休。江海所以能为百谷王者，以其善下之故，信矣夫。是以明王圣、王之欲尚民也，以自然之性，盛德之恩，容卑辞敬，比於庶人，视身如地，奉民若天，昭然独知而不可测，卓尔独能而不可原，深察博达而不可塞，聪明并流而不可壅，不以役物，反以后民。圣人虽有如此之能，不以上人，以其言下之，不以先人，以其身后之，故人乐推而不厌也。故民履之如地，托之若神，常在民上，王土配天。其欲先人，处穷宠，秉至尊，长生久视，乐以无患，则去志无身，以安万民，身劳而民佚，身后而民先，在上而民以生，在前而民以安。民以生，故戴之而不以为重；民以安，故后之而不以为患。人所以戴之而不为重者，以其於人有益，故居人前而人不害。是以天下推而上之，引而先之，喜而不倦，乐而不厌。故圣人之王也，非求民也，民求之也；非利民也，民利之也；非尚民也，民尚之也；非先民也，民先之也。故能极弊通变，救衰匡乱，以至太平，上配道德，下及神明，沦唐唐，含冥冥，驰天地，骋阴阳。夫何故哉？以去心意而后其身也。是故不争之德，因人之力，与道变化，与神穷极，唯弃知者，能顺其则。夫如是者，岂有人与争也。故王事自然，不得妄起，得之全命，持之有理，圣知有性，治之有道。失其理则王事不成，去其道则性情不则，是以圣人信道不信身，顺道不顺心，动不为己，先以为人，无以天下为，故天下争为之臣。诚哉是言。为国之宝，千帝万王不能行，唯得少分即为物主。有始无终，还复困穷。能同其妙，不遗身殃。是谓袭常，永无疆也。
　　天下谓我章
　　天下谓我与我名也大似不肖象无形也。夫唯大德隆盛也，故似不肖反类病也。若肖众所荣也，久其小矣逆天行也。我有三宝道之用也，持而保之心所从也。一曰慈悲初伤也，二曰俭慎微己也，三曰不敢为天下先托后行也。慈故能勇弱生强也；俭故能广俭生长也；不敢为天下先任自然也，故能成器长后生先也。今释慈且勇为坚刚也，释俭且广为大彰也，释后且先为物唱也，则死矣大命丧也。夫慈，以战则胜民用情也，以守则固得民诚也。天将救之与敌殃也，以慈卫之苞以生也。善为士者不武去强梁也，善战者不怒忠威暴也，善胜敌者不与反为常也，善用人者得其心也为之下言行尊也。是谓不争之德福自萌也。用人之力获其功也。是谓配天与天同也，古之极圣道穷也。
　　指归：物有同而异，有异而同，有非而是，有是而非，此君子之所以无患，而众世之所以忧悲也。日月出入异而明同，贤愚形容同而心异，君子则能同尘而无患，小人则欲出众，故有忧。故云有同而异，有是而非。何以效之？庄子曰：夫日月之出入也同明，人之死生也同形，春秋之分也同利，玄圣之与野人也同容，通者之与闭塞也同事，道士之与赤子也同功。凡此数者#8，中异而外同，非有圣人莫之能明。是以天下嫌疑，眩耀结构，纷缪是非，是以圣人似不肖。天下皆谓我大似不肖也。夫何故哉？得道之士，外亡中存，学以变情，为以治己，实而若虚，浑浑冥冥，若无所以，容疏言讷，貌朴而鄙，情达虚无，性通无有，寂泊无为，若无所止，遁名逃势，与神卧起，执道履和，物无不理，不合时俗，与天地友。众人僭伪，以直为丑，殃涂异指，谓之病矣。夫唯大，故似不肖，所以人谓之为病。夫小人则不然，博学多识，以钓智名，异行显功，以疑仁贤，诈世治俗，饰辞盛容，卑体阿顺，以揄爱恩，先指承意，以获众心，朋党相结，多挟贼人。劳鲜而禄重，功寡而爵尊，国贫而家富，主微而身贵。动权生变，窃乘盛势，名号隆盛，震动境外，憍奢暴逆，纵恣不制，顺心而卑，情忤而夺，动丧民命，静生物秽，张目而物伤，开口而民害。此时俗之所荣，而世之所谓肖者也。若然者，道德所离，神明所去，天地所憎，阴阳所恶，物类不比，民人不附，动无所不终，静无所不得，生为患害，死为福喜，众俗迷妄，浸以相导，所获者微，其日甚久。若肖久其细也。故得道之士则不然，体虚积慈，视物如己。一曰慈。检形促容，归於微纤。二曰俭。玄默托后，不为物先，合和顺理，以应自然。三曰不敢为天下先。动静与众反，出入异门户，不以勇勇，故不怒而天下恐。慈故能勇。不以广广，故不施而天下往。俭故能广。不以先。先，故不言而天下长。不敢为天下先，故能成器长也。是故出慈入勇，出俭入广，释后且先，反和逆神，动违自然，福与之远，祸与之邻，大命以绝，神气散分，天地不能安，道德不能存，临死不觉，怨命尤天。非命薄也，非人贼也，安憍乐势，废道而上力也。所谓释慈且勇，释俭且广，释后且先，则死者也。夫慈之为行也，甚和以真，动得人力，静合天心，卑损弱小，为万物君，匡世救俗，和顺天人，战不可败，守不可攻。夫慈，以战则胜，以守则固者也。夫何故哉？天地并生，变化无穷。方战之日，地为之动，天为之震，天降变怪，地出风盲，鬼神并见，为敌起殃，佑我将相，助我万民，怒我士卒，以至群生。牛绝其纼，马绝其粮，飞禽拊翼，兽下而行，虎兕可战，攫鸟可将，敌人惊恐，伏甲受兵。天将救之，以慈卫也。故贤佐胜将之立身也，不强不大，不坚不刚，柔弱畏武#9，敌即消亡。善为士者不武。战则损心外意，崇体和平，辞小托后，动静应天，不以愠起怒，不以武兴兵。善战者不怒也。其欲胜敌，常以反行，计运无形，以收敌神，动因彼之所有，变因彼之所为，反之覆之，以处其奇。故使彼邪我正，彼言我听，彼怒我喜，彼动我静，开其所利，以利其命。善胜敌不争也。用人则下之以言，示之以利，陈之以诚，使之自至。善用人者为下。是以不争不求，以得民意，以顺民心，秉其要忌。是不争之德也。彼人离散而我顺比，敌欲不亡而不能，我欲不存而不得。是用人之力也。当此之时，道为之无，德为之始，神明为经，太和为纪，清浊为家，万物为子，三光为佐，四时为辅，静为物根，动为化首，物类托之，无有患咎，德与天齐，久而不殆。自今及古，圣智之道，变化终始，自天而王，皆由此矣。是谓配天古之极也。
　　道德真经指归卷之十一竟
　　#1暴乱者利：原作『暴乱先利』，据秘册本改。
　　#2垂枝：原作『双枝』，据秘册本改。
　　#3是故：原作『是人』，据秘册本改。
　　#4不可存也：『不』字疑衍。
　　#5功名：原作『坊名』，据怡兰本改。
　　#6安处：疑作『穴处』。
　　#7涓涓：原作『涓须』，据怡兰本改。
　　#8此数者：『此』原作『比』，据秘册本改。
　　#9不坚不刚，柔弱畏武：原作『不坚不柔，刚弱畏武』，据秘册本改。
　　道德真经指归卷之十二
　　蜀郡严遵字君平撰谷神子注
　　用兵章
　　用兵有言陈纪纲也：吾不敢为主不为唱也而为客后民行也，不敢进寸不忍丧也而退尺幸彼还也。是谓行无行志反行也，攘无臂亦不伤也，执无兵敌无应也，仍无敌前无人 也。祸莫大於轻敌自恃专也，轻敌几丧吾宝失自然也。
　　指归：道无不有，有无不为，体和服弱，括囊大威，生育群类，莫有能违，无有形象，为万物师，得之者安，失之者危，天地体之，久而不衰。何以效之？庄子曰：夫阴而不阳，万物不生；阳而不阴，万物不成。由此观之，有威无德，民不可治；有德无威#1，宗庙叉倾；无德无威，谓之引殃，遭运时变，身死亡国。故人主者，国之腹心也；兵者，国之威神也。夫天地之间，万国并兴，小大愚智，皆愿为君，智尽而服，力屈乃穷，非有余力，而屈膝乐为人臣也。是以明王圣主，放道效天，清静为首，和顺为常，因应为始，诚信为元，名实为纪，赏罚为纲，左德右威，以应不祥，天下仰制，莫能毁伤，故国可保而民可全也。夫德之与兵，若天之与地，阴之与阳，威德文武，表里相当，隐之玄域，不得已而后行。故人君失道，好战自损，正事不修，邪事作起，强大憍奢，纪灭钢弛，雕琢官室，盈饰狗马，高台大囿，声色在后，刳屠忠谏，尊宠姣好，简傲宗庙，欺侮诸父，残贼暴虐，孤人稚子，反逆天地，刑戮阴阳，黥劓道德，破碎神明，和气溃浊，变化不通，冬雷夏霜，万物夭伤。纵横击搏，谋图不祥，大国惊怖，小国奔亡，老弱离散，啼哭而行，天下愤怨，万民思兵，相率而起，我为后行。夫何故哉？惟彼先祖，皆有神明之德通於天地，圣智之劳加於万民，故剖符丹书，受土赐姓，列为君王，光显祖考，业流子孙。是天地之心，万载之功。而继体者不务屈身厉节，摩精炼神，修道行德，以奉其先，乃忽小善而易小恶，日以消息，月以陵迟，宗庙崩弛，国为丘墟，族类离散，长无所依，鬼神孤魂，无所栖息。乎嗟夫，岂不衰哉。是以喻我豪俊，说我士卒。用兵有言。卷甲释兵，且令休息，激役心移，幸於反覆，改过自新，变容易则。不敢为主而为客也。遂往不反，为天下贼，百姓穷极，财殚力屈，海内之忧，日以长息，苍天降应，祸集其国，虽欲未诛，自然不得，天人同心，我不能克。不敢进寸而退尺也。故事为而神否，身往而志还，形反我志，事逆我身。行无行也。悲彼先圣，伤彼万民，无罪於天，遇此何辜。虽曰忽然，民命在兵，发号申令，效以信诚。先服者赏，后服者伤，小下者利，大下者昌，壤邑者爵，降城者封，城邑不下，未克勿丧。有罪者免，有能者官，老弱得养，死者得葬。攘无臂示不伤。德泽洽润，恩爱流行，慈惠和结，众情发扬，默然为之，神气相通。执无兵也。彼三军与我同心，奸为我使，盗为我工，教我以其计虑，告我以其地形。因彼所有，奇变乃通。法律不苛，险阻虚空，天人相得，胜出若神，前无留敌，计谋不丧，敌虽众多，与我构因，两军相距，前若无人。仍无敌也。战虽万全，敌不可易。易敌生奸，亡时失利，福去祸来，为天所疾。祸莫大於侮敌。是故虽获天佑，得人之助，犹守之以忧，持之以畏，出险乘虚，宿舍有备，休息处便，叉依水草，填隙塞恶，与敌相距。若侮敌则亡，故不得不尔。变运无形，奇出无眹，错胜无穷，功战无有，深微窅窅，变化无始，自我亲近，不知我之所为，彼之知力，何得於己。故在家者晏然而乐，在师者欣然而喜。人怀至诚，若为其子，去家越境，若众趣市。疾耕力织，暮休早起，奇入模列，不敢独有，以供师徒，如奉父母。悬权争胜，敌人不起，未战而海内正，不攻而诸侯下。天地所覆载#2，日月所照睹，皇皇莫莫，各安其土。夫何故哉？慈哀发动，因天之心，不敢由於我也。兵相望，哀者胜。
　　言甚易知章
　　吾言甚易知明无明也，甚易行行无行也。而天下莫能知寡能通也，莫能行鲜能从也。言有宗祖不言也，事有君归自然也。唯无我知与我殊也，是以不吾知不我知也。知我者希谓人民也，则我贵矣我独真也。是以圣人谓明君也被褐薄其身也而怀玉厚其神也。
　　指归：夫无形无声而使物自然者，道与神也。有形有声而使物自然者，地与天也。神道荡荡而化，天地默默而告。荡而无所不化，默而无所不告。神气相传，感动相报，反沦虚无，甚微以妙，归於自然。无所不导。故言言之言者，自然之具也。为为之为者，丧真之数也。无为无言者，成功之至而长存之要也。是以圣人言不言之言，为不为之为，言以绝言，为以止为。绝言之道，去心与意，止为之术，去人与智，为愚为悫，无知无欲。无欲则静，静则虚，虚则实，实则神。动归於太素，静归自然，保身存国，富贵无息，群生得志，以至长存。此言之易知而事之易行者也，而天地莫能知莫能行也。夫何故哉？世主好知，务顺其心，不睹大道，不识自然，以为为为，以言言言，息知生事，以趣所安，寖复以为俗，终世被患，性变情易，深惑远迷，精浊神扰，外实内虚，强默生咎，强静生患。故视之而不见，告之而不闻，非以自嫉，以为不然。不闻忠告，非嫉己身，谓无此理，故不行也。夫圣人之言，宗於自然。祖於神明，常处其反#3，在默言之间。甚微以妙，归於自然，明若无见，听若无闻，通而似塞，达而似穷。其事始於自然，流於神明，常处其和，在为否之间。清静柔弱，动作纤微，简易退损，归於无为。此言有宗事有君也。虚无以合道，恬泊以处生，时和以固国，立教以畜民。养以无欲，导以自然，赠以天地，赐以山川，富以年岁，贵以有身，虞以无忧，宁以无患，无欲之不得，无乐之不存。民若无主，主若无民，亡於知力，依道倚天，万国和顺，并为一君。是事之盛而业以隆者也，而天下谓之不然。道使之然，理无所惑。智有昧者故不信之也。夫世之莫我知者，非我道小而不足以知也，又非我之事薄而不足为也，又非世之好败恶成、喜祸乐患而故不我从也。天性与我反，情欲与我殊，智陷於情欲，终世弱於所闻#4；神气不我我而心意不我然。是以不我知也。故其明不我能见，聪不我能闻，是以深言反而受谤，大行远而得毁，独见之明不用於世，独闻之聪见羞於民。事顺神明者不合於俗，功配天地者不悦於众。知我者希。夫至论大言者，总百变，要万方，剖判毫厘之内，明显虚无恍惚之外，周密无间，归於漭昧。此乃小节之士所不能闻，而隅曲之人所不能逮也。夫鸿鹄高飞，终日驰骛而不知宇宙之外；制法之人、拘教之士累年学问，终身谈论而不知道德之大也。且神明有所不能领，天地有所不能理，况乎守众世之论，不睹大要之所由，不亦宜乎？是故众俗之所薄贱，而得道者之所独遵也。则我贵也。是以圣人知而弗为，能而不任，仁义而不以为号，通达而不以为名，坚强而不以为显，高大而不以为荣。言不可闻，动不可形，心若江海，志若苍天，废为以立道，损善以益性。寂然荡荡，莫之能明，皎然昭昭，莫睹其情，颓然默默，魁然独存，薄外厚内，贱己卑名，去众离俗，与道为常。被褐怀玉。
　　知不知章
　　知不知，上反无意也；不知知，病识无识也。夫唯病病无巧利也，是以不病害不众也。圣人不病无忧思也，以其病病道不知也，是以不病患不比也。指归：道德之教，自然是也。自然之验，影响是也。凡事有形声，取舍有影响，非独万物而已也。夫形动不生形而生影，声动不生声而生响，无不生无而生有，覆不生覆而生反。故道者以无为为治，而知者以多事为扰，婴儿以不知益，高年以多事损。由此观之，愚为智巧之形也，智巧为愚之影也。无为，遂事之声也；遂事，无为之响也。智巧，扰乱之罗也；有为，败事之纲也。愚以无为，若形与声，本也，故能生智巧。有为若影与响，末也，故乱败。故万物不可和也，天地不可适也。和之则失和，适之则失适。弗和也而后能和之，弗适也而后能适之。言有为智用，逐迹波生，和适之理，与时湮灭。故为则不可，不为则可也。故安不知危#5，乱不知治。若影随形，无所逃之也；不动求影，无所得之也。故知而绝知，不困於知。自能亡也，故不困也。不知用知，亦不困於知。虽亡其用，亦不知用之为用，所以俱不困也。其所以不困则异矣，而於为不困则一也。二俱不用则一也。然绝知则为己，用知则为人，故异也。是故圣人操通达之性，游於玄默之野，处无能之乡，托不知之体，寂若虚空，奄忽如死，心无所图，志无所治，聪明运动，光耀四海，涂民耳目，示以无有，庖厨不形，声色不起，知故不生，祸乱息矣。不言而宇内治，无为而天下已，民俯而无放，仰而无效，敦悫忠正，各守醇性，惘惘洋洋，皆终天命。死者无谥，生者无号，若此相继，亿万无量。以能知不知，有此之益，故称上者也。其次情无所乐，性无所喜，心无所安，志无所利，疾不知孝，病不知弟，既不暗仁，又不识义，无有典礼，守其贞干，一如麋鹿，一如鸿雁，不在忧喜，亦不离乱，若盲若聋，无所见闻，主无宫室，民无城郭，国无制令，世无耻辱。以体不足之知，所以能为似病之行。故云不知知病，识无识也。病故不病，与道相托，不言不为，威德自作。天地和顺，浑沌磅礡，涸若浊流，焕若俨客，人物皆愚，归於寂寞，动无形脔，静无坼堮，主民俱昌，天下哑哑，亡於小利，而享大福。默而治者，计不能计，而度不能度。圣人常似於病，所以不病，故能与道通同，非所计度。若异於此，则知故生而邪伪作。何以效之？夫道德废，淳朴亡，奇物并作，知故流行，礼节起，分度明，万物有条贯，百事有纪纲。封疆画界，治邑屋，州乡里。国有忠臣，家有孝子，录内略外，双身为友，损彼益此，务以相厚，强大重垒，小弱亡有。郊祀天地名山大水，封於太山，禅於梁父，流渐相承，或然或否。断狱万数，黥人满道，臣杀其君，子杀其父，亡国破家，不可胜数，天下享其知故之利，获於死亡之咎。不知之知，而强知於不知，即有此之真知。由此观之，绝知为福，好知为贼，亦明矣。故使有德之君变志易心，生息万事以教其民，祷祝请福以至大治者，自然不听也。令有德之君暂背道兴欲，则福不成福，礼之所以然者也。使彼亡国之君废智去欲，绝为止事，修道行德，弃其心意而欲死亡者，形亦不从也。今亡国之君暂回心向道，则亡不成亡，故形不从。是故趋舍废置，王道之形声也。吉凶存亡，趋舍之影响也。夫圣人所以能动与天和，静与道合，既能保身，又能全国，翱翔乎有为之外，优游乎无事之内，取福於纤妙之中，而舒之於四海之外。圣人体不知之知，虽似於病而能无所不为，几微莫失，是以杜丧有为之小，而成无为之大，故云取福於纤妙，而舒之於四海。丧明者之目，杜知者之口，窒聪者之耳，斩巧者之手，与时相随，与和俯仰。不为而自成，不教而民治，恩加走兽，泽及飞鸟者，以其损聪弃智，废为而任道也。以其病病，是以不病，若不病病，是以不为是也。是以顺情从欲，穷极心意，动导天地，静陶万事，神灵在己，不察不燎，身不降席而万国自备，虽欲不亡，自然不置也。苟背道而从欲，虽希全而必败，是强梁者不得其死，理故使然。故云自然不置。置，止也。
　　民不畏威章
　　民不畏威易为非也，则大威至身分离也。无挟其所居安卑弱也，无厌其所生安困危也。夫唯不厌甘之乐也，是以不厌不久为也。是以圣人谓人君也自知不自见不名贤也，自爱不自贵下万民也，去彼取此求诸身也。
　　指归：道德之旨，神明之务，太和之心，天地之意，祸莫甚乎亡，福莫甚乎存，非独天道，人物亦然。故存身之道，莫急乎养神；养神之要，莫甚乎素然。常体忧畏，栗栗震震，失神之卫，本於纵恣，丧神之数，在於自专。故太上畏道，其次畏天，其次畏地，其次畏人，其次畏身。昌衰吉凶，皆由己出，不畏於微，必畏於章。不虑於小罪，必成於大过。患大祸深，以至灭亡，忧畏元始，至於无形运翔。戒慎未兆，其道大光，动得所欲，静得所安，福禄深微，沦於无方。戒慎所未兆，恐惧所未闻，故云忧畏於元始，致福禄深者也。正言若反，明而若昏，辽远潢洋，莫之能闻。伺命在我，何求於天，至福以祸，大吉若凶，天下醉饱，莫之能明。是以世俗见近闻浅，不识窅冥之道，蔽於微妙之常，塞於神明之理，察於毫毛之利，不睹丘山之祸，肆情行态，无所畏忌。言顺所然，行顺所善，力能而取，心顺妄与，骄奢瓷睢，自专损己。忠信所爱，欺殆父母，侵凌天地，简傲其主，将顺情欲，以违天道。故起巧立名，以代其身，施惠流恩，以获大咎，遁福天外，追患四海，福德求之，不能得矣，患奔祸驰，无所逃矣。以不畏威，则大威至。大威以至，乃始为善。当此之时，道德不能救，天地不能解，非天之罪也，乐高喜大，负威任势，亡忧失畏，不求於己也。故忧於身者不恐於人，畏於己者不制於彼，顺於小者不惧於大，诫於近者不悔於远。能自诫自励，日慎一日，故不祸远而至福近也。是以不小其位而居之以敏，不薄所处而厚修其礼，不苦卑微而革其大始，不厌困危而绝其所以，乐穷如达，安死如寿，虽欲且留，亦不得久。不嫌苦其位，处卑小，而更修理以革其大，如此甘之不厌，是以处之不久。何以明之？庄子曰：天地之道，始又有终，终铃有始。阳气安於潜龙，故能铄金；阴气宁於履霜，故能凝冰；木善秋毫，故能百寻；水乐涓涓，故能成海；飞禽逸於卵鷇，故能高翔；群兽预於胎挑，故能远走。是以圣人智达无穷，能与天连，变化运动，洞於大常，犹以积德重厚，释心意，隐聪明，忧於溷挽，畏於无形，窜端匿迹，遁貌逃情，反於虚无，归於玄冥，身重天地而不自高，德大阴阳而不自彰。是以圣人自知不自见也。托微处寡，后下万民，饮食无味，衣服无文，方於自饰，志不敢淫。自爱不自贵也。秉道操德，与物浮沉，养民如子，遇众若君，德归之天，功移於人，天下辞让，恩厚固深，故祸不能祸而患不能患#6，福不能逃而德不能遁。非道有和而天地偏也，戒始慎微，和弱忠信，奉道顺天，与物相参，忧畏得意，安乐困穷，成败存亡，求之於身。去彼憍盈，取此卑损。
　　勇敢章
　　勇於敢则杀安败伤也，勇於不敢则活乐长生也。常知此两者训杀活也，或利或害有利病也。天之所恶易正名也，孰知其故莫能明也？天之道阴且阳也，不争而善胜因物形也，不言而善应固物声也，不召而自来物自彰也。坦然而善谋物自情也。天网恢恢密若亡也，疏而不失留无丧也。
　　指归：天地之道，生杀之理，无去无就，无夺无与，无为为之，自然而已。正直若绳，平易如水，因应效象，与物俱起，损益取舍，与事终始，深浅轻重，万物自取，殊形异类，各反其所#7。生为杀元，杀为生首，二者相形，吉凶着矣#8。故知生而不知杀者，逆天之纪也；知杀而不知生者，反地之要也。故喜怒有分，生杀有节，受天之殃，得地之罚。当怒不怒，子为豺狼，弟为兕虎；当斗不斗，妻为敌国，妾为大寇；当杀不杀，受天之害，为物所制；当喜不喜，蒙天之灾，获地之咎；当生不生，人君失国，庶人没命。故君子杀民如杀身，活人如活己，执德体正，不得已而后然。存身宁国，在於生杀之间，生杀得理，天地佑之，喜怒之节，万物归之。故刚毅质直，操击深酷，疾邪养正，勇敢先失。达於守战，明於开塞，长忿美快，安静乐杀，便国利民，不避强大，威振百蛮，权倾境外，得善之半也。勇於敢之故。柔弱畏敬，恐情损言，深思达虑，临正讨怨，务长寡和，博厚积恩。利而不害，以明其善；与而不夺，以显其名；赏而不罚，以立其惠；生而不杀，以成其仁，得善之半。勇於不敢。凡此二功，勇敌敢均，计策桀驰，射身相非，与天异意，与地异心，奋情舒志，各肆所安，或以千乘变为亡虏，或以匹夫化为君王。故物或生之而为福，或生之而为祸；或杀之而为福，或杀之而为贼。二者深微，莫能穷测。二者，或利或害。不能穷测者，是未达窅冥之情，不知祸福之分。唯得道者洞晓未然，方能制始，非常所及。故云二者深微，莫能穷侧者也。故生之而为福者，天下之所佑。生之而为祸者，天下之所恶也。养天下之所恶者，伤天下之所佑；养天下之所佑者，伤天下之所恶。一反一覆，或为玄德；一覆一反，或为玄贼。父事天地，子孙是得。故长养而后世昌者，生当生也；生物而后亡者，生当亡也；杀戮而福至者，杀当亡也；丧物而祸来者，杀当生也。天之所恶，不敢活也；天之所佑，不敢杀也；天之所损，不敢与也；天之所益，不敢夺也。夫当与不当，唯天乃定；杀与不杀，非人所知。故勇於敢者多有伤败，勇於不敢，与天同符者也。是故敢於不敢者之敢，动与天同符，静与地同极。天心所恶，莫之能辩。天之所恶，孰知其故。夫天地之道，一阴一阳，分为四时，离为五行，流为万物，精为三光。阳气主德，阴气主刑，覆载群类，含吐异方，玄默无私，正直以公。不以生为巧，不以杀为工，因应万物，不敢独行，吉之与吉，凶之与凶，损损益益，杀杀生生，为善者自赏，造恶者自刑。故无为而物自生，无为而物自亡，影与之交，响与之通，不求而物自得，不拘而物自从，无察而物自显，无问而物自情。此天之道者也。故不争而无所不胜，不言而无所不应，不召而无所不来，寂然荡荡，无所不图。所谓不争而善胜，不言而善应，不召而自来，不言而自谋者也。惚恍之罗设，而无状之网施，泛淫瀇漠，辽远留迟，密察无间，与物推移。故在前而不可远，在后而不可先，静作而不可闻，进退而不可见，终始祸福，吉凶自反，非出天外，莫之能遁也。天网恢恢，疏而不失。
　　民不畏死章
　　民不畏死轻其身也，奈何以死惧之不能禁也。若使民常畏死得其安也，而为奇者作福人也，吾得执而杀之诛巧淫也，夫孰敢矣严刑信也。常有司杀者杀谓大臣也。而代司杀者杀谓人君也，是代大匠断事非宜也，夫代大匠斲，希不伤其手戒内民也。
　　指归：人之情性，不知而忠信，有知而诞谩；得意而安宁，失意而图非；穷困而轻死，安宁而爱身。何以明之？庄子曰：夫婴见未知而忠信於仇雠，及其壮大有识，欺殆兄嫂。三军得意则下亡虏，穷溪之兽不避兕虎。其性非易，事理然也。由此观之，民心不得，性命不全，则号令不能动也；忧愁惨怛，乐非轻死，则刑罚不能恐也。是故好知之君，忧世劳民，祭燎天地，除祸去患，招善请福，祷祝鬼神，变化万事，动以悦民，家知户辫，里有仁贤。违天之像，专任人心，以所见为明，以所论为当，废名实，背事情，道理塞而非誉兴，天下大扰，百姓遑遑，劳若痕极，困穷生奸。敢败者荣而有功，轻死者肥而安宁，积善者瘦而多忧，畏法者饥而多患，寡弱者苦而思死，众强者乐而君王。是以天下趋名争势，不计是非，析毫剖芒，视死如归，乃始告以峻法严刑，则是禁以所易而制以所轻也。以至於此，则人不畏死，奈何以死惧之，言不可也。故刑戮并作，奸邪不止，赏禄施行，而大臣不使，万民不附，诸侯不市，国非其国，身非其身也。是以圣人之牧民也，人主无为而民无望，民无获而主无丧也。其业易得而难失也，其化难犯而易行也，其衣易成而难弊也，其食易足而难穷也。故天下除嗜废欲，乐生恶死者，皆重其神而爱其身，故形可制而势可禁也。人畏死而重生，所安者然也。是以使雄英豪达通之人，不敢作福，不敢起威，故法立而不用，赏设而不施。夫何故哉？身重天地，物轻鸿毛，法峻刑严，知不敢淫也。众人共畏而独不畏者，有司孰德而杀之，孰敢犯也。是故帝王之道，无事无为，目无所视，耳无所听，心无所图，口无所言。前后左右，各有所任，因应以督，安其成功，授以所怀，归以所行，爵加明主，禄施进贤，作福者身死，窃威者宗亡，百官趋职，主无与焉。各有司存不可越代，付物以能，是君之道。释臣任主，则疏远隐匿，亲近尊显，君道隔塞，政事亡矣。威严两立，邪伪并起，陪臣升进，君者得咎。君之威势，灭而不扬，奸雄豪特，令行禁止。百姓冤结，万方失理，忠臣悲忧，佞巧大喜，名实失当，赏罚妄举，是犹使尸起哭而代大匠断也。若不付物以能，而主代臣任，是代大匠断而死尸起哭，真可怪者也。夫死人无为而子弟悲者，以为死而不为哭也。不与方圆而处大堂者，任大匠面身无作也。夫大匠运斤为主人也，子弟悲泣为死尸也。若无尸自哭，则无人哭之矣，人自斯则工人拱手矣。工人拱手则大厦不成，哭考既无则丧礼废矣。使尸起哭则哭者亡，主人代匠斲则功不成。必然之理，尚被伤手，安得成功。是以明王圣主，正身以及天，谋臣以及民。法出於臣，秉之在君；令出於君，饰之在臣。臣之所名，君之所覆也；臣之所事，君之所谋也。臣名不正，自丧大命。故君道在阴，臣道在阳，君主专制，臣主定名，君臣隔塞，万事自明。上下之分，必不可监。故君臣位定，而万事自明。故人君有分，群臣有职，审分明职，不可相代。各守其圆，大道乃得，万事自明，寂然无事，无所不克。臣行君道，则灭其身；君行臣事，必伤其国。
　　道德真经指归卷之十二竟2
　　#1有德无威：『威』原作『为』，据秘册本改。
　　#2天地所覆载：『所』字原脱，据秘册本补。
　　#3常处：原作『堂处』，据秘册本改。
　　#4弱：秘册本作『溺』。
　　#5安不知危：原作『安世不知危』，『世』衍，据秘册本删。
　　#6祸不能祸：『不能祸』三字原脱，据怡兰本补。
　　#7各反其所：『其』 字原脱，据怡兰本补。
　　#8吉凶着矣：『着矣』原脱，据怡兰本补。
　　道德真经指归卷之十三
　　蜀郡严遵字君平撰谷神子注
　　人之饥章
　　人之饥也不充饱也，上食税之多为美好也，是以饥衣食少也。百姓难治盗贼起也，以上有为动为己也，是以不治国乱扰也。民之轻死不自有也，求生之厚欲不止也，是以轻死易患咎也。无以生为同生死也，是贤於贵生安宁久也。
　　指归：道德之生人也有分，天地之足人也有分，王侯之守国也有分，臣下之奉职也有分，万物之守身也有分。禀受性命，陶冶群形，开导心意，己得以生，藏府相承，血气流行，表里相应，上下相任，屈申便利，视听聪明，道德之所以分人也。含吐覆载，云行雨施，雷风动作，日月更代，春生夏长，秋收冬藏，阴阳和洽，万物丰盛，民人动作，皆足以生，天地之所以分人也。因道修德，顺天之则，竭精尽神，趣时不息，抱信效素，归於无极，纤微损俭，为天下式，各守其名，皆修其德，乐生安俗，四海宾伏？侯王之所以守任也。大通和正，直方不曲，忠信顺从，奉其分职，善善恶恶，不变名实，不小其位，不贱其服，臣下之所以守贞也。小心敦朴，节俭强力，顺天之时，尽地之力，适形而衣，和腹而食，日出而作，日入而止，不薄所处，不厌所食，万民之所以守其身也。动静失和，失道之分；耕识不时，失天之分；去彼任己，失君之分；创作知伪，失臣之分；衣食不适，失民之分。失道之分，性不可然；失天之分，家不可安；失主之分，国不可存；失臣之分，命不可全；失民之分，身不可生。道德、天地、君臣、吏民，动静所为，各有分部。得其分部，上下俱全；失其所为，大小俱困。守分如常，与天地通，损己余分，与道俱行，祭祀不绝，后世繁昌。过分取大，身受不祥，重累相继，后世有殃。此古人之所以弃损形骸，饥寒困穷者，以其动静不和，耕识不时，适情顺性，嗜欲不厌，食穷五味，衣重文彩，丽靡奢淫，不知畏天，功劳德厚，不克其分，衣食之费，倍取兼人也。夫人之所以饥者，由上食税之多，更不安其分而相学奢侈故也。是以身获其患，事及子孙，故布衣弊而不周，疏食乏而不厌，百姓之所以偷利化恶，公废私行。营家者富，图国者贫，直者先死，廉者困穷，风流俗败，是伪非真，豪乱丰扰，君子深藏，众寡相暴，强弱相凌，贫者臣役，富家如王。以其淫主乱君，不暗自然，反情纵欲，违道去天，饰知创作，以顺其心也。百姓之难化，以上之有为。以是淳消朴灭，巧故孳生，奇物日进，不可胜形，佞馅亲幸，邪伪者封，臣术大胜，君道浸壅，弊欺之路饰，灭危之患生，忠正之士疏而日远，诈世之人群而并翔。煞人不死，奸禁不论，权立势行，威动三军，目之所视，意之所指，应声而至，在所欲存，俱过於世，或如彼，或如此，恍惚悒悒。存不如亡，生不如死，志勇胆横，瞋目相视，君臣相谋，父子相揆，汤镬不能畏，鈇銊不能止。民之所以细其命而大财宝，乘危狭，触重禁，赴白刃，冒流矢，不顾其身得利为右者，以其欲名之荣而求生之厚也。所谓人之轻死，以其求生之厚。是以失财亡爵，或伤肠折肝#1，狂易绞颈，损精弃神，心常乐死，擢刃自刑，或赴深水。是以轻死。是以自然之道，常与物反。无身者生，有身者死，趋利者逢患，求福者得祸，不召自来，不迎而遇，我虽欲勿，然世不得解。故生生趋利为死之元也，无身去利为生之根也。雌下无名，可以无患；卑贱污辱，可以无咎；蔬食藜羹，可以长厌；布衣鹿裘，可以长好；无以民为，可以康宁；无以生为，可以长久。是无以生为也。是故能除分损己，至於无取，卧则如尸，立则如表，不异变化，不殊生死，不贵侯王，不贱奴虏。唯在所遇，听造化者，煞之不忧，生之不喜，然后与道为人，与天地友，长生久视，终而复始，富贵无期，为天下市。是贤於贵生也。
　　生也柔弱章
　　人之生柔弱神在身也，其死坚强神去身也。草木之生柔脆阳气在也，其死枯槁阳气遁也。故坚强者死之徒亡之形也，柔弱者生之徒存之容也。故兵强不胜敌四应也，木强则共生者众也。强大处下其道穷也，小弱处上和得中也。
　　指归：有物俱生，无有形声，既无色味，又不臭香，出入无户，往来无门，上无所蒂，下无所根，清静不改，以存其常，和淖纤微，变化无方，与物糅合，而生乎三，为天地始，阴阳祖宗，在物物存，去物物亡，无以名之，号曰神明。生於太虚，长於无物，禀而不衰，授而不屈，动极无穷，静极恍惚，大无不包，小无不入，周流无物之外，经历有有之内。天犇地驰而不能及，阴骋阳骛而不能逮，响穷竭而不能应，影糜散而不能类，取而不能以息，予而不能以费。去取有分，无所憎爱，留柔居弱，归於空虚，进退屈伸，常与德俱，为道先倡，物以疏瞿，受多者圣智，得少者痴愚。故神明圣智者，常生之主也；柔弱虚静者，神明之府也。所谓人之生柔弱，即神明在身也。夫神明之在人也，得其所则不可去，失其所则不可存，威力所不能制，而智惠所不能然。苟能摄之，富贵无息，常在上位，久而益安。是以人始生也，骨弱筋柔，血气流行，心意专一，神气和平，面有荣华，身体润光，动作和悦，百节坚精，时日生息，旬月聪明。何则？神居之也。及其老也，骨枯筋急，发白肌羸，食饮无味，听视不聪，气力日消，动作月衰，思虑迷惑，取舍相违。及其死也，形槁容枯，舌缩体伸。何则？神去之也。其死坚强也。草木之始生也，枝条润泽，华叶青青，丰茂畅美，柔弱以和。何则？阳气存也。其衰也，华叶黄悴，物色焦殃。及其死也，根茎枯槁，枝条坚刚。何则？阳气去之也。草木之生柔脆，其死枯槁也。故神明所居，危者可安，死者可活也；神明所去，宁者可危，而壮者可煞也。阳气之所居，木可巷而草可结也；阳气之所去，气可凝而冰可折也。故神明阳气，生物之根也，而柔弱，物之药也。柔弱和顺，长生之具而神明阳气之所托也。万物随阳以和弱也，故坚强实满，死之形象也；柔弱滑润，生之区宅也。坚强者，死之徒。柔弱者，生之徒。凡人之性，憎西邻之父者，以其强大也；爱东邻之儿者，以其小弱也；燔烧枯槁者，以其刚强也；簪珥荣华者，以其和淖也。人爱幼而憎老者，由生气所在多少。是故上无天子，诸侯相侵，敌国争权，举兵相临，柔弱者胜，坚强者穷。夫何故哉？强大之兵，非以顺天地，本和弱，主慈爱，诛骄暴，救不足，破贪叨也。将恃国家之势，民人之众，好起功名，效其态，故利人壤土，欲人财货，乐煞安伤，夷人宗庙，丧人社稷，以显其威重。屈约而畏下，乘人之利而申其志，亲之者死，事之者祸，咎责绝逆人心，煞戮不合天意。生而天下病，死而天下利，众弱为一，同忧共谋，虽有强名，实不得胜。所谓兵强则不胜也。夫何故哉？毒流死结，天道不佑也。何以明之？昔强秦大楚，灭诸侯，并郡邑，富有国家，贵为天子，权倾天下，威振四海，尊宠穷极，可谓强矣。垂拱而诸侯忧，蹻足而天下恐，发号而天心悲，举事而神明扰，亡国破家，身分为数。夫何故哉？去和弱而为刚强也。及至神汉将兴，遁逃龙隐，万民求之，遂不得免。父天母地，爱民如子，赏功养善，师於天士，当敌应变，计如江海，战胜攻取，降秦灭楚，天下欣欣，立为天子。夫何故哉？顺天之心而为慈小也。非独人事，万物然矣。夫巨木高百寻，大连抱，头剖中门，尾判中户，不蒙华实，常在於下；千枝万木，舒条布叶，青青葱葱，共生其上者，以其形大而势强也。所谓木强则共。是故神明之道，天地之理，小不载大，轻不载重。故强人不得为王，强木不得处上。强大处下。何则？强人为王，万国愁忧；强木处上，则根本枯槁。众人为大，故居下；圣人为小，故居上。强大居下，小弱居上者，物自然也。小弱处上，理数必然#2。
　　天之道章
　　天之道阴且阳也，其犹张弓有煞生也。高者案之剂大长也，下者举之辅始生也。有余者损之破满盈也，不足者补之予虚空也。天之道，损有余均为常也，补不足资寡亡也。人之道则不然所不行也，损不足夺弱蒙也，奉有余与大众也。孰能损有余明达通也而奉天下福并生也？唯有道者为无名也。是以圣人谓明王也为而不恃无所望也，成功不居去显荣也，不欲见贤畏大殃也。
　　指归：天地未始，阴阳未萌，寒暑未兆，明晦未形，有物参立，一浊一清，清上浊下，和在中央，三者俱起，天地以成，阴阳以交，而万物以生。失之者败，得之者荣。夫和之於物也，刚而不折，柔而不巷，在天为绳，在地为准，在阳为规，在阴为矩，不行不止，不与不取，物以柔弱，气以坚强，动无不制，静无不与。故和者，道德之用，神明之辅，天地之制，群生所处，万方之要，自然之府，百祥之门，万福之户也。故智者见之谓之智，仁者见之谓之仁，天下以之，日夜不释，莫之能睹。夫何故哉？以其生物微而成事妙也。是以天地之道，不利不害，无为是守，大通和正，顺物深厚，不虚一物，不主一所，各正性命，物自然矣。故盛者自毁，张者自弛，隐者自彰，微者自显，不足者益，有余者损，存者自亡，生者自死，是非自反，吉凶自取，损不可逃，益不可距，祸无常留，福无常处，各受一分，不得兼有。故鳞者无毛，毛者无羽，者无牙，角者无齿，见於昼者灭於夜，得於前者失於后，再便重利，未之尝有。事不并兴，利不两来。不大不小，固一不变，已中其惘，不可得解。是以日中而昃，月满而缺，四时变化，一消一息。高山之下，必有深谷；大泉之流，又有激波。烁金汤石，存于凝冰，裂地之端，阴阳所成。此天之道阴极而阳，阳极而阴。百工所为，靡不由然。夫弓人之为弓也，既煞既生，既翕既张，制以规矩，督以准绳。弦高急者宽而缓之，弦弛下者摄而上之，其有余者削而损之，其不足者补而益之。弦质相任，上下相权，平正为主，调和为常，故弓可抨而矢可行也。天道亦然，故云其犹张弓。夫按高举下，损大益小，天地之道也。反天以顺民，逆民以顺道，贤者为佐，圣人为主，务爱有余，以为左右，智者居上，痴者居下，能大爵高，伎小官卑，功鲜赏微，劳大禄重，侯王之道。人道之所然也。欺敦愁，侮忠信，侵暴寡弱，臣役愚民，夺弛以与张，损小以益强，逆微顺显，以容其身，此众人之道也。所谓损不足以奉有余。以大居小，以明居晦，以强居弱，以众居寡，以达居穷，以高居下。故高而不可剂，盈而不可毁，大而不可破，满而不可损，刚而不可折，柔而不可巷，孤而不可制，弱而不可取，愚而不可贱，无而不可有。天地佑之若子，人民助之若母，与和常翔，与道终始，天人交顺，神明是守，至人之道也。至人常自不有而恒有余，同道洞物以奉天下，所以为有道者也。是以圣人之动，无名为务，和弱为主，隐而不穷，荣而不显，辞贵让富，余力不取，盈国不入，盈人不友，怛若有失，惕若遭咎，履道合和，常与物友，通天之经，达地之理，成功不居，德流不有。所谓为而不恃，成功不居。逃名遁势，玄冥是处，灭端匿迹，无形是守，寂寞虚空，莫能夺与，魁然独立，与天同道。夫何故哉？惮道之殃，不敢见贤也。虽有盖天之功，而不欲见，所谓不欲见贤，圣哲之行也。
　　柔弱於水章
　　天下莫柔弱於水体和淖也，而攻坚强者有磨凿也，莫之能先待水成也，其无以易之矣无可若也。夫水之胜强沉万物也，柔之胜刚既不弊也，天下莫不知事明白也，莫之能行寡能弱也。圣人言云传国式也：受国之垢蒙丑辱也，是谓社稷之主为侯伯也；受国不祥蒙祸映也，是谓天下之王为帝王也。正言若反与事舛也。和大怨咎怨人也，必有余怨及善民也，安可以为善失天心也？是以圣人谓明君也执左契德符信也，不以责於人道自然也。有德司契求诸身也，无德司辙求之人也。天道无亲正和钧也，常与善人德相通也。
　　指归：道德所包，天地所载，阴阳所化，日月所照，物类并兴，纷缪杂乱，盛衰存亡，与时变化。积坚者败，体柔者胜，万物之理，自然之称也。是故水之所以能触石贯金，崩山溃堤，周流消息，沦於无赀，广大无穷，修远无涯，明不可蔽，强不可加，浊而能清，少能复多，危能复宁，疾能复迟，与时变化，死而复生。浸濡万物，养育群形，布施而不费，赡物而不衰，注四海而不有功，配天地而无以为，优游毫厘之内，翱翔九野之外，泽及苍天之上，盘积黄壤之下，强扶天地，弱沉毛羽，微积集少，以成江海。上下无常，终而复始，进退屈伸，近於道者也，以其形体柔弱，动静待时，不设首向，和淖润滑也。故百工之治，殊事异方，沤烂金石，破坚折刚，平微正妙，解缓群形，和调五味，荡涤臭腥，攻坚陷大，非水不行。所谓天下莫柔弱於水，而攻坚强者莫之能先。夫何故哉？众物态能，莫之与双也。故水之灭火，砥之利金，角齿伤折，舌耳无患，卑损制骄暴，雌辱胜大怨，天下莫不知，世俗莫不闻，皆用私心不已，莫有能行。夫水之胜强，柔之胜刚，天下莫不知，莫能行也。故言为祸匠，默为害工，进为妖式，退为孽容，劳而无德，苦而无功，长去昭昭，久陷冥冥，大变为小，存化为亡。是故明王圣主将传国家，必有誓言：受国之垢，为社稷之主；受国不祥，为天下王。所谓圣人有言。何谓受国之垢？曰：食民所吐，服民所丑，居民所使，乐民所苦，务在顺民，不遑适己。故民托之如父，爱之如母，愿为臣妾，与之俱死。是以处寒磬之地，沙石之壤，僻迥之国，阨狭之野，因辱为荣，存其宗祖，变祸为福，长为民主。是谓受国之垢，故为社稷之主。何谓受国不祥？曰：忍民所丑，受民所恶，当民大祸，不以为德，计在丧国，不失天心，虑在杀身，不失民福，天地与之俯仰，人物与之反侧，随之东西，附之南北，所加者亡，所图者服，天下荡荡，并为一域，向风仰化，靡不蒙泽。故能矫邪振乱，无所不克，变化淫败，以为敦朴，功德至大，名势穷极。是谓受国不祥，故为天下王。夫何故哉？柔心弱志，轻己重民，安於丑辱也。是故正言若反，莫之能覆；近而若远，莫之能测；求之大远，莫之能得。皆在於己。何则？奢侈在己，素俭於人，邪枉在躬，求正於民，息祸生我，请福於天，天地示之不能见，神明告之不能闻。释是废然，好用和心，身动於此，事应於天，去己怨彼，天下大昏。罔以明法，诛以信刑，名实有孚，赏罚得中，公平无私，逾失天意，正直不邪，益失民心，刑戮并用而奸益起，赏深赐重而乱益生。当此之时，善人中罔，贤者陷刑，虽得名实，何可善焉。所谓和大怨，必有余怨，安可以为善。是以圣人执道之符，操德之信，合之於我，不以责人。故有德之主，将欲有为，必稽之天，将欲有行，必验符信。求过於我，不尤於民，归祸於己，不怨於人。是以圣人执左契而不责於人者也。故是非自定，白黑自分，未动而天下应，未令而万物然。有德司契。无德之人，务适情意，不顾万民，政失乱生，不求於身，专司民失，督以严刑，人有过咎，家有罪名，百姓怨恨，天心不平，其国乱扰，后世有殃。无德司辙。是故天地之道，与人俱行，无适无莫，无疏无亲，感动相应，若响与声，静作相随，若影与形，不邪不佞，正直若常，造恶与之否，行善与之通，柔弱与之相得，无为与之合同。天道无亲，常与善人，信不虚也。
　　小国寡民章
　　小国寡民狭以少也。使人有什伯之器殖财宝也而不用使遵俭也，使民重死得其所也而不远徙安乡里也。虽有舟舆家富厚也，无所乘之民朴鄙也；虽有甲兵充库府也，无所陈之大治起也；使人结绳而用之反太古也。甘其食无味美也，美其服无色好也，乐其俗便生道也，安其居自保有也。邻国相望各自守也，鸡犬之声相闻道理人也，民至老死天年尽也，不相往来友者鲜也。
　　指归：国有大小，地有险易，民有众寡，货有多少，形有高卑，涂有远近，势有强弱，权有轻重。大胜小，易胜险，富胜贫，众胜寡，高胜卑，近胜远，强胜弱，轻胜重，物之理也。强弱在将，安危在相，得失在主，存亡在道。天无常与，民无常处，有德者归之，无德者见背，自然之道也。故地广民众，将勇主严，不足以为强；甲坚士练，城高池深，不足以为安；辩利听察，甘言浮说，假借阿顺，不足以为亲；割地献宝，结纵连横，党众兴盛，不足以为全。唯有道者无所不制，德厚泽深，无所不胜，小变为大，弱转为强，轻化为重，寡易为众。故君子所处，虽小必存；小人所居，虽大又亡。是以小国之君，地狭民少，德薄权轻，诸侯不市，刑制不禁，无有丘阜之阻，江河之险，邻国之亲，孤特独处，存乎大国之间，地寒礊而不足割，宝币轻而不足献，将相不附，百姓轻往，邻人重求，故无盘石之固，山陵之安，常处乎累卵之危。然则伐之不足以为暴，德之不足以为多，故小国者，危亡之枢而安宁之机也。小国寡人，易为危败，则谦光以道，日益其高，故云危亡之枢安宁之机也。是以圣人之治小国也，转祸为福，因危为宁。富以舟舆，实以甲兵，器械便利，衣食有余，牛马蕃息，畜积充满，什伯邻国，以固民心。能而不为，知而不作，滋味不治，庖厨不饰，绝身灭色，身为之式，饮而后食，劳而后息，暑服一单，寒衣一复，期於和适，不厚其服，务以便生，不为口腹，赋鲜摇寡，民有余力。并兼之原绝，而增加之流息，风俗敦厚，遵俭忠殷，有而若亡，能而若劣。此有道之君能使小国寡人有什伯之器而不用也。夫何故哉？建之以道，抱之以德，劳佚危宁，与民若一。平心适和，听以督实，敬顺逊辞，以褒其神，聪明盛德，以匡流失，邻国不动，百姓和集，乐生安寿，恶为盗贼。当此之时，无钟鼓而万物足，百姓和洽#3，臣主相得。安土乐生，故死於岩穴。迁徙去乡，利虽百倍，不离其国。是使人重死而不远徙者。家有舟舆，无所运乘；户有甲兵，无所施力。虽有舟舆，无所乘之；虽有甲兵，无所陈之。何则？将相明知，人君有道，民务耕织，多积为好，鄙朴在上，柔弱为右，贵忠敬信，下力贱巧，法明俗定，上下相保，未令而民从，不战而敌恐，求利者不议难胜，趋名者不图无罪。块然独安，百姓不扰，捐知弃伪，复归太古。结绳而识期，素情而语事，约物修文，亡言寡志，皆合自然，各得其所。所谓复结绳而用之者也。蔬食藜羹，无味为甘，布衣鹿裘，无文为好。甘其食，美其服。危狭险阻，栗栗为宁，寒礊僻迥，厉以为厚，安乐谣俗，便习水土。乐其俗，安其居。道隆德盛，和睦鳏寡，接地邻境，各自保守。邻国相望。精神不耗，魂魄不毁，性命全完，意欲穷尽。鸡狗之音相闻，民人薪菜，登山相视，涧汉共浴，相去甚近，君臣不相结，男女不相聚。各自止足。自生至老，老而至死，非传主命，莫有来往。人至老死不相往来者，以至无为而人无欲故。
　　信言不美章
　　信言不美苦以直也，美言不信甘以谩也。知者不博归本根也，博者不知务多端也。善者不辩质默醇也，辩者不善上饰言也。是故圣人无积其道明也，既以为人道施行也，己愈有我益深也，既以与人尽道传也，己愈多我益盈也。天之道阴且阳也，利而不害务以生也；圣人之道逃显荣也，为而不争辞功名也。
　　指归：虚实相归，有无相生，寒暑相反，明晦相随。阴消而阳息，阳息而阴消；本盛则末毁，末毁则本衰。天地之道，变化之机也。凡此数者，聪明之门，情伪之根，嫌疑之尺寸，眩耀之权衡也。因其本，修其无，开以天心，督以自然，要而推之，约而归之，察近知远，观覆睹反，闻名识实，见始知卒，听声见形，以喻得失。则是千岁之情同符，而万世之为共术，天地之心可见，而鬼神之意可毕，况乎人事哉？此天下之常然，故众人之所共体也。人怀自然之道，达人情之理，秉造化之元，明异同之纪，故苦言中适，淡淡和德，谓之信者。下之所仰於上，彼之所取於此，强大之元，威令之始，民人所助，成功之首，权势所因，名号所起也。夫道淡淡无味，故信言不美，然事由之成，理而显。故一人唱而千人和，一人动而万人随，破强敌，陷大众，赴水火之危亡，死不旋踵而民不恨者，信也。信虽不美，有此之益。甘言流说，众诺美大，谓之不信。何谓不信？言而不然，谓之不信。人而不信，德泽不立，威势不行，权重不显，名号不明，赏之不使，罚之不禁。故上下不附，举事无功，虽贵而无位，高而无民，孤特独处，社稷不宁，天下望幸，尽遇罪刑者，美言也。甘言无实，美而不信。反本归根，离末去文，元元始始，寡以然众，一以应万，要以制详，约守真一，谓之少闻。少闻故能知。知者不博。何谓知？达人之情以及神明之谓知。知者，保身之数，全国之具也。上之所依，下之所附，导天之经，达道之路也。故总安危之大范，秉治乱之至要，使海内之士尽忠竭能，分职奉公，以宁其上，权势流行，威德隆盛者，知也。知者虽不博而有此之功，所谓子能知一，则万事毕也。心识万端，目窥人事，无所穷极，众臣分散，谓之博闻。博闻故不知。博者不知。何谓不知？嫌於天道，疑於人事之谓不知。不知之徒，安乐万事，内多思虑，外多喜欲，既有所憎，又多所恶，易诱以生，可胁以死。故见奇而动，临危而畏，眩耀物类，诡诳时变，违通背达，归於穷困，动与患邻，静与祸比，宗庙危殆，万民散离者，博闻也。此博者不知之遇也。四通博达，容疏言讷，谓之不辩。挽挽而成，默默而信，故能成善。善者不辩，故成善。何谓成善？动合天心，静得地意，言无不通，默无不利，谓之善。夫善者，君子所本，百行所长，吉祥所合，万福所往，流而不竭，用而不绝，万王不变，异俗不易，天地所与，神明所益。故上以顺天，下以顺人，为治元始，事之怛常，成理万物，覆载群生，天下怀慕，继之无穷者，善也。善者虽不辩，而有此之功。不识元首，不睹根本，诬天诬地，诬人诬鬼，属辞变意，故谓之辩。抱嫌履疑，顺心妄动，尚言美辞，故生不善。辩者不善。何谓不善？动与天逆，静与地反，言伤人物，默而害鬼，之谓不善。不善之人，分道别德，散朴浇醇，变化文辞，依义托仁，设物符验，连以地天，因主熊罴，世俗所尊，反指覆意，逃实遁名，耀人寂泊，惑人无端，废直立伪，务以馅君。饰辞以愉其上，朋党以趋主心，开知故之迹，闭忠正之门，操阿顺之术，以倾国家之权，生息暴乱，长育大奸，天下上舌，世浊主昏，壅蔽闭塞，以之危亡者，辩也。辩者之不善，而有此之害。是故圣人慎戒其始，绝其未萌，去辩去知，去文去言，虚静柔弱，玄默素真，隐知藏善，导以自然。是非白黑，昭如日月，同异真伪，如地如天，空虚无积，与物俱变。是圣人无积也。无为为之，与物俱然，畜之不盈，散之未既，包裹万方。博者深思，不见其绪，辫者远虑，不闻其端，施而不屈，变化不穷，终而复始，大明若昏，既以为人己愈佚，尽以治人己益明，既以生人己愈寿，尽以教人己愈益。所谓既以为人己愈有，既以与人己愈多也。既阳且阴，阴而又阳。天之道也。利而不害，与天地同，生而不杀，与神明通。建德流泽，常处显荣，辞巧让福，归於无名，为而不恃，与道俱行。天道既利而不害，圣人则为而不争。天人虽异，利益是同。则天同道，吾无间矣。
　　道德真经指归卷之十三竟
　　#1折肝：『折』原作『析』据怡兰本改。
　　#2理数必然：『理』字原脱，据怡兰本补。
　　#3百姓和洽：『和』原作『知』，据秘册本改。
　　#4故能成善：『善』原作『喜』，据怡兰本改。
　　道德真经指归辑佚#1
　　道可道章
　　道可道，非常道；名可名，非常名。无名天地之始，有名万物之母。故常无欲，以观其妙；常有欲，以观其徼。此两者同出而异名，同谓之玄。玄之又玄，众妙之门。（王弼本《老子》第一章）
　　（一）太上之象，莫高乎道德，其次莫大乎神明，其次莫大乎太和，其次莫崇乎天地，其次莫着乎阴阳，其次莫明乎大圣。夫道德所以可道而不可原也，神明所以可存而不可伸也，太和所以可体而不可化也，天地所以可行而不可宣也，阴阳所以可用而不可传也，大圣所以可观而不可言也。故，度之所度者知，而数之可数者少；知之所知者浅，而为之所为者薄。至众之众不可数，而至大之大不可度；微妙穷理，非智之所能测；大成之至，非为之所能得；天地之间，祸乱患咎，非事之所能克也。故不道之道，不德之德，政之元也；不名之名，亡功而功，化之根也。
</div>
    <div class="pagination">
<a href="道德真经指归老子指归.html">上一页</a><a href="道德真经指归老子指归.html">1</a><span class="current-page">2</span><a href="道德真经指归老子指归_page3.html">3</a><a href="道德真经指归老子指归_page4.html">4</a><a href="道德真经指归老子指归_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
