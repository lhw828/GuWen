<!DOCTYPE html>
<html>
 <head>
  <meta charset="utf-8"/>
  <title>
   南华真经循本 - 第 13 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南华真经循本 - 第 13 页/共 20 页
  </h1>
  <div class="content">
   故曰：以敬孝易，以爱孝难；以爱孝易，而忘亲难；忘亲易，使亲忘我难；使亲忘我易，兼忘天下难；兼忘天下易，使天下兼忘我难。夫德遗尧、舜而不为也，利泽施於万世，天下莫知也，岂直大息而言仁孝乎哉。
　　至仁者，德可饴与尧舜而不为，利泽施及万世而天下莫能知之，岂肯大息而夸说仁孝哉。
　　夫孝悌仁义，忠信贞廉，此皆自勉以役其德者也，不足多也。故曰：至贵，国爵屏上声，除也焉；至富，国财屏焉；至愿，名誉屏焉。是以道不渝。北门成问於黄帝曰：帝张咸池之乐於洞庭之野，吾始闻之惧，复闻之怠，卒闻之而感，荡荡默默，乃不自得。
　　荡荡，神不定。默默，口不能言。不自得者，心不自安。
　　帝曰：汝殆其然哉。吾奏之以人，徽之以天，行之以礼义，建之以太清。夫至乐者，先应之以人事，顺之以天理，行之以五德，应之以自然，然后调理四时，太和万物。四时迭起，万物循生。一盛一衰，文武伦经。一清一浊，阴阳调和，流光其声。蛰虫始作，吾惊之以雷霆。其卒无尾，其始无首。一死一生，一愤一起，所常无穷，而一不可待。汝故惧也。
　　四时万物，言合造化之自然。盛衰、文武、清浊、阴阳，言其间节奏、流光其声者，言其声流顺而光莹也。添此一句协上韵，此即从之纯如也。垫虫始作，吾惊之以雷霆。其卒无尾，其始无首。言忽然而起，忽然而终，如雷霆不测也。一死一生，一愤一起，所常无穷，而一不可待。当连作一串读。一死一生，一偾一起，相为循环，常无穷尽，而所谓一者不可以等待。一死则一生继之，一偾则一起继之，更无停留，何可迟疑等待。北门成惟闻乐之如此，故生恐曜。
　　吾又奏之以阴阳之和，烛之以日月之明。其声能短能长，能柔能刚，变化齐一，不主故常。在谷满谷，在坑满坑。涂却音隙守神，以物为量。其声挥绰，其名高明。是故鬼神守其幽，日月星辰行其纪。吾止之於有穷，流之於无止。子欲虑之而不能知也；望之而不能见也，逐之而不能及也。傥然立於四虚之道，倚於槁梧而吟；目知穷乎所欲见，力屈乎所欲逐，吾既不及，已矣。形充空虚，乃至委蛇。汝委蛇，故怠。
　　缀上文阴阳调和而言，吾 又奏之以阴阳之和，烛之以日月之明。虽和而有分辨，即所谓皦如也。其声能短能长，能柔能刚，变化齐一，不主故常。皆皦如之意。在谷满谷，在坑满坑。声之充满也。涂却，犹言涂耳塞目。吾之奏乐不作，聪明惟守其神，而自随物分量。所受以为声之大小，其乐之声则发挥宽绰，其乐之名则高大明显。鬼神守其幽，日月星辰行其纪，各不紊乱。吾止之於有穷，流之於无止。或止或流，无常也。子虽欲思之而不能知，望之而不能见，追之而不能及。傥然自失立於四面空虚之路，倚於槁梧而吟，但觉目穷、力屈，所谓虽欲从之末由也。已既不可及，则惟见其形象充满虚空，此心遂放弛而自怠矣。
　　吾又奏之以无怠之声，调之以自然之命。故若混逐丛生，林乐而无形；布挥而不曳，幽昏而无声。动於无方，居於窈冥，或谓之死，或谓之生；或谓之实，或谓之荣。行流散徙，不主常声。世疑之，稽於圣人。圣也者，达於情而遂於命也。天机不张而五官皆备。此之谓天乐。无言而心悦。故有焱氏为之颂曰：听之不闻其声，视之不见其形，充满天地，苞裹六极。汝欲听之而无接焉，而故惑也。
　　缀上文怠字而言，吾又奏之以无怠之声。所谓无怠者，调之以自然之天命。出於自然，如天命流行也。故其声若混然相逐，丛然并生，林然共乐，而无有形象，即所谓绎如也。其布散发作则罄尽而不留曳，其幽深昏默则又寂然而无声。其动则无有方所其居则又窈窈冥冥不可得。而测度或谓之死，或谓之生，或谓之实，或谓之荣。但见其行流散徙，不主常声。於是疑之，而稽考其说，遂参攻之於圣人，以为圣人者能达人情，以至天命。此乐非圣人不能为也。此一个命字与前调之以自然之命相应，天机不张，不将机籁之张设也。吾官皆备，五声之所司皆备具也。天乐者，即向然之命也。无言而心悦者，不可以言语形容而心自悟悦也。引有焱氏之颂，以见其声外之妙也。汝欲听之妙处不可接，故疑惑也。
　　乐也者，始於惧，惧故祟；吾次之以怠，怠故遁；卒之於惑，惑故愚；愚故道，道可载而与之俱也。
　　此结上文三节而要其所归。惧，则精神为之森爽，若有鬼祟然，故曰祟。怠，则心力疲竭，欲弃去之，故曰遁。惑，则知识昏迷，故曰愚。既愚则可以入道，可以入道则可与并载矣。因论乐而及道也。此一段文字便似张乐洞庭之野，无首无尾难以卒看，而细紬之自有条理。乃自孔子语太师乐来，庄子亦非盗袭陈言者，论乐之一，成其妙处，自然如此。
　　孔子西游於卫，颜渊问师金曰鲁大师名金：以夫子之行为奚如？师金曰：惜乎。而夫子其穷哉。颜渊曰：何也？师金曰：夫刍狗之未陈也，盛以箧衍，巾以文绣，尸祝斋戒以将之。及其已陈也，行者践其首脊，苏者取而爨之而已。将复取而在盛以箧衍，巾以文绣，游居寝卧其下，彼不得梦，必且数眯焉。
　　眯，物入眼为病也。不特梦不成，且有妖怪见於目中。
　　今而夫子亦取先王已陈刍狗，取弟子游居寝卧其下。故伐树於宋，削迹於卫，穷於商周，是非其梦邪？
　　本言不得梦，却急语言非其梦邪。犹论语本言其未得之也。患不得之，却急语言患得之。
　　围於陈蔡之间，七曰不火食，死生相与邻，是非其眯邪？
　　匡人以为阳虎围之，便似妖怪眯目也。
　　夫水行莫如用舟，而陆行莫如用车。以舟之可行於水也，而求推之於陆，则没世不行寻常句。古今非水陆与？周鲁非舟车与？今蕲行周於鲁，是犹推舟於陆也。劳而无功，身必有殃。彼未知夫无方之传，应物而不穷者也。
　　惟无常法，故应时而不穷。
　　且子独不见夫桔槔者乎？引之则俯，舍之则仰。彼，人之所引，非引人也。故俯仰而不得罪於人。故夫三皇五帝之礼义法度，其犹租梨橘柚邪？其味相反而皆可於口。故礼义法度者，应时而变者也。今取猨狙而衣以周公之服，彼必齕啮挽裂，尽去而后慊快足也观古今之异乎周公也。故西施病心而矉其里，其里之丑人见而美之，归亦捧心而矉其里。其里之富人见之，坚闭门而不出；贫人见之，挈妻子而去之走。彼知美矉而不知矉之所以美。惜乎，而夫子其穷哉。孔子行年五十有一而不闻道，乃南之沛见老聃。
　　老子，陈国相人。属苦县，与沛相近。
　　老聃曰：子来乎？吾闻子北方之贤者也。子亦得道乎？孔子曰：未得也。老子曰：子恶乎求之哉？曰：吾求之於度数，五年而未得也。老子曰；子又恶乎求之哉？曰：吾求之於阴阳，十有二年而未得。老子曰：然，使道而可献，则人莫不献之於其君；使道而可进，则人莫不进之於其亲；使道而可以告人，则人莫不告其兄弟；使道而可以与人，则人莫不与其子孙。然而不可者？中#2无主而不止，外无正而不行。由中出者，不受於外，圣人不出；由外入者，无主於中，圣人不隐。
　　一则人自己身中无主宰，而不得其所止。一则外无人相与是正，而不知所以行。其有自能晓悟由中而出者，又无师承不肯受教於外。虽圣人不能使此道出於其人之外，其有因人指教由外而入者，又自暴弃无主於中。虽圣人不能以此道藏於其人之中，此道之所以不可求也。
　　名，公器也，不可多取。仁义，先王之蘧庐也，止可以一宿而不可久处。觏而多责。
　　若被人识破则多责怒。
　　古之至人，假道於仁，托宿於义，以游逍遥之墟，食於苟简之田，立於不贷之圃。逍遥，无为也；苟简，易养也；不贷，无出也。古者谓是采真之游。以富为是者，不能让禄；以显为是者，不能让名。亲权者，不能与人柄，操之则栗，舍之则悲，而一无所鉴，以窥其所不休者，是天之戮民也。
　　於至真之理一无所见，但窥其情欲之所不休者，此乃天之戮民。
　　怨、恩、取、与、谏、教、生、杀八者，正之器也唯循大变无所湮者为能用之。故曰：正者，正也。其心以为不然者，天门弗开矣。
　　大变，犹言大化，即天也。八者所以正天下之具，惟循天理自然。当怨而怨；当恩而恩；当取而取；当与而与；当谏而谏；当教而教；当杀而杀；当生而生。无所汨没者，为能用之。故曰：正之为言正也。一有私意其间，则不得为正，世人之心以此理为不然，而必欲用其私意者，是於天理懵然无所见。如天门弗开矣。乃是因上窥字遂生此天门字。
　　孔子见老聃而语仁义。老聃曰：夫播糠眯目，则天地四方易位矣；蚊虻噆子含切肤，则通昔夜也不寐矣。夫仁义憯然，乃愤吾心，乱莫大焉。吾子使天下无失其朴，吾子亦放风而动，总德而立矣。又奚杰然若负建鼓而求亡子者邪？
　　揭亡义以示人，犹击而求亡子。
　　夫鹄不日浴而白，乌不日黔而黑。黑白之朴质也，不足以为辩；名誉之观去声，不足以为广。泉涸，鱼相与处於陆，相呴以湿，相濡以沬，不若相忘於江湖。
　　孔子见老聃归，三日不谈。弟子问曰：夫子见老聃，亦将何规哉规，正也？孔子曰：吾乃今於是乎见龙。龙，合而成礼，散而成章，乘乎云气而养乎阴阳。予口张而不能嗋许劫切，合也。予又何规老聃哉？子贡曰：然则人固有尸居而龙见音现，雷声而渊默，发动如天地者乎？赐亦可得而观乎？遂以孔子声见老聃声称也。老聃方将倨堂而应微。
　　倨坐堂上应之语微。
　　曰：予年运而往矣，子将何以戒我乎？子贡曰：夫三皇五帝之治天下不同，其系声名一也。而先生独以为非圣人，如何哉？老聃曰：小子少进。子何以谓不同？对曰：尧授舜，舜授禹。禹用力而汤用兵，文王顺纣而不敢逆，武王逆纣而不肯顺，故曰不同。老聃曰：小子少进，余语汝三皇五帝之治天下：黄帝之治天下也，使民心一。民有其亲死不哭而民不非也。尧之治天下也，使民心亲。民有为其亲杀其杀音煞，短丧也而民不非也。舜之治天下，使民心竞。民孕妇十月生子，子生五月而能言，不至乎孩而始谁，则人始有天矣。禹之治天下，使民心变，人有心而兵有顺，杀盗非杀人。自为种而天下耳。是以天下大骇，儒墨皆起。其作始有伦，而今乎妇女，何言哉。
　　为其亲杀其杀者，自斩衰而下杀为五服，又复杀之也。人始有天矣者，时至而然天也。先时而然则是人始有其天矣。兵有顺者，以兵为顺事，杀盗非杀者，杀人之盗未是杀，必争地争城杀人方谓杀人。自为种而天下耳者，本以天所覆之下混然相同，而谓之天下。今乃各分种类，以此为天下耳。其作始有伦而今乎妇女者，其制作婚礼之始，本欲人有伦序，而今乃妇其女则彝伦攸斁矣。
　　余语汝：三皇五帝之治天下，名曰治之，而乱莫甚焉。三皇之制，上悖日月之明，下睽山川之精，中堕四时之施。其知憯於虿之尾，鲜规之兽，莫得安其性命之情者，而犹自以为圣人，不可耻乎？其无耻也。子贡蹴蹴然立不安。孔子谓老聃曰：丘治《诗》、《书》、《礼》、《乐》、《易》、《春秋》六经，自以为久矣，孰熟同知其故矣，以奸干同者七十二君，论先王之道而明周、召之迹，一君无所钩取也。用。甚矣。夫人之难说音税也？道之难明邪？老子曰：幸矣子之不遇治世之君也。夫六经，先王之陈迹也，夫迹，履之所出，而迹岂履哉。夫白鶂之相视，眸子不运而风化；虫、雄鸣於上风，雌应於下风而风化。类自为雌雄，故风化。性不可易，命不可变，时不可止，道不可壅。苟得於道，无自而不可；失焉者，无自而可。孔子不出三月，复见，曰：丘得之矣。乌鹊孺，鱼傅沫，细要腰同者化，有弟而兄啼。久矣，夫丘不与人为人。不与化为人，安能化人。老子曰：可，丘得之矣。
　　乌鹊育雏，物理之常也。鱼傅沬而卵，则不必如乌鹊矣。至於细要负螟蛉而化，则又不必如鱼矣。自其其化而观之，则何者为真？何者为假？而人之生子，切切焉以为亲，不知长幼分而爱僧生，则有弟而兄不得安，反物之不若矣。下一啼字，痛切。不与化为人者，不随之化也。我既不随之化，岂要人随我化，故曰安能化人。
　　南华真经循本卷之十五竟
　　#1原文作『君』，据通行本改为『居』。
　　#2此『中』字前疑有『无佗也』。
　　南华真经循本卷之十六
　　庐陵竹峰罗勉道述门人彭祥点校
　　外篇秋水
　　秋水时至，百川灌河。泾流之大，两涘渚涯之间，不辩牛马。
　　泾流，浊流也。不辩牛马，水大岸远而见不明也。
　　於是焉河伯欣然自喜，以天下之美为尽在己。顺流而东行，至於北海，东面而视，不见水端。於是焉河伯始旋其面目，望洋向若而叹
　　望洋者，目迷茫之貌。若者，海神名。
　　曰：野语有之曰；闻道百，以为莫己若者，我之谓也。且夫我尝闻少仲尼之闻而轻伯夷之义者，始吾弗信。今我睹子之难穷也，吾非至於子之门则殆矣，吾长见笑於大方之家。北海若曰：井鼃不可以语於海者，拘於虚也；
　　虚者，井中所见空处。
　　夏虫不可以语於冰者，笃於时也；曲士不可以语於道者，束於教也。今尔出於涯涘，观於大海，乃知尔丑，尔将可与语大理矣。天下之水，莫大於海：万川归之，不知何时止而不盈；尾闾泄之，不知何时已而不虚；春秋不变，水旱不知。此其过江河之流，不可为量数。而吾未尝以此自多者，自以比形於天地，而受气於阴阳，吾在天地之间，犹小石小木之在大山也。方存乎见少，又奚以自多。计四海之在天地之间也，不似礨空石穴也之在大泽乎？计中国之在海内，不似稊米之在大仓乎？号物之数为之万，人处一焉；人卒九州，谷食之所生，舟车之所通，人处一焉；此其比万物也，不似豪末之在於马体乎？五帝之所连，三王之所争，仁人之所忧，任士之所劳，尽此矣。伯夷辞之以为名，仲尼语之以为博。此其自多也，不似尔向来之自多於水乎？河伯曰：然则吾大天地而小豪末，可乎？北海若曰：否。夫物，量无穷，时无止，分无常，终始无故。是故大知观於远近，故小而不寡，大而不多；知量无穷。证向今故今古也，故遥而不闷，掇而不跂：知时无止。察乎盈虚，故得而不喜，失而不忧：知分之无常也。明乎坦涂，故生而不说，死而不祸：知终始之不可故也。计人之所知，不若其所不知；其生之时，不若其未生之时；以其至小，求穷其至大之域，是故迷乱而不能自得也。由此观之，又何以知豪末之足以定至细之倪，又何以知天地之足以穷至大之域。河伯曰：世之议者皆曰至精无形，至大不可围。是信情乎？北海若曰：夫自细视大者不尽，自大视细者不明。夫精，小之微也；垺，大之殷也；故异便。此势之有也。夫精粗者，期於有形者也；无形者，数之所不能分也；不可围者，数之所不能穷也。可以言论者，物之粗也；可以意致者，物之精也；言之所不能论，意之所不能察致者，不期精粗焉。是故大人之行：不出乎害人，不多仁恩；动不为去声利，不贱门隶；货财弗争，不多辞让；事焉不借人，不多食乎力，不贱贪污；行殊乎俗，不多僻僻异；为在从众，不贱佞谄；世之爵禄不足以为劝，戮耻不足以为辱；知是非之不可为分，细大之不可为倪。闻曰：道人不闻，至德不得，大人无己。约分之至也。
　　大人之行固不害人，亦不以仁恩自多。固不为利而动，亦不鄙贱门隶。门隶者，趋利之人也。固於货财不争，亦不以能辞让自多。固作事不资藉於人，亦不以自食其力为多。亦不鄙贱贪污之人，贪污者，不守己而求人者也。行固殊乎，世俗亦不以僻异自多。所为在於从众，不鄙贱佞馅之人事焉。不食其力，以下三句一意。行殊乎俗，以下四句一意。约分之至者，敛约已分极於不可分、不可为。倪，所谓毛。犹有伦上天之载，无声无臭，至矣。
　　河伯曰：若物之外，若物之内，恶至而倪贵贱？恶至而倪小大？北海若曰：以道观之，物无贵贱；以物观之，自贵而相贱；以俗观之，贵贱不在己。以差观之，因其所大而大之，则万物莫不大；因其所小而小之，则万物莫不小。知天地之为稊米也，知豪末之为丘山也，则差数睹矣。以功观之，因其所有而有之，则万物莫不有；因其所无而无之，则万物莫不无。知东西之相反而不可以相无，则功分定矣。以趣观之，因其所然而然之，则万物莫不然；因其所非而非之，则万物莫不非。知尧、桀之自然而相非，则趣操睹矣。昔者尧、舜让而帝，之、哙让而绝；汤、武争而王，白公争而灭。由此观之，争让之礼，尧、桀之行，贵贱有时，未可以为常也。梁丽与欐同可以冲城而不可以窒穴，言殊器也；骐骥骅骝一日而驰千里，捕鼠不如狸狌，言殊技也；鸱鸺夜撮蚤，察豪末，昼瞋目而不见丘山，言殊性也。故曰：盖师是而无非，师治而无乱乎？是未明天地之理，万物之情者也。是犹师天而无地，师阴而无阳，其不可行明矣。然且语而不舍，非愚则诬也。帝王殊禅，三代殊继。差其时，逆其俗者，谓之篡夫；当其时，顺其俗者，谓之义之徒。默默乎河伯，汝恶知贵贱之门，小大之家。河伯曰：然则我何为乎？何不为乎？吾辞受趣舍，吾终奈何？北海若曰：以道观之，何贵何贱，是谓反衍；无拘而志，与道大蹇。何少何多，是谓谢施；无一而行，与道参差。严乎若国之有君，其无私德；繇繇乎若祭之有社，其无私福；泛泛乎其若四方之无穷，其无所畛域。兼怀万物，其孰承翼？是谓无方。万物一齐，孰短孰长？道无终始，物有死生，不恃其成。一虚一满，不位乎其形。年不可举，时不可止。消息盈虚，终则有始。是所以语大义之方，论万物之理也。物之生也，若骤若驰。无动而不变，无时而不移。何为乎，何不为乎？夫固将自化。
　　衍，引长也。以道观之，本无贵贱。若以贵贱相反衍而伸之，不知几等。自公卿言之，固公贵而卿贱；自卿大夫言之，又卿贵而大夫贱。故曰：无贵无贱，是谓反衍。若拘执尔之志，以为某贵某贱，则与道蹇涩矣。谢施，即报施也。报答人之施与者，必计较多少，若偏一尔之所行孰为多少，而报答之，则与道参差矣。繇繇乎与孟子所谓由由然同。兼怀万物其孰承翼，言兼爱万物而不见其辅赞之功也。
　　河伯曰：然则何贵於道邪？北海若曰：知道者必达於理，达於理者必明於权，明於权者不#1以物害己。至德者，火弗能热，水弗能溺，寒暑弗能害，禽兽弗能贼。非谓其薄之也，言察乎安危，宁於祸福，谨於去就，莫之能害也。故曰，天在内，人在外，德在乎天。知乎人之行，本乎天，位乎得蹢而屈伸，反要而语极。河伯曰：何谓天？何谓人？北海若曰：牛马四足，是谓天；落马首，穿牛鼻，是谓人。故曰，无以人灭天，无以故灭命，无以得殉名。谨守而勿失，是谓反其真。夔怜蚿，蚿怜蛇，蛇怜风，风怜目，目怜心。夔谓蚿曰：吾以一足趻踔而行，予无如矣。今子之使万足，独奈何？蚿曰：不然。子不见夫唾者乎？喷则大者如珠，小者如雾，杂而下者不可胜数也。今予动吾天机，而不知其所以然。蚿谓蛇曰：吾以众足行，而不及子之无足，何也？蛇曰：夫天机之所动，何可易邪？吾安用足哉！蛇谓风曰：予动吾脊胁而行，则有似也。今子蓬蓬然起於北海，蓬蓬然入於南海，而似无有，何也？风曰：然。予蓬蓬然起於北海而入於#2南海也，然而指我则胜我，鳟践也。我亦胜我。虽然，夫折大木，蜚大屋者，唯我能也，故以众小不胜为大胜也。为大胜者，唯圣人能之。
　　孔子游於匡，宋人围之数匝，而弦歌不辍。子路入见，曰：何夫子之娱也？孔子曰：来，吾语汝。我讳穷久矣，而不免，命也；求通久矣，而不得，时也。当尧、舜而天下无穷人，非知得也；当桀、纣而天下无通人，非知失也：时势适然。夫水行不避蛟龙者，渔父之勇也；陆行不避兕虎者，猎夫之勇也；知穷之有命，知通之有时，临大难而不惧者，圣人之勇也。由，处矣。吾命有所制矣。无几何，将甲者进，辞曰：以为阳虎也，故围之；今非也，请辞而退。
　　公孙龙问於魏牟曰：龙少学先王之道，长而明仁义之行；合同异，离坚白；然不然，可不可；困百家之知，穷众口之辩：吾自以为至达已。今吾闻庄子之言，茫焉异之。不知论之不及与？知之弗若与？今吾无所开吾喙，敢问其方。公子牟隐机大息，仰天而笑曰：子独不闻夫埳井之鼃乎？谓东海之鳖曰：吾乐与平声。吾跳梁乎井干音寒之上，入休乎缺甃之崖。赴水则接掖持颐，蹶泥则没足灭跗。还虷蟹与科斗，莫吾能若也。且夫擅一壑之水，而跨跱埳井之乐，此亦至矣。夫子奚不时来入观乎？东海之鳖左足未入，而右膝已絷矣。於是逡巡而却，告之海曰：夫千里之远，不足以举其大；千仞之高，不足以极其深。禹之时，十年九潦，而水弗为加益；汤之时，八年七旱，而崖不为加损。夫不为顷久推移，不以多少进退者，此亦东海之大乐也。於是埳井之鼃闻之，适适然惊往而仓皇之貌，规规然自失也。且夫知不知是非之竟上声，而犹欲观於庄子之言，是犹使蚊负山，商距驰河，必不胜任矣。且夫知不知论极妙之言，而自适一时之利者，是非埳井之鼃与？且彼方跐黄泉而登大皇，无南无北，奭然四解，沦於不测；无东无西，始於玄冥，反於大通。子乃规规然而求之以察，索之以辩，是直用管窥天，用锥指地也，不亦小乎？子往矣。且子独不闻夫寿陵余子之学行於邯郸与？未得国能，又失其故行矣，直匍匐而归耳。今子不去，将忘子之故，失子之业。公孙龙口呿区遮切，张口也而不合，舌举而不下，乃逸而走。
　　庄子钓於澲水。楚王使大夫二人往先焉，曰：愿以竟上声内累矣。庄子持竿不顾，曰：吾闻楚有神龟，死已三千岁矣。王巾笥而藏之庙堂之上。此龟者，宁其死为留骨而贵乎？宁其生而曳尾於涂中乎？二大夫曰：宁生而曳尾於涂中。庄子曰：往矣。吾将曳尾於涂中。
　　惠子相梁，庄子往见之。或谓惠子曰：庄子来，欲代子相。於是惠子恐，搜於国中三日三夜。庄子往见之，曰：南方有鸟，其名鹓雏，子知之乎？夫鹓雏发於南海而飞於北海，非梧桐不止，非练实不食，非醴泉不饮。於是鸱得腐鼠，鹓雏过之，仰而视之曰：吓。今子欲以子之梁国而吓我邪？庄子与惠子游於濠梁之上。庄子曰：鲦音条鱼出游从容，是鱼乐也。惠子曰：子非鱼，安知鱼之乐？庄子曰：子非我，安知我不知鱼之乐？惠子曰：我非子，固不知子矣；子固非鱼也，子之不知鱼之乐，全矣。庄子曰：请循其本。惠#3子曰：汝安知鱼乐云者，既已知吾知之句而问我句。我知之濠上也。
　　惠子曰：如庄子所言，我非子，固不知子矣。然子固非鱼，则子全然不知鱼之乐矣。盖我与子犹同是人。子与鱼，人物殊异，则全然不相知可见矣。庄子曰：请循其本者。本来只说鱼乐，因有不知之辨，今且循本来话柄。子言我不知鱼乐云者，已知吾知之，特故问我耳。今我与汝言所以知鱼乐者，我知之濠上也。夫鱼进於濠中，庄子游於濠上。乐意相关，有不期然而然者，浴乎沂，风乎舞雩之气象也。
　　南华真经循本卷之十六竟
　　#1此处有一段重复文字已删。
　　#2据通行本补『以物害己。……北海而入於』一段文字。
　　#3据通行本此处无『惠』字。
　　南华真经循本卷之十七
　　庐陵竹峰罗勉道述门人彭祥点校
　　外篇至乐
　　天下有至乐无有哉？有可以活身者无有哉？今奚为奚据，奚避奚处？奚就奚去？奚乐奚恶？夫天下之所尊者，富贵寿善也；所乐者，身安厚味美服好色音声也；所下者，贪贱夭恶也；所苦者，身不得安逸，口不得厚味，形不得美服，目不得好色，耳不得音声。若不得者，则大忧以惧，其为形也亦愚哉。夫富者，苦身疾作，多积财而不得尽用，其为形也亦外矣。夫贵者，夜以继日，思虑善否，其为形也亦疏矣。人之生也，与忧俱生。寿者惛惛音昏，久忧不死，何之苦也。其为形也亦远矣。烈士为天下见善矣，未足以活身。吾未知善之诚善邪？诚不善邪？若以为善矣，不足活身；以为不善矣，足以活人故。曰：忠谏不听，蹲循勿争。
　　低蹲而顺循之。
　　故夫子胥争之，以残其形；不争，名亦不成。诚有善无有哉？今俗之所为与其所乐，吾又未知乐之果乐邪？果不乐邪？吾观夫俗之所乐，举群趣者，
　　乐举群趣四字相连。
　　誙誙音铿然如将不得已，而皆曰乐者，吾未之乐也，亦未知不乐也。果有乐无有哉？吾以无为诚乐矣，又俗之所大苦也。故曰：至乐无乐，至誉无誉。天下是非果未可定也。虽然，无为可以定是非。至乐活身，唯无为几存。请尝试言之：天无为以之清，地无为以之宁。故两无为相合，万物皆化。芒乎芴乎，而无从出乎？芴乎芒乎，而无有象乎？万物职职，皆从无为殖。故曰：天地无为也，而无不为也。人也孰能得无为哉。
　　庄子妻死，惠子吊之，庄子则方箕踞鼓盆而歌。惠子曰：与人居，长子老身死不哭亦足矣，又鼓盆而歌，不亦甚乎。庄子曰：不然。是其始，死也，我独何能无槩慨同。然察其始而本无生；非徒无生也，而本无形；非徒无形也，而本无气。杂乎芒葱之间，变而有气，气变而有形，形变而有生。今又变而之死。是相与为春秋冬夏四时行也。人且偃然寝於巨室，而我噭噭音叫然随而哭之，自以为不通乎命，故止也。支离叔与滑音骨介叔观於冥伯之丘，昆仑之墟，黄帝之所。休俄而柳生其左肘，其意蹶蹶然恶之。支离叔曰：子恶之乎？滑介叔曰：亡音无予何恶。生者，假借也。假之而生生者，尘垢也。死生为昼夜。且吾与子观化而化及我，我又何恶焉。
　　冥伯，死者之称。犹《文选》所称冥漠君。冥伯之丘，死人墓也。其墓在昆仑之墟。昆仑者，曾经黄帝之所休息。昆仑有五城十二楼，神仙所居。黄帝乃古者得道升仙之帝，感慨追忆言此人居神仙之境，而不能如黄帝学仙以至死也。柳者，障柩之柳。《檀弓》：周人墙置翣。注：墙，柳衣也。《正义》曰：墙之障柩犹垣墙障家，故谓障柩之物为墙。墙即柳也。缝人注：柳，聚也，诸饰所聚。支离叔与滑介叔观於冥伯之丘墟墓之间，意想所致，倏有障柩之柳出於左手所肘处。不祥之征，殆将死矣。故其意蹶蹶然惊动而恶之。支离叔既恶之，又问滑介叔曰：汝恶之乎？介叔曰：无，予何恶之？有生者，假借而已。所谓四大假合是也，既假之而生，则不过如尘垢之集耳。何足控搏？遂言死生犹昼夜，乃理之常，不足惊惧。生者假借也，又是论人生死之生不又粘上，生其左肘之生字。且吾与子观化而化及於我。化，死也。孟子曰：比化者无使土亲肤，言吾与子适墓观人之死，而睹此不祥死将及於我。人有死则我亦必有死，我又何恶焉？或以柳为杨柳，殊与此章文义不相贯。
　　庄子之楚，见空髑音独髅音楼，髐苦尧切然有形。檄音叫以马捶，因而问之，曰：夫子贪生失理而为此乎？将子有亡国之事、斧钺之诛而为此乎？将子有不善之行，愧遗父母妻子之丑而为此乎？将子有冻馁之患而为此乎？将子之春秋故及此乎？於是语卒，援髑髅，枕去声而卧。夜半，髑髅见梦曰：子之谈者似辩士，视#1子所言，皆生人之累也，死则无此矣。子欲闻死之说乎？庄子曰：然。髑髅曰：死，无君於上，无臣於下，亦无四时之事，从然以天地为春秋，虽南面王乐，不能过也。庄子不信，曰：吾使司命复生子形，为子骨肉肌肤，反子父母、妻子、闾里、知识，子欲之乎？髑髅深膑蹙頞曰：吾安能弃南面王乐而复为人间之劳乎。
　　颜渊东之齐，孔子有忧色。子贡下席而问曰：小子敢问，回东之齐，夫子有忧色，何邪？孔子曰：善哉汝问。昔者管子有言，丘甚善之，曰：褚小者不可以怀大，绠短者不可以汲深。夫若是者，以为命有所成而形有所适也，夫不可损益。吾恐回与齐侯言尧、舜、黄帝之道而重以燧人、神农之言。彼将内求於已而不得，不得则惑，人惑则死。且汝独不闻邪？昔者海鸟止於鲁郊，鲁侯御音迓，而觞之于庙，奏九韶以为乐，具大牢以为膳。鸟乃眩视忧悲，不敢食一脔，不敢饮一杯，三日而死。此以己养养鸟也，非以鸟养养鸟也。夫以鸟养鸟者，宜栖之深林，游之坛陆，浮之江湖，食之鳅，随行列而止，委蛇而处。彼唯人言之恶闻，奚以夫譊譊音呶为乎？咸池九韶之乐，张之洞庭之野，鸟闻之而飞，兽闻之而走，鱼闻之而下入，人卒闻之，相与还而观之。鱼处水而生，人处水而死。彼必相与异，其好恶故异也。故先圣不一其能，不同其事。名止於实，义设於适，是之谓条达而福持。
　　列子行句，食於道。从
　　《列子》从字下有者字，指字下有顾。谓弟子，百丰字曰。#2
　　见百岁髑髅，攓蓬而指之曰：唯予与汝知而未尝死、未尝生也。若果养乎《列子》作过养？予果欢乎？种有几，得水则为当作□，与绝同，得水土之际则为龟蠙之衣，生於陵屯徒魂切则为陵舄，陵舄得郁栖则为乌足，乌足之根为蛴螬，其叶为胡蝶。胡蝶胥也化而为虫，生於灶下，其状若脱，其名为鸲掇。鸲掇千日为鸟，其名为乾余骨。乾余骨之沫为斯弥，斯弥为食酰。颐辂生乎食酰，黄軦生乎九猷，瞀芮生乎腐蠸，羊奚比乎不筍，久竹生青宁，青宁生程，程生马，马生人，人又反入於机。万物皆出於机，皆入於机。
　　生则有待於养，死则无累，故惧。以为汝未尝死，我未尝生，则安知汝不为养而我不为欢乎。种有几以下不可尽晓，姑摭其可解者。□，古文绝字。地至於水则绝矣，而亦有物生焉。得水土交接之际则为鼃蠙之衣。鼃蠙之衣水舄也，生於水者为水舄，即《诗》所谓言采其藚鼃与蚌。依，其下以为衣焉。生於陵屯则为陵舄，即《诗》所谓芣苡，俗云车前草。一物而有水陆之异也。食酰，蠛蠓也。青宁，竹根虫也。万载有老人言：曾见一虫可五寸长，其后尚有寸许，是竹根未变得，非所谓青宁者乎？余寓安乡，亲见灯下一白蛾投灯，忽尾后一个复一个，非出孕育，乃是虚空幻化。又见洞庭湖中有明山，山顶有禹庙，山崦多人家。每岁季春，□鹑充斥庙宇及人家，以竹帚朴取，腌以为酢。商人先期予直，及期征收，有未变尚存一半。鼠形者，即《月令》所谓田鼠化为鴽也。以此观天地间变化何限，未可以耳目所不及疑之。马生人，人又反入於机。何异释氏轮回之说。但释氏说得拘，谓生前作恶则死后或变为狗马，业尽又变为人。有何证据？庄子却说得活，万物皆出於机，皆入於机。夫机者，气之动处。出於机者，生也入。於机者，死也。盈天地间只是阴阳二气，化生万物，死则阳气归天阴气归地。此气不出天地间，明日复生，人物仍前，只是阴阳二气为之。但不可把已死之马为方生之人，已死之人为方生之马耳。《朱子语录》：张横渠说：形溃反原以为人。生得此个物事，既死此个物事却复归大原。本去又别从裹面抽出来，生人最为明白。若如释氏说，则天地间须分几万万团气，各自轮回生灭，缠来缠去，何有了期，成□造化。《笔谈》云：延州人至今谓虎豹为程，盖言虫也。
　　南华真经循本卷十七意
　　#1原文为『诸』，据通行本改为『视』。
　　#2应在下文『指之曰下』。
　　南华真经循本卷之十八
　　庐陵竹峰罗勉道述门人彭祥点校
　　外篇达生
　　达生之情者，不务生之所无以为；
　　无以为，犹《论语》曰：无以为也。言无用如此。
　　达命之情者，不务知之所无奈何。养形者必先之物，物有余而形不养者有之矣。有生必先无离形，形不离而生亡者有之矣。生之来不能却，其去不能止。悲夫。世之人以为养形足以存生，而养形果不足以存生，则世奚足为哉。虽不足为而不可不为者，其为不兔矣。
　　不免於有形也。
　　夫欲免为形者，莫如弃世。弃世则无累，无累则正平，正平则与彼更生，
　　彼，造物也。造物生我必有死，我又能存此生，是与造物更相而生。
　　更生则几矣。事奚足弃而生奚足遗？弃事则形不劳，遗生则精不亏。夫形全精复，与天为一。天地，万物之父母也。合则成体，散则成始。形精不亏，是谓能移。精而又精，反以相天。
　　天，吋韵汀。移，即上文更字。言能与之更移也。有生本具此精，役役世事几失之。今能更生则又具此精矣，与我此生者，天也。我又能与天存此生，是相天也。
　　子列子问关尹曰：至人潜行不窒，蹈火不热，行乎万物之上而不栗。请问何以至於此？关尹曰：是纯气之守也，非知巧果敢之列。居，吾语汝。凡有貌象声色者，皆物也，物与物何以相远。夫奚足以至乎先？是色而已。
　　先，犹超也。上文：貌象声色，只一色字包括之。
　　则物之造乎不形，而止乎无所化。夫得是而穷之者，物焉得而止焉。彼将处乎不淫之度，而藏乎无端之纪，游乎万物之所终始。壹其性，养其气，合其德，以通乎物之所造。夫若是者，其天守全，其神无却音隙，物奚自入焉。夫醉者之坠车，虽疾不死。骨节与人同而犯害与人异，其神全也。乘亦不知也，坠亦不知也，死生惊惧不入乎其胸中，是故运触也物而不慑。彼得全於酒而犹若是，而况得全於天乎？圣人藏於天，故莫之能伤也。复雠者，不折镆干；虽有忮心者，不怨飘瓦，是以天下平均。故无攻战之乱，无杀戮之刑者，由此道也。不开人之天，而开天之天。开天者德生，开人者贼生。不厌其天，不忽於人，民几乎以其真。
　　仲尼适楚，出於林中，见痀偻者承蜩，犹掇之也。仲尼曰：子巧乎，有道邪？曰：我有道也。五六月累丸二而不坠，则失者锱铢；累三而不坠，则失者十一；累五而不坠，犹掇之也。吾处身也，若厥株拘杙也；吾执臂也，若槁木之枝。虽天地之大，万物之多，而唯蜩翼之知。吾不反不侧，不以万物易蜩之翼，何为而不得。孔子顾谓弟子曰：用志不分，乃疑於神。
　　蜀本作疑，下文亦云：器之所以疑神者，其是与俗作凝。
  </div>
  <div class="pagination">
   <a href="南华真经循本_page12.html">
    上一页
   </a>
   <span>
    ...
   </span>
   <a href="南华真经循本_page8.html">
    8
   </a>
   <a href="南华真经循本_page9.html">
    9
   </a>
   <a href="南华真经循本_page10.html">
    10
   </a>
   <a href="南华真经循本_page11.html">
    11
   </a>
   <a href="南华真经循本_page12.html">
    12
   </a>
   <span class="current-page">
    13
   </span>
   <a href="南华真经循本_page14.html">
    14
   </a>
   <a href="南华真经循本_page15.html">
    15
   </a>
   <a href="南华真经循本_page16.html">
    16
   </a>
   <a href="南华真经循本_page17.html">
    17
   </a>
   <a href="南华真经循本_page18.html">
    18
   </a>
   <span>
    ...
   </span>
   <a href="南华真经循本_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
