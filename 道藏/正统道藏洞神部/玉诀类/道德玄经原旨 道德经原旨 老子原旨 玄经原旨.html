<!DOCTYPE html>
<html>
 <head>
  <meta charset="utf-8"/>
  <title>
   道德玄经原旨 道德经原旨 老子原旨 玄经原旨 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   道德玄经原旨 道德经原旨 老子原旨 玄经原旨 - 第 1 页/共 3 页
  </h1>
  <div class="content">
   道德玄经原旨
　　经名：道德玄经原旨。亦称道德经原旨、老子原旨、玄经原旨。元杜道坚撰。四卷。前有黎立武、账与材、牟巘、徐天佑等人序官。底本出处：《正统道藏》 洞神部玉诀类。
　　道德玄经原旨序
　　《老》《易》无二道。《易》有太极，圣经存而勿论，《易》首乾坤，后天之道也。效天法地，故儒道与天地同功。太易者，未见气，道家以为大道之祖，无名天地之始，先天之道也。道法自然，故老圣得归无之妙。噫，《道德》一经尽之矣。余惟至道不烦，故尝寓诸图赞而不敢尽。一日，内侄简成性至自杭见，谓比识南谷杜先生，其论多与图赞合，因得所着原旨，视余每叹世未有与论此事者，一读莫逆于心。其曰玄之似无，而有又玄，似有而无，生物之天。由此大着，自然之天，隐然长存。曰太极中虚，谷神在焉。谷虚善应者心，神静故灵者性。曰太极乃物初浑沦之太一，无极乃太极未形之太虚。曰道之为物十其一，则太极。皆至论也。闭门造车，出户合辙，信矣。其有人乃若此经，上下古今之故顿见，五千言问，则又为之推阐明备，益信其非空言。老君道迩太初之先，神游浩古之上，身历有周之末，天下之变，何所不阅，用垂训为千万世，则是何仁义之说。世或病之，而未之思也。大抵道德，以无极太极言，仁义礼智信，以阴阳五行言，所谓天地圣人刍狗民物，是为不仁，与六经育仁无异旨。有如上德上仁，失道失德，绝仁绝智等论。此则皇而帝，帝而王，道有升降，而伯氏假仁窃义僭礼凿於智者所为耳。《原旨》实契乎斯义，且谓为民司命，不知有仁之生，礼之长，义之成，惟智藏是尚，是岁不春夏秋而常冬也，旨哉。嗟乎，天道之流行，世道之推移，往而不返者，势也。变而通之存乎人，斯经所以作。其曰其精甚真，其中有信，五常之信，五行之土，先天无极，太极之道，万变不能易，所谓诚也。成性行因摭经之要旨，书卷末归之。
　　大德乙巳上元西谷道人黎立武书。
　　《道德》八十一章，注者三千余家。南谷着《原旨》，首曰《玄经》之旨，本为君上告。又曰老圣作《玄经》，所以明皇道帝德也。大纲大领，开卷甚明。是经之在人间世，舒之弥六合，卷之入微尘，中固不可局一方。《原旨》能识其大者，则小者不能违也。吾闻南谷尝陪洞明入对，怀其耿耿者，而未及吐是书之作，殆其素蕴不得陈於当年，遂欲托之后世，得之者当不止汉文之治也。南谷亦奇矣哉。
　　大德乙巳小雪嗣天师张与材序。
　　偪仄尘坱中，胸次愦愦，对俗人谭益不乐。南谷杜君扁舟过余，论议超然，有以开余意，相与登道场云峰宿焉。夜参半，篝灯，出所为《老子原旨》示余，不寐几彻晓。杜君博极群书，不但发明其宗旨而已，於某章曰：是尧、舜之事也。某章又曰：是禹、文王、武王之事也。其说以为老聪为柱下史，所职者史，而百篇之书亦史也，故以书求之，余惊异焉。自司马子长以老韩同传，千载不满。河上公注《老子》，颇及吐纳导引之类。其后孙登、陶弘景、松灵仙人、唐道士成玄英、张君相辈，亦皆注《老子》。又近神仙家王辅嗣以《老子》解《易》，人或非之，然其解《老子》，则初不及《易》。至苏子由，直以是谓袭明，为释氏之传灯，《老子》亦岂意其末流之至此也。今杜君乃求之以帝王之书，参之以帝王之事，譬如披蒙昧，出幽深，明向正大，气象顿殊，岂不甚题，或者曰此盖为原道解也。呜呼，世未有能察杜君之用心者。夫道术久裂，人各私其私，竞立门户，甚至保残护缺，以相非诋，莫肯旷能舍己求为真是之归。杜君虽自号《原旨》，而不主一家，惟理是同，惟经是从，惟正是宗，务使天下后世无所置疑於其师之说，其用心盖若此，可谓弘也矣。岂固与原道异哉。余固陋於《原旨》未深究，姑论其大意云尔。　
　　甲午谷雨陵阳牟巘书。
　　为老氏学者，率右老而左儒，列、庄二子，务尊其师，至诋訾尧、舜、孔子，用以相形。故儒者指为异教，孔、老之学遂岐而二，然老教非果与儒戾也。彼其为道，超有以用，无集虚以化实，直欲易圣智仁义，以素朴世。儒往往骇於绝弃之言，夫岂知其矫也，而非真欤。故善用其意，则西汉以清静治。不善循其边，则西晋以清虚亡。岂必弛纵绳墨，异吾所谓道哉。南谷杜君之为是学也，不以道家说训老氏书，独援儒以明之。章研句析，而前后相蒙，不喜为破碎，引类比义，悉举五三帝王、孔孟之道，传诸其说，如五色随物赋采，而调适以为绚也。如五音清浊高下之相谐，而绎如成乐也。如三十辐一毂殊涂束西行，而卒合辙也。吾见其若一而已。夫老教欲复结绳之治，则羲、农邃古之事也。其谷神之论祖黄帝，其尚无为类舜，贵不伐不矜类禹。诸微言眇旨，与六经合者，不可一二举。观於众甫之会，谓孔、老不为一家，吾不信也。杜君以上士闻道，由徽而妙，合异而同，太史公所谓道家精神专一，采儒之善者，非邪。始余弱冠官昊兴，尝泛奉溪，今老矣。一日，君往记介余友，示以所为《原旨》之书。余虽不尽究其义，窃叹君之贯穿融液可谓勤且博矣。览者当自详之。
　　粤遗民徐天佑斯万父书于一初山房。
　　余爱太史公记西都孝文时，人民乐业，年六七十翁，嬉戏如小儿。太平盛际，犹可想见。岂非学黄老师清净致然哉。汉固不足征也。老氏之书，大要言无为不争。此隆古帝王之事，虽汤、武犹难之。当周之衰，紫气度关而西也。感慨时变，述五千言，而后行其辞，隐其旨，深其望於当世也。厚书既传，非无宗尚。其学者刑名深刻之术，神仙玄远之说，不能相发，而返以相病，况注者以百数，又不皆究其着经之本意。南谷杜君《原旨》最后出，乃断之曰：是吾师探古史而作，以述羲、轩、尧、舜之道者也。盖老氏职藏室史，旧闻未远，垂衣结绳之治，集然在目。文莫信於史，以古史征之，而使人易信，实自今杜君始。班固论道家清虚自守，合於尧之让，视君略焉。抑固之志，九流析儒与道，道原於天圣，圣之所授受，夫不知其名，字之曰道，而专以是名家，果老氏意耶。向今用其说，粹然壹返乎。古孔氏之道，亦将有助矣。君出儒家，从老氏学，能不私所主，而折衷二者之间，贤哉。余虽愚昧，未究厥旨，异时计筹山中，分白云半席地，质疑辨惑，当有得於言语文字之外者。
　　山阴王易简理得父书。
　　道德玄经原旨卷之一
　　教门高士当涂杜道坚注
　　《经》曰：道可道，非常道。名可名，非常名。无名，天地之始。有名，万物之母。常无，欲以观其妙。常有，欲以观其徼。此两者同出而异名，同谓之玄。玄之又玄，众妙之门。
　　《原旨》曰：天群物之祖，道天之祖。天不言道，何可言，可言非道欤。曰不可道，不可名，自然之天，常而不变。先天也。可道，可名，生物之天，变而不常。后天也。于以见天
　　地始，万物母，征妙，有无，又玄众妙，包括大造化之元，殆无余矣。观常无之妙，则见无名之始。观无名之始，则见无极太极也。观常有之缴，则见有名之母。观有名之母，则见两仪万物也。此两者本同乎始，出於母，而异其名。两之又两之，则见玄之又玄，众妙之门也。生物之天，由此大着。自然之天，隐然长存。形而上，形而下，天此道，吾此道，不言之言，无名之名，已不胜众奚假多言哉。天不言，圣人亦欲无言，惜哉。高言不止於众人之心，至言不出俗言胜也。是以圣人不言，终不容於不言。当时玄圣西游，关令尹喜，知其大道将隐，强为着书，不得已而言曰：道，可道，非常道。名，可名，非常名。关尹子曰：道，不可道，不可道，即道正。为此道解也。天地定位其间，二气复合为一，是谓冲和。冲和具太极之体，为生化之根。三才立而人道兴焉。《书》曰：惟天地万物父母，惟人万物之灵。自常无以上言天道，以下言人道，人能观天道而修人道，未有不入圣人之域者也。《阴符经》曰：观天之道，执天之行，尽矣。常无先天也，观妙则见固有之吾在。常有后天也，观徼则见不亡之吾在。原其始则无形而生有形，要其终则有形而归无形。观诸日用常行事物之去来，吾心之动静，曾不外乎此道也。
　　此两者同出一道，而异其名。同，同此道也。玄一而二，二而一也。玄之似无而有，又玄似有而无，众妙万物也。门有出入之义，万物出於机而入於机，身具天地，心具太极，知而未尝生，未尝死也。於戏，圣人之心，天地之心，观天地之朝霏暮霭，变化靡常，而太虚自若，则知圣人曰应万机，其心寂然，而天性自若也。吾尝曰：天地大吾身，吾身小天地，若尧之荡荡乎。民无能名焉者，可
　　谓有道圣人也已。
　　《经》曰：天下皆知美之为美，斯恶已。皆知善之为善，斯不善已。故有无之相生，难易之相成，长短之相形，高下之相倾，声音之相和，前后之相随。是以圣人处无为之事，行不言之教。万物作而不辞，生而不有，为而不恃，功成不居。夫惟不居，是以不去。
　　《原旨》曰：道独立不偶，一有对待则物也。物形物，美恶善否生焉。若天地有大美而不言，尧有大善而不知，则亦何恶，何不善之有。一有自矜自伐，欲人知己之心，则美反为恶，善斯不善矣。况欲天下皆知乎。古人有善，惟恐人知。今人有善，恐人不知。薄亦甚矣。《玄经》之旨，本为君上告。君上天下之师长也。上有所好，下必从之。《书》曰：惠迪吉从逆凶惟影响。噫，非影动形，形动影也。非谷动声，声动谷也。可不慎诸。故有无、难易、长短、高下、声音、前后，斯六者相生相成，相形相倾，相和相随，皆有对待，理所必然。是以圣人事处无为，教行不
　　言。无为非不为也，行其所无事也。不言非不言也，无法令告戒之烦也。任民物之自作、自生、自为而不辞、不有、不恃，所以能成生物之功。功成复不自居其功，是以功不我去。一或不然，功其去矣。《经》凡称圣人者，自玄古之君，至尧而止舜。而下则称王，称公侯，称善人君子大丈夫，德有隆杀，义存褒贬，学者当具古人眼目，向周季以前观之。
　　《经》曰：不尚贤，使民不争。不贵难得之货，使民不为盗。不见可欲，使民心不乱。是以圣人之治，虚其心，实其腹，弱其志，强其骨，常使民无知无欲。使夫知者不敢为也，为无为，则无不治矣。
　　《原旨》曰：老圣作《玄经》，所以明皇道帝德也。天下之大，事物之众，可有於天下，不可有於我。上之人，一以我之贤於人者，自尚。货之难得者，自贵。心之可欲者，自见。则下之人，亦将以是三者，为心必争，必盗，必乱。惟其我之不欲，故虽赏之不窃也。是以圣人之治天下也，必先虚吾之心，不为事窒，实吾之腹，不使邪入，弱吾之志，不与物竞，强吾之骨，不以力敌。常使民无越分之知，僭上之欲。虽有智如龙伯大人，六鳌可钓，不敢有一毫越分僭上之为，恶有所谓乱臣贼子者哉。夫玄古之君天下也，为无所为，故无所不治矣。
　　《经》曰：道冲，而用之或不盈。渊兮似万物之宗，挫其锐，解其纷，和其光，同其尘。湛兮似或存。吾不知谁之子，象帝之先。
　　《原旨》曰：官天地府万物者，心也。心者，道之枢，人莫不有是心，心莫不有是道。惟其冲虚妙用，渊静有容，故能包裹六极，不见其盈。知周万物，不离其宗。一睽此道为物，所夺则茅塞之矣。当应事接物之顷，又先正其在我者，则彼者自不能乱。微觉纷锐挠中，便当挫解。净尽自然，可以和同光尘，相安无事。夫如是，则吾之冲虚妙用，灵明洞彻，潜吾方寸，湛兮若存矣。以为吾则不知为谁氏之子，以为非吾则又象我神帝之先者，在焉自非清明，在躬志气如神者，孰能知此。
　　《经》曰：天地不仁，以万物为刍狗。圣人不仁，以百姓为刍狗。天地之间其犹橐钥乎。虚而不屈，动而愈出。多言数穷，不如守中。
　　《原旨》曰：天职司覆，地职司载，圣职司教化。俾万物百姓，各遂其生，成而不以为七，仁其至矣。不以为
　　仁，故无责报之心，况之刍狗，故无弃物之意。譬如国家之祭享束刍为狗，以奠神明。方其祭也，虽刍狗之微必设，及其已陈，虽文绣之贵必撒。曾何以贵贱二吾之心哉。理当而已。矧万物百姓，天地赖之以成覆载之德，圣人赖之以成教化之功，待之当何如耶。观乎天地之间，如橐钥然。虚而有容，故能不屈，动不失中，故能愈出。夫天籁之吹万不同，使其自己也，咸其自取，怒者其谁耶。圣人之於百姓亦然，一或举事多言，教令烦数，数则穷矣。当视天地弃钥，虚心体道，允执厥中，此尧之所以恭默无为，一视同七，而天下治也。
　　《经》曰：谷神不死，是谓玄牝。玄牝之门，是谓天地根。绵绵若存，用之不勤。
　　《原旨》曰：谷神，太极也。太极中虚，谷神在焉。天此谷神，人此谷神，其为谷也。玄同阴阳，包涵造化，神则妙万物而为言也。惟其不死，故能生化无穷，玄牝阴阳也。门则乾坤其易之门，根则万化之所由生。绵绵若存，今古不息也。用之不勤，出乎自然也。此承上章橐钥天地余旨发明，吾心太极，吾身天地之道，与造化者同流，而未尝生、未尝死也。盖谷虚善应，以况吾心。神静故灵，以喻吾性。观寂然之中，而有感通之妙，乃见不死。然神非气不生，气非神不灵。言神则气在焉。神气混融，乃见玄牝。玄根于天，有父之德，神之元也。牝根于地，有母之德，气之元也。玄牝，吾身之天地乎。门则神气朝元，交往之所若有乎。入入出出，而莫见其门，吾身之阖辟可见。根则神气归元，混融之地若有乎。生生化化，而莫见其根，吾身之太极可见。观若存於绵绵之中，而有不勤之用。以知老圣由商历周九百余岁，当时修道养寿之要，尽於此矣。 列子》中亦有此章，然不言出於老子，而言黄帝。《书》曰：则知老子五千文，引用《坟》《典》古语为多。如《经》中凡称是以圣人，称古之所谓，称建言有之，称故圣人云，称用兵有言，是皆明露申迷古圣遗言。故孔子迷而不作，窃有比焉。惟信而好古者，可与言此道。
　　《经》曰：天长地久。天地所以能长且久者，以其不自生，故能长生。是以圣人后其身而身先，外其身而身存。非
　　以其无私耶。故能成其私。
　　《原旨》曰：天之长，地之久，蔑以加矣。然则天地之所以能长且久者，何道而政哉。天地之心，与物为一，能生生而不以自生为生，故物无害者，乃得长生。如此是以圣人观道执行，而无一毫有己之私，惟知先天下而后吾身，内此道而外吾身，然则后之而不免先者，人推之也。外之而不免存者，物无伤也。身乃吾之至亲，而以之自后自外，本无私焉。后之外之而自先自存，私自成矣。是岂圣人有心於私耶。以其无私，故能成其私尔，私己也。圣人官天地府万物，未尝独私其生。惟不自生，故生意长在。
　　《经》曰：上善若水。水善利万物而不争，处众人之所恶，故几於道。居，善地。心，善渊。与，善仁。言，善信。政，善治。事，善能。动，善时。夫惟不争，故无尤。
　　《原旨》曰：上善，至善也。水性至善。上善之人，其性谦下，有水之德。禹作司空，当是时也，已得水性之善，故能尽水之性，而成平水之功。由上善而优入圣人之域。此无他，行其所无事而已。孟氏言人无有不善，水无有不下，盖有由也。水利物不争，处众所恶，故近於道。水之善众矣。《经》举其七，余可类推。安其所处，居善地也。澄镒不挠，心善渊也。泽物无私，与善七也。润下不易，言善信也。柔以胜强，政善治也。载重浮轻，事善能也。消长不失，动善时也。人能师水之德，处己以善，与物无争，则亦何尤之有。舜、禹授受之际，是宜拳拳以不矜不伐，莫与争。能争功者，惟禹贤也。
　　《经》曰：持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功成名遂身退，天之道。
　　《原旨》曰：谦益满损，刚折柔存，天理之必至。故知盈贵自抑，锐当亟挫，明哲保身之道也。使持盈而不知戒，揣锐而不善藏，器满必倾，锋
　　利则折，其不可长保明矣。金玉满堂，谁其能守。富贵骄人，自遗其答。世之据高位，佩重印，骄奢淫佚，莫知止足，一旦鼎折炼覆，莫保要领，俱不得正命。曾不如箕山一瓢，五湖一舟之为得也。乃知功不在大，知止者成。名不在高，知足者遂。世之超出利网，脱去名缰，身退急流，自全天道者，几何人哉。功成身退，天之道，惟尧、舜得之。
　　《经》曰：载营魄抱一，能无离乎。专气致柔，能如婴儿乎。涤除玄览，能无疵乎。爱民治国，能无为乎。天门开阖，能为雌乎。明白四达，能无知乎。生之畜之，生而不有，为而不恃，长而不宰，是谓玄德。
　　《原旨》曰：知修身然后知洽国，身犹国也。百骸犹众民也。故君子不可以不修身。人之生也，身载营魄，合而一之，抱之能无离乎，不离则一矣。气为百骸之主，专气致柔，能如婴儿乎。如婴儿则柔矣。玄不可览，涤除所见，能无疵乎。无疵则玄矣。爱民治国，贵保以安，能无为乎。无为则安矣。天门开阖，贵守以静，能为雌乎。雌则静矣。明白四达，贵无所窒，能无知乎。无知则不窒矢。人能体此六能，修身治国，生之以道，畜之以德，物我各遂其自然，生之，为之，长之，而不有，不恃，不宰，此陶唐氏之民，所以不识不
　　知，帝力何有，是之谓玄德。
　　《经》曰：三十辐共一毂，当其无，有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。
　　《原旨》曰：圣人观象制器，利用天下，盖有取焉。动圆静方，天地之象。其中空虚，天地之用。气而日月星辰，形而山川草木。有在无中，无在有中，无不容也。车中作三十辐共一毂，轮圆象天，舆方象地，车之有也。其中空虚，车之无也。当其无，中有车之用。观其毂虚能转，
　　舆空能载，则知有形为无形之利，无形为有形之用，妙在其中矣。《经》言车辐毂，不言轮舆轼辙者，言车则全体在焉。埏埴为器，凿户牖为室，其道亦然。道言有无，易言动静，一也。明道之无，则见易之静。明易之动，则见道之有。有无之义，动静之机，大矣哉。
　　《经》曰：五色令人目盲，五音令人耳聋，五味令人口爽，驰骋田猎令人心发狂，难得之货令人行妨。是以圣人为腹不为目，故去彼取此。
　　《原旨》曰：圣人在上，为民师表，天下取法焉。上之所好，下必从之，犹风云之於龙虎，水火之於湿燥，不待召而应也。故凡虚华不实，害於民生者，去而弗取。知五色炫耀盲人之目，则不事华饰而守纯素。知五音嘈杂聋人之耳，则不事淫哇而守静默。知五味肥醲爽人之口，则不事珍羞而守淡泊。知田猎驰骋狂人之心，则不事般游而守安常。知贵货难得妨人之行，则不事世宝而守天爵。是五者皆目前之侈靡荡摇真性，无益民生，非实腹固本悠久之道也。是以圣人为腹之实，不为目之华，故去彼取此，而躬行俭约，为民之劝，将使天下自化，人各自足，无外好之夺，天下治矣。
　　《经》曰：宠辱若惊，贵大患若身。何谓宠辱，宠为下，得之若惊，失之若惊，是谓宠辱若惊。何谓贵大患若身，吾所以有大患者，为吾有身，及吾无身，吾有何患。故贵以身为天下，若可寄天下，爱以身为天下，若可托天下。
　　《原旨》曰：圣人贵身以道，众人贵身以名，大有径庭矣。贵身以道，无为也。贵身以名，无不为己。宠辱若惊，有宠斯有辱，可不惊乎。贵大患若身，贵身贵名，其患均矣。何谓宠辱，宠为下，名斯可见，得之若惊，失之若惊，患得患失，两若可惊。何谓贵大患若身，吾所以有大患者，为吾有身，有身着物也。着物则不免於名累。无身忘物也。忘物则名累脱矣。此盖为众人贵身以名者言也。圣人贵身以道，何息之有。知名不足贵，则见身贵。知身不足贵，则见道贵。见道贵则吾何患焉。韩魏争地，子华子说昭僖侯，以废两臂，而与天下。僖侯不诺，是两臂重於天下也。身亦重於两臂，道更重於身矣。君子不得已而临莅天下，必能以贵身为天下，贵若可任天下之寄。以爱身为天下，爱若可任天下之托。贵言其位，爱言其德，贵位故可寄，爱德故可托。然知位可去，德不可去，则宠辱者轻，吾何患焉。
　　《经》曰：视之不见名曰夷，听之不闻名曰希，搏之不得名曰微。此三者不可致诘，故复混而为一。其上不皦，其下不昧，绳绳兮不可名，复归於无物。是谓无状之状，无物之象，是谓惚恍。迎之不见其首，随之不见其后。执古之道，以御今之有，能知古始，是谓道纪。
　　《原旨》曰：人不可以不知道，道不可以不知古。古必有始，始必有物焉。天下之物众矣。何物非道，何道非物，不可得而名也。求之以视，以听，以搏，夷而不可见，希而不可闻，微而不可得，则又诘之以言，而不可致，故复混而为一。观其上而不皦，观其下而不昧，绳绳兮不可以名，名则又复归於无物也。无状之状，无物之象，惚惚恍恍，迎之不见其首，随之不见其后。于以见无物非道，无道非物，道之为道也。如此，人能执此古始妙无之道，以御今之妙有之形，不惟独善吾身，亦可以纪纲天下，同归於道，孰肯物为事哉。
　　《经》曰：古之善为士者，微妙玄通，探不可识。夫惟不可识，故强为之容。豫兮若冬涉川，犹兮若畏四邻，俨若客，涣若冰将释，敦兮其若朴，旷兮其若谷，浑兮其若浊。孰能浊以静之徐清，孰能安以动之徐生。保此道者不欲盈。夫唯不盈，故能弊不新成。
　　《原旨》曰：古之善为士者，抱道安常，隐德自修，与世波流，不自满假，自得微妙玄通之理，众人固不识也。夫惟不可识，故强为之容。如下文七若，皆中立不倚，和而不流之义。豫兮若冬涉川，不躁进也。犹兮若畏四邻，不妄动也。俨若客，不放肆也。泱若冰将释，无凝滞也。敦兮其若朴，不雕琢也。旷兮其若谷，无窒得也。浑兮其若浊，无矫暴也。孰能浊以静之徐清哉。孰能安以动之徐生哉。人道之治乱安危，犹天道之盈虚消息，动极则静，静极则动，使屈原而知此道，则忠而不必沈。伯夷而知此道，则清而不必饿。故曰：保此道者不欲盈，无必遂己之心。惟无必遂己之心，故能弊不新成。言守常无大变易也。老圣历商、周二代，三度散关，四入史馆，优游九百余年，而晚适流沙，莫知所终，所以为善也。
　　《经》曰：致虚极，守静笃。万物并作，吾以观其复。夫物芸芸，各复归其根。归根曰静，静曰复命，复命曰常，知常曰明。不知常，妄作，凶。知常容，容乃公，公乃王，王乃天，天乃道，道乃久，殁身不殆。
　　《原旨》曰：万物之先有天地，天地之先有太极，太极之先至虚至静，有一未形者在此，其为天地之根也。然不曰致太极而曰政虚极者，虚极即无极也。当虚极静笃之初，万物并作，吾以观其复，则天地之心见矣。夫物芸芸，各复归其根，归根曰静，静曰复命，复命曰常，知常曰明。由此观之，则吾之归于根复于命者，可以知其常明也。不知常，妄作，凶，去道远矣。知常容，静而虚也。容乃公，虚而大也。公乃王，大而天下归往也。王乃天，人法天也。天乃道，天法道也。道乃久，道法自然也。投身不殆，则吾之太极之先，有一至虚至静未形者，在其不殆也明矣。
　　《经》曰：太上，下知有之。其次，亲之，誉之。其次，畏之，侮之。信不足，有不信。犹兮其贵言。功成事遂，百姓谓我自然。
　　《原旨》曰：太古之世，巢居穴处，无赋敛征役之为，无礼乐刑法之事，无典模训诰之言，下知上之有君，上知下之有民，熙熙自然无为而已。其次，三皇既作一画，既陈书契，罔罟未耜舟车，以教天下，天下始有为矣。民蒙其利，天下亲之。其次，五帝作而礼乐法度兴焉。民获其安，天下誉之。其次，启攻有扈，汤放桀，武王伐纣，干戈斯张，天下畏之。其次，昭王南征，夷王下堂，平王东迁，请隧问鼎，天下侮之。此无他，上之人信有不足於下，下之人信有不及於上矣。如唐尧之治，不识不知，而民无能名者，尚何言之可贵礼不云乎。太上立德。其次立功，其次立言，弗获己也。噫，由太古至於五伯，观夫下知有之亲誉畏侮，凡数言而不言一古人名字，包括几千百世，隐然可推，可谓玄也已矣。吾是以知为无名古史也。关子亦云尧、舜、禹、汤之治天下，天下皆曰自然。
　　《经》曰：大道废，有仁义。智慧出，有大伪。六亲不和，有孝慈。国家昏乱，有忠臣。
　　《原旨》曰：三皇出而大道废，废朴散之始也。五帝＃１作而有仁义。三王兴而智慧出，五伯起而有太伪。此承前章余旨发明。皇道帝德，王伯智伪，世德下衰，益降益薄，而忠孝所由彰也。岂非天运流行有不容不尔者乎。噫，玄古以下，吾不得而考也。如陶唐之世，比屋可封，孰为忠臣，孰为孝子者哉。由大舜不幸而有瞽叟之父，傲象之弟，观其浚井完廪，象日以杀舜为事，然舜之心终必瞽叟底豫而后嫌，惟其有顽父傲弟之难处，所以见大舜之孝慈也。非桀残虐，则龙逢不杀。非纣淫乱，则比干不以谏死，何以见诸臣之忠乎。故亲和则孝之名隐，而孝未尝不在也。世治则忠之名晦，而忠未尝不在也。鸣呼，忠孝彰彰於天下，则仁义失而诈伪起，其去皇风益远矣。
　　《经》曰：绝圣弃智，民利百倍。绝仁弃义，民复孝慈。绝巧弃利，盗贼无有。此三者，以为文不足，故令有所属。见素抱朴，少私寡欲。
　　《原旨》曰：圣智仁义，天下之大本也。其可绝弃乎。此盖承上章余旨发明。民利孝慈，盗贼之所由生，使知文华可削，素朴可复。凡假圣智以惊愚俗，假七义以舞干戈，假巧利以启盗贼者，则绝而弃之。使民安其居，地利百倍，家足其用，民复孝慈，盗贼何有哉。盖三代之季世，道不古原，其所谓圣知仁义巧利之心者，不过窃先王之法言，饰辞以欺当世，如田怛弒其君而有齐国，非盗而何。故曰：此三者，以为文不足，故令有所属者。当上推帝皇，思复古道，外见纯素，内包淳朴，正己于上，以劝其下，借曰不能无私无欲，庶几少私寡欲，不为盗贼之行矣。民利既足，孝慈可复也。
　　《经》曰：绝学无忧。唯之与阿，相去几何。善之与恶，相去何若。人之所畏，不可不畏。荒兮，其未央哉。众人熙熙，如享太牢，如登春台。我独怕兮，其未兆，若婴儿之未孩，乘乘兮，若无所归。众人皆有余，我独若遗。我愚人之心也哉。纯纯兮，俗人昭昭，我独若昏。俗人察察，我独闷闷。忽兮若海，寂兮似无所止。众人皆有以，而我独顽似鄙。我独异於人，而贵求食于母。
　　《原旨》曰：圣人之道，自得之学也。世俗之道，外得之学也。圣人不务外得，故曰：绝学无忧。然则唯阿善恶，相去知几何哉。人之所畏，指后之众人俗人者而言也。故不可不畏众人俗人。熙熙有余，昭昭察察，皆有以为矣。何尚荒兮其未央哉。享太牢，登春台，外得可知也。我独怕兮，其未兆，如婴儿之未孩，乘乘兮，若无所归，而我独若遗，我愚人之心也哉。纯纯兮，我独若昏，我独闷闷，忽兮若海，寂兮似无所止。而我独顽似鄙。我独异於人，而贵求食于母。母，道也。求在我者也。岂非自得者乎。得其自得，则不务外得，俗学可绝，吾无忧矣。
　　道德玄经原旨卷之一竟
　　＃１原作『常』，据文义，当作『帝』。
　　道德玄经原旨卷之二
　　教门高士当涂杜道坚注
　　《经》曰：孔德之容，唯道是从。道之为物，唯恍唯惚，惚兮恍，其中有象。恍兮惚，其中有物。窈兮冥，其中有精。其精甚真，其中有信。自古及今，其名不去，以阅众甫。吾何以知众甫之然哉。以此。
　　《原旨》曰：孔，大也。德，得也。得於吾心之谓德。容，量也。吾有大德，宇量斯宽，惟道是从，靡不容也。众甫可阅矣。然则道之为物，何如也哉。唯恍唯惚而已。惚兮恍，其中有象，似无而有也。恍兮惚，其中有物，似有而无也。窈兮冥，其中有精，得於吾心者也。其精甚真，吾所固有也。其中有信，诚其在我，自古及今，其名不去，由先天先地自古固存，所谓强名之曰道者，今犹古也。众甫天地之大，万物之众，以此而阅备於我矣。然则吾何以知众甫之然哉。以吾心之所自得者而观之，此可知也。
　　《经》曰：曲则全、枉则直，湟则盈，敝则新，少则得，多则惑。是以圣人抱一，为天下式。不自见，故明。不自是，故彰。不自伐，故有功。不自矜，故长。夫唯不争，故天下莫能与之争。古之所谓曲则全者，岂虚言哉。诚全而归之。
　　《原旨》曰：曲能有诚，诚则全矣。圣人所以抱一，为天下式者，诚也。诚能自守其枉，久将自直。自守其湟，久将自盈。自守其敝，久将自新。自守其少，久将自得。一或不诚，以多为得，则惑也，惑则不得也。是以圣人不自见，故明。不自是，故彰。不自伐，故有功。不自矜，故长。夫惟能守前之六，则后之四不而不与物争。故天下莫能兴之争。古之所谓曲则全者，岂虚言哉。吾能抱我之一者，而为天下式。则诚全而归之。
　　《经》曰：希言自然。飘风不终朝，骤雨不终曰。孰为此者，天地。天地尚不能久，而况於人乎。故从事於道者，道者同於道，德者同於德，失者同於失。同於道者，道亦得之。同於德者，德亦得之。同於失者，失亦得之。信不足，有不信。
　　《原旨》曰：希言自然，不言之言，无为之为，至诚无息之道也。一以言为，为心则信不足，有不信，诚斯息矣。此章承上章诚全余旨发明。道之得失，在乎诚不诚之分。诚则得，不诚则失也。飘风骤雨，伤及万物，必致僵仆，曾不能终一朝夕，自不能容，非至诚之道也。然则孰为此者哉，天地也。天地之有飘风骤雨，尚不能久，而况於人乎。国家之有苛政虐令，伤及百姓，必致困穷，亦将有所不能自容，岂至诚之道也哉。诚则不为苛虐矣。故天下之从事於道者，惟上之从。上从道者，下同於道。上从德者，下同於德。上从失者，下同於失。以是同於道者，道亦得之。伺於德者，德亦得之。同於失者，失亦得之。信不足，有不信，可不审诸。观《中庸》曲能有诚，诚则形，形则着，着则明，明则动，动则变，变则化。‘惟天下至诚，为能化自曲诚，六变而后化，固不易也。君子之居禄位，握政令，而化天下，至诚之道，其可息乎。
　　《经》曰：跂者不立，跨者不行。自见者不明，自是者不彰，自伐者无功，自矜者不长。其在道也，曰：余食赘行。物或恶之，故有道者不处。
　　《原旨》曰：跋者不立。宦途之於世路，若不相及而未尝不相及也。人驰骛功名，一有躁进之心，便堕望道不可见之域，由身处低下，物置高远，心欲急得，跂仰而求，不惟物不可致，而足亦不能自立也。跨者不行。欲速进而大跨，未有能行者矣。盖由心不知道，物欲所牵，过望功名，曾不知分彼心，必有不容自己之惑，不颠厌不已也，岂不大可哀耶。故曰：自见者不明，自是者不彰，自伐者无功，自矜者不长。其六者之在道也，譬犹残余之食，赘洗之行，物或恶之，故有道者不处。
　　《经》曰：有物混成，先天地生。寂兮寥兮，独立而不政，周行而不殆，可以为天下母。吾不知其名，字之曰道。强为之名曰大。大曰逝，逝曰远，远曰返。故道大，天大，地大，王亦大。域中有四大，而王居其一焉。人法地，地法天，天法道，道法自然。
　　《原旨》曰：有物混成，先天地生。天地之先，无物也。而曰有物混成，是何物耶。天地之先，有五太。列子止言太易、太初、太始、太素，而不言太极。又言气形质具，而未相离。故曰浑沦。浑沦者，言万物浑沦而未相离也，非太极乎。夫列子得之发明及此，是知有物混成非物也，指万物相浑沦者而言也。吾尝曰：未有吾身，先有天地。未有天地，先有吾心。吾心此道也，岂惟吾哉。人莫不有是心，心莫不有是道，知此谓之知道，得此谓之得道。然则道何自而知，何从而得哉。吾将欲言，而忘其所欲言也。余尝於酒扫之暇，隐几神进，适仰先天混成之道，寂寥无朕独立周行，化化生生，今古不忒，是宜可为天下母也。老圣谦辞，谓吾不知其名，字之曰道，强为之名曰大。此一节摹写道妙若可即席而励奋语。首章言无名天地之始，演至此而漏泄春风，有不容閟者矣。大曰逝，逝，往也。逝曰远，远而无所至极也。远曰返，返，复也。复则可以见天地之心矣。此道之盈虚消息，如环无端。先乎天地，莫知其始。后乎天地，莫见其终。故以道观天地，则见道大。以天地观帝王，则见天地大。以帝王观人民，则见帝王大。虽然究其端倪，四者之大，莫不均囿大虚之域法则也。人能仰观俯察，近取远求，由地而知天，知道，知自然，取以为法，内而正心诚意，外而修齐治平，以至功成身退，入圣超凡，投身不殆，是则可与此道伺久也，已噫焉。得知自然者，而与之言哉。惟知自然者，则可与言道也。王亦大，一作人，言王则人在焉。今从王，尊君也。
　　《经》曰：重为轻根，静为躁君。是以君子终曰行，不离辎重。虽有荣观，燕处超然。奈何万乘之主，而以身轻天下。轻则失臣，躁则失君。
　　《原旨》曰：天下之理，重能制轻，静能制躁，自然之道也。曰重，曰静，根本也。君主也。曰轻，曰躁，枝叶也。臣民也。根者重则枝叶茂，君者静则臣民安。吾计其天下之必归往，四海之必清平矣。是以君子终曰行不离辎重，虽有荣观，燕处超然，君子士之知道者也。惟君子而知此道，故行不离辎重，燕处则超然，见其行不失重，居不失静也。奈何万乘而以身轻天下，叹三代之昏主，反有不如君子之知道，而能守重静者也。若桀、纣可谓身轻天下者矣。伊尹五就而不能用，微子抱祭器而归周，轻则失臣也。禹、汤建久长之业，卒以其昏主暴虐而亡，躁则失君也。有国有家者，可不戒哉。
　　《经》曰：善行，无辙迹。善言，无瑕谪。善计，不用筹策。善闭，无关键而不可开。善结，无绳约而不可解。是以圣人常善救人，故无弃人。常善救物，故无弃物。是谓袭明。故善人，不善人之师。不善人，善人之资。不贵其师，不爱其资，虽知大迷，是谓要妙。
　　《原旨》曰：善有慈柔之善，有至当之善，人能达夫至当之善，则无所不当，无所不善矣。善行、善言、善计、善闭、善结，在理者皆处之以至当之善也。无辙迹，无瑕谪，不用筹策，
　　无关键而不可开，无绳约而不可解，在物者则自无可窥之隙也。是以圣人救人救物，常以吾善，故不弃於人物矣。是谓袭明。袭明者，行其所至，当不为其所不当也。故善人者，则可以为不善人之师也。不善人者，乃可以为善人之资也。师本以善教人者也。一有以教人为师，我之心则不贵矣。故· 孟子息为人师，资本以善用人者也。一有以用人为资，我之心则失爱矣。故君子不以其养人者害於人，是以不贵其师，不爱其资也。不以人之师，我者为贵。不以人之资，我者为爱。以世俗观之，虽若知之大迷。以道观之，是谓要妙也。
　　《经》曰：知其雄，守其雌，为天下溪。为天下溪，常德不离，复归於婴儿。知其白，守其黑，为天下式。为天下忒，常德不武，复归於无极。知其荣，守其辱，为天下谷。为天下谷，常德乃足，复归於朴。朴散则为器，圣人用之，则为官长，故大制不割。
　　《原旨》曰：婴儿，吾身之妙体。无极，天地万物之妙体。朴，道之妙体也。知吾身之妙体，则守雌而无争雄之心，故能为天下溪。为天下溪，喻海也。海无不容，乃见吾之常德不离於吾身之妙体，复归於婴儿也。知天地万物之妙体，则守黑而无暴白之心，故能为天下式。为天下式，喻抱一也。一能合众，乃见吾之常德不差武於天地万物之妙体，复归於无极也。知道之妙体，则守辱而无贪荣之心，守辱，守低下也。故能为天下谷。为天下谷，喻习坎渊深，是为无底之谷。一阳初动，元气之根在焉。此吾之常德乃足於道之妙体，而复归於朴也。朴散则形而下之器，有天下神器者，在圣人用之，则为官之长，故能大制天下，不致有伤割之损。
　　《经》曰：将欲取天下而为之，吾见其不得已。天下神器，不可为也。为者败之，执者失之。故物或行或随，或煦或吹，或强或羸，或载或隳。是以圣人去甚，去奢，去泰。
　　《原旨》曰：圣人居宝位而长天下，犹大海之辖百川，当听其朝宗归往可也。一有取之之心，则百川涸而朝宗归往者绝，海之竭可立而待也。居宝位而有将欲取天下之心，而为之聚敛者，不异海之涸百川而绝朝宗归往者乎。吾见其不得已明矣。天下神器，乃帝王之宝位。民生系焉。不可以智为，不可以力执，为者败之，执者失之矣。故物或行或随，或煦或吹，或强或赢，或载或隳。所谓物者，即前所谓神器也。乃天下之所共赖，不可视为己物。随行，迁徙也。煦吹，誉毁也。强赢，盛衰也。载隳，安危也。或之云者天道靡常，民若可畏。是以圣人知安必有危，而去其甚。知盛必有衰，而去其奢。知誉必有毁，而去其泰。
　　《经》曰：以道佐人主者，不以兵强天下。其事好还，师之所处，荆棘生焉。大军之后，必有凶年。故善者果而已，不敢以取强。果而勿矜，果而勿伐，果而勿骄，果而不得已，是果而勿强。物壮则老，是谓不道，不道早已。
　　《原旨》甲：人主之有天下，以其有土地之故。有土地，斯有社稷。有社稷，斯有人民。社稷人民，天下之神器也。上章以之劝人主以道，此章以其余旨戒人臣以兵。於戏，老圣之用心至矣。乃至不志天下，此其所以为百世师也。天道好生恶杀，亏盈益谦，贵慈柔不贵强粱，慈柔则生，强梁则死，理之所必至。故君子不得已而为。天下苍生一出铃以道，为人主佐，保社稷安人民，次不以兵强天下，为社稷倾人民毒也。况兵无常胜，其事好还，败亦随之，可不戒乎。使为人臣而不能佐主以道，肆行不恤，黩武食功，谋动干戈於邦内以土地，故糜烂其民以战，民不堪命，不死於兵，则避而去之。兵强之祸，天下如此。师之所处，耕耨既废，荆棘生焉。兴师百里，百里之害。兴师千里，千里之害。大军既兴之后，不待水旱作而年已凶矣。岂人臣之善道哉。善者果而已，不敢以取强，则宜审所取合也。观孔子以俎豆对灵公之问陈，则知兵不足言以去兵。答子贡之问政，则知兵乃可去。噫嘻，孔圣忧天下之心，又何异於老圣乎。果而勿矜，勿伐，勿骄，果而不得已，言天理之所在，如吾之所说者，是皆知其必不得已，而须如此行，方是果而勿强之道也。物壮则老，人臣位极，身不知退，尚以舞兵弄权为事，极则危矣。是之谓不知道，不道早已，而况弓藏犬烹，只足以自速其颠脐也。尚何望佐人主而政国治而天下平乎。闻之者足以戒。
　　《经》曰：夫佳兵者不祥之器，物或恶之，故有道者不处。，君子居则贵左，用兵则贵右。兵者不祥之器，非君子之器，不得已而用之。恬淡为上，胜而不美。而美之者，是乐杀人。夫乐杀人者，不可得志於天下。吉事尚左，凶事尚右，偏将军处左，上将军处右，言以丧礼处之。杀人众多，以悲哀泣之。战胜，以丧礼处之。
　　《原旨》曰：弧矢威天下，其来久矣。然则天下盗弧矢以侮天子，古已不少，兵可不慎乎。兵者，杀人之器。而曰佳兵，必有乐杀人者矣。不祥之器，凶器也。前言神器，此言凶器，或以神，或以凶，则物或恶之，岂有有天下而可使物有恶之之心乎。故有道者不处。此承上章余旨，为人臣好用兵者戒也。当天下无事之时，君子在位贵在于左，及其有事用兵之际，贵在右矣。兵者，不祥之器，非君子之器，不得已而用之。当必以恬淡为上。恬淡云者王者之师，志在抚民，不事俘诚，而无诡谲之心，故虽胜而不以为美。若以为美，是乐杀人。夫乐杀人者，不可得志於天下。如楚子玉之於城濮，晋先谷之於邲，皆主用兵而好战者，终不可以得志。孟子告梁襄王曰：不嗜杀人者，能一之。又曰：天下莫不与也，安有以杀人为乐，而能得志於天下者哉。左尊位，右卑位，吉事尚左，为可喜也。凶事尚右，为可哀也。偏将军本卑以不专杀，故处左，居以尊位。上将军本尊以司杀柄，故处右，居以卑位。正谓凶不可尚也。噫，当受命于将，将在军，君令有所不受。於斯时也，君之心当何如哉，危矣。故又以偏将军处左，防危之心可见也。上将军处右，不祥之名可见也。言以丧礼处之，凶事可见也。杀人众多，以悲哀泣之，战胜，以丧礼处之，是岂忍为也哉。非敌国侵我，下有弗靖，不得已而用之，弗举也。先王有不忍人之心，斯有不忍人之政。
　　《经》曰：道常无名。朴，虽小，天下不敢臣。侯王若能守，万物将自宾。天地相合，以降甘露。天莫之令，而自均。始制有名。名亦既有，天亦将知止，知止，所以不殆。譬道之在天下，犹川谷之与江海。
　　《原旨》曰：道常无名，无名故尊。朴本无形，无形故大。惟尊大而不处尊大，故虽小，天下莫敢臣。侯王若能体此无名之尊，无形之大，守而勿失，当不待诞告万方，而民物之众将自宾服矣。盖王侯之於万民，天地之於万物，此感彼应，同乎一理。观天地絪缢，阴阳相合，以降甘露，无非中和所致。夫莫之令而自均，当知物初分灵布气，资始资生，曾不烦一毫人力之为也。由道常无名而始制有名，一物一理，名亦既有，功成事遂，天亦将知止，身退之道也。古之人有得之者，上为皇而下为王，谓不知道，不道早已，而况弓藏犬烹，只足以自速其颠脐也。尚何望佐人主而政国治而天下平乎。闻之者足以戒。
　　《经》曰：夫佳兵者不祥之器，物或恶之，故有道者不处。，君子居则贵左，用兵则贵右。兵者不祥之器，非君子之器，不得已而用之。恬淡为上，胜而不美。而美之者，是乐杀人。夫乐杀人者，不可得志於天下。吉事尚左，凶事尚右，偏将军处左，上将军处右，言以丧礼处之。杀人众多，以悲哀泣之。战胜，以丧礼处之。
　　《原旨》曰：弧矢威天下，其来久矣。然则天下盗弧矢以侮天子，古已不少，兵可不慎乎。兵者，杀人之器。而曰佳兵，必有乐杀人者矣。不祥之器，凶器也。前言神器，此言凶器，或以神，或以凶，则物或恶之，岂有有天下而可使物有恶之之心乎。故有道者不处。此承上章余旨，为人臣好用兵者戒也。当天下无事之时，君子在位贵在于左，及其有事用兵之际，贵在右矣。兵者，不祥之器，非君子之器，不得已而用之。当必以恬淡为上。恬淡云者王者之师，志在抚民，不事俘诚，而无诡谲之心，故虽胜而不以为美。若以为美，是乐杀人。夫乐杀人者，不可得志於天下。如楚子玉之於城濮，晋先谷之於邲，皆主用兵而好战者，终不可以得志。孟子告梁襄王曰：不嗜杀人者，能一之。又曰：天下莫不与也，安有以杀人为乐，而能得志於天下者哉。左尊位，右卑位，吉事尚左，为可喜也。凶事尚右，为可哀也。偏将军本卑以不专杀，故处左，居以尊位。上将军本尊以司杀柄，故处右，居以卑位。正谓凶不可尚也。噫，当受命于将，将在军，君令有所不受。於斯时也，君之心当何如哉，危矣。故又以偏将军处左，防危之心可见也。上将军处右，不祥之名可见也。言以丧礼处之，凶事可见也。杀人众多，以悲哀泣之，战胜，以丧礼处之，是岂忍为也哉。非敌国侵我，下有弗靖，不得已而用之，弗举也。先王有不忍人之心，斯有不忍人之政。
　　《经》曰：道常无名。朴，虽小，天下不敢臣。侯王若能守，万物将自宾。天地相合，以降甘露。天莫之令，而自均。始制有名。名亦既有，天亦将知止，知止，所以不殆。譬道之在天下，犹川谷之与江海。
　　《原旨》曰：道常无名，无名故尊。朴本无形，无形故大。惟尊大而不处尊大，故虽小，天下莫敢臣。侯王若能体此无名之尊，无形之大，守而勿失，当不待诞告万方，而民物之众将自宾服矣。盖王侯之於万民，天地之於万物，此感彼应，同乎一理。观天地絪缢，阴阳相合，以降甘露，无非中和所致。夫莫之令而自均，当知物初分灵布气，资始资生，曾不烦一毫人力之为也。由道常无名而始制有名，一物一理，名亦既有，功成事遂，天亦将知止，身退之道也。古之人有得之者，上为皇而下为王，伏羲、文王也。伏羲得之而为皇，作先天六画，乾南坤北，天地定位，始制有名，皇道兴焉。迨文王得之王，道大成名亦既有也。而作后天八卦，乾退西北，坤退西南，天亦将知止矣。知止所以不殆。退得其时，又何危焉。皇王之风，於焉可见。圣人檃括天地，发明道朴，为侯王者，告曲譬妙，理可谓殆尽。犹恐后世未喻其旨，故又取其近者而言之，曰譬道之在天下，犹川谷之与江海。释见前知其雄将欲取天下章。
　　《经》曰：知人者知，自知者明。胜人者有力，自胜者强。知足者富，强行者有志。不失其所者久，死而不亡者寿。
　　《原旨》曰：人死生亦大矣。究其所以，明而为人，幽而为鬼神，明则复为人，无古今无智愚一也。然则有生之曰，穷通得失，轮云翻覆，情随事迁，相与俯仰一世，如造物之晦明变化，舒惨靡常，一日万状，使无道以处之，宁无造次颠沛者哉。故必先知己知彼，而后可以尽应世接物，为人之道，而知生知死者也。知人者智，自知者明。知之云者非知彼我之乡党亲戚也，非知彼我之功名事业也，知其心而已。知人之心，则事无责备不其智乎。知己之心，则事无苟越不其明乎。胜人者有力，人欲炽也。自胜者强，天理明也。知足者富，内□实也，强行者有志，体刚健也。不失其所者，久得其中庸也。死而不亡者，寿全体而归也。夫人之出处安常，修短随化，不惟有可久之德，可大之业，以寿斯世，彼明而为人，幽则为鬼神者，僭然若亡而存，油然不形而神，真有不亡者在。
　　《经》曰：大道泛兮，其可左右。万物恃之以生而不辞，功成不名有。爱养万物而不为主，常无欲，可名於小。万物归之而不为主，可名於大。是以圣人终不为大，故能成其大。
  </div>
  <div class="pagination">
   <span class="current-page">
    1
   </span>
   <a href="道德玄经原旨 道德经原旨 老子原旨 玄经原旨_page2.html">
    2
   </a>
   <a href="道德玄经原旨 道德经原旨 老子原旨 玄经原旨_page3.html">
    3
   </a>
   <a href="道德玄经原旨 道德经原旨 老子原旨 玄经原旨_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
