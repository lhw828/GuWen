<!DOCTYPE html>
<html>
<head>
    <meta charset="UTF-8">
    <title>道德真经取善集 - 第 21 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经取善集 - 第 21 页/共 22 页</h1>
    <div class="content">　　人之轻死，以其求生之厚，是以轻死。
　　纂微曰：赋重政烦，民亡本业，则竞求宝货而触法犯禁，轻就死地，以其求养生之具太厚，致有蹈水火而不惧，逆白刃而不惊者，故曰：是以轻死。
　　吕吉甫曰：甘其食，美其服，安其居，乐其俗，则奚至於轻死哉。而至於轻死者，非以其生生之厚，故轻死耶。
　　温公曰：求利所以养生也，而民常以利丧其生。
　　矜生太厚，欲利甚勤，独刑蹈险，视死轻矣。
　　夫唯无以生为者，是贤於贵生。
　　御注：庄子曰：达生之情者，不务生之所无以为。无以生为者，不务生之所无以为。弃事而遗生故也。弃事则形不劳，遗生则精不亏，形全精复，与天为一，所以贤於贵生。贵生则异於轻死，遗生则贤於贵生。推所以善吾生者而施之於民，则薄税敛，简刑罚，家给人足，画衣冠异章服而民不犯，帝王之极功也。此章言赋重政烦，民亡本业，是以轻死。此三事皆以末伤本者也。贵生则异於轻死，无以生为则贤於贵生。
　　人之生章第七十六
　　人之生也柔弱，其死也坚强。
　　河上公曰：人生含和气，抱精神，故柔弱。人死和气竭，精神亡，故坚强。
　　万物草木生也柔脆，
　　河上公曰：和气存也。
　　其死也枯槁。
　　河上公曰：和气散也。
　　严遵曰：阳气之所居，木可卷而草可结也。阳气之所去，水可凝而冰可折也。
　　故坚强者死之徒，柔弱者生之徒。
　　河上公曰：以其上二事观之，则知坚强者死，柔弱者生。
　　唐明皇曰：欲明守柔弱者全生保年，为强梁者亡身失性也。
　　吕吉甫曰：道之为物，无形而不争，则天下之至柔弱，而人莫之喻也。故以有形喻之，人之生也柔弱，其死也坚强。草木之生也柔脆，其死也枯槁。则虽有形者，亦以坚强而死，柔弱而生，而况体无形之道，而不致於柔弱，其可得乎。
　　是以兵强则不胜，
　　御注：抗兵相加，哀者胜矣。
　　王真曰：夏商之裔，以百万之师，而倾四海。始皇之末，以一统之业，而丧九州。项羽忽霸而遽亡。王莽既篡而旋灭，符坚狼狈於淮上，隋炀分崩於楚宫。此数家兵皆多至数兆，少犹数亿，无不自恃其成，以取其败，此皆兵强则不胜之验也。
　　兵恃其强则必骄矜。骄矜者，败亡之道也。秦皇至强，不二世而亡。项氏暴强，不旋踵而灭。
　　木强则共。
　　御注：拱把之桐梓，人皆知养之。强则伐而共之矣。
　　林木茂而斧斤至，木强则伐而共之。
　　强大处下，柔弱处上。
　　御注：柔之胜刚，弱之胜强，老氏之道术有在於是，庄子以濡弱谦下为表。
　　仰观乎天，天积气而在上，地积形而在下。远取诸物，木条柔而在上，干坚强而在下。以此推之，则坚强居下，柔弱处上，可知矣。
　　是篇泛论人物皆以柔弱者生，坚强者死，欲全生道者，可不鉴兹。
　　天之道章第七十七
　　天之道，其犹张弓乎。高者抑之，下者举之，有余者损之，不足者与之。
　　御注：天之道以中为至，故高者抑之，不至於有余。下者举之，不至於不足。将来者进，成功者退，四时运行，各得其叔。
　　严遵曰：夫工人之为弓也，无杀无生，无噏无张，制以规矩，督以准绳。弦高急者，宽而缓之，弦弛下者，摄而上之，其有余者，削而损之，其不足者，补而益之，弦质相任，上下相权，平正为主，调和为常，故弓可抨而矢可行。夫按高举下，损大益小，
　　天地之道。
　　张君相曰：用弓之道，高者恐过，故抑之令不高。下者不及，故举之令不下。不下不高，中前期也。为行之道，亦务中平，太高则众所不容，伤下则非议所聚，抑高举下，合理源也。
　　唐明皇曰：张弓如此，乃能命中，是犹天道亏盈益谦，欲令人君法天字人，故示抑高举下之道。
　　天之道损有余补不足。
　　御注：满招损，谦受益，时乃天道。
　　人之道则不然，损不足以奉有余。
　　御注：人心排下而进上，虐独而畏高明。
　　王元泽曰：人道任情，故不均。
　　河上公曰：人道与天道反也。世俗之人，损贫益富，夺弱与强。
　　孰能以有余奉天下，唯有道者。
　　御注：不虐独而罄者与之，不畏高明而饶者损之，非有道者不能。
　　河上公曰：谁能居有余之位，自省爵禄，以奉天下不足者乎。唯有道之君能行也。
　　王元泽曰：有道者，与天合道。
　　是以圣人为而不恃，功成不居，其不欲见贤。
　　罗什曰：得此虚通而无思无虑，岂有心智而欲贵己之贤能。不恃其为，无自伐之心。不居其功，无自满之志。恃为处功则见贤，见贤则是以有余自奉招损之道也。
　　此章言天之道以中为至，故抑高举下，损有余补不足。圣人法天，不恃为处功以示其贤，故受益而无损。非知天者，不能与此。
　　天下柔弱章第七十八
　　天下柔弱莫过於水，而攻坚强者莫之能胜，其无以易之。
　　吕吉甫曰：天下之物，唯水能因物之曲直方圆而从之，则是柔弱莫过於水者也。而流大物，转大石，穿突陵谷，浮载天地，唯水为能，则是攻坚强者无以先之也。所以然者以其虽曲折万变，而终不失其所以为水，是其无以易之也。
　　水随物万变而不易己者，以其柔弱故也。人能体此，虽应万殊之变，而吾心常一，故能胜物而不伤。
　　故柔胜刚，弱胜强，天下莫不知，莫能行。
　　河上公曰：舌柔齿刚，齿先舌亡。水能灭火，阴能消阳，知柔弱者久长，刚强者折伤，耻谦卑好强梁。
　　是以圣人言。
　　谓下文也。
　　受国之垢，是谓杜稷主。受国不祥，是谓天下王。
　　王元泽曰：圣人所以能柔弱者，体水以为德也。受国不祥，其纳污守辱之义乎。
　　引万方之罪归己，是受国之垢浊也。故为一国之君主，称孤、寡、不谷，是受国之不祥也。故天下之人归往矣。
　　正言若反。
　　王元泽曰：反於小知之近情，而合於大道之至正。
　　苏子由曰：正言合道而反俗，俗以受垢为辱，受不祥为殃，故也。
　　此章言柔弱胜刚强。故先举水以为喻，后引圣人言以信之。
　　和大怨章第七十九
　　和大怨，必有余怨，安可以为善。
　　吕吉甫曰：复雠者不折镆干，虽有忮心，不怨飘瓦，是以天下平均，不由此道，则怨之所生也。而人欲和之，不可胜解矣。故曰：和大怨者，必有余怨。不善者，吾亦善之。乃所以为德善。和大怨而不免於有余怨，安可以为善哉。
　　人君不能无为无事，谦卑柔弱，而民乃多欲好争，怨恶并兴。人君立法以绳之，其杀人者死，伤人者刑，而和报其怨，奈何奸诈愈甚而怨恶益多，则安可以为善。
　　是以圣人执左契，
　　河上公曰：古者圣人执左契，合符信也。无文书法律，刻契合符，以为信也。
　　陆希声曰：古者结绳为约，而民不欺。破木为契，而民不违。何者，圣人无常心，以百姓心为心也。故圣人之心，与百姓心，犹左右契尔。契来则合，而不责於人，故上下相亲，怨用不作。
　　李荣曰：古者圣人刻木为契，君执於左，臣执於右，为信合之於符契，不复制之以法律，於物无罚，故曰：不责於人。是故不罚不责，何怨何和。
　　王弼曰：左契，防怨之所由生也。
　　而不责於人。
　　吕吉甫曰：是以圣人执左契而不责於人，是乃使复雠者不折镆干，虽有忮心，不怨飘瓦，而天下平均之道也。盖古之献牛马者，执右契，右契所以取，左契所以与，则左契者常以与人，而不为物主者也。圣人为而不恃，功成不居，每以有余奉天下，至於杀人则有司杀者，杀而未尝尸之，则是执左契以与人，而不为物主此，其所以无怨而不责於人之道也。夫岂以和之为悦乎。
　　王元泽曰：左契取於人，右契取人。左无事而右主权，故古者分契之法如此也。圣人执左契，不从事於物，而物自来合，吾应其合者尔，所谓感而遂通天下之故也。然则圣人常受天下之责，而无责人之心，是以终无怨。庄子曰：以得为在人，以失为在己，汤曰：万方有罪，罪在朕躬，此之谓也。《记》曰：献牛马者操右券，盖献者并券以进，是知左券乃受责者之所执。《史记》曰：操右契以责事。
　　故有德司契，
　　王元泽曰：不从事於物，而应物之合者。
　　严仙曰：求诸己。
　　有德之君，司察契信，不令怨生，而后责於人也。
　　无德司彻。
　　河上公曰：无德之君，背其契信，司人所失。
　　严仙曰：求诸人。
　　舒王曰：司彻通於事，则不能无责於人。不能无责於人，则不能使人之无怨。此其所以为无德也。
　　彻，通也。无德者物物求通，而有和怨之心焉。慈，彻也。秪所以为蔽欤。故曰：乐通物，非圣人也。
　　天道无亲，常与善人。
　　御注：善则与之，何亲之有。
　　吕吉甫曰：无亲而唯善人之与，是亦执左契而不责於人之道也。
　　王元泽曰：唯天无心，但善则与明，天与圣人同道也。
　　此章言有心和怨，不若无心司契。和怨则必有余怨，司契则不责於人。天道无亲唯善，则与是亦执左契，不责於人之道也。
　　小国寡民章第八十
　　小国寡民。
　　河上公曰：圣人虽治大国，犹以为小，示俭约，不奢泰。民虽众，若寡少，不敢劳也。
　　臧玄静曰：土地不多为小国。士卒不众为寡民。
　　王元泽曰：小国寡民，则民淳厚，盖国大民众，则利害相摩，巧伪曰生。观都邑与聚落之民，质诈殊俗，则其验也。
　　小制国则事简，寡聚民则民淳。事简民淳，可以复太古之治矣。
　　使有什伯之器而不用。
　　舒王曰：夫民之寡，则吾之用亦狭矣。故小国之寡民，虽有什伯之器不用矣。
　　王元泽曰：十人所共谓之什器。百人所共谓之伯器。清静之治，务使民各遂其生理，而不妄兴作，终无连群聚众之事，故虽器有什伯而不用也。
</div>
    <div class="pagination">
<a href="道德真经取善集_page20.html">上一页</a><span>...</span><a href="道德真经取善集_page16.html">16</a><a href="道德真经取善集_page17.html">17</a><a href="道德真经取善集_page18.html">18</a><a href="道德真经取善集_page19.html">19</a><a href="道德真经取善集_page20.html">20</a><span class="current-page">21</span><a href="道德真经取善集_page22.html">22</a><a href="道德真经取善集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
