<!DOCTYPE html>
<html>
<head>
    <meta charset="UTF-8">
    <title>道德真经藏室纂微篇 - 第 11 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经藏室纂微篇 - 第 11 页/共 11 页</h1>
    <div class="content">　　民之饥，以其上食税之多，是以饥。
　　夫民者，国之本也。政令烦则赋敛重，民贫乏则国本弊。是以君待民而食，上资下而立，君税取多则上下同饥。剥下盈上则君人俱弊。杜光庭曰：立法垂宪，古有明文。食也，充君之庖。税也，输国之赋。什一之税，务在其轻，赋重则民贫，赋轻则民足，民足则国泰，民贫则国危，理在酌中，法无太酷，所以铸刑书而物怨，作丘赋而邦贫，齐侯以重钦致亡，田氏以厚施成霸，皎然目君宜鉴焉。
　　民之难治，以其上之有为，是以难治。
　　有为则政烦，无为则简易。易则易从，烦则难治。夫上有击鲜玉食之厌，则下有腐埃糟糠之美，网密令苛，故难治也。
　　民之轻死，以其求生之厚，是以轻死。
　　夫政令烦苛，赋敛重大，而民亡本业，亡业则触法犯禁，轻就死地，以其各求养生之具太厚，致有蹈水火而不惧，逆白刃而不惊者，故曰是以轻死。
　　夫唯无以生为者，是贤於贵生也。
　　夫贪生趋利，如羊就屠，自速其死耳。独有外形忘生者，处阜隶而不辱，食草蕾而常甘，虽世事崄巇，亦陆沈而安隐，是有以异乎贵生者也。贵生，益生也，又自贵也。目贵其生者，谓身欲安逸，口欲厚味，形欲美服，目欲好色，耳欲音声，若不得，则大忧以惧，以至乎过责分外而轻入死地也。
　　民饥则精神散而轻死，足则柔和全而重生，故次之以民之生也柔弱。
　　民之生也柔弱，其死也坚强。
　　夫民之生也，含元和之气，抱真一之精，形全神王，故其百骸柔弱。及乎死也，元和之气散，真一之精竭，形亏神亡，故百骸坚强也。
　　万物草木生也柔脆，其死也枯槁。
　　夫万物草木生也，则天地之气流行乎内，阴阳之液润泽乎外，故春条青青而可结，夏叶敷荣而可巷者，柔脆也。逮乎死也，则天地之气消散乎内，阴阳之液乾燥乎外，故秋实丹黄而凋落，冬枝焦朽而可折者，枯槁也。前明有识，此举无情。无情者，以气聚散为荣枯。有识者，以道存亡为生死。
　　故坚强者死之徒，柔弱者生之徒。
　　开元御疏曰：草木生则柔脆，死则坚强，则知人为坚强之行，是入死之徒，为柔弱之行，是出生之类也。严君平曰：阳气之所居，木可巷而草可结也。阳气之所去，水可凝而冰可折也。故神明阳气生之根也。柔弱物之药也。柔弱和顺生长之具，而神明阳气之所托也。万物随阳气以柔弱也，故坚强实死之形象，柔弱润滑生之徒类也。
　　是以兵强则不胜，
　　玉真曰：夫兵者，凶险之器，斗争之具，所触之境与敌对者也。兵强则君逸而将桥，将侨则卒暴，以逸君御憍将，侨将临暴卒，且败覆之不暇，何胜敌之有哉。故桀、纣以百万之师而倾四海，始皇以一统之业而丧九州，项羽忽霸而遽亡，王莽既篡而旋灭，符坚狼狈於淮水，隋炀分崩於楚宫，此数家之兵皆多至数兆，少犹数亿，无不恃其成以取败，此皆兵强不胜之明验也。又兵者求胜非难，持胜其难，唯有道之君乃能持胜。向数君之败，皆由不能持胜之过也。
　　木强则共。
　　开元御疏曰：木本强大，故处於下，枝条柔弱，共生於上，盖取其柔弱者在上，强梁者在下故也。
　　强大处下，柔弱处上。
　　夫木之强干大本常处於下，柔条弱枝常处於上，木犹如此，况於人乎，况於国乎。
　　生气存则柔弱，柔弱者谦之道，天道好谦，故次之以天之道。
　　天之道，其犹张弓乎。
　　开元御疏曰：天道高远，非喻莫明，故举张弓之法，以昭天德之用。
　　高者抑之，下者举之，有余者损之，不足者与之。
　　开元御疏曰：夫弓之为用，当合材定体，令弛张调利抑高举下者，为架箭之时准的也。损有余与不足者，为发矢之时远近也。如此则命中矣，次结归天道。《易》曰：立天之道日阴与阳，阳主升，阴主降，阳升极天则降，阴降极地则升，此抑高举下张弓之象也。天道盈虚一章七闰，损日之有余，补月之不足，日月寒暑，一往一来，则岁功成矣。人君当法天道，抑强扶弱，损有利无，故举亏盈益谦，欲令称物平施尔。严君平曰：夫工人之为弓也，无杀无生，无翕无张，制以规矩，督以准绳，弦高急者宽而缓之，弦弛下者摄而上之，其有余者削而损之，其不足者补而益之，弦质相任，上下相权，平正为主，调和为常，故弓可秤而矢可行。夫按高举下，损大益小，天地之道也。
　　天之道损有余补不足，人之道则不然，损不足以奉有余。
　　开元御疏曰：此明人道不能同天道之损益，而裒多益寡也。在易之损下益上日损，损上益下日益，以下为本也。 损下益上，其道上行，夫在泰卦，而损下益上遂变而为损。 损上益下，民说无疆，夫在否卦，而损上益下遂变而为益。此圣人设卦观象之法也。
　　孰能以有余奉天下，虽有道者。
　　此设问答，详解其义。问曰：谁能同天道下济以恤於人，喊损有余之爵禄，以奉天下孤寒不足之人乎。答曰：唯有道之士、圣君、哲人，乃能然也。而言奉者，明圣君居物之上，心不忘下，一如卑者之奉尊，不以高贵加人也。
　　是以圣人为而不恃，功成不处，其不欲见贤。
　　夫圣人者，圆通为智，因物为心，整万物而不为义，泽及万世而不为仁，长於上古而不为寿，覆载天地刻雕众形而不为巧，岂以已所施为，矜恃其美，功成事遂，固处其位哉。夫惟不恃不处，故能为韦材之帅也。
　　天道益寡损余，抑高举下，唯有道者法之柔弱，故次之以天下柔弱莫过於水。
　　天下柔弱莫过於水，而攻坚强者莫之能胜，其无以易之。
　　夫天下之物，柔弱之极者，无过於水，而贯金石攻坚强，无有能胜之者。又为人。壅止次流，处方置圆，坎险高下，污渎百数，以其柔弱之性，终无以移易之。
　　故柔胜刚，弱胜强，天下莫不知，莫能行。
　　夫水之灭火，阴之制阳，舌柔而存，齿刚则折，此天下莫不知，世俗之所共闻也。而乃各师其心，莫能行其柔弱之道，老氏所以重叹息，故引圣人之言，以明柔弱之行也。
　　是以圣人言，受国之垢，是谓社稷主。
　　圣人言者，三坟之遗文也，或老氏谦辞。言人君能含受垢秽，引万方之罪在余一人。余一人有罪，无以汝万方，则民仰德美而不离散，可以常奉社稷而为主矣。《鸿烈解》曰：晋伐楚，三舍不止，大夫请击之。庄王曰：先君之时，晋不伐楚，及孤之身，而晋伐楚，是孤之过也。若何其辱。韦大夫曰：先臣之时，晋不伐楚，今臣之身，而晋伐楚，此臣之罪也。请王击之。王倪而泣涕汨沾拎，超而拜韦大夫。晋人闻之曰：君臣争以过为在己，且轻下其臣，不可伐也。夜还师而归。此受国之垢，是谓社稷一也。帝王立国，左宗庙而右社稷，宗庙以尊祖配天。社稷以尊稼穑。备弃盛为生民粒，食之本也。人以食为天，故有国必先社稷，而王者为之主也。
　　受国不祥，是谓天下王。
　　人君能谦虚用柔，受国不祥，则四海归仁，六合宅心，是谓天下王矣。传曰：山泽纳污，国君含垢是也。《鸿烈解》曰：宋景公之时，荧惑在心，公惧，召子韦而问曰：荧惑在心何也。子韦曰：荧惑，天罚也。心，宋分野。祸且当君，虽然可移於宰相。公曰：宰相使治国家也，而移死焉不祥。子韦曰：可移於民。公曰：民死，寡人谁为君乎。子韦曰：可移於岁。公曰：岁，民之命。岁饥，民必死。为人君而欲杀民以自活，其谁以我为君乎。寡人之命固已尽矣，子无复言。子韦再拜曰：敢贺君。天处高而听卑，君有君人之言，三天必三赏君，今夕星必徙三舍，舍行七里，故君延年二十一岁。臣请伏於陛下以伺之是夕也。星果徙三舍。此受国不祥，为天下王也。
　　正言若反。
　　夫能行柔弱，则为君主。尚刚强，则招祸咎。圣人受垢恶，永保元吉。世俗乐美荣，终致灾凶。正言俗意不反如此
　　水之受垢，众恶皆和，故次之以和大怨。
　　和大怨，必有余怨。
　　国君不能无为谦弱，民乃多欲好争，遂使轻生殉死之徒，攘臂於道卫，而国君设教立法以绳之，杀人者死，伤人者刑。以和报其怨而翻济其怨，有怨而和之未若无怨而不和也。徒知和其大怨，而不省其大怨之所由兴，虽和之以至公，而不免有余怨。是犹代大匠断木，稀有不伤手矣。若乃以无心至德报之者，几乎造物哉。
　　安可以为善。
　　夫圣贤本以刑政和报其怨恶，奈何奸诈愈甚而怨望益多，如是则安，可以为善哉。
　　是以圣人执左契，而不责於人。
　　陆希声曰：古者结绳为约，而民不欺，破木为契，而民不违者，圣人无常心，以百姓心为心也。圣人之心与百姓心犹左右契耳。契来则合，而不责於人，故上下相亲，怨用不作。李荣曰：古者圣人刻木为契君执其左，臣执其右，合之以为信。不复制以法律，故不责於人。不责何怨和之有。
　　故有德司契彻，无德司彻。
　　彻，通也，道也。司，主也。有德者谓中古之君，无文书法律，但刻契合符以为信约，而民自从化，故称有德也。无德谓远古之君，德大无名，物皆自然，穴处巢居，各安其分，其君无思无虑，朝彻见独，不为不恃，道冥德渊，无契可司，但司其通彻而已，故称无德焉。此杜光庭说也。旧说以彻为迹，或谓作轨，法以通人则凋弊生，故曰无德也。今法取杜说为长。
　　天道无亲，常与善人。
　　天道无私，惟善是与，所谓天网恢恢，疏而不失。是以上善之人自然符会，何用司契而责於人哉。此复太古之风也。
　　和怨则怨未尽，息怨则无为，无为则在小而不贪，故次之以小国寡民。
　　小国寡民，使有什伯之器而不用。
　　什，伍也。伯，长也。器，材器也。夫国小能自守，民寡能自足，可以反乎太古矣。使民各有部曲什伯，令其贵贱不相犯，由君之无为，故民资业丰盛，材器伟奇，而无所施用。此至治之极也。
　　使民重死，而不远徙。
　　君无为则德化淳，民质朴则不轻死崇本弃末，耕食织衣，各恋旧乡而不迁徙，虽轩皇几蘧之治，不足过也。
　　虽有舟舆，无所乘之。
　　刳木为舟以济水盖适远之用也。盖适远之用也。今论守道之君，大国不过欲兼畜人，小国不过欲入事人，不相侵夺，不相贸易，有舟有直，弃而弗用。庄子曰：至德之世，山无蹊隧，泽无舟梁，万物韦生，其乡此之谓也。
　　虽有甲兵无所陈之。
　　甲兵所设，本以讨逆臣、御乱寇而已。君既无为，下乃守职，百姓不挠，四境帖然，则甲兵无所陈设也。使民复结绳而用之。开元御疏日：古者书契未兴，结绳纪事。《系辞》曰：上古结绳而治，后代圣人易之以书契。结绳之代，人人淳朴。文字既兴，诈伪日渐，今将使人忘情去欲，归於淳古，故使民复结绳而用之。
　　甘其食，美其服，安其居，乐其俗。
　　夫君上无欲而民自朴，嗜好不生，民乃知足。虽蔬食草藜羹而饱满淡味为甘。葛衣鹿裘而温凉无文为美。茅茨蓬荜而风雨不侵为安。南炎北冱而水土任适为乐。自然俗无夭伤，土无札疠也。
　　邻国相望，鸡犬之音相闻，民至老死，不相往来。
　　邻国相望，言郡县相接也。鸡犬相闻，谓民丰境近也。民至老死，言无战敌而寿终。不相往来，犹鱼相忘於江湖，人相忘於道术，此可以同赫胥尊卢氏之风也。
　　民各知足则信实而不华，故次之以信言不美。
　　信言不美，美言不信。
　　信实之言，淡乎无味，其犹水也。淡则能久，不美者以其质也。美好之言，甘而滋溢，其犹醴也。甘则易绝，不信者以其华也。
　　善者不辩，辩者不善。
　　善於心者贵能行，不辫者本其素朴。辩於口者贵能说，不善者滞於是非。
　　知者不博，博者不知。
　　夫知者谓知道也。明理知本，得其要而已，何必博乎。所谓少则得也。《西升经》曰子得一而万事毕，无心得而鬼神伏也。博谓博通物务，攻异端求彼是而已。不知者谓多则惑也。庄子曰：文灭质博，溺心是矣。
　　圣人不积，既以为人，己愈有，既以与人，己愈多。
　　积者，蕴聚也。圣人道济天下，不蕴德以自高，积而能散，不蓄财以自润。既不滞功於外，亦不聚智於内，二者俱通，故曰不积。庄子曰：天道运而无所积，故万物成。帝道运而无所积，故天下归。圣道运而无所积，故海内服。夫圣人所以不积者，演道德以为人，人受其益而圣德愈明，如镒照人不藏好恶，而鉴之明未尝少喊，此喻内智也。分财利以与贫，贫受其赐而财愈多，如井任汲普蒙利润，而井泉清彻不竭，此况外功也。开元御本二句并作既以与人。
　　天之道，利而不害。
　　天道阳也，故好生而恶杀，春夏生育之，秋冬成熟之，是利而不害也。圣人之道，为而不争。夫圣人之道，在所施为也。所为顺理，不与物争者，是以法天道而然也。
　　信言不美，绝辩忘言，强名复泯，还归妙本也。
　　右老氏经二篇，统论空洞虚无、自然道德、神明太和、天地阴阳、圣人侯王、士庶动植之类，所谓广大而无不蕴，细微而无不袭也。约而语之，上之首章，明可道常道为教之宗，叔体而合乎妙。上之末章，以无为无不为陈教之旨，叔用而适乎道。故体用兼忘，始末相贯也。下之首章，明有德无德为教之应，因时之浇淳而次乎妙也。下之末章，以信言不信言为教之用，任物之华实而施乎道也。是以因时任物而不逆不争，是有其元德而大顺於造化，复其常道而入於妙门者矣。
　　道德真经藏室慕微篇卷之十竟
　　
</div>
    <div class="pagination">
<a href="道德真经藏室纂微篇_page10.html">上一页</a><span>...</span><a href="道德真经藏室纂微篇_page6.html">6</a><a href="道德真经藏室纂微篇_page7.html">7</a><a href="道德真经藏室纂微篇_page8.html">8</a><a href="道德真经藏室纂微篇_page9.html">9</a><a href="道德真经藏室纂微篇_page10.html">10</a><span class="current-page">11</span>
    </div>
    <div class="pagination"><a href="index.html">返回目录</a></div>
</body>
</html>
