<!DOCTYPE html>
<html>
<head>
    <meta charset="UTF-8">
    <title>南华真经注疏 - 第 99 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经注疏 - 第 99 页/共 129 页</h1>
    <div class="content">　　吴王浮于江，登乎狙之山。众狙见之，恂然弃而走，逃於深蓁。有一狙焉，委蛇攫#28，见巧乎王。王射之，敏给
　　〔注〕敏，疾也。给，续括也。
　　〔疏〕狙，领猴也。山多猕猴，故谓之狙山也。恂，怖惧也。蓁，棘丛也。委蛇，从容也。攫，腾掷也。敏给，犹速也。吴王浮江，邀游眺望，众狙恂惧，走避深棘。独一老狙，恃便敖王，王既怪怒。急速射之。
　　搏捷矢。
　　〔注〕捷，速也。矢往虽速而狙犹#29搏之。
　　〔疏〕搏，接也。捷，速也。矢，箭也。箭往虽速，狙皆接之，其敏捷也如此。王命相者趋射之，狙执死。
　　〔疏〕命，召也。相，助也，谓王之左右也。王既自射不中，乃召左右乱趋射之，於是狙抱树而死。
　　王顾谓其友颜不疑曰：之狙也，伐其巧恃其便以敖予，以至此殛也。戒之哉。嗟乎，无以汝色骄人哉。
　　〔疏〕姓颜，字不疑，王之友也。殛，死也。予，我也。狙矜伐劲巧，恃赖方便，傲慢於王，遂遭死殛。嗟此狡兽，可以戒人，勿淫声色，骄豪於世。
　　颜不疑归而师董梧以锄#30其色，去乐辞显，三年而国人称之。
　　〔注〕称其忘巧遗色而任夫素朴。
　　〔疏〕姓董，名梧，吴之贤人也。锄，除去也。既奉王教，於是退归，悔过自新，师於有道，除其美色，去其声乐，重素朴，辞荣华，修德三年，国人称其贤善。
　　南伯子景隐几而坐，仰天而嘘。
　　〔疏〕犹是《齐物》中南郭子綦也。其隐几等义，并具解《内篇》。
　　颜成子入见曰：夫子，物之尤也。形固可使若槁骸，心固可使若死灰乎？
　　〔疏〕颜成，子綦门人也。尤，甚也。每仰叹先生忘物之甚，必固形同槁骸，心若死灰。慕德殷勤，有此嗟咏也。
　　曰：吾尝居山穴之口#31矣。当是时也，田禾一睹我，而齐国之众三贺之。
　　〔注〕以得见子綦为荣。
　　〔疏〕山穴，齐南山也。田禾，齐王姓名。子綦隐居山穴，德音遐振，齐主暂睹，以见为荣，所以一国之人三度庆贺也。
　　我必先之，彼故知之；我必卖之，彼故宝之。
　　〔疏〕我声名在先，故使物知我；我便是卖於名声，故田禾见而则之。
　　若我而不有之，彼恶得而知之？若我而不卖之，彼恶得而鬻之？
　　〔疏〕若我韬光晦迹，不有声名，彼之世人何得知我？我若名价不贵，彼何得见而则之？只为不能灭迹匿端，故为物之所鬻常之。
　　嗟乎。我悲人之自丧者，
　　〔疏〕丧，犹亡失#32也。子綦悲叹世人，拾己慕他，丧失其道。
　　吾又悲夫悲人者，
　　〔疏〕夫道无得丧而物有悲乐，故悲人之自丧者亦可悲也。
　　吾又悲夫悲人之悲者，其后而日远矣。
　　〔注〕子綦知夫为之不足以救彼而适足以伤我，故以不悲悲之，则其悲稍去，而泊然无心，枯槁其形，所以为日远矣。
　　〔疏〕夫玄道冲虚，无丧无乐，是以悲人自丧及悲者，虽复前后悲深浅称异，咸未偕道，故亦可悲。悲而又悲，遣之又遣，教既彰矣，玄玄之理斯着，与众妙相符，故曰而深远矣。
　　仲尼之楚，楚王觞之，孙叔放执爵而立，市南宜僚受酒而祭曰：古之人乎。於此言已。
　　〔注〕古之言者，必於会同。
　　〔疏〕觞，酒器之总名，谓以酒燕之也。爵亦酒器，受一升。古#33人欲饮，必先#34祭其，宜僚沥酒祭，故祝圣人，愿与孔子於此言论也。
　　曰：丘也闻不言之言矣，未之尝言，
　　〔注〕圣人无言，其所言者，百姓之言耳，故曰不言之言。苟以言为不言，则虽言出於口。故为未之尝言。
　　於此乎言之。
　　〔注〕今将於此言於无言。
　　〔疏〕夫理而教不言矣，教而理未之尝言也。是以圣人妙体斯趣，故终曰言而未尝言也。孔子应宜僚之请，故於此亦言於无言矣。
　　市南宜僚弄丸而两家之难解，孙叔敖甘寝秉羽而郢人投兵。
　　〔注〕此二子息讼以默，澹泊自若，而兵难自解。
　　〔疏〕姓熊，字宜僚，楚之贤人，亦是勇士沉默#35者也。居於市南，因号曰市南子焉。楚白公胜欲因作乱，将杀令尹子西。司马子綦言熊宜勇士也，若得，敌五百人，遂遣使屈之。宜僚正上下弄丸而戏，不与使者言。使因以剑乘之，宜僚曾不惊惧，既不从命，亦不言他。白公不得宜僚，反事不成，故曰两家难解。姓孙，字叔敖，楚之令尹，甚有赞德者也。郢，楚都也。投，息也。叔敖蕴籍实知，高枕而逍遥，会理忘言，执羽扇而自得，遂使敌国不侵，折冲千里之外，楚人无事，修文德，息其武略。彰二子有此功能，故可与仲尼晤言，赞扬玄道也。
　　丘愿有喙三尺。
　　〔注〕苟所言非己，则虽终身言，故为未尝言耳。是以有喙三尺，未足称长，凡人闭口，未是不言。
　　〔疏〕喙，口也。苟其言当，即此无言。假余喙长三尺，与闭口何异，故愿有之也。
　　彼之谓不道之道，
　　〔注〕彼，谓二子。
　　〔疏〕彼，谓所诠之理。不道而道，言非道非不道也。
　　此之谓不言之辩，
　　〔注〕此，谓仲尼。
　　〔疏〕此，谓能诠之教。不言而言，非言非不言也。子玄乃云此谓仲尼，斯注粗浅，失之远矣。夫不道不言，斯乃探微索隐，穷理尽性，岂二子之所能邪。若以甘寝弄丸而称息讼以默者，此则默语县隔，丘何得有喙三尺乎？故不可也。又此一章，盛谈玄极，观其文势，不关孙熊明矣。
　　故德总乎道之所一。
　　〔注〕道之所容者虽无方，然总其大归，莫过於自得，故一也。
　　而言休乎知之所不知，至矣。
　　〔注〕言出其分，非至如何。
　　〔疏〕天至道之境，重玄之域，圣心所不能知，神口所不能辨，若以言知索真，失之远矣。故德之所总，言之所然者，在於至妙之一道也。
　　道之所一者，德不能同也；
　　〔注〕各自得耳，非相同也，而道一也。
　　〔疏〕夫一道虚玄，州曾无涯量，而德有上下，谁不能周备也。本有作同字者，言德有优劣，未能同道也。此解前道之所一也。
　　知之所不能知者，辩不能举也；
　　〔注〕非其外#36，故不能举。
　　〔疏〕 夫知者玄道，所谓妙绝名言，故非辫说所能胜举也。此解前知之所不知也。
　　名若儒墨而凶矣。
　　〔注〕夫儒墨欲同所不能同，举所不能举，故凶#37。
　　〔疏〕夫执是竞非，而名同儒墨者，凶祸斯及矣。
　　故海不辞东流，大之至也；
　　〔注〕明受之无所辞，所以成大。
　　〔疏〕百川竞注，东流不息，而巨海容纳，曾不辞惮。此据东海为言，亦宏博之至也已。
　　圣人并包天地，泽及天下，而不知其谁氏。
　　〔注〕泛然都任。
　　〔疏〕前举海为谕，此下合譬也。圣人德合二仪，故并包天地；仁覃无外，故泽及天下；成而不处，故不知谁为；推功於人，故莫识其氏族矣。
　　是故生无爵，
　　〔注〕有而无之。
　　死无谧，
　　〔注〕谥所以名功，功不在己，故虽谥而非己有。
　　〔 疏〕 夫人处世，生有名位，死定谥号，所以表其实也。圣人生既以功推物故死亦无可谥也。
　　实不聚，
　　〔注〕令万物各知足。
　　〔疏〕纵有财德，悉分散於人也。
　　名不立，
　　〔注〕功非己为，故名归於物。
　　〔疏〕夫名以名实，实既不聚，故名将安寄也。
　　此之谓大人。
　　〔注〕若为而有之，财小矣。
　　〔疏〕总结以前。忘於名谥之士，可谓大德之人。
　　狗不以善吠为良，人不以善言为贤，
　　〔注〕贤出於性，非言所为。
　　〔疏〕善，喜好也。夫犬不必吠，贤人岂复多言。
　　而况为大乎。
　　〔注〕大人愈不可为而得。
　　〔疏〕夫好言为贤，犹自不可，况惑心取拾於大乎。
　　夫为大不足以为大，而况为德乎。
　　〔注〕唯自然乃德耳。
　　〔疏〕爱心宏博谓之大，冥符玄道谓之德。夫有心求大，於理尚乖，况有情为德，固不可也。
　　夫大备矣，莫若天地，然奚求焉，而大备矣。
　　〔注〕天地大备，非求之也。
　　〔疏〕备，具足也。夫二仪覆载，亭毒无心，四叙周行，生成庶品，盖何术焉，而万物必备。
　　知大备者，无求，无失，无弃，不以物易己也。
　　〔注〕知其自备者，不拾己而求物，故无求无失无弃也。
　　〔疏〕夫体弘自然之理而万物素备者，故能於物我之际淡然忘怀，是以无取无拾，无失无丧，无证无得，而不以物境易夺己心也。
　　反己而不穷，
</div>
    <div class="pagination">
<a href="南华真经注疏_page98.html">上一页</a><span>...</span><a href="南华真经注疏_page94.html">94</a><a href="南华真经注疏_page95.html">95</a><a href="南华真经注疏_page96.html">96</a><a href="南华真经注疏_page97.html">97</a><a href="南华真经注疏_page98.html">98</a><span class="current-page">99</span><a href="南华真经注疏_page100.html">100</a><a href="南华真经注疏_page101.html">101</a><a href="南华真经注疏_page102.html">102</a><a href="南华真经注疏_page103.html">103</a><a href="南华真经注疏_page104.html">104</a><span>...</span><a href="南华真经注疏_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
