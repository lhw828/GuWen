<!DOCTYPE html>
<html>
<head>
    <meta charset="UTF-8">
    <title>南华真经注疏 - 第 108 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经注疏 - 第 108 页/共 129 页</h1>
    <div class="content">　　或使莫为，言之本也，与物终始。
　　〔注〕恒不为而自使然也。
　　〔疏〕本，犹始。各执一边以为根本者，犹未免於本末也，故与有物同於始，斯离於物也。
　　道不可有，有不可无。
　　〔注〕道故不能使有，而有者常自然也。
　　〔疏〕夫至道不绝，非有非无，故执有执无，二俱不可也。
　　道之为名，所假而行。
　　〔注〕物所由而行，故假名之曰道。
　　〔疏〕道大无名，强名曰道，假此名教，动而行之也。
　　或使莫为，在物一曲，夫胡为於大方？
　　〔注〕举一隅便可知。
　　〔疏〕胡，何也。方，道也。或使莫为，未阶虚妙，斯乃俗中一物，偏曲之人，何足以造重玄，语乎大道？
　　言而足，则终日言而尽道；
　　〔注〕求道於言意之表则足。
　　言而不足，则终日言而尽物。
　　〔注〕不能忘言而存意则不足
　　〔疏〕足，圆徧也。不足，偏滞也。苟能忘言会理，故曰言未尝言，尽合玄道也。如其执言不能契理，既乖虚通之道，故尽是滞碍之物也。
　　道物之极，言默不足以载；
　　〔注〕天道物之极，常莫为而自尔，不在言与不言。
　　〔疏〕道物极处，非道非物，故言默不能尽载之。
　　非言非默，议有所#51极。
　　〔注〕极於自尔，非言默而议之#52也。
　　〔疏〕默非默，议非议，唯当索之於四句之外，而后造於众妙之门也。
　　南华真经注疏卷之二十七竟
　　#1四库本、浙江书局本『之』均作『名』。
　　#2浙江书局本『挠』作『桡』。
　　#3四库本、浙江书局本『人』均作『而』。
　　#4浙江书局本『间』作『闲』，下注文同。
　　#5依郭庆藩引文及文意『约』当改作『幻』。
　　#6世德堂本『外内』作『内外』。
　　#7王孝鱼依世德堂本改『师』作『帅』。
　　#8『元』字依郭庆藩引文及上下文改作『无』。
　　#9王孝鱼依赵本改『其』作『而』。
　　#10郭庆藩引文改『夫』作『天』。
　　#11郭庆藩引文改『论』作『喻』，下同。
　　#12四库本『其』下有『体用其』三字。
　　#13王孝鱼依覆宋本及王叔岷说删『之』字，四库本无。
　　#14世德堂本『耳』作『而』。
　　#15王孝鱼依疏文及赵本『首』下补『公孙衍』三字。
　　#16郭庆藩引文改『绪』作『叙』。
　　#17此句不通，郭庆藩引文作『子，（者）有德之称』。
　　#18『夫』字依正文改作『季』。
　　#19『触氏』二字依正文补。
　　#20郭庆藩引文『斯』上有『因』。
　　#21『如』字依郭庆藩引文补。
　　#22赵本无『耳』字。
　　#23『快』字依郭庆藩引文及上下文改作『恨』。
　　#24赵本『损』作『捐』。
　　#25赵本『规』作『视长』。
　　#26郭庆藩引文『召谓』作『请召』。
　　#27『监』依郭庆藩引文及上下文改作『鉴』。
　　#28世德堂本『无为之至』作『无所不至』，赵本『所』作『为』。
　　#29世德堂本『致』作『至』。
　　#30赵本『至』作『致』。
　　#31『畅』字四库本作『伤』字。
　　#32浙江书局本『栢』作『柏』。
　　#33四库本『灾』作『菑』，与正文同。
　　#34『罪』字依郭庆藩引文改作『罹』。
　　#35赵本『责』下『有』也。
　　#36郭庆藩引文『剪』下有『千里来霖』四字。
　　#37原作『朱』，不通，依郭庆藩引文及文意改作『夫』。
　　#38世德堂本『甚』作『其』。下文『自尊』下又补『其』字。
　　#39王孝鱼依正文改『分别』作『不知』。
　　#40『此』下世德堂本有『则』字。
　　#41《阙误》引张君房本『滥』作『槛』。
　　#42王孝鱼认为依覆宋本及王叔岷说当改『不』作『亦』。
　　#43四库本『太』作『大』，下同。
　　#44【无』字依上下文改作『为』。
　　#45『太』字依正文改作』大。
　　#46《阙误》引刘得一本『大』作『广』。
　　#47『合』字依四库本改作『舍』。
　　#48『或』字依郭庆藩引文及注文改作『使』。
　　#49赵本『去』下有『所』字。
　　#50四库本『阻』作『徂』。
　　#51世德堂本『有所』作『其有』。
　　#52『之』字依世德堂本当删。
　　南华真经注疏卷之二十八
　　河　南　郭　象　注
　　唐西华法师成玄英疏
　　杂篇外物第二十六
　　外物不可必，
　　〔疏〕域心执固，谓必然也。夫人间事物，参差万绪，惟安大顺，则所在虚通，若其逆物执情，必遭祸害。
　　故龙逄诛，比干戮，箕子狂，恶来死，桀纣亡。
　　〔注〕善恶之所政，俱不可必也。
　　〔疏〕龙逢比干，《外篇》已解。箕子，殷纣之庶叔也，忠谏不从，惧纣之害，所以徉狂，亦终不免杀戮。恶来，纣之佞臣，毕志从纣，所以俱亡。
　　人主莫不欲其臣之忠，而忠未必信，故伍员流于江，苌弘死于蜀，藏其血三年而化为碧。
　　〔注〕精诚之至。
　　〔疏〕碧，玉也。子胥、苌弘，《外篇》已释。而言流江者，忠谏夫差，夫差杀之，取马皮作袋，为鸱乌之形，盛伍员尸，浮之江水，故云流于江。苌弘遭谮，被放归蜀，自恨忠而遭谮，遂刳肠而死。蜀人感之，以匮盛其血，三年而化为碧玉，乃精诚之至也。
　　人亲莫不欲其子之孝，而孝未必爱，故孝己忧而曾参悲。
　　〔注〕是以至人无心而应物，唯变所适。
　　〔疏〕孝己，殷高宗之子也。遭后母之难，忧苦而死。曾参至孝，而父母憎之，常遭父母打，邻乎死地，故悲泣也。夫父子天性，君臣义重，而至忠至孝，尚有不爱不知，况乎世事万涂，而可必固者。唯当忠怀物我，适可全身远害。
　　与木#1相摩则然，金与火相守则流。
　　〔疏〕夫木生火，火克金，五行之气，自然之理，故木摩木则生火，守金则金烁。是以诚心执固而必於外物者，烁灭之败。
　　阴阳错行，则天地大弦#2，於是乎有雷有霆，水中有火，乃焚大槐。
　　〔注〕所谓错行。
　　〔疏〕水中有火，电也。乃焚大槐，霹雳也。阴阳错乱，不顺五行，故雷霆击怒，惊骇万物。人乖和气，败损亦然。
　　有甚忧两陷无所逃，
　　〔注〕苟不能忘形，则随形所遭而陷於忧乐，左右无宜也。
　　〔疏〕不能虚志而忘形，域心执固，是以驰情於荣辱二境，陷溺於忧乐二边，无处逃形。
　　螴蜳不得成，
</div>
    <div class="pagination">
<a href="南华真经注疏_page107.html">上一页</a><span>...</span><a href="南华真经注疏_page103.html">103</a><a href="南华真经注疏_page104.html">104</a><a href="南华真经注疏_page105.html">105</a><a href="南华真经注疏_page106.html">106</a><a href="南华真经注疏_page107.html">107</a><span class="current-page">108</span><a href="南华真经注疏_page109.html">109</a><a href="南华真经注疏_page110.html">110</a><a href="南华真经注疏_page111.html">111</a><a href="南华真经注疏_page112.html">112</a><a href="南华真经注疏_page113.html">113</a><span>...</span><a href="南华真经注疏_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
