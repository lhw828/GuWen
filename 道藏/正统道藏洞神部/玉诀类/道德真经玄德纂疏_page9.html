<!DOCTYPE html>
<html>
<head>
    <meta charset="UTF-8">
    <title>道德真经玄德纂疏 - 第 9 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经玄德纂疏 - 第 9 页/共 18 页</h1>
    <div class="content">　　夫寂然不动，常凝大赤之中，妙矣难名，回亘始青之上。合元一之炁，布三才之功，判天地之刚柔，运阴阳之亭育。使龙首为德，独载虞强，虎兕为威，行随董奉，天书晃朗，七十二字之文，云篆光芒，八十一篇之奥。夏禹尊之而祚远，闱闾窃之而国亡，瑶池有穆后宴游，汉水问昭王不复，则知得道之要，灵祇所以福人，失道之凶，妖祥於焉丧灭。反者谓动，诚如所言，语寂则妙想湛然，论应则接凡为用，至道反贷，实信言乎。
　　反者道之动。
　　御注：此明权也，反者取其反经合义。反经合义者，是圣人行权，行权者是道之运动，故云反者道之动也。○御疏：反以反俗为义，动是变动之名，谓权道也。言众生矜执其生而失於道，故圣人变动设权，令物反俗顺道尔。注云反经合义者，经，常也，义，宜也。令贵以贱为本，高以下为基，有以无为用，初则乖反常情，而后顺合於道，故谓此为道之运动也。孔子曰：可与立，未可与权。以权道反常而难晓，故举棠棣之喻，言其华反而后合，以喻权道先逆而后顺也。○河上公曰：反本也，道之所以动生万物，背之则亡也。○荣曰：反者道之动，弱者道之用，道以柔弱为用，动皆反俗，俗以刚强在心，举皆失道者也。○成疏：反，还也。动，悲也。得道圣人，超凌三境，但以慈悲救物，反入三罗，混迹有中，赴机应化，故上经云：远日反。
　　第二明虽复教边多端，无过柔弱。
　　弱者道之用。
　　御注：此明实也。弱者取其柔弱雌静，柔弱雌静者，是圣人处实。处实者，是道之常用，故云弱者道之用。○御疏：此明实道也，人皆贱弱而贵强，是知强梁雄躁者，是俗之用。道以和柔而胜刚，是知柔弱雌静，是道#1之常用，故云弱者道之用。○河上公曰：柔弱者道之所常用，故能长久也。○成疏：逗机设教，抑乃多端，欲论切当，无过柔弱，故即以此柔弱为化用之先也。
　　第三明二仪万象，从道而生。
　　天下之物生於有，有生於无。
　　御注：夫实之於权，犹无之生有，故行权者贵反於实，用有者必资於无，然至道冲寂，离於名称，诸法性空，不相因待，若能两忘权实，双泯有无，故致数舆无舆，可谓超出尔。○御疏：言天下有形之物，莫不以形相禅，故云生於有。穷其有体，必资於无，故列子曰：形动不能生形而生影，无动不能生无而生有，故日虚者天地之根，无者万物之源。言此者欲令众生穷源识本而悟道尔。有无既尔，权实亦然，故注云：实之於权，犹无之生有也。又云：至道冲寂，离於名称，诸法性空，不相因待者，言道至极之体，冲虚凝寂，非权亦复非实，何可称名。诸法实性理中，不有亦复不无，事绝因待，所言物生於有，有生於无者，皆是约代法而言尔。若知数舆无舆，即知数诸法无诸法，岂有有无权实而可言相生乎。悟斯理者，可谓了出尔。○河上公曰：天下万物生於有，天下万物皆从天地生，天地有形位，故言生於有也。有生於无，天地神明，蜎飞蠕动，皆从道生，道无形象，故言生於无也。此言本胜於华，弱胜於强，谦虚胜盈满也。○荣曰：有者天地也，天地有形，故称有。天覆地载，物得以生，故言生於有。无者道也，道非形相，理本清虚，故日无。天地从道生，有生於无也，故曰虚者天地之根，无者万物之源。迷者失道，不识本元，圣人垂教，明於祖始，若能归道，超生死而出有无，必其昏俗，沦有无而系生死。形神合而见相，故言生於有。形神散而无体，故言生於无。○成疏：有其应道，所谓元一之炁也。无为妙本，所谓冥寂之地也。言天地万物，皆从应道有法而生，即此应道，从妙本而起。元乎妙本，即至无也。
　　道德真经玄德慕疏卷之十一竟
　　#1循：原作『修』据文义改。
　　#2仁：原作『止』，据文义改。
　　#3原脱『贱』字，据文义补。
　　#4原脱『道』字，据文义补。
　　道德真经玄德纂疏卷之十二
　　唐玄宗御注并疏　河上公严君平李荣注　西华法师成玄英疏　蒙阳强思齐纂
　　上士闻道章第四十一
　　上士章所以次前者，前章明应道虚玄，本迹俱妙，故次此章，即明上士能悟，非下士所闻。今就此章，义开三别，第一明三人闻道，机性不同，第二辨体道之人，韬光匿耀，第三叹道功能，生成庶品。
　　第一明三人闻道，机性不同。
　　夫道设三科，人察万品，自有高飞天路，万里压於鹏云，自有局迹泥丘，百年埋於蚁垤。愚者调下，贤人气高，故海畔有逐臭之夫，汉阁有含香之士。上智勤行于道，下流拊掌笑之，迷於清泉，恒游浊水。呜呼，风雨如晦，何不思之鸡呜，既其不勤，相鼠如何知丑，三等差异，在於斯耶。
　　上士闻道，勤而行之。
　　御注：了悟故勤行也。○御疏：上智之士，深识洞鉴，闻道权则微明，实则柔弱，闻斯行诸，曾不懈怠，故云动而行之。○河上公曰：上士闻道，动苦竭力而行也。○荣曰：信道弥笃，强行有志，寒暑变而不革其心，金石销而不移其操，始终常一，确乎不拔，动行也。○成疏：上机之士，智慧聪达，一闻至道，即悟万法皆空，所以动苦修学，遂无疑怠。
　　中士闻道，若存若亡。
　　御注：中士可上可下，故疑。疑则若存若亡。○御疏：中庸之士，明昧未分，闻说妙道，或信或否，谓明则若存而信奉，谓昧则若亡而疑贰，未果决志，故曰若存若亡。○河上公曰：中士闻道，治身以长存，治国以太平，欣然而存之，退见财色荣誉，或於情欲，而复亡之也。○荣曰：素丝无恒，逐玄黄而改色，中士不定，随好恶而异心。闻真道，存身以安国，则存道而忘俗，见财色，悦性以娱情，则存俗而忘道也。○成疏：中机智合，照理不明，虽复闻道，未能妙悟，若敛情归道，即时得空，心才涉世尘，即滞於有境，与夺不定，故云存亡。
　　下士闻道，大笑之。
　　御注：迷而不信，故笑之也。○御疏：下士识不及理，闻道不信，谓为虚诞，则嗤笑之，亦由章甫致贱於越人，和璞见遗於楚国，故《庄子》云：曲士不可以语於道尔。○河上公曰：下士贪狠多欲，见道柔弱，谓之恐惧，见道质朴，谓之鄙陋，故大而笑之也。○荣曰：心迷得失，知近不知远，情昏真伪，识浅不识深，但悦尘垢之小行，反笑清虚之大道也。○成疏：下机之人，根性愚钝，闻真道玄远，至言宏博，心既不悟，谓为虚诞，遂生诽谤，抚掌笑之。
　　不笑不足以为道。
　　御注：不为下士所笑，不足以为玄妙至道。○御疏：至道幽玄，深不可识，明而若昧，理反常情，所以政笑。若不为下士所笑，未日精微，乃是浅俗之法，不足以为道。以道非代间法，故为凡愚所笑，是以为妙道也。○河上公曰：不为下士所笑，不足以为道。○荣曰：道深甚奥，下士之所难知，微妙玄通，下愚故非易识。今笑之，不能令真使混浊，适足彰道之清远也。○成疏：不为凡人所笑，不足称为圣道。
　　建一实有之：
　　御注：建，立也。将欲立言，明此三士於道不同也。○御疏：建，立也。将立言以释上士勤行之道，中士存亡之致，下士所笑之由。有之者，指下明道等他。○河上公曰：建，设也。道设言已有道，当如下句。○荣曰：物情不一，取合异心，圣人设法，无教无不教，凡情向背，有不信之也。○成疏：建，立也，言上士所行之道，建在下文。有之，即明道等文是也。
　　第二明体道之人，韬光匿耀。
　　明道若昧，
　　御注：明道若昧，进道若退，夷道若类，上士动行，於明若昧，於进若退，於夷若类，故中士疑之而下士大笑尔。○御疏：明，照了也。昧，昏暗也。谓道德修行之人，以昧养明，遗形去智，而实明了，故云若昧。言上士勤行，於明若昧，下士不达，是以笑之。中士初闻明道，故若存，后闻如昧，故若忘尔。○河上公曰：明道之人，若暗昧无所见也。○荣曰：智无不周，明也。光而不耀，昧也。○成疏：昧，暗也。照达真道之人，晦进同俗，不显其明，若愚合也。
　　进道若退，
　　御疏：进道之人，内心不起，外事都忘，功名日损，大成若缺，下士观之，似如退败。○河上公曰：进取道者，若退不及也。○荣曰：闻道勤行，进也。大成若缺，退也。○成疏：大学之人，不见其进，内虽进修，外若其退。
　　夷道若颜，
　　御疏：夷，平也。类，丝之不匀者。夫识心清净，尘欲不生，坦然平易，与物无际，而外若丝之有类然。○河上公曰：夷，平也，大道之人不自殊别，若多比类也。○荣曰：缅平一等，夷道也，和光同尘，若类也。○成疏：夷，平也，证太平等道，修行之人，知一切众生与己同体，不见愚智之别，等差一类也。此义河、成、李三家所解，即为类字。
　　上德若谷，
　　御注：虚绿而容物也。○御疏：言勤行之士谓之上德，德用光备，则无不含容，故云若谷。○河上公曰：上德之人若深谷，不耻垢浊。○荣曰：无不容也。○成疏：胜上道德之人，与太虚等量，故能包容万物，若彼空谷也。本亦作俗字者，言亦能忘德，不异嚣俗也。
　　大白若辱，
　　御注：纯洁而含垢也。○御疏：白，纯净也。辱，尘垢也。得纯净之道者，晦迹同尘，故称若辱，而实纯白，独全备尔。○河上公曰：大洁白之人若污辱，不自彰显也。○荣曰：粗而不秽，大白也。混而似浊，若辱也。○成疏：白，洁静也。辱，污染也。言大洁白高行之人，和光同尘，不曜於物，故能混迹扬波，若污辱也。故东方先生云：洁其道而秽其迹，即斯义也。
　　广德若不足，
　　御注：大成而执谦也。○御疏：言至人德无不被，广也。守柔用谦，故常若不足也。《史记》曰：良贾深藏若虚，君子盛德，容貌若愚。○河上公曰：德行广大之人，若愚顽不足也。○荣曰：大满若冲也。○成疏：广，大也。言怀大德之士，体道虚忘，故内智有余，而外若不足。《老子传》云：良贾深藏若虚，大德容貌若愚。
　　建德若偷，
　　御注：立功而不街也。○御疏：建，立也。偷，盗也。言建立阴德之人，潜修密行，如彼盗窃，常畏人知，故曰若偷。○河上公曰：建设道德之人，若可偷引使空虚也。○荣曰：潜行密被。○成疏：偷，盗也。言建立大德之人，藏名隐迹，如彼偷窃不用人知，故上经云：犹若畏四邻。
　　质真若偷，
　　御注：淳一而和光也。○御疏：真，淳一也。渝，变改也。言道德行人，其德淳一而无假饰，若可渝变，与物同波而和其光也。○河上公曰：质朴之人，若五色有渝，浅不明也。○荣曰：渝，变也。性无染浊，体实常存，质真也。忘死生，合变化，若渝也。○成疏：质，实也。渝，变也，言素实体真之士，寂而动，真而应，变见无常，故若渝也。
　　大方无隅，
　　御注：不小立圭角也。○御疏：方，正也。隅，角也。夫砥砺名节，以作康隅，此为东教之人，非日大方之士。磨而不磷，在涅不淄，大方也。而能和光同尘，不自殊异，无隅也。故曰大方无隅。○河上公曰：大方正之人，无委曲廉隅。○荣曰：寰寓有象，有方也。至道无形，无隅也。○成疏：隅，角也。言体道大智方雅之人，因循顺物，不守节操，不立隅角，所谓上达节也。
　　大器晚成，
　　御注：且无近功。○御疏：备物之用日器，以晚故能成大，是以上士勤行，积功而证，得之於渐，非一朝一夕，故曰晚成。○河上公曰：大器之人，若九鼎瑚琏，不可卒成也。○荣曰：积习生常，美成在久，故知修行非一朝一日可以致也。○成疏：瑚琏九鼎，非一朝可成，喻大学之人，岂近心能证，必须累劫修研，方致虚极，即任公子钓鱼是也。
　　大音希声，
　　御注：不饰小说。○御疏：夫道能应众音，大音也。听之无声，希声也。以况圣人开阐一乘，则法音广被，待感而应，故曰希声。○河上公曰：大音犹雷霆，待时而动，喻常爱炁希言也。○荣曰：鸿钟应节而呜，玄教随机而作也。○成疏：希，犹无也。至道大音，寂乎无声，自本降迹而声无声也。故师旷听之而不闻，琼音震乎宇宙，欲明即迹即本，故言大音希声也。
　　大象无形，
　　御注：故能应万类也。○御疏：夫涉形器者，则滞於一方矣，唯大象之道，本无形质，随感而应，能状众形，故曰大象无形。○河上公曰：大法象之人，质朴无形容也。○荣曰：大象无形，道隐无名，虚无罗於有象，故言大象，大象无象，故曰无形，形不可暗，故言道隐，绝於称谓，故日无名也。○成疏：大道之象，象而无形。无形而形，无形也。离朱视之，莫见其形也，色象遍丰虚空，欲明即有而无，故云大象无形也。
　　道隐无名。
　　御注：不彰功用。○御疏：目其通生则强谓之道，忘其功用，是隐无名氏。欲用名以言诏体，而妙本无象，则体不可名，故曰道隐无名也。○河上公曰：道潜隐，使人无能指名也。○成疏：至道妙本，幽隐窈冥，非形器之所测量，岂名言之能诠辫。
　　第三叹道功能生成庶品。
　　夫唯道，善贷且成。
　　御注：虽隐无名氏，而实善以冲和妙用资贷万物，且成熟之。○御疏：此结道之功用。夫，叹也。唯，独也。贷，施与也。叹美此道虽复无令无氏，无形无声，独能布气施化，贷施万物，且成熟之，故曰善贷且成。○○河上公曰：成，就也。言道善禀贷人精气且成就之也。○荣曰：夫进而若退，进无进也。若退而进，退无退也。明若昧，非明也。昧若明，非昧也。至真之道，非进非退，非明非昧，无色无声，无形无名，虽复无名，亦何名而不立，虽复无象，亦何象而不见，是故布气施化，贷生於万有，为而不恃，付之於自然也。○成疏：贷，借也。独此无名之道，有大慈悲，故能俯救众生，借其善力，亭毒群品，生化三才，种种方便，趣令成就也。
　　道生一章第四十二
　　道生章所以次前者，前章明大道权应，善贷生成，故次此章，即明所生之物，无由次第。就此一章，义开三别，第一明权道应化，生物所由，第二显出物情，劝修中顺，第三广辨柔弱，为学之先。
　　第一明权道应化，生物所由。
　　夫一炁裁成，理贯希夷之妙，三清首出，义归冲寂之真。或驾云龙而游大罗，视之不见，或振箫鼓而升宝界，听之不闻，虚淡出於人间，静默超於象外，虽千乘万骑，老君适於唇宾，亦勤而不行，天尊坐於黎土，则知生三吹万，负阴抱阳，皆有纳於弘和，真妙定之巨力也。
　　道生一，一生二，二生三，三生万物。
　　御注：道生一，一生二，二生三，一　者冲气也，言道出冲和妙气，於生物之理未足，又生阳气，阳气不能倡尸生，又生阴气，积冲气之一，故云一生二。积阳气之二，故云二生三尔。三生万物，阴阳含孕，冲气调和，然后生成，故云三生万物。○御疏：道者虚极之神宗，一者冲和之精气，生者动出也。言道动出和气，以生於物，然於应化之理，由自未足，更生阳气，积阳气以就一，故谓之二也。纯阳又不能生，更生阴气，积阴就二，故谓之三也。三生万物者，阴阳交泰，冲气化醇，则遍生庶汇也。此明应道善贷生成之义尔。○河上公曰：道生一，道始所生者一也。一生二，一生阴与阳也。二生三，阴阳生和清浊三气，分为天地人也。三生万物，天地人共生万物也。天施地化，人长养之。○荣曰：道生一，虚中动气，故曰道生。元气未分，故言一也。一生二，清浊分，阴阳着也。二生三，运二气三才。三生万物，圆天覆於上，方地载于下，人主统於中，何物不生也。○成疏：一，元气也。二，阴阳也。三，天地人也。万物，一切有识无情也。言至道妙本，体绝形名，从本降进，肇生元气，又从元气变生阴阳，於是阳气清浮，升而为天，阴气沈浊，降而为地。二气升降，和气为人，有三才，次生万物，欲明道能善贷，次第列之。
　　第二显出物情，劝修中顺。
　　万物负阴而抱阳，冲气以为和。
　　御注：万物得阴阳冲气生成之故，故负抱阴阳，含养冲气，以为柔和。○御疏：言物之生也，既因阴阳和气而得成全，当须负荷阴气，怀抱阳气，爱养冲气，以为柔和，故广成子告黄帝曰：我守其一以抱其和，故我修身千二百岁矣，而形未尝衰。是知元气冲和，群生所赖也。老君举此者，明人既弃和气以生，则气为生本，人当固柔和，守雌弱，此存本也。○河上公曰：万物负阴而抱阳，万物无不负阴而向阳，回心而就日。冲气以为和，万物中皆有元气，得以和柔，若胸中有藏，骨中有髓，草木中有空，虚与气通，故得久生也。○荣曰：阳气热孤，亦不能生物，阴气寒单，亦不足成形。故因大道以通之，借冲气以和之，所以得生也。○成疏：万物负阴而抱阳，负，背也，抱，向也。阳，生也。阴，死也。言一切万物，有识无情，莫不背阴向阳，好生恶死，然恶死不遂免死，好生未尝得生，圣人愍之，故此下为说长生之衍也。冲气以为和，冲，中也，和，顺也。言人欲得不死者，必须处心中正，谦和柔弱，此则长生也。故下文云：刚强者死之徒，柔弱者生之徒是也。
　　第三广辨柔弱，为学行之先。
　　人之所恶，唯孤寡不谷，而王公以为称。
　　御注：万物皆以冲和之气为本，而冲气和柔守本者，当须谦卑守柔弱，故王公至尊，而称孤寡不谷者，以谦柔为本故也。○御疏：冲气柔弱，为生之本，故举王公谦卑以敦其本。孤寡不谷，不善之名，非尊荣之称，人所恶之，而王公以为名者，谦之至也。言王公为风化之主，存亡所系，天下具瞻，若不崇尚谦柔以安社稷，则物所不归。故取谦柔为本，以致巍巍之功也。○河上公曰：孤寡不谷者，不祥之名，而王公以为称者，处谦卑，法空虚和柔也。○荣曰：抱冲和之气，无好无恶，失一元之道，有爱有憎，但敦富贵之名，不悦孤寡之称，唯有道王公阜以自牧，义存谦退，以此为名也。○成疏：孤独鳏寡，乃不善之事，以此为恶，人之常情。而王公贵人用斯自牧，足明贵以贱为本，高以下为基，以劝修行之人，必须处心谦顺。
　　故物或损之而益，益之而损。
　　御注：自损者，人益之。自益者，人损之。故朝宗者善於下，谦弱者德之柄，孤寡为称，不亦宜乎。○御疏：故者，仍上之辞也。损，贬毁也。言王公称孤寡以自毁损，则为百姓乐推，尊敬而事之，而政益也。或益之而损者，若王公贵宠其身，居上而骄，则下人离散而政损也。《书》曰：满招损，谦受益，‘斯之谓也。○河上公曰：故物或损之而益，引之不得，推让必还。或益之而损，夫增高者崩，食富贵者政息。○荣曰：有道以富贵而称孤寡，损也。谦光日新，益也。无德虚贵，自以为益，村下位高，必至倾覆，损也。○成疏：谦卑柔弱，损己济物，物必归之，故生道获全。矜夸傲诞，益己凌物，物必挫之，故致危败。危败是损，全生是益，损益之验，其义尽然，故言损之而益，益之而损也。
　　人之所教，亦我义教之。
　　御注：老君云：人君所欲立教教人者，当以吾柔弱谦虚之义以教之。○御疏：人谓人君也，人君为政教之首，一国之风，系乎一人而化。故老君昌言之曰：人君欲行言教以化人者，当须用我冲虚柔弱之义以教之也。○河上公曰：人之所教，谓众人所以教，去弱为强，去柔为刚。我亦教之，言我教众人，使去强为弱，去刚为柔也。○○荣曰：人问所行之教，理归仁义，事在刚强，然刚强者死之类，仁义者道之华。亦我义教之者，欲使去刚强而存柔弱，远仁义而安道德也。亦言圣人是於能教，众生是於所教，以能教所，绿教得宜。义者宜也。○成疏：言俗人儒教亦尚谦柔，我之法门，本崇静退，然儒俗谦柔，犹怀封执，我之静退，贵在虚忘，所以为异也。
　　强梁者不得其死。
　　御注：强梁之人，动与物抗，求益而损，物或击之，故不得其死。○御疏：强粱谓刚暴屈强之人也。强暴之人，失养生之要，必自夭其天数，得寿终而死。注云：动与物抗，物或击之者。抗，敌也，物击之者，《易》益卦上九辞云：莫益之，或击之。○河上公曰：强梁者，谓不信玄妙，皆叛道德，不从经教，尚势任力。不得其死者，为天之所绝，兵刃所伐，王法所杀，不得以命终也。○严日：强秦以专制而灭，大汉以和顺而昌，强梁者失道，刚躁者失神，安得存矣。○荣曰：强梁者不得其死，吾将以为教父，不从君父之命，不顺圣人之教，食荣而守胜，尊己以凌人，强梁也。违科犯法，不尽天年，中道而天，不得其死也。物皆合道，圣人无不设教，凡情失理，化主所以与言，由七义之华，彰道德之实，因强梁之性，演柔弱之法。父，本也。以强粱为教之本也。○成疏：强梁者不得其死，吾将以为教父，强梁犹刚躁也，父，始也。言强梁之人必当夭折，不得依天命寿终而死。老君虽复阐法多端，妙教法门匪一，而每说柔弱为善，刚强为恶，以此切当，将为学道之先。
　　吾将以为教父。
　　御注：吾见强梁者亡，柔弱者全，故以此柔弱之教为众教之父。○御疏：父，本也。此一句结修学之元，老君举强粱者亡以之为诫，表柔弱者全以之为劝。以为教父者，父为子本，言吾将此柔弱之教为众教之本，如子之於父，故云以为教父。○河上公曰：父，始也。老子以强梁之人为教戒之始也。
　　天下之至柔章第四十三
　　天下章所以次前者，前章明柔弱之教，为学道之先。故次此章，重显柔弱之能，无为之益。就此章内，文有三重，第一举譬，明柔胜刚劣，第二明柔弱之行，能入无问，第三明结叹无为，是希有之教。
　　第一举譬，明柔胜刚劣。
　　夫五才并用，唯水德之灵长，四大分形，乃至柔之最胜。驰骋天下，奔突坚强，八月搓至，识君平之在蜀，三秋偶泛，诚孟尝之入秦。河彭所以昭昭，清流於焉湛湛，水之有鉴道也，无心混沌，所以能生柔弱，借之为喻，酌不可竭，斯近道乎。
　　天下之至柔，驰骋天下之至坚。
　　御注：天下之至柔者，正性也。若驰骋代务，染杂尘境，情欲充塞，则为天下之至坚尔。○御疏：夫人之正性，本自澄清，和气在躬，为至柔也。若驰骋情欲，染着世尘，为声色所诱，则正性离散，为至坚也。○河上公曰：至柔者水也，至坚者金石也。水能贯坚入刚，无所不通也。○严曰：道能驰骋经纶天地万物也。○荣曰：有象之至柔者，水也。无形之至柔者，道也。水至柔而能消金穿石，破彼坚强，道至柔而能遗彼忘我，破兹固执。言人若鉴之於水，体之於道，足能洞之於人我，经之於丘山，微妙玄通，都无滞碍，此谓驰骋之至坚也。○成疏：至柔，水也。至坚，金也。驰骋，是攻击贯穿之义也。言水至柔能攻金石之坚，喻无为至弱，能破有为之累，故下文云：天下柔弱，莫过於水，而攻坚强者，莫之能先。
　　第二明柔弱之行，能入无间。
　　无有入无问。
　　御注：无有入无间，吾是以知无为之有益，无有者，不染尘境，令心中一无所有。无间者，道性清净，妙体混成，一无间隙。夫不为可欲所乱，令心境俱静，一无所有，则心与道合，入无间矣。故圣人云，吾见身心清净即能合道，是知有为之教，不如无为尔。○御疏：无有者，谓人了悟诸法，一无所有，则返归正性，与道合同，入无问矣。无间，道也。入谓与同也。以道为无间者，明道性清净，混然无际，而无问隙也。○河上公曰：夫无有谓道也，道无形质，故能出入无间，通神明，济群生。○严曰：神明在身，出入无问，无为之益也。○荣曰：水无有碍，道无有形，有间无处不入。○成疏：间，隙也。言颠倒之流，空见为有，达观之士，即有而空，故言无有也。有为赢疏，故有隙。无为微密，故无间。既而即有即无，故能入无间之妙理也。
　　吾是以知无为之有益。
　　御疏：吾者，老君自称也。此章亦通诫人君，以无为化理天下，故老君云：吾见众生正性柔弱，及乎驰骋奔竞，则至坚强。若使照了心境，一无所有，即合道矣。是知清净无为理国理身，有益於人也。以此推之，有为之教，不及无为之有益也。○河上公曰：吾见道无为而万物自化成，是以知无为之有益於人也。○荣曰：道无形，物得成，圣无为，人得化，此乃是无为之益。○成疏：柔能破刚，无能遣有，是以知无为之教，大益修行之人。
　　第三明结叹无为，是希有之教。
　　不言之教，无为之益，天下希及之。
　　御注：言天下众教，少能及之者。○御疏：至道无言，物以之生。圣人无为，化以之清。即不恃立言，然后成教。天下希及之者，言九流百氏，希有能及无为之教者也。又云自非体道之君，莫之能及，故曰希也。○河上公曰：不言之教，法道不言，师之以身也。无为之益，法道无为，治身则有益精神，治国则有益万民，不劳烦也。天下希及之，天下谓人主也，希能有及道无为，无为之治，治身治国者同。○严曰：有声之声，闻於百里，无声之声，动於无外。言之所言者，异类不通。不言之言，阴扬？化，天地感，且道德不言而天地成，天地不言而四时往复也。○荣曰：不言之教，无为之益，前称无为之益，未知何日无为，行不言之教，教即忘言，任因循之事，事即无事，君安於上，臣悦於下，此无为之益也。天下希及之，得有为者多，及无为者少也。○成疏：所谓不言，非关杜口。在理既即有即无，在教亦即言即默，故名不言之教。即有即无，故名无为之益。益既不益而益，而教岂不教而教哉，斯乃尽性穷理，盖世之谈，世间名教罕能逮者，故天下希及之。
　　名与身孰亲章第四十四
　　名与身孰亲章，所以次前者，前章叹美柔弱，为道之枢机，故次此章，明知足舍贪，是修真之要卫。就此章内，文有三重，第一假．壳三问，科简得失，第二明耽着名利，损智败身，第三明知足舍贪，可以长久。
　　第一假设三问，科简得失。
　　夫天地有形，乃东西而倾缺，阴阳含质，信母子之姐亡。故问日名身孰亲，得亡孰病。故伯夷高道，去君位於首阳，武仲港名，脱尘蒙於颖水。周公爵官而不受，伊尧让帝而见辞。四子蹈无为之风，二士屈饥贫之辱，何者？名位虚假，扬雄有赤族之谈，富贵伤躯，孔子发白云之叹。甚爱大费，多藏厚亡，圣人真言，诚宜大诚也。
　　名与身孰亲？
　　御注：名者实之宾，代人徇名以亡身，设问谁亲，欲令去功与名，而全其真。○御疏：此以名较量身也。孰，谁也。详问云：夫以矜徇功名，保养身命，两者既毕，谁者与全真保年之道为亲乎？伤代人不能忘名以存身尔。○河上公曰：浴遂身则退也。○荣曰：名与身孰亲，身与货孰多，得与亡孰病，名者外之称誉，货者俗之财帛，身为忠孝之本，抑亦道德之基，理须外名利，脊身神，反无为，修至道，而弱丧者不反，逐欲者失真，遂为名以杀身，因财而害己，迷沦者众，圣人悯之，故详问云：为得名得利为病，为失名失利为病，俗得名利为善，而得之则身亡，失之为恶，亡之则己立，得失病利，谁能定乎？亡，失也。○成疏：身，内也，实、也。名，外也，宾也。孰，谁也。世皆求外丧内，贪名亡实，何者？夫令誉芳名，本为身者也，身既为名致死，名竟何所施为。老君愍兹颠倒，故问之：名之与身，谁是汝亲乎，而汝食名忘身耶。以斯校量，亲疏可见，故《庄子》云：伯夷死名於首阳之下。
</div>
    <div class="pagination">
<a href="道德真经玄德纂疏_page8.html">上一页</a><span>...</span><a href="道德真经玄德纂疏_page4.html">4</a><a href="道德真经玄德纂疏_page5.html">5</a><a href="道德真经玄德纂疏_page6.html">6</a><a href="道德真经玄德纂疏_page7.html">7</a><a href="道德真经玄德纂疏_page8.html">8</a><span class="current-page">9</span><a href="道德真经玄德纂疏_page10.html">10</a><a href="道德真经玄德纂疏_page11.html">11</a><a href="道德真经玄德纂疏_page12.html">12</a><a href="道德真经玄德纂疏_page13.html">13</a><a href="道德真经玄德纂疏_page14.html">14</a><span>...</span><a href="道德真经玄德纂疏_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
