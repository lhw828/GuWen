<!DOCTYPE html>
<html>
<head>
    <meta charset="UTF-8">
    <title>道德真经注疏 - 第 6 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经注疏 - 第 6 页/共 19 页</h1>
    <div class="content">　　自矜者不长。
　　注：好自矜大者，不可以久长。○疏：矜夸自高，骄慢凌物，此乃愚短，其德岂长。
　　其於道日余食赘行。
　　注：养，贪也。使此自矜伐之人在治国之道，日赋敛余禄食以为贪行也。○疏：余食，残食也。赘，附生之肉也。《庄子》云：附赘悬疣也。言矜夸自是之人，其在道行也，犹如残食赘病，其可厌贱也。
　　物或恶之，
　　注：此人在位，动欲伤害，故物无不畏恶之。○疏：赘是无用之肉，夸是无用之行，世间人物感恶见之，故怀道之士岂处心於夸企之行乎。
　　故有道者不处。
　　注：言有道之人，不居其国也。
　　有物混成，先天地生。
　　注：谓道也，道无形混沌而成万物乃在天地之前也。○疏：有物者，道也。道非有而有，非物而物，混沌不分，而能生成庶品，亦明不混而混，虽混而成，故《庄子》云：神鬼神帝，生天生地，又云：在天地之先而不为老。
　　寂兮寥兮，独立不改，
　　注：寂者无音声，寥者空无形。独立者，无匹双。不改者，化有常也。○疏：寂无声，寥无形。独立，无待对也。不改，无迁变也。言道体窈冥，形声斯绝，既无因待，亦不改变。此乃独独非待独也。
　　周行不殆，
　　注：道遍行天地，无所不入，在阳不焦，托阴不腐，无不贯穿，不危不殆也。○节解曰：谓圣人行一於身，周流四支百节九窍百豚之中，故日周行不殆也。
　　可以为天下母。
　　注：道养育万物，精气亦如母之养子。○节解曰：谓守道含一为天下母。○疏：道无不在，名日周行。所在皆通，故无危殆也。开化阴阳，安立天地，亭毒群品，子育含灵，生之畜之，故可为母。
　　吾不知其名，字之曰道。
　　注：我不见道之形容，不知当何以名之，见万物皆从道所生，故字之日道。○疏：道本不可以智知，道名即初章云无名天地始也。取其通生之德，故字日道。
　　强为之名日大。
　　注：不知其名，强名曰大。大者，高而无上，罗而无外，无不包容，故日大也。○疏：体无涯际，故名为大。不大为大，故称为强。夫名以召体，字以表德，道即是用，大即是体，故名大而字道也。人皆先名后字，今乃先字后名者，欲表道与俗反也。
　　大曰逝，
　　注：其为大，非若天常在上，非若地常在下，乃复逝去，无常处也。○疏：逝，往也。有大力，用能运致众生，至圣境也。
　　逝曰远，
　　注：言远者穷於无穷，布气天地，无所不通。○疏：超陵三界，远达三清也。
　　远日返。
　　注：言其远不超绝，乃复返在人身。○疏：返，还也。既自利道圆，远之圣境，故能返还界内，慈救苍生。又解：迷时以三清为三界，悟则三界是三清，故返在尘俗之中，即是大罗天上。
　　故道大，天大，池大，王亦大。
　　注：道大者，包罗天地，无所不容。天大者，无不盖也。地大者，无不载也。王大者，无不制也。
　　域中有四大，而王居其一焉。
　　注：八极之内有四大，王居其一也。○御曰：王者，人灵之主，万物系其兴亡，将欲申其鉴戒，故云王居其一也。○疏：境域之中有此四大，王有化被之德，故继二仪而居一数也。《庄子》云：夫道未始有封而言．域中者，欲明不域而域，虽域不域，不域而域，议说域中，虽域不域，包罗无外也。○节解曰：谓肺大心大肝大脾大，肾水生一也，而王处一，即脾气主布，四方行一也。
　　人法地，
　　注：人君当法地安静和柔也。种之得五谷，掘之得甘泉，劳而无怨，有功而不置也。
　　地法天，
　　注：天湛然不动，施而不求报，生长万物，无所收取。
　　天法道，
　　注：道法清静不言，阴行精气，万物不化自成。
　　道法自然。
　　注：道性自然，无所法也。○疏：人，王也，必须法地，安静为行，定能生慧也。故下章云躁则失君，既静如地，次须法天清虚，覆育无私也。又天有三光，喻其慧照，地是定门，天是慧门。既能如天，次须法道虚通，包容万物也。既能如道，次须法道，自然之妙理，所谓重玄之域也。道是迹，自然是本，以本收迹，故义言法也。又解：道性自然，更无所法，体绝修学，故言道法自然。
　　重为轻根，
　　注：人君不重则不尊，治身不重则失神，草木之花叶轻故零落，根重故能长存。○疏：此戒行人勿得轻躁，故书云：君子不重则不威。
　　静为躁君。
　　注：人君不静则失威，治身不静则身危，龙静故能变化，虎躁故致夭亏。○疏：静则无为，躁则有欲，有欲生死，无为长存，静能制动，故为君也。
　　是以圣人终日行，不离辎重。
　　注：辎，静也。圣人终日行道，不离静与重也。○疏：言君子达人终日行化，同尘处世，而不离重静，此则动而寂也。
　　虽有荣观，燕处超然。
　　注：荣观谓宫阙。燕舍，后妃所居也。超然，远避而不处也。○疏：言重静之人，虽有荣华之官观，燕寝之处所，而游心虚淡，超然物外，不以为娱，处染不染也。
　　奈何万乘之主，
　　注：奈何者，疾时主伤痛之辞也。万乘之主，谓王也。○御曰：奈何者，伤叹之词也。天下者，大宝之位也。言人君奈何以身纵欲，轻用气命，亡其位乎。○疏：奈何，犹如何也。王畿千里，戎车万乘之君，应须重静，乃恣情淫教，厚赋繁摇，禽荒色荒，轻忽寓内，哀叹之甚，故云如何。
　　而以身轻天下。
　　注：王者至尊，而以其身行轻躁乎？疾时王奢恣轻淫，失其精也。○节解曰：谓轻死也。虽贵为天子，当守一长生，见而不学，故为轻身，然后没命，虽有玉呷金镂，何益於身。
　　轻则失臣，
　　注：王者轻淫，则失其臣，治身轻淫，则失其精。
　　躁则失君。
　　注：王者行躁疾则失其君位，治身躁疾，则失其精神。○节解曰：谓思虑烦躁之士，不得长生。○疏：恣情放欲，轻躁日甚，外则亡国，内则危身。忠良窜匿，失臣也。宗庙倾覆，失君也。
　　善行无辙迹，
　　注：善行道者，求之於身，不下堂，不出门，故无辙迹。○疏：以无行为行，行无行相，故云善行，妙契所修，境智冥会，故无辙迹之可见，此明身业净。
　　善言无瑕谪，
　　注：善言谓择言而出之，则无瑕疵读过於天下也。○御曰：能了言教，不为滞执，遗象求意，理诠言忘，故於言教之中无瑕疵之过。○疏：不言之言，言而不言，终日言未尝言，亦未尝不言，故谓之善言也。《庄子》云：言而足者则终日言而尽道也。瑕疵，疾也。谪过，责也。语默不异，故无口过之责，谓圣人之言，既无的当，无所之诣，此明口业净。
　　善计不用筹算，
　　注；善以道计事者，守一不移，所计虽多，不用筹算而可知也。○疏：妙悟诸法同一虚假，不舍虚假，即假体真，无劳算计，划然明了，此明意业净。
　　善闭无关枪不可开，
　　注：善以道闭情欲，守精神者，不如门户有关捷可得而开也。○节解曰：谓闭气握固，上闭天牝，下闭地牡，故日无关挞。○御曰：兼忘言行，不入异门，心无逐境之迷，境无起心之累，虽无关楗，岂可开乎？○疏：外无可欲之境，内无能欲之心，欲根起用，用而无染，斯则不闭而闭，虽闭不闭，无劳关楗，故不可开。
　　善结无绳约不可以解。
　　注：善以道结事者，乃结其心，不如绳索可得解也。○御曰：体了真相，本以虚忘，若能虚忘，则心与道合，虽无绳索，其可解乎？○疏：上士达人，先物后己，发大弘愿，化度众生，誓心坚固，结契无爽，既非世之绳索约束，故不可解也。然誓心多端，要不过五：一者发心，二者伏心，三者知真心，四者出离心，五者无上心。第一发心者，谓发自然道意，入我法门。第二伏心者，谓伏诸障惑也。第三．知真心者，有九品，即生彼九官。第四出离心者，有三品，即生三清，所谓仙、真、圣也。第五无上心者，谓直登道果，乃至大罗也。善结者，结此五种心，终始无替也。明结愿坚固也。○节解曰：谓结持魂魄也。圣人抱魂持魄，故曰不可解也。
　　是以圣人常善救人，
　　注：圣人所以常教人忠孝者，欲以救人性命。○疏：圣人即是三业清净，六根解脱之人也。为能发弘誓愿，救度众生，故常在世间，有感斯应，慈善平等，终不遗弃也。
　　而无弃人；
　　注：使贵贱各得其所也。
　　常善救物，
　　注：圣人所以常教民顺四时，以救万物之伤残也。
　　故无弃物。
　　注：圣人不贱石而贵玉，视之如一。○疏：先举圣人者，表恩被有情，后举物示仁覃无识，亦言救人，直据黔首，救物爰及四生也。
　　是谓袭明。
　　注：圣人善救万物，是谓袭明天道。○疏：袭，承也，用也。即结叹常善圣人，利物无弃，可谓承用圣明之道也。
　　善人不善人之师；
　　注：人之行善者，圣人即以为人师。○疏：善人即向袭明之人也，此人恒怀大心，先物后己，引导众生，允当宗匠。
　　不善人者，善人之资。
　　注：资，用也。人行不善，圣人犹教导使为善，得以给用也。○疏：言圣人恒在有中化导群品，即用不善之类而为福田，以彼众生益成我德故也。
　　不贵其师，
　　注：独无辅也。
　　不爱其资，
　　注：无所使也。○御曰：若存师资，未为致极。今明所以贵师者，为存学相，学相既空，自然无贵。所以爱资者，为存教相，於教忘教，故不爱资。贵爱两忘，而道自化。
　　虽知大迷，
　　注：虽自以为知，言此人乃大迷惑也。○疏：无所化也。前以圣导凡，劝令修学，今明凡圣平等，以遣师资，斯则从浅至深，渐阶众妙也。
　　是谓要妙。
　　注：能通此意，是谓能知微妙要道也。○疏：师资两忘，圣凡一揆，俗智分别，虽知大迷，据理而言，实成要妙。
　　知其雄，守其雌，为天下溪。
　　注：雄以喻尊，雌以喻卑，人虽自知其尊显，当复守之以卑微，去雄之强梁，就雌之柔和，如是则天下归之，如水之流深溪也。○疏：溪，径也，雄阳是刚躁之名，雌阴是柔静之义。知雄躁刚猛，适归死灭，雌柔静退，必致长生，故弃雄而守雌，可为天下之要径也。○节解曰雄者魂也，之士，法守自然，提固闭气，抱持魂魄也。
　　常德不离，
　　注：人能谦下如深溪，则德恒在，不复离己也。
　　复归於婴儿。
　　注：当复归志如婴儿，泰然而无知。○节解曰：溪者口也，谓行一闭气湛然无为○疏：子则不老，复还婴儿也。○疏：离，散也，婴儿譬无分别智也。言人常能守静，则其德不散，故能复於本性，归无分别智也。
　　守其黑，为天下式。
　　注：白以喻昭昭，黑以喻默默，人虽自知昭昭明达当复守之以默默，如暗昧无所见，如是则可为天下法式则其德常在也。○疏：白昭明也。黑，暗昧也。式，法也。自显明白炫耀於人，人必挫之良非智者。韬光晦迹，退守暗昧，不忤於物，故是德人。能知白黑利害者，可为修学者之鸿范也。
　　为天下式常德不忒，
　　注：人能为天下法式，则其德常在於己，不复差忒也。○节解曰：谓道行一以仙，为天下式。
　　复归於无极。
　　注：德不差武，则长生久寿，归身於无穷极。○节解曰：谓常守生行一无极也。○疏：武，差也。无极，道也。常能弃明守暗，其德不差忒，复我清虚，归於至道。
　　知其荣，守其辱，为天下谷。
　　注：荣以喻尊贵，辱以喻污浊，人知己之有荣贵，当复守之以污浊，如是则天下归之，如水流入深谷。○疏：荣，宠贵也。辱，卑贱也。处於荣贵，遂起骄奢，而福善祸淫，忽然凋落，比之荣宠，翻为祸基。若知倚伏不常，贵为祸始，应须自戒，勿为放逸。处於荣华，恒如卑贱，故贵以贱为本，高以下为基。是以知荣辱天下归嗅，譬彼百川，包纳虚谷也。
</div>
    <div class="pagination">
<a href="道德真经注疏_page5.html">上一页</a><a href="道德真经注疏.html">1</a><a href="道德真经注疏_page2.html">2</a><a href="道德真经注疏_page3.html">3</a><a href="道德真经注疏_page4.html">4</a><a href="道德真经注疏_page5.html">5</a><span class="current-page">6</span><a href="道德真经注疏_page7.html">7</a><a href="道德真经注疏_page8.html">8</a><a href="道德真经注疏_page9.html">9</a><a href="道德真经注疏_page10.html">10</a><a href="道德真经注疏_page11.html">11</a><span>...</span><a href="道德真经注疏_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
