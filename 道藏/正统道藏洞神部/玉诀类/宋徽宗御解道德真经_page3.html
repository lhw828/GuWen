<!DOCTYPE html>
<html>
<head>
    <meta charset="UTF-8">
    <title>宋徽宗御解道德真经 - 第 3 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋徽宗御解道德真经 - 第 3 页/共 12 页</h1>
    <div class="content">　　不知常，妄作凶。
　　圣人知道之常，故作则契理，每与吉会。不知常者，随物转徙，触涂自患，故妄见美恶，以与道违，妄生是非，以与道异，且不足以固其命，故凶。《易》曰：复则不妄，迷而不知复，此妄也已。
　　知常容，
　　知常，则不藏是非美恶，故无所不容。
　　容乃公，
　　无容心焉，则不独亲其亲，不独子其子，何私之有？
　　公乃王，
　　大道之行也，天下为公，故天下乐推而不厌。
　　王乃天，天乃道，
　　通天地人而位乎天地之中者，王也。一而大在上而无不覆者，天也。天地人莫不由之者，道也。尽人则同乎天，体天则同乎道。
　　道乃久，没身不殆。
　　道者万世无弊，庶物得之者昌，关百圣而不穷，蔽天地而不息，故没身不殆。殆近凶，几近吉，不殆则无妄作之凶，非知常者无与。
　　太上章第十七
　　太上，下知有之。
　　在宥天下，与一世而得淡泊焉。无欣欣之乐，而亲誉不及。无悴悴之苦，而畏侮不至。莫之为而常自然，故下知有之而已。
　　其次，亲之誉之。
　　泽加於民，法传於世，天下爱之若父母，故亲之。贵名起之如日月，故誉之。此帝王之治，亲誉之进彰，而大同之道亏矣。《庄子》曰：舜有膻行，百姓悦之。诗於灵台，所以言文王之民始附也。
　　其次，畏之侮之。
　　道之以政，齐之以刑，故畏之。举天下以赏，其善者不劝，举天下以罚，其恶者不沮。诸侯有问鼎大小轻重如楚子者，陪臣有窃宝玉大弓如阳虎者，此衰世之俗，故侮之。
　　故信不足焉，有不信。
　　附离不以胶漆，约束不以缠索，此至信也。商人作誓而民始畔，周人作会而民始疑，信不足故也。太上下知有之，则当而不知以为信，其次畏之侮之，则知诈颌滑机变之巧生，而有不信者矣。
　　犹兮其贵言。
　　以道观言，而天下之君正，则言岂可易哉？戒慎而弗敢轻也。故言而世为天下道行，言自为而天下化。
　　功成事遂，百姓皆曰我自然。
　　帝王之功，圣人之余事也。使民甘其食，美其服，安其俗，乐其业，而余事足以成帝王之功。然谓我自然而已，曰帝力何有於我哉？此之谓太上之治。
　　大道废章第十八
　　大道废，有仁义。
　　失道而后德，失德而后仁，失仁而后义。仁以立人，义以立我，而去道也远矣。韩愈不原圣人道德之意，乃以谓仁与义为定名，道与德为虚位，老子之小仁义，其所见者小也，庄子所谓蔽蒙之民。
　　智慧出，有大伪。
　　民知力竭，则以伪继之。
　　六亲不和，有孝慈，国家昏乱，有忠臣。
　　名生於不足故也。庄子曰：孝子不谀其亲，忠臣不馅其君，臣子之盛也。
　　绝圣弃智章第十九
　　绝圣弃智，民利百倍。
　　道与之性，一而不杂，离道为德，是名圣智。圣智立，而天下始有乔诘卓挚之行，惊愚而明污，誉尧而非，桀，则圣智之利天下也少，而害天下也多。绝而弃之，与道同体，则各安其性命之情，其利博矣。
　　绝仁弃义，民复孝慈。
　　孝慈，天性也。整趸为仁，踶跂为义，而以仁义易其性矣。绝仁弃义则民将反其性而复其初，不独亲其亲，不独子其子，其於孝慈也何有？
　　绝巧弃利，盗贼无有。
　　为机变之巧者，无所用耻。有欲利之心者，不顾其义，是皆穿寄之类也。
　　此三者以为文不足，故令有所属。
　　先王以人道治天下，至周而弥文，及其弊也，以文灭质，文有余而质不足，天下举失其素朴之真，而日沦於私欲之习。老氏当周之末世，方将松其弊而使之反本，故攘弃仁义，绝灭礼学，虽圣智亦在所摈。彼其心岂真以仁义圣智为不足以治天下哉？先王之道若循环，救文者莫若质，故令有所属，谓见素抱朴，少私寡欲也。
　　见素，
　　《语》曰：绘事后素，素未受色，见素则纯粹而不杂。
　　抱朴，
　　经曰：朴散则为器，朴未尝断，抱朴则静一而不变。庄子曰：同乎无欲，是谓素朴。素朴而民性得矣。
　　少私寡欲。
　　自营为私，而养心莫善於寡欲。少私寡欲，则定乎内外之分，辨乎真伪之归，德全而性复，圣智之名泯矣。
　　绝学无忧章第二十
　　绝学无忧。
　　学以穷理，方其务学以穷理，思虑善否，参稽治乱，能勿忧乎？学以政道，见道而绝学，损之又损之，以至於无为而无不为，则任其性命之情，无适而不乐，故无忧。
　　唯之与阿，相去几何？善之与恶，相去何若？
　　唯阿同声，善恶一性，小智自私，离而为二，达人大观，本实非异，圣人之经世，在宗庙朝廷，与大夫言，不齐如此，遏恶扬善，惟恐不至，人之所畏，不可不畏故也。
　　人之所畏，不可不畏。
　　鼓万物而不与圣人同忧者，道也。吉凶与民同患者，事也。体道者无忧，涉事者有畏。人之所畏，而不知为之戒，能无息者鲜矣。故君子以恐惧修省。《诗》曰：畏天之威。
　　荒兮其未央哉。
　　世故之万变纷纠而不可治，难终难穷，未始有极，所谓善恶特未定也，惟达者知通为一。
　　众人熙熙，如享太牢，如春登台。
　　凡物以阳熙，以阴凝，熙熙者，敷荣外见之象。众人失性之静，外游是务，如悦厚味以养口体，如睹高华以娱心志，耽乐之徒，去道弥远。
　　我独怕兮其未兆，如婴儿之未孩。
　　经曰：复归於婴儿，庄子曰：不至乎孩而始谁？婴儿欲虑未萌，疏戚一视，怕兮静止，和顺积中，而英华不兆於外，故若婴儿之未孩。
　　乘乘兮若无所归。
　　《易》曰：时乘六龙以御天。乘乘者，因时任理而不倚于一偏，故若无所归。
　　众人皆有余，
　　或问众人曰：富贵责生而慕利者，奢泰之心胜，而损约之志微，故皆有余。其在道曰余食赘行。
　　我独若遗。
　　功盖天下而似不自己。
　　我愚人之心也哉，纯纯兮。
　　孔子曰：吾与回言，终日不违，如愚。纯纯兮，天机不张而默与道契，兹谓大智。
　　俗人昭昭，我独若昏。俗人察察，我独闷闷。
　　同乎流俗，则昭昭以为明，而其明也小。察察以为智，而其智也凿。遗物离人而傲倪於一世之习，则昏然若亡而存，闷然若钝而利，世俗岂得而窥之？
　　澹兮其若海，
　　渊静而性定，道之全体。
　　飂兮似无所止。
　　变动而不居，道之利用。
　　众人皆有以，我独顽且鄙。
　　桂可食，故伐之。漆可用，故割之。人皆知有用之用，而莫知无用之用。众人皆有以，是谓有用之用。我独顽且鄙，是谓无用之用。传曰：心不则德义之经为顽。古者谓都为美，谓野为鄙。顽则不饰智，鄱则不见美，神人以此不材。
　　我独异於人，而贵求食于母。
　　婴儿慕驹犊从，惟道之求而已。夫道生之畜之长之育之，万物资焉，有母之意。惟道之求此，所以异於人之失性於俗。
　　宋徽宗御解道德真经卷之一竟 
　　宋徽宗御解道德真经卷之二
　　道经下
　　孔德之容章第二十一
　　孔德之容，惟道是从。
　　一阴一阳之谓道，物得以生谓之德。道常无名，岂可形容？所以神其德。德有方体，同焉皆得，所以显道，性修反德，德至同於初，故惟道是从。
　　道之为物，惟恍惟惚。
　　道体至无而用乃妙，有所以为物，然物无非道。恍者，有象之可况。惚者，有数之可推。而所谓有者，疑於无也。故曰道之为物。
　　惚兮恍兮，中有象焉。恍兮惚兮，中有物兮。
　　见乃谓之象，形乃谓之物，惚恍之中，象物斯具，犹如大空变为雷风，犹如大块化为水火，以成变化，以行鬼神，是谓道妙。
　　窈兮冥兮，中有精兮。
　　窈者，幽之极。冥者，明之藏。窈冥之中，至阴之原，而天一所兆，精实生焉。
　　其精甚真，其中有信。自古及今，其名不去。
　　精者，天德之至，正而不妄，故曰甚真。一而不变，故云有信。且然无间，故其名不去。
　　以阅众甫，吾何以知众甫之然哉？以此。
　　众甫之变，日逝而不停。甚精之真，常存而不去。圣人贵精，故能阅众甫之变，而知其所以然。无思也而寂然，无为也而不动，然感而遂通天下之故，则思为之端起，而功业之逃着，非天下之至精，其孰能与于此？
　　曲则全章第二十二
　　曲则全，
　　与物委蛇而同其波，故全其形生而不亏。《庄子》曰：外曲者与人为徒。
　　枉则直。
　　遗佚而不怨，阮穷而不悯，故内直而不失其正。《易》曰：尺蠖之屈，以求信也。
　　洼则盈，
</div>
    <div class="pagination">
<a href="宋徽宗御解道德真经_page2.html">上一页</a><a href="宋徽宗御解道德真经.html">1</a><a href="宋徽宗御解道德真经_page2.html">2</a><span class="current-page">3</span><a href="宋徽宗御解道德真经_page4.html">4</a><a href="宋徽宗御解道德真经_page5.html">5</a><a href="宋徽宗御解道德真经_page6.html">6</a><a href="宋徽宗御解道德真经_page7.html">7</a><a href="宋徽宗御解道德真经_page8.html">8</a><span>...</span><a href="宋徽宗御解道德真经_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
