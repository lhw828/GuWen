<!DOCTYPE html>
<html>
<head>
    <meta charset="UTF-8">
    <title>道德真经集义（明危大有） - 第 7 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经集义（明危大有） - 第 7 页/共 7 页</h1>
    <div class="content">　　吕氏曰：水之灭火，阴之制阳，舌柔齿刚，舌存齿亡，天下莫不知，而世俗之所共闻也。天之道不与物争，故胜物，世之人常欲胜物，故鲜有胜者。盖知而莫能行之者，不可得志於天下，有知而能行之者，次能得志於天下也。○何氏曰：《列子》：天下有常胜之道，有常不胜之道，常胜之道曰柔，常不胜之道曰强，二者易知而人未之知，黄石公授子房，亦惟柔胜刚弱胜强两言耳，此易知而未知，且虽有知者而莫能行，惟圣人能知能行耳。○林氏曰：弱胜强，柔胜刚，如水之易见，人莫不知之，而至道在於能柔能弱者，莫之能行也。○李氏曰：柔胜刚，弱胜强，天下人皆知而莫能行，何哉，不肯卑下故也。
　　是以圣人云：受国之垢，是谓社稷主。受国之不祥，是谓天下王。正言若反。
　　吕氏曰：圣人之德，同於天地，天地至大，洪纤巨细，好恶皆在其中，圣人至尊，贤愚贵贱，皆往资之。又能忍垢藏蓄，奈辱包荒，以辅仁义柔弱善胜之道，则民仰其德而不离散，可以常奉社稷而为主矣。圣人谦让柔顺，法天之行，兵戈水火疾厄旱蝗皆劫运之所至，是天之或有警策于人也，惟其不移罪於人，而移罪於己，则四海归仁，六合宅心，亦可为天下之王矣。故曰受国不祥，是谓天下王。世俗以受垢受不祥为可恶，圣君以受垢受不祥为可乐，乐其乐也，未必不为福，恶其恶也，未必不为祸。正言若与俗相反，盖世俗掩己之恶，扬人之恶，圣人认己之恶，而掩人之恶，所以背驰，非至正者，故曰正言若反。○何氏曰：孤寡不谷，王公所称，是皆柔胜刚之意，此天下之正理，而世人不知不行，闻圣人有柔胜刚之言，似乎相反，而实正论也。○董氏曰：此章言柔弱能容，则为物所归也。
　　第七十九章
　　和大怨，必有余怨，安可以为善。
　　林氏曰：恩怨两忘，方知至道，人有大怨於我，而必欲与和，虽无执怨之心，犹知怨之为怨，则此心亦未化矣。虽曰能与之和，此心未化，则余怨尚在，安得谓之善道，此诚到理之言，亦借喻也。○吕氏曰：怨讟已深，仇隙已甚，卒未易以口舌和也。纵然非其所是，而是其所非，报之以德，直之以义，岂能终无憾乎。不若两忘，其和而化之以道，则怨者不待和而和矣。碧虚子言知有怨而和之，不若无怨而不和，若以刑政和报怨恶，安可以为善乎。○李氏曰：接上章刚柔之义，以恩和怨，怨虽解而心尚存，安可为善，不如责己恩怨两忘，恩怨两忘，则民自然而感德契之。
　　是以圣人执左契，而不责於人。
　　林氏曰：左契如今人合同文字也，一人得左，一人得右，故曰左契。此契在我则其物铃必索，圣人虽执此契，而不以索於人，忘而化之也。○吕氏曰：古者结绳为约，而民不欺，破木为契，而民不违，是以圣人以人道而合天道，以人心而合天心，故执之于左为契，合之于右为信，不责於人，亦应于天，在此无数，在彼无恶，上下相亲，无责於怨，故曰执左契而不责於人。○吴氏曰：执左契而不责於人，谓无心待物也。契者刻木为券，中分之各执其一，而合之以表信，取财物於人曰责，契有左右，左契在主财物之所，右契以付来取财物之人，临川王氏曰：《史记》云：操左契以责事，《礼记》云：献田宅者操左契，是知左为受责之所执。
　　故有德司契，无德司彻。天道无亲，常与善人。
　　林氏曰：有德者司主此契，而无求索之心，无德者则以明白为主。彻，明也。犹今人言必与之讨分晓也。有德司契者，善人也，天道无亲，而此等之人，天必佑之，故曰常与善人。○何氏曰：契为要约也，书契，合同之类。有德则得道多助，如契在我，不求而自合，无德则失道寡助，虽强求通彻於人，人谁应之，《庄子》好通物者非圣人此也。夫苟有道德，岂惟人与之，而天固与之，皇天无亲，惟德是辅，故曰行善者我不知，行恶者我不知，积善善气至，积恶恶气至，积善神明辅成，天道犹佑於善人此也。○李氏曰：契者信约也，彻，通也。有德之人，执其信约，无德之人，司其明彻，只知通为明断，殊不知尽法无民矣，安可为善。司契者存诚信，与民心契也。○吕氏曰：《书》曰：皇天无私，惟德是辅，《易》曰：自天佑之，吉无不利，盖天之道，未尝分别取与，为善则善气生，为恶则恶气生，自然相应也。若乃上善之人，自然符会，惟善是与，何用司契而责於人哉，此太古之风也。
　　第八十章
　　小国寡民，使有什伯之器而不用，使民重死而不远徙。
　　林氏曰：小国寡民，犹孟子言得百里之地，皆可以朝诸侯，一天下之意。老子盖曰有道之人，若得至小之国，不多之民，井而居之，使有什伯，如今之保伍也，人人皆有可用之器，而不求自用，是人皆有士君子之行，而安於自退，重死而不远徙，小人皆畏不为恶，而各安其居也。○何氏曰：小国寡民，非不可於广土众民也。以道用国，即小以明大耳。什伯人之器，按西汉诏天下吏舍无得置什器储备，颜师古注：五人为伍，十人为什，则共器物，故通谓之什伍之具，为什物，犹今从军作役者，十人为伙，共蓄调度也。十人为什，伯人为伯，可以数计，使民有什伯之器而不用，无往来，免储备，省徭役，事无事之意。国於天地无小无大，无为则治，有为则难，民卒流亡，始轻其生，今既乐生，则无复转道涂者，孰使之与。○吴氏曰：十人为什，伯人为伯，什伯之器，谓重大之器，众人所共者也。不用者，不营为，不贪求，则重大之器无所用也。重死者，视死为重事而爱养其生也。不远徙者，生於此则死於此，而不他适也。老子欲挽衰周，复还太古，以国大民众而难治，故谦退而言，若得小国寡民而治之，则当使民无慕於外，自足於内如此也。
　　虽有舟车，无所乘之，虽有甲兵，无所陈之，使民复结绳而用之。甘其食，美其服，安其居，乐其俗。邻国相望，鸡犬之声相闻，民至老死不相往来。
　　林氏曰：虽有舟车，无所乘之，不致远以求利也。虽有甲兵，而不陈列，不恃力以求胜也。舍书契而用结绳，复归於素朴也。甘食美衣，安居乐俗，邻国相近，鸡犬之声虽相闻，而老死不相往来，各自足而不求也。○何氏曰：舟车以通其欲，今民少欲，又何所乘。甲兵以用於争，今民无争，又何所陈。结绳，未有书契以前事，自今复用，反古之淳，又孰使之与。甘食美服，耕而食，织而衣，不饥不寒也。安居乐俗，其外徐徐，其觉于于，自得自适也。邻国相望，鸡鸣犬吠，相闻而莫往莫来，无求於世，以老以死，以淳风之盛，皆由上古之人有道以使然尔。○吴氏曰：此言有什伯之器而不用也，舟车甲兵，皆非一人所可独用也，所谓什伯之器也。无所乘之，无所陈之，谓不用也。无所行往，则无用乎舟车，无所争竞，则无用乎甲兵。民淳事简，则虽上古结绳之治可复，虽有书契以代结绳，而亦不可用。不但不用什伯之器而已，以所食之食为甘，以所服之服为美，充然自足，以爱养其生，所谓重死也。以此身之居为安而安之，以此地之俗为乐而乐之，谓不远徙也。重其死者，惟老死於所生之处，孰肯轻易远徙哉。民皆怀土，则虽有相邻之国，目可以相望，其鸡犬之声，耳可以相闻，虽如此至近，而亦不相从至，不但不徙於远而已。
　　第八十一章
　　信言不美，美言不信。善者不辩，辩者不善。知者不博，博者不知。
　　吕氏曰：信实之言，淡乎无味，其犹水也，水淡而能久，不美者以其质而苦也，美好之言，甘而滋益，能悦於人，其犹醴也，醴甘则易绝，不信者，以华为虚也，故曰信言不美，美言不信。善於心者，贵乎能行，而不求辩，守素朴也。辩於口者，贵其能说，滞於是非，未叉能知也，故曰善者不辩，辩者不善。知其道者，明於理而达其根本，得其要而已矣，所谓通於一，万事毕也，何必博乎。博者通於物，务於事，文灭质，博溺心，求彼是而已矣，不知所谓多则惑也，故曰知者不博，博者不知。○林氏曰：真实之言，则无华采，有华采者非真实之言也。《庄子》言隐於荣华，以博物为能，以博物为夸，非知道者。○李氏曰：信言不美，忠言逆耳也。美言不信，巧言令色也。真实之言淡泊，虚妄之言华饰，善为道者无分别，故不辩。善辩者，致争之由也。故不善真知者，光而不耀，故不博。广博者，明见於外，故不知。
　　圣人不积，既以为人己愈有，既以与人己愈多。
　　吕氏曰：《庄子》天道运而无所积，故海内服，圣人之所谓不积者，演道德以为人，人受其益而圣德愈彰，如鉴之明，未尝少瘀。分浮财以与贫，贫受其赐而浮财愈有，若井之泉清彻不竭，万物皆往资焉而不匮，子列子以财惠人谓之贤人，以德分人谓之圣人，皆无积之谓也。有积也，故不足，无藏也，故有余，故曰圣人不积，既以为人己愈有，既以与人己愈多。○何氏曰：圣人不积，何也。《庄子》天道运而无所积，故万物生，圣人运而无所积，故海内服，故曰以有积也，故不足，无藏也，故有余。圣人所以既以为人己愈有，与人己愈多，或分人以德，或分人以财，示人以信，与人为善，积而能散，博而能化，莫非天下为公之意。○林氏曰：圣人之道，虚一而已，何所积乎。未尝不为人也，而在己者愈有，未尝不与人也，而在己者愈多。其犹天道然，虚而不屈，动而愈出，为人与人，言以道化物也。
　　天之道，利而不害。圣人之道，为而不争。
　　吕氏曰：天道，阳也，故好生而恶杀，谓之有利而无害，春夏故生之育之，秋冬故成之熟之，以其至公无私，每成人之善而不成人之恶，与人之利而不与人害，故曰天之道，利而不害。天不言而善应，常应之以实而不以文，圣人体之以为和，法之以为用，施而为之，明於天，通於圣，所谓六通四辟，为万物之宗，而不争也。○何氏曰：善利万物而不害者，天之道，善为万事而不争者，圣人之道。《易》曰：乾始能以美利利天下，不言所利，大矣哉，乾元刚健中正，纯粹精也，云行雨施，天下平也。体乾圣人，备道全美，博施济众，大有为而靡有争，一乾元之妙用也。老子末章先去言，中及人后，同天圣人，功用至此，岂不大备哉，知《易》则知老。○林氏曰：天之道，虽有美利而不言所利，则但见有利而无害，才有利之之名，则害亦见矣。圣人之道，无为而无不为，而未尝自恃其有，故不与物争，而天下莫能与之争。一书之意，大抵以不争为主，故亦以此语结。○李氏曰：天地大德曰生，故曰利而不害。圣人守位曰仁，故曰为而不争。只道不争二字，为日用久久纯熟，则自然造混元之境，真常之道，至是尽矣，象帝之先，明妙之本，得矣。
　　道德真经集义卷之十竟
　　
</div>
    <div class="pagination">
<a href="道德真经集义（明危大有）_page6.html">上一页</a><a href="道德真经集义（明危大有）.html">1</a><a href="道德真经集义（明危大有）_page2.html">2</a><a href="道德真经集义（明危大有）_page3.html">3</a><a href="道德真经集义（明危大有）_page4.html">4</a><a href="道德真经集义（明危大有）_page5.html">5</a><a href="道德真经集义（明危大有）_page6.html">6</a><span class="current-page">7</span>
    </div>
    <div class="pagination"><a href="index.html">返回目录</a></div>
</body>
</html>
