<!DOCTYPE html>
<html>
<head>
    <meta charset="UTF-8">
    <title>道德真经疏义（宋赵志坚） - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经疏义（宋赵志坚） - 第 4 页/共 5 页</h1>
    <div class="content">　　此明归功於圣人，非为鬼有神，自不伤人，直为沐圣人之化，鬼亦怀恩履正，不敢伤害於人。下两句三。
　　夫两不相伤，故德交归。
　　两谓人鬼也。人处明不为掘冢戮尸，诃骂神鬼，此人不伤鬼也。鬼无灾怪祸祟於人，此鬼不伤人也。人以正道往天下，恩沾白骨，祭祀以时，则人德交於鬼也。鬼以神灵卫护福佑於人，则鬼德交於人也。此无祸相及，有福交归。
　　大国章第二十四
　　前明以道临物人鬼怀恩，此明大国行谦华夷慕德。前则用道被物，此乃行谦物归，有三别，初明大行谦下示其柔胜刚劣，次明大小俱谦更相畜事，后明偏戒大国特宜谦下。四句一。
　　大国者下流，天下之交。
　　地广人众，谓之大国。自谦处卑，谓之下流。小国慕德，竞来交会。
　　天下之交，牝常以静胜牡。
　　牝雌，柔和静明行谦者。牡刚强躁暴，喻夸竞者。雌静谦下，则为天下交归，故胜也。刚猛躁暴，则人皆叛散，故劣也。下八句二。
　　故大国以下小国，则取小国。
　　大国为能谦下於小国，则取得小国来归。修身者心自谦柔，则为众人归仰。王骀聚众，则其人也。
　　小国以下大国，则聚大国。
　　小国自知劣弱，卑词屈节，伏事大国，故得聚会大国之中，钦风请益，亦犹小见之流，除局促，慕弘远，内遣我人，外询有道，不自矜大谦损推人者，此人之下流也。
　　故或下而取，或下而聚。
　　或，不定也。大小虽殊，俱行谦下。大者取得小国，小者聚於大国。谦下是同，取聚斯异，故言或。
　　夫大国不过欲兼畜人，小国不过欲入事人。
　　大国行谦之意无过，只欲兼畜小国之人。小国意者亦无过，欲事大国。夫谦者，立身之道，岂为欲图畜事，然后行谦。今为大小自谦，同气相感，小者入大如归家，大者畜小如子弟，情得意洽，同由行谦，近既同人，远亦同道，圣人说法，时有浅深，为诱人我，强梁且言，不过畜事耳。下四句三。
　　夫两者各得其所欲。
　　两者，大小二国也。大欲畜小，今已得之。小欲事大，今又得之。两遂其愿，故云各得其欲。
　　故大者宜为下。
　　大小行谦，从来自下。今重云宜为下者，但为大有凌小之法，仍恐谦非久固，所以别戒大者，令其善始令终也。
　　道者章第二十五
　　前明大人有国天下归崇，此明至道无形怀生共宝。从德之道，所以次之有四别，初明道奥深玄唯善能宝，次明不善愚暗轻而不珍，三明圣心平等普救无遗，四明求之易得有罪咸免。三句一。
　　道者，万物之奥，善人之宝。
　　奥，深室也。道之深妙，如奥室之内，不可测量也。人从道生，人自不知，道在人中，人又不知者，良为人愚，道奥不识不重，唯当上智淑人，方能宝爱。下三句二。
　　不善人所不宝。
　　不善人谓下士也。行有邪恶，故名不善。心无明慧，所以不宝。
　　美言可以市，尊行可以加人。
　　小人之求利也，甘词美说，佞媚前人，如市肆交易，苟求贱得。君子之争名也，尊高己行，意在加於人，上情图我，胜务取人先。此并不善之人，非有道者。下七句三。
　　人之不善，奚弃之有。
　　上来不善之人，非乐然也。情昏未悟，宁应则弃，方便设教，渐有庶几。
　　故立天子，置三公。
　　三公，师、傅、保也。既云不弃，须有教方，故立天子、三公。行权制伏，悬厚赏以进善，设严刑以止恶，此天子之不弃也。
　　虽以拱璧，以先驷马，不如坐进此道。
　　此道则万物之奥，善人所宝者。拱璧如两手合拱，驷马谓一乘之马。天子、三公之所乘。居则拱璧盈目，行则驷马先驱，诚为富贵之极，终不如无为坐忘，进修妙道。何则，璧马荣华，未免忧患，坐忘进道，上获神真。以此校量，不如远矣。此劝天子、三公，进修上道，前化不善令舍恶，今化王公令舍善。下四句四。
　　古之所以贵此道者何？不曰求以得，有罪以免邪？故为天下贵。
　　此明修道得益，不曰求言，不须劳身苦心，日日远索，然后称得。直以无为坐忘，道自来止，故云得也。《西升经》云：人能空虚无为，非欲於道，道自归之。罪是往时恶报，今因坐忘，罪自销灭。不曰求明，得之甚易，以免明销罪不难，有此神妙，故为上古皇王贤明出处共所尊贵也。
　　为无章第二十六
　　前明道奥精微不日而得，此明不日能作唯在无为。须陈得由，所以为次有三别，初明无为之行以德报冤，次明无为之心难大不起，后明圣绝机兆患难不生。五句一。
　　为无为，事无事，味无味。
　　事味者恒人之务也。无为、无事、无味者，为道者之业也。进德之人，以三事为正业，故能得道。凡人失道得罪者，皆由有为事味等。今欲免罪，得道者要籍舍有为，行无为，此明心也。身废营构，以无事为业，此明身也。厌薄甘肥，绝除有味，餐服玄道，此明口也。身、口者事味之所由，论其本则心也。若心得虚忘，则万累都尽，何独事味乎。
　　大小多少，报怨以德。
　　大小言事味等之体。多少言事味等之数。侵夺名利为小，杀伤人物为大。怨，恚恨也。或事有小能成大，积少成多，一小为大，犹自难图，况积少成多，何可除绝。唯当行无为者，旧罪日销，新业永断，以此德报对宿怨，则何怨不尽。故云：报怨以德也。下八句二。
　　图难於易，为大於细。
　　难是罪之报，易是因之小。无为无事之人，已无因矣，罪无从生。其有为有事之人，初因尚小，当即除绝，省功易尽，既不断除，渐至於大，事成重大难可图谋。
　　天下难事必作於易，大事必作於小。
　　作，起也。言天下者，谓凡是难大之事，皆起於易小之时。色类既众，不可具言，故以天下总之。
　　夫轻诺必寡信，多易必多难。
　　夫，凡也。诺，许也。凡是轻易许人者，其言易也。为无其行后必违之，是寡信也。违则彼人致嫌，因生忿恨，故多难也。前举事物，今就人流，咸言先易后难，欲使在因绝易。两句三。
　　是以圣人犹难之，故终无难。
　　圣人以是凡有易许，多无信实，自招后患，不息前因，是故圣有犹难之慎，得无患难之苦，轻易之因。圣犹不作，常人庸浅，得不戒慎。此皆引圣励凡之辞，非谓圣人自畏若是。
　　其安章第二十七
　　前明积习无为怨患自息，此明宿心未动祸难不生。前习后防，同志相接，有四别，初明心神安静嗜欲无萌，次明因小不除积成祸败，三明圣无败失由守无为，四明务学断除资辅天性。六句一。
　　其安易持，其未兆易谋。
　　持者守其故，谋者慎其新。在安之时，心尚虚静，既未动乱，守持甚易。其次未兆者心已微起，未有所着，心之与事，未结萌兆，此时谋绝得免成事，用力甚少，岂非易邪。
　　其脆易破，其微易散。
　　微者，从无生有，已彰色象，形段轻虚，易可销散。此时不除，渐至聚结。其次虽有形状，质犹微弱，除破不难。此四句论心从无向有，自微成着，皆劝早图，於事甚易，如其不早除绝，事渐成长，从斯已往，滋蔓难图。从微至着，理合其微在前，何也，为微气轻虚，与无相近，体微易散，状等烟尘，故知时初而事微也。其脆为虽未坚牢，已全体质破，则云易。分段犹存，良为时久，而事着也。以此推究，微前可知。又前有其安未兆，后云未有未乱，彼四句皆先妙后粗。此微脆两句在中，则先粗后妙。此便文可不次义，夫伦绪今以微后脆前者，或恐录《经》者误耳。若是圣人本意，愚所未详。
　　为之於未有，理之於未乱。
　　未有者，心未起时。未乱者，心未染时。此两句覆结其安未兆，以起后义。若在安能理，不至有兆，有兆能息，不至微脆，微脆早破，不至合抱，积小成大，祸起细微，具陈祸起所由，次第除遣，下流不信，戒欲如何。下八句二。
　　合抱之木，生於毫末。
　　合抱言大也。毫末言小也。今日之大，从往小来，在小不除，渐成今大，大则来风蔽日，卒难除断，喻人初心起染，细如毫末，长恶深广，荫盖真性，如庭树也。
　　九层之台，起於累土。
　　层，重也。为台九重，初因一篑之土，积而不已，层成九重。此明今生积恶，以至高大。
　　百仞之高，起於足下。
　　七尺曰仞，登高山者，先起一足之下，移足不休，高至百仞。此明从今已去，为恶未止，垒土起足，是其为也。九层百仞，成高危也。因下渐高，终至死败。有本作千里之行者。百仞、千里，意义相似。但恐古人为九层、百何，俱从下起，义势以重，故改为千里，不应本文。千里改为百仞。今取百仞为定。
　　为者败之，执者失之。
　　未有者营为逐之。已有者执而不散。为逐不已，则败身事。执有不散，则失命财。微脆不除，终遭败失。下七句三。
　　是以圣人无为故无败，无执故无失。
　　圣人为凡败失，皆因有为有执而来，欲使人无败失，故自说无为无执。夫有败者必败於成。今既无为，则无成。无成何所败。失者必由有得，我无执取则无得。无得何所失。此结上易持易破等不早断除，至此败失。无为无执言能守初心，无败无失，明免诸后患。
　　人之从事，常於几成而败之。
　　几，近也。从，行也。人之行事，无论道俗。有始者众，能终者寡。功业近成，已自隳败，有为之事，从来不久，无为之业，须能令终，无终有败，天之恒理。
　　慎终如始，则无败事。
　　中人之性，有始无终。初虽有心，寻以退堕，若能在始之心，见终之败，至终之戒，终始不移者，真道可成，况诸俗事。下四句四。
　　是以圣人欲不欲，不贵难得之货。
　　夫难得之货，为贪欲者之所贵，无欲者之所贱。故凡人欲为有欲则贵难得而贪之，致有败失。圣人欲行不欲者为贱难得而遗之，故无败失。然於圣人，本无欲不欲之二心，但为有欲者假云欲为於不欲，使诸欲者效己无欲，得无败失。
　　学不学，备众人之所过。
　　备，防也。众人之过，事非一条。略言其要。欲学为首欲者，贪求之本，不欲以导小人。学者分别之源，不学以劝君子，除本塞源，则人无争盗，无为无事，天下同德，贱货不学，其利在斯。
　　以辅万物之自然，而不敢为。
　　自然者，物之本性也。性因欲学所伤，欲学除则物性复，故以不学辅助万物之性。言万物者，及无情也。为人多欲自损，傍及无情，人除欲学，物性得全。故兼万物也。有此言者，意在救物，不敢自有营为。
　　古之章第二十八
　　前明从事有为自成败失，此明为道弃智贼害不生。因动教安，自符玄德，有三别，初明弃智如愚令过不起，次明用智不用校量损益，后明能知损益德业深玄。五句一。
　　古之善为道者，非以明人，将以愚之。
　　为，修也。古者善能修道之士，内修德业，藏晖隐耀，若愚而已。不欲示人明白，令众尊崇俗，则贵智贵明，损人益己，为道者自愚自昧，利己利人，此行入道。故云善。为夫穿窬盗窃者，小害也。聪智乱群者，大害也。能除大害，小害不生，故以自愚，而除智害也。
　　人之难治，以其智多。
　　上用智，下用诈。奸猾多端，谬妄非一。进图荣宠，退避罪罚，网之愈密，避者愈巧。下人有此难禁，由上用智为政也。下四句二。
　　故以智治国，国之贼。不以智治国，国之德。
　　夫智有二：一道智，二俗智。道智者，心如道迹，若过以无知为上业，以无事为胜功。俗智者，知道不足，聪察有余。不仁之人，怀矫以求赏。奸佞之类，用智以兆刑。上下欺违，更相利害。为国大贼者，用智之流也。其不用智者，无为任物，度品愚淳，取而不污其廉，与而不至其报，下人至此，由上之德也。下七句三。
　　知此两者，亦楷式。
　　两者，谓用智不用也。言亦者，为上文皆云以无为理国，今复云不用智理国，故云亦。能知用智是害国之贼，不用智是养人之德者，是为得安国修身之法式。
　　常知楷式，是谓玄德。
　　始终不改谓之常。能知不用智，可为理国修身之法式。始终常行而不废者，乃是合道玄之上德。
　　玄德深远，与物反，然后乃至大顺。
　　下彻曰深，傍周曰远，其德如是，谓之为玄。道被幽明，德充宇内，谓之远矣。凡人贵智，玄德贵愚，凡人贵积，玄德贵散，凡人从俗，玄德从道，故云反。迹每安国利人，故云顺。而言大顺者，上顺天道，下顺万民，在物无逆，故云大顺。
　　道德真经疏义卷之五竟
　　道德真经疏义卷之六
　　德经
　　无为章第二十九（原阙）
　　俭武章第三十（原阙）
　　偃武章第三十一（原阙）
　　胜德章第三十二（原阙）
</div>
    <div class="pagination">
<a href="道德真经疏义（宋赵志坚）_page3.html">上一页</a><a href="道德真经疏义（宋赵志坚）.html">1</a><a href="道德真经疏义（宋赵志坚）_page2.html">2</a><a href="道德真经疏义（宋赵志坚）_page3.html">3</a><span class="current-page">4</span><a href="道德真经疏义（宋赵志坚）_page5.html">5</a><a href="道德真经疏义（宋赵志坚）_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
