<!DOCTYPE html>
<html>
<head>
    <meta charset="UTF-8">
    <title>道德真经取善集 - 第 20 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经取善集 - 第 20 页/共 22 页</h1>
    <div class="content">　　吕吉甫曰：道之为体，不知而能知者也。知其不知，而以不知知之，至者也。故曰：知不知，上矣。虽知其不知，而以知知之，则其心庸讵而宁乎。故曰：不知知，病矣。
　　温公曰：知之如不知，则远怨。不知而强知，则招患。
　　夫惟病病，是以不病。
　　唐明皇曰：夫惟能病强知之病，是以不为强知所病。
　　圣人不病，以其病病，是以不病。
　　吕吉甫曰：夫惟知知之为病，而病之则反乎无知，而知不足以病之矣。故曰：夫惟病病，是以不病。圣人不病，以此而已。故曰：以其病病，是以不病。南伯子綦曰：我悲人之自丧者。吾又悲夫，悲人者。吾又悲夫，悲人之悲者。其后而曰远矣。若子茶者，可谓病病者乎。
　　王元泽曰：病而不自知，病者终莫悟矣。
　　此章言道本无知，知其不知为上，不知而用，知以知之，则为病。圣人之不病者，知知之为病，而反乎无知，是以不病。
　　民不畏威章第七十二
　　民不畏威，则大威至。
　　河上公曰：威，害也。人不畏小害，则大害至。谓死亡也。畏之者当爱精养神，承天顺地也。
　　成玄英曰：内明威刑也，所谓经戒科律，大威即三涂恶趣北都罗酆之刑法也。言一切众生，未解真理，爱乐世法轻而行之，则真中大刑，必将
　　至矣。
　　刘仲平曰：《诗》云：畏天之威，于时保之。盖众人不知畏天之威，故大威至矣。
　　有威可畏谓之威。众人不知畏天之威，则无所不为。此天之大降其威虐，而祸罚所加也。故曰：大威至矣。《书》曰：罔不惟畏，弗畏入畏。
　　无狭其所居，
　　御注：居者性之宅。人之性至大，不可围而曲。士不以语於道者，狭其所居故也。扩而充之，则充满天地，包裹六极，无自而不可。孟子曰：居天下之广居。　　
　　唐明皇曰：神所居者心也。无狭者除情去欲，使虚而生白。
　　无厌其所生。
　　御注：生者气之聚。人之生，通乎物之所造，而厌其所生者，旦昼之所为有梏亡之矣。桔之反复则夜气不足以存，彼保合大和而无中道夭者，无厌其所生故也。
　　河上公曰：人所以生者，以有精神。精神托空虚，喜清静，饮食不节，忽道念色，邪辟满腹，为伐命散神也。
　　刘仲平曰：无狭其所居，德之地也。无厌其所生，德之本也。德之地尽性也。德之本至命也。故圣人不以人灭天，不以故灭命。
　　王元泽曰：民性本自广大流通，而世教下衰，不能使之复朴，乃蹙其居之广而使狭，厌其生之通而使塞。夫唯狭其居，故民不淳而伪。唯厌其生，故民不厚而薄。彼圣人不然，使民逍遥乎天下之广居，而各遂其浩然之性，则其有干威者乎。庄子曰：狶韦氏之圃，黄帝之囿，尧舜之官，汤武之室，此明世。世下衰渐狭其居也。彼圣人岂有优劣乎。而居乃渐狭者，所遭之时则然也。
　　夫唯不厌，是以不厌。
　　河上公曰：夫唯独不厌精神之人，洗心垢浊，恬惔无欲，则精神居之而不厌也。
　　顾欢曰：人不厌生，生不厌人，人不弃道，道不弃人。故曰：生与人相保，人与道相得。
　　《西升经》曰：神常爱人，人不爱神，若人不厌其精神，则精神居之而不去也。
　　是以圣人自知不自见，自爱不自贵。
　　河上公曰：自知己之得失，不自显见，德美於外而藏之於内，自爱其身以保精气，不自贵高，荣名於世。
　　吕吉甫曰：圣人自知以常而不自见以外，其身知常而外其身，乃所以不狭其所居也。自爱以音而不自贵以遗，其生啬而遗生，乃所以不厌其所生也。
　　刘进喜曰：保养真性，不轻染欲自爱也。谦卑静退，先物后己，不自贵也。
　　明以自知而不自见以矜能，则其性广而物不能蔽，所谓无狭其所居也。仁以自爱而不自贵以贱物，则其生全而物莫能伤，所谓无厌其所生也。夫然则岂至於干天之威乎。
　　故去彼取此。
　　顾欢曰：去彼见贵则威罚外消，取此知爱则生道内足。
　　此章言上失其大道之化，民亡其性命之真。故虽有可畏之威而弗畏也。唯无狭其居以尽性，无厌其生以至命，岂有干威者乎。是以去彼见贵，取此知爱，亦使民广其居而不狭，保其生而不厌也。圣人去取，灼可见矣。
　　勇於敢章第七十三
　　勇於敢则杀，
　　顾欢曰：不惧曰勇，必果曰敢。谓见威不惧，必果无回，强粱使气杀身之术。
　　成玄英曰：勇谓猛进也。敢谓果央也。杀谓死灭也。言进必果次，贪於世事则死灭也。
　　罗什曰：心定所行，果而望得，真去邪来，遂获其罪，故言杀。
　　勇於不敢则活。
　　罗什曰：行柔弱唯善是与，则获其利，言活活长生也。若进心虚淡，不敢贪染，则长生。
　　顾欢曰：谓独立不惧，不敢有为，守柔尽顺，活身之道。
　　舒王曰：庄子曰：圣人以必不必，故无兵。众人以不必必之，故多兵。勇於敢以不必必之，故多兵而杀，勇於不敢以必不必，故无兵而活。
　　吕吉甫曰：用其刚强而必於外物者，勇於敢者也，则死之徒是也。故曰：勇於敢则杀。政其柔弱而无所必者，勇於不敢者也，则生之徒是已。故曰：勇於不敢则活。
　　此两者，或利或害。
　　河上公曰：两者谓敢与不敢也。活身为利，杀身为害。
　　王弼曰：俱勇而所施者异，利害不同。故曰：或利或害也。
　　吕吉甫曰：勇於敢者，人以为利，而害或在其中矣。勇於不敢者，人以为害，而利或在其中矣。
　　天之所恶，孰知其故。
　　御注：畸於人者侔於天，人之所利，天之所恶，孰从而知之。
　　是以圣人犹难之。
　　御注：顺天者存，逆天者亡，虽圣人不敢易也。
　　天之道，不争而善胜，
　　御注：万物之出，与之出而不辞，万物之归，与之归而不逢，是谓不争。消息满虚，物之与俱，而万物之多，皆所受命，是谓不争而善胜。
　　唐明皇曰：此下言天道谦虚，以戒人事勇敢，天不与物争，四时盈虚，物无违者，故善於胜。
　　不言而善应，
　　王元泽曰：天何言哉，四时行焉，百物生焉，福善祸淫，酬酢万变，无一不生。
　　刘仁会曰：寂寞无声，故曰不言。有感则报，故言善应。
　　不召而自来，
　　御注：有所受命则出命者能召之矣。万物之纷错，而天有以制其命，孰得而召之。健行不息，任一气之自运而已。
　　繟然而善谋。
　　蔡子晃曰：虽坦荡平夷，善能谋图，善恶毫分不差。
　　王元泽曰：常易故坦然，知险故善谋。
　　天网恢恢，疏而不失。
　　御注：密而有间，人所为也。天则虽疏而无间。积善积恶殃庆各以其类，至所以为不失，且争而后胜，言而后应者人也。天则不争而善胜，不言而善应。召之则至，难於知天者人也。天则不召而自来，坦然而善谋。惟圣人为能体此，故不就利，不违害，常利而无害，所以与天合德，异夫勇於敢者。
　　曹道冲曰：物不能逃者，天网也。恢大疏略，物无漏者。
　　包罗上下六合，万物不能逃其内者，天网也。恢恢，甚大。虽则疏略，赏善祸淫，毫分不失。此章言勇於敢与不敢。夫勇敢者天之所恶，虽圣人犹难於勇敢。下文言天道谦虚，当视以为法。
　　民常不畏死章第七十四
　　民常不畏死，奈何以死惧之？
　　顾欢曰：奈何，犹如何也。道德陵夷，刑罚深酷，则生不足怀，死不足畏。人不畏死，本由刑政之苛，如不慕大德以生，人更设严刑以惧，物民将抵冒而终不化修已。奢淫则精穷气竭，万神交落，动之死地，不能制情遣欲，更为险行惊神。
　　上失其道，民无常心，以抵冒法禁，何死之畏，上犹以死惧之，釿锯制焉，绳墨杀焉，而乱终不止，则秦以下是也。
　　若使民常畏死，而为奇者，吾得执而杀之，孰敢？
　　御注：天下乐其生而重犯法矣。然后奇言者有诛，异行者有禁。苟卿所谓犯治之罪固重也。
　　河上公曰：以道教化，而民不从，反为奇巧，乃应以王法，执而杀之，谁敢有犯者。老子伤时，王不先以道德化人，而先刑罚。
　　王弼曰：诡异乱真，谓之奇也。
　　常有司杀者杀。
　　唐明皇曰：如此奇诈之人，天网不失，是常有司杀者杀之。
　　杜光庭曰：司，主也。天之养人也厚矣。爱人也至矣。南官丹箓赏善而司生，北宫黑簿纪过而主死，天地万神，司察善恶，以惩以劝，俾其革恶而迁善也。故有功者延年，有罪者夺算，毫分无失，如阳宫之考较焉。天有司命四司之星，在虚危之间，人星之侧，以司於人。此四司星者，《三元经》所谓天之司杀也。
　　夫代司杀者杀，是谓代大匠斲。
　　河上公曰：人君欲代杀之，是犹拙夫代大匠斲木，乃劳而无功也。
　　夫代大匠斲，希有不伤其手矣。
　　河上公曰：人君行刑罚，犹拙夫代大匠斲木也，必方圆不得其理，还自伤其手。代天杀者，失其纪纲。不得其纪纲，则反受其殃也。
　　吕吉甫曰：圣人以道治天下者，宜如何哉。常有司杀者杀，勿代之而已矣。何谓常有司杀者杀，天网恢恢，疏而不失，天讨有罪，五刑五用，则司杀者天之谓也。刑戮者有出於好恶而不用於天讨，则是代司杀者杀也。代司杀者杀，是代大匠斲，希有不伤其手者，则代司杀者杀，其伤可知。
　　此章言民无常心而不畏死，当先化之以道，不可威之以刑。若民畏死而为奇者诛之，孰敢有犯。然不可以自杀，而有天之司杀者，若代杀之，是犹代大匠斲，未有不伤其手矣。
　　道德真经取善集卷之十一竟
　　道德真经取善集卷之十二
　　宋饶阳居士李霖集
　　民之饥章第七十五
　　民之饥，以其上食税之多，是以饥。
　　御注：赋重则田莱多荒，民不足於食。
　　吕吉甫曰：一夫耕足以食数口，则奚至於饥哉。而至於饥者，非以其上食税之多故耶。
　　王元泽曰：张官赋禄制礼用，则将以富民也。而费多增税末盛本衰，适使之饥而已。
　　幽王赋重而楚茨之。《诗》刺魏君重敛而《硕鼠》之诗作。
　　民之难治，以其上之有为，是以难治。
　　御注：政烦则奸伪滋起，民失其朴。
　　刘进喜曰：有为则政烦，无为则事简，简则易从，烦则难治。六情难制，由一心之有为。
　　吕吉甫曰：织而衣，耕而食，是谓同德，奚难治哉。而至於难治者，非以其上之有为，故难耶。
　　王元泽曰：任察生事，将以治民，而人困俗雕，巧伪弥出，愈难治矣。观上古与后世，即其验也。
　　无为而治者，舜之所以为帝。垂拱而治者，武之所以为王。帝王兴成，皆原於此。《经》曰：为无为则无不治矣。
</div>
    <div class="pagination">
<a href="道德真经取善集_page19.html">上一页</a><span>...</span><a href="道德真经取善集_page15.html">15</a><a href="道德真经取善集_page16.html">16</a><a href="道德真经取善集_page17.html">17</a><a href="道德真经取善集_page18.html">18</a><a href="道德真经取善集_page19.html">19</a><span class="current-page">20</span><a href="道德真经取善集_page21.html">21</a><a href="道德真经取善集_page22.html">22</a><a href="道德真经取善集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
