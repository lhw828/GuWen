<!DOCTYPE html>
<html>
<head>
    <meta charset="UTF-8">
    <title>南华真经注疏 - 第 124 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经注疏 - 第 124 页/共 129 页</h1>
    <div class="content">　　〔疏〕神者，妙物之名；明者，智周为义。若使虚通圣道，今古有之，亦何劳彼神人显兹明智，制礼作乐以导物乎？
　　圣有所生，王有所成，
　　〔疏〕夫虚凝玄道，物感所以诞生，圣帝明王，功成所以降迹，岂徒然哉。
　　皆原於一。
　　〔注〕使物各复其根，抱一而已，无饰於外，斯圣王所以生成也。
　　〔疏〕原，本也。一，道。虽复降灵接物，混述和光，应物不离真常，抱一而归本者也。
　　不离於宗，谓之天人。不离於精，谓之神人。不离於真，谓之至人。以天为宗，以德为本，以道为门，兆於变化，谓之圣人。
　　〔注〕凡此四名，一人耳，所自言之异。
　　〔疏〕冥宗契本，谓之自然。淳粹不杂，谓之神妙。疑然不假，谓之至极。以自然为宗，上德为本，玄道为门，观於机兆，随物变化者，谓之圣人。已上四人，只是一耳，随其功用，故有四名也。
　　以仁为恩，以义为理，以礼为行，以乐为和，熏然慈仁，谓之君子。
　　〔注〕此四名#2之粗迹，而贤人君子之所服膺也。
　　〔疏〕布七惠为恩泽，施义理以裁非，运节文为行首，动乐音以和性，慈照光乎九有，仁风扇乎八方，譬兰蕙芳馨，香气熏於遐迩，可谓贤矣。
　　以法为分，以名为表，以参#3为验，以稽为决，其数一二三四是也，
　　〔疏〕稽，考也。操，执也。法定其分，名表其寔，操验其行，考决其能。一二三四，即名法等是也。
　　百官以此相齿，以事为常，
　　〔疏〕自尧舜已下，置立百官，用此四法更相齿次，君臣物务，遂以为常，所谓彝伦也。
　　以衣食为主，蕃息畜藏，
　　〔疏〕夫事之不可废者，耕织也；圣人之不可废者，衣食也。故国以民为本，民以食为天，是以蕃滋生息，畜积藏储者，皆养民之法。
　　老弱孤寡为意#4，皆有以养，民之理也。
　　〔注〕民理既然，故圣贤不逆。
　　古之人其备乎。
　　〔注〕古之人即此之四名也。
　　〔疏〕养老哀弱，矜孤恤寡，五帝已下，备有之焉。
　　配神明，醇天地，育万物，和天下，
　　〔疏〕配，合也。夫圣帝无心，因循品物，故能合神明之妙理，同天地之精醇，育宇内之黎元，和域中之群有。
　　泽及百姓，明於本数，系於末度，
　　〔注〕本数明，故末#5不离。
　　〔疏〕本数，仁义也。末度，名法也。夫圣心慈育，恩覃黎庶，故能明仁义以崇本，系法名以救末。
　　六通四辟#6小大精粗，其运无乎不在。
　　〔注〕所以为备。
　　〔疏〕辟，法也。大则两仪，小则群物，精则神智，粗则形像，通六合以遨游，法四时而变化，随机运动，无所不在也。
　　其明而在数度者，旧法世传之史尚多有之，
　　〔注〕其在数度而可明者，虽多有之，已疏外也。
　　〔疏〕史者，《春秋》、《尚书》，皆古史也。数度者，仁义法名等也。古旧相传，显明在世者，史传书籍，尚多有之。
　　其在於《诗》《书》《礼》《乐》者，邹鲁之士，搢绅先生多能明之。
　　〔注〕能明其迹耳，岂所以迹哉。
　　〔疏〕邹，邑名也。鲁，国号也。搢，笏也，亦插也。绅，大带也。先生，儒士也。言仁义名法布在《六经》者，邹鲁之地儒服之人能明之也。
　　《诗》以道志，《书》以道事，《礼》以道行，《乐》以道和，《易》以道阴阳，《春秋》以道名分。
　　〔疏〕道，达也，通也。夫《诗》道情志，《书》道世事，《礼》道心行，《乐》道和适，《易》明卦兆，通达阴阳，《春秋》褒贬，定其名分。
　　其数散於天下而设於中国者，百家之学时或称而道之。
　　〔注〕皆道古人之陈迹耳，尚复不能常称。
　　〔疏〕《六经》之迹，散在区中，风教所覃，不过华壤。百家诸子，依稀五德，时复称说，不能大同也。
　　天下大乱，
　　〔注〕用其迹而无统故也。
　　〔疏〕执守陈迹，故不升平。
　　圣贤不明，
　　〔注〕能明其迹，又未易也。
　　〔疏〕韬光晦迹。
　　道德不一，
　　〔注〕百家穿凿。
　　〔疏〕法教多端。
　　天下多得一
　　〔注〕各信其偏见而不能都举。
　　〔疏〕宇内学人，各滞所执，偏得一术，岂能弘通。
　　察焉以自好。
　　〔注〕夫圣人统百姓之大情而因为之制，故百姓寄情於所统而自忘其好恶，故与一世而得澹漠焉。乱则反之，人恣其近好，家用典法，故国异政，家殊俗。
　　〔疏〕不能恬淡虚忘，而每运心思察，随其情好而为教方。
　　譬如耳目鼻口，皆有所明，不能相通。
　　〔疏〕夫目能视色，不能听声；鼻能闻香，不能辩味；各有所主，故不能相通也。
　　犹百#7家众技也，皆有所长，时有所用。
　　〔注〕所长不同，不得常用。
　　〔疏〕夫《六经》五德，百家诸书，其於救世，各有所长，既未中道，故时有所废，犹如鼻口有所不通也。
　　虽然，不该不徧，一曲之士也。
　　〔注〕故未足备任也。
　　〔疏〕虽复各有所长，而未能该通周徧，斯乃偏僻之士，滞一之人，非圆通合变者也。
　　判天地之美，析万物之理，
　　〔注〕各用其一曲，故析判。
　　〔疏〕一曲之人，各执偏僻，虽着方术，不能会道，故分散两仪淳和之美，离析万物虚通之理也。
　　察古人之全，寡能备於天地之美，称神明之容。
　　〔注〕况一曲者乎。
　　〔疏〕观察古昔全德之人，犹能备两仪之亭毒，称神明之容貌，况一曲之人乎。
　　是故内圣外王之道，暗而不明，郁而不发，
　　〔注〕全人难遇故也。
　　〔疏〕玄圣素王，内也。飞龙九五，外也。既而百家竞起，各私所见，是非殽乱，彼我纷纭遂使出处之道，暗塞而不明，郁闭而不泄也。
　　天下之人各为其所欲焉以自为方。悲夫，百家往而不反，必不合矣。
　　〔疏〕心之所欲，执而为之，即此欲心而为方术，一往逐物，曾不反本，欲求合理，其可得也。既乖物情，深可悲叹。
　　后世之学者，不幸不见天地之纯，古人之大体，
　　〔注〕大体各归根抱一，则天地之纯也。
　　〔疏〕幸，遇也。天地之纯，无为也；古人大体，朴素也。言后世之人，属斯浇季，不见无为之道，不遇淳朴之世。
　　道术将为天下裂。
　　〔注〕裂，分离也。道术流弊，遂各奋其方，或以主物，则物离性以从其上而性命丧矣。
　　〔疏〕裂，分离也。儒墨名法，各驰骛，各私所见，咸率己情，道术纷纭，更相倍谲，遂使苍生措心无所，分离一性，实此之由也。
　　不侈於后世，不靡於万物，不晖於数度，
　　〔注〕勤俭则瘁，故不晖也。
　　〔疏〕侈，奢也。靡，丽也。晖，明也。教於后世，不许奢华，物我穷俭，未尝#8绮丽，既乖物性，教法不行，故於先王典礼不得显明於世也。
　　以绳墨自矫
　　〔注〕矫，厉也。
　　〔疏〕矫，厉也。用仁义为绳墨，以勉厉其志行也。
　　而备世之急，
　　〔注〕动而俭则财有余，故#9急有备。
　　〔疏〕世急者，谓阳九百六水火之灾也。勤俭节用，储积财物，以备世之凶灾急难也。
　　古之道术有在於是者。墨翟、禽滑厘闻其风而悦之，为之大过，己之大循#10。
　　〔注〕不复度众所能也。
　　〔疏〕循，顺也。古之道术，禹治洪水，勤俭枯槁，其迹尚在，故言有在於是者。姓禽，字滑厘，墨翟弟子也。墨翟滑厘，性好勤俭，闻禹风教，深悦爱之，务为此道，动苦过甚，适周己身自顺，未堪教被於人矣。
　　作为《非乐》，命之日《节用》，生不歌，死无服。
　　〔疏〕《非乐》《节甩》是《墨子》二篇书名也。生不歌，故非乐，死无服，故节用，谓无衣衾棺椁等资葬之服，言其穷俭惜费也。
　　墨子泛爱兼利而非国，
　　〔注〕夫物不足，则以阙为是，今墨子令百姓皆勤俭各有余，故以斗为非也。
　　〔疏〕普汜兼爱，利益群生，使各自足，故无斗争，以斗争为非也。
　　其道不怒；
</div>
    <div class="pagination">
<a href="南华真经注疏_page123.html">上一页</a><span>...</span><a href="南华真经注疏_page119.html">119</a><a href="南华真经注疏_page120.html">120</a><a href="南华真经注疏_page121.html">121</a><a href="南华真经注疏_page122.html">122</a><a href="南华真经注疏_page123.html">123</a><span class="current-page">124</span><a href="南华真经注疏_page125.html">125</a><a href="南华真经注疏_page126.html">126</a><a href="南华真经注疏_page127.html">127</a><a href="南华真经注疏_page128.html">128</a><a href="南华真经注疏_page129.html">129</a><a href="南华真经注疏_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
