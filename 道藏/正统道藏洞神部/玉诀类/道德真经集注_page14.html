<!DOCTYPE html>
<html>
<head>
    <meta charset="UTF-8">
    <title>道德真经集注 - 第 14 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经集注 - 第 14 页/共 21 页</h1>
    <div class="content">　　道之尊，德之贵，夫莫之爵而常自然。
　　明皇、王弼二本命并作爵。○明皇曰：言道德之尊贵，非假爵命，但生成之功，被物而常，自然贵尔。○河曰：道一不命，召万物而常自然，应之如影响。○雱曰：命於天则为天子，命於天子则为诸侯，有所受命则出命者能贱之矣，唯道万物之先，而制其命，孰能假之，故常自然也。
　　故道生之，德畜之，长之、育之、成之、熟之、养之、覆之。
　　明皇曰：是以人莫不尊道而贵德。○河曰：道之於万物，非但生之而已，乃复长养成熟覆育，全其性命。人君治国治身，亦当如是也。○弼曰：谓成其质，各得其庇荫，不伤其体矣。○雱曰：一本云德畜之。
　　生而不有，
　　河曰：道生万物，不有所取，哄为利也。
　　为而不恃，
　　河曰：道所施为，不恃望其报也。○弼曰：为而不有。
　　长而不宰，
　　河曰：道长养万物，不宰割以为利用也。
　　是谓玄德。
　　明皇曰：具如载营魄章所释，彼章言人修如道，此章明道用同人。○河曰：道之所行，恩德玄暗，不可得见。○弼曰：有德而不知其主也出乎幽冥，故谓之玄德也。○雱曰：道以不生，故能生生，及其生生，亦德而已。
　　天下有始章第五十二
　　天下有始，以为天下母。
　　明皇曰：始者冲气也，言此妙气生成万物，有茂养之德，故可以为天下母。○河曰：始有道也。道为天下万物母也。○弼曰：善始之则善养畜之矣，故天下有始，则可以为天下母矣。○雱曰：有名万物之母，则道是也。始与母本同一体，当其生生，故但谓之母。
　　既得其母，以知其子。
　　明皇曰：万物既得冲气茂养，以知其身，即是冲气之子。○河曰：子，一也。既知道已，当复知一也。○雱曰：万物由道以出，道为之母，故谓之子，得道则万物之理不待识而知。
　　既知其子，复守其母。
　　河曰：已知一，当复守道，反无为。○雱曰：至人虽禅穷物理，而知理无实相，故虽知之，而不逐理而离道，故曰复守其母也。
　　没身不殆。
　　明皇曰：既知身是冲气之子，当守此冲和妙气，不令离散，则终没其身长无危殆。○河曰：不危殆也。○弼曰：母，本也，子，末也，得本以知末，不合本以逐末也。○雱曰：夫见理之后，逐理不返，则妄作为凶，失道远矣。故知子守母，乃常不殆也，故下文云。
　　塞其兑，
　　河曰：兑，目也。目不妄视也。
　　闭其门，
　　河曰：门，口也，使口不妄言。○弼曰：兑事欲之所由生，门事欲之所由从也。○雱曰：兑，悦也，人悦则形开，故为兑。兑则物入之矣。夫所以悦而至於形开者何也？由不守其道而妄物理之美，故悦而随之以出也。门者，精神所出也，外见诸理，形开以受之，而复出精神，与之为精，则扰扰万绪，自此始矣。故当塞兑闭门，常守其母也。
　　终身不勤。
　　明皇曰：兑，爱悦也。目悦色，耳悦声，六根各有所悦，纵则生患，是故塞之。不纵六根爱悦，则祸患之门闭矣，故终身不勤劳矣。○河曰：人当塞目不妄视，闭口不妄言，则终身不勤矣。○弼曰：无事永逸，故终身不勤也。○雱曰：塞兑闭门以外应物，则酬醉万变而用常有余。
　　开其兑，
　　河曰：开目视情欲也。
　　济其事，
　　河曰：济，益也。益情欲之事。
　　终身不救。
　　明皇曰：开张六根，纵其视听，以成济其爱悦之事，则常有祸息，故终身不救。○河曰：祸乱成也。○弼曰：不闭其原，而济其事，故虽终身不救。○雱曰：兑开物入，而复费神用以济其事，则以内徇外，逐物往矣，一溺此流，谁能救之哉。
　　见小曰明，
　　明皇曰：人能於事微小，则见而改行，可谓明矣。○河曰：萌牙未动，祸乱未见，为小昭然，独见为明。○雱曰：守道则其见者微，逐理则所知者博。
　　守柔曰强。
　　明皇曰：守柔弱，则人不能加，可谓强矣。○河曰：守柔弱，日以强大也。○弼曰：为治之功不在大，见大不明，见小乃明，守强不强，守柔乃强也。○雱曰：柔者，本也，凭强阳以为强，则逐物而不返，唯守柔故胜物而不伤。
　　用其光，
　　河曰：用其目光於外，视时出之利害。○弼曰：显道以去民。
　　复归其明。
　　明皇曰：见小则明，守柔则强，若矜明用强，将失守柔见小之义，故当用光外照，复归守内明，则长无息累矣。○河曰：复当反其光明於内，无使精神泄也。○弼曰：不明察也。○雱曰：圣人之光，则火性是也。火性周乎虚空而光，托薪以为体，照用既罢，还归於空，初不自明，因薪示明而已，圣人之光由物显照，物既无常，照亦随已，故虽应醉无穷，而初不费我也，非天下之至神，其孰能与於此。
　　无遗身殃，
　　河曰：内视存神，不为漏矣。
　　是谓袭常。
　　明皇曰：遗，与也。言还守内明，则无与身为殃咎者，如此是谓密用真常之道。○河曰：人能行此，是谓习修常道也。○弼曰：道之常也。○雱曰：傥有其明，则是有我相，我相既立，物物为殃，故能明上文所谓乃终无殃也。外此道者，皆生灭法，唯体此义，乃始常住。袭者，体之而自不显之谓也。
　　道德真经集注卷之七竟
　　道德真经集注卷之八
　　明皇河上公王弼王雱注
　　使我介然章第五十三
　　使我介然有知，行於大道，
　　河曰：介，大也。老子疾时王不行大道，故设此言，使我介然有知於政事，我则行於大道，躬无为之化。
　　唯施是畏。
　　明皇曰：老君言：若使我耿介然矜其有知，欲行大道，既与道不合，故唯所施为，是皆可畏。○河曰：唯，独也。独畏有所施为失道意，欲赏善恐伪善生，欲信忠恐诈忠起。○弼曰：言若使我可介然有知，行大道於天下，唯施为是畏也。○雱曰：小有知於道，而由大道以行者，已惮於施设矣，况大有知者乎，何则至人之道，不以末伤本者也。施为盛於外，则根本虚於内矣，故终篇云。
　　大道甚夷，
　　河曰：夷，平易也。
　　而民好径。
　　明皇曰：大道平易，是畏有知，而人多故，欲心求捷，如彼行人好从邪径。邪径之弊，具如下文。○河曰：径邪不平正也，大道甚平易，而民好从邪径也。○弼曰：言大道荡然正平，而民犹尚舍之而不由，好从邪径，况复施为以塞大道之中乎，故日大道甚夷，而民好径。○雱曰：径苟一时之速明，迷於大道而好施者，皆由用近智而无远图也。
　　朝甚除，
　　明皇曰：尚贤矜智生巧伪。除，理也。○河曰：高台榭，宫室修。○弼曰：朝，宫室也。除，洁好也。
　　田甚芜，
　　明皇曰：浮食惰业废农事。○河曰：农事废，不耕治。
　　仓甚虚，
　　明皇曰：南亩不收无储积。○河曰：五谷伤害，国无储也。○弼曰：朝甚除则田甚芜，仓甚虚矣，设一而众害生也。○雱曰：田事治，仓积实，国之本也。今务除其朝廷以为一时之荣观，而不恤根本之已竭，岂持久之道乎。明以末伤本者，皆然也。
　　服文彩，
　　明皇曰：刻雕绮绣害工利。○河曰：好饰伪，贵外华。
　　带利剑，
　　明皇曰：文德不修尚武备。○河曰：尚刚强，武且奢。
　　厌饮食，
　　明皇曰：烹肥击鲜重滋味。厌，饮足也。
　　资财有余。
　　明皇曰：聚敛积实饶珍异。○河曰：多嗜欲，无定时。○雱曰：侈费於外，以取一时之适，而忘本业，此明好施以伤本者。一本作货财。
　　是谓盗夸，
　　河曰：百姓不足，而君有余者，是由劫盗以为服饰，持行夸人，不知身死家破，亲戚并随也。
　　非道也哉。
　　明皇曰：矜其有知，动以成弊，行同盗窃，仍自矜夸，夸盗非道，适令兴叹。也哉，哉者，叹辞也。○河曰：人君所行如是，此非道也。复言也哉者，痛伤之辞。○弼曰：丸物不以其道得之，则皆邪也。邪则盗也，夸而不以其道得之，盗夸也，贵而不以其道得之，窃位也，故举非道，以明非道则皆盗夸也。○雱曰：盗者偷顷刻之荣，夸者矜身外之饰，为道者深根固本，用之不穷，岂务施以徇外哉。
　　善建不拔章第五十四
　　善建者不拔，
　　明皇曰：善能以道建国立本者，不可倾拔也。○河曰：建，立也，善以道立身立国者，不可得引而拔也。○弼曰：固其根而后营其末，故不拔也。○雱曰：建，中也。
　　善抱者不脱，
　　明皇曰：善能以道怀抱百姓者，不可脱离。○河曰：善以道抱精神者，终不可拔引解脱。○弼曰：不贵於多，齐其所能，故不脱也。○雱曰：抱一也。
　　子孙以祭祀不报，
　　明皇曰：言善以道德建抱之君，功施於后，爱其甘棠，况其子孙乎？而王者祖有功，宗有德，故周之兴也，起於后稷，成於文武。周之祭也，郊祀后稷，宗祀文王，故虽卜代三十，卜年七百，而后稷文王郊宗之祀，不辍止也。○河曰：为人子孙能修道如是，长生不死，世世以久，祭祀先祖宗庙无绝时。○弼曰：子孙传此道以祭祀，则不辍也。○雱曰：圣人修己治人，要在乎建中抱一，此万法之极政，天地有终而不可易者也。故能贻法无穷，功被四海，而天人归德，泽及苗裔也。一本无以字。
　　修之身，其德乃真。
　　明皇曰：修道於身，德乃真纯。○河曰：修道於身，爱气养神，益寿延年，其德如是，乃为真人。
　　修之家，其德乃余。
　　明皇曰：一家尽修，德乃余美。○河曰：修道於家，父慈子孝，兄友弟顺，夫信妻贞，其德如是，乃有余庆，及於来世子孙。○弼曰：以身及人也，修之身则真，修之家则有余，修之不废，所施博大。
　　修之乡，其德乃长。
　　明皇曰：一乡尽修，德乃长久。○河曰：修道於乡，尊敬长老，爱养幼少，教诲愚鄙，其德如是，乃无不覆及也。
　　修之国，其德乃丰。
　　明皇曰：一国尽修，德乃丰盈。○河曰：修道於国，则君信臣忠，仁义自生，礼乐自兴，政平无私，其德如是，乃为人厚也。
　　修之天下，其德乃普。
　　明皇曰：若天下尽修，其德施乃周普矣。○河曰：人主修道於天下，不言而化，不教而治，下之应上，信如影响，其德如是，乃为普博。○雱曰：因修身之法而推之以及其外，余而后长，长而后丰，丰而后普。
　　故以身观身，
　　明皇曰：以修身之法观身，能清静者真。○河曰：以修道之身，观不修道之身，孰亡孰存也。
　　以家观家，
　　明皇曰：以修家之法观家，能和睦者有余。○河曰：以修道之家，观不修道之家也。
　　以乡观乡，
　　明皇曰：以修乡之法观乡，能顺序者乃长。○河曰：以修道之乡，观不修道之乡也。
　　以国观国，
　　明皇曰：以修国之法观国，能勤俭者乃丰。○河曰：以修道之国，观不修道之国也。○弼曰：彼皆然也。
</div>
    <div class="pagination">
<a href="道德真经集注_page13.html">上一页</a><span>...</span><a href="道德真经集注_page9.html">9</a><a href="道德真经集注_page10.html">10</a><a href="道德真经集注_page11.html">11</a><a href="道德真经集注_page12.html">12</a><a href="道德真经集注_page13.html">13</a><span class="current-page">14</span><a href="道德真经集注_page15.html">15</a><a href="道德真经集注_page16.html">16</a><a href="道德真经集注_page17.html">17</a><a href="道德真经集注_page18.html">18</a><a href="道德真经集注_page19.html">19</a><span>...</span><a href="道德真经集注_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
