<!DOCTYPE html>
<html>
<head>
    <meta charset="UTF-8">
    <title>道德真经集解（金赵秉文） - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经集解（金赵秉文） - 第 8 页/共 9 页</h1>
    <div class="content">　　攘无臂，仍无敌，执无兵。
　　苟无意於争，则虽在军旅，如无臂可攘，无敌可因，无兵可执，安有用兵之咎耶。叶曰：大司马之法曰：伐者，以锺鼓声其罪而告之，止於境上，服其罪则已，不必於进也。故进以寸则常寡，退以尺则常多。此虽行而若无行也＃5，虽攘而若无臂也，不见可敌若无仍也，虽执之若无兵也。
　　祸莫大於轻敌，轻敌则几丧吾宝。
　　圣人以慈为宝。轻敌则轻战，轻战则轻杀人，丧其所以为慈矣。
　　故抗兵相加，哀者胜矣。
　　两敌相加而吾出於不得已，则有哀心。哀心见而天人助之，虽欲不胜，不可得矣。
　　吾言甚易知章第七十
　　吾言甚易知，甚易行。天下莫能知，莫能行。
　　道之大，复性而足，而性之妙见於起居饮食之间耳。圣人指此以示人，岂不易知乎。人能体此以应物，岂不易行乎。然世之常患日用而不知，知且不能，而况行之乎。
　　言有宗，事有君。夫惟无知，是以不我知。
　　言者，道之筌也。事者，道之迹也。使道可以言尽，则听言而足矣；可以事见，则考事而足矣。惟言不能尽，事不能见，非舍言而求其宗，遗事而求其君，不可得也。盖古之圣人，无思无为，而有漠然不自知者存焉，此则思虑之所不及，是以终莫吾知也。
　　知我者希，则我者贵。
　　众人之所能知，亦不足贵矣。
　　是以圣人被褐怀玉。
　　圣人外与人同，而中独异耳。赵曰：此章起下章知不知之意。夫惟无知，非如木石之无知也。道不可以知知识识，泯视听，绝情量而已。夫道固非窈冥昏默之，然自窈冥昏默而入，此岂世俗所能知哉。世虽不知，独体道者外晦而内贞，不亦可贵乎？
　　知不知章第七十一
　　知不知上，不知知病。
　　道非思虑之所及，故不可知。然方其未知，则非知无以入也，及其既知而存知，则病矣。故知而不知上也，不知而知病也。光曰：道不属知，不属不知。知是妄觉，不知是无计，然知道了反如不知，则终日知而知不涉缘，即为保道之真，知故尚矣。未明其道，从无立知，穿凿涉缘，故病。吕曰：道之为体，不知而能知者也。知其不知，而以不知知之，知之至也。虽知其不知，而以知知之，其心庸讵宁乎病矣＃6。
　　夫惟病病，是以不病。
　　既不可以不知，又不可以知。惟知知之为病者，久而病自去矣。
　　圣人不病，以其病病，是以不病。
　　赵曰：《楞严》云：知见无见，即知不知，上也。知见立知，即不知知，病也。故知其不可知者而存知，则病矣。夫惟病可知之病，久而病自亡矣。圣人本无妄知之病，以其病众人之病，权立知以去其知之病，是以虽立知而不为病矣。吕曰：夫惟知知之为病而病之，则反乎无知，而知不足以病之矣。故曰夫惟病病，是以不病。南伯子綦曰：我悲人之自丧者，吾又悲夫悲人者，吾又悲夫悲人之悲者，其后而日远矣。若子綦一谓病病矣。
　　民不畏威章第七十二
　　民不畏威，则大畏至。
　　夫性自有威，高明光大，赫然物莫能加，此所谓大威也。人常患溺於众妄，畏生死而惮得丧，万物之威杂然弃之，终身惴栗之不暇，虽有大威而不自知也。苟诚知之，一生死，齐得丧，坦然无怖畏，则大威烨然见於前矣。
　　无狭其所居，无厌其所生。夫惟不厌，是以不厌。
　　性之大，可以包络天地。彼不知者，以四支九窍为己守也，守之而不厌，是以见不出视，闻不出听，丛然其甚陋也。故教之曰：无狭其所居。彼知之者，知性之大而吾生之狭也，则愀然厌之，欲脱而不得，不知有厌有慕之方囿於物也。故教之曰：无厌其所生。夫唯圣人不狭不厌，而与人同生，而与道同居，无广狭净秽之辩，既不厌生，而后知生之无可厌也。陆曰：心者，神之舍。无以嗜欲亵之，则不狭矣。神者，形所以生。无以多事扰之，则不厌矣。人不厌神＃7，神亦不厌人，乐天矣。诗云：亦莫恋此名，亦莫厌此身。
　　是以圣人自知不自见，自爱不自贵，故去彼取此。
　　圣人虽自知之，而不自见以示人；虽自爱之，而不自贵以眩人，恐人之有厌有慕也。厌慕之心未忘，则犹有畏也，畏去而后大威至矣。雱曰：自知则明於性而不为妄，自见则矜伐，自爱则保其身而不为非，自贵则贱物。
　　勇於敢章第七十三
　　勇於敢则杀，勇於不敢则活。知此两者，或利或害。天之所恶，孰知其故？是以圣人犹难之。
　　勇於敢则死，勇於不敢则生，此物理之大常也。然而敢者或以得生，不敢者或以得死，世遂侥幸其或然，而怒其常理。夫天道之远，其有一或然者，孰知其好恶无从来哉？故虽圣人，犹以常为正，其於勇敢未尝不难之。列子曰：迎天意，揣利害，不知其已。患天道之难知，是以历陈之也。
　　天之道，不争而善胜，
　　不与物争於一时，要於终胜而已。
　　不言而善应，
　　孔子曰：天何言哉？四时行焉，万物生焉，未有求而不应者也。
　　不召而自来，
　　神之格思，不可度思，矧可射思，此又谁召之哉。
　　繟然而善谋。
　　繟然舒缓，若无所营，而其谋度非人之所及也。
　　天网恢恢，疏而不失。
　　世人其目观天，见其一曲而不睹其大全。有以善而得祸，恶而得福者，未有不疑天网之疏而多失也。唯能要其终始而尽其变化＃8，然后知恢恢广大，虽疏而不失也。
　　民常不畏死章第七十四
　　民常不畏死，奈何以死惧之。
　　政乖刑重，民无所措手足，则常不畏死。虽以死惧之，无益也。
　　若使人常畏死，而为奇者，吾得执而杀之，孰敢？
　　民安於政，常乐生畏死，然后执其诡异乱群者而杀之，孰有不服哉。开元曰：为奇诈者，假令吾势得执而杀，孰敢即杀，以天纲不失其杀者也。
　　常有司杀者杀。
　　司杀者，天也。方世之治，而诡兵乱群之人，恣行於其间，则天之所弃也。天之所弃而吾杀之，则是天杀之而非我也。
　　夫代司杀者杀，是代大匠斲。夫代大匠斲，希有不伤其手矣。
　　非天之所杀而吾自杀之，是代司杀者杀也。代大匠斲，则伤其手，代司杀者杀，则及其身矣。赵曰：善乎楚灵王之言曰：予杀人子多矣，能无及乎。以天道好还，此嗜杀人者之戒也。秦毒痛天下，固不足道，以疑似而杀李君羡，以猜忌而杀王景文，此岂天道也哉。若汉唐诸贤，谋诛宦竖，宦竖之罪诚大矣。天未老其恶，故有代大匠斲伤手之祸，又况肆行杀戮者哉？鲜不及矣。然恶不可长，幸不可恃。楚汉之战，五季之乱，其所诛屠夷灭者，十室而九，亦天杀之也，为恶者可无惧乎。
　　民之饥章第七十五
　　民之饥，以其上食税之多，是以饥。民之难治，以其上之有为，是以难治。人之轻死，以其求生之厚，是以轻死。
　　上以有为导民，民亦以有为应之，故事多而难治。上以利欲先民，民亦争厚其生，故虽死而求利不厌。
　　夫惟无以生为者，是贤於贵生。
　　贵生之□秘至於之□。惟无以生为而生自全矣。赵曰：此章皆言上章□唯无以厚生为者民□□轻死。何以贵生然。
　　民之生章第七十六
　　民之生也柔弱，其死也坚强。草木之生也柔脆，其死也枯槁。故坚强者死之徒，柔弱者生之徒。
　　冲气在焉，则体无坚强之病。至理在焉，则事无坚强之累。
　　是以兵强则不胜，
　　兵以义胜者，非强也。强而不义，其败必速。
　　木强则共。
　　木自拱把以上必伐矣。
　　强大处下，柔弱处上。
　　物之常理，精者在上，粗者在下。其精必柔弱，其粗必强大。
　　天之道章第七十七
　　天之道，其犹张弓乎。
　　张弓上筋，弛弓上角，故以况天之张高举下。
　　高者抑之，下者举之；有余者损之，不足者补之。天之道，损有余补不足。人之道不然，损不足以奉有余。
　　天无私，故均。人多私，故不均者。
　　孰能有余以奉天下？唯有道者。
　　有道者赡足万物而不辞，既以为人己愈有，既以与人己愈多，非有道者无以堪此。
　　是以圣人为而不恃，功成不处，其不欲见贤耶？
　　为而恃，成而处，则贤见於世。贤见於世，则是以有余自奉也。
　　天下柔弱章第七十八
　　天下柔弱莫过於水，而攻坚强者莫之能胜，其无以易之。故柔胜刚，弱胜强，天下莫不知，莫能行。是以圣人言：受国之垢，是谓社稷主；受国之不祥，是谓天下王。正言若反。
　　正言合道而反俗，俗以受垢为辱，受不祥为殃故也。
　　和大怨章第七十九
　　和大怨，必有余怨，安可以为善。
　　夫怨生於妄，而妄出於性，知性者不见诸妄，而又何怨乎？今不知除其本而欲和其末，故外虽和，而内未忘也。
　　是以圣人执左契，而不责於人。故有德司契，无德司彻。
　　契之有左右，所以为信而息争者也。圣人与人均有是性，人方以妄为常，驰骛於争夺之场，而不知性之未始少妄也。是以圣人以其性示人，使之除妄以复性，待其妄尽而性复，未有不廓然自得，如右契之合左契，不待责之而自服也＃9。然则虽有大怨怼，将涣然冰释，知其本非有矣，而安用利之。彼无德者，乃欲人人而通之，则亦劳而无功矣。雱曰：左契取於人，右契取人。左契乃受责者所执，与之而已。
　　天道无亲，常与善人。
　　天道无私，惟善人则与之。契之无私亦犹是也，惟合者则得之矣。叶曰：有来干我，知持吾信以待之而已，彼当偿则吾不知也。夫然后能当天下之求而未尝劳，兹不亦如天之无亲而惟善人之与乎？
　　小国寡民章第八十
　　小国寡民，
　　老子生於衰周，文胜俗弊，将以无为救之。故於其书之终，言其所志，愿得小国寡民，以试焉而不可得耳。
　　使民有什伯之器而不用，使民重死而不远徙。
　　民各安其分，则小有才者不用於世。什伯之器，则材堪什夫伯夫之长者也。乐生故重死，安之故不远徙。
　　虽有舟舆，无所乘之；虽有甲兵，无所陈之；使民复结绳而用之。
　　事少民朴，虽结绳足矣。
　　甘其食，美其服，安其居，乐其俗。
　　内足外无所慕，故以其所有为美，以其所处为乐，而不复求也。
　　邻国相望，鸡犬之音相闻，民至老死不相往来。
　　民物繁伙而不相求，则彼此皆足故也。
　　信言不美章第八十一
　　信言不美，美言不信。
　　信则为实而已，故不必美。美则为观而已，故不必信。
　　善者不辩，辩者不善。
　　以善为主则不求辩，以辩为主则未必善。
</div>
    <div class="pagination">
<a href="道德真经集解（金赵秉文）_page7.html">上一页</a><a href="道德真经集解（金赵秉文）.html">1</a><a href="道德真经集解（金赵秉文）_page2.html">2</a><a href="道德真经集解（金赵秉文）_page3.html">3</a><a href="道德真经集解（金赵秉文）_page4.html">4</a><a href="道德真经集解（金赵秉文）_page5.html">5</a><a href="道德真经集解（金赵秉文）_page6.html">6</a><a href="道德真经集解（金赵秉文）_page7.html">7</a><span class="current-page">8</span><a href="道德真经集解（金赵秉文）_page9.html">9</a><a href="道德真经集解（金赵秉文）_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
