<!DOCTYPE html>
<html>
<head>
    <meta charset="UTF-8">
    <title>通玄真经注-宋-朱弁 - 第 23 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通玄真经注-宋-朱弁 - 第 23 页/共 31 页</h1>
    <div class="content">　　可谓一矣。
　　备此三者乃谓执一。
　　一也者，无适之道也，万物之本也。
　　清静守一，动而不知。万物宗本，不出於是。
　　君数易法，国数易君，
　　数易法度，民不堪命。国之无本，君能久乎？
　　人以其位，达其好憎，下之径衢，不可胜理。
　　天子恃尊以位，不约所欲，任达好憎之性，因成取舍之私。法令滋彰，下多岐路，不可胜理也。
　　故君失一，其乱甚於无君，
　　夫无君之时，犹义以相扶，咸以相服。以其不能固乃立主之。今君反为乱阶，则不如无君矣。
　　君必执一，而后能群矣。
　　文子问曰：王道有几？老子曰：一而已矣。
　　得一而已。
　　文子曰：古有以道王者，有以兵王者，何其一也？曰：以道王者，德也；以兵王者，亦德也。
　　上以道得，下以义得。
　　用兵有五；有义兵，有应兵，有忿兵，有贪兵，有骄兵。诛暴拯弱，谓之义；敌来加己，不得己而用之，谓之应；争小故
　　故事。
　　不胜其心，谓之忿；利人土地，欲人财货，谓之贪；恃其国家之大，矜其人民之众，欲见贤於敌国者，谓之骄。义兵王，
　　合天下心故王。
　　应兵胜，
　　以其后动故胜。
　　忿兵败，
　　小不胜忍故败。
　　贪兵死，
　　不能自守故死。
　　骄兵灭，
　　盈反天道故灭。
　　此天道然也。
　　老子曰：释道而任智者危，弃数而用才者困。
　　释，舍也。数，天之常数也。凡舍道任智，则靡日可安。弃数用才，则劣而莫济矣。
　　故守分循理，失之不忧，得之不喜，成者非所为也，得者非所求也。
　　夫守自道之分，循必然之理者，适委天命，静安所遇，虽成之与得，付在偶然。故无忧喜，关其内也。
　　入者有受而无取，出者有授而无与。
　　怀道以容万类，则虽有受，非贪取也。抱德以施群品，则虽有授，非私与也。
　　因春而生，因秋而杀，所生不得，所杀不怨，即几於道矣。
　　忘情於中，顺时行令，岂容德怨於中间哉？
　　文子问曰；王天下得其欢心，为之奈何？老子曰：若江海是已，
　　谦而不溢，容而不择，可谓归万物之道，尽群下之心也。
　　淡兮无味，用之不既，
　　虚静淡泊，而应之无尽也。
　　先小而后大。
　　先以善下之小，后成深广之大。
　　夫欲上人者，必以其言下之；欲先人者，必以其身后之。天下必效其欢爱，
　　凡由下致上，持后取先，盖顺天而成。物之所与，则欢爱之道自得彼之诚也。
　　进其仁义，而无苛气。居上而民不重，居前而众不害，天下乐推而不厌，虽绝国殊俗，蜎飞蠕动，莫不亲爱。
　　夫理顺於正，物就其爱，然以仁爱义正，则殊俗异类知有所亲，欣戴乐推而无厌也。
　　无之而不通，无往而不遂，故为天下贵。
　　执此道者，有前无括，旁通皆可，得非天下之贵乎？
　　老子曰：执一世之法籍，以非传代之俗，譬犹胶柱而调瑟也。
　　五音合变以成文，百代合宜而制法。调之在变，不可胶柱，治之在宜，不可执法。
　　圣人者应时偶变，见形施宜，
　　斯不胶执之谓。
　　世异即事变，时移即俗易，论世而立法，随时而举事。
　　兆庶情伪，风俗不一；帝王质文，世有损益。立事与时，非圣者孰能尽哉？
　　上古之王，法度不同，非故相反也，时务异也。是故不法其已成之法，而法其所以为法，所以为法者，与化推移也。
　　已成之法，如已祭天祝地，一时之用，奚可格哉？唯因化推移以为法者，不可不法也。
　　圣人之法可观也，其所以作法，不可原也。
　　法施於外，则可观睹，权在於内，不可原究也。
　　其言可听也，其所以言，不可形也。
　　法度之言则可传听，而立意之由固难显着矣。
　　三皇、五帝轻天下，细万物，齐死生，同变化，
　　遗位而忘怀，一遇而大顺。
　　抱道推诚，以镜万物之情，
　　道法诚明，故可通鉴。
　　上与道为友，下与化为人。
　　往复皆道，道友己也。动静在化，化治於人也。
　　今欲学其道，不得其清明。
　　未俗清变，不复清明之道。
　　玄圣守其法籍，行其宪令，必不能以为治矣。
　　响使玄古圣君处於今世，犹施古法，固不能治也。且夫执古御今，不合时变；以今学古，不得清明。盖取随时以为光大者矣。
　　文子问为政，老子曰：御之以道，养之以德，
　　以道御之，民得所适。以德养之，民知所归也。
　　无示以贤，无加以力，
　　国君尚贤，则争名於朝；加以威力，则结怨於一。
　　损而执一，
　　消损贤力，秉执道德矣。
　　无处可利，无见可欲，
　　处可利者必遗博爱之义，见可欲者必乱恒政之心也。
　　方而不割，廉而不刿，
　　方不因割，康不因削，皆使自全其陆。
　　无矜无伐。
　　无矜能，无伐功。
　　御之以道即民附，
　　亲附。
　　养之以德即民服，
　　怀服。
　　无示以贤即民足，
　　各足。
　　无加以力即民朴。
　　莫知所怨，民自全矣。
　　无示以贤者，俭也，无加以力者，不敢也。
　　君俭用则天下无不足矣。君不敢则万物全自然矣。
　　下以聚之，赂以取之，俭以自全，不敢自安。
　　得亲下之道，聚而能和。全给养之资，归之以利。夫俭足则无欲，是能全德。不敢自安则无怨，故可自安也。
　　不下即离散，不养即背叛，示以贤即民争，加以力即民怨。离散即国势衰，民背叛即上无威，民争即轻为非，下怨其上即位危。四者诚修，正道几矣。
　　君能成修众德，绝此四患，虽曰德政之道，斯亦近於淳古之风也。
　　老子曰：上言者下用也，下言者，上用也，
　　纳下言，从谏如流；奉上言，其出如纶。
　　上言者常用也，下古。者权也。
　　立教由君，是以常用。谏而必纳，所贵知权。
</div>
    <div class="pagination">
<a href="通玄真经注-宋-朱弁_page22.html">上一页</a><span>...</span><a href="通玄真经注-宋-朱弁_page18.html">18</a><a href="通玄真经注-宋-朱弁_page19.html">19</a><a href="通玄真经注-宋-朱弁_page20.html">20</a><a href="通玄真经注-宋-朱弁_page21.html">21</a><a href="通玄真经注-宋-朱弁_page22.html">22</a><span class="current-page">23</span><a href="通玄真经注-宋-朱弁_page24.html">24</a><a href="通玄真经注-宋-朱弁_page25.html">25</a><a href="通玄真经注-宋-朱弁_page26.html">26</a><a href="通玄真经注-宋-朱弁_page27.html">27</a><a href="通玄真经注-宋-朱弁_page28.html">28</a><span>...</span><a href="通玄真经注-宋-朱弁_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
