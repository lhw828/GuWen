<!DOCTYPE html>
<html>
<head>
    <meta charset="UTF-8">
    <title>道德真经取善集 - 第 15 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经取善集 - 第 15 页/共 22 页</h1>
    <div class="content">　　河上公曰：老子言吾何以知天下，修道者昌，背道者亡。以此五事，观而知之。
　　王弼曰：此上之所云也。言吾何以得知天下乎，察己以知之，不求於外也。所谓不出户以知天下者也。
　　王元泽曰：圣人所守一道，更无异说，故其所以为所以知，皆由此道也。
　　此章首言善建抱终之以知天下者，盖天下之本身也。善建抱者，所谓修之身也。推此以及天下，可谓知治之本矣。
　　含德之厚章第五十五
　　含德之厚，比於赤子。
　　御注：惟民生厚，因物有迁，含德之厚，不迁於物，则气专而志一。孟子曰：大人不失其赤子之心。
　　唐明皇曰：至人含怀道德之厚者，其行比於赤子。
　　吕吉甫曰：人之初生，其德性至厚也。及其长也，耳目交於外，心识受於内，而益生日多，则其厚者薄矣。为道者损其所益生，性修反德，德至同於初。故曰：含德之厚，比於赤子。
　　含，抱也。赤子性淳而未散，气和而不暴。含德之人，性本至厚，不迁於薄，故比於赤子。含德之厚者，非特有赤子之容也，有赤子之心矣。
　　毒虫不螫，猛兽不据，撄鸟不搏。
　　张君相曰：毒虫、蜂虿、蛇虺之类，以气害人为螫。猛兽虎兕之类，以
　　足践人为据。攫鸟雕鹗之类，以爪伤人为搏。赤子无害物之心，故不为此等诸物所害。且毒虫喻嗔，猛兽喻痴，攫鸟喻贪，赤子绝此三恶，故不为三毒所伤。含德之人，慈忍久就，内不生嗔，故言毒虫不螫。喜舍既成，贪爱亦尽，故喻攫鸟不搏。常有明智，永绝痴惑，故言猛兽不据。
　　夫赤子特以受冲气之和，无害物之心，故物莫能伤。况夫充纯气之守通乎。物之所造而其和大同於物者，孰能害之。庄子曰：人能虚己游世，其孰能害之。
　　骨弱筋柔而握固。
　　河上公曰：赤子筋骨柔弱而握固，以其意专心不移也。
　　赤子意专志一，心无所知，手无所用，故自然握拳牢固。
　　未知牝牡之合而作，精之至。
　　御注：德全者形全，故骨弱筋柔而握固。形全者神全，故未知牝牡之合而作。精之至者，可以入神。庄子曰：圣人贵精。
　　林灵素曰：，小儿阴也。作，动也。牝牡之合，即阴阳之运会。赤子未知会合之理而动作者，至精不散也。含德之人，虽了诸法，空寂寂不废动，而能无心应物，动作合德合时，此明身业静。
　　王元泽曰：非有慕好於外而作，则是顺其气之自运，而不以心者也。若自营於外而心佚於内，则精丧而死矣。安能久乎。举世之大患，莫大於此，而学者之至戒也。
　　终日号而隘不嗄，和之至。
　　御注：致一之谓精，精则德全而神不亏。冲气以为和，和则气全而嗌不嗄。人之生也，精受於天一而为智之源，和得於天五而为信之本。及其至也，可以入神，可以复命。而失其赤子之心者，精摇而不守，气暴而不纯，驰其形性，潜之万物，岂不悲夫。
　　啼极无声曰嗄。赤子从朝至暮，啼号声不变易者，以其心不动而气和也。使赤子心有所忧愠，则气戾而不和，其能若是乎。含德之人，演玄言而不疲，流法音而不竭，此亦抱冲和之所致也。
　　知和曰常，
　　舒王曰：和之为用则常而不变，故曰知和曰常。
　　人能知和气柔弱，则制命在我，有常而不变。故致道之极，则至於复命。复命曰常。含德之厚，则至於知和。知和亦曰常。则道德虽有间，及其会於常，则一也。
　　知常曰明。
　　松灵仙曰：和是不二之中。夫道一相无相，不为生死所倾动，故名曰常。能知此常，则智慧日明也。
　　舒王曰：不明则不足以知常。
　　益生曰祥。
　　舒王曰：夫生不可益，而人常求益於生，则有凶祥。
　　孙登曰：生生之厚，动之妖祥。
　　一受其成形，而素分定，生理至足，无欠无余，以直养之，则亦至矣。从而增焉，秖以为赘，非徒无益，而又害之，是曰凶祥。
　　心使气曰强。
　　御注：体合於心，心合於气，则气和不暴。蹶者趋者，是气也。心实使之，兹强也。以与物敌，而非自胜之道。
　　舒王曰：气者当专气致柔，今反为心之所使，不能专守於内，则为暴矣。故曰：心使气曰强。《书》曰：作善降之百祥。上章曰：守柔曰强。此祥者非作善之祥，乃灾异之祥。此强者非守柔之强，乃强梁之强。
　　王元泽曰：有心以使气，则气复使心。心气交使，则天和凋丧，损其真矣。人所受者，不可益损，故增生损气，俱为失理。孟子有揠苗不芸之戒，老子有益生使气之说。凡以全其淳气而已。此强非自胜之强，强梁之强也。
　　嗟乎，流俗有为之徒，不能同其赤子之无心，纵无穷之欲，丧甚真之精，或补以药石，或行以小术，求益真元，反成疾病。故老子有益生之戒也。不能似赤子之气和，或用意以存想，或役心而行气，欲气盛而体充，反神劳而气耗，故老子有使气之说也。
　　物壮则老，是谓不道，不道早已。
　　苏子由曰：益生使气，不能听其自然，日入於刚强，而老从之，则其非赤子之性矣。
　　物不可以壮，壮则老矣。夫道者，先天地而不为壮，长於上古而不为老，若不知道之真常，而益生使气，为强梁之人，是物而已，岂道也哉。故曰早已。此章言赤子之无心，含德之厚者似之。赤子无心害物，而物莫之伤也。故精全而不散，气和而不暴，知此乃真常也。不能知此，则益生使气，而有壮老之异，失赤子之心矣。非含德之厚者也。
　　知者不言章第五十六
　　知者不言，
　　河上公曰：知者贵行，不贵言也。
　　成玄英曰：知道之人，达於妙理，理无言说，所以不言。
　　顾欢曰：明道则忘言，存言则失道，道可默契，不可口说，故庄云：道无问，问无应。
　　言者不知。
　　纂微曰：知道者以心而不以辩，贵行而不贵言。谈道者以辩而不以心，丧道而不丧说。
　　道不可言，言而非也。知道者不言，故孔圣欲无言，孟子岂好辩。正容以悟物者有之，目击而道存者有之，四问而四不知，三问而三不答，是皆知道不可言也。且识音者口不能传，斲轮者。不能言，彼进乎技者尚尔，况道深微妙，安可言乎。多言数穷，离道远矣。
　　塞其兑，闭其门。
　　御注：涂守神，退藏於密。
　　纂微曰．；此与第五十二章文同而旨异也。彼则约道清静，以塞嗜欲爱悦之端。此则宗道无言，故兴损聪弃明之说。夫道无形，故不可以目视，又不可以口传。夫至人塞兑闭门，而善能收眂敛听，钳口结舌，故曰：塞其兑，闭其门也。
　　陆佃曰：兑者所以说物也。门者所以通物也。塞其所悦，闭其所通，然后可以挫其锐。
　　挫其锐，解其纷，和其光，同其尘，
　　裴处恩曰：和其光，令光不耀。同其尘，令尘不染。
　　挫锐而内不出，解纷而外不入，和光而不耀，同尘而不染，真知者其处己如此。
　　是谓玄同。
　　苏子由曰：道非言说，亦不离言说，然能知者，未必言。能言者，未必知。唯塞兑闭门，以杜其外，挫锐解纷，和光同尘，以治其内者，默言不言，而与道同矣。
　　玄升而入道，至於玄则小而与物辩，唯塞兑闭门，挫锐解纷，和光同尘，默而不言，而与道同矣。
　　故不可得而亲，不可得而疏，不可得而利，不可得而害，不可得而贵，不可得而贱，故为天下贵。
　　御注：世之人爱恶相攻，而有亲疏之态。情伪相感，而有利害之见。用舍相权，而有贵贱之分。反复更代，未始有极，奚足为天下贵。知道者忘言，忘言者泯好恶，忘情伪，离用舍，而玄同於一性之内，良贵至足，天下兼忘，故为天下贵。
　　吕吉甫曰：若然者万物一府，死生同状，无所甚亲，无所甚疏，故不可得而亲，不可得而疏。不就利，不违害，故不可得而利，不可得而害。不荣通，不丑穷，故不可得而责，不可得而贱。夫可得而亲疏、利害、贵贱者，则贵在於物，而物皆贱之。不可得而亲疏、利害、贵贱者，贵在於我，而物不能贱也。其为天下贵，不亦宜乎。
　　不可得而亲疏者，若列御寇居郑圃，人无识者是也。不可得而利害者，若列子辞郑子阳之粟是也。不可得而贵贱者，若曾子居卫是也。
　　此章贵忘言而体道，下文皆默而成之之道也，又孰得而亲疏，利害，贵贱者哉。良贵在我，物莫能贱，故为天下贵。
　　以政治国章第五十七
　　以政治国，
　　体道之常之谓正。正止於一而不变，道之常也。治国之道，以常为贵。孟子曰：一正君而国定矣。
　　以奇用兵，
　　顾欢曰：奇者，变诈也。临难制变，兵不厌诈，三略九奇，九攻百胜，此上将军师静难息寇武之功也。
　　刘仲平曰：杂而不纯者，天下之常心也。流而不制者，天下之常情也。正之为道，异於是矣。故一而不杂者，正之体也。止而不流者，正之用也。一而不杂，则不纯者之所宗也。止而不流，则流而不制者之所主也。是以治国者不可以他求，以正为守而已。若夫用兵则不然，操凶器，临危事，有万之众，央胜负於顷刻之间，有可以制敌，则乘权适变宜，无不可为者。故其容与治国常异，故用奇而不以正也。以无事取天下。
　　御注：正者道之常，奇者道之变，无事者道之真。国以正治，兵以奇胜，道之真无容私焉。顺物自然而天下治矣。
　　《杂说》曰：正可以治一国而已，奇可以用五兵而已。唯其无事者，然后可以取天下。故曰：取天下常以无事。及其有事，不足以取天下。然而汤放武伐，亦可以无事乎。曰：然则汤武者，顺乎天，应乎人，其放伐也，犹放伐一夫尔，未闻有事也。
　　吾何以知天下其然哉？以此。
　　唐明皇曰：以此，下文知之。
　　天下多忌讳，而民弥贫；
　　纂微曰：忌讳，谓禁令也。人君不能无为，而以政教治国，禁网繁密，民虑其抵犯，无所措其手足，避讳不暇，弗敢云为，举动失业，日至贫穷。
　　王元泽曰：事为之禁，则民扰而失业，故贫也。此乱之所始。
　　人多利器，国家滋昏；
　　王弼曰：利器几所以利己之器。民强则国家弱。
　　王元泽曰：有利器则必有机心，机心生则下难知，故国家昏也。
　　人多伎巧，奇物滋起；
　　御注：伎巧胜则人趋末，而异服奇器出以乱俗。
　　王弼曰：民多智慧，则巧伪生。巧伪生，则邪事起。
　　纂微曰：伎巧，谓工伎巧妙也。
　　法令滋彰，盗贼多有。
　　唐明皇曰：无为既失，法令益明，窃法为奸，尽成盗贼，则岂非多有乎。
　　舒王曰：法令者，禁天下之非。因其禁非，所以起伪。盖法出奸生，令下诈起，故曰：法令滋彰，盗贼多有。
　　故圣人云：
　　河上公曰：谓下文也。
　　我无为，而民自化；
　　御注：天无为以之清，地无为以之宁，两无为相合，万物皆化。圣人天地而已，故民日迁善，而不知为之者。
　　尧、舜渊默乎法宫之中，垂拱而视，天民之阜，文武不识不知而顺，帝则垂衣拱手而天下治，此帝王无为而民自化。庄子曰：无为而万物化。
　　我无事，而民自富；
　　河上公曰：我无徭役征召之事，民安其业，故皆自富也。
　　《类解》曰：心既无为，迹又无事，四民乐业，百姓丰饶。此反天下多忌讳而民弥贫。
　　上无事则不兴力役，岂夺农时，而民自富。此申上文弥贫之义。
　　我好静，而民自正；
　　王元泽曰：好静则复性。上复性则民亦复性，故自正。申上文盗贼之义。
　　羊祜曰：我动则民邪，我静则民正。此反人多利器国家滋昏。
</div>
    <div class="pagination">
<a href="道德真经取善集_page14.html">上一页</a><span>...</span><a href="道德真经取善集_page10.html">10</a><a href="道德真经取善集_page11.html">11</a><a href="道德真经取善集_page12.html">12</a><a href="道德真经取善集_page13.html">13</a><a href="道德真经取善集_page14.html">14</a><span class="current-page">15</span><a href="道德真经取善集_page16.html">16</a><a href="道德真经取善集_page17.html">17</a><a href="道德真经取善集_page18.html">18</a><a href="道德真经取善集_page19.html">19</a><a href="道德真经取善集_page20.html">20</a><span>...</span><a href="道德真经取善集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
