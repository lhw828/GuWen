<!DOCTYPE html>
<html>
<head>
    <meta charset="UTF-8">
    <title>道德真经取善集 - 第 17 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经取善集 - 第 17 页/共 22 页</h1>
    <div class="content">　　王弼曰：静而．不求物，自归之也。
　　王元泽曰：当以雌静受物。
　　牝常以静胜牡，
　　河上公曰：阴胜阳者，以安静不先求也。
　　以静为下。
　　王弼曰：以其静故能为下也。牝，雌也。雄躁动食欲，雌常以静，故能胜雄也。以其静复能为下，故物归之也。
　　舒王曰：交者众人之会，能处众人之所恶，则天下之动，莫不归之矣。故曰：天下之交牝者，盖天下之交，交於牝而已。盖牝常以静胜牡，以静为下，故静为君，而常处於下，则足以胜牡矣。故曰：以静胜牡，以静为下。
　　吕吉甫曰：盖天下之交牝，而牝常以静胜牡，而所以胜者，由以静为下故也。
　　故大国以下小国，则取小国。
　　王弼曰：大国以下犹云以大国下小国，小国则附之。
　　顾欢曰：夫大国谦以虚，则小国悦以服。服之是为取彼小国也。
　　小国以下大国，则取大国。
　　河上公曰：此言国无大小，能执谦畜人，则无过失也。
　　王弼曰：大国纳之也。
　　卢裕曰：取其容己也。
　　唐明皇曰：大取小以为臣妾。小取大以为援助。
　　故或下以取，或下而取。
　　唐明皇曰：以者大取小，而者小取大。
　　吕吉甫曰：故大国以下小国，则取小国，则所谓或下以取之也。下以取之者，言大之於小，宜若可以无下，而下之者以取之故也。小国以下大国，则取大国，则所谓或下而取之者也。下而取之者，言小之於大，不得不下而取之故也。
　　齐宣王问曰：交邻国有道乎。孟子对曰：有，惟仁者为能以大事小，是故汤事葛，文王事昆夷。惟智者为能以小事大，故太王事獯鬻，句践事吴。以大事小者，乐天者也。以小事大者，畏天者也。乐天者保天下，畏天者保其国。
　　大国不过欲兼畜人，
　　河上公曰：大国不失下，则兼并小国而牧畜之。
　　成玄英曰：大国所以用谦者，更无余意，故不过欲兼爱畜养小国。
　　小国不过欲入事人。
　　刘进喜曰：小国用柔者，更无余心，不过欲入大国之中，慕德接事。
　　唐明皇曰：大国执谦德而下小国者，不过欲兼畜小国为臣妾。小国贽贡赋以下大国者，不过入事大国为援助。两者各得其所欲，故大者宜为下。
　　刘七会曰：恃大恐自高，故特以为戒也。
　　舒王曰：盖以小事大者人之易，以大事小者人之难。唯其人之所难，故老子以大者宜为下。
　　吕吉甫曰：今大者下小，小复下大，两者各得其所欲，则其有不取之者乎。取之者言得其心而不失之之谓也。然则大者小者莫不宜为下，而独曰大者宜为下，何也。小而不能下大，非徒不能取大国，而亦祸灾及之矣。则不嫌於不宜，故曰：大者宜为下而已。
　　大者，奄有四海，君临万方，其势崇高，其位尊极，失於盈满，尤宜谦下。刘子曰：天道下济而光明，江海善下而为王，故山在地中为谦，王侯以孤寡为损。此章言交邻国之道，以谦下为本，故国无大小，皆当用谦然。大者恐恃以自高，尤当谦下，故特戒云。
　　道者万物之奥章第六十二
　　道者，万物之奥。
　　刘仲平曰：奥者，至深之居。徼者，一隙之边。以言乎道之妙，则喻以奥。以言乎道之粗，则喻以徼。言妙则知徼之为粗，言徼则知妙之为奥。
　　善人之宝，
　　唐明皇曰：善人知守道者昌，故常宝贵之以为用也。
　　王元泽曰：善人之所宝，圣人则体之矣。天下莫不贵者，道也。知道之可贵者，善人也。宝者，贵重之意。道之为宝者，精气神是也。夫精者身之本，保其精而不荡，则形全。专其气而不暴，则体充。守其神而不散，则真全。三者混而为一，此道所以为善人之宝也。
　　不善人之所保。
　　唐明皇曰：保，任也。不善之人，不能宝贵至道，及其息难，即欲以身保任，於道自求免尔。莫非道也，善人求之足以至於善，不善人之所保倚也。谓遭患逢急，能自悔卑下，则足以免於罪。
　　美言可以市尊，行可以加人。人之不善，何弃之有。
　　孙登曰：夫言之可以夺众货之价尊，行之可以加众人之上。夫道之出口，淡乎无味。圣人居无为之事，行不言之教，岂华辞以悦百姓之耳，饰行以曜万物之目哉。
　　陆佃曰：言风波也，行实丧也。然而美之尚可以市尊，行之尚可以加人。又况道者万物之奥乎。此古之人所以用斯道觉斯民也。而一民觉焉，则虽以至宝充满法界，以用施者，其功莫之胜也。故曰：美言可以市尊，行可以加人。人之不善，何弃之有。
　　故立天子，置三公，
　　顾欢曰：树君立辅，论道经邦，欲以率道天下，教化不善人也。
　　杜光庭曰：四海之大，万有之富，厥初生民，不可无主，故立天子以牧之。天子者，尊事上帝，父事於天，母事於地，谓之天子。一人不可以广治，置百官之长，有三公焉。《书》云：其惟三公，论道经邦。三公谓太师、太傅、太保。
　　温公曰：立君以司牧其民，置辅以师保其君。
　　虽有拱璧，以先驷马，不如坐进此道。
　　御注：君子之守修身而天下平。天子三公有璧马以招贤，而不务进道以修身，则舍己而徇人，失自治之道矣。不如坐进此道者，求诸己而已。道之所在，圣人尊之，故民从者如归市。
　　舒王曰：立天子，置三公，虽有合拱之璧，先乘驷马，足以迎贤者之来，而不如坐进此道而已。
　　王元泽曰：天子、三公，以化民为己任，有道则天下将自宾。璧马所以招贤，为政之大者也。虽得贤而已，不能进道，则民犹不服，故未若不求乎外而进道之要也。
　　此三家说璧马以招贤。
　　吕吉甫曰：故立天子，置三公，虽拱璧以先驷马，所以享於上者礼之恭，币之重者也。然不如坐进此道，以道之为天下贵，虽坐而进之，过於恭礼重币也。天子、三公，所以坐而论道者，不过此而已。
　　此说璧马所以享上。
　　古之所以贵此道者何。
　　顾欢曰：古之所以贵宝此道者，其意何耶，问其所由也。
　　不曰求以得，有罪已免邪，故为天下贵。
　　御注：求则得之，求在我者也。古之人所以求之阴阳度数而未得者，求在外故也。恶者迁善，愚者为哲，此有罪所以免欤。道之善救者如此，故为天下贵。《传》曰：天下莫不贵者道也。
　　吕吉甫曰：求以得，则所谓善人之宝。有罪以免，则所谓不善人之所保也。唯其如此，此所以为天下贵，而古之人所以不得不贵也。
　　此章言物皆出於道，道为天下贵，利而行之者善人也。故曰：求以得保而任之者，众人也。故曰：有罪以免，以道无所不用，故为天下贵。
　　为无为章第六十三
　　为无为，事无事，味无味。
　　御注：道之体无作故无为，无相故无事，无欲故无味。圣人应物之有，而体道之无，於斯三者，栗可见矣。
　　刘进喜曰：为无为，修道业也。事无事，见道相。味无味，达道理。
　　无为者道之常。无事者道之真。无味者道之淡。此三者皆道也。
　　大小多少，报怨以德。
　　御注：大小言形，多少言数，物量无穷，不可为倪。大而不多，小而不少，则怨恩之报，孰睹其辨。圣人所以同万有於一无，能成其大。
　　王元泽曰：以直报怨者事也。以德报怨者德也。事则吉凶与民同患，故种种诸法一不可废。若夫德则不见有物，安得怨乎。如上三事，体道者也。方其体道，故当如此。尔举怨而以德，则知无所不甩德。
　　曹道冲曰：报怨以德，仇雠便绝。报怨以怨，相报无尽。
　　图难於其易，为大於其细。
　　纂微曰；此重诫也。难易大细者，则上之大小多少也。夫是非美恶，怨怒恩德，皆生於微渐，无不始於易，而终成难，初於细，而后成大。今使图度其始易之时，则於终无难矣。营为初细之日，则於后无大矣。若乃谋难於已难，为大於已大，则怨怒深而祸乱积，将欲释难解纷，不亦难乎。
　　祸患之机，藏於细微，发於常人之所忽。及其着也，虽知者不能善其后。是以怨之作也，必於易细而图为之，则无怨矣。《书》曰：怨岂在明，不见是图。
　　天下难事，必作於易。天下大事，必作於细。
　　御注：千丈之堤，以蝼蚁之穴溃。百尺之室，以突隙之烟焚。白圭之行堤也塞其穴，是以无水难。丈人之慎火也涂其隙，是以无火患。天下之事，常起於甚微，而及其末，则
　　不可胜图。故圣人蚤从事焉。
　　疏曰：作，起也。此迭上文原祸难之所起。难事必起於易，欲令於易而图之。大事必起於细，欲令於细而去之。其类寔繁，不可具举。故以天下总之尔。
　　杜光庭曰：防祸於未兆，绝患於未萌，慎之至也。
　　是以圣人终不为大，故能成其大。
　　御注：为之於小，故能成其大。乱已成而后治之，不亦晚乎。
　　唐明皇曰：前明几人常为难大之事，故令图而去之。此明圣人不为难大之事，故能成其尊大。
　　夫轻诺，必寡信。
　　成玄英曰：此起喻也。诺，然许也。寡，少也。夫轻易许诺於人者，必少有信实也。
　　杜光庭曰：解杨无贰命，仲由无宿诺，古人美之。《记》曰；与其有诺责，宁有己怨。多易，必多难。
　　唐明皇曰：轻诺许人，必寡於信。动作多易，后必多难。
　　成玄英曰：此答喻也。夫轻易为罪，必招重大之殃。
　　罗什曰：轻而不修，报之必重也。
　　是以圣人犹难之，故终无难。
　　御注：祸固多藏於微，而发於人之所忽。圣人之应世，常慎微而不忽，故初无轻易之行，而终绝难图之患。凡一体无故也。
　　王弼曰：以圣人之才，犹尚难於细易。况非圣人之才，而欲忽於此乎。故曰：犹难之也，惟其难於细易，故终无难大之事。
　　刘仁会曰：虑而后动，终无悔吝。圣人犹尔，况非圣乎。
　　此章上三事体道也。故报怨以德，是图为於易细之时，终无难大之事。非体道，圣人孰能如是。
　　其安易持章第六十四
　　其安易持，
　　杜光庭曰：夫生性安静，嗜欲未萌，就而守之，执持为易。
　　其未兆易谋。
　　唐明皇曰，：言人正性安静之时，将欲执持，令不散乱次。虽欲起心，尚未有形兆谋度绝之，使令不起，并甚易尔。
　　王元泽曰：戒在事物之先。
　　其脆易破，其微易散。
　　唐明皇曰：欲心初染，尚自危脆，能绝之者，脆则易破。祸患初起，形兆尚微，将欲防之，微则易散尔。
　　吕吉甫曰：其脆易破，则不可使至於坚。其微易散，则不可使至於着。物皆然心为甚，通诸其心，则天下国家无难矣。
　　王元泽曰：救於已然之始，所谓治之於未乱也。
　　为之於未有，治之於未乱。
</div>
    <div class="pagination">
<a href="道德真经取善集_page16.html">上一页</a><span>...</span><a href="道德真经取善集_page12.html">12</a><a href="道德真经取善集_page13.html">13</a><a href="道德真经取善集_page14.html">14</a><a href="道德真经取善集_page15.html">15</a><a href="道德真经取善集_page16.html">16</a><span class="current-page">17</span><a href="道德真经取善集_page18.html">18</a><a href="道德真经取善集_page19.html">19</a><a href="道德真经取善集_page20.html">20</a><a href="道德真经取善集_page21.html">21</a><a href="道德真经取善集_page22.html">22</a><a href="道德真经取善集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
