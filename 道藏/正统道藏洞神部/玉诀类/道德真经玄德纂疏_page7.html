<!DOCTYPE html>
<html>
<head>
    <meta charset="UTF-8">
    <title>道德真经玄德纂疏 - 第 7 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经玄德纂疏 - 第 7 页/共 18 页</h1>
    <div class="content">　　第一明兵强欲盛，有道不为。
　　夫天道助顺，逆之则凶，人理须安，动之致祸。三皇之代，淳化而弃於干戈，五帝之时，揖让而捐於征战。自兹以降，枭心竞兴，故白起为军，诈坑赵卒，田单作将，大破燕城。不能顺人，与时消息，流恶万代，取安一身，岂知老君恶用凶器，独立自守，居左无言，着明戒以训人，令无施於凶器，生日大德！何用杀乎。
　　夫佳兵者，不祥之器。物或恶之，故有道者不处。
　　御注：佳，好也。兵者，谋略也。凡人修辞立诚，不能以道德藏器，而以兵谋韬略之为好。谋略之用，只在 於攻取杀伐，为不善之村器。凡物 尚或恶之，是以有道之人不处身於 此尔。○御疏：夫佳兵者，不祥之器，佳，好也。兵者，韬略属也。祥， 善也。器，村器也。君子进德修业， 必慎厥初，藏器於身，俟时而动，当 游心道德之囿，阅思坟诰之林，使光 昭令名，开济成务。而乃有以兵谋韬略为佳好者。夫谋略之设，以正 为奇，兵铃之书，先声后实，皆在乎 攻取杀伐，故为不善之村器尔。物 或恶之，故有道者不处。奋德於身，是为能事。既云不祥之器，所以凡物尚或恶之，况有道君子，焉肯处身於此？故云有道者不处。○河上公曰：夫佳兵者，不祥之器，祥，善也。兵者惊精神，浊和气，不善人之器也，不当修饰。物或恶之，兵动则有所害，故万物无有不恶之者也。故有道者不处，有道之人不处其国。○荣曰：精饰为佳，祥，善也。兵者动有亡国失人之患，故言不善。存者人之所爱，亡者物之所恶，亡为物之所恶，故有道之主不处好兵也。○ 成疏：夫佳兵者，不祥之器，佳，丽也。祥，善也。虽复霜戈耀日，宝剑辉天，此乃凶荒之具，非太平之器也。内解是三毒六根之兵，若磨锐诸根，而贪取爱境者，不善之行也。物或恶之，故有道者不处，一切人物，皆畏兵而恶贪，故有道行人，不处心於兵戈及贪欲。
　　第二显应物随时，二智优劣。
　　君子居则贵左，用兵则贵右。
　　御注：左，阳也。阳和则发生，故平居所贵。右，阴也，阴凝则肃杀，故用兵所贵。○御疏：左，阳也。右，阴也。阳好生，阴好杀。好生，故平居所贵。好杀，故用兵所贵。○河上公日：君子居则贵左，贵柔弱也。用兵则贵右，贵刚强也。此言兵道与君子道反，所贵者异。○严曰：君子者有土之君也，贵左者尚生长也。○荣曰：经天日文，止弋为武，其为用也，彼此实齐，礼乐所以并行，水火故宜难废。用须得理，动必以时，是以平居好生，以左为重，行兵主杀，以右为贵也。○成疏：有君人子物之德，为君子。左场也，主吉主生。右阴也，主凶主杀。言君子平居之世则贵左用文，荒乱之时则贵右用武，喻行人实智则贵长生，权智则有时而杀，故《度人经》云：千千截首，万万剪形也。
　　兵者，不祥之器，
　　御注：祥，善也。好兵者尚杀，故不为善之材器。○御疏：兵者，不祥之器，非君子之器。上文云佳兵者不祥之器，所以者明用兵则尚右而好杀，有道者故不处之。此云兵者不祥之器，对结上文，明非君子之器。君子以道德为材器，故无不利尔。○河上公曰：兵革者，不善之器也。○荣曰：兵者不祥之器，非君子之器，兵虽可用，多有损伤，是爪牙之所司，非元首之器用。○成疏：兵者不祥之器，非君子之器，不得已而用之，迭前来文，重显兵是不祥之器，非君子善人之器，必须夷凶拯难，不得已而用之，权智亦尔。致兵革之主，阴强为杀身之斧，故曰不祥之器也。
　　非君子之器。
　　御注：君子以道德为村器，不贵兵之谋也。○河上公曰：非君子所责重器也。
　　第三明权不丧实，应不离真。
　　不得已而用之，恬澹为上。
　　御注：戎狄内侵，故不得已。善胜不争，是恬澹为上。○御疏：夫文德者，理代之器。兵谋也，盖其辅助也。故云文则经纬天地，武则克定祸乱。虽天生五材，废一不可，而武功克定，节制宜存，是知用之有本末，行之有逆顺，皆在乎事，不得己然后应之，谓四夷来侵，王师薄伐，犹当示之以恩惠，缓之以道德。既同蚊纳之螫，故无凭怒之心，推此而言，是以恬澹为上也。○河上公曰：澹为上，不贪土地，利人财宝也。○荣曰：恬澹，静也，王者用师，有征无战，动不失静，故言恬澹。不好用兵，不以为美也。○ 成疏：恬澹，无为也，君子心亦无为，故虽用兵而不以为美也。喻修行人虽用权智而以实道为上，应不离真也。
　　胜而不美。而美之者，是乐杀人，夫乐杀人者，不可得志於天下。
　　御注：制胜於敌，必哀其人，故不以为美也。夫胜铃多杀，若以胜为美者，是乐多杀人也。乐多杀人，人必不附。欲求得志，不亦难乎。○御疏：胜而不美，而美之者是乐杀人，夫不能以德怀来，而用兵求战胜，故虽克胜，犹惭德薄，不以为美。夫胜必多杀，故以胜为美者，是好乐杀人。夫乐杀人者，不可得志於天下。夫天地好生，物皆含养。人者当顺天地之德，以全济为务焉，不可苟骋诈力以快贪残。贪残之人，人必不附，欲求得志，不亦难乎。故好乐杀人，即不可得志於天下矣。○河上公曰：胜而不美，虽得胜不以为利美。而美之者是乐杀人，美得胜者，是为喜乐杀人者也。夫乐杀人者，不可得志於天下，为人君而乐杀人者，此不可使得志於天下矣。为人主必专制人命，不妄行刑诛也。○荣曰：君者人之父母，美兵好杀，非谓养人。○成疏：若美必乐之，是乐杀人，若以佳兵为美，即是爱乐干戈。乐杀之，夫天下共疾，条阋既多，不可得意。
　　第四泛举军法，以明实智之胜。
　　吉事尚左，凶事尚右。偏将军处左，上将军处右。
　　御注：偏将军卑，处左者，不专杀也。上将军之尊，处右者，主兵谋也。○御疏：吉事尚左，凶事尚右，左阳而生则吉，故吉事尚左。右阴而杀则凶，故凶事尚右。《礼记·檀弓》曰：夫子与门人立，拱而尚右。二三子亦尚右。夫子曰：二三子之嗜学也，我则有姊之丧故也。二三子复尚左。偏将军处左，上将军处右，言以丧礼处之，上将军则专杀，故处右。偏将军为副，不专命，故处左。今左尊而右卑，上将却居右者，言用兵之道，同於丧礼尚右，今上将居右，是以丧礼处置之尔。○河上公曰：吉事尚左，吉生位也。凶事尚右，阴道杀人。偏将军处左，偏将军卑而居阳者，以其不专杀。上将军处右，上将军尊，故居右，其主杀。○荣曰：吉事尚左，凶事尚右，阳道贵生，所以吉。阴道贵杀，故云凶也。是以偏将军居左，上将军居右，偏将副军不当杀，故居左。上将阃外以行诛，故居右。○成疏：言以丧礼处之，左是吉位，右是丧位，今偏小之将居於左边，上大将军处其右者，欲明虽复专命，即以死丧之礼而安处之。
　　言以丧礼处之。
　　御注：丧礼尚右，今上将军居右者，是以丧礼处置之矣。○河上公曰：上将军於右，丧礼尚右，死人贵阴也。
　　杀人众多，以悲哀泣之。
　　御注：以生灵之贵，而交战杀之，有恻仁心，故以悲哀伤泣之尔。○御疏：夫战而求胜，必杀人众多。胜而不美，故悲哀伤泣。夫人惟邦本，固则邦宁，今交战杀之，故仁心恻隐为哀泣，不亦宜乎。○河上公曰：伤己德薄，不能以道化人，而害无辜之民。○荣曰：兵之所用，义在救人，哀其失道，悲其过害，古者以慈用兵，贵之以德，贱之以器，克敌之后，将军素服主丧，行礼受吊。○成疏：兵戈行处，屠害必多，故上将悲哀，愍其伤害，既非用道，恐滥无辜。
　　战胜，以丧礼处之。
　　御注：勇士雄，入战而获胜，胜则受爵，居於右位，尚右非吉，是以丧礼处之。但以为不祥之器，亦何必缟素为资也。○御疏：夫战而获胜，胜则受爵。武功居右，是非吉位，故云丧礼处之。但以战为不祥之器尔，亦何必服缞扶杖，然后称之为丧礼乎。诸注此义，皆云古有斯礼，寻阅坟典，既无所据，今所未安，故不录也。又引秦伯向师而哭者，此乃哀败，非战胜也。○河上公曰：古者战胜，将军居丧主礼之位，素服而哭之，明君子贵德而贱兵，不得已诛不祥也，不乐之心，比於丧也。知后世用兵不已，故悲痛之也。○成疏：君子善人，贵能用道，事不获已，方动兵戈，虽战胜前敌，不以为善，故素服而哭，仍以丧礼葬之。既其武不及文，足明权不及实，治国则不得已而用武，应化则不得已而行权，以此校量，故知权劣实胜。
　　道德真经玄德纂疏卷之八竟
　　道德真经玄德纂疏卷之九
　　唐玄宗御注并疏　河上公严君平李荣注　西华法师成玄英疏　蒙阳强思齐纂
　　道常无名章第三十二
　　道常章所以次前者，前章明佳兵不祥，故有道不处，此章明侯王守道，则万物自宾。就此章中，自分为四，第一标无名将以明道，第二举守道而能降瑞，第三始制下广其制用，第四簪道下将以结成。
　　第一标无名将以明道。
　　夫玄玄至道，宝官真宗，希夷莫测其源，恬澹自居其性，短长一揆，朝菌与桩木齐龄，愚智同核，梼杌共离朱双泯。从本降边，一相言分，摄体归真，三生总净，名称斯绝，尘色一空，化白鹿於仁安，下紫饼於胤祖，其用斯现，其名常无，王侯守之，仙掌均於甘露，列士归向，泠耳洽於乘风，大混无名，良有以也。
　　道常无名，朴虽小，天下不敢臣。
　　御注：道以应用为常，常能应物，其应非一，故於常无名。○御疏：应用不穷，唯感所适，道之常也。常在应用，其应非一，故於常无名，故云道常无名。○河上公曰：大道能阴能阳能弛#1能张，能大能小，能存能亡，故无常名。朴，妙本也。语其通生则谓之道一，论其精一则谓之朴。妙本精一，故寂然而应用。匠成通生一切，则至大也。故无敢以道为臣者。○荣曰：有名之物，普悉无常，今谓归常道。朴，本也，臣，贱也，常道妙本，非大非小，非大能大，虽大不可贵，非小能小，虽小不可贱也。
　　侯王若能守，万物将自宾也。
　　御注：侯王若能守道精一，无为而化，则万物将自宾服矣。○御疏：言侯王若能抱守妙本精一，无为无事，则八埏仰化，四海归仁，沐德饮和，将自宾服矣。
　　第二举守道而能降瑞。
　　天地相合，以降甘露，人莫之令而自均。
　　御疏：侯王守道，以致和平，则无祆沙灾害，地平天成，二气交泰，以相和合，降洒甘露，善瑞侯王也。○河上公曰：成同云：天地相合者，谓人君守道德，合天地，和气流洽，嘉瑞自臻，人无命令，化自均平。甘露者，和气之液也。
　　第三始制下广其制用。
　　始制有名，名亦既有，
　　御注：人君以道政平，始能制御有名之物，故有名之物，亦尽为侯王所有矣。既，尽也。○御疏：制，御也。有名者，天下有名之物也。既，尽也。言侯王抱守精一，则天降善瑞，惠化无心，均平若一。如此始能制御有名之物，物归有道，故有名之物亦尽为侯王所有矣。○河上公曰：始，道也，有名，万物也。道无名能制於有名，无形能制於有形。
　　夫将知止。知止不殆。
　　御注：若侯王能制有名之物，则夫有名之物，亦将知依止於侯王，知依止有道之君，所以无危殆之事。○御疏：殆，危殆也。侯王若以道而化，万物自宾服，则夫有名之物，亦依止於侯王。能依止有道之君，所以无危贻之事矣。故云知止所以不殆。○河上公曰：有名之法，尽有情欲，叛道离德，故身致毁辱，经云知止所以不殆。○成疏：筌蹄既忘，妙理斯得，止名会实，故无危殆。○荣曰：子依母铃无伤害，人依道故无危殆也。
　　第四譬道下将以结成。
　　譬道在天下，犹川谷之与江海。
　　御注：天降甘露以瑞，有道之君在宥天下，天则应之，犹川谷与江海通流耳。○御疏：此结侯王守道，则天必应之，故云譬有道之君在理天下，陶以仁德，则自致太平。和气感天，天瑞必应，犹川谷之水，而与江海通流耳。王弼曰：此举谕言道不居一天下，今将在天下法。譬之犹川谷之与江海，川谷为末，以喻於有名，江海是本，以喻於无名。川谷从何而来，从江海而来，今日欲归何处，还复归於江海。有名从何而来，从无名而来，今日摄化众生，欲归何处，还归於无名。河海若无川谷，则无以满，川谷若无江海，则无以流。无名若无有名，则无以显。有名若无无名，则无以出。江海犹川谷，故所以满。无名由有名，故以显也。
　　知人者智章第三十三
　　知人章所以次前者，前者明君王守道则万物自宾，此章明所宾服有道之君。此一章内，物有三句具一意，连次而来，遂分为四。第一明自知，自知则明了，第二明自胜，自胜则全强，第三明知足强行，明安贫而乐道，第四结其死而不知，善其不违天理。
　　第一明自知，自知则明了。
　　夫明镜以净莹形，幽谷以虚纳物，大冶陶铸，先忌於镇邹，造化分形，必不言於人耳。则知用智迷道，失所者亡，故七圣驰车，问襄城而不得，一子凝观，坐河阳而冥然。尧舜以禅让大全，燕秦以争权失国。是知息智自胜，道洽於谁耶。
　　知人者智，自知者明。
　　御注：知者役用以知物，明者融照以鉴微，智则无所不知，明则无所不照。○御疏：知，识察也。夫心与境合，是以生知。生知之心识察前事，是名知法。○成曰：谓照达前境，鉴人机性，大小深浅，无不悉知。为智自知己身宿命善恶，三代报应，无不明也。○河上公曰：能知人好恶，是智。人能自知贤与不肖，是为反听无声，内视无形，故为明也。○荣曰：闻而知之谓之圣，见而知之谓之智，然则外难知者人也，内难知者己也。鉴人而知善恶者，智也。照己而知得失者，明也。知善就君子，如染芳兰，知恶远小人，如去鲍肆。智得尽之以忠贞，知失除之以悔怀，此乃明智也。若乃清重玄之路，照虚寂之门，知人者识万境之皆空，自知者体一身之非有，一身非有，内岂食於名利。万境皆空，外何染於声色。内外清静，故曰明哉。物我皆通，故日智也。按《南华经》曰：黄帝游乎赤水之北，登乎昆仑之丘，而南望还归，遗其玄珠，使智索之而不得，使离朱索之而不得，使契诟索之而不得，乃使象罔。象罔得之，黄帝曰：异哉，象罔乃可得之乎。若用人间之巧智辨是与非，欲求道原，未闻斯旨。惟当灭智，可契真诠。故经云：非以明民，将与愚之，即其义也。
　　第二明自胜，自胜则全强。
　　胜人者有力，自胜者强。
　　御注：能制胜人者，适可谓有力。能自胜其心使柔弱者，方可以全其强矣。○御疏：胜人者，谓以权智制胜於人，如此之人，适可谓之有力尔。自胜者，谓自能制胜其心，使心柔弱，柔弱之道，物不能加，故可全其强尔。故下经云：守柔日强。又曰：柔胜刚，弱胜强，故云自胜者强。○河上公曰：才干胜人，不过有力。有力之人，叉有其敌。有其敌者，则强弱未定。今以性制情，谓之自胜。自胜之人，无敌於外。无敌於外者，可谓强矣。○荣曰：夫用力者，力大则胜人。用德者，德高则伏物。进道修业，自强不息，不溺於非，斯自胜也。修道者忘怀，则外物无害，故日胜人。虚心而弱骨日强，故言自胜。
　　第三明知足强行，明安贫而乐道。
　　知足者富，强行者有志。
　　御注：知止足者无贪求，可为富矣。强力行者不懈怠，可谓有志节矣。○御疏：知足在心，心若知足，则无贪求，虽草食瓢饮，傲然自足，可谓富矣。强勉力行，曾不懈怠，自知自胜，终久不渝，可谓有志节矣。○河上公曰：强由动也，人能勤力行道，道亦有意於人。○荣曰：知分之人，虽一瓢而为富，贪利之者，积百万而为贫。饰躬励己为强行，信道弥笃为有志，按《南华经》云：曾子居卫缢抱无表，颜色肿脍，手足胼胝，三日不举火，十年不制衣，正冠而缨绝，捉拎而肘见，纳屦而踵次，曳展而歌商，颂声满天地，若出金石者，天子不得臣，诸侯不得友，故养志者忘形，养形者忘利，盖谓知足也。
　　第四结其死而不忘，善其不违天理。
　　不失其所者久，死而不亡者寿。
　　御注：知足强力，不失其所恒，则是久於其道。又注：死者分理之终，亡者夭枉之数，寿者一期之尽。夫知人胜人，必招殃咎，知足强力，乃得天常。得天常者，死而不亡。一期之尽，可谓寿矣。○御疏：知足强力等行，人所常行，若不失其所恒，即是久能行道者矣。又解云：同不失所者，则可以长久。又疏：死者，分理之终。亡者，夭枉之数。寿者，一期之尽。言委顺得常，不失天和，颓然任化，而去者得一期之尽，可谓寿矣。若不鞭其后，生理不全，虽单豹有婴儿之色，张毅有丰高之贵，不终天理，焉得为之寿乎？故《庄子》曰：天下莫寿於殇子，而彭祖为夭。○河上公曰：人能自节养，不失其所，爱天之精气，则可以长久。
　　大道泛兮章第三十四
　　大道章所以次前者，前章明宾服有道之君，由能自知自胜，此章明能成光大之业，皆为法道忘功。就此门中，分为三别，第一标大道泛兮，示左右略无封吵，第二功成不有，明小大难与为名，第三举圣人不贵其身，以全光大之业。
　　第一标大道泛兮，示左右略无封畛。
　　夫四大居尊，一人为首，明者为之视，智者为之谋，端坐紫宫，无为自得，况大道广泛，具物资生，河上真人腾青云於百丈，淮山仙客，嚼丹桂於三秋，昊主谒葛玄於水中，汉武接上元於云路，则知可左可右，其斯之谓欤。
　　大道泛兮，其可左右。
　　御注：大道泛兮，无系而能应物，左右无所偏名。○御疏：泛兮者，无系之貌也。言道之为物，非阴非阳，非柔非刚，泛然无系，能应众象，可左可右，无所偏名。故《庄子》曰：夫道未始有封。○河上公曰：泛是无滞言道，泛泛若浮，若有若无，视之不见，说之殊离，罄无不宜，在人所用，故用周内外，左右咸得，故云其可左右，不可左右也。
　　万物侍之以生而不辞。
　　御疏：言天地万物皆恃赖大道通生之功，以全其生理，而大道生化，妙本无心，虽则物恃以生，而道不辞以为劳倦。又解云：物不辞谢於道尔。○河上公曰：恃，待也，辞，惮也。物实资待至道而得生成，道能生成而不辞惮也。
　　第二功成不有，明小大难与为名。
　　功成而不名有。
　　御注：言万物恃赖冲用之道而生化，而道不辞惮以为劳，功用备成，不名己有。○御疏：功者生成之功也，言大道生物之功备成，而不以其物为己之有。又解：道之生物虽则功成，其功虽成，曾不名有，言忘功也。○成疏：生化群品，至功潜被，而归功於物，故不有功名。爱养万物而不为主，常无欲可名於小。御注：爱养群材，而不宰於物，於物无欲，则可名於小，言不可名小也。○御疏：此声解义也。云可名小者，是不可名小尔。夫道生#2万物，爱养熟成而不为主宰，衣被万物，常无欲心，岂是道之狭小耶。故云可名於小者，言不可名於小。○成疏：衣被者，覆育也。虽覆育万物而匿德藏名，泊然无形，故不为主，似若微小，以是声义，言不小也。
　　万物归之而不为主，可名於大。
　　御注：爱养之，故万物归之，有万物不同，而不为主，则可名为大。言不可名大，非小非大，故以难名矣。○御疏：万物归之者，归道生成之功也。言万物归道，道不为主，有此万物弃而不收，岂是道不广大。故云可名於大尔。既云可左可右，所以非小非大。非小非大，固难与为名。注云：有万物不同者，《庄子》文也。○成疏：道能生长为物所归，譬彼大海，方兹虚谷，虽物所归，不为物主，既不为物主，可名大耶。言不可名大。
　　第三举圣人不贵其身，以全光大之业。
　　是以圣人终不为大，故能成其大。
　　御注：是以圣人法道忘功，终不自为光大，故能成其光大之业。○御疏：言理天下之圣人，布德施惠，淳风偃化，物遂生成，法道忘功，不自为尊大，故能成其光大之业也。○成疏：明体道圣人，忘我存物，静退谦柔，终不为大，只为先物后己，忘功忘大，故为众圣之长，独居三界之尊，而成其大也。
　　道德真经玄德慕疏卷之九竟
　　#1弛：原作『施』，据文义改。
　　#2生：原无生字，据文义补。
　　宗御注并疏　河上公严君平李荣注　西华法师成玄英疏　蒙阳强思齐纂
　　执大象章第三十五
　　大象章所以次前者，前章无方之用，利物忘功，故次此章，显忘功之人，为物之所归往，就此章内，文有三重，第一明物之归依，皆获利益，第二举乐饵为譬，表理教虚玄，第三示非色非声，而妙用无尽。
　　第一明物之归依，皆获利益。
　　夫五岳分形，泰山为长，三才肇位，圣主居尊，举纲则众目自至，握枢则群方。是执大象也，天下归焉，虚忘之德既弘，坐进之言可大，岂比阳春白雪，郢曲奏而成虚，芳饵红鳞，过客止而无实，则知玄言味澹，俗士抱之而无知，金格理清，愚夫求之而罕得，非执大象者，孰能体之乎。
　　执大象，天下往。
　　御注：大象，道也。帝王执持大道，以理天下，万物归往矣。○御疏：执，持也。大象，道也。此言人君执持大道，以理天下，无为无事，物遂其生，候日观风，皆归有道，故云天下往。○河上公曰：执，守也。象，道也。圣人守大道，则天下万民移心归往之。治身则天降神明，往来於己也。○荣曰：大象无形，无形者虚无之大道。执，专也，持也，能持身於玄德之境，专心於幽寂之门，有道则物归，故言天下往也。○成疏：执，持也，此不执而执，执无所执。大象，犹大道之法象也，即前章忘成大之圣人，持无形之象，常善救物，故为天下之所归往也。《庄子》云：王驰立不教，坐不议，虚而往，实而归，宣尼将引天下归之是也。
　　往而不害，安平泰。
　　御注：物往而不伤害，则安於泰平矣。○御疏：言天下四方之人，慕化而往，帝王以道绥抚，而不伤害之，则安於太平者矣。平者，言政教之和平也。大者，言功业之光大也。○河上公曰：万民归往而不伤害，则国安家宁而太平矣。治身不害神明，则身体安而大寿也。○荣曰：油云布而万物润，膏雨降而百草滋，但以被微物而有益，是知归大道而无害，无害之理，其政云何，身神不动日安，死生泯然日平，彼此玄通日泰也。○○成疏：太，大也。言苍生往至圣所，皆获利益而无损害，所获之利，即是安和等大乘之法。不害则明其技苦，安平则语其与乐。
　　第二举乐饵为譬，表理教虚玄。
　　乐与饵，过客止。
　　御注：乐以声聚，饵以味聚，过客少留，非久长也。○御疏：乐，音乐也。饵，饮食也。此举喻也。言人君执大象，而天下之人则归往，亦如人家有音乐饮食，则行过之客，皆为之留止尔。○河上公曰：饵，美也。过客一也，人能乐美於道，则一留止。一者去盈而处虚，忽忽如过客。○荣曰：五音之声，乐也。八珍之味，饵也。百年寄身，过客也。止，留也，依也。归往於道，可以平泰，物情不悟，少能依止，乃留心於丝竹，以此畅情，依身於兰桂，用兹适己，不能执象，欲泰难乎。○成疏：乐，丝竹官商也，饵，饮食滋味也。乐有声可悦，饵有味可玩，故暂过之客，逢必止住耽爱也。
　　道之出口，澹乎其无味。
　　御注：人君以道德清净为教，初出於口，澹乎其无味，不似俗中言教，有亲誉畏侮等也。○御疏：道之出口者，言人君约道德清净之法，以为不言无为之教者，初出於口，澹然无味，岂如俗中有亲誉畏侮等，以为滋味乎。○河上公曰：道出入於口澹澹，非如五味有酸咸甘苦辛也。○荣曰：繁华者物情之所悦，虚寂者人性不能安，情悦谓之为美，不安谓之为澹也。○成疏：至道虚寂，其体希夷，所以出口澹然无味，非如乐饵可骯可悦，故音乐有声，行者为之止住，道言无味，学者罕见惠能。嗟乎世人迷妄之甚，但能淫听有声之声，诅能咀嚼无味之味耶。深叹愚徒，故有斯譬。
　　第三示非色非声，而妙用无尽。
　　视之不足见，听之不足闻，用之不可既。
　　御注：以道镇静，初无言教，故视不足见，听不足闻，而淳风大行，万物和泰，岁计有余，故用不可既。既，尽也。○御疏：既，尽也。道化无为，澹然平正，既不为察察之苛急，亦无滋彰之法令，故视不足见，听不足闻，而岁计有余，淳风和畅，动植咸遂，具物光亨，故用不可尽也。○河上公曰：视之不足见，足，得也。道无形，非若有五色，青赤白黑黄可得见也。听之不足闻，道非若五音，有宫商角征羽可得听闻也。用之不可既，用道治国，则国富民昌，治身则寿命延长，无有既尽时也。○荣曰：既，尽也。自可见者，色炫之於青黄，耳所闻者，声惑之於宫征，心所贪者，利昏之於珍宝。宝虽为利用有尽也。声虽可悦，聋不远也。色虽可爱，盲在近也。故知止乐饵者，有斯息也。然恬澹无为之道，视虽不能见，政之者洞视无不明，听虽不能闻，契之者洞听而更聪。心虽不能计，会之者运用而不尽。道俗之好如彼，利害之徒如此也。○成疏：视不足见，至道窈冥，妙绝形色，非如肴馔等法，故不可以眼识求。听不足闻，大音希声，体非商角，岂如钟鼓可以耳闻，圣道出言，其义例尔。用不可既，既，尽也。至道之言，澹然虚远，非声非色，绝视绝听，若镜之心，物来斯照，如谷之响，感而遂通，是以知无用之用，其用难尽。
　　将欲翕之章第三十六
　　将欲翕之章所以次前者，前章正明忘功大圣为物归依，故次此章。即显忘功之人，权道方便。夫圣应多途，逗机非一，或随缘而敷小教，或起感而阐大乘，故有真应两身，权实二智，用权以宠下士，持实以度上机，就权实之中，非无优劣；今之此章略申斯义。就此一章，义开三别，第一明权道利物，增治法门，第二校量二智，明权不及实，第三举发明权道不可示人。
</div>
    <div class="pagination">
<a href="道德真经玄德纂疏_page6.html">上一页</a><span>...</span><a href="道德真经玄德纂疏_page2.html">2</a><a href="道德真经玄德纂疏_page3.html">3</a><a href="道德真经玄德纂疏_page4.html">4</a><a href="道德真经玄德纂疏_page5.html">5</a><a href="道德真经玄德纂疏_page6.html">6</a><span class="current-page">7</span><a href="道德真经玄德纂疏_page8.html">8</a><a href="道德真经玄德纂疏_page9.html">9</a><a href="道德真经玄德纂疏_page10.html">10</a><a href="道德真经玄德纂疏_page11.html">11</a><a href="道德真经玄德纂疏_page12.html">12</a><span>...</span><a href="道德真经玄德纂疏_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
