<!DOCTYPE html>
<html>
<head>
    <meta charset="UTF-8">
    <title>道德真经取善集 - 第 6 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经取善集 - 第 6 页/共 22 页</h1>
    <div class="content">　　惚兮恍，其中有象。恍兮惚，其中有物。
　　御注：见乃谓之象，形乃谓之物。恍惚之中，象物斯具，犹如太空变为雷风，犹如大块化为水火，以成变化，以行鬼神，是谓道妙。
　　杳兮冥，其中有精。
　　御注：杳者，幽之极。冥者，明之藏。杳冥之中，至阴之原，而天一所兆，精实生焉。
　　其精甚真，其中有信。
　　王元泽曰：精者，形生之始。精无不真，而更云甚真者，由物有失理丧，精况於人伪故也。杳冥之精，万物作类，而物之生者，各正性命度数法象，一有仪则，可以前知无或差舛，此之谓信。庄子曰：未形有分。精者，天德之至。真则不伪，信则不差。
　　自古及今，其名不去。
　　河上公曰：自，从也。从古至今，道常在不去。
　　王元泽曰：常道常名，未尝变易。
　　马巨济曰：万物变化，名号随易。
　　昔曰为是，今曰为非，在古今以独存者，道而已。
　　以阅众甫。
　　王弼曰：众甫，物之始也。以无名阅万物始也。
　　阅，披阅也。甫，本始也。言道常住，故能遍阅万物之本始。阅如阅人多矣之阅。
　　吾何以知众甫之然哉，以此。
　　苏子由曰：圣人所以知万物之所以一者，精也。式者，法也。一者多之宗。圣人以少得天下，以多惑。圣人抱一而不离於精，天下弃多而归一，故为天下法式。
　　不自见，故明；
　　御注：不蔽于一己之见，则无所不烛，故明。
　　虞舜明四目以广其所视，可谓不自见也。至於明於庶物，察於人伦，兹非明乎。成王疏通开达，无遏尔躬，可谓不自见也。至於介尔昭明，而昭明有融，兹非明乎。
　　不自是，故彰；
　　御注：不私于一己之是，而惟是之从，则功大名显，而天下服，故彰。
　　吕吉甫曰：因天下之所是而是之，而我不自是也，则所是莫之能尽。故曰：不自是，故彰。
　　不自伐，故有功；
　　御注：《书》曰：汝惟不伐，天下莫与汝争功。
　　舒王曰：不自伐则善不丧，故有功。
　　不自矜，故长。
　　御注：《书》曰：汝惟不矜，天下莫与汝争能。
　　吕吉甫曰：任万物以能，而我不自矜也。故长。
　　夫惟不争，故天下莫能与之争。
　　御注：人皆取先，己独处后，曰受天下之垢。若是者，常处於不争之地，孰能与之争乎。
　　苏子由曰：忘我则不争。不自是，不自见，不自伐，不自矜，皆不争之余也。故以不争终之。
　　古之所谓曲则全者，岂虚言哉。
　　河上公曰：古者曲从则全身，此言非虚。
　　诚全而归之。
　　御注：圣人其动若水，以交物而不亏。其全其应若绳，以顺理而不失其直。知洼之为盈，无亢满之累。知弊之为新，无夸耀之迹。若性之自为而不知为之者，致曲而已。故全而归之，可以保身，可以尽年，而不知其尽也。是谓全德之人，岂虚言哉。
　　锺会曰：诚能守曲，全必归之。
　　此章之义，养生之旨也。其要在乎忘我。惟忘我，故委曲以应变，而不自恃一己之见。枉己而伸人，而不私一己之道。知洼之为盈，无自伐之心。知弊之为新，无自矜之行。若性之自为而不知为之者，致曲以全，其形生而已。故终始以曲，则全言之。
　　希言自然章第二十三
　　希言自然。
　　顾欢曰：希，少也。人能爱气少言，则行合自然。
　　纂微曰：夫至人有问，即应接物，即言动静以时，故合於自然。
　　陆佃曰：夫物莫能使之然，亦莫能使之不然者，谓之自然。
　　飘风不终朝，骤雨不终日。
　　王元泽曰：风雨者，阴阳交感所为。飘骤者，交感之过，所以不能久也。
　　飘风，疾风也。骤雨，暴雨也。从旦至哺为终朝，自早及暮为终日。飘风骤雨，气之暴戾，非出於常然也。故虽天地为之尚，不能有终朝终日之久。人之言不出於自然，则多言数穷宜矣。
　　孰为此者，天地。天地尚不能久，而况於人乎。
　　御注：天地之造万物，风以散之委众形之自化，而雨以润之任万物之自滋，故不益生，不劝成，而万物自遂于天地之间。所以长且久也。飘骤则阴阳有缪戾之患，必或使之，而物被其害，故不能久。
　　风雨者，阴阳交感所为。飘骤者，交感之过。天地之大犹不能久，况人处天地之间，眇乎小哉。为於多言速灭可知。
　　故从事於道者。
　　王弼曰；从事谓举动从事於道者也。道以无形无为，成济万物。从事於道者，以无为为君，不言为教，绵绵若存，而物得其真，与道同体，故曰同於道。
　　道者，同於道。
　　河上公曰：道者，谓好道之人。同於道，所谓与道同。
　　德者，同於德。
　　河上公日：德者，谓有德之人。同於德，所谓与德同。
　　失者，同於失。
　　蔡子晃曰：有为躁竞，执教生迷，名为失。既为同失，不能虚心冥会，而言道失者，独失道也。
　　自然之谓道。从事於道者，悟道忘言，所谓与道同。得道之谓德。德者希言，所谓与德同。失道之谓失。失者多言，所谓与失同。
　　同於道者，道亦得之。同於德者，德亦得之。同於失者，失亦得之。
　　河上公曰：与道同者，道亦乐得之。与德同者，德亦乐得之。与失同者，失亦乐得之。
　　信不足，有不信。
　　锺会曰：我信不足於道，道亦不信应我，所以两相失。只是同於道者，道得之。信於道者，道信之。同於失者，道失之。信不足，有不信也。
　　此章以希言为主。希言则以道而言也。道偶而应，故合自然。故下文云同於道者，道亦得之。同於失者，失亦得之。观其失得之本，皆言之希与多尔。多言之人，外则招愆，内则耗气，人欲长久，希言内守。
　　跂者不立章第二十四
　　跂者不立，跨者不行。
　　御注：跂而欲立，跨而欲行，违性之常，而冀形之适，难矣。以德为循，则有足者皆至。
　　跂者急於有立，跨者急於有行，皆非行立之常也，则不能久。故虽立不立，虽行不行。立身行道之人，不可欲速，顺其常然，则身立而道行。自见者不明，
　　舒王日：自见者不明。则前所谓不自见者，乃能无所不见。
　　自是者不彰，
　　河上公曰：自以为是，而非人者，众共蔽之，使不彰显也。
　　自伐者无功，
　　顾欢曰：兴功济物，而自取其名，名既属己，则功不在物。
　　自矜者不长。
　　郭象曰：矜夸自恃，不解忘功，众所不与，故不长也。其於道也，曰：余食赘行。
　　御注：自见则智不足以周物，故不明。自是则仁不足以同众，故不彰。有其善丧厥善，故无功。矜其能丧厥功，故不长。道之所在，以深为根，以约为纪，泰色淫志，岂道也哉。故於食为余，於行为赘。
　　道固无我，无我则不争。夫自是、自伐、自矜者，亦非其常也。故其於道也，为余食赘行而已。食饱则已，有余则病。形完则已，有赘则累。
　　物或恶之，故有道者不处。
　　御注：侈於性则盈，天之所亏，地之所变，人之所恶也。故有道者不处。此章言立身行道，不适其常，而急於行立，故终不能行立。其自见等行，亦非其常也。故於道为余食赘行而已。物或恶之，故有道者不居。
　　有物混成章第二十五
　　有物混成，先天地生。
　　御注：气形质具而未相离曰浑沦。合於浑沦则其成不亏。《易》所谓太极者是也。天地亦待是而后生，故云先天地生。然有生也，而非不生之妙，故谓之物。
　　罗什曰：妙理常存，名为有物。万道不能分，故曰混成。
　　寂兮寥兮，
　　河上公曰：寂者，无音声。寥者，空无形。
　　舒王曰：寂者，止也。寥者，远也。寂无遗响，太空寥廓。
　　独立而不改，
　　温公曰：无与之匹，故曰独立。变化终不失其常，故曰不改。
　　锺会曰：廓然无偶，故云独立。古今常一，是曰不改。
　　道之真体，卓然独立，不与物偶，历万世而无弊，亘古今而常存。
　　周行而不殆，
　　御注：利用出入往来不穷，言道之用。
　　锺会曰：道无不在，名曰周行。所在皆通，故无危殆。
　　道之妙用，无乎不在，靡不周徧，未始有极。《易》曰：变动不居，周流六虚。
　　可以为天下母。
　　御注：万物恃之以生。
　　车惠弼曰：同化阴阳，安立天地，亭毒群品，子育含灵，生之畜之，可以为母。
　　吾不知其名，字之曰道。
　　河上公曰：我不见道之形容，不知当何以名，见万物皆从道生，故字之曰道。
　　强为之名曰大。
　　唐明皇曰：吾见有物生成，隐无名氏，故以通生表其德，字之曰道，以包含无。其体强，名曰大。
　　吕吉甫曰：道之为物，用之则弥满才太虚，而废之莫知其所，则大岂足以名之哉。强为之名而已。
</div>
    <div class="pagination">
<a href="道德真经取善集_page5.html">上一页</a><a href="道德真经取善集.html">1</a><a href="道德真经取善集_page2.html">2</a><a href="道德真经取善集_page3.html">3</a><a href="道德真经取善集_page4.html">4</a><a href="道德真经取善集_page5.html">5</a><span class="current-page">6</span><a href="道德真经取善集_page7.html">7</a><a href="道德真经取善集_page8.html">8</a><a href="道德真经取善集_page9.html">9</a><a href="道德真经取善集_page10.html">10</a><a href="道德真经取善集_page11.html">11</a><span>...</span><a href="道德真经取善集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
