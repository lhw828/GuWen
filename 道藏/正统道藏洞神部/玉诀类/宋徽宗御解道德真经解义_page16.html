<!DOCTYPE html>
<html>
<head>
    <meta charset="UTF-8">
    <title>宋徽宗御解道德真经解义 - 第 16 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋徽宗御解道德真经解义 - 第 16 页/共 16 页</h1>
    <div class="content">　　御注曰：人心排下而进上，虐荣独而畏高明。
　　臣义曰：凌其不足而损之，求为己之益，畏其有余而奉之，求为己之悦。
　　孰能损有余而奉不足於天下者，其唯道乎？
　　御注曰：不虐荣独，而罄者与之。不畏高明，而饶者损之，非有道者不
　　臣义曰：罄者与之，使无不足之累。饶者损之，使无过满之灾，唯道为能
　　是以圣人为而不恃，功成不居，其不欲见贤耶。
　　御注曰：不恃其为，故无自伐之心。不居其功，故无自满之志。人皆饰智，己独若愚，人皆求胜，己独曲全，惟不欲见贤也，故常无损，得天之道。
　　臣义曰：圣人体道在天下，故能以有余奉天下，非以有余为恃也。为而不自恃，功成而不处者，不欲自伐自满以见其贤尔。贤以业言也，有余者，己之道，以己之先觉觉后觉，以己之先知觉后知，其下至於轻税薄赋，散利於天下，而不收於上，皆所谓以有余奉天下。唯不见贤，故下不知帝力。此圣人与天同德也，故曰得天之道。
　　天下柔弱章第七十八
　　天下莫柔弱於水，而攻坚强者，莫之能先，以其无以易之也。
　　御注曰：《易》以井喻性，言其不改。老氏谓水几于道，以其无以易之也。有以易之，则徇人而失己，乌能胜物？惟无以易之，故万变而常一，物无得而胜之者。
　　臣义曰：水之性，随器任形，曲直方圆，与之为变，至柔至弱，然攻彼坚强，莫之能胜者，以其性不易於变，其体常冥於一，此柔弱所以能擅其胜也。
　　柔之胜刚，弱之胜强，天下莫不知，而莫之能行。
　　御注曰：知及之，仁不能守之。
　　臣义曰：观水之攻坚强，则莫不知柔弱之为胜，是知之所及也。然莫之能行者，有已以好胜，而仁不能守也。
　　是以圣人言：受国之垢，是谓社稷主。受国之不祥，是谓天下王。
　　御注曰：川泽纳污，山薮藏疾，国君含垢，体道之虚，而所受弥广，则为物之归，而所制弥远。经曰：知其荣，守其辱，为天下谷。
　　臣义曰：水几於道，故圣人体水以为德，柔弱善下，藏垢纳污，无所不容，而无善恶、小大、洁污、远迩之间，故可以主社稷，王天下。
　　正言若反。
　　御注曰：言岂一端而已，反于物而合于道，是谓天下之至正。
　　臣义曰：言其受垢不祥，谓之社稷主、天下王，斯圣人之正言也。其言若反於俗，盖反俗所以为正也。故曰反於物而合於道，是谓天下之至正。
　　和大怨章第七十九
　　和大怨者，必有余怨。安可以为善？
　　御注曰：复伟者，不折镇干，虽有快心者，不怨飘瓦，故无余怨。爱人者，害人之本也。偃兵者，造兵之本也。安可以为善？
　　臣义曰：古之善治人者，使之自治，非有以治之也。民之情，荡於利欲，而淫侈争夺以自葱，求得其欲而已。上之人，设为禁令刑诛，一切治之，天下不得其欲，怨之所由生也。大怨者，民之欲亦大矣，以不得所欲，故谓之大怨。以民之有是怨也，於是又欲调和而禁治之，礼乐教化，赏刑号令，无所不至，所以调和禁治之也。而天下益有余怨，故圣人所以执左契也。
　　是以圣人执左契，而不责于人。
　　御注曰：圣人循大变而无所湮，受而喜之，故无责于人，人亦无责焉。契有左右，以别取予，执左契者，予之而已。
　　臣义曰：执左契，则无为而付当於自然，不从事於物，任万物之自至，吾应其至，与之为合尔。常任天下之责，未始责於人也。
　　故有德司契，
　　御注曰：以德分人，谓之圣。
　　臣义曰：不德之德，所以司契也。
　　无德司彻。
　　御注曰：乐通物，非圣人也，无德者，不自得其得，而得人之得，方且物物求通而有和怨之心焉，兹，彻也，祇所以为蔽，《庄子》曰：丧己于物者，谓之蔽蒙之民。　臣义曰：无得於己，求彻於物，蔽蒙甚矣。
　　天道无亲，常与善人。
　　御注曰：善则与之，何亲之有？
　　臣义曰：和大怨，不可以为善而有德。司契者，谓之善人，天道之所与也。
　　小国寡民章第八十
　　小国寡民。
　　御注曰：广土众民，则事不胜应，智不胜察，德自此衰，刑自此起，后世之乱，自此始矣。老氏当周之末，厌周之乱，原道之意，寓之于书，方且易文胜之敝俗，而跻之淳厚之域，故以小国寡民为言，盖至德之世，自容成氏至于神农，十有二君，号称至治者，以此而已。
　　臣义曰：国小则其事易治，民寡则欲易足。事易治则忘衍智，欲易足则无巧伪，然后可以反朴复古也。
　　使民有什伯之器而不用也。
　　御注曰：一而不党，无众至之累。
　　臣义曰：人各安其分，各遂其生，无朋比#2群聚之累，虽器有什伯，无所用之。
　　使民重死而不远徙。
　　御注曰：其生可乐，其死可葬，故民不轻死而之四方。孔子曰：上失其道，民散久矣。远徙之谓欤？
　　臣义曰：知生之可乐而安其生，故重死。知业之为本，而乐其业，故不远徙。
　　虽有舟舆，无所乘之。虽有甲兵，无所陈之。
　　御注曰：山无蹊隧，泽无舟梁，同乎无知，其德不离。无绝险之迹，故虽有舟舆，无所乘之。无攻战之患，故虽有甲兵，无所陈之。
　　臣义曰：安其生，乐其业，无事於动也。虽有舟舆，无所乘，无事於争也。虽有甲兵无所陈，足乎性分，乐於自得者然也。
　　使民复结绳而用之。
　　御注曰：纪要而已，不假书契。
　　臣义曰：有不信，有书契，民复古，则信於结绳。
　　甘其食，美其服，安其俗，乐其业。
　　御注曰：耕而食，织而衣，含哺而嬉，鼓腹而游，民能已此矣。止分故甘，去华故美，不扰故安，存生故乐。
　　臣义曰：甘其食，不待滋味而甘也，甘其分而已。美其服者，不待华绮而美也，美其衣而已。安其居，则无所往而不自安。乐其俗，则无所处而不自乐。
　　邻国相望，鸡犬之声相闻，使民至老死不相与往来。
　　御注曰：居相比也，声相闻也，而不相与往来，当是时也，无欲无求，莫之为而常自然，此之谓至德。
　　臣义曰：嘘嘘为仁，孑孑为义，此民所以尚往来也。至德之世，民相忘於自得之场，无欲於己，无求於人，相望相闻之间，至老死不相往来，然则恶有傲情作伪，相为容悦之弊耶。
　　信言不美章第八十一
　　信言不美，
　　御注曰：道之出口，淡乎其无味，关百圣而不惭，历万世而无弊。
　　臣义曰：信言者，信於道，非苟人之好也，不可以投俗，此世俗所以不美也。美言不信。
　　御注曰：貌言华也，从事华辞，以支为旨，故不足于信。
　　臣义曰：美好之言，可以悦人，非信於道也，故於信为不足。
　　善者不辩，
　　御注曰：辞尚体要，言而当法。
　　臣义曰：善者不待辫而善自明，故其言简约而不费。
　　辩者不善。
　　御注曰：多骈旁枝，而失天下之至正。
　　臣义曰：辩以求明，辞费寡理，故曰不善。
　　知者不博，
　　御注曰：知道之微者，反要而已。
　　臣义曰：道一而已，非博者所能知。　反要则复乎无知，何事於博。
　　博者不知。
　　御注曰：闻见之多，不如其约也。《庄子》曰：博之不必知，辩之不必慧。
　　臣义曰：博有溺心之累，益博而益不知务外故也。闻见自外至，故歌其博。自知则知其性，知其性则知天矣，故不如其约。
　　圣人无积。
　　御注曰：有积也，故不足。无藏也，故有余。《庄子》曰：圣道运而无所积。孔子曰：丘是以日祖。
　　臣义曰：圣人至虚而无物，何积之有？以至无供天下万物之求也。苟有积而散之，则积有时而尽矣，惟其无积，此圣道之所运也。
　　既以为人己愈有，既以与人己愈多。
　　御注曰：善贷且成，而未尝费我。万物皆往资焉，而不匮。
　　臣义曰：人所不能为，待我而后为者，谓之为。人之所亡，待我而后有者，谓之与。圣人所为所与，皆本乎道，故於己无费，於己无乏。
　　天之道，利而不害。
　　御注曰：乾始能以美利天下，不言所利，而物实利之，未始有害。
　　臣义曰：生其所自生，成其所自成，美利万物，而不言所利，何害之有？是天之道。
　　圣人之道，为而不争。
　　御注曰：顺而不逆，其动若水，应而不藏，其静若鉴，和而不唱，其应若响，虽为也，而为出于无为。体天而已，何争之有？兹德也，而同乎道，故德经终焉。
　　臣义曰：圣人虚己以应世，无为而体道，付一气之自运，遂万物於自然，其动也顿，若水不逆。其静也明，若鉴不藏。物来来感应之如响，
　　其为出於无有者也，无为则无我，无我则无物，物我且忘，何争之有。为而不争，体道故也。老氏明道德之意，其要在乎柔弱不争为本，故以圣人之道为而不争终焉。惟得道者为能与此，故於德经之终言之。
　　宋徽宗道德真经解义卷之十竟
　　#1原作『惟』，据下文『故其性仁爱』 句，知『惟』当作『性』。
　　#2原作『此』，依义当作『比』。 
　　
</div>
    <div class="pagination">
<a href="宋徽宗御解道德真经解义_page15.html">上一页</a><span>...</span><a href="宋徽宗御解道德真经解义_page11.html">11</a><a href="宋徽宗御解道德真经解义_page12.html">12</a><a href="宋徽宗御解道德真经解义_page13.html">13</a><a href="宋徽宗御解道德真经解义_page14.html">14</a><a href="宋徽宗御解道德真经解义_page15.html">15</a><span class="current-page">16</span>
    </div>
    <div class="pagination"><a href="index.html">返回目录</a></div>
</body>
</html>
