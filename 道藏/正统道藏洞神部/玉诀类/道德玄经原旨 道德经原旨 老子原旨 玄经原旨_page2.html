<!DOCTYPE html>
<html>
 <head>
  <meta charset="utf-8"/>
  <title>
   道德玄经原旨 道德经原旨 老子原旨 玄经原旨 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   道德玄经原旨 道德经原旨 老子原旨 玄经原旨 - 第 2 页/共 3 页
  </h1>
  <div class="content">
   《原旨》曰：圣人爱养百姓，不以功名自大，体道故也。天下载之而不重，乐推而不默，虽不欲大，不可也。大道泛兮，无往不在，其可左右。随其所之，万物恃之以生而不辞，物得以生，曾无辞谢。功成不名有，成所当成，何功之有。爱养万物而不为主，生所当生，爱养必至乌可为主，常无欲，可名於小。谦德至矣。万物归之而不为主，可名於大。无归物之心，物自归之。无大物之心，物自大之。道之为道也。若此是以圣人体道为心，爱养万民，虽有大功大德，终不自以为大，故天下归之，自能成其大也。吾终此章，隐几默味，游心上古，乃见羲皇上人标枝野鹿，大朴淳风，熙熙犹在也。
　　《经》曰：执大象，天下往。往而不害，安平泰。乐与饵，过客止。道之出口，淡乎其无味。视之不足见，听之不足闻，用之不可既。
　　《原旨》曰：道大无外，圣人则而象之，以长天下。四夷八蛮，兼爱并养，物无不均，故天下归往焉。往而不害，来则安之，安则平，平则泰矣。古之人有行之者，黄帝是也。观天之道，执天之行，故能垂衣裳而天下治。然则奚为治哉。乐与饵，过客止。干戈之於叛寇，犹乐饵之於过客。客至则张乐饵以燕之，过则止也。当蚩尤之乱必诛，干戈斯作。炎帝之归必宥，兵斯可偃。兵不可常乐，亦不可常以礼，饮酒者，始乎治，常卒乎乱。泰至则多奇乐，凡事亦然。始乎谅，常卒乎鄙。其始也，叉简。其毕也。必巨。兵其可不知戒乎。道之为言，出乎口而淡乎其无味，非乐饵比也，如大象焉。象无形，故视之不足见。象无声，故听之不足闻。圣人则而用之妙不可既。
　　《经》曰：将欲噏之，必固张之。将欲弱之，必固强之。将欲废之，必固兴之。将欲夺之，必固与之，是谓微明。柔弱胜刚强。鱼不可脱於渊，国之利器，不可以示人。
　　《原旨》曰：昼夜明晦，人物盛衰，今古之不停者，以其有大造化，流行于宇宙之间。物有不可得而逃之，如春将温，冬必寒，秋将凉，夏必热，迭运不易，自然之理也。造化何心哉。是故寒暑相推，而岁功成焉。将欲噏之，必固张之，阖辟也。将欲弱之，必固强之，损益也。将欲废之，必固兴之，否泰也。将欲夺之，必固与之，生杀也。是之谓大造化之微而可明者。然则柔弱胜刚强。柔弱，气之为物也。物变则通。刚强，形之为物也。物壮则老。知变通而不堕壮老，则胜斯在我肯为甚乎。鱼不可脱於渊。鱼，民也。渊，国也。水，利器也。利器，货食之谓。渊有水则鱼安，国足货食则民安。水藏于渊，则鱼不脱去。货食藏于天下，则民不脱去。为人君而长一国者，可以聚敛之端示乎人哉。知大造化之流行，盈虚消息，理有常度，则会计之心，自有不必容者，况国之利用，遍藏天下，犹水之冬涸春盈，未尝不足，又何患焉。
　　《经》曰：道常无为，而无不为。侯王若能守，万物将自化。化而欲作，吾将镇之以无名之朴。无名之朴，亦将不欲，不欲以静，天下将自正。
　　《原旨》曰：道常无为，而无不为。道有当为有不当为之常理，不为其所不当为，而为所当为。则春春而夏夏，阴阳不忒，不待言而四时行。品物亨道一反常，则沴气乃作，四时乖和，品物伤矣。君道亦然。侯王若能体道之道，而守君之当为，不为君之所不当为，则君君而臣臣，厥分罔差。君不言而百官正，万物将自化也。社稷人民，莫不各安厥分，为所当为，不为其所不当为矣。帝德一愆，异政乃起，使君而尽君道，臣而尽臣道，上不凌下，下不僭上，天下曷敢有越厥志而不从王化者哉。化而欲作，是既化而又欲有他作之心也。为君之道，当思彼胡为而欲作，必有启之者矣。当勿待彼作而亟，求吾之所未当，反其所当，而镇之以静。夫如是，则必使人之意也，消有不待，以彰厥罪，而彼将自化也。何敢复作哉。是之谓吾将镇之以无名之朴。无名之朴，亦将不欲，上惭厥德，下畏厥威，又当忘言，恬若罔闻，是之谓亦将不欲也。不欲则以此而自静，天下将自正矣。道之无为而无不为也。若此世之人，有必如块然木石，而后谓之无为者，则安得而无不为哉。非我所知也。
　　道德玄经原旨卷之二竟
　　道德玄经原旨卷之三
　　教门高士当涂杜道坚注
　　《经》曰：上德不德，是以有德。下德不失德，是以无德。上德无为，而无以为。下德为之，而有以为。上仁为之，而无以为。上义为之，而有以为。上礼为之，而莫之应，则攘臂而仍之。故失道而后德，失德而后仁，失仁而后义，失义而后礼。夫礼者，忠信之薄，而乱之首。前识者，道之华，而愚之始。是以大丈夫处其厚，不居其薄。处其实，不居其华。故去彼取此。
　　《原旨》曰：道，蹈也。德，得也。蹈道得德，是谓上德。上德之心，德不己尚，人心自归，是以有德，其德大矣。下德之心，德不己忘，人心未必归，是以无德，其德小矣。上德无心於为，无所以为，道之次也。下德有心於为，有所以为，德斯下矣。上仁有心於为，无所以为，德之次也。上义有心於为，有所以为，仁之次也。上礼有心於为，而人莫之应，义之次也。人莫力应，则有不肖之心生，有不肖之心生，则攘臂而仍之，不足怪也。故失道而后德，失德而后化，失化而后义，失义而后礼。礼者，忠信之薄，而乱之首。乱则攘臂之作甚矣。前识者，伯主怀诈，假礼义会盟，以给诸侯，道之华，不实已彰，愚之始。薄俗已见，是以大丈夫处道德之厚实，不居礼诈之华薄。故云去彼取此。噫，皇道降而为帝德，帝德降而为王之仁义，王之仁义降而为伯之智力，智力降而为战国之诈乱，攘臂相仍，民不堪处。於是玄圣素王者出道德着而理欲分，春秋作而名分定，辞虽不同而旨则一焉。大丈夫有志当世，致君泽民，要不拘仕隐，修辞立诚，道在其中矣。
　　《经》曰：昔之得一者，天得一，以清。地得一，以宁。神得一，以灵。谷得一，以盈。万物得一，以生。侯王得一，以为天下贞。其致之，天无以清，将恐裂。地无以宁，将恐发。神无以灵，将恐歇。谷无以盈，将恐竭。万物无以生，将恐灭。侯王无以贵高，将恐蹶。故贵以贱为本，高以下为基，是以侯王自谓孤、寡、不谷，此其以贱为本，非乎。故致数舆无舆，不欲琭琭如玉，落落如石。
　　《原旨》曰：道之在天地神物君民间，莫不有分，可自亏不可自盈，是以天亏西北，地缺东南，惟其亏之缺之，而不自满，故能长久。圣人无全能，其道亦然。惟无全能，所以为圣也。为侯王而知此道，故不得不谦以自下，况为臣民，而不知有谦下可乎。自其大者观之不当无者，众矣。自其小者观之不当有者，众矣。既不当有，又不当无，众者可去一，不可去一，道也有分焉。昔之得一者，如天、地、神、谷、万物、侯王，莫不各得其一，故能以清，以宁，以灵，以盈，以生，以为天下贞。其致之致极也。极则天无以清，将恐裂。地无以宁，将恐发。神无以灵，将恐歇。谷无以盈，将恐竭。万物无以生，将
　　恐灭。侯王无以贵高，将恐蹶矣。无以云者分满则无以自容，其可久乎。故贵以贱为本，高以下为基。知分满可戒，故处高贵而不忘贱下，基本固矣。是以侯王自谓孤、寡、不谷，言其德孤善寡，自谦之辞。此其以贱为本也，非乎。自审其辞，而又嗟叹之，故致数舆，无舆，言德贵自隐。德贵自隐，则在我所得者，众一有表曝之心，则寡矣。如舆之为物，本具全体，不可数轮、辕、辐、辙，而求为之舆者，数而求之，则为舆者失矣。此侯王之道所以不欲琭琭如玉，而自多其德。又不欲落落如· 石，而以德自少。既不以少，又不以多，则昔之得一者，自然合分之宜。合分之宜，安有不长久者乎。
　　《经》曰：反者道之动，弱者道之用。天下万物生於有，有生於无。
　　《原旨》曰：反者道之动，弱者道之用。上句言体，下句言用。道之体，用也。如此，反复也，复其见天地之心也。道无定体，惟变是体。动则造化流行，万物生焉。弱，柔也。柔弱者，生之徒也。道无定用，惟化是用。用则生意发施，万物安焉。噫嘻，天下万物生於有，有生於无，有也，无也，是何物也耶。虚化神，神化气，气化形，凡具形气者，皆物。物必有坏，坏则复归於无，有一不坏者，存是何物也耶。观其生物者气，则知生气者神，生神者道矣。夫神性也，气命也，合曰道。圣人立教，使人修道，各正性命，盖本诸此。仲尼之尽性至命，反终之谓也。子思之天命谓性，原始之谓也。老氏言复命而不言性，此言有生於无，性其在矣。尝论性者，吾所固有，命者，天之所赋，生之始也。性不得命，吾无以生。命不得性，天无以赋。性与命交相养，而后尽有生之道也。生之终也。形亡命复，惟性不亡，与道同久修，此谓之修道。得此谓之得道。学道人有不能自究本性，反有问命於人者，是未明性命之正也。吾得因而申之。
　　《经》曰：上士闻道，勤而行之。中士闻道，若存若亡。下士闻道，大笑之。不笑，不足以为道。故建言有之，明道若昧，进道若退，夷道若颣。上德若谷，大白若辱，广德若不足，建德若偷，质真若渝。大方无隅，大器晚成，大音希声，大象无形。道隐无名。夫惟道，善贷且成。
　　《原旨》曰：道有情有信，无为无形，可传不可受，可得不可见也。上士闻道，造其有情有信，而又达其无为无形，故勤而行之。中士闻道，虽造有情有信，而未达无为无形，故若存若亡。下士闻道，则二者俱惑，故大笑之。盖下士天资既浅，又为人欲所汨，天理未明，彼物之有形有为者，尚未之造，况道之无为无形者，岂易达哉。此下士之不容不笑也。不笑则不足以见吾道之大矣。建言，古有之言也。明道若昧，进道若退，夷道若颣，上德若谷，大白若辱，广德若不足，建德若偷，质真若渝。斯八者，言道之用。有若无也。大方无隅，方无隅，故大。大器晚成，器晚成，故大。大音希声，音希声，故大。大象无形、象无形，故大。斯四者，言道之体。一实若虚也。道隐无名，知而不言，能而不为也。夫惟道，善贷且成。惟善贷，故可传。惟且成，故可得。然则不可受不可见者，道非外物，故不可以手受而目见，惟在闻道勤行，求其在我者而得之心，当不待受而久将自见也。
　　《经》曰：道生一，一生二，二生三，三生万物。万物负阴而抱阳，冲气以为和。人之所恶，惟孤、寡、不谷，而王公以为称。故物，或损之而益，益之而损。人之所教，亦我教之。强梁者不得其死，吾将以为教父。
　　《原旨》曰：天地生物之心，无他，有塞吾体，帅吾性，冲和一气而已。彼造物者之生，生不穷合，此而何哉。冲和，中和也。道生一，无极而太极也。一生二，两仪生焉。二生三，三才立而万物生也。是谓三生万物。万物负阴而抱阳，冲气以为和。天阳地阴，二气交感，妙合而凝，一点中虚，乃成冲和。纯粹至精者，为人。杂橾不正者，为物。人物赋形，前俯复伛，负阴抱阳之象也。兼三才而两之者，在我矣。政中和，天地位，万物育，正斯道也。呜呼，惟天地，万物父母。惟人，万物之灵。直聪明作元后，元后作民父母。圣人，以父母天地赤子万民为心。嗟三代之季，各尚智力，争土害民，上失所爱，下民受虐，玄圣体天地生物之心，法造化冲和之德，尚柔弱，戒刚强，以教养天下，故引王公称孤、寡为喻曰：人之所恶，惟孤、寡、不谷，而王公以为称。则是尚柔弱，而反以孤、寡为我善也。况其下者，可以智力自尚，而不知刚强为戒乎。故物或损之而益，益之而损，或之者当天理未定之时，人欲方炽，惟知以智力自尚刚强为胜。柔者受损，刚者受益。及乎天理既定，则柔者益，刚者损矣。人之未闻道者，往往尚智力，骋刚强，又教人以刚强为善，亦犹我之尚中和，守柔弱，教人以柔弱· 为善也。圣愚之所见，不同天壤如此。然则强梁者，终不得其正死，是可戒也。吾将正为教父。见不贤而内自省，是亦教诲之而已。修身而不明此，则无以致吾身之中和。治国而不明此，则无以育天地间之万物。
　　《经》曰：天下之至柔，驰骋天下之至坚。无有，入于无间。吾是以知无为之有益。不言之教，无为之益，天下希及之。
　　《原旨》曰：上章发明冲和之德，以戒强梁者不得其死。此章言至柔之理，以明驰骋天下之至坚。是皆天道自然之理。圣人表而出之，以戒天下，非托於空言者也。何以明之，观天运太虚，今古不息，孰使之然哉，铃有载而运之者矣。故曰：浮天载地者，气也，水也。气乃无形之水，水乃有形之气。水至柔而攻坚，强者莫之能胜。气至柔而驰骋，至坚者无以加焉。圣人言至柔而不言气，气其在矣。天以冲和至柔之气，行乎乾健至刚之体，是天下之至柔，驰骋天下之至坚也。无有，入於无间。无有，气也。气无质，故曰无有。无间，空虚也。观无有之气入於太虚空无之间，气无为而四时自行，四时不言而百物自生，益亦广矣。吾是以知无为之有益。不言之教，无为之益，天下希及之。希及之云者，嗟叹之辞也。圣人体天道而处无为之事，行不言之教，以教天下。简易明白，宜可信也。何天下希有信及者乎。信既不及，其何以行之哉。圣人固无欲，人必已信之，心然而嗟叹之辞，有不容不发。此道惟老孔得之，而不得行於当世，故孔子亦有予欲无言之叹。又曰：如有用我者，五＃其为东周乎。圣人之忧以天下，以道自任也。如此是，岂果欲无言哉。是岂不欲行於当世哉。必有不得已者，而已之者矣。
　　《经》曰：名与身，孰亲。身与货，孰多。得与亡，孰病。是故甚爱，必大费。多藏，必厚亡。知足，不辱。知止，不殆。可以长久。
　　《原旨》曰：养生全身，所以全吾天也。养生而不知全身，全身而不知全天，则是刍豢之养矣。物之具气体于天地间者，莫不有养焉。天之所与，一物一理，小大有分，修短有数，初不待求，而养者未尝不足。惟不待求，故未见求而得所养，不求不得所养。使求而得所养，不求不得所养，则是天将容私，欲人之路己。欲人之路己，则有情者长得所养而不死，无情者不得所养而几乎绝矣。是何足以言天之至公哉。惟不待求，故不可求。此其所以为天也。何独人而不知察妄，有求益所养之心乎。苟有求益所养之心，则名之食，货之黩，不亡於此，则亡於彼，反不得全其天之所与养，是可悲也。圣人悯其不悟而诲之，以名比身，二者孰亲。以身比货，二者孰多。以得比亡，二者孰病。所爱既甚，所费必大。所藏既多，所亡铃厚。惟知足而不甚爱，则不致辱之病。知止而不厚藏，则不致殆之病。然后可以尽吾养之善，而吾之天者全矣。是则可以长久也。为上而知此道，则不待下之求，而不废所与养。为下而知此道，则不敢上之求，而安吾所自养。不甚爱，不多藏，知止知足，各全所养，则家可长，国可久矣。
　　《经》曰：大成若缺，其用不敝。大盈若冲，其用不穷。大直若屈，大巧若拙，大辩若讷。躁胜寒，静胜热，清静为天下正。
　　《原旨》曰：谦之时义大矣哉。天道亏盈而益谦，故下济而光明。大成若缺，其用不敝也。地道变盈而流谦，故卑而上行。大盈若冲，其用不穷也。鬼神害盈而福谦，故尊而光。大直若屈也。人道恶盈而好谦，故卑而不可踰。大巧若拙也。君子以裒多益寡，称物平施。大辩若钠也。躁胜寒，地在山上也。静胜热，山在地下也。清静为天下正。谦亨君子有终万民服也。噫嘻，《易》、《老》之道，同出异名。《道德》演於坟、典，《易象》则於图书。一皆观天道以明人道者也。上章言名货以戒爱藏，言得亡以明止足，则裒益平施之义可见。下章言可歌不知足，欲得以戒罪祸，咎谦之义可见。或曰：胜，极也。躁极则寒，静极则热，此以气言也。或曰：躁能胜寒，静能胜热，此以理言也。谦其在矣。然则《谦》之六五曰：不富以其邻，利用侵伐。上六曰鸣谦，利用行师征邑国。而此下章曰：天下有道，却走马以粪。天下无道，戎马生於郊。则谦言侵伐行师，无乃不可乎。知卑而不可瑜，裒益平施则可也。若必至戎马生郊，谦何取焉。老圣之道，以柔胜刚，故与谦合。申韩不善学，流入刑名，为圣门万世罪人哀哉。
　　《经》曰：天下有道，却走马以粪。天下无道，戎马生於郊。罪莫大於可欲，祸莫大於不知足，咎莫大於欲得。故知足之足，常足矣。
　　《原旨》曰：古之有天下者，土地之广，人民之众，君寿之修短，唐虞而上，远不可稽。见之《禹贡》之辞，则知尧、舜之朝，东渐于海，西被于流沙，朔南暨，声教讫于四海。人民如其地。尧为天子，舜、禹、稷、契、咎繇为臣。荡荡乎民，无能名焉。形于击壤之歌，则知为有道之世也。尧未甚老，而逊之舜。舜遵尧之道，未甚老，而逊之禹。尧、舜，皆不失天下之尊荣，皆天寿百余龄，而子孙皆不失土地之封，不废烝尝之义。如二圣人者，可谓知足之足，常足矣。天下有道，却走马以粪。唐虞之盛可见。天下无道，戎马生於郊。夏商之衰可见。罪莫大於可欲，甚爱大费也。祸莫大於不知足，多藏厚亡也。咎莫大於欲得，我所欲得，人亦欲得，天下胡为不争，戎马胡为不生。如恶无道，以就有道，莫若不为夏商之衰，求为唐虞之盛，知足常足，将不失尧、舜之尊荣。然则天下有道云者，必得君如尧、舜，臣如咎、夔，民如唐虞之民，则比屋可封，人人皆知天下之重，而不以害其生。孰有可欲之罪，不知足之祸，欲得之咎者哉。
　　《经》曰：不出户，知天下。不窥牖，见天道。其出弥远，其知弥少。是以圣人不行而知，不见而名，不为而成。
　　《原旨》曰：不出户，知天下。为有道圣人言也。得不为尧让许由者言乎。不窥牖，见天道。由辞尧让曰：日月出矣，时雨降矣，爝火之光，灌溉之泽，不亦难且劳乎。由之不出箕山，所以知天下。既已治也，出弥远而知弥少，为不知足止者，道不行而知，由之所以不复代尧也。不见而名，吾将为名乎。吾将为宾乎。无为而成，吾无所用天下为。由不受尧让，是不出户而成万世之名，殆贤於尧矣。巢父之牛，不饮洗耳之水，是不窥牖而无是非之名，又贤於由矣。尧授舜，舜授禹。尧、舜有道有位之圣人，巢、由有道无位之圣人。如巢、由者，可谓无功名而功名，则是无为而成者也。庄子与惠子观鱼於濠上。庄子曰：绦鱼出游从容，是鱼乐也。惠子曰… 子非鱼，安知鱼之乐。曰：吾知之濠上矣。濠梁之水深，网罟不到，鱼不待出濠梁。而知天下之水，不免有网罟之害，故乐其从容，而不出。鱼之不出濠梁，是巢、由之不出箕山也。噫，微后王无以见尧、舜之圣，微尧、舜无以见巢、由之高。
　　《经》曰：为学日益，为道日损。损之容又损，以至於无为，无为而无不为。取天下，常以无事。及其有事，不足以取天下。
　　《原旨》曰：为学曰益，众人之道也。为道曰损，圣人之道也。上知不能无人心，下愚不能无道心。若尧授舜曰：允执厥中，又何损焉。舜授禹加以人心、道心、危微之言，则损之所不免也。损之又损，以至於无为，无为而无不为。损之云者损去人欲也。又损云者人欲去得净尽也。人欲净尽，则无徇己之为。无徇己之为，则凡所为者皆天理之所当为，而不可不为也。如禹之治水，三过其门而不入，劳可见矣。而曰行其所无事，于以见禹之为，皆所当为而不可不为者也。取天下，常以无事。取之云者，非取天下之土地、子女也。非取天下之犬马、玉帛也。乐取诸人以为善也。无事云者，行其所无事也。惟能乐取诸人以为善，而行其所无事，则天下归之，犹水之就下也。及其有事，则不足以取天下。有事云者，谓人莫己若而欲强人之从己也。强人之从己，众人之道也。乌足以取天下哉。《书》曰：罔违道以干百姓之誉，罔佛百姓以从己之欲。斯言得之矣。
　　《经》曰：圣人无常心，以百姓心为心。善者吾善之，不善者吾亦善之，德善。信者吾信之，不信者吾亦信之，德信。圣人在天下惵惵，为天下浑其心。百姓皆注其耳目，圣人皆孩之。
　　《原旨》曰：圣人应物不先物，故无常心。此承上章之旨状，其成德言道可常，心不可常。道常则所应皆理，心常则应不免欲，是未到圣人地也。圣人之心，太空无云，止水无波，鱼跃鸢飞，物无不应，故能民同胞物，吾与上下与天地同流，一以百姓之心为心。以百姓之心为心，则物无件者，应之以理而已。善者，吾应之以善，不善者，吾亦应之以善，德善。信者，吾应之以信，不信者，吾亦应之以信，德信。德无常师，主善为师，是以天下之善为善，人无有不善也。以天下之信为信，人无有不信也。圣人在天下惵惵，为天下浑其心。言有位之圣人，如帝尧之在宥天下也。舜告禹曰：稽于众，舍己从人，不虐无告，不废困穷，惟帝时克，则惵惵浑其心，於焉见矣。百姓皆注其耳目，天视民视，天听民听，德化流行，人心所归，圣人皆孩之。一以赤子而视之也。若夫啮缺之为人，可以为众父，而不可以为众父父者，则去帝尧之一问焉耳。
　　《经》曰：出生入死，生之徒十有三，死之徒十有三。人之生，动之死地，亦十有三。夫何故，以其生生之厚。盖闻善摄生者，陆行不遇兕虎，入军不被甲兵。兕无所投其角，虎无所措其爪，兵无所容其刃。夫何故，以其无死地。
　　《原旨》曰：品物之盈天地间，莫不有族有祖。族言其众，祖言其亲。天地万物之大连庐也。出生入死，生则有死，死则有生，天理之常，何容心焉。知吾之出者入者，未尝生，未尝死，则其生之徒者谁乎，死之徒者谁乎，之生之死者又其谁乎。生十有三，死十有三，之生之死十有三，是九也。彼何物者耶。道之为物十，三才各得其三，其一则太极之祖也。生之徒天三阳，轻清之气，日月星辰之徒也。死之徒地三阴，重浊之气，山川草木之徒也。之生之死人三元，冲和之气，精气神也。人之为人，莫不兼是三才者，而又抱太极之祖，乃有其生，孟轲所谓万物皆备於我者，人亦贵矣。既得其生，乃不自贵。养吾之祖而亲者，而乃动之死地，是可哀也。夫何故，以其忘吾之所自贵，反有过求外物，益其厚养之心，是之谓生生之厚，计亦左矣。一有心於此，则探虎穴，蹈白刃，不顾危亡，无不为已。盖闻善摄生者，陆行不遇兕虎，无探穴之心也。入军不被甲兵，无蹈刃之心也。兕何从而投其角，虎何从而措其爪，兵何从而容其刃。夫何故，以其吾无致死之地，物亦无伤焉。
　　《经》曰：道生之，德畜之，物形之，势成之。是以万物莫不尊道而贵德。道之尊，德之贵，夫莫之爵，而常自然。故道生之，畜之，长之，育之，成之，熟之，养之，覆之。生而不有，为而不恃，长而不宰，是谓玄德。
　　《原旨》曰：道生，德畜，物形，势成，此承上章之旨。言天地庶物，皆道气所生。道，物之祖也。众妙在焉。其为物不贰，生物不测者乎。德，物之族也。一之未形者，在焉。含畜功至，物得以形势，一之既形者，物各成其态也。势成则貌象，声色具焉。大而天之穹窿，地之磅砖，微而食酰朝菌之化，蜩甲蛇蜕之假，一皆祖族道德而为物者也。是以万物莫不尊道而贵德。道之尊，德之贵，莫之爵，而常自然。谓之族，谓之祖，则是子天地而孙万物也。又谁爵焉。道德之常自然而已。故曰：生之，畜之，长之，育之，成之，熟之，养之，覆之。生而不有，为而不恃，长而不宰，是谓玄德。圣人体道为心，曲成万物，而不宰其德玄矣。舜之玄德升闻，亦此道也。
　　《经》曰：天下有始，以为天下母。既得其母，以知其子。既知其子，复守其母。没身不殆。塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归其明，无遗身殃，是谓袭常。
　　《原旨》曰：天下有始，始一也。有父母未生之始，有天地未兆之始，有未始有始之始，其来尚矣。可不谓神得一以灵乎。道言神明，释言灵光，儒言聪明，同一始也。以为天下母。母者，万物之所从出。人莫不有是母也。既得其母，神生明也，以知其子，明生光也。既知其子，复守其母，知其光当守，其明而不离也。光不离明，则神明者存。身虽没而明不殆也。母亦气也。子神也。神气相守，则光明生焉。养生家所谓塞兑垂帘，收视返听，盖本诸此。塞其兑，闭其门，为己之道也。内得其养，则神明者存。神明存而终身不勤宜矣。开其兑，济其事，为人之道也。外得其养，则发而为事业。事业济而终身不救亦宜矣。故伏羲得之以袭气母，黄帝得之以登云天，而汤武以不百年之身，谋建千载之业。夫内圣外王之道，不同如此。见小曰明，知微知彰也。小有子之义。守柔曰强，知柔知刚也。柔有母之义。用其光，光子也，母召其子也。复归其明，明母也，子隐母胎也。此其为知子守母之道也。守而不失，则殃不及身，是谓袭常。袭，合也。合乎大常，所谓允执厥中，所谓独立不改，所谓不与万法为倡，同此道也。岂非大丈夫之出世，功成名遂者乎。
　　《经》曰：使我介然有知，行於大道，惟施是畏。大道甚夷，而民好径。朝甚除，田甚芜，仓甚虚。服文采，带利剑，驮饮食，财货有余。是谓盗夸，非道也哉。
　　《原旨》曰：老圣叹三代下衰，诸侯更霸，民不聊生，因设辞以自况曰：使我介然有为治之知，行於大道，惟施是畏。尔言不生事也。上不生事则民安，民安则国治。所谓无怠无荒，四夷来王。大道，正路也。径，旁蹊也。言当时诸侯卿大夫责功黩武，好货尚奢，舍正路而弗由务，先权谋启天下之争夺。朝甚除，官冗而宫室侈。田甚芜，民散而田野荒。仓甚虚，粟耗而仓库竭甚矣。衣取其蔽体可也，何必服文采。佩取其安常可也，何必带利剑。饮食取其实腹，何必膏梁而取餍。财货取其适用，何必珍宝而有余。此皆无益於生，有害於治，是谓为盗而夸富於人，非圣人之道也。
　　《经》曰：善建者不拔，善抱者不脱，子孙祭祀不辗。修之身，其德乃真。修之家，其德乃余。修之乡，其德乃长。修之国，其德乃丰。修之天下，其德乃普。故以身观身，以家观家，以乡观乡，以国观国，以天下观天下。吾何以知天下之然哉。以此。
　　《原旨》曰：《洪范》之建，用皇极所以为民作则也。圣人之抱一，为天下式，所以为民立命也。建必如天地之建光岳，终古不拔，抱必如河海之抱堪舆，终古不脱，始可言善。禹成水土功，辅成五服外，薄四海，建五长，宜可不技也。有社稷，有人民，宜可不脱也。有启之贤，而传之家，子孙祭祀，宜可不辍也。奈何有禹之祖，有桀之孙。桀昏德，民坠涂炭，人心一去，社稷随失，祖宗烝尝安在哉。由桀罔知身修一至於此。商纣亦然。故圣人不得不言，盖自天子至於庶人，壹是皆以修身为本。然道之真以治身，绪余以治国家，土苴以治天下。治益广，道益疏，当知所慎。修之身，其德乃真。慎厥身修思求，真其在矣。修之家，其德乃余。能克家则善有余庆也。修之乡，其德乃长。斯友一乡之善士也。修之国，其德乃丰。国人皆好之也。修之天下，其德乃普。天下慕之也。故以身观身，则身修。以家观家，则家齐。以乡观乡，则乡长。以国观国，则国治。以天下观天下，则天下平。吾何以知其然哉。以此道而观之，斯可知也。
　　《经》曰：含德之厚，比於赤子。毒虫不螫，猛兽不据，搜乌不搏。骨弱筋柔而握固，未知牝牡之合而作，精之至也。终日号而嗌不嗄，和之至也。知和曰常，知常曰明，益生曰祥，心使气曰强。物壮则老，是谓不道，不道早已。
　　《原旨》曰：含德之厚。上章言修德观德，不言所陕为德，此言含德之厚，比於赤子。是以赤子之德为德也。观其精全气和，柔弱真常，赤子之德可见。如毒虫、猛默、玃乌，皆物之至恶，有毒害之心者，於赤子则不螫、不据、不搏也。此无他，柔德之至矣。出生入死章，无死地，其德似之，是数恶虫皆物之有毒，而无知者也。尚不害於赤子，况大人不失其赤子之心。则彼恶人虽有不善，岂无知乎。自无可加害之地也。赤子骨弱筋柔初无甚大气力，而握则能固，未知牝牡之合，初无交媾之情，有时而作，精全之至也。终日号而嗌不嗄，气和之至也。和乃德之常，知和则常，知常则明，明则无不容矣。益生曰祥，祥妖也。有益生之心，则善复为妖也。心使气曰强。近死之心也。心使气则近死之征也。物壮则老，老则死矣。谓之不道。此无他，柔德既失，非长久之道也，早亡而已。
　　《经》曰：知者不言，言者不知。塞其兑，闭其门，挫其锐，解其纷，和其光，同其尘，是谓玄伺。不可得而亲，不可得而疏，不可得而利，不可得而害，不可得而贵，不可得而贱，故为天下贵。
　　《原旨》曰：怀道之士，能污能隆，与时消长，可愚可知，与世浮沉。若南郭子纂之隐几，颜子之如愚，则是知者不言。若公孙龙之辩，则言者不知也。吁其知可及也，其愚不可及也。塞兑闭门，挫锐解纷，和光同尘，六者玄同，故不可得而亲，无誉劝之心也。不可得而疏，无毁沮之心也。不可得而利，无希慕之心也。不可得而害，无仇敌之心也。不可得而贵，无功名之心也。不可得而贱，无宠辱之心也。凡此皆不足以累其心，然后能安时处顺，其生若浮，其死若休，死生无变於己，而况利害之端乎。是能渊嘿雷声，玄同万象，神动天随，不露圭角，众人有所不识焉，故为天下贵。
　　《经》曰：以正治国，以奇用兵，以无事取天下。吾何以知天下之然哉，以此。天下多忌讳，而民弥贫。民多利器，国家滋昏。人多技巧，奇物滋起。法令滋彰，盗贼多有。故圣人云：我无为，而民自化。我好静，而民自正。我无事，而民自富。我无欲，而民自朴。
　　《原旨》曰：正，政也。尧之庶绩咸熙，舜之百揆时、序，以正治国也。奇乃正之变。禹之斑师振旅七旬，有苗格，以奇用兵也。汤以葛伯不祀而征，遂灭十一国。桀放而有诸夏，奇之次也。周以纣不道而伐，大会盟津，战于牧野，纣焚而有诸商，又其次矣。《兵法》曰：上兵伐谋，其次伐交，其次伐兵。於禹格有苗，汤征夏，周伐商见之。降此而下，奇变为诈，诈变为乱矣。以无事取天下，即章末无为好静，无事无欲之旨。吾何以知其然哉。以此周室中衰，厉王好利，以荣公为卿，专利害民，使卫巫监谤以告，则杀。天下多忌讳，而民弥贫矣。淮夷入寇，民相与为畔。袭王奔竞，共和行政，民多利器，国家滋昏矣。幽王淫昏，以石父为卿，佞巧好利，用事专任，政治多邪，诸侯或畔，戎狄杀之。人多伎巧，奇物滋起，法令滋彰，盗贼多有矣。故圣人云：我无为而民自化，我好静而民自正，我无事而民自富，我无欲而民自朴。古圣之言，玄圣引以为证，得非《坟》、《典》之言与。幽王二年，西周三川震。太史伯阳父曰：昔伊洛竭而夏亡，河竭而商亡，今周德，若三代之季矣，不过十年数之纪也。是岁三川竭，岐山崩，三年废申后，并去太子宜臼，宠褒姒以为后，以子伯服为太子。伯阳读史记曰：周亡矣。十一年，王欲杀故太子宜臼，王伐申。申侯与邓人召西夷犬戎，攻杀王，立故太子宜臼，是为平王。徙居东都，西周果废。伯阳老圣字老圣，昔事西伯为藏史，仕成王为柱下史，幽王时为太史。修道养寿，屡掌史快，演着《玄经》，龟镒万世，吾所谓无名古史，益可验矣。当时位虽人臣，而道冠百王，是有道无位之圣人也。《经》曰：其政闷闷，其民淳淳。其政察察，其民缺缺。祸兮福所倚，福兮祸所伏，孰知其极，其无正耶。正复为奇，善复为妖。民之迷，其日固久。是以圣人方而不割，廉而不剧，直而不肆，光而不耀。
　　《原旨》曰：政如夫子为政，以德之政闷闷，齐之以礼也，政教宽大，其民乐业，风俗淳淳察察。齐之以刑也，政令严峻，其民罔措，举动缺缺。所谓上刻核太至，则下应之以不肖。祸兮福所倚，福兮祸所伏。恃福作威，祸其将至，畏祸修德，福其将至，祸福倚伏，如寒暑然，孰知其极。盈虚消息，物极则变，其无正邪。天道靡常耶，疑审之辞。禹陆帝位正也，于其子孙弗率，皇天降灾，假手于汤，正复为奇矣。汤征自葛善也，惟受罪浮于桀，假手于周，善复为妖也。民之迷，其日固久。知存而不知亡，知得而不知丧，由来远矣。曰方，曰康，曰直，曰光，斯在内者也。不割，不创，不肆，不耀，斯在外者也。圣人务内不务外，是以方而不割，康而不剧，直而不肆，光而不耀。正其在我者，则有不待正，而彼将自正矣。恶有所谓为奇为妖者哉。
　　道德玄经原旨卷之三竟
　　道德玄经原旨卷之四
　　教门高士当涂杜道坚注
　　《经》曰：治人事天，莫若啬。夫唯啬，是谓早服。早服谓之重积德。重积德，则无不克。无不克，则莫知其极。莫知其极，可以有国。有国之母，可以长久。是谓深根固蒂，长生久视之道。
　　《原旨》曰：治人养其外者也，知身所当养，则知人所当养，物所当养也。事天养其内者也，知心所当养，则知精神所当养。凡天之在我者，无不当养也。养之道莫若音。啬，保爱也。夫惟音，是谓早服。亟服勤所以养之道。早服谓之重积德。惟能亟亟服勤所养，则积德斯厚矣。重积德则无不克。积德既厚，则内外交养之功至。人得其养，则惟危者安。天得其养，则惟微者明。无不克，莫知其极。惟精惟一，在其中矣。莫知其极，是以有国，国犹身也。身所当养，国所当养，有国之
　　母，可以长久。母，道也。治人有道则国昌，事天有道则身康。国昌身康，久长可保。是谓深根固蒂，长生久视之道。国以民为根，身以心为柢，根深则民安，柢固则神安。民安则国无有不长，神安则身无有不久矣。老子之治人事天，书之祈天求命，一也。
　　《经》曰：治大国，若烹小鲜。以道莅天下者，其鬼不神。非其鬼不神，其神不伤人。非其神不伤人，圣人亦不伤人。夫两不相伤，故德交归焉。
　　《原旨》曰：治大国，若烹小鲜。小鲜，细鱼也。烹细鱼，挠之亦糜，伤火亦糜，有中道焉。大国有天下者也。民犹小鲜也。政犹火也，挠之亦损，伤政亦损。以道莅天下，其鬼不神。鬼神，天地神只阴阳之气，天地有鬼神，犹国之有臣佐。以道莅天下者，圣人无为乎上，贤人有为乎下。上下不，失其道，则阴阳之气不差，灾害不作，其鬼不神也。燮理之功，斯见其鬼不神，则曰旸而旸，曰雨而雨，人无扎瘥，物无疵疠，五谷熟而人民育矣。其神亦不伤人也。其神不伤人，道泰时亨，物阜民富，下有常输，上无苛敛，圣人亦不伤人也。呜呼，民，天之赤子，君，天之元子。元者善之长也。长不伤幼，天必佑之，是之谓两不相伤，故德交归焉。于以见皇天无亲，惟德是辅。
　　《经》曰：大国者下流，天下之交，天下之交牝。牝常以静胜牡，以静为下。故大国以下小国，则取小国。小国以下大国，则取大国。故或下以取，或下而取。大国不过欲兼畜人，小国不过欲入事人。两者各得其所欲，故大者宜为下。
　　《原旨》曰：大国者下流，天下之交，交如齐宣王问孟子交邻国之交也。大国之於小国，犹大海之於江河，大者下则小者归焉。是大国当善下，则可以交通天下之小国也。譬如天下之交牝，牝常以静胜牡，牝以静为下，是大国既善下，又当以静为政，如牝以静下而胜牡，则小国不待以力服，亦将自归矣。故大国以下小国，则取小国。惟仁者为能以大事小，故汤事葛，文王事昆夷。小国以下大国，则取大国。惟智者为能以小事大，故大王事獯鬻，勾践事吴。或下以取，以大事小者，乐天者也。或下而取，以小事大者，畏天者也。大国不过欲兼畜人，乐天者保天下。小国不过欲入事人，畏天者保其国。两者各得其所欲，交相养而得其宜，如山岳之於草木，不锐上丰下，则重本轻末。盖大者处下，则小者无不容载，小者敷荣，则大者无不富庶。故大者宜为下。孔子见老子，而后孟子出，岂无得於见闻者乎。
　　《经》曰：道者，万物之奥，善人之宝，不善人之所保。美言可以市，尊行可以加人。人之不善，何弃之有。故立天子，置三公，虽有拱璧，以先驷马，不如坐进此道。古之所以贵此道者，何不曰求以得，有罪以免耶。故为天下贵。
　　《原旨》曰：道包天地，韫藏万物，如室家之有阃奥焉。善人得之，可以为吾身之宝。不善人得之，可以为吾身之所保。美言可以市，如尧之格汝，舜询事考言乃言底可绩。尊行可以加人，汝陟帝位者也。美言尊行，道之发于外者，尚可以市，可以加人，况存诸内者乎。人之不善，岂无可教之资，何弃之有。《书》曰：知人则哲，能官人。安民则惠，黎民怀之。能哲而惠，何忧乎欢兜，何迁乎有苗，何畏乎巧言令色孔壬。观尧之曰吁曰佛，则四凶之不善，不待舜而后知，然声其不善，而不即罪者，足以见尧之帝德广运，其仁如天，而不轻杀戮也。故立天子，置三公，天子作民父母，三公论道经邦，燮理阴阳，赞化育，安人民，保天下也。《书》曰：无旷庶官，天工人其代之。外此巡四岳，朝诸侯，虽有拱璧之贵，驷马之盛，然此皆外物，曾不如虚己南面，坐进此道，而天下自治也。古之所以贵此道者，何哉。非曰求而有所得，有罪以免耶。故为天下贵。谓下民昏垫，不幸而有不善之罪，则哀而矜之曰：我罪之也。耶者，不定之辞。非纵民为不善，而终不见罪也。知其自有司杀者在，故执左契而不责於人，以此好生之德，洽于民心。若尧者可谓天下万世之所贵也。
　　《经》曰：为无为，事无事，味无味。大小多少，报怨以德。图难於其易，为大於其细，天下难事，必作於易。天下大事，必作於细。是以圣人终不为大，故能成其大。夫轻诺，必寡信。多易，必多难。是以圣人犹难之，故终无难。
　　《原旨》曰：老圣叹世道不古，智诈相欺为乱，无以挽回人心，於是敷迷上古无为之化，以诏后世，使反锲薄之风为淳厚之气，其以道自任。若此，为无为，法自然也。事无事，顺天理也。味无味，乐恬淡也。大小多少，君臣民庶在焉。报怨以德，凡上下之交，或有不善，则当以德报为心。如善者吾善之，不善者吾亦善之是也。图难於其易，为大於其细，谋当谨始，无使滋蔓难图。天下难事，必作於易。大事，必作於细。物理所在，从微至着，如易之不远复，无祇悔，由一阳二阳，积而为乾。是以圣人终不为大，故能成其大。圣人有乾之德，不自为大，成其大者，
　　六阳也。夫轻诺，必寡信。多易，必多难。人心浇薄，往往如此。靡不有初，鲜克有终也。是以圣人犹难之。圣人之心，先天下之忧而忧，后天下之乐而乐，所谓有始有卒者，其惟圣人乎。惟其难之於始，故终无难。
　　《经》曰：其安易持，其未兆易谋。其脆易破，其微易散。为之於未有，治之於未乱。合抱之木，生於毫末。九层之台，起於累土。千里之行，始於足下。为者败之，执者失之。圣人无为故无败，无执故无失。民之从事，常於几成而败之。慎终如始，则无败事。是以圣人欲不欲，不贵难得之货。学不学，复众人之所过。以辅万物之自然，而不敢为。
　　《原旨》曰：其安易持，此承上章之旨，言天下事物之理，欲全厥终，当慎厥初。要在承平无事之时，戒无妄举，则安而易持。譬之事未兆则易谋，物脆则易破，微则易散也。为之於未有，非有，所以为杜之於未有也。治之於未乱，非有，所谓治镇之於未乱也。故又喻木之始生於毫末，台之始起於累土，行之始发於足下。当其始也，厥兆甚微，及其至也，木则合抱，台则九层，行则千里。是岂一朝一夕之故哉。厥初不可不慎也。天下之事，一有心於为，则多政乎败。用力以执，则或致乎失。所为尽心力而为之，后必有灾也。是以圣人无铃为，故无败事。无固执，故无失悔。凡民则不然，民之从事，常於几成而败之，以未闻持安之道也。慎终如始，则无败事，惟圣者能之，是以圣如文王，三分天下有其二，以服事殷，此以见欲不欲，不贵难得之货也。视民如伤，望道而未之见，此以见学不学，．复众人之所过也。若夫辅万物之自然，而不敢为者，终亦无为而已。故曰：以王季为父，武王为子，无忧者，其惟文王乎。
　　《经》曰：古之善为道者，非以明民，将以愚之。民之难治，以其智多。是故以智治国，国之贼。不以智治国，国之福。知此两者，亦楷式。常知楷式，是谓玄德。玄德深矣远矣，与物反矣，然后乃至大顺。
　　《原旨》曰：古之善为道者，如尧之治天下，而民不识不知，得不谓非以明民，将以愚之乎。何则，上以无为为政，使民由之而不知，是国之福也。民之难治，由上有以启其智多。人之具五性，皆天所赋，莫不有自然之理，犹天之有五行。春生仁也，夏长礼也，秋成义也，冬藏智也，信通四时。故寒暑节岁功成，旱沸不作，疵疠不生，物得以昌也。为民司命，而不知有仁之生，礼之长，义之成，而专尚智之藏者，则是岁不春夏秋而常冬也。可以言岁乎。岁常冬则万物藏而不育，治尚智则专聚敛而不知发，可以言治乎。所谓与其有聚敛之臣，宁有盗臣。是故以智治国者，贼其民，乃所以贼其国。不以智治国者，福其民，乃所以福其国也。知此两者，亦可为治之楷式。常知楷式，不尚智衍，福被于国，是之谓玄德。玄德云者辅物之自然，而不以明民也。玄德深矣远矣，与物返矣，言与智治不同也。不以智治，然后以至大顺。大顺则万物各遂其生成之性矣。
　　《经》曰：江海所以能为百谷王者，以其善下之，故能为百谷王。是以圣人欲上人，以其言下之。欲先人，以其身后之。是以圣人处上而民不重，处前而民不害。是以天下乐推而不厌，以其不争，故天下莫能与之争。
　　《原旨》曰：江海所以能为百谷王者，以其善下之。此并结前数章之义也。江海善下，故能为百谷之王。是以圣人法善下之道，而不欲自上於人。然不得已而居人之上。故曰：欲上人，以其言下之。是位虽处上，而言则谦下也。不亦谦受益之谓乎。名虽先，人身则后之，自有推而上之先之者矣。惟其能下能后，是以圣人处上而民不重，不以为轧己也。处前而民不害，不以为妨己也。惟其不重不害，是以天下乐推而不厌其在上在先也。夫何故，以其不与民争上争先，故天下莫有能与争之心。《玄经》之旨，凡言修身，则齐家治国在焉。言治国齐家，则修身在焉。善观者，当自有得於言外之旨。
　　《经》曰：天下皆谓我道大似不肖。夫惟大，故似不肖。若肖久矣，其细也。夫我有三宝，保而持之。一曰慈，二曰俭，三曰不敢为天下先。夫慈，故能勇。俭，故能广。不敢为天下先，故能成器长。今舍其慈，且勇。舍其俭，且广。舍其后，且先。死矣。夫慈，以战则胜，以守则固。天将救之，以慈卫之。
　　《原旨》曰：老圣所言之道，非上古无为，则唐虞雍熙之道也。其大无象，不可以名言求，众人之所罕识，故曰：天下皆谓我道大似不肖。谓不可几及也。夫惟大，故似不肖。若肖久矣，其细也夫，自释自审之辞，如所谓惟天为大，惟尧则之，孰得而肖焉。若禹之地平天成，则可以迹求也。老圣叹天下之人，皆谓我所言之道大似不肖，故复举其次者而言曰：吾有三宝，保而持之。保持，抱守也。一曰慈，不敢以天民肆戮。二曰俭，不敢以天物暴殄。三曰不敢为天下先，不敢以天讨倡举。夫慈，故能勇，班师振旅舞干羽而苗民格。俭，故能广，薄衣服而致孝乎鬼神，卑宫室而致费於沟洫。不敢为天下先，故能成器长。舜命总朕师逊举皋陶，将让位曰：枚卜功臣，固辞，弗获，乃有位古之人有行之者，禹是也。今舍其慈，且勇，所以诛龙逄，戮比干。舍其俭，且广，所以为倾宫瑶台，琼室玉门。舍其后，且先，所以囚汤夏台，囚昌羑里，死矣，南巢牧野之祸至，古之人有行之者，桀、纣是也。夫慈，以战则胜，仁者无敌，以守则固。民效死弗去，天将救之，以慈卫之。夏台、羑里之厄所以脱，古之人有行之者，汤，文是也。若汤之放桀，曰：古有夏先后方懋厥德，罔有天灾。山川鬼神，亦莫不宁。暨鸟兽鱼鳌咸若。于其子孙弗率，皇天降灾，假手于我有命。周之伐纣，曰：惟受罔有恢心，乃夷居，弗祀上帝神只，遗厥先宗庙弗祀。商罪贯盈，天命诛之。此其肖矣。夫汤武不得为尧、舜之君，其细可知也。
　　《经》曰：善为士者不武，善战者不怒，善胜敌者不争，善用人者为下。是谓不争之德，是谓用人之力，是谓配天，古之极。
　　《原旨》曰：古之善为士者不武，其惟文王乎。羑里之囚，崇侯虎所谐也。文王受命，六年始伐崇。善战者不怒也。崇侯谐昌，昌以洛西之地、赤壤之田方千里献纣，请除炮烙之刑，纣许之，赐弓矢斧铁，因公季得专征伐，为西伯，典治南国江汉汝、旁诸侯。善胜敌者不争也。吕尚，东海上人，遇七十余主而不听，人皆曰狂丈夫。渔于渭阳，西伯劳而问之曰：子乐渔耶。吕尚曰：君子乐其志，小人乐其事，吾渔非乐之也。西伯与语大悦曰：自吾先君太公望子久矣。故号曰太公望，立为师。善用人者为下，如四善云者，是谓不争之德，是谓用人之力，是谓配天，古之极也。配天谓可为人主极法则也。如文王者，乃古之善为士者，可为法於天下后世矣。昔西伯尝问於太公曰：商王罪杀不辜，汝助予忧乎。太公曰：天道无殃，不可以先唱。人道无殃，不可以先谋。他曰又问曰：人主之动作举事，有祸殃之应，鬼神之福乎。太公曰：重赋敛，大宫室，则人多病瘟。霜露杀五谷，丝麻不成。好田猎毕弋，不避时禁，则岁多大风，禾谷不实。好破坏名山，壅次名川，则岁多大水。好武事，兵革不息，则日月薄蚀，太白失行。西伯曰：诚哉。不十年，商亡，天下归周，是亦慈俭不先之征也。
　　《经》曰：用兵有言，吾不敢为主，而为客。不敢进寸，而退尺。是谓行无行。攘无臂，仍无敌，执无兵。祸莫大於轻敌，轻敌几丧吾宝。故抗兵相加，一及者胜矣。
　　《原旨》曰：兵本以戒不虞，非所以虞天下也。用兵有言，引古兵法语，下文是也。兵法以先举者为主，应敌者为客。吾不敢为主，不敢先举兵以虞天下也。而为客，彼弗率以侵我，不得已而应之，是戒不虞也。虽不得已而应，犹不敢进寸以轻敌，宁退尺以固守。是谓行无行。行，行师也。无行，无行师之心，师虽行而不轻进。攘无臂。攘，捍御也。无臂，无举手之心，虽捍御而不轻举手。仍无敌。仍，引也。无敌，无轻敌之心，虽引兵相抗，而不轻於敌。执无兵。兵，凶器也。虽执凶器而不行杀戮，何哉，祸莫大於轻敌。诸侯以国为心，故不免有时而先举。天子以天下为心，此吾民，彼亦吾民，祸彼犹祸此也，肯轻敌哉。此禹所以拜昌言班师振旅而苗民格也。噫，轻敌几丧吾宝，宝即前章三宝之宝，所谓惟善为宝，仁亲以为宝，则凡天下之民，莫非吾宝也。故抗兵相加，哀者胜矣。言两兵对抗，哀而不忍无杀伤，天民之心将见，不战而屈人兵，胜可知矣。以结上二章之义。前章言不武是美文王，而微寓抑武王之意。老圣凡言兵，多以禹格有苗为法。
　　《经》曰：吾言甚易知，甚易行。天下莫能知，莫能行。言有宗，事有君。夫惟无知，是以不我知。知我者希，则我者贵。是以圣人被褐怀玉。莫能知一作莫
　　不知。
　　《原旨》曰：言者所以载道。知，知道也。行，行道也。甚易知，甚易行，吾无隐乎尔。行之则左右逢其原，天下之人，何其莫能知，莫能行哉，嗟叹之辞也。宗，祖也。君，主也。言有宗是皆祖述《坟》、《典》古史之书，事有君是皆归本皇帝王伯之道，岂托空言者哉。不知言则不知道，是以不我知也。既不能知，又不能行，则其无知可见。夫唯无知，则知我者希，斯亦不足怪也已。於戏，知我者希，则在我者贵，一云则法也。我道也，取法於道，则我贵矣。圣人被褐怀玉，褐，微贱之服。玉，至贵之宝。被褐谓无位，怀玉喻有道。此言有道无位之圣人也。故天下所罕知老圣以此自喻，所负可知也。
　　《经》曰：知不知，上。不知知，病。夫惟病病，以其不病。圣人不病，以其病病，是以不病。以其不病，世本误作是以不病。
　　《原旨》曰：知，知道也。病，不知道也。知不知上，圣人知而不言，上也。不知知病，众人言而不知，病也。夫惟病病，言众人之病病矣。以其不以病为心，而御人以口给，故犯不知知病也。圣人不病，言圣人常以不知为病，而不轻於言，是以不病也。言寡尤行寡，悔几何人哉。昔周有金人，三缄其口，而铭其背。当老圣在周，金人之作，宁无做耶。孔圣观周，尝得抚而欺之。前章吾言甚易知，甚易行，天下莫能知，莫能行。此言知不知，上，不知知，病。道岂终不可知乎，知之为知之，不知为不知，是知也。
　　《经》曰：民不畏威，大威至矣。无狭其所居，无厌其所生。夫惟不厌，是以不厌。是以，圣人自知不自见，自爱不自贵，故去彼取此。
　　《原旨》曰：威，刑罚也。人以身为重，加之以刑罚，孰不知畏。然有不顾斧钺而犯之者，何哉，大威至矣。知其无所自逃，小民畏苦尚有不肖之心生，况其大力量者乎。汤出夏台，去三面之网，信有由也。汉南诸侯闻之曰：汤德及禽兽，归之者四十国。噫，桀，君也。汤，臣也。抚我则后，虐我则雠，大人之心，其可自狭乎。狭则物有所不容，擅福作威，靡所不至，民不堪处。民不堪处，则臣弒其君，子弒其父，盖将有所不能容者矣。此桀之所以亡，汤之所由兴。无狭其所居，所居，心．也，心不狭则神明来居，物无不容一生之道也。无厌其所生，所生，内则神明，外则民物，俱不可厌，厌则去我之心，生死之道也。夫惟不厌，我不厌彼。是以不厌，彼不厌我。圣人自知不自见，无骄人之心。自爱不自贵，无威人之心。故去彼狭厌，取此知爱也。
　　《经》曰：勇於敢则杀，勇於不敢则活。此两者，或利或害。天之所恶，孰知其故。是以圣人犹难之。天之道，不争而善胜，不言而善应，不召而自来。繟然而善谋。天网恢恢，疏而不失。
　　《原旨》曰：勇，志也。敢，气也。志，至焉。气，次焉。持其志无暴其气，生之道也。一或气壹则动，志动而乖，则蹶死之道也。知此两者，或利或害，言志气二物，制得其道，则利。制失其道，则害。天之所恶，孰知其故，故恶之端也。天好生恶杀，谁能知天意恶杀而弗违哉。是以圣人犹难之。天意罔测，圣人犹以为难，而无勇敢之为。天之道，不争而善胜，柔能胜刚。不言而善应，至诚感神。不召而自来，作善降之百祥，作不善降之百殃。繟然而善谋，天道福善祸淫。天网恢恢，疏而不失。天难谌，命靡常，常厥德，保厥位，厥德靡常，九有以亡。言其祸福无门，惟人自召也。当桀、纣为君之日，使能任贤听谏，知天之所恶，不轻勇敢，而谨犹难之心，则汤武虽圣，曷敢不臣乎。吁甚矣。岂桀、纣之有以自亡耶。其天网之疏而不失耶。何圣人之言，其弗可违也如此。
　　《经》曰：民不畏死，奈何以死惧之。若使民常畏死，而为奇者，吾得执而杀之，孰敢。常有司杀者杀。夫代司杀者，是代大匠斲。夫代大匠斲，希有不伤其手矣。
　　《原旨》曰：好生恶死，人心所同。民不畏死，奈何以死惧之。此承上章余旨，叹王道不作，天下之民不死于兵，则死于饥，孰杀之哉。方且严法令，广聚敛，胁民以威，动之死地，无所逃之，非不畏死，不免死也。孟子谓杀人以刃与政，亦此意。民不畏死，即是民不堪命，而怀等死之心。上若宽法令，薄赋敛，省徭役，天下之民，各得所养，惟恐其死为奇作弗靖也。民得其养，或自作弗靖，吾得执而杀之，谓犯于有司，必置刑戮，天杀之也。孰敢言民常畏死，无敢犯之矣。司杀者，天也。代司杀者，人也。杀之当则天杀之，不当则是以人杀人，能无伤乎。新大匠之事，夫代大匠斲，希有不伤手，喻杀人以政，实自伤也。当周室东迁，政由方伯，擅举征伐，是犹代大匠之斲，不但名分废坠，而诸侯之师，禅赫千里，戕贼民生，畏死不暇。及其天定胜人，鲜不败事，伤手之义也。
　　《经》曰：民之饥，以其上食税之多，是以饥。民之难治，以其上之有为，是以难治，民之轻死，以其上求生之厚，是以轻死。夫惟无以生为者，是贤於贵生。
　　《原旨》曰：国以民为本，民以食为天。国不可以无民，犹民不可以无食。民之饥，以其上食税之多，是以饥。三代之季，大巢相类。昔五伯争强，兴徭役，事征讨，国禄不均，国用惟艰，田野不辟，税敛不给，又从而增羡之，民之所以饥也。饥则草窃奸宄，出没靡常，是以难治。非民难治也，以其上之有为。上有为，下亦有为。民之轻死，以其上求生之厚。所谓苦一国之民，以养耳目鼻口者，神不自许。神不自许，是以轻死。夫惟无以生为者，是贤於贵生。何则，养生必先之以物，然则物有余而身不养者，亦多矣。若季世之法，圣人有所不取。
　　《经》曰：人之生也柔弱，其死也坚强。万物草木之生也柔脆，其死也枯槁。故坚强者死之徒，柔弱者生之徒，是以兵强则不胜，木强则共。强大处下，柔弱处上。
　　《原旨》曰：死生亦大矣。生之徒，死之徒，吾於出生入死章，已言其约。噫，人之生也柔弱，柔弱者生之徒。其死也坚强，坚强者死之徒。岂惟人哉，物莫不然。故又曰：万物草木之生也柔脆，其死也枯搞。原其所以生，所以死，本乎阴阳二气而已。二气本乎太极之一气，一气本乎无极之太虚。《经》云：天下万物生於有，有生於无。在《易》则曰：易有太极，是生两仪。易无而极有，知易无而极有，则知易无极也。易有太极，得不谓无极而太极乎。太极乃物初混沦之一气，无极即太极未形之太虚。释氏有谓万法归一，一归何处，亦即有生於无，而复归於无也。然则生之徒者何与，死之徒者何与，自太极生两仪，乾刚坤柔，天地合德。乾天也。天一生水，父刚而子柔，故一水性柔弱，其德顺下。地二生火，母柔而子刚，故火性炎上，其德刚燥。天非火之刚，无以发乾健之体。地非水之柔，无以致坤顺之用。惟其刚柔相生，故能成久大之德业。人之生I 也柔弱，天水资焉。其死也坚强，地火摄焉。惟刚柔相济，而、成既未之功，则长生久视之道在，放养生家专取法焉。柔弱者生，刚强者死，譬犹兵强则不胜，众攻之也。木强则共，众伐之也，强大处下，柔弱处上。天之道也。老圣凡言柔－弱则气，刚强则物，气和．则生，物壮则老，老则死，死则当知所归，如复焜而为不复归於婴儿，复归於无极，皆归之之道也。
　　《经》曰：天之＇道，其犹张弓乎。高者抑之，下者举之，有余者损之，不足者与之。天之道损有余补不足。人之道则不然，损不足以奉有余。孰能以有余奉天下，惟有道者。是以圣人为而不侍，功成而不处，其不欲见贤。
　　《原旨》曰：《洪碗》九畴，五曰皇极。皇建其有极，言大中之道立，其有中行九畴之义也。天之道，其犹张弓乎。引射为喻，高者抑之，下者举之，上下之中可见。有余者损之，不足者与之，小大之中可见。地气上升，天气下降，抑高举下之道也。热极变冻，寒极变温，损有余补不足之道也。天之道，其折中如此，所以致中和天地位万物。育人之道，则不然，损不足以奉有余，天理人欲常相反焉。所谓君子中庸，小人反中庸，孰能以有余奉天下，如天之云行雨施泽及万物，惟有道者，所谓德惟善政，政在养民者也。圣人为而不恃，无责报之望。功成而不居，法天之道也。其不欲见贤，执中而已。圣人事业无为有为，函天盖地，凡民有所不识也。呜呼，上天之载，无声无臭。
　　《经》曰：天下柔弱，莫过於水。而攻坚强者，莫之能胜。其无以易之。故柔胜刚，弱胜强，天下莫不知，莫能行。故圣人云：受国之垢，是谓社稷主。受国之不祥，是谓天下王。正言若反。
　　《原旨》曰：软胜坚，牝胜牡，理也。物性柔弱，莫过於水，及其至也，决堤溃川，无能易之。老圣悯文武坠地，将有二代垂亡之风，故因关尹问，而匡救之，曰：天下莫不知，莫能行，惟伯禹得之，以水治水，地平天成。成汤得之，东征西怨，惟恐后已。西伯得之，戡黎伐崇，罔不欲丧。是皆以柔弱胜刚强者也。使桀知此，能监唐虞之治，则不为汤胜。使纣知此，能监夏之亡，则不为武胜。惟其刚强暴虐，迷不知省，是以有臣代君者出，甚矣。故圣人云：受国之垢，是谓社稷主。受国之不祥，是谓天下王。此古圣人言也。
　　当鲧之殖，汤、文之囚，受垢不祥莫大焉。及其禹受禅，汤、武自代，皆得为社稷主，天下王。噫，桀、纣固虐矣，君也。汤、武固圣矣，臣也。如禹以功受禅，尚无问然。若汤、武以智力自代，得无惭乎。惟文王小心事纣，终不易节，故可比德尧、舜。《玄经》本旨，一皆以正己正人，与为人主者告，人主正则百官正，百官正则天下之民正。乌有为臣而可自代君者乎。正言之君民，吾羲皇之民，无绳可结，亦可已甘其食，洼樽可饮，美其服，毛可御寒，安其居，巢穴足以避风雨，乐其俗，含哺鼓腹乐在其中。邻国相望，道并行而不悖。鸡犬之声相闻，物并育而不害。民至老死不相往来，无争城争地之心。天之道，地之利，未尝不足。玩及此章，大朴淳风，盎乎天地间，今犹古也。则知老圣之所自得，非季世强梁之所可知。所谓万世一遇大圣，知其解者，是旦暮遇之也。
　　《经》曰：信言不美，美言不信。善者不辩，辩者不善。知者不博，博者不知。圣人不积。既以为人，己愈有。既以与人，己愈多。天之道，利而不害。圣人之道，为而不争。
  </div>
  <div class="pagination">
   <a href="道德玄经原旨 道德经原旨 老子原旨 玄经原旨.html">
    上一页
   </a>
   <a href="道德玄经原旨 道德经原旨 老子原旨 玄经原旨.html">
    1
   </a>
   <span class="current-page">
    2
   </span>
   <a href="道德玄经原旨 道德经原旨 老子原旨 玄经原旨_page3.html">
    3
   </a>
   <a href="道德玄经原旨 道德经原旨 老子原旨 玄经原旨_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
