<!DOCTYPE html>
<html>
<head>
    <meta charset="UTF-8">
    <title>南华真经注疏 - 第 127 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经注疏 - 第 127 页/共 129 页</h1>
    <div class="content">　　〔疏〕不合至道者，适为其怪也。
　　田骈亦然，学於彭蒙，得不教焉。
　　〔注〕得自任之道也。
　　〔疏〕田骈慎到，禀业彭蒙，纵任放诞，无所教也。
　　彭蒙之师曰：古之道人，至於莫之是莫之非而已矣。
　　〔注〕所谓齐万物以为首。
　　其风宝然，恶可而言？
　　〔注〕逆风所动之声。
　　〔疏〕窢然，迅速貌也。古者道人，虚怀忘我，指为天地，无复是非，风教窢然，随时过去，何可留其圣迹，执而言之也。
　　常反人，不聚#23观，
　　〔注〕不顺民望。
　　〔疏〕未能大顺群品，而每逆忤人心，亦不能致苍生之称其瞻望也。
　　而不兔於鼋断。
　　〔注〕虽立法而鼋断无圭角也。
　　〔疏〕鼋断，无圭角貌也。虽复立法施化，而未能大齐万物，故不免於鼋断也。
　　其所谓道非道，而所言之题不免於非。
　　〔注〕韪，是也。
　　〔疏〕韪，是也。慎到所谓为道者非正道也，所言为是者不是也，故不免於非也。
　　彭蒙、田骈、慎到不知道。
　　〔注〕道无所不在，而云土块乃不失道，所以为不知。
　　〔疏〕虽复习尚虚忘，以无心为道，而未得圆照，故不知也。
　　虽然，槩乎皆尝有闻者也。
　　〔注〕但不至也。
　　〔疏〕彭蒙之类，虽未体真，而志尚知，略有梗槩，更相师祖，皆有禀承，非独臆断，故尝有闻之也。
　　以本为精，以物为粗，
　　〔疏〕本，无也。物，有也。用无为妙，道为精，用有为事，物为粗。
　　以有积为不足，
　　〔注〕寄之天下，乃有余也。
　　澹然独与神明居，古之道卫有在於是者。
　　〔疏〕贪而储积，心常不足，知足止分，故清廉虚澹，绝待独立而精神，道无不在，自古有之也。
　　关尹老聃闻其风而悦之，
　　〔疏〕姓尹，名喜，字公度，周平王时函谷关令，故为之关尹也。姓李，名耳，字伯阳，外字老聃，即尹喜之师老子也。师资唱和，与理相应，故闻无为之风而悦爱之也。
　　建之以常无有，
　　〔注〕夫无有何所能建？建之以常无有，则明有物之自建也。
　　主之以太一，
　　〔注〕自天地以及群物，皆各自得而已，不兼他饰，斯非主之以太一邪。
　　〔疏〕太者广大之名，一以不二为称。言大道旷荡，无不制围，括囊万有，通而为一，故谓之太一也。建立言教，每以凝常无物为宗，悟其指归，以虚通太一为主。斯盖好俭以劳形质，未可以教他人，亦无劳败其道术也。
　　以濡弱谦下为表，以空虚不毁万物为实。
　　〔疏〕表，外也。以柔弱谦和为权智外行，以空惠圆明为实智内德也。
　　关尹曰：在己无居，
　　〔注〕物来则应，应而不藏，故功随物去。
　　〔疏〕成功弗居，推功於物，用此在己而修其身也。
　　形物自着。
　　〔注〕不自是而委万物，故物形各自彰着。
　　〔疏〕委任万物，不伐其功，故彼之形性各自彰着也。
　　其动若水，其静若镜，其应若响。
　　〔注〕常无情也。
　　〔疏〕动若水流，静如县镜，其逗机也似响应声，动静无心，神用故速。
　　芴乎若亡，寂乎若清，同焉者和，得焉者失。
　　〔注〕常全者不知所得也。
　　〔疏〕芴，忽也。亡，无也。夫道非有非无，不清不浊，故暗忽似无，体非无也，静寂如清也。是已同靡清浊，和苍生之浅见也，遂以此清虚无为　而为德者，斯丧道矣。
　　未尝先人而常随人。
　　〔疏〕和而不唱也。
　　老聃曰：知其雄，守其雌，为天下溪；知其白，守其辱，为天下谷。
　　〔注〕物各自守其分，则静默而已，无雄白也。夫雄白者，非尚胜自显者邪？尚胜自显，岂非逐知过分以殆其生邪？故古人不随无崖之知，守其分内而已，故其性全。其性全，然后能及天下，能及天下，然后归之如溪谷也。
　　〔疏〕夫英雄俊杰，进躁所以夭年；雌柔谦下，退静所以长久。是以去彼显白之荣华，取此韬光之屈辱，斯乃学道之枢机，故为宇内之溪谷也。而溪谷俱是川壑，但溪小而谷大，故重言耳。
　　人皆取先，己独取后，
　　〔注〕不与万物争锋，然后天下乐推而不厌，故后其身。
　　〔疏〕俗人皆尚胜趋先，大圣独谦卑处后，故《道经》云，后其身而身先故也。
　　曰受天下之垢；
　　〔注〕雌辱后下之类，皆物之所谓垢。
　　〔疏〕退身居后，推物在先，斯受垢辱之者。
　　人皆取实，
　　〔注〕唯知有之以为利，未知无之以为用。
　　〔疏〕贪资货也。
　　己独取虚，
　　〔注〕守冲泊以待群实。
　　〔疏〕守冲寂也。
　　无藏也故有余，
　　〔注〕付万物使各自守，故不患其少。
　　〔疏〕藏，积也。知足守分，散而不积，故有余。
　　岿然而有余。
　　〔注〕独立自足之谓。
　　〔疏〕岿然，独立之谓也。言清廉洁己，在物至稀，独有圣人无心而已。
　　其行身也，徐而不费，
　　〔注〕因民所利而行之，随四时而成之，常与道理俱，故无疾无费也。
　　〔疏〕费，损也。夫达道之人，无近恩惠，食苟简之田，立不贷之圃，从容闲雅，终不损己为於物耳，以此为行而养其身也。
　　无为也而笑巧；
　　〔注〕巧者有为，以伤神器之自成，故无为者，因其自生，任其自成，万物各得自为。蜘蛛犹能结网，则人人自有所能矣，无贵於工倕也。
　　〔疏〕率性而动，淳朴无为，嗤彼俗人，机心巧伪也。
　　人皆求福，己独曲全，
　　〔注〕委顺至理则常全，故无所求福，福已足。
　　曰苟免於咎。
　　〔注〕随物，故物不得咎也。
　　〔疏〕咎，祸也。俗人愚迷，所为封执，但知求福，不能虑祸。唯大圣虚怀，委曲随物，保全生道，且免灾殃。
　　以深为根，
　　〔注〕理#24根於太初之极，不可谓之浅也。
　　以约为纪，
　　〔注〕去甚泰也。
　　〔疏〕以深玄为德之本根，以俭约为行之纲纪。
　　曰坚则毁矣，
　　〔注〕夫至顺则虽金石无坚也，迕逆则虽水气无更也。至顺则全迕逆则毁斯正理也
　　锐则挫矣。
　　〔注〕进躁无崖为锐。
　　〔疏〕毁损坚刚之行，挫止贪锐之心，故《道经》云挫其锐。
　　常宽容#25於物，
　　〔注〕各守其分，则自容有余。
　　不削於人，
　　〔注〕全其性也。
　　〔疏〕退己谦和，故宽容於物；知足守分，故不侵削於人也。
</div>
    <div class="pagination">
<a href="南华真经注疏_page126.html">上一页</a><span>...</span><a href="南华真经注疏_page122.html">122</a><a href="南华真经注疏_page123.html">123</a><a href="南华真经注疏_page124.html">124</a><a href="南华真经注疏_page125.html">125</a><a href="南华真经注疏_page126.html">126</a><span class="current-page">127</span><a href="南华真经注疏_page128.html">128</a><a href="南华真经注疏_page129.html">129</a><a href="南华真经注疏_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
