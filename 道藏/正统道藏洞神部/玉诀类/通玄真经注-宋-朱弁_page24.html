<!DOCTYPE html>
<html>
<head>
    <meta charset="UTF-8">
    <title>通玄真经注-宋-朱弁 - 第 24 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通玄真经注-宋-朱弁 - 第 24 页/共 31 页</h1>
    <div class="content">　　唯圣人为能知权，言而必信，期而必当。
　　言信者终而有征，期当者反而必合。
　　天下之高行，直而证父，信而死女，孰能贵之？
　　父攘子证之直躬，期女溺身之存信，若此高行，谁当见哀矣。
　　故圣人论事之曲直，与之屈伸，无常仪表，
　　圣人因事之宜，用为表式，动在利物，宁系滞於一时？
　　祝即名君，溺即捽祖卒反。父，势使然也。
　　捽，提发也。夫以君父之尊，处祝溺之际，不名其君则非敬，不捽其父则非孝。势在反常，以济其可矣。
　　夫权者，圣人所独见，
　　机权至微，凡情莫及。
　　夫先迕而后合者谓之权，先合而后迕者谓之不知权，不知权者善反丑矣。
　　尝试论之曰，体夫权者，庭乎机变之两间。虑变之前，动机之后，变在於事，机在於心。唯权可以内发於机，外制其变，反经合义而扶正教之功，后顺先违乃尽曲成之道。君有体理，动有损益，使民谓之自然，而不知其所以然。是以《易》赞重巽，《诗》美棠华，非夫圣智，孰能独见？且机事不密，与身为害；权事不中，以善为丑，可不慎哉？
　　文子问曰：夫子之言，非道德无以治天下也，上世之王，继嗣因业，亦有无道各没其世而无祸败者，何道以然。
　　所谓坠祖宗之功德，而尽一世无祸败者，以其前代有此之类。故不得不发斯问，以政后代疑道之君矣。
　　老子曰：自天子以下，至于庶人，各自生活，然其活有薄厚，天下时有亡国破家，无道德之故也。
　　言虽有没世，无祸败者，但命数之厚耳。然其亡国破家，莫不因无道而失者。
　　夙夜不懈，战战兢兢，常恐危亡；
　　有家国者，诚慎若此，故曰：子临先人，若朽索之御六马也。
　　纵欲怠情，其亡无时？
　　直不可保存耳。
　　使桀纣修道行德，汤武虽贤，无所建其功也。
　　夏殷之末，非独桀纣之无道也。然其或没世而无败当时以致灭，诚有薄厚之异，同为覆亡之资。向使二主依道据德，则成汤、周武何因建其功业矣？盖为失道丧德而有幸免者，未有居道立德而延祸败者也。
　　夫道德者，所以相生养也，所以相畜长也，所以相亲爱也，所以相敬贵也。
　　道德之养，敬爱之美，乃由此立。
　　夫聋虫虽愚，不害其所爱，诚使天下之民，皆怀仁爱之心，祸灾何由生乎。
　　天下聋愚，岂非蠢动之类？尚能避害向利以从自宜，则百姓之情，断可知矣。诚能道化德被，感彼亲爱之心，祸灾之端无由生也。
　　夫无道而无祸败者，仁未绝义未灭也。
　　以其未绝相爱之弁，未灭相扶之义，虽危而未覆。
　　仁虽未绝，义虽未灭，诸侯已轻其上矣。诸侯轻上，则朝廷不恭，纵令不顺。
　　凡恭顺之至直，在乎中感者也。
　　仁绝义灭，诸侯背叛，众人力攻，强者陵弱，大者侵小，民人以攻击为业，灾害生，祸乱作，其亡无日，何期无祸也？
　　夫无道则据德，失德则依仁，仁绝则义扶，义灭而亡国。其所由来者渐，通为祸败之资。故当其无道失德之时，则有轻上违命之弊。乘彼绝仁灭义之后，则有亡国辱身之忧。但身有命分之薄厚，国有危覆之运数，厚者居危以终世，薄者当覆以陷时。将立本以观之，莫不由失道之故也。
　　老子曰：法烦刑峻，则民生诈，上多事则下多态，
　　必多端态以承其事。
　　求多即得寡，禁多即胜少，
　　以其失多故寡得，以其犯多故少胜。
　　以事生事，又以事止事，譬犹扬火而欲使无焚也；
　　夫无事止事，事则止矣。以事止事，事止复生矣。止彼所生之事，生此所止之事，则如扬火欲求无焚而更焚也。
　　以智生患，
　　谓上智生下患。
　　又以智备之，譬犹挠水而欲求其清也。
　　上弃智巧，下民全性也。除患之本止乎多端，既因智以患生，复设智以防患，不挠自清之道，由此远哉。
　　老子曰：人主好仁，即无功者赏，有罪者释；好刑，即有功者废，无罪者及；
　　夫仁以慈济为功，刑以加罪为用，苟有所好，财赏愆刑滥，不可君御於兆人矣。尝试论之曰，道也者，莫非万品之贵也。事也者，莫不用好而成也。然而立好以求道，则好存於胸府，道背於所求，而反以迕其理。又云，不失德者是以无德。且道之与德，犹不可专好而成，而况乎偏尚余事而至当於天下者也。
　　无好憎者，诛而无怨，施而不德。
　　如天之春秋，物何得怨耳？
　　放准循绳，身无与事，若天若地，何不覆载。
　　任乎常度而无心者，能与二仪合德也。
　　合而和之者，君也；
　　合众和义，在乎一人。
　　别而殊之者，法也。
　　犯者自有轻重之殊，是国之常法也。
　　民以受诛，怨无所藏，
　　君无容情，清县天下，则抵罪者甘蹈过地，而无所尤怨焉。
　　谓之道德。
　　然后国有太平之道，君有无私之德。
　　老子曰：天下是非无所定，世各是其所善，而非其所恶。
　　彼亦非尔所善，而是尔所恶，直非公当，故不可定也。
　　夫求是者，非求道理也，
　　推道之理，则万物玄同无非是。
　　求合於己者也，非去裹也，去逆於心者也。
　　直有所合，则偏系於物，岂得谓之去邪哉？但自去所恶耳。
　　今吾欲择是而居之，择非而去之，不知世之所谓是非者也。
　　夫求是者，不能是也。去非者，不能无也。今欲择是而居，择非而去，则何知世人不自执所是而谓我之非哉？若然者，合己之是未出於邪，此明是非之治，未可为天下王也。
　　故治大国者若烹小鲜，曰勿挠而已。
　　小鱼挠之则糜碎，兆人烦之则溃乱。故其设法令以相是非者，不能治之也。
　　夫趋合者，即言中而益亲，身疏而谋，当即见疑。
　　世之常情，莫有公是，唯合私为是耳。故言佞而中，则益亲身疏，而忠则见疑。
　　今吾虽欲正身而待物，何知世之所从规我者乎？
　　将欲自正其身以待於物，岂无世人以不合之故，反持彼正而规我也？
　　吾若与俗遽走，犹逃雨也无之而不濡。
　　若我之正世，亦世之规我，遽走争正，莫能去衰。譬犹逃雨，随其所适，皆濡湿也。
　　欲在於虚即不能虚，
　　以其心有所存，乃不虚耳。犹乎正取，则动未尝正也。
　　若夫不为虚而自虚者，此所欲而无不致也。
　　夫泛物乘理，不恶於有，则不存虚而自虚矣。因世寄安，不非於彼，则不争正而自正矣。今以无劳而得虚，无择而、常正，岂非向者所欲，皆坐而政之也？
　　故通於道者，如车轴不运於己，而与毂致于千里；转於无穷之原也。
　　处中不动者，则与物偕往，无格於远近。且万化周轮，未尝有极，而我之体应，无所不穷焉。
　　故圣人体道反至，不化以待化，动而无为也。
　　夫体道者，其常存而不可变也。以不变化能御千变万化，而此妙用，岂涉有为者哉？
　　老子曰：夫亟战胜者，则国必亡，
　　亟数战也。
　　亟战则民罢，数胜则主骄，以骄主使罢民，而国不亡者，寡矣。主骄则恣，恣则极物，民罢则怨，怨则极虑，
　　物极则友事极则变。
　　上下俱极而不亡者，未之有也。故功遂身退，天之道也。
　　缺文
　　通玄真经卷之五竟
　　通玄真经卷之六
　　宋宣义郎试大理寺主薄兼
　　括州缙云县令朱弁正仪注
　　上德篇
　　彼物无宰，由道有常，用与佗伦，玄功自积。故柔服天下，我未始有，知和合生灵，彼无不理得者也。然上德之体，无所不得，故此一篇之内杂而冲之。
　　老子曰：主者国之心也，
　　为存亡定倾之所由。
　　心治即百节皆安，心扰即百节皆乱。
　　身之百节，如国之百司耳。
　　故其身治者，支体相遗也；其国治者，君臣相忘也。
　　支体各安，则自得也。故遗其所侍，君臣各伦，则无事也，故忘其所从。
　　老子：学於常枞，
　　老子之师。
</div>
    <div class="pagination">
<a href="通玄真经注-宋-朱弁_page23.html">上一页</a><span>...</span><a href="通玄真经注-宋-朱弁_page19.html">19</a><a href="通玄真经注-宋-朱弁_page20.html">20</a><a href="通玄真经注-宋-朱弁_page21.html">21</a><a href="通玄真经注-宋-朱弁_page22.html">22</a><a href="通玄真经注-宋-朱弁_page23.html">23</a><span class="current-page">24</span><a href="通玄真经注-宋-朱弁_page25.html">25</a><a href="通玄真经注-宋-朱弁_page26.html">26</a><a href="通玄真经注-宋-朱弁_page27.html">27</a><a href="通玄真经注-宋-朱弁_page28.html">28</a><a href="通玄真经注-宋-朱弁_page29.html">29</a><span>...</span><a href="通玄真经注-宋-朱弁_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
