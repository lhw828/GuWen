<!DOCTYPE html>
<html>
<head>
    <meta charset="UTF-8">
    <title>南华真经注疏 - 第 103 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经注疏 - 第 103 页/共 129 页</h1>
    <div class="content">　　唐西华法师成玄英疏
　　杂篇则阳第二十五
　　则阳游於楚，
　　〔疏〕姓彭，名阳，字则阳，鲁人。游事诸侯，后入楚，欲事楚文王。
　　夷节言之於王，王未之见，
　　〔疏〕姓夷，名节，楚臣也。则阳欲事於楚，故因夷节称言於王，王既贵重，故犹未之见也。夷节所进未遂，故罢朝而归家。
　　夷节归。彭阳见王果曰：夫子何不谭我於王？
　　〔疏〕王果，楚之贤大夫也。谭，犹称说也，本亦有作言谈字者。前因夷节，未得见王，后说王果，冀其谈荐也。
　　王果曰：我不若公阅休。
　　〔疏〕若，如也。公阅休，隐者之号也。王果，贤人，嫌彭阳贪荣情速，故盛称隐者，以抑其进趋之心也。
　　彭阳曰：公阅休奚为者邪？
　　〔疏〕奚，何也。既称公阅休，言己不知，故问何为，庶闻所以。
　　曰：冬则独龞于江，夏则休乎山樊。有过而问者，曰：此予宅也。
　　〔然注〕言此者，以抑彭阳之进趋。
　　〔疏〕独，刺也。樊，傍也，亦茂林也。隆冬刺龞，於江渚以逍遥；盛夏归休，偃茂林而取适；既无环庶，故指山傍而为舍。此略陈阅休之事迹也。
　　夫夷节已不能，而况我乎。吾又不若夷节。夫夷节之为人也，无德而有知，不自许，以之神其交，固颠冥乎富贵之地，
　　〔注〕言己不若夷节之好富贵，能交结，意尽形之#1，任知以干上也。
　　〔疏〕类冥，犹迷没也。言夷节交游坚固，意在荣华；颠倒迷惑，情贪富贵；实无真德，而有俗知；不能虚淡以从神，而好任知以干上。数数如此，犹自不能，况我守愚，若为堪荐。此是王果谦逊之辞也。
　　非相助以德，相助消也。
　　〔注〕苟进，故德薄而名消。
　　〔疏〕消，毁损也。言则阳凭我谈己於王者，此适可败坏名行，必不益於盛德也。
　　夫冻者假衣於春，暍者反冬乎冷风。
　　〔注〕言已顺四时之施，不能赴彭阳之急。
　　〔疏〕夫遭冻之人，得衣则暖；被暍之者，遇水便活。乃待阳和以解冻，须寒风以救暍，虽乖人事，实顺天时。履道达人，体无近惠，不进彭阳，其义亦尔。
　　夫楚王之为人也，形尊而严；其於罪也，无赦如虎；非夫佞人正德，其孰能挠#2焉。
　　〔疏〕仪形有南面之尊，威严据千乘之贵，赫怒行毒，犹如暴虎，戮辱苍生，必无赦宥。自非大佞之人，不堪任使。若履正怀德之士，谁能屈挠心志而事之乎。
　　故圣人，其穷也使家人忘其贫，
　　〔注〕淡然无欲，乐足於所遇，不以侈靡为贵，而以道德为荣，故其家人不识贫之可苦。
　　〔疏〕御寇居郑，老莱在楚，妻弩穷窭而乐在其内。贤士尚然，况乎真圣，斯志贫也。
　　其达也使王公忘爵禄而化卑。
　　〔注〕轻爵禄而重道德，超然坐忘，不觉荣之在身，故使王公失其所以为高。
　　〔疏〕韬光为穷，显迹为达。哀公德友於尼父，轩辕膝步於广成，斯皆道在则尊，不拘品命，故能使万乘之王，五等之君，化其高贵之心而为卑下之行也。
　　其於物也，与之为娱矣；
　　〔注〕不以为物自苦。
　　〔疏〕同尘涉事，与物无私，所造皆适，故未尝不乐也。
　　其於人也，乐物之通而保己焉。
　　〔注〕通彼人#3不丧我。
　　〔疏〕混迹人间而无滞塞，虽复通物而不丧我，动不伤寂而常守於其真。
　　故或不言而饮人以和，
　　〔注〕人各自得，斯饮和矣，岂待言哉。
　　〔疏〕荫庇群生，冥同苍昊，中和之道，各得其心，满腹而归，岂劳言教。
　　与人并立而使人化。
　　〔注〕望其风而靡之。
　　〔疏〕和光同尘，斯并立也；各反其真，斯人化也。
　　父子之宜，彼其乎归居，
　　〔注〕使彼父父子子各归其所。
　　〔疏〕虽复混同贵贱，而伦序无亏，故父子君臣，各居其位，无相参冒，不亦宜乎。
　　而一间#4其所施。
　　〔注〕其所施同天地之德，故间静而不二。
　　〔疏〕所有施惠，与四时合序，未尝不间暇从容，动静不二。
　　其於人心者，若是其远也。
　　〔疏〕圣人之用心，其如上说，是以知其清高深远也。
　　故曰待公阅休。
　　〔注〕欲其释楚王而从阅休，将以静泰之风镇其动心也。
　　〔疏〕此总结也。
　　圣人达绸缪，
　　〔注〕所谓玄通。
　　〔疏〕绸缪，结缚也。夫达道圣人，超然县解，体知物境空幻#5，岂为尘网所羁。阅休虽未极乎道，故但托而说之也。
　　同尽一体矣，
　　〔注〕无外内#6而皆同照。
　　〔疏〕夫智周万物，穷理尽性，物我不二，故混同一体也。
　　而不知其然，性也。
　　〔注〕不知其然而自然者，非性如何。
　　〔疏〕能所相应，境智冥合，不知所以，莫辨其所然，故与真性符会。
　　复命摇作而以天为师，
　　〔注〕摇者自摇，作者自作，莫不复命而师其天然也。
　　〔疏〕反夫真根，复於本命，虽复摇动，顺物而作，动静无心，合於天地，故师於二仪也。
　　人则从而命之也。
　　〔注〕此非赴名而高其迹。师#7性而动，其迹自高，故人不能下其名也。
　　〔疏〕命，名也。合道圣人，本无#8名字，为有清尘可慕，故人从后而名之。
　　忧乎知，而所行恒无几时，其有止也，若之何。
　　〔注〕任知其#9行，则忧患相继。
　　〔疏〕任知为物，忧息斯生，心灵易夺，所行无几，攀缘念虑，宁有住时。假令神禹，无奈何。
　　生而美者，人与之鉴，不告则不知其美於人也。
　　〔注〕鉴，镜也，鉴物无私，故人美之。今夫鉴者，岂知鉴而鉴邪？生而可鉴，则人谓之鉴耳，若人不相告，则莫知其美於人，譬之圣人，人与之名。
　　〔疏〕鉴，镜也。告，语也。夫#10生明照，照物无私，人爱慕之，故名为镜。若人不相告语，明镜本亦无名。此起譬也。
　　若知之，若不知之，若闻之，若不闻之，其可喜也终无已，
　　〔注〕夫鉴之可喜，由其无情，不问知与不知，闻与不闻，来即鉴之，故终无已。若鉴由闻知，则有时而废也。
　　〔疏〕已，止也。夫镜之照物，义在无情，不问怨亲，照恒平等。若不闻而不知，镜亦不照，既有闻知，镜能照之，斯则事涉间夺，有时休废矣，焉能久照乎。只为凝照无穷，故为人之所喜好也。
　　人之好之亦无已，性也。
　　〔注〕若性所不好，岂能久照。
　　〔疏〕镜之能照，出自天然，人之喜好，率乎造物，既非矫性，所以无穷。
　　圣人之爱人也，人与之名，不告则不知其爱人也。
　　〔注〕圣人无爱若镜耳。然而事济於物，故人与之名，若人不相告，则莫知其爱人也。
　　〔疏〕圣人泽被苍生，恩流万代，物荷其德，人与之名，更相告语，嘉号斯起。不若然者，岂有圣名乎。
　　若知之，若不知之，若闻之，若不闻之，其爱人也终无已，
　　〔注〕荡然以百姓为刍狗，而道合於爱人，故能无己。若爱之由乎闻知，则有时而衰也。
　　〔疏〕夫圣德遐旷，接物无私，亭毒群生，刍狗百姓，岂待知闻而后爱之哉。只为慈救无偏，故德无穷已。此合谕#11也。
　　人之安之亦无已，性也。
　　〔注〕性之所安，故能久。
　　〔疏〕安，定也。夫静而与阴同德，动而与阳同波，故无心於动静也。故能疾雷破山而恒定，大风振海而不惊，斯率其真性者也。若矫性伪情，则有时而动矣。故王弼云，不性其情，焉能久行其企。
　　旧国旧都，望之畅然。
　　〔注〕得旧犹畅然，况得性乎。
　　〔疏〕国都，谕其真性也。夫少失本邦，流离他邑，皈望桑梓，畅然喜欢。况丧道日淹，逐末来久，今既还原反本，故曰畅然。
　　虽使丘陵草木之缗，
　　〔注〕缗合也
　　入之者十九，犹之畅然。况见见闻闻者也，
　　〔注〕见所尝见，闻所尝闻，而犹畅然，况体其#12性也。
　　〔疏〕缗，合也。旧国旧都，荒废日久，丘陵险陋，草木丛生；入中相访，十人识九，见所曾见，闻所曾闻，怀生之情，畅然欢乐。况丧道日久，流没生死，忽然反本，会彼真原，皈其重玄之乡，见其至道之境，其为乐也，岂易言乎。
　　以十仞之台县众间者也。
</div>
    <div class="pagination">
<a href="南华真经注疏_page102.html">上一页</a><span>...</span><a href="南华真经注疏_page98.html">98</a><a href="南华真经注疏_page99.html">99</a><a href="南华真经注疏_page100.html">100</a><a href="南华真经注疏_page101.html">101</a><a href="南华真经注疏_page102.html">102</a><span class="current-page">103</span><a href="南华真经注疏_page104.html">104</a><a href="南华真经注疏_page105.html">105</a><a href="南华真经注疏_page106.html">106</a><a href="南华真经注疏_page107.html">107</a><a href="南华真经注疏_page108.html">108</a><span>...</span><a href="南华真经注疏_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
