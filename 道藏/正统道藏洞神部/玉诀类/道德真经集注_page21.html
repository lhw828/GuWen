<!DOCTYPE html>
<html>
<head>
    <meta charset="UTF-8">
    <title>道德真经集注 - 第 21 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经集注 - 第 21 页/共 21 页</h1>
    <div class="content">　　而不责於人。
　　明皇曰：左契者，心也。心为阳藏，与前境契合，故谓之左契尔。圣人知立教则必有逵，有述则是余怨，故执持此心，使令清静，下人化之，则无情欲，不烦诛责，自契无为。○河曰：但刻契之信下，责人以他事也。○雱曰：左契取於人，右契取人，左无事而右主权，故古者分契之法如此也。圣人执左契不从事於物，而物自来合，吾应其合者尔。所谓感而遂通天下之故也。然则圣人常受天下之责而无责人之心，是以终无怨。《庄子》曰：以得为在人，以失为在己，汤曰：万方有罪，罪在朕躬，此之谓也。记曰：献牛马者操右契，盖默者并券以进，是知左契乃受责者之所执。《史记》曰：操右券以责事。
　　故有德司契，
　　河曰：有德之君司察契信而已。○弼曰：有德之人念思其契，不令怨生，而后责於人也。○雱曰：下从事於物，而应物之合者。
　　无德司彻。
　　明皇曰：司，主也。彻，通也。言有德之君主司心契，则人自化。无德之主，则将立法以通於人，为法之弊，故未为善。○河曰：无德之君，背其契信，司人所失。○弼曰：彻，司人之过也。○雱曰：彻，通也，物物求通，其塞多矣。
　　天道无亲，常与善人。
　　明皇曰：司契则清静，立法则凋残，皇天无亲，唯德是辅，故人君者，常思化淳於无为，不可立法而生事。○河曰：天道无有亲疏，唯与善人，则与司契者也。○雱曰：唯天无亲，但善则与之，明天与圣人同道也。
　　小国寡民章第八十
　　小国寡民，
　　河曰：圣人虽治大国，犹以为小，俭约不奢泰。民虽众，犹若寡少，不敢劳之也。○弼曰：国既小，民又寡，尚可使反古，况国大民众乎，故举小国而吉也。○雱曰：小制国寡，聚民则淳厚，盖国大民众则利害相摩，巧伪日生，观都邑与聚落之民，质诈殊俗，则其验也。
　　使民有什伯之器而不用也。
　　明皇曰：什，仵也。伯，长也。此章明人含淳和，无所求及，适有人材器，堪为什件伯长者，亦无所用之矣。○河曰：使民各长部曲什伯，贵贱不相犯也。器谓农人之器，而不用征召，夺民良时也。○弼曰：言使民虽有什伯之一器，而无所用之，
　　当何患不足也。
　　雱曰：十人所共谓之什器，百人所共谓之百器。清静之治，务使民各遂其生理，而不妄兴作，终无连群聚众之事，故虽器有什伯而不用也。
　　使民重死，
　　河曰：君能为民兴利除害，各得其所，则民重死而贪生也。
　　而不远徙。
　　明皇曰：少思寡欲，不轻用其生，敦本无求，故不远迁徙也。○河曰：政令不烦，则民安其业。故不远迁徙，离其常处。○弼曰：使民不用，惟身是宝，不贪货路，故各安其居，重死而不远徙也。○雱曰：乐生遂性，故重死安土无求，故不远徙。无道之世，质薄事多，而利欲胜乎好生，末盛本衰，而贪求在乎分外，故触刑陷险，如履平地，而车辙足边交於四方，此亦乱之极也。虽有舟舆，无所乘之。河曰：清静无为，不作烦华，不好出入游娱也。
　　虽有甲兵，无所陈之。
　　河曰：无怨恶於天下。○雱曰：民自足於性分之内，则无远游交战之患。
　　使民复结绳而用之。
　　明皇曰：舟舆所以利迁徙，甲兵所以徇攻战，两者无欲，故无所乘悚。反朴还淳，复归于三皇结绳之用矣。○河曰：去文反质，信无欺也。○雱曰：事简民淳，故无用文契。
　　甘其食，
　　明皇曰：不贪滋味，故所食常甘。○河曰：甘其蔬食，不思食百牲也。
　　美其服，
　　明皇曰：不事文绣，故所服皆美。○河曰：美其恶衣，不贵五色。○雱曰：甘食美服，无事而富也。
　　安其俗，
　　明皇曰：不饰栋宇，故所居则安。○河曰：安其茅茨，不好文饰之屋。
　　乐其业。
　　明皇曰：不浇淳朴，故其俗可乐。○河曰：乐其质朴之俗，不转移也。
　　邻国相望，鹦犬之声相闻，
　　明皇曰：言其近。○河曰：相去近也。○雱曰：人遂其生，故繁息而乐。
　　使民至老死不相往来。
　　明皇曰：无求之至。○河曰：其无情欲。○弼曰：无所求欲。○雱曰：近而不交，无求於外也。此尽性之治，故民亦尽其性。窃尝考《论语》、《孟子》之终篇，皆称尧舜禹汤圣人之事业，盖以为举是书而加之政，则其效可以为比也。老子，大圣人也，而所遇之变，适当反本尽性之时，故独明道德之意，以收敛事物之散，－而一之於朴。诚举其书以加之政，则化民成俗，此篇其效也。故经之义终焉。杨子云为《法言》，亦终乎唐虞之言，盖有法乎孔孟与此书也，然子云之说，诚得施於天下，亦何足以与乎圣人之业，可谓有其意矣，而言之过也。一本无使字。
　　信言不美章第八十一
　　信言不美，
　　明皇曰：信言者，圣教也。信实之言，不钧於俗，故不美。○河曰：信言者，如其实。不美者，朴且质也。○弼曰：实在质也。○雱曰：信言要於道，道之出言，淡乎无味，何美之有。
　　美言不信。
　　明皇曰：美言者，代教也。甘美之言，动合於俗，故不信。○河曰：滋美之言者，孳孳华词。不信者，饰伪多空虚也。○弼曰：本在朴也。○雱曰：离道而语事物，故虽足以美浅闻之听，而非至论也。且言者风波也，何以美为。
　　善者不辩，
　　明皇曰：善者在行，无辩说。○河曰：善者以道修身，不彩文也。○雱曰：言近指远，不假繁辞。
　　辩者不善。
　　明皇曰：巧滞辫说，故不善。○河曰：辩者巧言也。不善者，舌致患也。土有玉掘其山，水有珠浊其渊，辫口多言亡其身。○雱曰：言以明
　　道而已，要不烦，何用多说。孔子曰：辞达而已。
　　知者不博，
　　河曰：知者谓知道之士，不博者，守一元也。○弼曰：极在一也。○雱曰：极当在乎至微，何事於博。
　　博者不知。
　　明皇曰：知者了悟也，博者多闻也。○河曰：博者多见闻，不知者失真要也。○雱曰：溺乎事物之众，而不能反约，愚之甚者，安在乎有知。
　　圣人无积，
　　明皇曰：积者执言滞教，有所积聚也。圣人了言忘言，悟教遗教，一无执滞，故云不积。○弼曰：无私自有，唯善是与，任物而已。○雱曰：圣道运乎无方，而我常无滞，故以至无而供万物之求，积而有之，则所得鲜矣，安能大而化之乎，此明知者不博。
　　既以为人己愈有。
　　河曰：既以为人施设德化，已愈有德。○弼曰：物所尊也。○雱曰：为人者，施於事业以治天下也，因其势而利之，则吾道不亏，而事业弥广矣。一本为作与，非。
　　既以与人己愈多。
　　明皇曰：此明法性无尽。言圣人虽不积滞言教，然以法味诱导凡愚，尽以与人，於圣人清静之性，曾无喊耗，唯益明了，故云愈有愈多。有，明自性，多，明外益。○河曰：既以财贿布施与人，而财益多，如日月之光，无有尽时也。○弼曰：物所归也。○雱曰：与人者，授之以道也，授人以道，如天生物，吾未尝费而物日以伙。既云无积，故又明其能赡足万物，盖唯无积，乃所以能足也。
　　天之道，利而不害。
　　河曰：天生万物，爱育之，令长大无所伤害也。○弼曰：动常生成之也。○雱曰：天者群物之宗，常以慈畜万物，岂有害之之意，此明信言不美。夫天理常夷美於此，则害於彼矣。
　　圣人之道，为而不争。
　　明皇日：举天道利物不害者，将明圣人之道施为弘益，常以与人，故不争也。○河曰：圣人法天，所施为化成事就，不与下争功名，故能全其圣功也。○弼曰：顺天之利，不相伤也。○雱曰：一气自运，万物必遂，圣人体大运以有为，行迟速於常度，岂有心於争乎。夫唯如此，故於立言垂法，亦因时乘理，适可而已，非为辩也。然而终以此句者，诚欲体道德之说，莫尚於为而不争。老子经意终於第八十篇，此篇总序其作经之意，亦由南华尽於庄子之死，而更有《天下》一篇，兼明道术之是非，以自积着书之迹。
　　道德真经集注卷之十竟
　　#1不：原本无，据正统道藏本唐玄宗御注本改补。
　　#2『有为』二字原脱，据正统道藏本唐玄宗注本补。
　　#3受：原作『为』，据正统道藏本唐玄宗御注本改。
　　释音
　　櫰而羊切。蹙居月切。昧音妹。贷吐代切。螫失亦切。攫俱缚切。怀子垒、又子委切。嘎一迈切。蒂常音。难乃旦切。脆七岁切。辟音避。繟音固。恢苦回切。陟角切。赂音路。愈任与切。纯杜本切。
　　后序
　　老氏之书，传於世也久矣，其言微，其旨远，而莫能极。学者非明白洞达。穷道德性命之理，未易测其津涯也。夫老氏岂欲为甚高之论，以取惑於世，盖至道之极，窈冥昏默，虽圣人犹且不能名方。道术既散之际，苟不示其发髴，明其大略，则天下后世，有愚而不灵者，荡然无所适，茫然无所守，不知大道之本原，而为倒置之民也。於是不得已强而为之言以明。夫道大焉，弥满六合而无外，小焉，入乎纤介而无间，其玄则为众妙之门，其粗则治家治国治天下，无乎不在。昔之为注者有三，曰河上公，日明皇，日王弼，夫三家之说，其间不能无去取，然各有所长，要其归宿，莫非究大道之本。近世王雱深於道德性命之学，而老氏之书，复训厥旨，明微烛隐，自成一家之说，则八十一章愈显於世。然世之学者，以老氏为虚无无用之文，少尝加意，陈言鄙论自以为得，殊不知大道之本，由老氏而后明，老氏之经，由数家而后知，非俗学者所易闻也。
　　太守张公，深达夫道德性命之理，以文章作人，以经卫训多士，常患夫执经者不知道，乃命黉舍之学者，参其四说，无复加损，刊集以行於时，而广其教，俾夫承学之士，知老氏之书非徒为虚诞之辞，极深研精，皆足以造乎至理，其真以治身，其绪余土直为天下国家，则学者岂日小补之哉。迥承教下风，幸得以亲炙，故祇请以书岁月，且不泯其传。
　　时元符元年十月一日，前权英州军事判官梁迥谨序。
　　
</div>
    <div class="pagination">
<a href="道德真经集注_page20.html">上一页</a><span>...</span><a href="道德真经集注_page16.html">16</a><a href="道德真经集注_page17.html">17</a><a href="道德真经集注_page18.html">18</a><a href="道德真经集注_page19.html">19</a><a href="道德真经集注_page20.html">20</a><span class="current-page">21</span>
    </div>
    <div class="pagination"><a href="index.html">返回目录</a></div>
</body>
</html>
