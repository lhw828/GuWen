<!DOCTYPE html>
<html>
<head>
    <meta charset="UTF-8">
    <title>道德真经注疏 - 第 18 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经注疏 - 第 18 页/共 19 页</h1>
    <div class="content">　　天之道，损有余补不足。
　　注：天道损有余而益谦，言天道常以中和为上。○疏：福善祸淫，自然之理，仍前生后，重出此文。
　　人之道则不然，
　　注：人道与天道反。
　　损不足，奉有余。
　　注：世俗之人，损贫以奉富，夺弱以益强。○御曰：天道平施，裒多益寡，人则违天，翻损不足者也。○疏：人间世道好行浮伪，趋势竞利，违天背理，割损贫贱之不足，供奉富贵之有余。
　　孰能有余以奉天下，唯有道者。
　　注：言谁能居有余之位，自省爵禄以奉天下不足者乎，唯有道之君能行之也。○疏：孰，谁也。言谁能有余财德以施天下苍生乎，唯当体道之人独能济物，故下文云圣人不积。而言奉者，示谦也。
　　是以圣人为而不恃，
　　注：圣人为德施惠，不恃望其报。
　　功成不居处。
　　注：功成事就，不处其位。○御曰：推功於物，不处其成。
　　其不欲示贤。
　　注：不欲使人知己之贤，匿功不居其荣名，畏天损有余也。○御曰：圣人所以推功不处者，盖不欲令物见其贤也。○疏：体道圣人常善救物，虽复财德两施，而不恃其劳，有大至功，而功成不处者，意在摄谦退己，推功於物，韬光晦迹，不欲示己之贤能。
　　天下柔弱，莫过於水，
　　注：言水柔弱，圆中则圆，方中则方，壅之则止，次之则行。○张曰：以为天下万事，凡事不同，以柔弱言之，莫过於水，以喻道行谦柔和绰，随物通生，浸润如水也。
　　而攻坚强者，莫之能胜，
　　注：水能坏山推陵，磨铁消铜，莫能胜水而成功也。○疏：物性柔弱莫过於水，天下坚强莫先金石，然水虽柔弱，利用无穷，攻击坚强，莫在先者，无为破有，其义亦然。○节解曰：水者内，即口中津液也。漱而咽之，则能攻邪破恶，彻於骨髓，若麴蘗之消米方药，无复能先也。
　　其无以易之。
　　注：夫攻坚强者，无以易於水也。○御曰：以坚攻强，二坚俱损，以柔制强，则强损柔全，故用攻坚强，无以易於水也。○疏：言水能攻坚，百王不易之事，无为破有，万代不刊之术。
　　故柔胜刚，弱胜强，
　　注：水能灭火，阴能销阳。舌柔齿刚，齿先舌亡。
　　天下莫能知，
　　注：知柔弱者久长，刚强者折伤。
　　莫能行。
　　注：耻卑谦，好强梁。○节解曰：谓人含精饮气，统御血豚，百姓日用而不知。○疏：水能攻於金石，故知柔弱胜於刚强，此乃愚智同知，而举世无人能依而行者也。
　　故圣人言：
　　注：谓下事也。
　　受国之垢，是谓社稷主；
　　注：人君能受国之垢浊者，若江海不逆细流，即能长保社稷，为一国之君主也。○御曰：引万方之罪，是受国之垢浊。称孤寡不谷，是受国之不祥。其德如此，则社稷有奉，故天下之人归往也。○疏：国，邦域也，垢，辱也。言体道之士，处於人世，谦退柔弱，达於违从，身受屈辱，不与物争，故堪为社稷之主，以牧苍生也。○节解曰：谓人形以左魂为社，右魄为稷，御一气，以为君主也。
　　受国不祥，是谓天下王。
　　注：人君能引过自与，代民受不祥之殃，则可以王天下也。○节解曰：国谓形也，言一出入脾中，化滓变液，去故受新，以养五神，故王於藏府者也。○疏：不祥，犹不善也。言圣鉴虚通，达於善恶，若有不祥之事，辄自责躬，引过归己，此可为天下君王也。昔成汤自翦千里来云，即其事也。前言社稷可寄诸侯，后举天下宜属天子。
　　正言若反。
　　注：此乃正直之言，世人不知以为反言也。○节解曰：谓俗人所欲者，以鲜洁为尊，香美为上，而道以受垢为主，处下为王，言一与人反也。○疏当理正言，似如反俗，何者？俗皆好美好荣，而今乃受垢不祥，故若反也。而言若者，欲明不反而反，虽反不反，恒顺於俗，不反而反，顺俗而真，欲示反不定反，故加若也。上文云玄德深远，与物反，然后乃至大顺，即其义也。
　　和大怨，
　　注：杀人者死，伤人者刑，以相和报也。○御曰：与身为怨慧之大者，情欲也。和，调和也。此言人君欲以言教调和百姓，使无情欲，故曰和大怨也。
　　必有余怨。
　　注：任刑者失人之情，必有余怨及於良民也。○御曰：立教化人，不能无迹，斯迹之弊，还与为怨，故曰必有余怨。○疏：怨，慧也。即是有无美恶等一切待对之法也，言行人虽舍有无，得非有无，和二边为中一，而犹是执玄，未体於玄理也。此虽无待，未能无不待，此是待独，未能独独，故有余对。
　　安可以为善？
　　注：言一人呼嗟，则失天心，安可以和怨为善。○御曰：既有余怨，则不可为善。○疏：安，何也。言虽遣二边，未忘中一，故何可尽善也。○节解曰：谓口也，言唱必有和，人能行道，道来应之，唱人以善，善人和之，则无有余怨也。今时之人，好行邪想，邪想从之，呼召邪鬼，鬼来应之，唱人以恶，恶人和之，安能得为善也。
　　是以圣人执左契，
　　注：古者圣人执左契，合符信也。无文书法律，刻契合符以为信也。
　　而不责於人。
　　注：但刻契为信，不责人以他事也。○御曰：左契者，心也。心为阳藏，与前境契合，故谓之左契。圣人知立教则铃有迹，有逵则是余怨，故执持此心，使令清净，下化於人，则无情欲，不烦诛责，自契无为。○疏：契，信也，合也，左，阳也，言体道圣人境智冥符，能使俱会，出兹四句，离彼百非，故得久视长生义。言执左契，此则不执而执也。犹如帝王握於左契，所以征摄万机，圣人妙契环中，故能匡御亿兆，而言不责者，虽复匡御众生，而忘其德，刍狗百姓，故不责其恩。○节解曰：左契，阳德也，言圣人不和大怨，但自修德，不行责过於人。
　　故有德司契，
　　注：有德之君，司察契信而已。
　　无德司彻。
　　注：无德之君，背其契信，司民所失。○疏：司，主也，彻，迹也。妙契不执浴言，无德之君，犹滞筌蹄，未能洞遣，迹既不泯，故言司彻也。○节解曰：谓人行道德，司命赐算，人行其恶，同杀彻其籍，此之谓也。
　　天道无亲，常与善人。
　　注：天道无有亲疏，唯与善人，则与司契同也。○疏：天真之理，何有亲疏，上善之人，自然符会，即向执左契，而不责於人也。
　　小国寡民。
　　注：圣人虽治大国，犹以为小，示以俭约，不为奢泰。人民虽众，犹若寡乏，不敢劳役也。
　　使有什伯，
　　注：使民各有部曲什百，贫富责贱，不相侵犯也。
　　民之器而不用；
　　注：器谓农人之器也，而不用者，不征召夺民良时也。○御曰：什，伍也。伯，长也。此章明人含淳和，无所求及，适有人材器堪为什伍伯长者，亦无所用也。○疏：国，域也，心住空，故言小国，即小乘寡欲之行，器即什恶兵器也，根虽有六，用乃不穷，言什伯者，举其大数，而不用者，言静息诸根，不染尘境也。○节解曰：小国谓形中，什伯谓五藏。心与肾为什，肝与肺为伯，闭口行气，则什伯气盛而无不用。
　　使民重死，
　　注：人君能为民兴利除害，各得其所，则民重死而贵生。
　　而不远徙。
　　注：政令不烦，则民各安其业。故不远迁徙，离其常处也。○御曰：少思寡欲，不轻用其生，敦本无求，故不远迁徙也。○疏：诸行重静，知足守分，故得终其天年，而不远遂前境也。
　　虽有舟舆，无所乘之；
　　注：清净无为，不作繁华，不好出入游娱也。○疏：舟舆谓三乘教法也，舟在於水能济渡，喻教能舟航万物，度於生死海也。故《西升经》云：久旷生死海，隔绝贪爱流。舆处於陆能轮转，喻教能转凡成圣，得理忘言，故能遣教而不用也。
　　虽有甲兵，无所陈之。
　　注：无怨恶於天下也。○疏：虽有身心兵甲，车体坐忘，物境既空，何所陈说，此一句覆释前什伯之器而不用也。
　　使民复结绳而用之。
　　注：弃文反质，信不欺也。○御曰：舟舆所以利迁徙，甲兵所以徇攻战，两者无欲，故无所乘陈。反朴还淳，归於三皇结绳之用也。○节解曰：谓人有道气自流行，为形中之用，如结绳之信也。○疏：既虚心证理，舍教忘筌，故寄结绳，示其反本，此一句复结前虽有舟舆无所乘之也。
　　甘其食，
　　注：甘其蔬养，不渔食百姓。○疏：味至道也。
　　美其服，
　　注：美其恶衣，不贵五色也。○疏：德莹身也。○节解曰：谓甘食其气，美服其道也。
　　安其居，
　　注：安其茅茨之居，不好文饰之屋。疏：所在皆安，动而寂也。
　　乐其俗。
　　注：乐其质朴之俗，不转移也。○疏：和光人世，寂而动也。○节解曰：谓安形乐神，抱腹而歌吟也。
　　邻国相望，鸡狗之声相闻。
　　注：相去近也。○疏：鸡以司晨，狗以警夜譬一切言教，警长昏之夜思智慧之晨，此之言教近证一心，故言相闻也。
　　民至老不相往来。
　　注：其无情欲也。○节解曰：邻国者，两耳也。两耳相望，保其安也。使神气各有所守，不来往相干，故至老常能聪明也。○疏：会理体真，即俗即道，不从生死而来，亦无道境可往，二域既一，故不相往来，二际无际也。
　　信言不美，
　　注：信言者，实言也。不美者，朴且质也。○御曰：信言，圣教也。信实之言，不出於俗，故不美也。
　　美言不信。
　　注：美言者，滋美之华辞。不信者，饰伪多空虚。○御曰：美言者，世教也。甘美之言，动合於俗，故不信也。○疏：信，实也。美，浮艳也。言上德之人，冥真契道，所说言教，实而不华，浮艳之言，俗中小说，既乖至理，所以不信，故庄云：犬不以善吠为良，人不以善言为贤也。○节解曰：谓信道言者，则不美於俗事，美俗事者，则不信於道言也。
　　知者不博，
　　注：知者谓知道之士，不博者，守一元也。
　　博者不知。
　　注：博者多见闻也，不知者失真要也。○御曰：知者了悟也，博者多闻也。○疏：知道之人，忘言绝学，所以不博。博学之士，耽滞名教，所以不知。故《西升经》云：世人徒知有天地万物，不知己之所由生也，是大不知。又云：子能知一，万事毕。《庄子》云：文灭质，博溺心。
　　善者不辩，
　　注：善者以道修身也，不辫者，不文彩也。
　　辩者不善。
　　注：辫者谓巧言，不善者，舌政患也。土有玉，掘其山，水有珠，浊其泉，辩口多言亡其身。○疏：辫，别也。善体至道之人，指骂天地，故无可分别也。且儒墨是非，坚执分别者，良由未证善道故也。
　　圣人不积，
　　注：圣人积德不积财，有德以教愚，有财以施贫。○御曰：积者执滞言教，有所积聚也。圣人了言忘言，悟教遣教，一无执滞，故云不积也。○疏：积，聚也。言圣人有财惠物，有德教人，故不积也。
　　既以为人己愈有，既以与人己愈多。
　　注：既以财贿布施与人，而财益多，如日月之光，无有尽时也。○疏：既，尽也。为，施化也。言己所有道德，尽持教人，心无鄙怯，德弥高远，故言愈有，此德施也。己所有财宝，尽持施散，而果报弥多，故云愈多。此财施也。
　　天之道，利而不害；
　　注：天生万物爱育之，令长大无所伤害其生也。○疏：天然之道，生成万物，利益弘多，有何损害。
　　圣人之道，为而不争。
　　注：圣人法天，无所施为，化成事就，不与天下争功名，故能全其圣功也。○疏：圣人上德，法道虚通，施为至教，化被群品，谦以自牧，成功不居，推功於物，故云不争。○张曰：所言有舟舆无所乘之者，且无为之世山无蹊跶，泽无舟梁，本绝往来，何所乘用。又曰：虽有甲兵，无所陈之。○顾曰：兵以讨逆，武以静乱，上既行道，下乃好德，自然从化，何事陈兵。
　　道德真经注疏卷卷之八竟 
　　
</div>
    <div class="pagination">
<a href="道德真经注疏_page17.html">上一页</a><span>...</span><a href="道德真经注疏_page13.html">13</a><a href="道德真经注疏_page14.html">14</a><a href="道德真经注疏_page15.html">15</a><a href="道德真经注疏_page16.html">16</a><a href="道德真经注疏_page17.html">17</a><span class="current-page">18</span><a href="道德真经注疏_page19.html">19</a><a href="道德真经注疏_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
