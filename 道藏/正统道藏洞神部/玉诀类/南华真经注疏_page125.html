<!DOCTYPE html>
<html>
<head>
    <meta charset="UTF-8">
    <title>南华真经注疏 - 第 125 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经注疏 - 第 125 页/共 129 页</h1>
    <div class="content">　　〔注〕但自刻也。
　　〔疏〕克己勤俭，故不怨怒於物也。
　　又好学而博，不异，
　　〔注〕既自以为是，则欲令万物皆同乎己也。
　　〔疏〕墨子又好学，博通坟典，己既勤俭，欲物同之也。
　　不与先王同，毁古之礼乐。
　　〔注〕先王则恣其群异，然后同焉皆得而不知所以得也。
　　〔疏〕礼则节文隆杀，乐则锺鼓羽毛，嫌其侈丽奢华，所以毁弃不用。
　　黄帝有《咸池》，尧有《大章》，舜有《大韶》，禹有《大夏》，汤有《大濩》，文王有辟雍之乐，武王周公作《武》。
　　〔疏〕已上是五帝三王乐名也。
　　古之丧礼，贵贱有仪，上下有等，天子棺椁七重，诸侯五重，大夫三重，士再重。
　　〔疏〕自天王已下，至于士庶，皆有仪法，悉有等级，斯古之礼也。
　　今墨子独生不歌，死不服，桐棺三寸而无梈，以为法式。以此教人，恐不爱
　　人；以此自行，固不爱己。
　　〔注〕物#11皆以任力称情为爱，今以勤俭为法而为之大过，虽欲饶天下，更非所以为爱也。
　　〔疏〕师於禹迹，勤俭过分，上则乖於三#12王，下则逆於万民，故生死勤穷，不能养於外物，形容枯槁，未可爱於己身也。
　　末败墨子道，
　　〔注〕但非道德。
　　〔疏〕末，无也。翟性#13尹老之意也。
　　虽然，歌而非歌，哭而非哭，乐而非乐，是果类乎？
　　〔注〕虽独成墨而不类万物之情。
　　〔疏〕夫生歌死哭，人伦之常理；凶哀吉乐，世物之大情。今乃反此，故非徒类矣。
　　其生也勤，其死也薄，其道大觳；
　　〔注〕觳，无润也。
　　〔疏〕觳，无润也。生则勤苦身心，死.则资葬俭薄，其为道乾觳无润也。使人忧，使人悲，其行难为也，恐其不可以为圣人之道，
　　〔注〕夫圣人之道，悦以使民，民得性之所乐则悦，悦则天下无难矣。
　　〔疏〕夫圣人之道，得百姓之欢心，今乃使物忧悲，行之难久，又无润泽，故不可以教世也。
　　反天下之心，天下不堪。墨子虽独能任，奈天下何。离於天下，其去王也远矣。
　　〔注〕王者必合天下之欢心而与物俱往也。
　　〔疏〕夫王天下者，必须虚心忘己，大顺群生，今乃毁皇王之法，反黔首之性，其於主物，不亦远乎。
　　墨子称道曰：昔#14禹之湮洪水决江河而通四夷九州也，名川三百，支川三千，小者无数。
　　〔疏〕湮，塞也。昔尧遭洪水，命禹治水，置塞堤防，通决川渎，救百六之灾，以播种九谷也。
　　禹亲自操橐耜而九杂#15天下之川；
　　〔疏〕橐，盛土器也。耜，掘土具也。禹捉耜掘地，操橐负土，躬自辛苦以导川原，於是舟檝往来，九州杂易。又解：古者字少，以涤为荡，川为原，凡经九度，言九维也。又本作鸠者，言鸠杂川谷以导江河也。
　　腓无胈，经无毛，沐甚雨，栉疾风#16，置万国。禹大圣也形劳天下也如此。
　　〔注〕墨子徒见禹之形劳耳，未睹其性之适也。
　　〔疏〕通导百川，安置万国，闻启之泣，无暇暂看，三过其门，不得看子。赖骤雨而洒发，假疾风而梳头，动苦执劳，形容毁悴，遂使腓股无肉，膝胫无毛。禹之道圣，尚自艰辛，况我凡庸，而不动苦。
　　使后世之墨者，多以裘褐为衣，以跂蹻为服，日夜不休，以自苦为极，
　　〔注〕谓自苦为尽理之法。
　　〔疏〕裘褐，粗衣也。木曰跋，草曰蹻也。后世墨者，翟之弟子也。裘褐跂蹻，俭也。日夜不休，力也。用此自苦，为理之妙极也。
　　曰：不能如此，非禹之道也，不足谓墨。
　　〔注〕非其时而守其道，所以为墨也。
　　〔疏〕墨者，禹之陈迸也。故不能勤苦，乖於禹道者，不可谓之墨也。
　　相里勤之弟子五侯之徒，南方之墨者苦获、己齿、邓陵子之属，俱诵《墨经》，而倍谲不同，相谓别墨；
　　〔注〕必其各守所见，则所在无通，故於墨之中又相与别也。
　　〔疏〕姓相里，名动，南方之墨师也。苦获五侯之属，并是学墨人也。谲，异也。俱诵《墨经》而更相倍异，相呼为别墨。
　　以坚白同异之辩相訾，以觭偶不仵之辞相应；以巨子为圣人，
　　〔注〕巨子最能辨其所是以成其行。
　　〔疏〕訾，毁也。巨，大也。独唱曰觭，音奇。对辩曰偶。件，伦次也。言邓陵之徒，然蹈墨术，坚执坚白，各炫己能，合异为同，析同为异；或独唱而寡和，或宾主而往来，以有无是非之辩相毁，用无伦次之辞相应，勤俭甚者，号为圣人。
　　皆愿为之尸，
　　〔注〕尸者，主也。
　　冀得为其后世，至今不决。
　　〔注〕为欲系巨子之业也。
　　〔疏〕咸愿为师主，庶传业将来，对争胜负不能决定也。
　　墨翟、禽滑厘之意则是，
　　〔注〕意在不侈靡而备世之急，斯所以为是。
　　其行则非也。
　　〔注〕为之太过故也。
　　〔疏〕意在救物，所以是也；勤俭太过，所以非也。
　　将使后世之墨者，必自苦以腓无胈经无毛相进而已矣。
　　〔疏〕进，过也。后世学徒，执墨陈迹，精苦自励，意在过人也。
　　乱之上也，
　　〔注〕乱莫大於逆物而伤性也。
　　治之下也。
　　〔注〕任众适性为上，今墨反之，故为下。
　　〔疏〕墨子之道，逆物伤性，故是治化之下术，荒乱之上首也。
　　虽然，墨子真天下之好#17也，
　　〔注〕为其真好重圣贤不逆也，但不可以教也。
　　捋求之不得也，
　　〔注〕无辈。
　　虽枯槁不舍也。
　　〔注〕所以为真好也。
　　〔疏〕字内好俭，一人而已，求其辈类，竟不能得。憔悴如此，终不休废，率性真好，非矫为也。
　　才士也夫。
　　〔注〕非有德也。
　　〔疏〕夫，叹也。逆物伤性，诚非圣贤，亦勤俭救世才能之士耳。
　　不累於俗，不饰於物，不苟於人，不忮於众，
　　〔注〕忮，逆也。
　　〔疏〕於俗无患累，於物无矫饰，於人无苟且，於众无逆忮，立於名行以养苍生也。
　　愿天下之安宁以活民命，人我之养毕足而止，
　　〔注〕不敢望有余也。
　　以此白心，古之道术有在於是者。
　　〔疏〕每愿宇内清夷，济活黔首，物我俭素，止分知足，以此教迹，清白其心，古术有在，相传不替矣。
　　宋钘、尹文闻其风而悦之，
　　〔疏〕姓宋，名钘；姓尹，名文；并齐宣王时人，同游稷下。宋着书一篇，尹着书二篇，咸师於黔首#18而为之名也。性与教合，故闻风悦爱。
　　作为华山之冠以自表，
　　〔注〕华山上下均平。
　　〔疏〕华山，其形如削，上下均平，而宋尹立志清高，故为冠以表德之异。
　　接万物以别宥为始；
　　〔注〕不欲令相犯错。
　　〔疏〕宥，区域也。始，本也。置立名教，应接人间，而区别万有，用斯为本也。
　　语心之容，命之曰心之行，
　　〔疏〕命，名也。发语吐辞，每令心容万物，即名此容受而为心行。
　　以聏合欢，以调海内，
　　〔注〕强以其道聏令合，调令和也。
　　请欲置之以为主。
　　〔注〕二子请得若此者立以为物主也。
　　〔疏〕聏，和也。用斯名教和调四海，庶令同合以得欢心，置立此人以为物主也。
　　见侮不辱，
　　〔注〕其於以活民为急也。
</div>
    <div class="pagination">
<a href="南华真经注疏_page124.html">上一页</a><span>...</span><a href="南华真经注疏_page120.html">120</a><a href="南华真经注疏_page121.html">121</a><a href="南华真经注疏_page122.html">122</a><a href="南华真经注疏_page123.html">123</a><a href="南华真经注疏_page124.html">124</a><span class="current-page">125</span><a href="南华真经注疏_page126.html">126</a><a href="南华真经注疏_page127.html">127</a><a href="南华真经注疏_page128.html">128</a><a href="南华真经注疏_page129.html">129</a><a href="南华真经注疏_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
