<!DOCTYPE html>
<html>
<head>
    <meta charset="UTF-8">
    <title>通玄真经注-宋-朱弁 - 第 19 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通玄真经注-宋-朱弁 - 第 19 页/共 31 页</h1>
    <div class="content">　　老子曰：道者守其所已有，不求其所未得。求其所未得，即所有者止，循其所有即所欲者至。
　　已有者一身之精神，未有者多方之伎术。今废已有之精神，祈未得之方术，未得者夫至，所得者已忘。不保得一之由，难追两失之悔。故至人守其本，不寻其末；贵得於内，不制於外也。
　　治未固於不乱，而事为治者必危；行未免於无非，而急於名者必挫。
　　本固邦宁，周行不辱。
　　故福莫大於无祸，利莫大於不丧。
　　无祸之福，福之厚矣。无丧之利，利之大矣。
　　故物或益之而损，损之而益。
　　唯无祸福，则无损益。
　　夫道不可劝就利者，而可以安神避害。
　　道者不可诱以利，无利则无害。故神自安，道自来也。
　　故尝无祸不尝有福，尝无罪不尝有功。
　　无祸无福，无罪无功，是谓大通。
　　道曰芒芒昧昧，从天之威，与天同气，无思虑也，无设储也，
　　道曰，道君也，芒昧谓道窈冥不可得见。今但法天以虚，为身以无，为心不虑而成，不劳而物积也。
　　来者不迎，去者不将，
　　任其自得。
　　人虽东西南北，独立中央，
　　身应物而无穷，道居中而独运。
　　故处众枉不失其直，
　　曲全故大。
　　与天下并流不离其域，
　　至气流转，真精常存。
　　不为善，不避丑，遵天之道，不为始，不专己，循天之理，不豫谋，不弃时，与天为期，不求得，不辞福，从天之则。
　　天无心，不言而万物生；人无为，不谋而百事遂。
　　内无奇福，外无奇祸，故祸福不生，焉有人贼。
　　凡有福即有祸，今祸福已冥，孰为人贼害。
　　故至德，言同路，事同福，上下一心，无岐道，旁见者进退章之於邪，开道之於善，而民向方矣。
　　偏见不足以化俗，正道而可以诱民。
　　老子曰：为善即劝，为不善即观，劝即生责，观即生患。
　　劝，勉也。观，察也。夫人为善，当日自勉之。有不善者，察见己过，则向方矣，是不勉其为善矣。若以己为善，察求人之不善而责之者，则有患矣。故劝为善而不善矣。
　　故道不可以进而求名，可以退而修身。故圣人不以行求名，不以知见求誉，治随自然，己无所与。
　　进不饰智以求名，退而修身以自治，推之自然，岂晞人誉也？
　　为者有不成，求者有不得，人有穷而道无通。
　　人有求而不得，道无为而自周。
　　有智而无为，与无智同功，有能而无事，与无能同功，有智若无智，有能若无能，道理达而人才灭矣。
　　夫志德内充，人才外灭者，故有若无，实若虚也。
　　人与道不两明，人爱名即不用道，道胜人则名息，道息人名章，即危亡。
　　道须一致，事不两全。
　　老子曰：使信士分财，不知定分而探筹，何则，有心者之於平，不如无心者；使廉士守财，不如闭户而全封，以为有欲者之於廉，不如无欲者也。
　　探筹绝疑於无心，廉士见猜於有欲。
　　人举其疵则怨，鉴见其丑即自喜。
　　贤者举过而思改，愚者自媒而为善。
　　人能接物而不与己，即免於累矣。
　　先人后己，终身无咎。
　　老子曰：凡事人者，非以宝弊，必以卑辞，弊单而欲不厌。
　　君子不重宝，币服以谦敬，人能行一之，久而无厌也。
　　卑体免辞论，说而交不结。约束誓盟，约定而反先日，
　　君子之交，不假结约，一言而定，终身不易。小人之交，要以誓盟，未盈旬时，以违旧要也。
　　是以君子不外饰仁义而内修道术，
　　内秉真淳，外无虚饰。
　　修其境内之事，尽其地方之广，厉其民死，坚其城郭，上下一心，与之守社稷。即为名者不伐无罪，为利者不攻难得，此必全之道，必利之理。
　　与民同利，民乐死之。与民同心，民共守之。求名者不贪滥，为利者不垂分。此必全之道，即社稷共守、郊境同固也。
　　老子曰：圣人不胜其心，众人不胜其欲。
　　心胜则道全，欲胜则身危。
　　君子行正气，小人行邪气，内便於性，外合於义，循理而动，不击於物者，正一气也。推於滋味，淫於声色，发於喜怒，不顾后患者，邪气也。邪与正相伤，欲与性相害，不可两立，一起一废，故圣人损欲而从性。目好色，耳好声，鼻好香，口好味，合而说之，不离利害嗜欲也。耳目鼻口，不知所欲，皆心为之制，各得其所，由此观之，欲不可胜亦明矣。
　　六情所欲，一心为制。气正於中，则欲不害性。心衰於外，则伪己惑真。故知衰正在我，与夺因心。且一心自正，群物何累也？
　　老子曰：治身养性者，节寝处，适饮食，和喜怒，便动静，内在己者得，
　　言不外求。
　　而邪气无由入，饰其外伤其内，扶其情者害其神，见其文者蔽其真。夫须臾忘为贤者，必困其性，
　　言人贤不可暂忘，若须臾离之，必受困辱。
　　百步之中忘其为容者，必累其形。
　　夫辅身御性，必宜节饮全和，使必气内平而神明可保。君子慎微，不在於远，虽十步之内，必虑朽株之患；须臾之间，卒过非意之事。安可怠哉？
　　故羽翼美者，伤其骸骨，枝叶茂者，害其根荄，能两美者天下无之。
　　翡翠以文彩见害，春华以芳菲见折。物有双美，事能兼济，未之有也。
　　老子曰：天有明，不忧民之晦也，地有财，不忧民之贫也。
　　天之道，明照大闳，至幽能察；地之利，有於万物，广济无边也。
　　至德道者若丘山块然不动，行者以为期，直己而足物，不为人赐，用之者亦不受其德，故安而能久，天地无与也，故无夺也，无德也，故无怨也。
　　至人者，势名不能动，欲害不能倾，块然独处，岿然山峙，以其常足，不受赐与，脱其所取，辄亦无让。故与之不得，夺之无怨，故能长久也。
　　善怒者必多怨，善与者必善夺，唯随天地之自然而能胜理。
　　超喜怒之域，忘与夺之情，任之自得，以全天理也。
　　故誉见即毁随之，善见即恶从之，利为害始，福为祸先，不求利即无害，不求福即无祸，身以全为常，富贵其寄也。
　　誉者，人之所美善者，人之所慕。但不欲显，显则有毁有怨。非待绝善，誉将无怨。若不矜不伐，自然无祸无福，道德自全。全身为常，富贵若寄也。
　　老子曰：圣人无屈奇之服，诡异之行，服不杂，行不观，
　　服不惊众，行不异人。
　　通而不华，穷而不慑，荣而不显，隐而不穷，异而不乖，
　　穷通，命也，故不华不慑。荣隐，时也，故不显不辱。虽异於人，何足怪也？
　　同用无以名之，是谓大通。
　　用无则无滞，是为大通也。
　　老子曰：道者直己而待命，时之至，不可迎而返也，时之去，不可追而援也，故圣人不进而求，不退而让。
　　正身俟命，直道从时，不将不迎也。
　　随时三年，时去我走，去时三年，时在我后，无去无就，中立其所。
　　此言先之大过，后之不及，唯迎之无前，随之无后，独立其中，而安其所也。
　　天道无亲，唯德是与。福之至，非己之所求，故不伐其功，祸之来，非己之所生，故不悔其行。
　　前已释也。
　　中心其恬，不累其德，
　　非誉不能垢，宠辱不能惊
　　狗吠不惊，自信其情，诚无非分。
　　自明无非，故不惊惧。
　　故通道者不惑，知命者不忧。
　　知道知命，何忧何惧？
　　帝王之崩，藏骸於野，其祭也祀之於明堂，神贵於形也，
　　言古帝王归骸於野，不封不树，示民有终；祀神明堂，不谄不滥，示民知严也。
　　故神制形则从，形胜神则穷，聪明虽用，必反诸神，谓之大通。
　　依神形全，纵欲神逝，自非明达，莫能保之。
　　老子曰：古之存己者，乐德而忘贱，故名不动志，乐道而忘贫，故利不动心，是以谦而能乐，静而能澹。
　　道德备身，贫贱无耻，心志不亏，名利不惑。故能谦之乐矣，静而澹然也。
　　以数集之寿，忧天下之乱，犹忧河水之涸，泣而益之也。故不忧天下之乱，而乐其身治者，可与言道矣。
　　谕人不忧寿之将尽，而忧天下之不治，是犹泣数滴之泪，欲增洪河之流，无益之谓也。唯忘治人而治其身，可与言乎道。
　　老子曰：人有三怨，爵高者人妬之，官大者主恶之，禄厚者人怨之。
　　高而能卑，厚而能散，自保元吉也。
</div>
    <div class="pagination">
<a href="通玄真经注-宋-朱弁_page18.html">上一页</a><span>...</span><a href="通玄真经注-宋-朱弁_page14.html">14</a><a href="通玄真经注-宋-朱弁_page15.html">15</a><a href="通玄真经注-宋-朱弁_page16.html">16</a><a href="通玄真经注-宋-朱弁_page17.html">17</a><a href="通玄真经注-宋-朱弁_page18.html">18</a><span class="current-page">19</span><a href="通玄真经注-宋-朱弁_page20.html">20</a><a href="通玄真经注-宋-朱弁_page21.html">21</a><a href="通玄真经注-宋-朱弁_page22.html">22</a><a href="通玄真经注-宋-朱弁_page23.html">23</a><a href="通玄真经注-宋-朱弁_page24.html">24</a><span>...</span><a href="通玄真经注-宋-朱弁_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
