<!DOCTYPE html>
<html>
<head>
    <meta charset="UTF-8">
    <title>太上说玄天大圣真武本传神咒妙经注 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上说玄天大圣真武本传神咒妙经注 - 第 4 页/共 5 页</h1>
    <div class="content">　　谄谈祷怪力祈妄福者类。
　　昏迷沉乱，
　　昏酒与迷色怛失纪者类。
　　贪欲刚强，
　　贪非财根欲气刚强者类。
　　不义，
　　损彼利己者之类。
　　不仁，
　　暴物凌人者类。
　　不忠，
　　奸能不尽心者类。
　　不孝。
　　罔亲害教者类是。按《灵宝混元救苦经》元始天尊曰：吾观冥府罪魂，乃是积劫以来至于今日在世为人造罪种种，不省本源，贪饕疾坏，暗损他人，安乐自己，争财竞气，好恋酒色，损失神气，荡散元真，不孝尊长，不忠君主，欺凌卑小，举意慢人，造罪千种，天官摄问，斗君追魂，送下九幽，受其痛苦，罪轻者化生六道，罪重者永无出期，纵复人身，岂获福禄哉。
　　今为六天魔王，五府瘟曹，不以尊卑，枉致伤害，或老或少，或女或男，未尽天年，徒违人世，本非死限，故使魂孤，怨恨上冲，盘结不散，此之暴卒，皇可悲哀。
　　按《洞渊经》云：人间北方有酆都山，水府大洞之旁列六宫，号六天也。六大鬼魔王所主，乃太阴天君外六曹也。六曹小吏，合有三十六万，皆异状殊形凶恶丑怪，本暴逆之气凝结为体，周流太虚也。若人一念正真，持诵此六宫名号常生敬畏者，乃感六天善开，魔王保举，削除罪名，生死受赖，获福无穷也。若人一念邪欲，乃召六天恶开，随人所犯轻重，悉以六痉五瘟与报罚也。第一天纣绝阴洞休明总阴洞阴宫，专管酆都刑名宛狱生前罪戾，令世人虚耗荡散资财。二天泰杀谅事洞元司重正司灵宫，专收摄天下狂横凶暴游魂荡魄，今世人运命骞滞功名官爵退失。三天明晨耐犯武城洞统仙升灵希宛宫，专掠世人福禄，贤圣凡人弃世魂魄，先经此洞受事。四天恬昭罪炁洞正真邵灵宛司宫，专掌瘟疫死丧灾火鬼怪，销磨世人田宅，阴抽阳灭，口舌官患。五天宗灵七非洞云楼玉纪明元官，主春属不睦、夫妇乖违、离背分张及鳏寡等事。六天敢司连宛屡洞崇灵赤映云曲官，专灭世人己出男女及怀胎孕主子母俱段，为继嗣事。夫所谓五府者，乃五岳山府也，各立瘟曹。案按《正一传》云：五府瘟神，禀五行不正之气，动出亿万，周流人间，嘘毒啸祸，东行号魔王，西行名外道，南游称鬼帅，北征呼鬼王，中国号瘟神也。泰山府东岳主者，天齐仁圣帝所主，管杂病事刘元达。衡山府南岳主者，司天昭圣帝所主，管瘟疫事张元伯。华山府西岳主者，金天顺圣帝所管，泻痢事赵公明。怛山府北岳主者，安天元圣帝所主，管暴汗寒疟事史文业。嵩山府中岳主者，中天崇圣帝，行病司四案，李公伸狂魅赤眼案，锺士季掌肿疡案，范仲卿掌酸瘠案，姚公伯颠狂五毒案。各遣瘟卒，递岁四时变故。春月，随百乌喧呜，司录人祷诅。夏月，诈亡过家亲，假骨肉扇祸。秋月，附五部土公，为伏龙宅禁。冬月，隐五姓坟墓，邀故气攻食。《正一传》云：诸部瘟曹，收留社庙阴鬼甲马，常万数褊行九州，回丧车部死尸，每伺隙人误罹之故，横流毒炁，杀人老少男女，寿不得尽其天年，徒赖死违，人世皆被三官右府籍之，不得更生，遂致魂荡无依，结聚孤愤，众多怨气，蔚翳不散。元始同众圣常真一睹斯恶，岂不悲哀常生命遭劫运乎。《北帝经》曰：劫末之时，三天正炁渐消，六洞故炁顿长，欢使人鬼不分，邪正无别，幽囚之炁於是而出，自一而生，从北而起，以一生二，惨怛之气相，仍二以至三，邪魅之气缠惑，而复化四，妖淫之气浸湮，妄流入人经络，攻心伐肾，损肺枯肝，脾胃黄云不凝，元阳黑白相背，是以六天邪魔乘势来侵，八部瘟曹恣横流毒，唯．修善之人形，同劫界命不堕於凶衅亡矣。
　　太上说玄天大圣真武本传神咒妙经卷之五竟
　　太上说玄天大圣真武本传神咒妙经卷之六
　　廛人方田子佩升玄内教录陈伀集疏
　　妙行真人上白元始：众真矜彼众生，何缘度之？
　　妙行白紫微，矜彼方事时，元始前众真以何神用释之？
　　天尊乃叩齿一通，流光万里北方，命召太玄将军，剪戮众妖，救度群品。
　　大帝证答，以元始天尊垂悯万类，生死劫会未分之际，当拟剪戮众妖救度莘品者急，故叩齿一通也。谓道发一炁，而生万物也。流光万里者，谓天光敕发安镇威用也。北方事北极紫微令，遵行保制，劫运之命也。唯召太玄将军，上朝玉清，听元始告命而诛戮妖氛，故运一而果全其万汇也。
　　真人曰：不审此将，而以何缘，位镇北方，威降下鬼，扫荡妖氛？
　　妙行未全审，此又问太玄将军果能威讨下方妖魔乎？
　　大帝曰：此神未开造化，先察神灵，易号假名，度人济物，不伐其善，不矜其能，荷其玉帝，封为玄武。
　　大帝既闻妙行深请，故陈造道本因之答。昔太朴未判时，天地混其体，日月否其辉，八卦隐其神，当斯为未开造化之际也。玄帝本炁，果在其中矣。故谓之先禀神灵也。其详注，见在本经前八十二次变为玄武之句下矣。知易号假名，应化下土，度人济物也。故玄帝凡一出世，兴益教宗，普济物命，博施利生，行道人间而不自伐，积成圣功而不自矜，其惟道长也。按《元洞玉历》西华帝君曰：昔壬癸分于太清，以立次元之象，运于水官而源之。水为上善而非善己，故得与天地一同而长，且久利于万物而弗自利，流渡万物而弗自渡，万物昏塞染着无所不涤，名曰备众广法也。若论於修持之道，而以初进学功譬之，其圆乃可速成也。惟玄帝在幼时，神灵施用，妙于壬癸，功感三天，赐诏自飞升日，除太玄元帅事。又能清宁天地，荷昊天玉皇上帝敕荐，封玄武大将军。
　　真人曰：焉得此将，而往下方，咸度群品，免遭横死，亡者解脱，存者康宁。
　　妙行历问，金阙叩齿流光便为命令焉。得此经径临受祸之境，为讨罚及安镇乎。
　　天尊以飞符召之。
　　紫微大帝以上言为答也。元始泊出制命，乃号飞扬隐语之敕也。其文乃本经中镇天魔神咒，是其辞义也。凡持此咒，诵声一出，期会玄帝大信，谓之速召法也。
　　此将玄武蒙诏，神兵从行，至不夜之丹墀，
　　丹墀乃殿陛也，玄帝奉诏赴太霄八景阙庭。《混洞赤文章》云：九光之炁，结成九霄不夜之天也。
　　睹强名之大道。
　　老子曰：吾不知其名，字之曰道，强为之名曰大，故称元始号大道也。
　　作礼长跪，稽首进言，今日何缘，蒙符特诏，慈颜幸睹，妙旨何归，炼伏轩墀，俯膺令命。
　　是时玄武朝谒，俯倪拳拳，伏胸遵听用命也。《降笔实录》云：元始说法於玉清圣境，天门震辟，下睹恶气冲突，弥塞天光，乃命玉皇上帝降诏，诏北极紫微令紫微大帝，遽辞八景御座，即准奉昊天敕旨，玉牒有命，备坐曰：阳则以周武伐纣，平治社稷；阴则遣玄武收魔，间分人鬼。
　　天尊告曰：吾观下界怨气冲天，大众咸惊，高真兢愍，卿之往彼，吾则钦哉。玄武於是奉命，
　　大帝仿元始玉音也。按《元洞玉历纪》：至五帝末，乃上天龙汉二劫，下世洪水渐息，人民始耕，生灵方足衣食。乃其殷纣主世，淫心失道，矫侮上天，日造罪愆，恶毒自横，遂感六天魔王，引诸鬼众，肆诸凶衅，伤害无辜，怨气盘结，上冲太霄。灵宝道前，众圣高真咸惊，兢愍思念济此业也。众睹太玄玄武至，奉圣命。元始上帝抚喻曰：大道宜有付托，吾钦之哉。上遂赐金甲玄袍皂纛玄旗，准敕降下方收魔也。
　　辞天回光反照，披发跣足，降龟蹑蛇，
　　太玄元帅秉水帝之符，以清澄浊，以正伏邪矣。按《应运经》曰：於后世值立魔成华崇绮，致使恶道日增月盛，是故众真哀愍，众生昏迷沉乱，不见元始，惟思邪流，以弃正教。太玄奉命，解缠释缚，慧施万物，津梁一切，普使见道，名日回光反照上元。按《降笔实录》上帝命玄武曰：卿可当披发跣足，蹑踏龟蛇。
　　仙仗雷奔，天丁翊卫。俄於焂欻，徧彼乾坤，前酷毒之妖魔，捕恣横之瘟疫，幽魂生界，苦病离痾，人鬼分离，冤家解脱，黎民安泰，国土清平。
　　《启圣记》云：魔鬼行营，驻割于东北徧野噩仙山间，乃鬼道中也。按《降笔实录》云：太玄元帅与六天魔王战於洞阴之野，是时魔王以坎离二炁，变．为苍龟巨蛇，化现方成，元帅以神力摄归于足下，锁鬼众於酆都大洞，人民始安，宇宙清肃。按《太平经》载：真君受元始符命神光宝书，统领天丁收天关地轴二魔王，忽一见如鳌苍龟，其形五变，一现万丈巨蛇，其形三变。真君腾空，步乾踏斗，化千丈大身，挥□□之剑，冲折二魔各形状，龟如拳五寸，蛇如鞭三尺，和合并，被真君蹑踏之。谨显二魔变相：苍龟一变，色若金光，甲缝苍青；二变色如碧玉，甲缝含金；三变色若苍黄，甲纹光青；四变色如碧绿，甲缝含银；五变龙首鳌身，出紫金光，甲间碧玉。巨蛇初变，状若金色，鳞如赤丹；次变体现青碧色，鳞络金线妪；末变首如璃龙，身色苍黄，鳞间金玉。《元始天尊说真武经》曰：统领六丁、六甲、五雷、八威齐到下方，七日之中，天下妖魔一时收断，人鬼分离，克家解散。《 尚书》 载：武王戊午日兵济孟津，甲子日大破朝歌，亦七日克商诛纣，平治社稷，散鹿台财，发巨桥粟，天下黎民方得安泰。於是国土清宁，皆赖中天紫微令天官大帝，遵敕暗宰其替否耶。
　　玄武再睹天尊，具言道力，功成事遂，浊降清升。
　　玄帝以义战、仁讨事遂，再朝玉清具奏元始。
　　却返祥光，复还本位，
　　《降笔录》云：玄帝凯还清都，面朝金阙。元始告曰：卿在太初先天之前，本北方五灵玄老太阴天一紫炁之化，乃万象之根，今经二千五百年，合还本方，归根复位。於是，元始乃命玉皇上帝颁降玉册，拜北极右胜府事，至是岁中元节日，紫微殿宣示玉册诰宝也。妙行因得闻紫元君授玄帝之法。
　　交乾布斗，
　　交乾布斗者，玄帝本事也。乃紫微馆修经真官，当显扬正教交乾者，用日德之新也。布斗者，行中极之道也。故德之与道，则无思不伏。按《杜天师总龟集》太上第二：次遣玄夷苍水使者，下授禹王，姒氏既受之，克勤于邦，而尽力乎天下沟洫之事。扬雄《法言》曰：昔姒氏以治水土，而巫者效禹，今之道术始名曰禹步也。是故往圣之法，非今之巫觋苟且诈践之事乎。轻举尚招天罪，其详见经首奉祀仪范内。
　　激坤指罡，上佐天关，
　　激坤指罡者，一名蹑地纪飞天纲之法也。会造化生杀之权，发天关转运之机，显道导之。施德得之，是以大则廓清宇宙，小则保庇兆民。昔自中古禹王，并受持遵教行之道，能摄伏天下狞蛟、猛兽、魑魅、妖魔及凶恶异类、茶蛊诸毒，驱斥出极外之地。然后，开导江河，引之川流，纳归于四海，天下黎庶从此各安其居也。激坤者，乃镊地纪之法也。当履顺倒返三匝，共得九迹，乃结成元坛法席，像坤道厚载之容我也。谨当持念建坛神咒，神之听之，罔不来格。咒曰：乾尊耀灵，坤顺内营，二仪交泰，六合利贞，配天享地，永宁肃清，应感元皇，上衣下裳，震登艮兴，坎顺离明，巽主兑生，虚步龙骧，天门地户，人门鬼路，卫我者谁，昊天明主。今日禹步，上应天罡，鬼神宾服，下辟不祥，所求如愿，应时灵光。急急如太上律令敕。指罡者，乃飞天纲之法也。当立坛心，以左右手掌，循点指节，至五斗歪位，弹吹炁腾，像璇玑华盖之覆我也。诀目以左手，俱藏五指甲，日都天大法主印。右手平持剑锋，各方念咒，敕水喷之。咀曰：吾以月洗身，以日炼真，日月佐形，二十八宿与吾合并，千灾万祸逐，吾水清。急急如太上律令敕。诵咒至敕字，挥剑锋指束南高处，以口收吸神霄玉清真炁，存。呷取盂中净水噀之。既成坛席，犹虑凶恶，港用秽污之蠹，或餍误法主衣物者，准天条合行，惩治标目。洞天刀支，地心刀支，祛恶；人刀支，金刀支，木刀支，水刀支，火刀支，土刀支，破寇贼。刀支断瘟鬼，刀支斩蛟龙，刀支降七魔，诛二鬼，刀支破五苦八难九横、除百病。刀支且如恶人来加害者，当搯左手小指第三节，主杀伏渠凶，本人颇觉受殃也。再搯右手小指第三节，主其生，放纵其去也。名曰祛恶刀支目也。别有经旨，兹不尽载。盖此实奥妙之阶梯，是元真之门阀，如有行持志士临坛，获到一切凶异妖怪不祥之类，如是哀盟，宜恕一次，不可妄意轻设此坛，慢易诛戮鬼神，恐堕法主阴德耳。所注禹步，不敢施语当达者，因化于未悟，故举之应诸初学姓名，未曾拜师，保奏入天籍者，不可冒举之也。
　　而作咒曰：
　　此咒乃玄帝本事大神呢也。作是咒日，在魔营上建九迹纲界，上佐天关，飞罩六合八纮，掌握次胜，乃持此呢一遍，威令大行。即就七日之间，尽伏六天群魔。
　　太初太易，
　　太初溟涬，无有无名。太易起初，有一未形。
　　无象无形，
　　道本无象，混合自然。德本无形，造立元根。莫知重浊，范围未化，莫知其矩，重浊凝甚，降积为止。
　　孰辩轻清。
　　弥纶未分，其规孰辩，轻清高澄，积阳成天。
　　吾於混沌，
　　玄帝介然，果先天地於混沌时，化象分瑞。
　　分其昏明，
　　虚危蔼秀，坎离真精，副除日月，分其昏明。
　　天得以健，
　　天得一炁，乾健昭回，晶明焕列，昼夜经纬。
　　地得以宁，
　　地得一炁，坤顺宁容，固中至静，乃载无穷。
　　民得以养，
　　人伦抱一，禀协冲和，少私寡欲，年劫乃多心
　　物得以萌，
　　万物不匮，因一发萌，生端莫竭，交应流行。
　　邪得以正，
　　邪阴众杂，其类异同，太玄之一正宗风。
　　神得以灵，
　　神明得一，变化自然，灵通廓达，洞照无边。
　　三才之内，
　　天地统一，元气无形，人达元识，通彻内明。
　　万类咸亨。
　　邦君得一，万姓咸亨，昆虫草木，各遂其生。
　　大道既散，
　　道先太极，天地之根，散为万物，皆赖生成。
　　仁义乃兴，
　　天德大德，阴阳柔刚，号今刑德，起置行藏。
　　礼乐既作，
　　三典五礼，节约人伦，乐制既作，九变示淳。
　　奸邪斯行，
　　外穷内衰，弃礼离乐，暴慢奸邪，斯行苟作。
　　六义或失，
　　君臣混杂，父子无序，夫妇乖违，六义失处。
　　四民有争。
　　四业尊士，次农工商，各不专艺，争妬夸强。
　　上不宽恕，
　　帝纣亢暴，道缺法圯，不为宽恕，危国忘畿。
　　下不忠贞，
　　媚主崇虎，嬖臣费伸，刑增炮烙，紊乱莫忠。
　　或魔或鬼，
　　罚有六疰，妄出疠鬼，凶从至处，横祸不已。
　　或妖或精，
　　天灾地害，现妖起氛，百谷不成，遗烈为瘟。
　　恣横荼毒，
　　人凶恣横，喂茶逞欲，埋蛊餍胜，使人寿促。
</div>
    <div class="pagination">
<a href="太上说玄天大圣真武本传神咒妙经注_page3.html">上一页</a><a href="太上说玄天大圣真武本传神咒妙经注.html">1</a><a href="太上说玄天大圣真武本传神咒妙经注_page2.html">2</a><a href="太上说玄天大圣真武本传神咒妙经注_page3.html">3</a><span class="current-page">4</span><a href="太上说玄天大圣真武本传神咒妙经注_page5.html">5</a><a href="太上说玄天大圣真武本传神咒妙经注_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
