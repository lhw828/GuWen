<!DOCTYPE html>
<html>
<head>
    <meta charset="UTF-8">
    <title>道德真经玄德纂疏 - 第 13 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经玄德纂疏 - 第 13 页/共 18 页</h1>
    <div class="content">　　御注：凡物壮极则衰老，故戒云矜壮恃强，是谓不合於道，当早止已。○御疏：此明强梁失道之过。壮者，刚毅也。老者，衰惫也。夫物盛必衰，壮极则老，明夫用心使气，矜其强壮者，自致衰老。谓之不道者，道贵柔弱，今恃强梁，既与道不合，故劝令早止。○河上公曰：物壮则老，万物壮极则枯老也。谓之不道，老不得道者。不得道早已，不得道早已死也。○荣曰：物极则反，体盛则衰，此是俗尘之恒累，岂会虚寂之常道。老君痛众生未解知常，不能爱气，以有为益生，益之更损，既乖至理，戒以止之。○成疏：物壮则老，是谓非道，夫盛者必衰，物壮则老，是知益生使气，足验无常。既曰无常，故非真道。非道早已，已，止也。既能悟识无常非真道，应须早已而勿为非法也。
　　知者不言章第五十六
　　知者所以次前者，前章明含德体常，益生失道，故次此章，即显含德忘言，益生执教。就此一章，义开四别，第一明至道虚寂，妙绝名言，第二明断服有心，次第修习，第三明同尘晦迹，与理相应，第四明妙达违从，故为尊贵。
　　第一明至道虚寂，妙绝名言。
　　夫造物以自运无心，圣人以含弘成大，孔丘之喙，出三尺而匪长，老君之心，用百姓而为主。天路既远，空听鸡犬之音，云驾方遥，但闻萧鼓之响。形不别见，言不可知，故张华侍物而易穷，孙龙口呿丘伽切而难合。语则乖道，行则失真，离娄索珠而更深，宜途弄丸而自解。老君着训，塞兑闭门，知者不言，良有以也。
　　知者不言，言者不知。
　　御注：知，了悟。言，辞说。○御疏：知者，了悟也。言者，辫说也。夫至理精微，玄宗隐奥，虽假言以诠理，终理契而言忘。故了悟者得理而忘言，辨说者滞言而不悟，故曰知者不言，言者不知。○河上公曰：知者不言，知者贵行不贵言也。言者不知，驷不及舌，多言多患。○荣曰：知者不言，得意忘言，悟理遗教，言者不知，多言则丧道，执教则失真。○成疏：知者不言，知道之人，达於妙理，知理无言说，所以不言。故《庄子》云：道无问，问无应，即无为谓是也。言者不知，封滞名言，执言求理，理超言象，所以不知。故《庄子》云：问道而应之者，不知道。知道与黄帝是也。
　　第二明断服有心，次第修习。塞其兑，闭其门。
　　御注：塞其兑，了悟者於法无爱染，於言无执滞，故云塞其兑也。闭其门，既无爱染，则嗜歌之门闭矣。○御疏：具如天下有始章乃释，彼则约道清净，以塞六根爱悦，此则因教辫忘，将息滞言之累。於言无执，故云塞其兑，不为荣辱之主，可谓闭其门。○河上公曰：塞闭之者，欲绝其源。○荣曰：杜欲路，绝祸源。○成疏：塞其兑，息言论也。闭其门，制六情也。
　　挫其锐，解其纷，和其光，同其尘。
　　御注：解具如道冲章，彼则约道，此则约人。言人能体道，是谓与玄同德也。○御疏：此四句已出上经道冲章，彼则就道以论功，此则据人以明行，上下两经，互举其文者，以其济物修身之义有功，故重言之也。○河上公曰：挫其锐，情欲有所锐为，当念道无为以挫止之也。解其纷，忿，结恨不休，当念道恬泊以解释之也。和其光，虽有独见之明，当和之暗昧，不使曜乱人也。同其尘，不当自别殊也。○荣曰：挫其锐，解其纷，折贪欲之锋，释是非之争也。和其光，同其尘，是谓玄同，争得失则或可或否，竞是非则一彼一此。今和光则与智无分，同尘亦共愚不别，通万有而齐致，亦何法而不同也。○成疏．挫其锐，止贪竞也。解其纷， 释志恕也。和其光，接愚俗也。同其尘，混世事也。上来数句，前已具释，今略贴文，不复详辫。所以重言者，明此数句於学问切当，故再出之耳。
　　第三明同尘晦迹，与理相应。是谓玄同。
　　御疏：叹夫体道之人，既已不滞言教，又能和光混述，行符於道，是谓与玄同德。○河上公曰：玄，天也，人能行此上事，是谓与天同道也。○成疏：前既断伏身心，次则和光晦迹，所以行充德满，故与玄理符同。
　　第四明妙达违从，故为尊贵。故不可得亲，不可得而疏。
　　御注：故不可得而亲，玄同无私，故不可得而亲。不可得而疏，泛然和众，故不可得而疏。○御疏：言玄同之人，心无偏私，不可得亲而狎之，和光顺物，不可得疏而远之。○河上公曰：故不可得而亲，不以荣誉为乐，独立为哀。亦不可得而疏，志静无欲，与人无怨。○荣曰：故不可得亲，不可得疏，不可得利，不可得害，不可得贵，不可得贱，故为天下贵，夫有远近则亲疏明矣，存得失则利害．生矣，定上下则贵贱成矣。今解纷挫说，和光同尘，爱憎平等，亲疏不能入，毁誉齐一，利害不能干，荣辱同忘，贵城无由得，能行此者，可以为天下贵。○成疏：道契重玄，境知双绝，既两忘乎物我，亦一观乎亲疏。
　　不可得而利，不可得而害。
　　御注：不可得而利，无欲故不可得而利。不可得而害，不争故不可得而害。○御疏：恬淡无歌，不可得从而利之，处不竞之地，故不可得犯而害之。○河上公曰：不可得而利，身不欲富贵，口不欲五味。亦不可得而害，不与贪争利，不与勇争气。○成疏：夫利害者，与乎存亡也。死生无变於己，况利害之间乎。故《庄子》云：不就利，不违害也。
　　不可得而贵，不可得而贱。
　　御注：不可得而贵，体道自然，故不可得而贵。不可得而贱，洗然无滓，故不可得而贱矣。○御疏：体道自然，非爵禄所荣贵也，超然绝累，非凡俗所得贱也。○河上公曰：不可得而责，不为乱世）主，不处暗君位。亦不可得而贱，不以乘权故骄，不以失志故屈也。○成疏：夫贵贱者与乎荣辱也，故毁誉不动，宠辱莫惊，故不可贵贱语其心也。
　　故为天下贵。
　　御注：体了无滞，言忘理畅，锐纷尽解，光尘亦同，既难亲疏，不可贵贱尔。○御疏：玄同之士，悟理忘言，塞兑闭门，根尘无染，锐纷既解，光尘亦同，其行如此，故为天下之所尊贵也。○河上公曰：其德如此，天子不得臣，诸侯不得屈，与世沉浮，容身避害，故为天下贵也。○成疏：既遣荡乎亲疏，又虚忘乎利害，毁誉不关其虑，贵贱莫介于怀，故苍生荷戴而不辞，群品乐推而不厌，是以天下人间尊之贵之也。
　　以政治国章第五十七
　　以政章所以次前者，前章明体道之人，天下之所尊，故次此章，即明应为帝王，以示治化之
　　方。就此章中，义开四别，第一明权实二智，用舍不同，第二明摄化苍生，莫先无事，第三假设疑问，广辩有为，第四爰引圣人，显无为之美。
　　第一明权实二智，用舍不同。
　　夫道者万物之奥，兵者百姓之劳，故上代圣君，铸干戈以为农器，后世迷执，执斧钺以为威刑。是以兵用诈奇，道资玄默，虚心实腹之士，则子晋谢於桓良，贪名勇烈之夫，则聂政杀於韩相，但知剥面为天下之嗤诮，诅识忘心作寰中之师表。既君多忌讳，人也斯贫，奇物滋彰，唯增盗贼。圣人无事，群生自安，怀道之夫，须知圣诚。
　　以政治国，
　　御注：以政治国，以奇用兵，以无事取天下，取，理也，在宥天下，贵乎无为，若以政教理国，奇诈用兵，斯皆不合。唯无事无为，可取天下。○御疏：此标也。以，用也，政谓政教。言有为之君矜用政教，而欲为理，不能无为，任物自化，欲求政理，未之前闻。○河上公曰：以，至也。天使正身之人，使正有国。○严曰：用心思公之虑，不若无心大同。可欲禁过，不若无求之得忠。挟黄帝太公之虑，秉孙吴氏之要以胜之，不若使天下不事智力之策要也。○荣曰：养百姓者，妙在平均，宣风化者，要归於正直。此所谓诸侯牧宰道德，齐礼文之教也。○成疏：以，用也。政谓名教法律也，治，缉理也。夫圣人御世，接物随机，运权道以行兵，用实智以治国，此则偃武修文，用实之时也。
　　以奇用兵，
　　御疏：此亦标也。奇，变诈也。不祥之器，君子恶之，况加变诈之名，而无节制之用，是以兵犹火也，不戢将自焚，故知奇变之兵，非制胜之道也。○河上公曰：奇，诈也。天使诈伪之人，使用兵也。○荣曰：奇，变诈也，临难制变，兵不厌诈，三略太奇，九攻百胜，上将军师，静难息寇，武之功也。○成疏：奇，谲诈也。克定祸乱，应须用兵，兵不厌诈，必资奇谲，此则偃文修武，用权之世也。
　　第二摄化苍生，莫先无事。以无事取天下。
　　御疏：此亦标也。有道之君，无为而理，夫无为则无事，无事则不烦，不烦则百姓自化，而天下太平矣。○河上公曰：以无事无为之人，使取天下为之主也。○荣曰：明君之摄化天下，论道宣风则贤相，守方讨逆则名将，主位垂旎坐朝於万国，塞耳凝神於九重。○成疏：文武之道，应物随时，譬彼连庐，方资刍狗，执而不遣，更增其弊，未若无为无事，凝神姑射之中，不武不文，垂拱庙堂之上，以斯化物，物无疵疠，用此治民，民歌击壤，摄取之妙，其在兹乎。
　　第三假设疑问，广辩有为。吾何以知其然？以此。
　　御注：以此，下文知之。○御疏：吾何以知，发问也。其然，犹如是也。以此，答也。老君详问：我何以知取天下必须无事无为，以此文云多忌讳则人弥贫，我无为则人自化，验可知尔。○河上公曰：此，今也，老子言我何以知天意哉，以今日所见知之也。○荣曰：何以得知无事可以取天下，即以此下文云我无为人自化，我无事人自富。○成疏：教主假设云：我何以知摄化天下必须无事乎，用此下文观之，则知也。
　　天下多忌讳，而民弥贫。
　　御注：以政理国，动多忌讳，人失作业，故弥贫尔。○御疏：此覆释以政理国也。为天下之主，不能敦清净以化人，崇简易而临物，政烦网密，下人无所措其手足，避讳无暇，动失生业，日就困穷，所以弥贫。○河上公曰：天下谓人主也，忌讳者防禁也，令烦则奸生，禁多则下诈，奸能相贻，故贫也。○荣曰：忌讳多端，政烦网密，烦则人劳，密则人惧，从法妨业，焉得不贫也。○成疏：忌讳犹禁制也，刑法严酷，罹罪者众，民不安业，所以弥贫。治身者不能率性任真，而笃於禁忌，内无道德，故弥贫也。此一句解以政。
　　人多利器，国家滋昏。
　　御注：利器，谓权谋，人主以权谋为多，不能反实，下则应之以谲诈，故令国家滋益昏乱。○御疏：此释上以奇用兵也。利器者，权谋也。夫权道在乎适时，不得已而方用，人君若多用权谋，不能反实，下必应之以谲诈，故多滋益昏乱也。○河上公曰：利器者，权也。民多权则视者眩於目，听者惑於耳，上下不亲，故国家昏乱也。○荣曰：机权不可多与人，兵器不可家皆有，家有兵器思为贼，人多执权恐至乱也。○成疏：利器，干戈也，滋，甚也。昏乱之世，不崇文德，唯事戈矛，伤害既多，荒乱日甚，治身者锐情贪欲，心丧神昏，此一句解用兵也。
　　人多仗巧，奇物滋起。
　　御注：人主以仗巧为多，不能见素，下则应之以奢，故令淫奇之物滋起。○御疏：仗，能也。巧，工巧也。奇物谓刻镂雕琢宝货珍玩之属，言人君不尚纯朴而好浮华，则百姓效上而为奢泰，驰竞淫饰，日以繁多也。○河上公曰：人谓人君百里诸侯也，多知仗巧，刻画宫宇，雕琢章服，奇物滋起，下则化上，饰金镂玉，文绣彩色，日已滋起。○荣曰：多奇巧，异物生，上玩物，下起欲。○成疏：知巧谓机心也。奇物谓战具也。言在上好武，下必顺之，故各起异端，竞献知巧，野战攻城，机械非一，多呈奇物，以取洪勋。治身者多知巧诈，贪取前境，分别之心，日益其弊，此一句重释用兵。
　　法令滋彰，盗贼多有。
　　御注：无为既失，法令益明，窃法为奸，尽成盗贼，岂非多有乎。○御疏：法，刑法也。令，教令也。君上不能寡嗜欲以御人，而欲彰法令以齐物，人既苟免而无耻，史则窃法而为奸，上下相蒙，故令盗贼多有也。○河上公曰：法，好也。珍好之物，滋生彰着，则农事废，饥寒并至，故盗贼多有也。○荣曰：珍好之物，为法物也。多贵金玉，盗贼斯起也。亦言法所以息盗盗更多，礼所以整乱而乱作。○成疏：法物犹法令，言刑名彰着，法令滋繁，有布凝脂，无开三面，不堪苛虐，逃窜者多，因生滥窃，盗贼斯起，所谓政之愈巧，避之愈密，此一句重释以政。
　　第四爰引圣人，显无为之美。故圣人云：我无为而民自化，
　　御注：故圣人云：我无为而民自化，我无事而民自富，我好静而民自正，我无欲而民自朴，无为则清净，故人自化。无事则不扰，故人自富。好静则得化，故人自正。无欲则全和，故人自朴。此无事取天下。○御疏：此释无事以取天下也。我谓圣人也，夫圣人之德，不尚仗巧，体道之主，所贵无为，无为者，无所禁忌，下化上之无为，故言而人自化。○河上公曰：故圣人云，谓下事也。我无为而民自化，圣人言我修道承天，无所改作，而民自化也。○荣曰：前忌讳下是四种有为之病，是故圣人说四种无为之药，欲令除乱得化，去动之静，家安俗乐，无事无为，付自然之运日化，人皆知足日富，履道无偏日正，遗华处实日朴。○成疏：主上虚淡无为，下民化恶从善，老君自是圣人，撝谦托诸他圣，故《庄子》云：寓言十九也。
　　我无事而民自富，
　　御疏：上无赋敛，下不烦扰，耕田凿井，家给人足，故而人自富也。○河上公曰：我无徭役征召之事，使民安其业，故皆自富。○成疏：心既无为，进又无事，四民各业，六合同轨，轻徭薄赋，不富何为。
　　我好静而民自正，
　　御疏：人生而静，天之性也。上好安静，无以动摇，则下被君德，率性而自正也。○河上公曰：圣人言我好静，不言不教，民皆自忠正也。○ 成疏：在上好静，不扰於民，民禀淳风，自归正道。
　　我无欲而民自朴。
　　御疏：人君诚能内守冲和，外无营欲，则下之感化自淳朴也。○河上公曰：我常无欲，去华服实，民随我为质朴。○成疏：君上寡欲少私，清康洁素，则百姓知足守分，归於淳朴也。自圣人以下数句，并释无事取天下之义。
　　其政闷闷章第五十八
　　其政章所以次前者，前章明有道之君无为而治，无道之主法令滋繁，故次此章，广辩有道之治闷闷，无道之化察察，义味相接，所以次之。就此一章，分为四别。第一明宽急二治，损益不同，第二明祸福两徒，倚伏无定，第三叹凡迷日久，非适今生，第四显圣忘功，韬光匿曜。
　　第一明宽急二治，损益不同。
　　盖闻尧开四门，人怀击壤之乐，秦并百郡，国成墟厉之灾，则知政教在於淳淳，布化何须察察，故晋武作帝，焚雉头而致和，石庆为臣，数马匹而称直，虚心契道，罔鼾所以得珠，执意亡身，荆轲所以复剑，祸福所倚，不其然乎。叹天众生之迷，其日固久，悲酸地狱，竞头聚於其中，欢乐天堂，心各离而不上，入穿然后摇尾，穷也如何，受苦方始叩头，悔将何及，努力照鉴，拂衣长松耶。
　　其政闷闷，其民淳淳。
　　御注：政教闷闷，无为宽大，人则应之淳淳然而质朴尔。○御疏：闷闷，无心宽裕也。淳淳，质朴敦厚也。言无为之君，政教宽大，任物自成，既无苛暴，故其俗淳淳而质朴也。○河上公曰：其政闷闷，其政教宽大，闷昧似若不明。其民淳淳，政教宽大，故民淳淳富厚相亲睦。○荣曰：其政宽，其人悦，上恬静，下淳一。○成疏：闷闷，宽裕也。淳淳，质朴也。言君上无为，布政宽裕，下民从化，皆淳朴也。
　　其政察察，其民缺缺。
　　御注：政教察察，有为苛急，人则应之缺缺然而凋弊矣。○御疏：察察，有为严急也。缺缺，凋弊离散也。有为之君，其政峻急，以法绳人，法令滋彰，盗贼多有，故人则凋弊而离散矣。○河上公曰：其政察察，其政急疾，言次於口，听次其耳。其民缺缺，政教急疾，民不聊生，故缺缺日以疏薄也。○荣曰：其政急而烦，其人困而乏。○成疏：察察，严速也。缺缺，零落也。上好有为，为政迫遽，民遭其暴，故零落也。夫治身者亦宜虚忘宽简，不得执心急速也。
　　第二明祸福两徒，倚伏无定。祸兮福所倚，福兮祸所伏，孰知其极？
　　御注：倚，因也。伏，藏也。上言闷闷，俗则以为无政理之体，人反淳淳然而质朴，此则祸为福之所因也。其政察察，而俗则以为有政理之衍，人乃缺缺然而凋弊，此福为祸所藏。○御疏：祸兮福所倚者，前言闷闷之政，俗以为恶，而人反淳淳质朴敦厚，岂非福因祸而生也？福兮祸所伏者，伏，藏也，察察之政，俗以为善，物却缺缺而凋弊，岂非祸伏藏於福中而发也？孰知其极者，夫失道丧德，习伪尚华，故祸福循环，倚伏无准，谁有知其穷极者？○河上公曰：祸兮福之所倚，倚，因也。夫福因祸而生，人遭祸而能悔过责己，修善行道，则祸去福来也。福兮祸之所伏，祸伏匿於福中，人得福而为骄恣，则福去祸来。孰知其极，祸福更相生，无能知其穷极时也。○严曰：福生於祸，祸生於福，祸之与福，同营异域，故去福则无祸，无祸则无福。无福之福至微玄极，天下好知莫能穷极也。○荣曰：祸，福之所倚，福，祸之所伏，倚，因也，伏，匿也，言人在苦而思乐，改恶而从善，因祸而得福，则处乐而荒淫，在贵而骄纵，则祸匿於福中矣。孰知其极，行善恶之因，得祸福之果，轮回苦乐之境，来去谁知穷极。○成疏：祸，福之所倚，福，祸之所伏，倚，因也。伏，匿也。言闷闷则致福，察察则招祸，此之二事，近由一心，福则倚在祸中，祸则伏在福内，其则不远也。孰知其极，其无正，孰，谁也。言福祸之征，起乎善恶，业既不定，报亦随之，所以轮转三罗，回还六道，千变万化，谁知极乎。唯上士达人，忘我济物，体兹正道，悟彼重玄，不为善恶之因，故无祸福之报，《庄子》云：祸亦不至，福亦不来，祸福无有，恶有人灾。所以轮转无极者，为其不怀正道故也。
　　第三叹凡迷日久，非适今生。其无正耶？
　　御注：其无正耶，正复为奇，善复为妖，祸福之极，岂无正耶，但众生迷执，正者复以为奇诈，善者复以为妖祥，故祸福倚伏，若无正尔。○御疏：此言祸福之极，岂无正定耶？但由於人不能体道无为，妄生迷执，失其正尔。○河上公曰：无，不也，谓人君不正其身，其无国也。○荣曰：其无正，正复为奇，善复为妖，奇，异也，妖，恶也，善恶往还之业，此并是耶。寂寞独立之真，始乃为正。言人多积尘垢之行，少有清虚之基，故云其无正。事邪者众，从正者寡，设令为正，正不常正，俄然变异，故曰为奇。并皆行恶，不肯修善，设令为善，善不怛善，还即造恶，故曰为妖。
　　正复为奇，善复为妖。
　　御疏：此释迷正所由也，言众生迷於祸福正处，於正不明，以正者为奇诈，於善不了，谓善者为妖祥，故若无正尔。○河上公曰：正复为奇，奇，诈也，人君不正，下虽正，复化上为诈。善复为妖，善人皆复化上为妖祥也。○成疏：正复为奇，奇，虚诈也。假使有心学於正道者，则执正为正，未解忘遣，不与实性相应，故为虚诈也。善复为妖，纵为善者，犹执名言，既乖正理，适为妖孽，故《庄子》云：为声为名，为妖为孽。
　　民之迷，其日固久。
　　御注：以正为奇，以善为妖，如此迷倒，其为日也固以久。○御疏：此叹众生迷於正善，妄以为奇为妖，其所由来尚矣，故云其日固久。○河上公曰：言人君迷惑失正以来，其日固久也。○荣曰：迷祸福之源，惑邪正之路，此非旦夕，其日固久。成疏：言凡鄙之人，所以为妖奇者，以其愚痴迷惑故也。此之迷惑，其日久固，抑乃无始，岂日今生。《西升经》云：如是迷来久。
　　第四显圣人忘功，韬光匿曜。是以圣人方而不割，
　　御注：是以圣人方而不割，廉而不秽，直而不肆，光而不耀，圣人善化，不割彼而为方，不秽彼而为康，不申彼而为直，不耀彼而为光，修之身而天下自化矣。肆，申也。○御疏：方，正也。举圣德以劝修，圣人弘道济世，示物向方，身行方正，物则应之而自正，非立言教裁割於物使从己也。○河上公曰：圣人行方正者，欲以率下，不以割截人也。○荣曰：方，正也，割，伤也，邪行则物我俱伤，正道则彼此无割。○成疏：圣人体道方正，轨则苍生，随机引诱，因循任物，不宰不割，使从己也。此则举圣戒凡，令其修学。
　　廉而不秽，
　　御疏：廉，清也。秽，浊也。圣人率性清康，自然化下，非秽彼之浊以扬其清。有本为创字者，创，伤也，圣人康以成行，不伤於物。○河上公曰：圣人康清欲以化民，不以伤害人也。今则不然，正己以害人也。○荣曰：凡情贪而浊，圣道康而清。○成疏：妙体物境也空幻，无可贪取，非关卓尔清康，避世之秽，斯则净秽双遣，责康两忘，不康而康，秽而不秽，故《庄子》云：大康不嗛，又云：廉清不信。
　　直而不肆，
　　御疏：肆，申也。圣人之行不邪，彼自从而正直，非为彼之不正，而申直以正曲也。○河上公曰：肆，申也，圣人虽直，曲己从人，不自申也。○荣曰：大直若届，不显正以示人。○成疏：肆，申也。素质雅正，体无邪谄，而曲从於物，不申己直，故前章云大直若屈也。
　　光而不耀。
　　御疏：光者谓明智也，圣人虽有明智而韬晦之，不以炫耀，故云光而不耀。圣德如此，自然百姓淳淳而从化也。○河上公曰：圣人虽有独知之明，常如暗昧，不以耀乱人也。○荣曰：明道若昧也，前标得失之政，次指祸福之门，而没溺者既多，昏迷者已久，妖奇则系累之境，倚伏非悬解之场，是以康而不秽，始体清虚之道，光而不耀，方识慧源之路，冥得失，何祸何福乎，混是非，孰邪孰正乎，泛兮无系无不系，肃然无可无不可。○成疏：智慧光明，无幽不照，而韬光晦迹，不炫於物，忘其照也。《庄子》云：滑疑之耀，圣人图而域之。
　　道德真经玄德慕疏卷之十五竟
　　#1因：原作『固』，据文义改。
　　道德真经玄德纂疏卷之十六
　　唐玄宗御注并疏河上公严君平李荣注西华法师成玄英疏蒙阳强思齐纂
　　治人事天章第五十九
　　治人章所以次前者，前章正明用道而治，以致淳和，故次此章，重明治人及事天，无过用道。就此章内，文有四道，第一明摄化苍生，莫先用道，第二明虽复用道，必须积行累功，第三明积行累功，可为化主，第四明深根宁极，久视长存。
　　第一明摄化苍生，莫先用道。
　　夫道式空悬，成迷夫之大谤，重德长立，为我辈之洪纲。有国之君，当行正直，则峨媚岭上，风降轩皇，羊角山中，遐招李圣。岂非德能早伏，道在斯尊，王法令而一行，无凝嫌於三黜，纳忠入孝，王阳叱驭先登，糟丘酒池，墨翟回车不入，是知正为国本，邪乃人奸，理人及天，莫先用道。用道则易理，奸乱则难修，深根固蒂，久视长生之士，外资言教，内养恬和，稽天之浸不漂，括地之炎何热，莫知其极，积德之致乎。
　　治民事天莫若啬。
　　御注：啬，爱也。人君将理人事天之道，莫若爱费，使仓廪实，人有礼节，三时不害，则天降之嘉祥。人和可以理人，天保可以事天。○御疏：啬，爱也。言人君将欲理化下人，敬事上帝，为德之先，无如爱费，爱费即俭德也。俭即足用，可以聚人。粢盛丰备，天享明德，故云莫若啬也。○河上公曰：治人谓人君理人民也。事天，事，用也。当用天道，顺四时也。莫若音，啬，俭也。治国当爱惜民财，不为奢泰，治身者爱惜精炁，不放逸也。○荣曰：下理於人，上事於天，莫过以道甩为法式。○成疏：天，自然也。式，法也。莫若犹无过也。言上合天道，下化黎元者，无过用无为之法也。
　　夫唯啬，是谓早服。
　　御注：何以聚人？日财，君能俭爱，则四方之人将禄负而至，早服事其君矣。○御疏：夫唯啬，迭出上文。是以早服，释俭啬之义也。凡有七转，义皆仿此。夫唯者，发语之辞也。服者事也，夫唯能检爱之君，理人事天，以俭为政者，是以普天之下，亦当早服事於君矣。○河上公曰：早，先，服，德也。夫能爱惜民财，爱惜精气，能先得天道。○荣曰：以道为式，物先以归。○成疏：叹此无为之法，独能自利利他，用之治身则制诸魔试，用之治国，远乡归伏。
　　第二明虽复用道，必须积行累功。
　　早服谓之重积德。
　　御注：夫能俭啬，以是有德，人归有德，早事其君，故云重积德尔。○御疏：何故普天仰化，率土归七？由行节俭，节俭则百姓早服事之，是重积其德尔。○○河上公曰：先得天道，是谓重积德於己也。○荣曰：道轻德薄，人不归依，重积深厚，物自宾伏。○成疏：重，深重也。积，累积也。言欲内制魔试，外伏遐藩者也，必须积累功行，其德深重，方可远伏也。
　　重积德，则无不克。
　　御注：圣人积德，四海归仁，则无有不能制服。○御疏：克，能也。君若厚积其德者，其为政也，人力普存，其事天也，吉无不利，则四方向化，无有不能制服者矣。○河上公曰：克，胜也。重积德於己，则无不服。○荣曰：德重仁深，无不克胜也。○成疏：克，胜也，亦言得也，言累积功行，其德深重，自利利他，无所丧失，内外制服，无不获胜。
　　无不克，则莫知其极。
　　御注：人君之德，无有不能制御者，则无远不至，故四方莫知其穷极。○御疏：此谓君德无有不能制服者，则殊俗慕化，绝域观风，无远不至，故莫知穷极也。○河上公曰：无不克胜，则莫有知己德之穷极也。○严曰：以俭为理，天下玄同，岂知其极也。○荣曰：四夷宾伏，国界无迹，与道玄同，有何穷极。○成疏：能所相应，理无不契，道德深远，莫能知其穷极也。
　　第三明积行累功，可为化主。
　　莫知其极，可以有国。
　　御注：莫知其德穷极，然后可以为有国。○御疏：言人君德化无远不及，万人所归德，神明所福享，然后可称为有国。故《易》曰：王假有庙有家是也。过此以往，岂为有国乎？○河上公曰：莫知己德有极，则可以有社稷，为民致福。○荣曰：境土无边，道德无际，始可以有於家国。○成疏：既理无不契，深远无极，故可以有国往民，为王侯化主也。
　　有国之母，可以长久。
　　御注：有国而茂养百姓者，则其福祚可以长久尔。○御疏：母者，道也，以茂养为义，夫所以得称有国者，秪缘有道，而茂养苍生若尔，福祚永昌，可以长久。○河上公曰：国身同也，母，道也，人能保身中之道，使精气不劳，五神不苦，则可以长久。○荣曰：有道则国安，无道则国危，国由道生，道为国母。以道为母，所以长久。霸王龙成疏：既为帝王国主，慈育苍生，视物如子，故云之母。德行虽高，功成不处，无为虚淡，故可长久。
　　第四明深根宁极，久视长存。
　　是谓深根固蒂长生久视之道。
</div>
    <div class="pagination">
<a href="道德真经玄德纂疏_page12.html">上一页</a><span>...</span><a href="道德真经玄德纂疏_page8.html">8</a><a href="道德真经玄德纂疏_page9.html">9</a><a href="道德真经玄德纂疏_page10.html">10</a><a href="道德真经玄德纂疏_page11.html">11</a><a href="道德真经玄德纂疏_page12.html">12</a><span class="current-page">13</span><a href="道德真经玄德纂疏_page14.html">14</a><a href="道德真经玄德纂疏_page15.html">15</a><a href="道德真经玄德纂疏_page16.html">16</a><a href="道德真经玄德纂疏_page17.html">17</a><a href="道德真经玄德纂疏_page18.html">18</a><a href="道德真经玄德纂疏_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
