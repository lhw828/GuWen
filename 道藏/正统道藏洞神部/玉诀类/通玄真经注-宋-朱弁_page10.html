<!DOCTYPE html>
<html>
<head>
    <meta charset="UTF-8">
    <title>通玄真经注-宋-朱弁 - 第 10 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通玄真经注-宋-朱弁 - 第 10 页/共 31 页</h1>
    <div class="content">　　不为而成，
　　任则皆成。
　　怀自然，保至真，抱道推诚，天下从之，如响之应声，影之像形，所修者本也。
　　修身则民正，内诚则外应。
　　老子曰：精神越於外，智虑荡於内不能治形。
　　人以形气为生也。形以藏精，气以安神。若动为物役，则反害精神，以资智虑而形亏，生理固亦宜焉。
　　神之所用者远，即所遗者近矣。
　　自远越其神，则近遗其形。
　　故不出於户以知天下，不窥於牖以知天道，
　　言其神全者也。夫以气听，万物之情可知。以神观，万化之理可验。三才之内，精诚感通，宁假户牖之所窥观也？
　　其出弥远者，其知弥少，
　　役动不已，，弥丧真知。
　　此言精诚发於内，神气动於天下也。
　　老子曰：冬日之阳，夏日之阴，万物归之而莫之使亟，自然至精之感，弗召而来，不去而往，
　　亟，数也。冬阳夏阴，物性归之。而四节数迁，未尝不尔，尽自然相感之道也。
　　窈窈冥冥，不知所为者而功自成。
　　夫可得其由者，非窈冥也。谓阴阳之功日新莫测也。
　　待目而照见，待言而使命，其於为治难矣。皋陶喑而为大理，天下无虐刑，有贵乎言也。师旷瞽而为太宰，晋国无乱政，有贵乎见者。斯不待目而照见也。
　　不言之令，不视之见，圣人所以为师。
　　推诚者不召而应，任能者不察而明。圣人御天下，宗师於是矣。
　　民之化上，不从其言，从其所行。
　　行者诚之表，故奉化於上。言者实之华，故未信於下也。
　　故人君好勇，弗使斗争而国家多难，其渐必有劫杀之乱矣。人君好色，弗使风议而国多昏乱，其积至於淫佚之难矣。
　　上化於下，理之然也。
　　故圣人精诚别於内，
　　以其内着，故称别也。
　　好憎明乎外，出言以副情，发号以明指。是故刑罚不足以移风，杀戮不足以禁奸，
　　内无精诚，法令不能行於外也。
　　唯神化为贵，
　　贵乎无迹而化。
　　精至为神，精之所动，若春气之生，秋气之杀也。
　　精之为感，物莫不顺。无德无怨，若二气之行焉。
　　故君子者，其犹射也，於此豪末，於彼寻丈矣。
　　发矢有豪末之差，至的则为寻文之失也。言精诚有织芥之难，其於感也不亦远乎？
　　故治人者慎所以感之。
　　老子曰：县法设赏而不能移风易俗者，诚心不抱也。
　　夫人君推诚於外，则物信而无犯，恃智为治，则民诈而苟免。虽复县法以禁暴，设赏以劝善，亦未足变於浇风薄俗也。
　　故听音则知其风，
　　情动则声发，成文则善着。然听音取声，察声见志。志有怨畅，而国风可知也。
　　观其乐则知其俗，
　　乐之为体，和民导政，官征不杂，以敛事物。然有治乱之所感，气侯之所宜，则方俗因可知矣。
　　见其俗则知其化。
　　百姓所好尚，直由君之化耳。
　　夫抱真效诚者，感动天地，神踰方外，令行禁止，
　　抱至真，效丹诚，则天地随感而动，况於人乎？是能化备八方之外，法在心施之地也。
　　诚通其道而达其意，虽无一言，天下万民、禽兽鬼神与之变化，
　　诚能通达是道，虽幽暗异类，孰能不与之相感哉？
　　故太上神化，其下赏贤而罚暴。
　　顺物无迹，化之上也。民不忍欺，治之得也。一至诛劝，政之末也。
　　老子曰：大道无为，
　　体寂漠也
　　无为即无有，
　　体亦无形。
　　无有者弗居也，
　　无定方所。
　　弗居者即处无形，
　　无所不在。
　　无形者即不动，
　　虚故不造。
　　不动者无言，
　　理绝名迹。
　　无言者即静而无声无形，
　　名迹既无，影响何有？
　　无声无形者，视之不见，听之不闻，
　　耳目者，唯止於形声之上。
　　是谓微妙，
　　体则幽微，用成玄妙。
　　是谓至神，
　　为能善贷生成，而特不得其朕，斯神之至者。
　　绵绵若存，是谓天地之根。
　　道体虚寂，生化无方，绵绵不穷，故为大块之本也。
　　道无形无声，故圣人强为之形，以一句为名。
　　夫道本无质，声何立哉？盖圣人强取途路之形，以字无名之体。一以指归万象，一以通贯性命，虽一句胜言，而形声辄具，天下所适，莫不由之。
　　天地之道，大以小为本，多以少为始。
　　天地至大，以微为本。象物至多，以一为始。
　　天子以天地为品，以万物为资，功德至大，势名至贵，
　　上天降圣子临庶类，因天地以定尊卑之位，假万物聿成贵贱之资，则可以至德。圣人功济区宇，盛名威势肃服寰海也。
　　二德之美，与天地配，
　　且而与天地为品，万物为资，成斯贵大之二德，自可比配两仪矣。然其子於天，莫非立德之地，而称此位为德者，亦所宜焉。
　　故不可不轨，大道以为天下母。
　　既德位配乎天地，即动用侔於造化，安可不执法大道，处无为之中，使夫天下日用而不知也？
　　老子曰：振穷补急，即名生利起，除害即功成。
　　夫功名生於动作者也。振恤穷困，补救急难，固不免有仁惠之浮名，义济之小利。
　　世无灾害，虽圣无所施其德，
　　向使天下各得，则圣人之德何所施为也？
　　上下和睦，虽贤无所立其功。
　　君臣父子各当其分，则贤人之功成立无所也。
　　故至人之治，含德抱道，推诚施无穷之知，寝说而不言，天下莫之知贵其不言者。
　　夫有立德之迹，非含德也。循道而往，非抱道也。以其至乃称至人。盖推诚於中，任之自正者耳。虽知鉴无穷，而寝言玄默，故尸居环堵之室，而百姓自化。岂天下碌碌能贵其玄默之道哉？
　　故道可道，非常道也，名可名，非常名也。
　　可物之道者，非自然之常道也；可命之名者，非静体之常名也。故至人不处。
　　着於竹帛，镂於金石，可传於人，皆其粗也。
　　功名书於竹帛，典法刊於金石，皆有迹之功，非无为之道。较而论之，信粗矣。
　　三皇五帝三王，殊事而同心，异路而同归。
　　同济治之心，异政化之路。
　　末世之学者，不知道之所体一，德之所总要，取成事之迹，跪坐而言之，
　　教其迹者，固不周物，徒敬其遗言耳。
　　虽博学多闻不免於乱。
　　多闻礼义者，适足感时，非致治之要也。
　　老子曰：心之精者，可以神化而不可说道，
</div>
    <div class="pagination">
<a href="通玄真经注-宋-朱弁_page9.html">上一页</a><span>...</span><a href="通玄真经注-宋-朱弁_page5.html">5</a><a href="通玄真经注-宋-朱弁_page6.html">6</a><a href="通玄真经注-宋-朱弁_page7.html">7</a><a href="通玄真经注-宋-朱弁_page8.html">8</a><a href="通玄真经注-宋-朱弁_page9.html">9</a><span class="current-page">10</span><a href="通玄真经注-宋-朱弁_page11.html">11</a><a href="通玄真经注-宋-朱弁_page12.html">12</a><a href="通玄真经注-宋-朱弁_page13.html">13</a><a href="通玄真经注-宋-朱弁_page14.html">14</a><a href="通玄真经注-宋-朱弁_page15.html">15</a><span>...</span><a href="通玄真经注-宋-朱弁_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
