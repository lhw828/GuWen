<!DOCTYPE html>
<html>
<head>
    <meta charset="UTF-8">
    <title>道德真经集注 - 第 17 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经集注 - 第 17 页/共 21 页</h1>
    <div class="content">　　明皇曰：善人知守道者昌，失道者亡，故常宝贵之，而无息累也。○河曰：善人以道为身宝，不敢违。○弼曰：宝以为用也。○雱曰：善人之所宝，圣人则体之矣。一本作所宝。
　　不善人之所保，
　　明皇曰：保，任也，不善之人，不能宝贵至道，及有息难，即欲以身保任於道，自求免尔。○河曰：道者不善人之所保倚也。遭息逢急，犹自知悔卑下。○弼曰：保以全也。
　　美言可以市，
　　河曰：美言者独可於市耳，大市交易而退，不相宜善言美语，求者欲疾得，买者欲疾售也。
　　尊行可以加於人。
　　明皇曰：甘美其言，可以求市，尊高其行，可以加人，以况圣人，以甘美法味之言，尊高清静之行，以化不善之人，亦如市贾之售，相率而从善矣。故下文云。○河曰：加，别也。人有尊贵之行，可以别异於凡人，未足以尊道。○弼曰：言道无所不先，物无有贵於此也。虽有珍宝璧马，无以正之。美言之则可以夺众货之贾，故日美言可以市也。尊行之则千里之外应之，故曰可以加於人也。○雱曰：美言尊行，道之末流，而犹足以市且加於人，况道者乎。一本无於字。
　　人之不善，何弃之有？
　　明皇曰：不善之人，亦在化之而已，何弃遗之有乎？○河曰：人虽不善，当以道化之，盖三皇之前，何有弃民，德化淳也。○弼曰：不善当保道以免仿。○雱曰：市以利合者也，人性忌其上而不可加者也，苟有美言尊行，则虽利者可与交，而加人而人不忌矣。然则有道者，其於化人，何所不服哉，故於人之不善，无所弃也。
　　故立天子，置三公，
　　明皇曰：共教不善之人。○河曰：欲使教化不善之人。○弼曰：言以尊行道也。
　　虽有拱璧，以先驷马，不如坐进此道。
　　明皇曰：三公辅佐，虽以合拱之璧，先导驷乘之马以默之，犹不如坐进此无为之道於吾以化人尔。○河曰：虽有美璧先驷马而至，故不如坐进此道。○弼曰：此道上之所云也，言故立天子，置三公，尊其位，重其人，所以为道也，物无有贵於此者，故虽有拱抱宝璧以先驷马而进之，不如坐而进此道也。○雱曰：天子三公以化民为己任，有道则天下将自宾，璧马所以招贤，招贤为政之大者也，虽得贤而己不能进道，则民犹不服，故未若不求乎外，而进道之要也。
　　古之所以贵此道者何也？
　　明皇曰：何，问辞也。
　　不日求以得，
　　河曰：古之所以贵此道者，不日远行求索，近得之於身。
　　有罪以免耶？
　　河曰：有罪谓遭乱世暗君，安行刑诛，修道则可以解死，免於众耶也。○雱曰：求以得，故善人宝之，有罪以免，故不善人保之。
　　故为天下贵。
　　明皇曰：道在於悟，不在於求，不如财帛，故可日日求而得之，故云不日求以得。既悟则自无罪累，岂待有罪方求免邪？可以为天下贵尔。○河曰：道德洞远，无不覆济，全身治国，恬然无为，故可为天下贵也。○弼曰：以求则得，求以免则得免，无所而不施，故为天下贵也。
　　为无为章第六十三
　　为无为，
　　河曰：因成修，故无所造作。○雱曰：为道也。
　　事无事，
　　河曰：预设备，除烦省事也。○雱曰：事道也。
　　味无味。
　　河曰：深思远虑，味道意也。○弼曰：以无为为居，以不言为教，以恬淡为味，治之极也。○雱曰：味道也，此三事者，皆为道之常，为此道者，虽以无为为常，而不敢以无，故轻乎有物，但遇物以道，而及乎有物，则不敢忽也，故下文云。
　　大小多少，
　　河曰：陈其戒令也。欲大反小，欲多反少，自然之道也。○雱曰：畏事之小如大，真事之少如多，《庄子》曰：不忽於人。
　　报怨以德。
　　明皇曰：於为无为，於事无事，於味无味者，假令大之与小，多之与少，既不越分，则无与为怨者。逐境生心，违分伤性，则无大无小，皆为怨慧。今既守分全和，故是报怨以德。○河曰：修道行善，绝祸於未生也。○弼曰：小怨则不足以报大怨，则天下之所欲诛，顺天下之所同者德也。○雩曰：以直报怨者，事也。以德报怨者，德也。事则吉凶与民同息，故已上诸法，一不可废，若夫德则不见有物，安得怨乎。如上三事，体道者也，方其体道，故当如此尔。举怨而以德，则知无所不用德。
　　图难於其易，
　　河曰：欲同难事，当於易时未及成也。
　　为大於其细。
　　明皇曰：肆情纵欲者，於为无不难，於事无不大，今欲图度其难，营为其大，当须於性未散而分未越，则是於其易细也。○河曰：欲为大事，必作於小，祸乱从小来也。○雩曰：任德者虽以无为常，而及乎事物之际，常斋戒以临之，《书》曰：兢兢业业，一日二日万机。《庄子》曰：有而为易乎，昊天不宜，天下之祸，常生於所忽，戒乎其易与细，则终无尤矣。
　　天下之难事，必作於易，
　　河曰：从易生难。
　　天下之大事，必作於细。
　　明皇曰：明上文所以预图为也。○河曰：从细至着。○雩曰：易则发於所忽，细则从微至着。
　　故圣人终不为大，
　　河曰：处谦虚也。
　　故能成其大。
　　明皇曰：因云大事必作於细，将明圣人所以能成其大者，以不为其难事大事，故能成其尊大尔。○河曰：天下共归之也。○雩曰：圣人常修细务，以成大功，功业既成，所谓大人也。《诗》曰：小难尽废，则中国微矣。此亦明大治之在积小也。
　　夫轻诺必寡信，
　　河曰：不重言也。
　　多易必多难，
　　明皇曰：轻诺许人，必寡於信，动作多易，后必多难。○河曰：不慎息也。
　　是以圣人犹难之，
　　河曰：圣人动作举事，犹进退重难之，欲塞其源。○弼曰：以圣人之才，犹尚难於细易，况非圣人之才，而欲忽於此乎，故日犹难之也。
　　故终无难矣。
　　明皇曰：难为轻诺多易，故终无难大之事。○河曰：圣人终身无息难之事，犹避害深也。○雩曰：圣人非但慎微，可不生事，常以事为惮，而不轻易於有为，故终无难也。
　　其安易持章第六十四
　　其安易持，
　　河曰：治身治国，安静者易守持也。
　　其未兆易谋。
　　明皇曰：言人正性安静之时，将欲执持，令不散乱，次虽欲起心，尚未形兆，谋杜绝之，使令不起，并甚易尔。○河曰：情欲祸患，未有形兆时易谋止也。○雱曰：戒在事物之先，所谓为之於未有。
　　其脆易浮，
　　河曰：祸乱未动於朝，情欲未见於色，如脆弱易破除。○雱曰：一本浮作破。
　　其微易散。
　　明皇曰：欲心初染，尚自危脆，能绝之者，脆则易破。祸患初起，形兆尚微，将欲防之，微则易散尔。○河曰：其未彰着微小，易散去也。○弼曰：虽失无入有，以其微脆之故，未足以兴大功，故易也。此四者皆说慎终也，不可以无之故而不持，不可以微之故而弗散也。无而弗持，则生有焉，微而不散，则生大焉，故虑终之患，如始之祸，则无败事。○雱曰：救於已然之始，所谓治於未乱
　　为之於未有，
　　明皇曰：覆上易持易谋也，所以易者，为营为於未有形兆尔。○河曰：欲有为，当於未有萌芽之时，塞其端也。○弼曰：谓其安未兆也。
　　治之於未乱。
　　明皇曰：覆上易破易散也，所以易者，为除理之於未成祸乱尔。○河曰：治身治国，於未乱之时，当塞闭其门也。○弼周：谓闭微脆也。
　　合抱之木，生於毫末。
　　河曰：从小成大。○雱曰：长也。
　　九层之台，起於累土。
　　河曰：从卑立高。○雱曰：积也。
　　千里之行，始於足下。
　　明皇曰：此二者喻其不早良图，使后成患。○河曰：从近至远。○雱曰：进也此三者皆自近及远，从微至着，物化之理也。故圣人不敢造事物之端，以开天下，诚恐因而复大，去本日远，贻息将来也。故日化而欲作，吾将镇以无名之朴，然则圣人之虑息也不亦早乎。
　　为者败之，
　　河曰：有为於事，废於自然，有为於义，废於仁，有为於色，废於精神也。
　　执者失之。
　　明皇曰：凡情不能因任，营为分外，为者求遂，理必败之。於事不能忘遣，动成执着，执着求得，理必失之。○河曰：执利遇息，执道全身，坚持不得，推让反还。○弼曰：当以慎终除微，慎微除乱，而以施为治之，刑名执之，反生事原，巧辟滋作，故败失也。○雱曰：真常无所，有所则违，为之执之，皆属意作，吾有此意，民意日生，夫然岂所谓持其安而谋其未兆者。
　　是以圣人无为，故无败。
　　河曰：圣人不为华文，不为色利，不为残贼，故无败坏也。
　　无执，故无失。
　　河曰：圣人有德以教愚，有财以与贫，无所执藏，故无所失於人也。○雱曰：吾不败常失性，则天下亦尽。
　　其常性矣。
　　故民之从事，常於几成而败之。明皇曰：人之始从事於善者，常於近成而自败之。○河曰：从，为也。民人为事，常於功德几成而贪位好名，奢泰盈满，而自败也。○弼曰：不慎终也。○雱曰：事有常运，时至即成，《庄子》曰：美成在久，而民愚无知，昧於此理，躁而欲速，以人助天，故事已几成而每至自败，此则以人胜天，以故灭命，以事胜道之过也。
　　慎终如始，则无败事矣。
　　明皇曰：慎其终末，常如始从善之心，则必无过败之事。○河曰：终当如始，不当懈怠。○雱曰：事常自为，不假人力，如种苗者，但当深其根，去其害，则秋至而成，理可待也。
　　是以圣人欲不欲，
　　河曰：圣人欲人所不欲，人欲彰显，圣人欲伏光，人欲文饰，圣人欲质朴，人欲色，圣人欲於德也。○雱曰：不欲之欲，非无欲也，欲在於不欲耳，故不贵难得之货而已。
　　不贵难得之货；
　　明皇曰：难得之货，为性分所无者，今圣人於欲不欲，不营为於分外，故常全其自然，是不贵难得之货。○河曰：圣人不眩为服，不贱石而贵玉。○弼曰：好欲虽微，争尚为之兴，难得之货虽细，贵盗为之起也。○雱曰：圣人所谓无为无执者，故未至於释然都忘也，但不於性分之外，更生一切耳，且民饱食暖衣，性所不免，欲此而已，不为有欲。而离性之后，更贵难得之货，此乃愚人迷妄，失本已远故也。故圣人常欲不欲，以据其迷而反之性。
　　学不学，
　　河曰：圣人学人所不能学，人学智诈，圣人学自然，人学治世，圣人学治身，守道真也。○雱曰：不学之学，非无学也，所学在於不学耳，以复众人之所过故也。
　　以复众人之所过。
　　河曰：众人学问反，过本为末，过实为华，复之者，使反本也。○弼曰：不学而能者，自然也。喻於不学者过也。故学不学，以复众人之所过。○雱曰：众人逐末多事，圣人以不学之学，据其过而反之道。
　　以辅万物之自然，
　　河曰：教人反本实者，欲以辅助万物自然之性也。
　　而不敢为。
　　明皇曰：圣人不求过分之学，是於学不学，将以归复众人过分之学，以辅其自然之性，故不敢为俗学与多欲也。○雱曰：辅自然者，《庄子》所谓反以相天是也，为之则以人灭天矣，故不敢为。然则万物安乎性命之常，而事物无所兆矣，夫岂有脆之可浮，微之可散者哉。
　　古之善为道者章第六十五
　　古之善为道者，
　　河曰：说古之善，以道治身，及治国者。
　　非以明民，
　　河曰：不以道教民，明智巧诈也。
</div>
    <div class="pagination">
<a href="道德真经集注_page16.html">上一页</a><span>...</span><a href="道德真经集注_page12.html">12</a><a href="道德真经集注_page13.html">13</a><a href="道德真经集注_page14.html">14</a><a href="道德真经集注_page15.html">15</a><a href="道德真经集注_page16.html">16</a><span class="current-page">17</span><a href="道德真经集注_page18.html">18</a><a href="道德真经集注_page19.html">19</a><a href="道德真经集注_page20.html">20</a><a href="道德真经集注_page21.html">21</a><a href="道德真经集注_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
