<!DOCTYPE html>
<html>
<head>
    <meta charset="UTF-8">
    <title>通玄真经注-宋-朱弁 - 第 9 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通玄真经注-宋-朱弁 - 第 9 页/共 31 页</h1>
    <div class="content">　　阴阳所拥。沈不通者，窍理之。
　　德合大和，气自治矣。
　　逆气戾物、伤民厚积者绝止之。
　　天地既泰，灾自灭矣。
　　其民童蒙，不知西东，行蹎蹎，视暝暝，侗然自得，莫知其所由生，
　　已见《道原》篇。
　　浮游泛然不知所本，罔养不知所往。
　　未亲其亲，故寄物为本。寄即寄，故本无所往，浮游罔养者，皆泛然无系之貌。
　　当此之时，禽兽虫蛇无不怀其爪牙，藏其螫毒，
　　未知相任。
　　功揆天地。
　　无为之功，故比天地。
　　至黄帝要缪乎太祖之下，然而不彰其功，不扬其名，
　　不彰其功，功已彰矣。不扬其名，名已扬矣。且黄帝伐蚩尤於涿鹿之野，虽除害物，归乎太祖，而恭让之迹已着於将来。要缪，卑小之貌。
　　隐真人之道，以从天地之固然，
　　天尊地卑，春生秋杀，盖自然之理也。而黄帝法像尊卑以垂衣裳，揆度时序以行杀伐，明真人之道，而已隐丧圣人之德，日新於世矣。
　　何则道德，上通而智故消灭也。
　　若同德于天，则智巧之类自为弃物也。
　　老子曰：天不定，日月无所载，地不定，草木无所立。身不宁，是非无所形。
　　唯身之安静，方能自正，是非之理也。
　　是故有真人然后有真知，
　　去俗之妄知，而真知见也。
　　其所持者不明，何知吾所谓知之非不知与。
　　夫持世俗之妄知以明真知者，难矣。所谓真知者，无是非之知也。则世人是非之知，何能真知？是不知哉。
　　积慧重货，使民忻忻，人乐其生者，仁也。
　　俭用则重货，厚泽则积惠耳。
　　举大功，显令名，礼君臣，正上下，明亲疏，存危阙，继绝世，立无后者，义也。
　　此皆裁断以合其宜。
　　闭九窍，藏志意，弃聪明，反无识，
　　夫若是者，乃尽摄生保性之理。
　　芒然仿佯乎尘垢之外，逍遥乎无事之业，
　　芒然无知，在乎名利之外，随遇而适，得丧不能累也。
　　含阴吐阳而与万物玄同者，德也。
　　顺阴阳之太常，与物性而同得，乃德也。
　　是故道散而为德，德溢而为仁义，
　　溢犹失也。
　　仁义立而道德废矣。
　　夫体离真淳，而使物得道散，为德之谓也。故出於自然，方月太上之位矣。夫德之将立，则所依之迹着矣。着而保之，使不溢者，未之有也。是以过由仁义焉。夫由仁义以治物，则诱慕之教大县於世，而自然之道无得之德，斯不亏乎？
　　老子曰：神越者言华，德荡者行伪，
　　夫神以鉴物，德以全行。故神之忽越，则言之失实；德之流荡，则行之亏真也。
　　至精亡乎中，而言行观乎外，此不免以身役物矣。
　　一至越荡，则中无情实，而观乎外物，发言成行也。若然者，故为物役，不能自全耳。又曰，中无精诚而言行居所观之地，则蔽伪百姓，使彼循无行之政，效苟利之法。贤者以多讳而避迹，愚者以日习而成性，斯乃有位者之不怛而以身役於物也。
　　精有愁尽而行无穷极，所守者不定而外淫於世俗之风。
　　愁犹耗也。役於物故有耗尽之时矣。且举楷皆行，何可穷极？以不全之精应触类之行，本且未定，宁免淫於俗哉？
　　是故圣人内修道术，而不外饰其仁义，知九窍四肢之宜，而游乎精神之和，此圣人之游也。
　　夫体道以成心衍者，则仁义之功外自着矣。保精而以神遇者，，则形骸之宜内自安矣。且一物将间，未可称游。今内外俱顺，斯圣人之游也哉。
　　老子曰：若夫真人之游也，即动乎至虚，
　　不知所碍。
　　游心乎大无，
　　不知所有。
　　驰於方外，
　　不知所累。
　　行於无门，
　　不知所由。
　　听於无声，视於无形，
　　惟寂惟默，游之真者。
　　不拘於世，不系於俗。
　　物系者乃非游。
　　故圣人之所以动天下者，真人不过也，
　　济世化民，有为之迹。归德迁善，岂非动哉？故体真之士不过至於是矣。
　　贤人之所以矫世俗者，圣人不观也。
　　高行清节，情性外饰，上诱下藄，得非矫哉？故大化之圣不窥观於是矣。
　　夫人之拘於世俗，必形系而神泄，故不免於累。
　　形系者，礼法所拘也。神泄者，智虑所散也。泄而不已，神将丧也。系而不已，质将困也。既困且丧，宁非累於生之大本哉？
　　使我可拘系者，必其命有在乎外者矣。
　　信然也。若使我定为礼法所拘，则天命之分全属於外物也。
　　老子曰：人主之思，神不驰於胸中，智不出於四域，
　　恬神自化，知则民诈。
　　怀其仁诚之心，甘雨以时，五谷蕃植，春生、夏长、秋收、冬藏，月省时考，终岁献贡。
　　君能诚动於天，仁泽於下，故天为之应，民为之顺，百官不旷有司之职，九州岁致任土之贡者也。
　　养民以公，
　　无为乃尔。
　　威厉不诚，
　　不严而肃。
　　法省不烦，教化如神，法宽刑缓，囹圄空虚，天下一俗，莫怀奸心，
　　夫适於民性，安於俗业，则奸何由而起也？
　　此圣人之恩也。
　　圣人治民，盖尽於此。
　　夫上好取而无量，即下贪功而无让，
　　君欲无极，则臣下叨窃其功名者也。
　　民贫苦而分争生，
　　税做多端，民贫苦也。困迫，固分争矣。
　　事力劳而无功，
　　作无用之器物也。
　　知诈萌生，盗贼滋彰，
　　知诈所以萌生，上好利之故也。求利无止，欲不盗不能济矣。
　　上下相一怨，号令不行。夫水浊者鱼噞，喁政苛者即民乱，
　　水尘浊，鱼不能游乐，故憣喁以求息。政烦苛？民不复安业，故苟生以成乱也。
　　上多欲即下多诈，
　　遂设诈以奉上欲。
　　上烦扰即下不定，上多求即下交争，不治其本而救之於末，无以异於凿渠而止水，抱薪而救火。
　　不以道德为治，而以刑法为政，斯增乱之术者也。
　　故圣人事省而治，求寡而赡，
　　简则易从，故可治也。少则常得，故皆赡也。
　　不施而仁，
　　静则各全。
　　不言而信，
　　顺则自应。
　　不求而得，
　　足则无争。
</div>
    <div class="pagination">
<a href="通玄真经注-宋-朱弁_page8.html">上一页</a><span>...</span><a href="通玄真经注-宋-朱弁_page4.html">4</a><a href="通玄真经注-宋-朱弁_page5.html">5</a><a href="通玄真经注-宋-朱弁_page6.html">6</a><a href="通玄真经注-宋-朱弁_page7.html">7</a><a href="通玄真经注-宋-朱弁_page8.html">8</a><span class="current-page">9</span><a href="通玄真经注-宋-朱弁_page10.html">10</a><a href="通玄真经注-宋-朱弁_page11.html">11</a><a href="通玄真经注-宋-朱弁_page12.html">12</a><a href="通玄真经注-宋-朱弁_page13.html">13</a><a href="通玄真经注-宋-朱弁_page14.html">14</a><span>...</span><a href="通玄真经注-宋-朱弁_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
