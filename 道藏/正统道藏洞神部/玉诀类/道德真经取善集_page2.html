<!DOCTYPE html>
<html>
<head>
    <meta charset="UTF-8">
    <title>道德真经取善集 - 第 2 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经取善集 - 第 2 页/共 22 页</h1>
    <div class="content">　　御注：慎汝内，闭汝外，收视反听，复以见天地之心，此之谓守中。
　　王弼曰：若不法天地之虚静，同橐钥之无心，动不从感，言不会机，动与事乖，故曰数穷。不如内怀道德，抱一不移，故曰守中。
　　此章戒人多言，不如守内。始言天地不弁，中以橐钥为况，终之以多言数穷者，欲人之出言，法天地之无心，如橐钥之虚中，因感而应，则无多言之失。与其言多而政祸，不如默默而守中。
　　谷神章第六
　　谷神不死，
　　御注：有形则有盛衰，有数则有成败，形数具而生死分，物之理也。谷应群动而常虚，神妙万物而常寂，真常之中，与道为一，不丽於形，不堕於数，生生而不穷。如日月焉，终古不息。如维斗焉，终古不忒。故云不死。
　　河上公曰：谷，养也。人能养神则不死。神谓五脏之神，肝藏魂，肺藏魄，心藏神，肾藏精，脾藏志。五脏尽伤，五神去矣。
　　温公曰：中虚故曰谷。不测故曰神。天地有穷而道无穷，故曰不死。
　　王元泽曰：谷应而不穷，神化而不测，万物受命於我，而我未尝生未尝死者，谷神也。言神则极矣，而加谷者，且言能虚能盈，而又能容以应也。以其活而不敌，故但称不死。
　　是谓玄牝。
　　御注：万物受命於无，而成形於有谷之用。无相，神之体，无方，万物所受命也。玄者天之色。牝者地之类。万物所成形也，谷神以况至道之常，玄牝以明造物之妙。
　　王元泽曰：谷神受命而玄牝赋形，自为阴阳，以成天地，然本一物也。由其受命，故曰谷神。由其赋形，故曰玄牝。
　　曹道冲曰：玄者杳冥而藏神。牝者冲和而藏气。此阴阳之宗，天地之祖也。
　　谷，养也。谷虚而应，应而不着。谷虚而受，受而不积。言养神在於虚而已，是谓不死之道，在於玄牝也。
　　玄牝之门，是谓天地根。
　　御注：庄子曰：万物有乎生而莫见其根，有乎出而莫见其门。而见之者，必圣人已。故於此明言玄牝之门，是谓天地根。天地者，万物之上下也。物与天地，本无先后，明大道之序，则有天地，然后有万物。然天地之所从出者，玄牝是已。彼先天地生者，孰得而见之。
　　河上公曰：根，元也。言鼻。之门，乃是通天地之元，气所从往来也。
　　纂微曰：上言谷神不死，劝人养神之理。此曰玄牝之门者，示人炼形之术也。故神形俱妙者，方与道同也。
　　曹道冲曰：玄者天之体。牝者地之气。玄天之资始有生是为精光，牝母育万物是为形器。天地虽大，亦本於道德，体於阴阳，故曰天地根也。
　　绵绵若存，
　　河上公曰：鼻。呼吸喘息，常绵绵微妙。若可存之，复若无有。
　　王元泽曰：绵绵，引而不绝之谓。神牝生生不尽，而若有若无，不可定有。
　　用之不勤。
　　御注：自本自根，自古以固，存火之传，不知其尽也。夫是之谓绵绵若存。茫然天造，任一气之自运。倏尔地化，委众形之自殖。乾以易知，坤以简能，非力致也，何勤之有。
　　河上公曰：用气当宽舒，不当急疾勤劳也。
　　苏子由曰：绵绵，微而不绝也。若存，存而不可见也。能如是，虽终日用之而不劳矣。
　　心定息微，任自然而无使气之强，何勤之有。此章之意主虚心养神，则不死在於玄牝。玄牝者，乃天地之宗，阴阳之祖，藏神蕴气，而万物恃之以生成者也。生成之理，绵绵而来，不绝不尽，用之不劳，有得有成。诸家皆以外说，唯河上公纂微内说之以理。持之有内必有外，二义俱通，并皆录之。
　　天长地久章第七
　　天长地久。
　　苏子由曰：天地虽大，未离於形数，则其长久，盖有量矣。
　　张君相曰：乾刚广覆历古今不倾。坤柔厚载经终始弥固。
　　太上之言，长久极於天地，盖以人所见者言之耳。若夫长久之至，则所谓天地始者是矣。
　　天地所以能长且久者，以其不自生，故能长生。
　　王元泽曰：自生则有其生，有其生则生既丧矣。唯无以生为则生未尝生，未尝生则所寓之形虽生而无生之累，宜其长且久也。天地之不自生非利乎，长久而然，道固如此而已。
　　张君相曰：万物皆自营其生，唯天地但知生育万物，不自营生。施生不自生，是故得长久。
　　是以圣人后其身而身先，外其身而身存。
　　御注：人皆取先，己独取后，曰受天下之垢，是谓后其身。后其身则不与物争，而天下莫能与之争。故曰：后其身而身先，在涂不争险易之利，冬夏不争阴阳之和，外死生遗祸福，而神未尝有所困也。是谓外其身而身存。
　　马巨济曰：圣人与天地同，则后身外身，犹之不自生。自先身存，犹之长生也。后身谓屈己也，外身谓忘我也，屈己则人下之，故身先。忘我则外身，故身存。
　　非以其无私耶，故能成其私。
　　御注：天地之大德曰生。圣人之大宝曰位。道者，为之公。天地体道故无私，无私故长久。圣人体道故无私，无私故常存。自营为私，未有能成其私者也。
　　吕吉甫曰：身者，吾之私也。后其身，外其身，则公而无私。无私也，故能成其私。
　　马巨济曰：天地不自生，与圣人之后外其身，皆无私也。然天地以此长生，而圣人以此长存，则皆成其私者也。然不私之为私大矣。庄子曰：无私焉，乃私也。
　　此章言道者为之公。天地体道故无私，无私故长久。圣人体道故无私，无私故长存。自营为私，未有能成其私者也。学者体道之公，不私一己，亦得其长久也。
　　道德真经取善集卷之一竟
　　道德真经取善集卷之二
　　宋饶阳居士李霖集
　　上善若水章第八
　　上善若水。
　　苏子由曰：天一生水，盖道运而为善，犹气运而生水也，故曰上善若水。
　　水蕴三能之近道，七善之利物。上善之人如之上善者，道之所谓善也，非天下皆知善之为善也。善者道之继，水为五行首，离道未远，其性最近道，盖离道则善名立矣。上善若水，物理自然。
　　水善利万物又不争，处众人之所恶，故几於道。
　　纂微曰：此三能之近道也。水性滋润，利泽万物，故曰善利，此一能也。方圆任器，壅决随人，故曰不争，此二能也。众人恶卑，水性趋下，此三能也。夫水利物则其仁广大，不争则其德谦光，处恶则其量忍垢，举水性之三能，唯至人之一贯，德行如斯，去道不远，故曰近尔。
　　居善地，
　　马巨济曰：善以处下为居，水以就下为地，在善得水之地，故曰：居，善地。
　　水之所居，善为地利。善人所居，化及乡党。
　　心善渊，
　　御注：测之而益深，穷之而益远。马巨济曰：善以安静为心，水以深静为渊，在善则得水之渊，故曰：心，善渊。
　　曹道冲曰：渊者水之止。虽有风波，莫能动其深静。至人之心，亦犹此也。
　　王元泽曰：深静而平，内明外晦。用心深静，反流全一。
　　与善仁，
　　御注：兼爱无私，施而无择。
　　苏子由曰：利泽万物，施而不求，其报善仁也。
　　马巨济曰：善以济物为与，水以利物为仁，在善则得水之仁，故曰：与，善仁。
　　水之所与，无有不润利万物，以生成者也。上善之人，亦如水之所与，博施於民，惠及群生，利益有情，不求其报，故曰：与，善仁。
　　言善信
　　御注：避碍而通诸海，行险而不失其信。
　　陆佃曰：履千险而不失其信，遇万折而不失其东，是谓言善信。
　　政善治，
　　御注：污者洁之，险者夷之，顺物之理，无容心焉，故无不治。
　　唐明皇曰：从政善治，亦如水之洗涤秽物，令其清净。
　　王弼曰：为政之善，无秽无偏，如水之治，至清至平。
　　刘仲平曰：然水之为物，未尝有言政也，而曰：言，善信。政，善治。何也方此因论善人若水，故以言政及於善仁也。
　　事善能，
　　御注：因地而为曲直，随器而为方圆，趣变无常而常可以为平，无能者若是乎。
　　苏子由曰：遇物赋形而不留於一，善能也。水之所事，趣变无常，唯变所适，方圆随器，而不逆物，故事无不能也。上善之人，亦如水之因人任物，随顺世间而无逆物之心，故曰：事，善能。
　　动善时。
　　御注：阳释之而泮，阴凝之而冰，次诸东方则东流，次诸西方则西流，动而不括，宜在随时而已。
　　纂微曰：至人所居，善执谦下，顺物自然，化及乡党，如水在地，善就卑下，滋润群物，故曰：居，善地，此一善也。至人之心，善保虚静，洞鉴幽微，湛然通彻，如水渊澄，波流九变，不失明时，故曰：心，善渊，此二善也。至人施与，善行仁慈，惠及天下，不怀亲爱，如水膏润，善能升降，无不沾济，故曰：与；善仁，此三善也。至人之言。善守诚信，不与物期，自然符契，如水影物，妍丑无差，流满辄移，行险不失，故曰：言，善信，此四善也。至人从政，善治於民，正容悟物，物自顺从，如水清平，善定高下，涤荡群物，使无尘秽，故曰：政，善治，此五善也。至人临事，善能任物，随器授职，不失其村，如水柔性，善事方圆，能随形器，无用不成，故曰：事，善能，此六善也。至人动静，善观其时，出处应机，能全其道，如水之动，善随一变，冬凝夏液，不差其节，故曰：动，善时，此七善也。
　　虑善以动，动惟厥时，亦如水之春泮冬凝矣。
　　夫惟不争，故无尤。
　　苏子由曰：有善而不免於人非者，以其争也。水唯不争，故兼七善而无尤。
　　此章言水之为物，利益群品，柔弱不争，常处卑下，故兼三能总七善而无尤，非上善之人其孰能似之。
　　持而盈之章第九
　　持而盈之，不如其已。
　　吕吉甫曰：力持而满之，未必富者也。持所以防溢，而盈之则重溢也。如欲勿溢，则如勿盈。
　　持，执持也。盈，满也。已，止也。执持所以防溢，而又盈之，势必倾危，故不如早上。
　　揣而锐之，不可长保。
　　温公曰：揣知物情，锐求进入，必将失之。
　　吕吉甫曰：情度而入之，求必贵者也。揣所以虑失而锐之，则重失也。如欲勿失，则如勿锐。
　　揣者巧於度情，锐者利於入物。揣度锐利，进取荣名，虽得之，必失之，故不可长保。
　　金玉满堂，莫之能守。
　　舒王曰：堂者虚而受物者也。金玉满之则是盈矣。故不能守。
　　马巨济曰：堂奥足以藏金玉而守之者也。其害在满，苟非天殃，必有人祸。
　　此明盈难久持也。满而不溢，所以长守富也。持而盈之，则金玉满堂，莫之能守矣。
　　富贵而骄，自遗其咎。
　　御注：金玉富贵，非性命之理也。外物之不可恃而有者也。宝金玉者累於物。累於物能勿失乎，故莫之能守。富贵而骄，则害於德。害於德者能免於患乎，故自遗其咎。圣人不拘一世之利，以为己私分，不以王天下，为己处显。夫岂金玉以为宝，富贵之足累乎。故至富国财并焉，至贵国爵并焉，其贵无敌，其富无伦，而道不渝。
　　河上公曰：富当赈贫，贵当怜贱，而反自骄恣，必被祸患也。
　　舒王曰：富贵不期骄而骄自至，所以遗咎患也。
　　此明锐不可揣也。高而不危，所以长守贵也。揣而锐之，则富贵骄生，以咎自与。
　　功成名遂身退，天之道。
</div>
    <div class="pagination">
<a href="道德真经取善集.html">上一页</a><a href="道德真经取善集.html">1</a><span class="current-page">2</span><a href="道德真经取善集_page3.html">3</a><a href="道德真经取善集_page4.html">4</a><a href="道德真经取善集_page5.html">5</a><a href="道德真经取善集_page6.html">6</a><a href="道德真经取善集_page7.html">7</a><span>...</span><a href="道德真经取善集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
