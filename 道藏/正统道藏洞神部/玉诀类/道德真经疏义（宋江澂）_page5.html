<!DOCTYPE html>
<html>
<head>
    <meta charset="UTF-8">
    <title>道德真经疏义（宋江澂） - 第 5 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经疏义（宋江澂） - 第 5 页/共 17 页</h1>
    <div class="content">　　徽宗注曰：或问众人，曰：富贵生。食生而慕利者，奢泰之心胜，而损约之志微，故皆有余。其在道曰余食赘行。
　　疏义曰：圣人重其道而轻其禄，众人轻其道而重其橡。圣人曰：於道行欤？众人曰：於禄殖欤？杨雄欲救当时之弊，故设或人之问众人，而曰富贵生也。盖晋楚之富，富以利也，孰若保其至当？赵孟之贵，贵以爵也，孰若存其良贵？惟众人见物而不见道，责生以肆其情，慕利以穷其欲，奢泰之心胜而侈靡者多，损约之志微而节检者寡，故皆有余焉，曾不知其在道曰余食赘行。盖道之所在，以深为根，以约为纪。泰色淫志，於食为余，於行为赘，是谓盗夸，非道也哉。
　　我独若遗。
　　徽宗注曰：功盖天下，而似不自己。疏义曰：圣人以道贷天下，（敕＋韭）万物而不为义，泽及万世而不为仁，覆载天地，刻雕众形而不为巧，未始有其功也。《庄子·内篇》论明王之治，有曰功盖天下而似不自己，以谓游於无有。盖无有者，道之妙用，圣人以至无应天下之群有，所以成帝王之功者，真余事尔，岂认以为功而固有之哉？
　　我愚人之心也哉，纯纯兮。
　　徽宗注曰：孔子曰：吾与回言，终日不违如愚。纯纯兮，天机不张而默与道契，兹谓大智。
　　疏义曰：君子盛德，容貌若愚，颜回之谓欤？观其悟心斋之说，进坐忘之妙，圣人因其深造默识，则曰吾与回言，终日不违如愚，所谓容貌若愚也。且一性之真，湛然常存，寂寞无为而天机不张，虚静恬淡而默与道契，则纯白内备而朝彻见独，其为智也大矣。苟子曰：无冥冥之志者，无昭昭之明，无惛惛之事者，无赫赫之功。此之谓欤？然则我愚人之心也哉，纯纯兮，岂真愚哉？去小智而大智明故也。
　　俗人昭昭，我独若昏；俗人察察，我独闷闷。
　　徽宗注曰：同乎流俗，则昭昭以为明，而其明也小。察察以为智，而其智也凿。遗物离人而傲倪于一世之习，则惛然若亡而存，闷然若钝而利，世俗岂得而窥之。
　　疏义曰：葆光而不露，是为明之至。行其所无事，是为智之真。流俗之情，蔽於蹇浅，缮性於俗而与之同，则昭昭以为明，而其明也小，非所谓明之至，察察以为智，而其智也凿，非所谓智之真。体道者异乎是，微妙玄通，深不可识，遗物而不累於物，离人而不诱於人，卓然自拔於流俗之中，悟然若亡而存，如所谓湛兮似或存，闷然若钝而利，如所谓愈钝而后利。其迸泯，其用藏，深妙眇冥，不可测识，世俗岂得而窥之。孟子曰：君子之所为，众人固不识也。
　　澹兮其若海，
　　徽宗注曰：渊静而性定，道之全体。
　　疏义曰：渊乎其居，僇乎其清，渊静而性定，内保外不荡，澹兮其若海者，道之全体也。道之体虽不可见，即海水之大以观之，则不以顷久推移，不以多少进退，古人之大体其实似之。
　　飂兮似无所止。
　　徽宗注曰：变动而不居，道之利用。
　　疏义曰：动而愈出，运量不匮，变动而不居，不凝滞於物，飂兮似无所止者，道之利用也。道之用虽不可见，即摇落之风以观之，则动万物而莫见其鼓舞之进，号万窍而莫测其披拂之功，至无之妙用其实似之。
　　众人皆有以，我独顽且鄙。
　　徽宗注曰：桂可食，故伐之。漆可用，故割之。人皆知有用之用，而莫知无用之用。众人皆有以，是谓有用之用。我独顽且鄙，是谓无用之用。《传》曰：心不则德义之经为顽。古者谓都为美，谓野为鄙。顽则不饰智，鄙则不见美，神人以此不材。
　　疏义曰：经世之道，以无用之用为至。桂可食，故伐之。漆可用，故割之。皆有用之用，此村之息者也。人皆知自伐其智，自矜其能，为有用之用，不知支离其德，乃无用之用焉。众人皆有以，是为有用之用，以其村故也。我独顽且鄙，是为无用之用，以不材故也。顽与冥顽之顽同，鄙与都鄙之鄙同。顽则不饰智，言其无知。鄙则不见美，言其无文。神人以此为不材，而不村乃所以为大材也，则无用之为用明矣。庄周於《人间世》始言曲辕社，又言商丘大木，终言桂以可食而伐，漆以可用而割，盖明无用之用与有用之用不同如此。然则游《人间世》 而吉凶与民同息，可不知此。
　　我独异於人，而贵求食于母。
　　徽宗注曰：婴儿慕驹犊从，惟道之求而已。夫道生之蓄之长之育之，万物资焉，有母之意。惟道之求此，所以异於人之失性於俗。
　　疏义曰：道行於万物，善贷且成，覆育无外，可以为天下母也。凡有生之气，有形之状，岂有须突离道者哉？杨雄着《问道篇》，有曰婴儿慕驹犊从，以明万物唯道之求本於性之自然，而非或使也。天道由虚静中化出万有，生之以遂其性，蓄之以极其养，长之使就，育之使充，万物皆往资焉而不匮，何异婴犊之母怀乎？盖万物由道以生出，故道为母而物为子。经曰：有名万物之母。又曰：天下有始，以为天下母。则道有母之意可见矣。世之人非惟不得其母，又不能守之，舍真逐妄，道将愈远，古人所以有揭竿求诸海之论也。若夫唯道之求者，盖亦异於人之失性於俗者欤？
　　孔德之容章第二十一
　　孔德之容，惟道是从。
　　徽宗注曰：一阴一阳之谓道，物得以生谓之德。道常无名，岂可形容？所以神其德。德有方体，同焉皆得所以显道，性修反德，德至同於初，故惟道是从。
　　疏义曰：立天之道曰阴与阳。一阴一阳所以为道，生而不有是谓玄德。物得以生，所以为德。道隐无名，无体可见，则非形容之所及。德有定体，有生皆全，故为人之所同得。然德兼於道，则道者所以微德之显，故无名之道所以神其德；道散为德，则德者所以阐道之幽，故有体之德所以显其道。能性修反德，复乎一之所起，德至同於初，复乎泰初之无名，则德冥於道，此所以惟道是从也。
　　道之为物，惟恍惟惚。
　　徽宗注曰：道体至无而用乃妙有，所以为物，然物无非道。恍者，有象之可恍＃２。惚者，有数之可推。而所谓有者，疑於无也，故曰道之为物。
　　疏义曰：道有体有用，语道之体，未始有物，兹谓至无。语道之用，应而不穷，兹谓妙有。至无显为妙有，此所以为物。妙有出於至无，故物无非道。道之为物，恍惚是见。恍未有状，特心可况，故为有象之可见。忽为数始，数由此滋，故为有数之可推。恍之与惚，若有若无，谓之有而疑於无也。道之为物，其几是欤？
　　惚兮恍兮，中有象焉。恍兮惚兮，中有物兮。
　　徽宗注曰：见乃谓之象，形乃谓之物，惚恍之中，象物斯具，犹如大空变为雷风，犹如大块化为水火，以成变化，以行鬼神，是谓道妙。
　　疏义曰：物生然后有象，则象者吉之先见，故见乃谓之象。四时散精为物，则物者囿於有形，故形乃谓之物。物象之具出於恍惚之中，犹如风薄千山，雷震乎天，变於大空，水之润下，火之炎上，化於大块。所以成变化，故昆虫出入草木，死生莫不待此以成。所以行鬼神，故自有形至於无形，自有心至於无心，莫不待此以行。道之妙，即此可见。
　　窈兮冥兮，中有精兮。
　　徽宗注曰：窈者，幽之极。冥者，明之藏。窈冥之中，至阴之原，而天一所兆，精实生焉。
　　疏义曰：幽在穴而难见为窈，故窈为幽之极。日藏六而为冥，故冥为明之藏。大明之上，名为至阳之原，则窈冥之中，是为至阴之原。至阴之所，於方为北。天一生水於北，在人为精。窈冥之中，所以为有精也。
　　其精甚真，其中有信。自古及今，其名不去，
　　徽宗注曰：精者，天德之至。正而不妄，故曰甚真。一而不变，故云有信。且然无间，故其名不去。
　　疏义曰：精者一之所生，而天得一以清，故精为天德之至。乾之七德而言纯粹精，则精为天德，可知止乎？至一尽性而无伪，是谓正而不妄，兹非至真乎？得一以生，未形者有分，是谓一而不变，兹非有信乎？若然者，万物终始莫匪且然，而一之精通未始有间，此名之所以不去。
　　以阅众甫。吾何以知众甫之然哉？以此。
　　徽宗注曰：众甫之变，曰逝而不停。甚精之真，常存而不去。圣人贵精，故能阅众甫之变，而知其所以然。无思也而寂然，无为也而不动，然感而遂通天下之故，则思为之端起，而功业之迹着，非天下之至精，其孰能与于此？
　　疏义曰：神奇化为臭腐，臭腐化为神奇，众甫之变，所以曰逝而不停。一之精通合于天伦，甚精之真，所以常存而不去。圣人贵精，则得夫自古及今，其名不去之道矣。其於消息盈虚，终则有始，且有以语大义之方，论万物之理，故能阅众甫之变，不知所以然而然也。夫圣人以此洗心，则常无思而寂然，退藏於密，则常无为而不动，然感而遂通天下之故。昔之无思者，不得不思；昔之无为者，不得不为。思出於无思，为出於无为，则高大之功，富有之业，其迹着矣。非天下之至精，孰能与此？是篇先言至精之德，终言知众甫之然者，谓是故也。
　　曲则全章第二十二
　　曲则全，
　　徽宗注曰：与物委蛇而同其波，故全其形生而不亏。庄子曰：外曲者，与人为徒。
　　疏义曰：和其光而不耀，同其尘而不异，大同於物，与之宛转，宜若曲也。然后其身而身先，外其身而身存，致曲如此，乃所以全其形生而不亏也。庄子以与物委蛇而同其波为卫生之经，又曰外曲者，与人为徒，惟外曲则不拂人之情，兹非曲则全欤？
　　枉则直，
　　徽宗注曰：遗佚而不怨，阨穷而不悯，故内直而不失其正。《易》曰：尺蠖之屈，以求信也。
　　疏义曰：遗之使佚，宜怨而不怨。阨之使穷，宜悯而不悯。宜若枉也。然直而不律者，乃所以全其直。以讦为直者，适所以伤其义。其枉如此，是所谓直其正也。《易》曰：尺蠖之屈，以求信也。盖屈则所以求其信，兹非枉则直欤？
　　洼则盈，
　　徽宗注曰：无藏也，故有余。
　　疏义曰：藏山於泽，藏舟於壑，而忽已遁。藏禾於困，藏水於皿，而易已竭。惟在我者，能运而无积，然后用之需然而有余。庄子所谓无藏也，故有余者此也。即万物之理以明之，洼则盈，盖可知已。
　　弊则新，
　　徽宗注曰：冬闭之不固，则春生之不茂。
　　疏义曰：能归根，斯可以冀其芸芸。有肃杀，斯可以冀其敷荣。惟敛藏於冬者，既固然后蕃鲜於春者必茂。即四时之运以明之，弊则新盖可知已。
　　少则得，多则惑。
　　徽宗注曰：道要不烦，闻见之多，不如其约也。以支为旨，则终身不解，兹谓大惑。
　　疏义曰：道一而已矣，故其要不烦。多闻守之以约，多见守之以卓，惟闻见之多而能反说约，然后有得於道。若乃辨者之囿以支为旨，则多言数穷，未免乎累。大惑者终身不解，斯人之谓欤？庄子曰：夫道不欲杂。亦是意也。
　　是以圣人抱一为天下式。
　　徽宗注曰：其为物不二，则其生物不测。惟天下之至精，能为天下之至神。圣人抱一以守，不摇其精，故言而为天下道，动而为天下则。
　　疏义曰：惟天下之至诚为能尽物之性，能尽物之性，则可以赞天地之化育，与天地参矣。其为物不二，所谓诚也。其生物不测，所谓赞天地之化育也。惟一能存精，惟精能集神。一者，何也？诚几是已。一之精通，神固自全，有精而后神从之也。惟天下之至精，能为天下之至神，抱一而已，圣人尽此矣。一而不变者，能守而勿失，则甚真之精内保而不荡。若然则精神四达并流，上际下蟠，化育万物，不可为象。不得已而言，言则成文而天下共由。不得已而动，动则成德而天下是效也。《记》所谓言而世＇为天下道，行而世为天下则，其为天下式者乎？
　　不自见，故明；
　　徽宗注曰：不蔽于一己之见，则无所不烛，故明。
　　疏义曰：明四目，达四聪，广视听，而无所蔽塞，故能旁烛无疆而知人情实也。不蔽於一己之见者，所以能无所不烛而为明。
　　不自是，故彰，
　　徽宗注曰：不私于一己之是，而惟是之从，则功大名显而天下服，故彰。
　　疏义曰：稽于众，舍己从人，不自用而嘉言是听，故有赫赫之功，而万邦咸宁也。不私於一己之是，而惟是之从者，所以能功大名显，使天下服而能彰。
　　不自伐，故有功，
　　徽宗注曰：《书》曰：汝惟不伐，天下莫与汝争功。
　　疏义曰：经曰：自伐者无功。《书》曰：有其善，丧厥善。能不伐其功，故人不争，而其功不去。舜之命禹曰：汝惟不伐，天下莫与汝争功。其此之谓欤？
　　不自矜，故长。
　　徽宗注曰：《书》曰：汝惟不矜，天下莫与汝争能。
　　疏义曰：经曰：自矜者不长。《书》曰：矜其能，丧厥功。惟不矜其能，故人不争而百姓与能。舜之命禹曰：汝惟不矜，天下莫与汝争能。其此之谓欤？
　　夫惟不争，故天下莫能与之争。
　　徽宗注曰：人皆取先，己独处后，曰受天下之垢。若是者，常处于不争之地，孰能与之争乎？
　　疏义曰：众人尚力不尚德而求胜人，故人皆取先。圣人不敢为天下先而道后其身，故己独处后。己独处后，则知白而守黑，知荣而守辱，荣辱一视，不以自好累其心，是谓受天下之垢。若然则以濡弱谦下为表，以空虚不毁万物为实，处乎不争之地，积众小不胜为大胜也。常处不争之地，物孰能与之争乎？
　　古之所谓曲则全者，岂虚言哉。诚全而归之。
　　徽宗注曰：圣人其动若水以交物，而不亏其全，其应若绳以顺理，而不失其直，知洼之为盈，无亢满之累，知弊之为新，无夸耀之迹，若性之自为而不知为之者，致曲而已。故全而归之，可以保身，可以尽年，而不知其尽也。是谓全德之人，岂虚言哉。
　　疏义曰：水之为物，因器方圆，物莫能争。圣人动出如此，故能与物委地而全其形生，所谓其动若水以交物，而不亏其全也。绳之为物，集系为之，其理常直。圣人应物如此，故能顺物之枉而直在其中，所谓其应若绳以顺理，而不失其直也。知洼之为盈，则大盈若冲，卑以自牧矣，何亢满之累？知弊之为新，则和光伺尘，未尝自矜矣，何夸耀之迹？凡此非知曲枉洼弊之利，强勉以行之也，若性之自为，而不知其由然虚己以应，不与物逢，以政其曲而已。故全而归之，则可以保身而无危疑之忧，可以尽年而无短折之息，与天地相为，长久而不知其尽也。若是者，可名为全德之人，岂虚言哉。诚全而归之。
　　希言自然章第二十三
　　希言自然。
　　徽宗注曰：希者，独立于万物之上而不与物对，列子所谓疑独者是也。去智与故，循天之理，而不从事於外，故言自然。
　　疏义曰：《道经》曰：听之不闻名曰希。《德经》曰：大音希声。希者，概而有间，非听所闻，所谓独立乎万物之上而不与物对者也。列子言不生者疑独，盖不生者能生生，不生则疑於独立，物莫能偶，所谓疑独其希之谓欤？是以黜其聪明，而去智与故，与天合德而循天之理，巍然处其所，不从事於外，固非或使之所能为也，故言自然。
　　故飘风不终朝，骤雨不终日。孰为此者？天地。天地尚不能久，而配於人乎？
　　徽宗注曰：天地之造万物，风以散之，委众形之自化，而雨以润之，任万物之自滋，故不益生，不劝成，而万物自遂于天地之间，所以长且久也。飘骤则阴阳有缪戾之患，必或使之，而物被其害，故不能久。
　　疏义曰：天施地生，百昌并植，然挠万物者莫疾乎风，润万物者莫润乎水。故风以鼓舞众形，委其自化而物得条达；雨以润泽万物，任其自滋而物得茂大。常因自然，非益生也。不为助长，非劝成也。故生化形色，遂于两问，此所以为长久之道。若乃风疾转而为飘，而雨暴聚而为骤，此非阴阳之和，乃缪戾之患，其於物也益生劝成，非因自然，物反蒙其害矣，其能久乎？
　　故从事於道者，道者同於道，德者同於德，失者同於失。同於道者，道亦得之；同於德者，德亦得之；同於失者，失亦得之。
　　徽宗注曰：希则无所从事，无声之表，独以性觉，与道为一而不与物共，岂德之可名、失之可累哉？惟不知独化之自然，而以道为难知，为难行，疑若登天然，似不可及也，乃始苦心劳形而从事於道，或倚于一偏，或蔽于一曲，道卫为天下裂。道者同於道，德者同於德，失者同於失，而不自得其得，则其得之也，适所以为失欤？
　　疏义曰：独立于万物之上，不从事於外者，希也。能不用聪明，默而识之於无声之中，独能闻和，则与道冥会，而物莫能偶矣。道至於此，无损无益，何得可名，何失可累。昧者不能朝彻而见独，故不知独化之自然。道本易知，而天下莫能知，於是以道为难知矣。道本易行，而天下莫能行，於是以道为难行矣。或求道於高远，若登天而不可及，曾不知每下愈况而不拘於高也，则虽心有所系，以苦其思，能有所技，以劳其形，而从事於道，其何所得乎？以此从事，则在道为一偏，在物为一曲，道之大全於是裂矣。夫人生均有独化，不因物而得失性者，从事於道，则吾所谓独立於万物之上者，复臣於道矣。虽於道德失之三等而有所得，然非自得其得也，同归於失而已矣。
　　信不足，有不信。
　　徽宗注曰：信则不妄，妄见真伪，以道为真，以物为伪，则於信为不足，故有不信。惠施、韩非之徒，皆原於道而失之也远，信不足故也。
　　疏义曰：经曰：信者吾信之，不信者吾亦信之，得信也。万物虽殊，无非实者，视不信犹信，乃真信也。惟知道不违物，而不以道为真知，物无非道，而不以物为伪，故无往而不信矣。若夫信不足者，生乎妄见，以道为真，以物为伪，不知大全，自生分别尔，故信不足者，有不信也。若惠施之好辫，韩非之刑名，不知以真冥妄，真妄一真而去道远者，凡以信不足尔。
　　道穗真经疏义卷之五竟
　　＃１则曰：原误『 则则』。
　　＃２可恍：疑为『 可见』。
　　道德真经疏义卷之六
　　太学生江澄疏
　　跂者不立章第二十四
　　跂者不立，跨者不行。
　　徽宗注曰：跂而欲立，跨而欲行，违性之常，而冀形之适，难矣。以德为循，则有足者皆至。
　　疏义曰：跂者支而不正，则不能疑然有立矣。跨者行之不遽，则不能憧憧往来矣。跋而欲立，跨而欲行，是不能安於恬惔、适性而止者也。违性之常，而冀形之适，难矣。惟知率性自得，而以德为循，不矫拂以为伪，则有足者可至，若叔山无趾王骀之兀者，无所不至矣。
</div>
    <div class="pagination">
<a href="道德真经疏义（宋江澂）_page4.html">上一页</a><a href="道德真经疏义（宋江澂）.html">1</a><a href="道德真经疏义（宋江澂）_page2.html">2</a><a href="道德真经疏义（宋江澂）_page3.html">3</a><a href="道德真经疏义（宋江澂）_page4.html">4</a><span class="current-page">5</span><a href="道德真经疏义（宋江澂）_page6.html">6</a><a href="道德真经疏义（宋江澂）_page7.html">7</a><a href="道德真经疏义（宋江澂）_page8.html">8</a><a href="道德真经疏义（宋江澂）_page9.html">9</a><a href="道德真经疏义（宋江澂）_page10.html">10</a><span>...</span><a href="道德真经疏义（宋江澂）_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
