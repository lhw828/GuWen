<!DOCTYPE html>
<html>
 <head>
  <meta charset="utf-8"/>
  <title>
   南华真经循本 - 第 19 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南华真经循本 - 第 19 页/共 20 页
  </h1>
  <div class="content">
   语心之容者，说心之形容也。命之，犹名之。心之行，心之用也。胹，煮熟也。旧本作日傍者，误言心之用。如以烹饪与人合欢，使之饫乐，以此调和海内而已。请欲斯人立此心以为之主。
　　见侮不辱，救民之斗，禁攻寝兵，救民之战。以此周行天下，上说音税下教。虽天下不取，强聒而不舍者也。故曰：上下见厌而强见也。虽然，其为去声人大多，其自为大少，曰：请欲固置五升之饭足矣。先生恐不得饱，弟子虽饥，不忘天下，日夜不休。曰；我必得活哉。图傲乎救世之士哉。
　　自言：日得五升之饭足矣。然先生恐不得饱，弟子亦饥而随之，日夜行不休。曰：我必求得活民命哉。图以傲夫救世之士不尽心者哉。
　　曰：君子不为苛察，不以身假物。以为无益於天下者，明之不如己也。以禁攻寝兵为外，以情欲寡涉为内。其小大精粗，其行适至是而止。
　　其学有小大精粗不同，而其行适至此足矣。言亦无小大高深之义也。
　　公而不党，易去声而无私，佚然无主，趣物而不两，不顾於虑，不谋於知，於物无择，与之俱往。
　　易，平坦也。决然无主者，遇事决然行之而不先立主意也。趋物而不两者，随事而趣不生两意。如做一事，人别生一意便是有心矣。
　　古之道术有在於是者，彭蒙、田骈、慎到闻其风而悦之。齐万物以为首，曰：天能覆之而不能载之，地能载之而不能覆之，大道能包之而不能辩之。知万物皆有可，有所不可。故曰：选则不徧，教则不至，道则无遗者矣。是故慎到弃知去己，而缘不得已。泠汰於物，以为道理。曰：知不知，将薄知而后邻伤之者也。
　　有所选择则不周徧，以之为教则有不至，惟归之道则无有遗失矣。泠者，清泠之意。汰者，洗涤之意。泠汰於物，犹言遇事脱洒也。知不知者，虽知只作不知。薄与邻皆略也。若略知则必有略伤。彭蒙、田骈、慎到、惠施、邓析皆齐宣王时人，居稷下，其学本黄老。见《尹文子》及《荀子》。
　　误音傒髁花上无任，
　　謑，忍耻也。髁，独行也。无任，无所事任也。
　　而笑天下之尚贤也；纵脱无行，
　　纵，肆。脱，略。不事行检。
　　而非天下之大圣；椎音槌拍輐直管反断音短，与物宛转；
　　椎以拍之，輐以断之，皆与之无竞。
　　舍是与非，苟可以兔。不师智虑，不知前后，魏然而已魏即巍字矣。推他回反而后行，曳而后往。若飘风之还，若羽之旋，若磨石之隧，全而无非，动静无过，未尝有罪。
　　风还、羽旋，有宛转之意。磨、隧，亦宛转而出。
　　是何故？夫无知之物，无建己之患，无用智之累，动静不离於理，是以终身无誉。故曰：至於若无知之物而已，无用贤圣。夫块不失道。豪杰相与笑之曰：慎到之道，非生人之行，而至死人之理。适得怪焉。
　　块然无知则不失道矣。豪杰之人却相与笑：慎到所为，以为此非生人之行，乃死人之理。徒怪讶而已。
　　田骈亦然，学於彭蒙，得不教焉。彭蒙之师曰：古之道，人至於莫之是、莫之非而已矣。其风窢然音阒，恶可而言句。常反句，人不聚观，而不免於鼋断鼋音完，断音段。其所谓道非道，而所言之韪亦不免於非。彭蒙、田骈、慎到不知道。虽然，槩乎其皆尝有闻者也。
　　田骈亦然者，亦如慎到也。彭蒙者，田骈之师。田骈学於彭蒙，而得不言之教。盖彭蒙之师固曰：古之道，人至於莫之是、莫之非而已。其风露然不可得，而窥又何可得而言，是以彭蒙亦无言。但见田骈常自彭蒙之家而反，久后，人不复聚观而犹不免三、两人如鱼队之断续而来。言虽不惊竦，人终不免有人识之也。由此论之，则田骈之所谓道非道，纵言之是而亦不免於非矣。庄子评之曰；彭蒙、田骈、慎到未可许其知道，然以大槩观之亦尝有所闻矣。庄子盖以老聃为知道，故以此一段近之。
　　以本为精，以物为粗，以有积为不足，澹然独与神明居。古之道术有在於是者，关尹、老聃闻其风而悦之。建之以常无有，主之以太一。以濡弱谦下为表，以空虚不毁万物为实。关尹曰：在己无居，形物自着。其动若水，其静若镜，其应若响。苗乎若亡，寂乎若清。同焉者和，得焉者生，未尝先人而常随人。
　　老聃曰：知其雄，守其雌，为天下溪；知其白，守其辱，为天下谷。
　　辱，即黑也。、溪、谷皆虚而有容之处。故以比喻，即所谓玄牝。
　　人皆取先，己独取后。曰：受天下之垢。人皆取实，己独取虚。无藏也故有余。归然而有余。其行身也，徐而不费，无为也而笑巧笑人之巧。人以求福，己独曲全。曰：苟免於咎。以深为根，以约为纪。曰：坚则毁矣，锐则挫矣。常宽容於物，不削於人不侵削於人。可谓至极，关尹、老聃乎，古之博大真人哉。
　　寂漠无形，变化无常，死与平声，下同？生与？天地并与？神明往与？芒乎何之？忽乎何适？万物毕罗，莫之以归。古之道术有在於是者，庄周闻其风而悦之。以谬悠之说，荒唐之言，无端崖之辞，时纵恣而不傥，不以畸见之也。
　　犹言不以一端而见。
　　以天下为沈浊，不可与庄语不可正告之。以卮言为曼衍即卮言相欢，以重言为真郑重之言，以寓言为广，独与天地精神往来，而不敖倪与脱同於万物。不谴是非，以与世俗处。其书虽瑰玮，而连犿音卞，和同貌无伤也。其辞虽参差，而諔诡可观。
　　庄子固自奇其文。
　　彼其充实，不可以已。上与造物者游，而下与外死生、无终始者为友。其於本也，弘大而辟，深闳而肆；其於宗也，可谓调适而上遂矣。
　　即前不离於宗之宗。
　　虽然，其应於化而解於物也，其理不竭，其来不蜕，芒乎昧乎，未之尽者。
　　庄子即老聃之学，前既赞老聃为博大真人，则庄子复何言哉？故末一段只说着书事。
　　惠施多方，
　　梁相、庄子同时。前历言道术，此独言多方，则所谓方术也。
　　其书五车，其道舛驳，其言也不中去声。历物之意，曰至大无外，谓之大一；至小无内，谓之小一。无厚，不可积也，其大千里。千与地毕，山与泽平。日方中方睨，物方生方死。大同而与小同异，此之谓小同异；万物毕同毕异此之谓大同异。
　　其言不中於理，遂一忖度事物之意。而言之无厚不可积也，其大千里者无有不可积之厚。自微而积之，其大可至千里。方睨者，日昃可睨而视之也。天地山泽，日之中昃。物之生死皆合之，为同。若大者同而小者异，则谓之小同异。若尽同尽异，则谓之大同异。
　　南方无穷而有穷，今日适越而昔来。连环可解也。我知天下之中央，燕之北、越之南是也。泛爱万物，天地一体也，惠施以此为大，观於天下而晓辩者，天下之辩者相与乐之。
　　居北方者，不知南方地理，以为无穷。然毕竟有穷处，虽今日方适越，然到越则知越矣。谓之昔日已来，可也。天下之中央不知在何处？然燕越之人各以其所处为中，则燕之北、越之南亦可以为中矣。泛爱万物，则天地与吾为一体矣。
　　卵有毛。鸡三足。郢有天下。犬可以为羊。马有卵。丁子有尾。火不热。
　　山出口。轮不蹍地。目不见。指不至，至不绝。龟长於蛇。矩不方，规不可以为圆。凿音漕不围枘。飞鸟之景未尝动也。镞矢之疾，而有不行、不止之时。狗非犬。黄马骊牛三。白狗黑。孤驹未尝有母。一尺之捶，日取其半，万世不竭。辩者以此与惠施相应，终身无穷。
　　此一段是当时辫者有此数般话靶。羽毛生於卵中，是卵有毛。难本两足，而足之行者意也，是为三足。郢本诸侯之国，而称为王，是有天下之号。大羊之名皆人所命，若先名犬为羊，则人必呼为羊矣。马固胎生，然马生下有毛则与卵生何异？岂特禽兽之生有尾，试观制字、丁字、子字，即有尾之状。苟子亦曰：钩有须、卵有毛，此说之难持者也。而邓析、惠施能之，彼注云：钩有须即丁子有尾也，丁之曲者为钩，须与尾类。火热也，至冬则不热。山静也，空谷传声则能出口。车轮之极圆者，不蹍地。《考工记》轮人云：进而视其轮，欲其微也，无所取之，取诸圜也。目有所蔽则不见，指有所遗则不至，虽径有。所不能尽，蛇长而龟短。龟能知吉凶则长於蛇矣。矩者为方之器，然矩之体本不可以。规者为圆之器，然规之体本不可以为圆。凿本非围枘，而枘自入之。飞鸟之影虽动，然影只附於形，与形不相离，是未尝动也。镞矢虽疾，然不发之则不行。发之，则不可止，是其疾在人，而不在镞矢。狗犬一也，而有悬蹄则谓之犬，无悬蹄则止谓之狗，而不得谓之犬矣。马一也，而又有所谓黄者焉，二也。彼自黄耳而黄之者，人也，非三欤。骊牛亦然。狗之黑者，不可以变白，而白者可以变黑，则曰狗可以名之为黑驹。而曰孤驹则谓未尝有母，可也？一尺之棰不为长也，今日用其半，明日又用其半，展转用之，则万世不竭。当时辩者以此与惠施相与应和，终身不知穷止。
　　桓团、公孙龙辩者之徒，饰人之心，易人之意，能胜人之口，不能服人之心，辩者之囿也。惠施日以其知与人之辩，特与天下之辩者为怪，此其柢音帝也。然惠施之口谈，自以为最贤，曰：天地其壮乎，施存雄而无术。
　　辩者之囿，言辩者莫不囿於其说之中。人之辩者，凡人也，天下之辩者超出乎凡人者，如言天下之善士也。柢，犹根也。言惠施每日但以其知与凡人之辩者交，一旦特与桓团、公孙龙相敌，是与天下之辩者敌。岂不为怪，此其如木之根柢盘错难破也。然惠施口中谈话，自以为最贤？曰：吾之强其犹天地乎，人安能胜天地？其妄诞如此。惠施虽存雄胜之心而无胜人之术，始言多方，终言无术，则并方术无矣。
　　南方有倚音琦人焉，曰黄缭，问天地所以不坠，风雨雷霆之故。惠施不辞而应，不虑而对，徧为万物说。说而不休，多而无已，犹以为寡，益之在怪，以反人为实，而欲以胜人为名，是以与众不适也。弱於德，强於物，其涂隩音欲矣。
　　弱於德，不足於德也。强於物，有余於辩也。涂，路也。隩，迂曲也。言惠施所由之路迂曲不正。
　　由天地之道观惠施之能，其犹一蚊一虻之劳者也。其於物也何庸。夫充一尚可句，曰愈贵道句几矣。
　　充虫一偏之说尚可，若曰甚贵之道则危矣。
　　惠施不能以此自宁，散於万物而不厌，率以善辩为名。
　　惠施不能安其为一徧，而欲空笼万物以为能。
　　惜乎。惠施之才，骀荡而不得无所得，逐万物而不反，是穷响以声，形与影并走也，悲夫。
　　惠施曰天地其壮乎，故此一段言天地之道。惠施何足以知之，庄子於编末极诋惠施，所以厌战国之纵横者可见矣。
　　末篇叙道术。先天人、神人、至人、次及圣人、君子，后世道术裂而后有诸家之异，最末及惠施方术下矣。庄子自列於老聃后，固未尝敢以上掩六经也。读至此，岂复更有余篇哉。
　　南华真经循本卷之二十七竟
　　南华真经循本卷之二十八
　　庐陵竹峰罗勉道述门人彭祥点校
　　黜伪刻意
　　刻意、缮性失之浅拙。让王以下四篇，失之粗厉。浃非庄子本文，黜之附于卷末。
　　刻意尚行，离世异俗，高论怨诽，为亢而已矣。此山谷之士，非世之人，枯槁赴渊者之所好也。语仁义忠信，恭俭推让，为修而已矣。此平世之士，教诲之人，游居好学者之所好也。语大功，立大名，礼君臣，正上下，为治而已矣。此朝廷之士，尊主强国之人，致功并兼者之所好也。就薮泽，处间旷，钓鱼间处，无为而已矣。此江海之士，避世之人，间暇者之所好也。吹呴呼吸，吐故纳新，熊经鸟申，为寿而已矣。此导引之士，养形之人，彭祖寿考者之所好也。若夫不刻意而高，无仁义而修，无功名而治，无江海而间，不导引而寿，无不忘也，无不有也。澹然无极而众美从之。此天地之道，圣人之德也。故曰：夫恬惔寂漠，虚无无为，此天地之平而道德之质也。故曰：圣人休休焉则平易矣。平易则恬惔矣。平易恬惔，则忧患不能入，邪气不能袭，故其德全而神不亏。故曰：圣人之生也天行，其死也物化。静而与阴同德，动而与阳同波。不为福先，不为祸始。感而后应，迫而后动，不得已而后起。去知与故，循天之理。无天灾，无物累，无人非，无鬼责。其生若浮，其死若休。不思虑，不预谋。光矣而不耀，信矣而不期。其寝不梦，其觉无忧。其神纯粹，其魂不罢。虚无恬惔，乃合天德。故曰：悲乐者，德之邪；喜怒者，道之过；好恶者，德之失。故心不忧乐，德之至也；一而不忧，静之至也；无所於忤，虚之至也；无所於逆，粹之至也。故曰：形劳而不休则弊，精用而不已则劳，劳则竭。水之性，不杂则清，莫动则平；郁闭而不流，亦不能清；天德之象也。故曰：纯粹而不杂，静一而不变，淡而无为，动而以天行，此养神之道也。夫有干越之剑者，柙而藏之，不敢用也，宝之至也。精神四达并流，无所不极，上际於天，下蟠於地，化育万物，不可为象，其名为同帝。纯素之道，唯神是守。守而勿失，与神为一。一之精通，合于天伦。野语有之曰：众人重利，廉士重名，贤士尚志，圣人贵精。故素也者，谓其无所与杂也；纯也者，谓其不亏其神也。能体纯素，谓之真人。
　　缮性
　　缮性於俗学，以求复其初；
　　诸本多一俗字者，误於重写也。
　　滑欲於俗思，以求致其明：谓之蔽蒙之民。古之治道者，以恬养知。生而无以知为也，谓之以知养恬。知与恬交相养，而和理出其性。夫德，和也；道，理也。德无不容，仁也；道无不理，义也；义明而物亲，忠也；中纯实而反乎情，乐也；信行容体而顺乎文，礼也。礼乐徧行，则天下乱矣。彼正而蒙己德，德则不冒。冒则物必失其性也。古之人，在混芒之中，与一世而得澹漠焉。当是时也，阴阳和静，鬼神不扰，四时节，万物不伤，群生不夭。人虽有知，无所用之，此之谓至一。当是时也，莫之为而常自然。逮德下衰，及燧人、伏戏始为天下，是故顺而不一。德又下衰，及神农、黄帝始为天下，是故安而不顺。德又下衰，及唐、虞始为天下，兴治化之流，醇散朴，离道以善，险德以行，然后去性而从於心。心与心识，知而不足以定天下，然后附之以文，益之以博。文灭质，博溺心，然后民始惑乱，无以反其性情而复其初。由是观之，世丧道矣，道丧世矣，世与道交相丧也。道之人何由兴乎世，世亦何由兴乎道哉。道无以兴乎世，世无以兴乎道，虽圣人不在山林之中，其德隐矣。隐故不自隐。古之所谓隐士者，非伏其身而弗见也，非闭其言而不出也，非藏其知而不发也，时命大谬也。当时命而大行乎天下，则反一无迹；不当时命而大穷乎天下，则深根宁极而待。此存身之道也。古之存身者，不以辩饰知，不以知穷天下，不以知穷德，危然处其所而反其性，已又何为哉。道固不小行，德固不小识。小识伤德，小行伤道。故曰：正己而已矣。乐全之谓得志。古之所谓得志者，非轩冕之谓也。谓其无以益其乐而已矣。今之所谓得志者，轩冕之谓也。轩冕在身，非性命也，物之傥来，寄也。寄之，其来不可围，其去不可止。 故不为轩冕肆志，不为穷为趋俗，其乐彼与此同，故无忧而已矣。今寄去则不乐。由是观之，虽乐，未尝不荒也。故曰；丧己於物，失性於俗者，谓之倒置之民。
　　让王
　　尧以天下让许由，许由不受。又让於子州支父，子州支父曰；以我为天子，犹之可也。虽然，我适有幽忧之病，方且治之，未暇治天下也。夫天下至重也，而不以害其生，又况他物乎。唯无一以天下为者可以托天下也。舜让天下於子州支伯，子州支伯曰：予适有幽忧之病，方且治之，未暇治天下也。故天下大器也，而不以易生。此有道者之所以异乎俗者也。舜以天下让善卷，
　　今常德府武陵县南苍山有善卷坛。宋和中赐号遁世高蹈先生。郡守李焘为记，坛之近仍有其坟。
　　善卷曰：余立於宇宙之中，冬日衣皮毛，夏日衣葛絺。春耕种，形足以劳动；秋收敛，身足以休食。日出而作，日入而息，逍遥於天地之间，而心意自得。吾何以天下为哉。悲夫，子之不知余也。遂不受。於是去而入深山，莫知其处。舜以天下让其友石户之农。石户之农曰；卷卷乎，后之为人，葆力之士也。以舜之德为未至也。於是夫负妻戴，携子以入於海，终身不反也。
　　大王直父居邠，狄人攻之。事之以皮帛而不受，事之以犬马而不受，事之以珠玉而不受。狄人之所求者土地也。大王宜父曰：与人之兄居而杀其弟，与人之父居而杀其子，吾不忍也。子皆勉居矣。为吾臣与为狄人臣奚以异。且吾闻之：不以所用养害所养。因杖策而去之。民相连而从之。遂成国於岐山之下。夫大王亶父可谓能尊生矣。能尊生者，虽富贵不以养伤身，虽贫贱不以利累形。今世之人居高官尊爵者，皆重失之。见利轻亡其身，岂不惑哉。
　　越人三世弒其君，王子搜患之，逃乎丹穴，而越国无君。求王子搜不得，从之丹穴。王子搜不出，越人熏之以艾，乘以王#1舆。王子搜援绥登车，仰天而呼曰：君乎，君乎，独不可以舍我乎。王子搜非恶为君也，恶为君之患也。若王子搜者，可谓不以国伤生矣。此越人之所欲得为君也。
　　韩、魏相与争侵地，子华子见昭僖侯，昭僖侯有忧色。子华子曰：今使天下书铭於君之前，书之言曰：左手攫之则右手废，右手攫之则左手废。然攫之者必有天下。君能攫之乎？昭僖侯曰；寡人不攫也。子华子曰：甚善。自是观之，两臂重於天下也。身亦重於两臂。韩之轻於天下亦远矣。今之所争者，其轻於韩又远。君固愁身伤生以忧戚不得也。僖侯曰；善哉。教寡人者众#2矣，未尝得闻此言也。子华子可谓知轻重矣。
　　鲁君闻颜阖得道之人也，使人以币先焉。颜阖守陋闾，苜布之衣，而自饭牛。鲁君之使者至，颜阖自对之。使者曰：此颜闱之家与？颜阖对曰：此阖之家也。使者致币。颓闱对曰：恐听者谬而遗使者罪，不若审之。使者还，反审之，复来求之，则不得已。故若颜闱者，真恶富贵也。故曰：道之真以治身，其绪余以为国家，其土苴以治天下。由此观之，帝王之功，圣人之余事也，非所以完身养生也。今世俗之君子，多危身弃生以殉物，岂不悲#3哉。凡圣人之动作也，必察其所以之与其所以为。今且有人於此，以随侯之珠，弹千仞之雀，世必笑之。是何也？则其所用者重而所要者轻也。夫生者岂特随侯之重哉。
　　子列子穷，容貌有饥色。客有言之於郑子阳者，曰：列御寇，盖有道之士也，居君之国而穷，君无乃为不好士乎？郑子阳即令官遗之栗。子列子见使者，再拜而辞。使者去，子列子入，其妻望之而拊心曰：妾闻为有道者之妻子，皆得佚乐。今有饥色，君过而遗先生食，先生不受，岂不命邪？子列子笑，谓之曰：君非自知我也，以人之言遗我粟；至其罪我也，又且以人之言。此吾所以不受也。其卒，民果作难而杀子阳。
　　楚昭王失国，屠羊说走而从於昭王。昭王反国，将赏从者，及屠羊说。屠羊说曰：大王失国，说失屠羊。大王反国，说亦反屠羊。臣之爵禄已复矣，又何赏之有。王曰：强之。屠羊说曰：大王失国，非臣之罪，故不敢伏其诛；大王反国，非臣之功，故不敢当其赏。王曰：见之。屠羊说曰：楚国之法，必有重赏大功而后得见。今臣之知不足以存国，而勇不足以死寇。吴军入郢，说畏难而避寇，非故随大王也。今大王欲废法毁约而见说，此非臣之所以闻於天下也。王谓司马子綦曰：屠羊说居处卑贱而陈义甚高，子其为我延之以三旌之信。屠羊说曰：夫三旌之位，吾知其贵於屠羊之肆也；万锺之禄，吾知其富於屠羊之利也。然岂可以贪爵禄而使吾君有妄施之名乎？说不敢当，愿复反吾屠羊之肆。遂不受也。
　　原宪居鲁，环堵之室，茨以生草，蓬户不完，桑以为枢而瓮牖，二室褐以为塞，上漏下湿。匡坐而弦。子贡乘大马，中绀而表素，轩车不容巷，往见原宪。原宪华冠纵履，秋藜而应门心子贡曰：嘻。先生何病？原宪应之曰：宪闻之，无财谓之贫，学而不能谓之病。今宪贫也，非病也。子贡逡巡而有愧色。原宪笑曰：夫希世而行，比周而友，学以为人，教以为己，仁义之慝，舆马之饰，宪不忍为也。曾子居卫，缊袍无表，颜色种哙，手足胼胝，三日不举火，十年不制衣。正冠而缨绝，捉衿而肘见，纳屦而踵决。曳纵而歌《商颂》，声满天地，若出金石。天子不得臣，诸侯不得友。故养志者忘形，养形者忘利，致道者忘心矣。
　　孔子谓颜回曰：回，来。家贫居卑，胡不仕乎？颜回对曰：不愿仕。回有郭外之田五十亩，足以给饘粥；郭内之田十亩，足以为丝麻；鼓琴足以自娱；所学夫子之道足以自乐也。回不愿仕。孔子愀然变容，曰：善哉，回之意。丘闻之：知足者，不以利自累也；审自得者，失之而不惧；行修於内者，无位而不怍。丘诵之久矣，今於回而后见之，是丘之得也。
　　中山公子牟谓瞻子曰：身在江湖之上，心居乎魏阙之下，奈何？瞻子曰：重生。重生则利轻。中山公子牟曰；虽知之，未能自胜之。瞻子曰：不能自胜则从，神无恶乎？不能自胜而强不从者，此之谓重伤。重伤之人，无寿类矣。魏牟，万乘之公子也，其隐岩穴也，难为於布衣之士，虽未至乎道，可谓有其意矣。
　　孔子穷於陈蔡之间，七日不火食，藜羹不糁，颜色甚惫，而弦歌於室。颜回择菜，子路、子贡相与言曰：夫子再逐於鲁，削迹於卫，伐树於宋，穷於商周，围於陈蔡。杀夫子者无罪，藉夫子者无禁。弦歌鼓琴，未尝绝音，君子之无耻也若此乎？颜回无以应，入告孔子。孔子推琴，喟然而叹曰：由与赐，细人也。召而来，吾语之。子贡、子路入。子路曰：如此者，可谓穷矣。孔子曰：是何言也。君子通於道之谓通，穷於道之谓穷。今丘抱仁义之道以遭乱世之患，其何穷之为？故内省而不穷於道，临难而不失其德。天寒既至，霜雪既降，吾是以知松栢之茂也。陈蔡之隘，於丘其幸乎。孔子削然反琴而弦歌，子路扢然执干而舞。子贡曰：吾不知天之高也，地之下也。古之得道者，穷亦乐，通亦乐，所乐非穷通也。道德於此，则穷通为寒暑风雨之序矣。故许由虞一本作娱於颖阳，而共伯得乎共首。
　　司马云：共伯名和。修其行，好贤人。周厉王之难，天子旷绝，诸侯皆请以为天子。即位十四年，大旱屋焚。卜于太阳。兆曰：厉王为宗，召公乃立宣王，共伯复归于宗，逍遥得意共山之首。恐此说不根。史谓：周召行政，谓之共和。
　　舜以天下让其友北人无择，北人无择曰：异哉，后之为人也。居於畎亩之中，而游尧之门。不若是而已，又欲以其辱行漫我。吾羞见之。因自投清泠之渊。
　　汤将伐桀，因卞随而谋。卞随曰：非吾事也。汤曰：孰可？曰：吾不知也。汤又因瞀光而谋。瞀光曰：非吾事也。汤曰：孰可？曰：吾不知也。汤曰：伊尹何如？曰：强力忍垢，吾不知其他也。汤遂与伊尹谋伐桀，克之。以让卞随。卞随辞曰：后之伐桀也谋乎我，必以我为贼也；胜桀而让我，必以我为贪也。吾生乎乱世，而无道之人再来漫我以其辱行，吾不忍数闻也。乃自投稠水而死。汤又让瞀光。曰：知者谋之，武者遂之，仁者居之，古之道也。吾子胡不立乎？瞀光辞曰：废上，非义也；杀民，非仁也；人犯其难，我享其利，非廉也。吾闻之曰：非其义者，不受其禄；无道之世，不践其土。况尊我乎？吾不忍久见也。乃负石而自沈於卢水。
　　昔周之兴，有士二人处於孤竹，曰伯夷、叔齐。二人相谓曰：吾闻西方有人，似有道者。试往观焉。至於岐阳，武王闻之，使叔旦往见之。与盟曰：加富二等，就官一列。血牲而埋之。二人相视而笑，曰：嘻，异哉。此非吾所谓道也。昔者神农之有天下也，时祀尽敬而不祈喜；其於人也，忠信尽治而无求焉。乐与政为政，乐与治为治。不以人之坏自成也，不以人之卑自高也，不以遭时自利也。今周见殷之乱而遽为政，上谋而下行货，阻兵而保威，割牲而盟以为信，扬行以说众，杀伐以要利。是椎乱以易暴也。吾闻古之士，遭治世不避其任，遇乱世不为苟存。今天下暗，周德衰，其并乎周以涂吾身也，不如避之，以絮吾行。二子北至於首阳之山，遂饿而死焉。若伯夷、叔齐者，其於富贵也。苟可得已，则必不赖高节戾行，独乐其志，不事於世。此二士之节也。
　　南华真经循本卷之二十八竟
　　#1原文为『玉』，据通行本改为『王』。
　　#2原本有『士本』二字，据通行本改为『者众』。
　　#3原本为『思』，据通行本改为『悲』。
　　南华真经循本卷之二十九
　　庐陵竹峰罗勉道述门人彭祥点校
　　杂篇盗跖
　　此以下队仗似日者，鲁策列传，其褚少孙之泛所为乎。
　　孔子与柳下季为友，柳下季之弟名曰盗跖。盗跖从卒九千人，横行天下，侵暴诸侯。穴室枢户，驱人牛马，取人妇女，贪得忘亲，不顾父母兄弟，不祭先祖。所过之邑，大国守城，小国入保，万民苦之。孔子谓柳下季曰：夫为人父者，必能诏其子；为人兄者，必能教其弟。若父不能诏其子，兄不能教其弟，则无贵父子、兄弟之亲矣。今先生，世之才士也，弟为盗跖，为天下害，而弗能教也。丘窃为先生羞之。丘请为先生往说之。柳下季曰：先生言为人父者必能诏其子，为人兄者必能教其弟。若子不听父之诏，弟不受兄之教，虽今先生之辩，将奈之何哉？且跖之为人也，心如涌泉，意如飘风，强足以拒敌，辩足以饰非，顺其心则喜，逆其心则怒，易辱人以言。先生必无往！孔子不听。颜回为驭，子贡为右，往见盗跖。盗跖乃方休卒徒大山之阳，脍人肝而餔之。孔子下车而前，见谒者，曰：鲁人孔丘闻将军高义，敬再拜谒者。谒者入通。盗跖闻之大怒，目如明星，发上指冠，曰：此夫鲁国之巧伪人孔丘非邪？为我告之：尔作言造语，妄称文武，冠枝木之冠，带死牛之胁，多辞谬说，不耕而食，不织而衣。摇唇鼓舌，擅生是非，以迷天下之主。使天下学士不反其本，妄作孝悌，而徼幸於封侯富贵者也。子之罪大极重，疾走归！不然，我将以子肝益昼餔之膳。孔子复通曰：丘得幸於季，愿望履幕下。谒者复通。盗跖曰：使来前。孔子趋而进，避席反走，再拜盗跖。盗跖大怒，两展其足，按剑瞋目，声如乳虎，曰：丘来前！若所言顺吾意则生，逆吾心则死。孔子曰：丘闻之凡天下有三德：生而长大，美好无双，少长贵贱，见而皆说之，此上德也；知维天地，能辩诸物，此中德也；勇悍果敢，聚众率兵，此下德也。凡人有此一德者，足以南面称孤矣。今将军兼此三者，身长八尺二寸，面目有光，唇如激丹，齿如齐贝，音中黄锺，而名曰盗跖，丘窃为将军耻不取焉。将军有意听臣，臣请南使吴越，北使齐鲁，东使宋卫，西使晋楚，使为将军造大城数百里，立数十万户之邑，尊将军为诸侯，与天下更始，罢休兵卒，收养昆弟，共祭先祖。此圣人才士之行，而天下之愿也。盗跖大怒曰：丘来前！夫可规以利而可谏以言者，皆愚陋恒民之谓耳。今长大美好，人见而悦之者，此吾父母之遗德也。丘虽不吾誉，吾独不自知邪？且吾闻之：好面誉人者，亦好背而毁之。今丘告我以大城众民，是欲规我以利而恒民畜我也，安可长久也？城之大者，真大乎天下矣。尧、舜有天下，子孙无置锥之地；汤、武立为天子，而后世绝灭。非以其利大故邪？且吾闻之：古者禽兽多而人民少，於是民皆巢居以避之。昼拾橡栗，暮栖木上，故命之曰有巢氏之民。古者民不知衣服，夏多积薪，冬则炀之，故命之曰知生之民。神农之世，卧则居居，起则子于。民知其母，不知其父，与糜鹿共处，耕而食，织而衣，无有相害之心。此至德之隆也。然而黄帝不能致德，与蚩尤战于涿鹿之野，流血百里。尧、舜作，立群臣。汤放其主，武王杀纣。自是之后，以强凌弱，以众暴寡。汤、武以来，皆乱人之徙也。令子修文、武之道，掌天下之辩，以教后世。缝衣浅带，矫言伪行，以迷惑天之主，而欲求富贵焉。盗莫大於子，天下何故不谓子为盗丘，而乃谓我为盗跖？子以甘辞说子路而使从之。使子路去其危冠，解其长剑，而受教於子。天下皆曰：孔丘能止暴禁非。其卒之也，子路欲杀卫君而事不成，身菹於卫东门之上。是子教之不至也。子自谓才士圣人邪，则再逐於鲁，削迹於卫，穷於齐，围於陈蔡，不容身於天下。子教子路菹此患，上无以为身，下无以为人，子之道岂足贵邪？世之所高，莫若黄帝。黄帝尚不能全德，而战涿鹿之野，流血百里。尧不慈，舜不孝，禹偏枯，汤放其主，武王伐纣，文王拘羑里。此六子者，世之所高也。孰论之，皆以利惑其真而强反其情性，其行乃甚可羞也。世之所谓贤士：伯夷、叔齐。伯夷、叔齐辞孤竹之君，而饿死於首阳之山，骨肉不葬。鲍焦饰行非世，抱木而死。申徒狄谏而不听，负石自投於河，为鱼鳖所食。介子推至忠也，自割其股以食文公，文公后背之，子推怒而去，抱木而燔死。尾生与女子期於梁下，女子不来，水至不去，抱梁柱而死。此六子者无异於磔犬流豕、操瓢而乞者，皆离名轻死，不念本养寿命者也。世之所谓忠臣者，莫若王子比干、伍子胥。子胥沈江，比干剖心。此二者，世谓忠臣也，然卒为天下笑。自上观之，至于子胥、比干，皆不足贵也。丘之所以说我者，若告我以鬼事，则我不能知也；若告我以人事者，不过此矣。皆吾所闻知也。今吾告子以人之情：目欲视色，耳欲听声，口欲察味，志气欲盈。人上寿百岁，中寿八十，下寿六十，除病瘦丧死忧患，其中开口而笑者，一月之中不过四五日而已矣。天与地无穷，人死者有时。操有时之具，而托於无穷之间，忽然无异骐骥之驰过隙也。不能悦其志意、养其寿命者，皆非通道者也。丘之所言，皆吾之所弃也。亟去走归，无复言之。子之道狂狂伋伋，诈巧虚伪事也，非可以全真也。奚足论哉？孔子再拜趋，走，出门上车，执辔三失，目芒然无见，色若死灰，据轼低头，不能出气。归到鲁东门外，适遇柳下季。柳下季曰：今者阙然，数日不见，车马有行色，得微往见跖邪？孔子仰天而叹曰：然。柳下季曰：跖得无逆汝意若前乎？孔子曰：然。丘所谓无病而自灸也。疾走料虎头，编虎须，几不免虎口哉！
　　子张问於满苟得曰：盍不为行？无行则不信，不信则不任，不任则不利。故观之名计之利，而义真是也。若弃名利，反之於心，则夫士之为行，不可一日不为乎？满苟得曰：无耻者富，多信者显。夫名利之大者，几在无耻而信。故观之名，计之利，而信真是也。若弃名利，反之於心，则夫士之为行，抱其天乎？子张曰：昔者桀、纣贵为天子，富有天下。今谓臧聚曰：汝行如桀、纣，则有怍色，有不服之心者，小人所贱也。仲尼、墨翟穷为匹夫。今谓宰相曰：子行如仲尼、墨翟，则变容易色，称不足者，士诚贵也。故势为天子，未必贵也；穷为匹夫，未必贱也。贵贱之分，在行之美恶。满苟得曰：小盗者拘，大盗者为诸侯。诸侯之门，义士存焉。昔者桓公小白杀兄入嫂，而管仲为臣；田成子常杀君窃国，而孔子受币。论则贱之，行则下之，则是言行之情悖战於胸中也，不亦拂乎？故《书》曰：孰恶孰美，成者为首，不成者为尾。子张曰：子不为行，即将疏戚无伦，贵贱无义，长幼无序。五纪六位，将何以为别乎？满苟得曰：尧杀长子，舜流母弟，疏戚有伦乎？汤放桀，武王杀纣，贵贱有义乎？王季为适，周公杀兄，长幼有序乎？儒者伪辞，墨者兼爱，五纪六位，将有别乎？且子正为名，我正为利。名利之实，不顺於理，不监於道。吾日与子讼於无约，曰：小人殉财，君子殉名，其所以变其情、易其性则异矣；乃至於弃其所为而殉其所不为则一也。故曰：无为小人，反殉而天；无为君子，从天之理。若枉若直，相而天极。面观四方，与时消息。若是若非，执而圆机。独成而意，与道徘徊。无转而行，无成而义，将失而所为。无赴而富，无殉而成，将弃而天。比干剖心，子胥抉眼，忠之祸也；直躬证父，尾生溺死，信之患也；鲍子立乾，申子不自理，廉之害也；孔子不见母，匡子不见父，义之失也。比上世之所传、下世之所语以为士者，正其言，必其行，故服其殃、离其患也。
　　无足问於知和曰：人卒未有不兴名就利者。彼富则人归之，归则下之，下则贵之。夫见下贵者，所以长生安体乐意之道也。今子独无意焉，知不足耶？意知而力不能行邪？故推正不忘邪？知和曰：今夫此人，以为与己同时而生，同乡而处者，以为夫绝俗过世之士焉，是专无主正，所以览古今之时、是非之分也。与俗化世，去至重，弃至尊，以为其所为也。此其所以论长生安体乐意之道，不亦远乎？惨怛之疾，恬愉之安，不监於体；怵惕之恐，欣欢之喜，不监於心。知为为而不知所以为。是以贵为天子，富有天下，而不免於患也。无足曰：夫富之於人，无所不利。穷美究势，至人之所不得逮，贤人之所不能及，侠人之勇力而以为威强，秉人之知谋以为明察，因人之德以为贤良，非享国而严若君父。且夫声色、滋味权势之於人，心不待学而乐之，体不待象而安之。夫欲恶避就，固不待师，此人之性也。天下虽非我，孰能辞之。知和曰：知者之为，故动以百姓，不违其度，是以足而不争，无以为故不求。不足故求之，争四处而不自以为贪；有余故辞之，弃天下而不自以为廉。廉贪之实，非以迫外也，反监之度。势为天子，而不以贵骄人；富有天下，而不以财戏人。计其患，虑其反，以为害於性，故辞而不受也，非以要名誉也。尧、舜为帝而雍，非仁天下也，不以美害生也；善卷、许由得帝而不受，非虚辞让也，不以事害己。此皆就其利，辞其害，而天下称贤焉，则可以有之，彼非以兴名誉也。无足曰：必持其名，苦体绝甘，约养以持生，则亦久病长阨而不死者也。知和曰：平为福，有余为害者，物莫不然，而财其甚者也。今富人，耳营钟鼓管钥之声，口嗛於刍豢醪醴之味，以感其意，遗忘其业，可谓乱矣；侅溺於冯气，若负重行而上也，可谓苦矣；贪财而取慰，贪权而取竭，静居则溺，体泽则冯，可谓疾矣；为欲富就利，故满若堵耳而不知避，且冯而不舍，可谓辱矣；财积而无用，服膺而不舍，满心戚醮，求益而不止，可谓忧矣；内则疑劫请之贼，外则畏寇盗之害，内周楼疏，外不敢独行，可谓畏矣。此六者，天下之至害也，皆遗忘而不知察。及其患至，求尽性竭财单以反一日之无故而不可得也。故观之名则不见，求之利则不得。缭意绝体而争此，不亦惑乎。
　　南华真经循本卷之二十九竟
　　南华真经循本卷之三十
　　庐陵竹峰罗勉道述门人彭祥点校
　　杂篇说剑
　　昔者赵文王喜剑，剑士夹门而客三千余人，日夜相击於前，死伤者岁百余人，好之不厌。如是三年，国衰。诸侯谋之。太子悝患之，募左右曰：孰能说王之意止剑士者，赐之千金。左右曰：庄子当能。太子乃使人以千金奉庄子。庄子弗受，与使者俱往见太子，曰：太子何以教周，赐周千金？太子曰：闻夫子明圣，谨奉千金以币从者。夫子弗受，悝尚何敢言？庄子曰：闻太子所欲用周者，欲绝王之喜好也。使臣上说大王而逆王意，下不当太子，则身刑而死，周尚安所事金乎？使臣上说大王，下当太子，赵国何求而不得也？太子曰：然。吾王所见，唯剑士也。庄子曰：诺。周善为剑。太子曰：然吾王所见剑士，皆蓬头，突鬓，垂冠，曼胡之缨，短后之衣，瞋目而语难。王乃说之。今夫子必儒服而见王，事必大逆。庄子曰：请治剑服。治剑服。三日，乃见太子。太子乃与见王。王脱白刃待之。庄子入殿门不趋，见王不拜。王曰：子欲何以教寡人？使太子先。曰：臣闻大王喜剑，故以剑见王。王曰：子之剑何能禁制？曰：臣之剑十步一人，千里不留行。王大说之，曰：天下无敌矣。庄子曰：夫为剑者，示之以虚，开之以利，后之以发，先之以至。愿得试之。王曰：夫子休，就舍待命，令设戏请夫子。王乃校剑士，七日死伤者六十余人，得五六人，使奉剑於殿下。乃召庄子。王曰：今日试使仕敦剑。庄子曰：望之久矣。王曰：夫子所御仗，长短何如？曰：臣之所奉皆可。然臣有三剑，唯王所用。请先言而后试。王曰：愿闻三剑。曰：有天子剑，有诸侯剑，有庶人剑。王曰：天子之剑何如？曰：天子之剑，以燕溪石城为锋，齐岱为锷，晋魏为脊，周宋为镡，韩魏为脊。包以四夷，裹以四时，绕以渤海，带以恒山，制以五行，论以刑德，开以阴阳，持以春夏，行以秋冬。此剑直之无前，举之无上，按之无下，运之无旁。上决浮云，下绝地纪。此剑一用，匡诸侯，天下服矣。此天子之剑也。文王芒然自失，曰：诸侯之剑何如？曰：诸侯之剑，以知勇士为锋，以清廉士为锷，以贤良士为脊，以忠圣士为镡，以豪桀士为夹。此剑直之亦无前，举之亦无上，按之亦无下，运之亦无旁。上法圆天，以顺三光；下法方地，以顺四时；中和民意，以安四乡。此剑一用，如雷霆之震也，四封之内，无不宾服而听从君命者矣。此诸侯之剑也。王曰：庶人之剑何如？曰；庶人之剑，蓬头，突鬓，垂冠，曼胡之缨，短后之衣，瞋目而语难，相击於前，上斩头领，下决肝肺。此庶人之剑，无异於斗鸡，一旦命已绝矣，无所用於国事。今大王有天子之位而好庶人之剑，臣窃为大王薄之。王乃牵而上殿，宰人上食，王三环之。庄子曰：大王安坐定气，剑事已毕奏矣。於是文王不出宫，三月，剑士皆服毙其处也。
　　渔父
　　孔子游乎缁帷之林，休坐乎杏坛之上。弟子读书，孔子弦歌鼓琴。曲奏未半，有渔父者，下船而来，须眉交白，被发揄袂，行原以上，距陆而止，左手据膝，右手持颐，以听。曲於，而招子贡、子路二人俱对。客指孔子曰：彼何为者也？子路对曰：鲁之君子也。客问其族。子路对曰：族孔氏。客曰：孔氏者，何治也？子路未应，子贡对曰：孔氏者，性服忠信，身行仁义，饰礼乐，选人伦。上以忠於世主，下以化於齐民，将以利天下。此孔氏之所治也。又问曰：有土之君与？子贡曰：非也。侯王之佐与？子贡曰：非也。客乃笑而还行，言曰：仁则仁矣，恐不兔其身。苦心劳形以危其真。呜呼！远哉，其分於道也。子贡还，报孔子。孔子推琴而起，曰：其圣人与！乃下求之。至於泽畔，方将杖拏而引其船，顾见孔子，还乡而立。孔子反走，再拜而进。客曰：子将何求？孔子曰：曩者先生有绪言而去。丘不肖，未知所谓，窃待
　　於下风，幸闻咳唾之音，以卒相丘也。客曰：嘻！甚矣，子之好学也。孔子再拜而起，曰：丘少而修学，以至於今，六十九岁矣，无所得闻至教，敢不虚心。客曰：同类相从，同声相应，固天之理也。吾请释吾之所有，而经子之所以。子之所以者，人事也。天子诸侯、大夫、庶人，此四者自正，治之美也；四者离位，而乱莫大焉。官治其职，人忧其事，乃无所陵。故田荒室露，衣食不足，征赋不属，妻妾不和，长少无序，庶人之忧也。能不胜任，官事不治，行不清白，群下荒怠，功美不有，爵禄不持，大夫之忧也。廷无忠臣，国家昏乱，工技不巧，贡职不美，春秋后伦，不顺天子，诸侯之忧也。阴阳不和，寒暑不时，以伤庶物；诸侯暴乱，擅相攘伐，以残民人；礼乐不节，财用穷匮，人伦不饰，百姓淫乱；天子有司之忧也。今子既上无君侯有司之势，而下无大臣职事之官，而擅礼乐，选人伦，以化齐民，不泰多事乎？且人有八疵，事有四患，不可不察也。非其事而事之，谓之总；莫之顾而进之，谓之佞；希意道言，谓之謟；不择是非而言，谓之谀；好言人之恶，谓之谗；析交离亲，谓之贼；称誉诈伪以败恶人，谓之慝；不择善否，两容颊适，偷拔其所欲，谓之险。此八疵者，外以乱人，内以伤身，君子不友，明君不臣。所谓四患者；好经大事，变更易常，以挂功名，谓之叨；专知擅事，侵人自用，谓之贪；见过不更，闻谏愈甚，谓之狠；人同於己则可，不同於己，虽善不善，谓之矜。此四患也。能去八疵，无行四患，而始可教已。孔子愀然而叹，再拜而起。曰：丘再逐於鲁，削迹於卫，伐树於宋，围於陈蔡。丘不知所失，而离此四谤者，何也？客凄然变容曰：甚矣，子之难悟也。人有畏影恶迹而去之走者，举足愈数而迹愈多，走愈疾而影不离身，自以为尚迟，疾走不休，绝力而死。不知处阴以休影，处静以息迹，愚亦甚矣！子审仁义之间，察同异之际，观动静之变，适受与之度，理好恶之情，和喜怒之节，而几於不兔矣。谨修其身，慎守其真，还以物与人，则无所累矣。今不修之身，而求之人，不亦外乎？孔子愀然曰：请问何谓真？客曰：真者，精诚之至也。不精不诚，不能动人。故强哭者，虽悲不哀；强怒者，虽严不威，强亲者，虽笑不和。真悲无声而哀，真怒未发而威，真亲未笑而和。真在内者，神动於外。是所以贵真也。其用於人理也，事亲则兹孝，事君则忠贞，饮酒则欢乐，处丧则悲哀。中必贞以功为主，饮酒以乐为主，处丧以哀为主，事亲以适为主。功成之美，无一其迹矣；事亲以适，不论所以矣；饮酒以乐，不选其具矣；处丧以哀，无问其礼矣。礼者，世俗之所为也；真者，所以受於天也，自然不可易也。故圣人法天贵真，不拘於俗。愚者反此。不能法天，而恤於人；不知贵真，禄禄而受变於俗。故不足。惜哉！子之早湛於人伪，而晚闻大道也。孔子又再拜而起曰：今者，丘得遇也，若天幸然。先生不羞而比之服役而身教之。敢问舍所在，请因受业而卒学大道。客曰：吾闻之：可与往者，与之至於妙道；不可与往者，不知其道。慎勿与之，身乃无咎。子勉之，吾去子矣。乃刺船而去，延缘苇间。颜渊还车，子路授绥，孔子不顾。待水波定，不闻拏音，而后敢乘。子路旁车而问曰：由得为役久矣，未尝见夫子遇人如此其威也。万乘之主，千乘之君，见夫子，未尝不分庭伉礼，夫子犹有倨傲之容。今渔父仗挐逆立，而夫子曲要磬折，言拜而应。得无太甚乎？门人皆怪夫子矣。渔父何以得此？孔子伏轼而叹？曰：甚矣，由之难化也。湛於礼义有间矣，而朴鄙之心至今未去。进，吾语汝：夫遇长不敬，失礼也；见贤不尊，不仁也。彼非至人，不能下人。下人不精，不得其真，故长伤身。惜哉，不仁之於人也，祸莫大焉。而由独擅之！且道者，万物之所由也。庶物失之者死，得之者生。为事逆之则败，顺之则成。故道之所在，圣人尊之。今渔父之於道，可谓有矣，吾敢不敬乎？
  </div>
  <div class="pagination">
   <a href="南华真经循本_page18.html">
    上一页
   </a>
   <span>
    ...
   </span>
   <a href="南华真经循本_page14.html">
    14
   </a>
   <a href="南华真经循本_page15.html">
    15
   </a>
   <a href="南华真经循本_page16.html">
    16
   </a>
   <a href="南华真经循本_page17.html">
    17
   </a>
   <a href="南华真经循本_page18.html">
    18
   </a>
   <span class="current-page">
    19
   </span>
   <a href="南华真经循本_page20.html">
    20
   </a>
   <a href="南华真经循本_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
