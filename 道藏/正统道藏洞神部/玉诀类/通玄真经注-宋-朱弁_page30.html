<!DOCTYPE html>
<html>
<head>
    <meta charset="UTF-8">
    <title>通玄真经注-宋-朱弁 - 第 30 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通玄真经注-宋-朱弁 - 第 30 页/共 31 页</h1>
    <div class="content">　　箸以象牙为之。
　　而箕子喜，
　　喜其华侈。
　　鲁以偶人葬，
　　偶人，刻木似人，为盟器之类也。
　　而孔子叹。
　　叹其非礼。
　　见其所始，即知其所终。
　　小人见象着、偶人，以为其生也荣，其死也盛；君子观之，其道也衰，其德也亡。
　　老子曰：仁者，人之所慕也；义者，人之所高也。为人所慕，为人所高，或身死国亡者，不周於时也。故知义而不知世权者，不达於道也。
　　徒高七义之风，不识机权之变，无救败亡，岂为周达者也？
　　五帝贵德，
　　无为而治。
　　三王用义，
　　诛暴宁民。
　　五伯任力，
　　任知力也。
　　今取帝王之道施五伯之世，非其道也。故善不同，非誉在俗，趋行等，逆顺在左右。
　　言时代既异，治化不同。当五伯之时，行太古之道，犹胶柱调瑟，疗渴以鸩，实亦难矣。
　　知天之所为，知人之所行，即有以经於世矣。
　　经治常也。
　　知天而不知人，即无以与俗交，知人而不知天，无以与道游。
　　知天和人，知俗知时，可以治世，可与道游也。
　　直志适情，即坚强者贼之，以身役物，即阴阳食之。
　　适我志即乖彼心，必为强坚者所忤。徇於物即劳其体，犹冰炭之相攻。阴阳谓躁静也。
　　得道之人，外化而内不化，外化所以知人也，内不化所以全身也，故内有一定之操，而外能屈伸，与物推移，万举而不陷，所贵乎道者，贵其龙变也。
　　得道之人，其动也天，其静也地。动静适时，卷舒在我。故俗莫得而害，世莫得而羁。故尼父见老君，其犹龙乎？变化无方也。
　　守一节，推一行，虽以成满，犹不易，拘於小好，而塞於大道。
　　既滞一方，宁论大道。
　　道者寂寞以虚无，非有为而於物也，不以有为於己也。
　　物我之间，居然已泯；寂寞之际，自然而神。
　　是故举事而顺道者，非道者之所为，道之所施也。
　　道本无为，今云顺道，即是有为。有为即事起，事起即患生。且道无常容，事无常顺，为事逆之，则是非纷然，祸息斯作，故云非道者所为也。施者，设也。言外设程科，是道仪表，非其真实，不可执之。执者失之，为者败之。理可明也。
　　天地之所覆载，日月之所照明，阴阳之所煦，雨露之所润，道德之所扶，皆说一和也。是故能戴大圆者履大方，
　　谓人戴天履地。
　　镜太清者视大明，
　　谓睹日见月也。
　　立太平者处大堂，
　　谓在宇宙之间。
　　能游於冥冥者，与日月同光，无形而生於有形，是故真人托期於灵台，而归初。
　　反未生也。
　　视於冥冥，听於无声，冥冥之中，独有晓焉，寂寞之中，独有照焉。
　　言真人在天地之间，睹日月之光，游乎太平，则何往不适？居乎大堂，而无不容於冥冥之中，晓乎无声，而众声应寂寞之内；照乎无形，而群形见。则与天地相保，日月同明，寄托灵台，含藏至精，谓之真人也。
　　其用之乃不用，不用而后能用之也；其知也乃不知，不知而后知也。
　　前已释。
　　道者物之所道也，德者生之所扶也，仁者积恩之证也，义者比於心而合於众适者也。
　　四者，所用以处世修身，不可失也。
　　道灭而德兴，德衰而仁义生。故上世道而不德，中世守德而不怀，下世绳绳而恐失仁义，故君子非义无以生，失义即失其所以生；小人非利无以活，失利则失其所以活。故君子惧失义，小人惧失利，观其所惧，祸福异矣。
　　道丧德衰，七绝义薄。君子无义，无以全其道，小人无利，无以活其身。君子惧失义以为祸，小人欲利以为福也。
　　老子曰；或欲利之，适足以害之，或欲害之，乃足以利之。夫病湿而强餐之热，病渴而强饮之寒，此众人之所养也，而良医所以为病也。快於目，悦於心，愚者之所利，有道者之所避。圣人者，先在而后合，众人先合而后在，故祸福之门，利害之反，不可不察也。
　　夫病渴饮之以水，良医以为祸。贫者取财於不义，君子以为害。先迕而后合，愚者之所犯；先合而后迕圣人之所恶。夫利害相反，祸福相倾，不可不察也。
　　老子曰：有功离仁义者即见疑，有罪有仁义者必见信。故仁义者，事之常顺也，天下之尊爵也。
　　言虽功名已立，而七义不可舍也。舍之则罪累斯及，顺之则爵禄可尊。
　　虽谋得计当，虑患解图，国存，其事有离仁义者，其功必不遂也；言虽无中於策，其计无益於国，而心周於君，合於仁义者，身必存。故曰：百言百计常不当者，不若舍趋而审仁义也。
　　为人臣，图国之难、骄主尊己、而功不成者，去仁义故也。或有良谋不用，奇计不行，戴君尽力，虽不见察，终保仁义，不敢暂忘，而身亦无害也。
　　老子曰：教本乎君子，小人被其泽，利本乎小人，君子享其功。使君子小人各得其宜，即通功易食而道达矣。
　　德泽被乎下，禄利奉於上，则无官而自治，不令而自行，各安其所，道之达也。
　　人多欲即伤义，多忧即害智，
　　欲生义夺，忧积智昏。
　　故治国乐所以存，
　　守其道也，
　　虐国乐所以亡。
　　纵其欲也。
　　水下流而广大，君下臣而聪明，君不与臣争而治道通，故君根本也，臣枝叶也，根本不美而枝叶茂者，未之有也。
　　圣人之治者，明四目，达四聪，屏邪慝，任贤能，则上垂拱无为自化，则下尽心而奉职。岂有交争之理？即根本日固，枝叶繁盛也。
　　老子曰：慈父之爱子者，非求其报，不可内解於心。圣主之养民，非为己用也，性不能已也，及恃其力，赖其功动，而必穷有以为，即恩不接矣。
　　父之爱子，君之牧民，岂求所报？自然之分，天道也。或有君父恃其功力，骄其臣子者，恩惠不接也。
　　故用众人之所爱，即得众人之力，举众人之所喜，即得众人之心。故见其所始，即知其所终。
　　兼爱天下，天下虽大，俱为一家之人；不爱天下，则匹夫虽微，犹万方之敌。以此而观，则终始可知，存亡可察也。
　　老子曰：人以义爱，党以群强，是故德之所施者博，即威之所行者远，义之所加者薄，即武之所制者小。
　　此谓德泽无私，所附者众，弃义用武，即所存者寡也。
　　老子曰：以不义而得之，又不布施，患及其身，不能为人，又无以自为，可谓愚人，无以异於枭爱其子。
　　取之不义，积而不散，所谓养虎自敌，育枭自毙之也。
　　故持而备之，不如其已，揣而锐之，不可长保。
　　然局固箱筐，终为大盗之资，安得长有也？
　　德之中有道，道之中有德，其化不可极。
　　有道者必有德。有德者必有道。道德充备，与变化无极也。
　　阳中有阴，阴中有阳，万事尽然，不可胜明，福至祥存，祸至祥先，见祥而为不善，即福不来，见不祥而行善，即祸不至。利与害同门，祸与福同邻，非神圣莫之能分。故曰：祸兮福所倚，福兮祸所伏，孰知其极。
　　阳中有阴，阴中有阳，言祸中有福，福中有祸。夫见福而为祥，则知福为祸始；见祸而遽为善，则知祸为福先。祸福之来，有如纠缠，自非至圣，莫知其极也。
　　人之将疾也，必先甘鱼肉之味；国之将亡也，必先恶忠臣之语。
　　人病者，甘其口，美其味，必死之征。国乱者，恶忠言，信邪说，必亡之兆。
　　故疾之将死者，不可为良医，国之将亡者，不可为忠谋。
　　人将死者，医虽良而莫救；国将亡者，忠虽尽而难存。唯良医忠臣，审必死而不救，察可存而为谋也。
　　修之身，然后可以治民；居家理治，然后可移宫长。故曰：修之身，其德乃真；修之家，其德乃有余；修之国，其德乃丰。
　　以身观彼，自家刑国，其要修身，在於全德。
　　民之所以生活，衣与食也，事周於衣食则有功，不周於衣食则无功，事无功，德不长。
　　衣食者，庶民之命；庶民者，君臣之本。衣食既周於身，君臣长保於国也。
　　故随时而不成，无更其刑，顺时而不成，无更而理，时将复起，是谓道纪。
　　时有兴废，运有休否。不可以前时之繁政为今世之要理，言刑不可废，理不可易，能知於此，道之纪纲也。
　　帝王富其民，
　　敦其本也。
　　霸王富其地，
　　务其广也。
　　危国富其吏，
　　重敛则困。
　　治国若不足，
　　治乱也不足，将乱之征也。
　　亡国困仓虚。
　　费用无度，仓廪日虚，君荒民罢，不亡何待？
　　故曰上无事而民自富，上无为而民自化。
</div>
    <div class="pagination">
<a href="通玄真经注-宋-朱弁_page29.html">上一页</a><span>...</span><a href="通玄真经注-宋-朱弁_page25.html">25</a><a href="通玄真经注-宋-朱弁_page26.html">26</a><a href="通玄真经注-宋-朱弁_page27.html">27</a><a href="通玄真经注-宋-朱弁_page28.html">28</a><a href="通玄真经注-宋-朱弁_page29.html">29</a><span class="current-page">30</span><a href="通玄真经注-宋-朱弁_page31.html">31</a><a href="通玄真经注-宋-朱弁_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
