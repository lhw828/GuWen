<!DOCTYPE html>
<html>
<head>
    <meta charset="UTF-8">
    <title>南华真经注疏 - 第 121 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经注疏 - 第 121 页/共 129 页</h1>
    <div class="content">　　〔疏〕夫物未尝为，无用忧劳，而必以智巧困弊。唯圣人泛然无系，泊尔忘心，譬彼虚舟，任运逍遥。
　　郑人缓也呻吟裘氏之地。
　　〔注〕呻吟，吟咏之谓。
　　祇三年而缓为儒，
　　〔注〕祇，适也。
　　〔疏〕呻吟，咏读也。裘氏，地名也。祗，适也。郑人名缓，於裘地学问，适经三年而成儒道。
　　河润九里，泽及三族，使其弟墨。
　　〔注〕三族，谓父母妻族也。能使弟成於墨教也。
　　儒墨相与辩，其父助翟。
　　〔注〕翟，缓弟名。
　　〔疏〕翟，缓弟名也。儒则宪章文武，祖述尧舜，甚固吝，好多言。墨乃遵於禹道，勤俭好施。儒墨涂别，志尚不同，各执是非，互相争辩，父党小儿，遂助於翟矣。
　　十年而缓自杀。其父梦之曰：使而子为墨者子也。阖胡#6尝视其良，既为秋栢之实矣？
　　〔注〕缓怨其父之助弟，故感激自杀，死而见梦，谓己既能自化为儒，又化弟令墨，弟由己化而不能顺己，己以良师而便怨死精#7诚之至，故为秋栢之实。
　　〔疏〕阖，何不#8也。秋栢，劲木也。父既助翟，而缓恨之，经由十年，感激自杀，仍见梦於父，以申怨言云：使汝子为墨者，我之功力也。何不看视我为贤良之师而更朋助弟？我怨恨之甚，化为异物秋栢子实，生於墓上。亦有作垠字者，垠，冢也。云：汝何不看我冢上，已化为秋栢之木而生实也？
　　夫造物者之报人也，不报其人而报其人之天。
　　〔注〕自此已下，庄子辞也。夫积习之功为报，报其性，不报其为也。然则学习之功，成性而已，岂为之哉。
　　〔疏〕造物者，自然之洪炉也，而造物者无物也，能造化万物，故谓之造物也。夫物之智能，禀乎造化，非由从师而学成也。故假於学习，辅道自然，报其天性，不报人功也。是知翟有墨性，不从缓得。缓言我教，不亦缪乎。
　　彼故使彼。
　　〔注〕彼有彼性，故使习彼。
　　〔疏〕彼翟先者有墨性，故成墨，若率性素无，学终不成也。岂唯墨翟，庶物皆然。
　　夫人以己为有以异於人以贱其亲，
　　〔注〕言缓自美其儒，谓己能有积学之功，不知其性之自然也。夫有功以贱物者，不避其亲也，无其身以平往性#9者，贵贱不失其伦也。
　　〔疏〕言缓自恃於己有学植之功，异於常人，故轻贱其亲而汝於父也。人之迷滞，而至於斯乎。
　　齐人之井饮者相捽也。故曰今之世皆缓也。
　　〔注〕夫穿井所以通泉，吟咏所以通性。无泉则无所穿，无性则无所咏，而世皆忘其泉性之自然，徒识穿咏之末功，因欲矜而有之，不亦妄乎。
　　〔疏〕夫土下有泉，人各有性，天也；穿之成井，学以成术者，人也。嗟乎，世人迷妄之甚，徒知穿学之末事，不悟泉性之自然，而矜之以为己功者，故世皆缓之流也。齐人穿凿得井，行李汲而饮之，井主护水，捽头而休，庄生闻之，故引为谕#10。
　　自是，有德者以不知也，而昆有道者乎。
　　〔注〕观缓之谬以为学，父故能任其自尔而知，故无为其间也。
　　〔疏〕观缓之迷，以为己诚有德之人，从是之后，忘知任物，不复自矜，况体道之人，岂视其功邪。
　　古者谓之遁天之刑。
　　〔注〕仍自然之能以为己功者，逃天者也，故刑戮及之。
　　〔疏〕不知物性自尔，矜为己功者，逃遁天然之理也。既乖造化，故刑戮及之。
　　圣人安其所安，不安其所不安；
　　〔注〕夫圣人无安无不安，顺百姓之心也。
　　〔疏〕安，任也。任群生之性，不引物从己，性之无者，不强安之，故所以为圣人也。
　　众人安其所不安，不安其所安。
　　〔注〕所安相与异，故所以为众人也。
　　〔疏〕学己所不能，安其所不安也；不安其素分，不安其所安也。
　　庄子曰：知道易，勿言难。
　　〔疏〕玄道窈冥，言像斯绝，运知则易，忘言实难。
　　知而不言，所以之天也；知而言之，所以之人也；
　　〔疏〕妙悟玄道，无法可言，故诣於自然之境，虽知至极而犹存言辫，斯未离於人伦矣。
　　古之人#11，天而不人。
　　〔注〕知而落天地，未尝开言以引物，应其至分而已。
　　〔疏〕复古真人，知道之士，天然淳素，无复人情。
　　朱汗漫学屠龙於支离益，单千金之家，三年技成而无所用其巧。
　　〔注〕事在於适，无贵於远功。
　　〔疏〕姓朱，名汗漫。姓支离，名益。殚，尽也。罄千金之产，学杀龙之术，伏膺三岁，其道方成，伎虽巧妙，卒为无用。屠龙之事，於世稍稀，欲明处涉人间，贵在适中，苟不当机，虽大无益也。
　　圣人以必不必，故无兵；
　　〔注〕理虽必然，犹不必之，斯至顺矣，兵其安有。
　　〔疏〕达道之士，随逐物情，理虽必然，犹不固执，故无交争也。
　　众人以不必必之，故多兵；
　　〔注〕理虽未必，抑而必之，各又其所见，则乖逆生也。
　　〔疏〕庸庶之类，妄为封执，理不必尔而固必之，既件物情，则多乖矣。
　　顺於兵，故行有求。
　　〔注〕物各顺性则足，足则无求。
　　〔疏〕心有贪求，故任於执固之情也。
　　兵，恃之则亡。
　　〔注〕不得已而用之，以恬淡为上者，未之亡也。
　　〔疏〕不能大顺韦命，而好乖逆物情者，则几亡吾宝矣。
　　小夫之知，不离苞苴竿牍，
　　〔注〕苞苴以遗，竿牍以问，遗问之具，小知所殉。
　　〔疏〕小夫，犹匹夫也。苞苴，香草也。竿牍，竹简也。夫搴芳草以相赠，折简牍以相问者，斯盖俗中细务，固非丈夫之所忍为。
　　敝精神乎蹇浅，
　　〔注〕昏於小务，所得者浅。
　　〔疏〕好为遗问，徇於小务，可谓劳精神於跛蹇浅薄之事，不能游虚涉远矣。而欲兼济导#12物，
　　太一形虚。若是者，迷惑于宇宙，形累不知太初。
　　〔注〕小夫之知，而欲兼济导物，经虚涉远，志大神敝，形为之累，则迷惑而失致也。
　　〔疏〕以奏浅之知，而欲兼济群物，导达群生，望得虚空其形，合太一之玄道者，终不可也。此人迷於古今，形累於六合，何能照知太初之妙理邪。
　　彼至人者，归精神乎无始而甘瞑#13乎无何有之乡。
　　〔疏〕无始，妙本也。无何有之乡，道境也。至德之人，动而常寂，虽复兼济道物，而神凝无始，故能和光混俗而恒寝道乡也。
　　水流乎无形，发泄乎大清。
　　〔注〕泊然无为而任其天行也。
　　〔疏〕无玖顺物，如水流行，随时适变，不守形迹。迹不离本，故虽应动，恒发泄於太清之极也。
　　悲哉乎，汝为知在毫毛，
　　〔注〕为知所得者细。
　　而不知大宁。
　　〔注〕任性大宁而至。
　　〔疏〕苞苴竿牍，何异毫毛。如斯运智，深可悲叹。精神浅薄，讵知乎至寂之道邪。
　　宋人有曹商者，为宋王使秦。其往也，得车数乘；王悦之，益车百乘。
　　〔疏〕姓曹，名商，宋人也。为宋偃王使秦，应对得所，秦王爱之，遂赐车百乘。乘，驷马也。
　　反於宋，见庄子曰：夫处穷闾阪巷，困窘织屦，槁项黄馘者，商之所短也；一悟万乘之主而从车百乘者，商之所长也。
　　〔疏〕窘，急也。言贫穷困急，织屦以自供，颈项枯槁而憔悴，头面黄瘦而馘厉，当尔之际，是商之所短也。一使强秦，遂使秦王惊悟，遗车百乘者，是商之智数长也。以此自多，矜夸庄子也。
　　庄子曰：秦王有病召医，破痈溃痤者得车一乘，舐痔者得车五乘，所治愈下，得车愈多。子岂治其痔邪，何得车之多也？子行矣。
　　〔注〕夫事下然后功高，功高然后禄重，故高远恬淡者遗荣也。
　　〔疏〕痈，痒热毒肿也。痔，下漏病也。庄生风神俊悟，志尚清远，既而纵此奇辩以挫曹商。故郭注云，夫事下然后功高，功高然后禄重，高远恬淡者遗荣也。
　　鲁哀公问乎颜阖曰：吾以仲尼为贞干，国其有廖乎？
　　〔疏〕言仲尼有忠贞干济之德，欲命为卿相，鲁邦乱病庶瘳差矣。
　　曰：殆哉圾#14乎仲尼。
　　〔注〕圾，危也。夫至人以民静为安。今一为贞干，则遗高迹於万世，令饰竞於七义而画其毛彩，百姓既危，至人亦无以为安也。
　　〔疏〕殆，近也。圾，危也。以贞干迹率物，物既失性，仲尼何以安也。
　　方且饰羽而画，
　　〔注〕凡言方且，皆谓后世，从事#15饰画，非任真也。
　　〔疏〕方将贞干辅相鲁廷，万代奔逐，修饰羽仪，丧其真性也。
　　从事华辞，以支为旨，
　　〔注〕将令后世之从事者无实，而意趣横出也。
　　〔疏〕圣迹既彰，令从政任事，情伪辞华，析派分流为意旨也。
　　忍性以视民而不知不信，
　　〔注〕后世人君，将慕仲尼之遐轨，而遂忍性自矫伪以临民，上下相习，遂不自知也。
　　〔疏〕后代人君，慕仲尼遐轨，安忍情性，用之临人，上下相习，矫伪黔黎，而不知己无信实也。以华伪之迹教示苍生，禀承心灵，宰割真性，用此居人之上，何足称哉。
</div>
    <div class="pagination">
<a href="南华真经注疏_page120.html">上一页</a><span>...</span><a href="南华真经注疏_page116.html">116</a><a href="南华真经注疏_page117.html">117</a><a href="南华真经注疏_page118.html">118</a><a href="南华真经注疏_page119.html">119</a><a href="南华真经注疏_page120.html">120</a><span class="current-page">121</span><a href="南华真经注疏_page122.html">122</a><a href="南华真经注疏_page123.html">123</a><a href="南华真经注疏_page124.html">124</a><a href="南华真经注疏_page125.html">125</a><a href="南华真经注疏_page126.html">126</a><span>...</span><a href="南华真经注疏_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
