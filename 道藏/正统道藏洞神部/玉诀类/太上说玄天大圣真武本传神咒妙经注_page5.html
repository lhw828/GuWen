<!DOCTYPE html>
<html>
<head>
    <meta charset="UTF-8">
    <title>太上说玄天大圣真武本传神咒妙经注 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太上说玄天大圣真武本传神咒妙经注 - 第 5 页/共 5 页</h1>
    <div class="content">　　干扰生民。
　　左道妖术，移猖发祟，干扰生民，邀求非利。
　　全家染患，
　　阴谋切害，交报赴刑，身染恶稔，全家患仍。
　　累岁刑名，
　　累年积月，不遵仁义，忠孝全亏，阴谴阳治。
　　财物耗散，
　　无名财物，润屋岂久，一旦耗散，子孙莫守。
　　骨肉伶仃，
　　天伦骨肉，谁欲轻分，伶仃有似，禽鸟暂群。
　　性命枉逝，
　　轻逝性命，因自孽多，一死之后，堕落鬼魔。
　　灾祸相萦，
　　三灾六害，岂枉相萦，降罚临尔，罪恶贯盈。
　　秽杂之气，
　　互伤物命，肥。充肠，岂知维秽，翳昧三光。
　　上达天庭。
　　劫运终际，众恶相刑，七声咒诅，吁达天庭。
　　天尊有命，
　　元始慈造，广方便门，乃命玄帝，普救群伦。
　　令吾安平，
　　玄帝准敕，普福含生，三元男女，咸会安平。
　　有妖皆剪，
　　若有精妖，非时发沴，违其号令，捕至当剪。
　　无鬼不烹，
　　无名鬼物，辄敢峥嵘，兴殃邀祭，猎至须烹。
　　瘟疫之吏，
　　八部五瘟，司禁凶人，无许纵毒，横害良民。
　　束手服膺，
　　敢不遵者，辄逞凶狞，捉缚束手，枷拷鞭膺。
　　鬼精减夷，
　　厅貌神鬼，辄肆猛烈，停藏妖精，一例剿灭。
　　邪魔摧倾。
　　魔守鬼职，党邪不应，太玄兼知，犯者摧倾。
　　吾有十亿烈士，
　　太玄元帅统摄英雄，雨师风伯，电母雷公，甲庚两将，八煞天罡，六甲大神，社令城隍。
　　五千万兵，
　　太玄秉职，都督诸营，总管兵马，五千万兵。
　　天上天下，
　　腾天倒地，保护黎民，典司内外，降魔制神。
　　从吾降升，
　　挥纛鼓从，升降不停，保天佑地，覃恩及人。
　　拒吾者灭，
　　有王衮，拒玄帝圣训，而立见灭也。衮登仕路，酪食鳖鳝，每任所次，责史从须，索此物充鳝。衮妻子奉祀真武香火，常劝绝物，衮不听。一日除驾部镇邢州，独赴任所，忽患苦心疼，昼夜呻吟，触目无奈耳。闻声呼索命，众鳌缮并来啮身。俄一披发神人至，仗剑叱退，衮苏无恙，知是真武救护，任满还乡，写道经一藏，舍入延福宫，答谢天曹。遽蒙朝廷诏充国子司业，衮乘舟赴京，於汴岸遇一道士相曰：公赴阙必拜修撰也，恐加史阁，檄充庚辛方干，宜辞免可，不然则寿禄俱绝，饿死雪中，骸骨不收矣。衮怒，叱，其相士忽失之。衮至阙，果赐御史天章阁待制，奉命入西域，因出言讽蕃君李万全，反遭耻辱国，辞归却畏本国刑典，至界首诱从人奔羊山，值天雨雪连绵，压于岩穴之下，久乏火食。间见真武垂空责曰：衮尔於汴岸拒吾言，今奈何欤。衮方思之，追悔何及，渐幽囚饿死而灭。
　　奉吾者生，
　　如孙诚之信奉玄帝，临死地而复生。诚之刑部员外借补翰林侍读，充奉使西域，道过凤翔路，遇一布衣士谒之，曰：公莫奉使西蕃乎，斯职非公命禄之权，去必遭惊，众又受罪，公欲度厄，急须奉念吾师真武名号，当获天年寿限矣。吾昨亦承国恩，今除仙职见掌三罗山玉峰琼壶洞龙潭公事，锺进明也。特来报公耳。言讫忽不见。诚之思惟，直至西鄙，入赴蕃君李希静宴，偶示一题，曰日月出东还没西七字句，诚之竟无可对，蕃君怒，令囚执缚之。既脱惊惶，遭辱玷国，及还朝廷，刑加当诛。诚之正迫惧间，念真武圣号数遍，俄顷中书省门下白札子，赶至看详，孙诚之理合诛戮，．照得曾路遇神人锺进明，预言吉凶事，显是国家妄规重职，圣旨体此，特赐免罪。别降旨下凤翔府，起建锺进明柯堂，塑身白衣仪相，敕封善导安寂仙君之号，永显助国之美。诚之信奉，而得释死重生。
　　恶吾者辱，
　　世多有无知等辈，以恶触玄帝者，身口过犯招辱矣。如梓州奸民冯虫大、高邵郎、游行儿，其三人结党狎海乡曲，一日鬻卦鲁迁家，遭此三人，於香火真武前求签，辞意不吉，便出诟语，恶骂而去。自后，夔涪二州连强盗，劫掠富家财物，杀死命官杨助教，捕吏无由败获。时尚书刑部侍郎张世明为安抚，出给赏榜，召诸色人告首，於限节日，忽遽听前有鲁迁告诉，作过人是梓州冯虫大、高邵郎、游行儿等，同捕吏至梓州龙兴寺侧，俱擒之，押上夔府，迁忽不见，其盗狱具牒移关梓州，唤上鲁迁关赏，迁不就供状缴，连云：本家祖传三世货签度日，惟供养真武，虽是冯虫大等，曾到本家求签，辞不吉，恶马上圣而去，迁实不曾离家告诉公事。是的夔帅一见状，体量事情，保奏于朝，三司看详，若非真武阴相，又岂能败获累官害民之獗党，赏合给七分付鲁迁，作赎香资，冯虫大等所犯，付市曹碎尸。恶辱得岂不敬信乎，报应甚速。
　　敬吾者荣，
　　如狄青之恭敬，感玄帝降威附体，助得身荣也。青汾州西河人少隶乡书手，勤恪真武香火。宝元初年，夜遇一神授黄金、白衣。乃闻陕西用兵志欲往，祷真武签吉方行，至延安府，投中散直参经略范仲淹，一见知是异村，差充指使职事，迎拒敌赵元昊二百万寇兵，累战累胜，戎将咸呼青曰北方天神将耶。声达招讨韩琦之听，遂论列保奏狄青，续承朝廷诏宣，一行指使廖导等二十八名使臣赴阙，日许披介胃木刀，同诣嘉德广镇殿舞，见跨马阵列，仁宗御览，其数内一人光伟上下，马前有龟蛇戏跃于地，时参政宋庠方奏，俄失光像，圣旨问狄青适列於何位，青奏对称旨，敕耀马步军都指挥使。仍讨西鄙，其赵元昊闻风纳款请和之，蛮寇侬智高发乱，两广亦复克平。诏除枢密判宣徽院天下兵马盐铁公事，享寿五十尸解，追谥武襄公。因生前敬奉真圣，身殁名显。
　　礼吾者寿，
　　如吴元嗣信礼玄帝，感一门皆寿也。元嗣家第，世居扬州江都白沙村，务农叶为生业，每岁冬序，祭飨三界，答谢神只恩佑。偶遇泰州道士唐庆余，踵门缘化斋粮，见吴宅用师巫，铺设天曹位号，与凡神混列一，例以血食牺牲供献。庆余乃谓元嗣曰：公不闻中天有真武，逐月下降，纠察人间善恶功过事，若凭师巫荤祀，反触上界，恐求福获祸耶。元嗣一闻，回心谛信，再命道教重建章醮，及设斋日，有云游道众二十余人，暂到赴会，道士陈伯阳稽首迎问来历，内一人答曰：吾知此地造析天会，方从无间来赴之。及筵散而去，遗一皂袍於座位上，光芒闪烁，异香芬然，元嗣跪礼捧藏。自后圣节根括老人，唯吴元嗣一门百岁以上者八人，内吴瑰百一十四岁，步履轻健，俱临御宴，视听皆不衰，太守陈叔平询及履践，因依具奏朝廷，特赐吴瑰一官，建旌表门闾，显其孝义礼而寿也。
　　非吾者薨。
　　世禄权臣不信，非毁玄帝降言诚训，如评论为虚诞之说者，报昭恶疾而薨也。如陈之翰佐伪闽王延政臣，闻南唐烈祖李升欲侵福建之地，提兵已直临边，忽然退师回班，闽主闻奏涉疑，特遣邵镗持书过国，通问其故。南唐回书答曰：孤昨躬提兵到边境日，见云际神人队仗迎揖，与孤自称曰：吾乃闽山仙源都土地，昨承恩主真武遣令，迎谏大王，止可罢兵获吉，免使生灵陷诸涂炭，且闽主世业未终，至庚午化归俪极，况福建境土，不当大王所有。言讫其神辞退，孤乃休兵故也。醮答真武，拜章之夕，明获俪极之解，乃周后火运，宋主南面殿额也。闽主览及书毕，乃会百官共议讲和，唯邵武军节度使陈之翰诤谏不从，擅遏王意曰：国家大业，岂凭阴空诞语诳惑，遂上策水不与南唐讲好，请举兵讨之。翰退朝至家，无何下马若狂，自叫错败毁灵空之德，俄顷失声，七窍迸血而恶薨也。
　　吾有此令，
　　玄帝立誓，理治将来，太玄科格，无物不该。
　　人鬼咸听。
　　人遵正道，灭除罪愆，鬼无害人，脱谪升迁。
　　急急如太玄律令。
　　疾速回念，依如告行，太玄主一，至神至精，作用蒙泰，练育华英，律令统纪，度拔众生。
　　摄。
　　兼权三界，须臾迩遐，持恶录善，止摄奸邪。所注显验，始以近世人事引而证诸，并纂出启圣奏章，人皆颇知矣。有遵不遵玄帝经咒训铭诫劝格范者，报应形于方册分明矣。况玄帝誓，人鬼咸听之句，以示生死两途，恶福之因，事属太玄天曹。玄天大圣统领神仗，同日月星斗之照，雷电风雨之化。甲庚日直将，诰制人身中尸魄。八节炁候神，斜序人方寸善恶。总谘诀北极帝命，报应出右胜府司。作善者降之百祥，庆流后代子孙。为不善者降之百殃，遗烈衰绝嗣续。虽未见伐愚者，妄以为幸免一旦，祸期将至，其恶趣无不历尚，玄帝慈愍，犹赐解释。《启圣记》曰：凡有宅舍，每被古墓乔林孤魂滞魄应干等物，岁久成精，依草附木滴血，放火抛石击门，与夫山河社庙之神，或结集精蓝，私立香火，及师巫座席去处，互兴妖孽，横求人家祭祀，欺恼衰败应，黎民有此邪祟干犯者，莫非崇敬真武香火，即获正真，永镇群魔，而纳嘉祥门庭清净矣。
　　尔时妙行真人，
　　尔时者，谓说如是一段本传因缘毕也。妙行真人，因修地本多行提拔开示，未悟引进学人。虚皇天尊曰：子未生时，混混沌沌，本无一物，视听不得与真常会，无有明相孰为妙行。又曰：精心苦行，绝世所欲，不兴妄想无有着，以气炼神，以神炼形，形神俱妙，体入自然，敛万法归於一身，散一身而化万景，不滞有无，永绝生灭，是名真人。无量飞天神主，无量说者，乃飞天骑吏，一时随侍赴会，莫得较其数目也。飞天神王者，五老帝君受任主职也，飞天下观昼夜无闲。《生神章》曰：总括天仙，雍和万化，抚料苍生。
　　真仙大众，
　　《灵宝定观经》曰：延数千岁，名曰仙人。正阳真人曰：仙迁五种，鬼仙，人仙，地仙，神仙，天仙。《楞严经》曰：修仙有十，一日地行仙，二曰飞行仙，三曰游行仙，四曰空行仙，五曰天行仙，六曰通行仙，七曰照行仙，八曰道行仙，九曰精行仙，十曰绝行仙。大抵於道有功，为人有行，功行满足，超居洞天，便得效职，列为仙官。若又於天地有大功，於古今有大行，从此渐进仙阶，升擢历任三十六洞天，及於八十一阳天，超入虚无自然之境，名曰真仙。
　　闻是说已，踊跃作礼，赞欢功德。秘录琅函，
　　紫微大帝谈演洎终，则星真仙曹咸皆跪辞，起而同声颂玄帝功德之美想，惟巨录琅函，封进太清太极官中，遵依玄科，四万劫一传於下土至人，奉行久矣。大帝复证此经则曰：太上必授於谪仙传於人世耶，果赐汉张征士流行也。
　　后有谪仙，传於人世。
　　励生谴杀，太上之意也。后有者，自中古以来是也。夫谪仙者，谓获上帝所谴真士也，遭罚留形，堕于凡世，再蒙上帝特赦，然后轻举矣。姑陈一二。张天师因杀鬼过酷，谪留十年。西晋许真君不祭祖先，犯责杀逆罪，谴留一纪。《汉天师家传》云：质帝本初元年丙戌岁，真人欲徧经治山，徙闱州云台山筑室，才居四十九日，忽闻空际天乐嘹喨，端简瞻礼，见是太上老君导从，徘徊久之不下，俄一史传命曰：道陵据子之功业，合充九真上仙之位，缘为汝入蜀收鬼幽狱，不合擅兴风雨、骚驰星斗、役使神祇、震荡山川，杀气翳空，非好· 生之德，上帝敕谴，汝且留凡尘，故太上今不肯近汝。真人悚听。又承一使者呼道陵曰：敕命下元主者，雪汝罪戾矣。特赐汝三八谢罪灭黑簿，超度玄祖灵文。真人拜受，圣驾方兴，真人再回居鹤鸣山。《南斗经》曰：太上第三度降临，荐授经籍千轴，皆修行之要道，将传付有道者，令生身受度，使永劫长存。於桓帝永寿二年，真人将诸品经箓印信，并付长子衡，嘱曰：仰后世世一子，绍吾之位，非吾家宗亲子孙勿传。衡承袭毕三年，内至九月，真人复往云台山，九日停午上升矣。衡於灵帝光和二年己未岁，隐居彭州阳平山，传法授之长子鲁，鲁徙汉中南郑城，居至献帝乙未岁，魏公曹操兵克城，弟张卫遭戮，鲁降辞不受裂地之封，於建安末年以祖法付长子滋，无嗣。弟盛担子昭成南游江东昊孙权之境，至上饶郡登．龙山之巅，见祖真人遗风，丹穴井灶尚存，遂结庐於麓居焉。岁丁巳，闻魏明帝容已破蜀，祖真人家藏遭焚，昭成奋形还蜀，承接伯父滋法位而归於孙皓。甘露元年甲子岁建正一玄坛于居址之处，将祖传诸品秘法符箓传度四方，开度学者，於品录阶内有玄天真武无上将军秘录，从人参请也。
　　志道之士，稽首奉行。
　　志道之士，谓果能奉行，互相劝勉见闻者是也。按此经之风教，乃先伦化君臣、父子、夫妇、兄弟、朋友之五等，效心尽信而无亏理者，得自然心净神爽，洞晓蒙泰二卦之宗趣，功德昭着者多矣。此实常明之教法，岂得有沦灭哉。虽然遭焚於魏，及荡散於西晋，则铃有隐真之士。。相传，翻为数本则各自有授受，总说真武之因，其义则大同小异也。今并行於世间，目曰玉苟传。西晋惠帝元康年间，道士黄辅真君传出《北斗真武经》。东晋成帝咸和年间，道士季文华受紫虚元君所传《紫光经》，出清虚洞王真君传《太平经》。天师寇谦之，回授北魏太武帝。《紫微神咒灵宝大有自然神兵护国消魔品真武经》，见唐玄宗时，有苏真人传中出也。经云：老君於上皇二年三月八日，在紫微上宫说虚危二宿，托精应变圣父玄母，始姓三炁结成大块，至建申之月坼卯分形，长五百丈。《真武因地经》，抱朴子、太极真人口传，旨意类本传。经讹处，说虚危二宿托精於广灵宫，化为大块，建申之月上七日卯坼之事，颇涉疑，且日不知谁为父母者也。《庄子》曰：寓言十七，卮言日出之谓欤。且夫天文位乎上，人文位乎中，不可得而增损者，自然之文，可以化人也。《玄天大圣真武本传神咒妙经》，乃汉天师张道陵亲遇太上老君，下授经籍之本。《玉虚师相真武实录》，大罗天上清七宝紫微官天机都承旨，神应惠元董真君编，降授道士张明道。真君曰：玄帝玉册，乃上天秘书，非中下二界所闻，今於玄都请录下命实录序。金阙昊山检校洞上仙元皇纯一张真人序曰：太古先天之书，不降中下二界，秘於紫微上官玄都之府，万劫一传，岂率易可知哉。是以玄帝事迹，在先天之前，莫得知其涯际，而中界真宰欲谈者，皆杜口难穷，深以拳拳，况下土士民，焉可道听而途说。今非上卿凝神药简，洞达秘书出於自然，自得之学焉。使普天率土，昭知玄奥，如是则果知仲尼、释迦，上卿不待宗师，自得至妙，乃可究其广博。既闻实录颁降名山，刊诸简册，不敢默观自祚，谨需香成序，以纪其先。谨序。伀夙生多幸，值昌流布，续集以上天秘书。如是则不无分别，姑列则不灭照心也。请诵持者，随其所受功德，俱不可思议，并感虚危内篆，助其圆成水火精神，降临昭着，不惟玉简，题名太清，有分更生，而必能福之矣。
　　太上说玄天大圣真武本传神咒妙经注卷之六竟
　　
</div>
    <div class="pagination">
<a href="太上说玄天大圣真武本传神咒妙经注_page4.html">上一页</a><a href="太上说玄天大圣真武本传神咒妙经注.html">1</a><a href="太上说玄天大圣真武本传神咒妙经注_page2.html">2</a><a href="太上说玄天大圣真武本传神咒妙经注_page3.html">3</a><a href="太上说玄天大圣真武本传神咒妙经注_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
