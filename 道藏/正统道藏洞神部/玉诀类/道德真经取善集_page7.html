<!DOCTYPE html>
<html>
<head>
    <meta charset="UTF-8">
    <title>道德真经取善集 - 第 7 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经取善集 - 第 7 页/共 22 页</h1>
    <div class="content">　　大曰逝，
　　御注：运而不留，故曰逝。
　　顾欢曰：逝，往也。诸物虽大，大有极住。此道之大，往行无际，本无住法尽之处。
　　舒王曰：大者，虽六合之外，而不能逃其赢。毫末之小，不能遗其细。故大曰逝。
　　逝曰远，
　　御注：应而不穷，故曰远。
　　孙登曰：万物逝行，皆有停性之处。此道逝行，寻之弥远，莫究其源。
　　远曰反。
　　舒王曰：远之极则反於朴矣。故远曰反。反者，反於本也。和之弥满六虚，故曰远。近则不离己身，故曰反。远者，出於无极之外不穷也。近在於已，人不见之。
　　故道大，天大，地大，王亦大。
　　御注：道覆载天地者也。天无不覆，地无不载，王者位天地之中，而与天地参，故亦大。
　　道覆万物者也。包裹天地，至大无外，故曰道大。天地者，形之大。天至广不可度，地至大不可量。故曰天大、地大。普天之下，莫非王土。率土之滨，莫非王臣。德配天地，道通三才，莫大於帝王，故曰王亦大。
　　域中有四大，而王居其一焉。
　　御注：自道而降，则有方体，故云域中静而圣动。而王能贡三才而通之，人道於是为至，故与道同体，天地同功，而同谓之大。王者，人道之极也。
　　夫道未始有封，而此言域中者，谓虽域不域，包裹无外也。
　　人法地，地法天，天法道，道法自然。
　　舒王曰：人法地，王亦大是也。地法天，地大是也。天法道，天大是也。道法自然，道大是也。盖自然者，犹免乎有因有缘矣。非因非缘，亦非自然。然道之自然，自学者观之，则所谓妙矣。由老子观之，则未脱乎因缘矣。然老子非不尽妙之妙要其言，且以尽法为法，故曰道法自然。
　　人谓王也。人法地之安静，故无为而天下功。地法天之无为，故不长而万物育。天法道之自然，故不产而万物化。道则自本自根，未有天地，自古以固存，无所法也。无法者，自然而已。故曰道法自然。此章言混成之道，先天地生，其体则卓然独立，其用则周流六虚，不可称道，强以大名。虽二仪之高厚，王者之至尊，咸法於道。夫道者，自本自根，无所因而自然也。
　　重为轻根章第二十六
　　重为轻根，静为躁君。
　　河上公曰：人君不重则不尊，治身不重则失神，草木花叶轻，故零落。根重，故长存。人君不静则失威，治身不静则身危。龙静则能变化，虎躁故乃夭亏。
　　吕吉甫曰：轻者先感，重者后应。应者感之所自生，则重为轻之根矣。静者役物，躁者役於物。躁常为静之所役，则静为躁之君矣。
　　刘仲平曰：轻生於重，故重为轻根。躁起於静，故静为躁君。
　　是以君子终日行，不离辎重。虽有荣观，燕处超然。
　　御注：荣观在物，燕处在身，身安然后物可乐。
　　行以轻为速，然不可以无辎重。观以躁为荣，然不可以无燕处。有辎重之物，而不困於中道，然后可以有行。有燕处之宇，而超然自得，然后可以有观。夫何故，重为轻根，静为躁君故也。
　　奈何万乘之主，而以身轻天下。
　　吕吉甫曰：终日之行，与其荣观，犹且如此，况乎万乘之主，任重道远，以观天下，其可不静且重乎。盖迫而后动，感而后应，不得已而后起，则重矣。无为焉，则静矣。苟其动常在於得已之际，而不能无为，则是以身轻天下而不重，不重则躁，而不静矣。
　　陆佃曰：天下者，人君之辎重，而亦人君之燕处。不可以离者。故曰：奈何万乘之主，而以身轻天下。
　　轻则失臣，躁则失君。
　　御注：不重则不威，故失臣。不唱而和，则犯分，故失君。
　　陆佃曰：重者君之德，静者臣之道。
　　松灵仙曰：心若动乱，即损於妙神。神即君也。
　　此章戒人君以重静为本。天下者，人君之重静也。岂可以一身轻之。修真之士亦以重静为本，重其身而不以物累形，静其心而不以物乱神。形全神定，是道之全矣。
　　善行章第二十七
　　善行，无辙迹；
　　舒王曰：善行不疾，而速不行，而至是也。故无辙迹。
　　卢裕曰：顺道而行，迹不殊物，故无辙迹。
　　锺会曰：善行道者，功名不显。
　　苏子由曰：乘理而行无迹。
　　车行则有辙，徒行则有迹，则行固不能无辙迹也。善行道者，求之於身不出户庭，行出於不行，故无辙迹，所谓不行而至也。
　　善言，无瑕谪；
　　杜光庭曰：善言者，得意忘言也。故无瑕疵之病，谪责之过。
　　吕吉甫曰：知者不言，言者不知。则言固不能无瑕谪者也。知言之所以言，则言出於不言，故曰：善言，无瑕谪。
　　善计，不用筹算；
　　御注：通於一而万事毕，况非数者乎。故不用筹算而万殊之变，若数一二。
　　善闭，无关楗而不可开；
　　舒王曰：善闭者，万物不得其门而入，故无关楗而不可开。
　　温公曰：固国不以山溪之险。
　　九窍者，精神之门也。善闭者，精神内守而不以外耗。内虽无关楗，其可开乎。
　　善结，无绳约而不可解
　　顾欢曰：结之以道，虽无绳而自固。结之以物，虽有约而不坚。故以威约人，虽三军而可离。以道结志，虽匹夫而难夺。
　　温公曰：域民不以封疆之界。
　　杜光庭曰：善修行之人，万虑都忘，一念不二，静契於道，与真合同。万绿不能侵，诸见不能诱，此之谓善结，其可解乎。
　　是以圣人常善救人，故无弃人。
　　蔡子晃曰：利物为善。弘济曰：救救群生於十方，即之本土。运善常以冥被，惠泽均平，含生蒙益，反流会道。
　　庶顽谗说，帝舜教之而弗弃。空空鄙夫，宣圣叩两端而竭。
　　常善救物，故无弃物。
　　御注：善者道之继冥乎。道则无善之可名。善名立则道出而善世，圣人体道以济天下，故有此五善。而至於人物无弃。然圣人所以爱人利物，而物遂其生，人乐其性者，非意之也。反一无进，因其常然而已世丧道矣。天下举失其恬惔寂常之性，而日沦乎忧患之域，非圣人其孰能救之。
　　《新说》曰：万物有成理，固有拂其理而逆之者。万物有常性，固有戾其性而梏之者。万物有正命，固有违其命而绝之者。圣人恻然，於是惟其所宝之慈以济之。因其悖於理也，发其塞而通之。因其戾於性也，除其害而若之。因其违於命也，继其绝而复之。
　　是谓袭明。
　　御注：袭者，非表而出之。袭明则光矣而不耀。
　　吕吉甫曰：彼其五者，性命之理所同然者也。惟圣人以知常之明，而救之於所同然之际，虽行之、言之、计之、闭之、约之，而莫知其所以然，则明袭而不可得见。故曰是谓袭明o 
　　故善人，不善人之师。不善人，善人之资。
　　御注：资以言其利，有不善人也。然后知善之为利。
　　舒王曰：善人教不善人者也。故善人，不善人之师。无不善则不知善之为善。故不善人，善人之资。
　　不贵其师，不爱其资。
　　苏子由曰：圣人无心於教，故不爱其资。天下无心於学，故不贵其师。圣人非独吾忘天下，亦使天下忘我故也。
　　列子师老商氏，友伯高，而得风仙。九年之后，亦不知夫子之为我师，若人之为我友，内外进矣。此不贵其师也，孔子见太公任，然后辞其交游，去其弟子，此不爱其资也。
　　虽知大迷，是谓要妙。
　　御注：道之要妙，不睹众善，无所用智，七圣皆迷，无所问涂，义协于此。
　　李畋曰：此章言圣人密用惟微，形朕莫睹，虽云常善，妙在兼忘，故能言教。所不诠巧历，无由算由，是好师资为渐修之路，绝贵爱入顿悟之门，契彼袭明，救其万物。
　　道德真经取善集卷之四竟 
　　道德真经取善集卷之五
　　宋饶阳居士李霖集
　　知其雄章第二十八
　　知其雄，守其雌，
　　杜光庭曰：上清有雌一之道，又有三奔五雌之法，皆柔弱其志，和静其神，以致长生也。
　　为天下溪。
　　王元泽曰：溪以下资纳流通，守雌则能以虚静受一切法，而不滞於物，故曰为天下溪。
　　雄动雌静，至人知其动而不逐於动，常守静而不离於真，则以静为下。道来归己如水流入深溪，故为天下溪。
　　为天下溪，常德不离，
　　吕吉甫曰：溪之为物，受於谷而输於江海，受之而不拒，输之而不积，物之能通而无逢者也。能通则常德不离矣。
　　王元泽曰；常德分定而不迁，道之在我者也。不离者一於性，分内而不外。
　　复归於婴儿。
　　王元泽曰：婴兄含和守一，欲虑不萌，性之本真，浑而未散，德厚之至，乃同於初。若然者可名於大矣。孟子曰：大人不失其赤子之心。
　　雌主柔静。婴儿骨弱筋柔，其气不暴，欲虑未萌，其德不迁，所谓含德之厚，比於赤子也。
　　知其白，守其黑，
　　王元泽曰：黑者，北方之色，静不足以言之。圣人建一切法，非守黑则无以为本相，彼春夏发於玄冬，此其验也。
　　为天下式。
　　吕吉甫曰：白於色为受采，於物为明，於行为金，於数为四。黑於色为不受染，於物为晦，於行为水，於数为一。知白守黑，不受万物之染。若晦若水，终之於抱一，抱一则能曲能枉，能洼能弊，故可以为天下式。白者明白也，於物不染。黑者默默也，於数为一。至人知其明白而默默守一，天下是则是效，故为天下法式。
　　为天下式，常德不忒，
　　吕吉甫曰：为天下式，无往而非一，则常德不忒矣。不离者，不离其故处而已，而未必能不忒，不忒则不差矣。
　　复归於无极。
　　吕吉甫曰：婴儿之为物，专气致柔，不失其一体之和而已。复归於无极，则婴儿不足以言之也。
　　罗什曰：忒谓爽失也。若能去智守愚，动与机合，德行相应，为物楷式，显则成行，隐复归道，道本不穷，故成无极。一是智慧无极，二是慧命无极。
　　知其荣，守其辱，
　　杜光庭曰：荣，尊荣也。辱，卑辱也。人君富有八极，君临九围，是尊荣也。自称孤、寡、不谷，是卑辱也。
　　为天下谷。
　　舒王曰：知其荣，守其辱，则守之以谦虚而善应，故为天下谷。
</div>
    <div class="pagination">
<a href="道德真经取善集_page6.html">上一页</a><span>...</span><a href="道德真经取善集_page2.html">2</a><a href="道德真经取善集_page3.html">3</a><a href="道德真经取善集_page4.html">4</a><a href="道德真经取善集_page5.html">5</a><a href="道德真经取善集_page6.html">6</a><span class="current-page">7</span><a href="道德真经取善集_page8.html">8</a><a href="道德真经取善集_page9.html">9</a><a href="道德真经取善集_page10.html">10</a><a href="道德真经取善集_page11.html">11</a><a href="道德真经取善集_page12.html">12</a><span>...</span><a href="道德真经取善集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
