<!DOCTYPE html>
<html>
<head>
    <meta charset="UTF-8">
    <title>道德真经集注 - 第 11 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经集注 - 第 11 页/共 21 页</h1>
    <div class="content">　　河曰：言礼华盛实衰，饰伪烦多，动则离道，不可应也。
　　则攘臂而仍之。
　　明皇曰：六纪不和，则为礼以救之，故云为之。礼尚往来，不来非礼，行礼於彼，而彼不应，则攘臂而怒，以相仍引。○河曰：言烦多不可应，上下忿争，故攘臂相仍引也。○雱曰：礼所以定上下，别亲疏，审隆杀也，种种分别，得失始彰，纯诚已亏，乃制其外，外貌既严，责望深矣。虽名止邪之具，兹实争乱之端。窃尝原礼於物为火，於时当夏，夏者万物去本盛末之时，观四时之有夏，则礼者圣人所不免也。方期去末归本，则以礼为非，亦所不免也。圣人之
　　教，时而已矣，何常之有，而归本之言，於学者为要矣。
　　故失道而后德，
　　河曰：言道衰而德化生也。
　　失德而后仁，
　　河曰：言德衰而仁爱见也。
　　失仁而后义，
　　河曰：言仁衰而分义明也。
　　失义而后礼。
　　明皇曰：失道者，失上德也，上德合道，故云失道。夫道德仁义者，时俗夷险之名也，故道衰而德见，德失而仁存，仁亡而义立，义丧而礼救，斯皆适时之用尔。故论礼於淳朴之代，非狂则悖，忘礼於浇酿之日，非愚则诬。若能解而更张者，当退礼而行义，退义而行仁，退仁而行德，忘德而合道，人反淳朴，则上德之无为也。
　　夫礼者，忠信之薄，
　　河曰：言礼废本治末，忠信日以衰薄。
　　而乱之首也。
　　明皇曰：制礼者，为忠信衰薄而以礼为救乱之首尔。用礼者，在安上理人，岂玉帛云乎哉！○河曰：礼者贱质而贵文，故正直日以少，邪乱日以生。○雱曰：太古之道降为帝德，帝德又降，乃有王者，王者始任礼以治。自王者之后，天下之俗可见矣。然则乱首之言，岂其妄欤。
　　前识者,道之华，
　　河曰：不知而言知，为前识，此人失道之实，得道之华。
　　而愚之始也。
　　明皇曰：识者，人性识也，谓在人性识之前，而制此检外之礼，虽欲愚时，实丧淳朴，故云道之华。礼以救乱，所贵同和，而失礼意者，则将矜其玉帛者，其民诡，如此之人性，其愚昧之始。○河曰：言前识之人，愚暗之倡始。○雱曰：智藏於赞人之德，本华乃草木之精发见於外者也。虽足以美一时之观，而华盛则本衰矣。智者亦德性之精也，固当深藏於本，而乃发露乎外，以为前识。夫事有常运。至则应耳，而奚以豫识其兆为哉。种种分别，以示聪明，世俗睹其有先几之明，而圣人以为真愚者之始。孔子曰：不逆诈，不亿不信，亦恶夫为华而已。
　　是以大丈夫处其厚，
　　河曰：大丈夫，谓得道之君也，处其。厚者，处其於敦朴
　　不处其薄。
　　河曰：不处身违道，为世烦乱也。
　　居其实，
　　河曰：处忠信也。
　　不居其华。
　　明皇曰：有为者，道之薄。礼义者，德之华。故圣人处无为之事，其厚也不处其薄矣。退礼义之行，其华也自居其实矣。○河曰：不尚言也。
　　故去彼取此。
　　明皇与河注同。○河曰：去彼华薄，取此厚实。○弼曰：德者得也，常得而无丧，利而无害，故以德为名焉。何以得德？由乎道也。何以尽德？以无为用。以无为用，则莫不载也。故物无焉，则无物不经，有焉则不足以免其生，是以天地虽广，以无为心，圣王虽大，以虚为主。故曰以复而视，则天地之心见，至日而思之，则先王之主睹也。故灭其私而无其身，则四海莫不瞻，远近莫不至，殊其己而有心，则一体不能自全，肌骨不能相容，是以上德之人唯道是用，不德其德，无执无用，故能有德而无不为，不求而得，不为而成，故虽有德而无德名也。下德求而得之，为而成之，则立善以治物，故德名有焉。求而得之，必有失焉，为而成之，必有败焉，善名生则有不善应焉，故下德为之而有以为也。无以为者，无所偏为也。凡不能无为而为之者，皆下德也，仁义礼节是也。将明德之上下，辄举下德以对上德，至于无以为，极下德之量，上仁是也。是及於无以为而犹为之焉，为之而无以为，故有为为之息矣。本在无为，母在无名，弃本拾母而适其子，功虽大焉，必有不济，名虽美焉，伪亦必生，不能不为而成，不兴而治，则乃为之，故有弘普博施仁爱之者，而爱之无所偏私，故上也为之而无以为也。爱不能兼，则有折抗正直而义理之者，忿枉佑直，助彼功此物事，而有以心为矣，故上义为之而有以为也。直不能售，则有许饰修，又礼敬之者，尚好修敬，校责往来，则不对之间忿怒生焉，故上礼为之而莫之应，则攘臂而仍之。夫大之极也，其唯道乎，自此已往，岂足尊哉。故虽德盛业大，富有万物，犹各有其德而未能自周也，故天不能为载，地不能为覆，人不能为瞻，万物虽贵，以无为用，不能拾无以为体也。不能拾无以为体也，失其为大矣，所谓失道而后德也。以无为用则德其母，故能己不劳焉而物不理，下此已往，则失用之母，不能无为而贵博施，不能博施而贵正直，不能正直而贵饰敬，所谓失德而后仁，失仁而后义，失义而后礼也。夫礼也所始，首於忠信不笃，通简不畅，责备於表，机微争制，夫仁义发於内，为之犹伪，况务外饰而可久乎，故失礼者忠信之薄，而乱之首也。前识者，前人而识也，即下德之伦也，竭其聪明以为前识，役其智力以营庶事，虽得其情，奸巧弥密，虽丰其誉，愈丧笃实，劳而事昏，务而治秽，虽竭圣智而民愈害，舍己任物则无为而泰，守夫素朴，则不顺典制，听彼所获，弃此所守，识道之华而愚之首，故苟得其为功之母，则万物作焉而不辞也，万事存焉而不劳也，用不以形，御不以名，故仁义可显，礼敬可彰也。夫载之以大道，镇之以无名，则物无所尚，志无所营，各任其贞，事用其诚，则仁德厚焉，行义正焉，礼敬清焉。弃其所载，舍其所生，用其成形，役其聪明，则仁失诚焉，义其竞焉，礼其争焉，故仁德之厚，非用仁之所能也，行义之正，非用义之所成也，礼敬之清，非用礼之所济也。载之以道，统之以母，故显之而无所尚，彰之而无所竞，用夫无名，故名以笃焉，用夫无形，故形以成焉，守母以存其子，崇本以举其末，则形名俱有而邪不生，大美配天而华不作，故母不可远，本不可失，仁义，母之所生非可以为母，形器，匠之所成非可以为匠也。拾其母而用其子，弃其本而适其末，名则有所分，形则有所止，虽极其大，必有不周，虽盛其美，必有患忧，功在为之，岂足处也。○雱曰：自拔於常流之中，而思比德於至圣，非真大丈夫，孰能如此。
　　昔之得一章第三十九
　　昔之得一者，
　　明皇曰：一者，道之和，谓冲气也。以其妙用在物为一，故谓之一尔。○河曰：昔，往也，一无为，道之子也。○弼曰：昔，始也，一，数之始而物之极也。各是一物之生，所以为主也，物各得此一以成，既成而舍一以居成，居成则失其母，故皆裂发歇竭蹶也。
　　天得一以清，地得一以宁，
　　河曰：言天得一，故能垂象清明，地得一，故能安静不摇动。
　　神得一以灵，
　　河曰：言神得一，故能变化无形。○雱曰：神谓鬼神之神。灵者，神之散也。
　　谷得一以盈，
　　河曰：言谷得一，故能盈满而不绝也。○雱曰：一之为一，无乎不遍，故谷虚而能应者，一存乎中也。
　　万物得一以生，
　　河曰：言万物皆须道以生成也。
　　侯王得一，以为天下贞。
　　河曰：言侯王得一，故能为天下平正。
　　其致之一也。
　　明皇曰：物得道用，因用立名，道存则名立，用失则实丧矣。故天清、地宁、神灵、谷盈，皆资妙用以致之，故云其致之。○河曰：致，诫也。谓下五事也。○弼曰：各以其一致此清宁灵贞盈生。○雱曰：一者不二，在彼在此，其所谓一，其体常一，无有别一，故惟一，可以致一，不可以他致一也。一之为义，天下之至精，唯精故能神，神则尽之矣，而神之为德，常在一也。
　　矢无以清将恐裂，
　　河曰：言天当有阴阳施张，昼夜更用，不可但欲清明无已时，将恐分裂不为天。○弼曰：用一以致清耳非用清以清也。守一则清，不失用清则恐裂也，故为功之母，不可舍也。是以皆无用其功，恐丧其本也。
　　地无以宁将恐发，
　　河曰：言地当有高下刚柔，气节五行，不可但欲安静无已时不为地。神无以灵将恐歇，河曰：言神当有王相囚死休废可但欲灵无已时也。
　　谷无以盈将恐竭，
　　河曰：言谷当有盈缩虚实，不可但欲盈满无已时，将恐桔竭不为谷。
　　万物无以生将恐灭，
　　河曰：言万物当随时生死，不可但欲生无已时，将恐灭亡不为物也。
　　侯王无以为贞而贵高将恐蹶。
　　明皇曰：得一者不可矜其用，故蹶云：天无以其清而矜之，将恐分裂；地无以其宁而矜之，将恐发泄；神矜则灵歇，谷矜则盈竭物矜则生灭，侯王矜其贵，则将颠蹶矣。圣教垂代，本为生灵，虽远举天地之清宁，而会归只在於侯王守雌用道耳，故下文云。○河曰：言侯王当屈己以下人，汲汲求贤，不可但欲贵
　　高於人，将恐颠蹶失其位也。○雱曰：一之为一，无乎不在，欲言其理，词不胜穷，且以人形言之，凡人初生，精为之本，因精集神，体象斯具，精之既丧，形毙神离，或形其理无二也。一本无为贞而三字。
　　故贵以贱为本，
　　河曰：言必欲尊贵当以薄贱为本，若禹稷躬稼，舜陶河滨，周公下白屋也。
　　高以下为基。
　　明皇曰：侯王贵高，兆民非下，为国者以人为本基，当劳谦以聚之。令乐其恺悌之化，不有离散。○河曰：言必欲尊贵，当以下为本基，由筑墙造功，因卑成高，下不坚固，后必倾危。○雱曰：水於五行，其数为一，而趋下不争，乃阴阳之情也。知此道者，虽居贵高而不忘基本，故居位也安，犹体神而存精，则神常存也。
　　是以侯王自称孤寡不毂。
　　一本作毂。○河曰：孤寡喻孤独，不毂喻不能如车毂为众辐所奏。
　　此其以贱为本邪，
　　河曰：言侯王至尊贵，能以孤寡自称，此非以贱为本乎，以晓人。
　　非乎？
　　明皇曰：孤寡不毂，则几情所恶，侯王自称，以谦为本。非乎者，明是以贱为本尔。○河曰：嗟叹之辞。○雱曰：一於数至少而为万物本，故知本在於贱，知贱乃贵也。
　　故致数誉无誉，
　　御本作数舆无舆，弼本作数誉无誉。○明皇曰：数与则无与，轮辕为与本，数贵则无贵，贱下为贵本。元为与本，当存元以定与，贱为贵本，当守贱以安贵。将戒侯王，以贱为本，故致此数与之谈也。○河曰：政，就也，言人就车，数之为辐为轮为毂为衡为日尊，无有名为车者，故成为车，以喻侯王不以尊号自名，故能成其贵。○雱曰：知一者以贱为本，而内韬至贵，故世不得而贵亦不得而贱，苟为己而数致称誉，岂真誉乎。一本誉作舆，非。
　　不欲琭琭如玉，落落如石。
　　明皇曰：琭琭，玉貌，落落，石貌。以贱为大。○河曰：琭琭，喻少。落落，喻多。玉少故见贵，石多故见贱，言不欲如玉为人所贵，如石为人所贱，当处其中也。○弼曰：清不能为清，盈不能为盈，皆有其母以存其形，故清不足贵，盈不足多，贵在其母而母无贵形，贵乃以贱为本，高乃以下为基，故致数誉乃无誉也。玉石琭琭落落，体尽於形，故不欲也。○雱曰：玉石体坚而一定，不能曲变，非所谓一也，若夫万变而常一则真一矣，故玉琭琭贵而已矣，不能贱也，石落落贱而已矣，不能贵也。老氏既明一义，恐不悟者，执一不变，坚如玉石，则失一之理矣。夫唯体一者，一贵一贱，其德如水，方圆枉直，应物无穷，而不离於一，故不得而贵贱，以一无贵贱故也。此篇义最奥密难言，今粗明纲领而已。盖道生一，一则德之全，体於物则几於道者是也。上篇序德经之大旨，次以此篇则论德之者，亦犹终以小国寡民，而更有信言不美耳。
　　反者道之动章第四十
　　反者道之动。
　　明皇曰：此明权也，反者取其反经合义。反经合义者，是圣人之行权，行权者是道之运动，故云反者道之动。○河曰：反，本也，本者道之所以动，动生万物，背之则亡也。○弼曰：高以下为基，贵以贱为本，有以无为用，此其反也。动皆之其所无，则物通矣，故曰反者道之动也。○雱曰：反本则静，静乃能动，譬如秋冬能起春夏也。
　　弱者道之用。
　　明皇曰：此明实也。弱者取其柔弱雌静，柔弱雌静者，是圣人之处实。处实者，是道之常用，故云弱者道之用。○河曰：柔弱者，道之所常用，故能长久。○弼曰：柔弱同通，不可穷极。○雱曰：道之用无所不克，可谓健矣，而独健不能自健，必以弱为之本，此相生之情，故下文原其本以明之。
　　天下之物生於有，
　　一本作万物。○河曰：万物皆从天地生，天地有形位，故言生於有也。
　　有生於无。
　　明皇曰：夫实之於权，由无之生有，故行权者贵反於实，用有者必资於无，然至道冲寂，离於名称，诸法性空，不相因待，若能两忘权实，双泯有无，数舆无舆可谓超出矣。○河曰：天地神明，蜎飞蠕动，皆从道生，道无形，故言生於无，此言本胜於华，弱胜於强，谦虚胜盈满也。○弼曰：天下之物皆以有为生，有之所始，以无为本， 将欲全有，必反於无也。○雱曰：无以生有，有复为无，反复相生，万物一致。
　　土士闻道章第一四十一
　　上士闻道，勤而行之。
　　明皇曰：了悟故动行。○河个：上士闻道，自动苦，竭力而行之。○弼曰：有志也。○雱曰：士，学者也，故尚志无志，则终不可以语道矣。
　　中士闻道，若存若亡。
　　明皇曰：中士可上可下，故疑。疑则若存若亡。○河曰：中士必闻道，治身以长存，治国以未平，欣欣然而存之，退见财色荣誉，或於情欲，而复亡之也。○雱曰：人闻夫子之道而悦者是也。
　　下士闻道，大笑之。
　　明皇曰：下士迷而不信，故笑。○河曰：下士贪狠多欲，见道柔弱，谓之恐惧，见道质朴，谓之鄙陋，故大笑之。○雱曰：道大故似不肖，浅见者所不识，故笑，诚如下文所云，岂流俗能睹乎。
　　不笑不足以为道。
　　明皇曰：不为下士所笑，不足以为玄妙至道。○河曰：不为下士所笑，不足以名为道。○雱曰：孑然有体，以投世俗耳目者，岂道也哉。
　　故建言有之。
　　明皇曰：建，立也。将欲立言，明此三士於道不同。○河曰：建，设也。设言以有道当如下句。○弼曰：建由立也。
　　明道若昧，
　　河曰：明道之人，若暗昧无所见。○弼曰：光而不耀。○雱曰：大明若晦，察察於美恶而有其明，非明乎道也。
　　夷道若颜，
　　明皇曰：上士动行，於明若昧，於进若退，於夷若类，故中士疑而下士大笑之。○河曰：夷，平也，大道之人不自别殊，若多比颤也。○弼曰：类，纳也。大夷之道，因物之性，不执乎以割物，其平不见，乃更反若类纳也。○雱曰：《庄子》曰：以不平平其平也已。
　　进道若退，
　　河曰：进取道者，若退不及。○弼曰：后其身而身先，外其身而身存。○雩曰：孟子曰：其进锐者其退速，故进道当因时任理，以直养之，不可躁於有成，故若退也。彼枢苗者，异乎此矣。
　　上德若谷，
　　明皇曰：虚沿而容物。○河曰：上德之人若深谷，不耻垢浊也。○弼曰：不德其德，无所怀也。○雩曰：上德不德，而其用不穷，谷虚而能应者也。
　　大白若辱，
　　明皇曰：纯洁而含垢。○河曰：夫洁白之人若污辱，不自彰显。○弼曰：知其白，守其黑，大白然后乃得。○雩曰：知其白，守其黑，孔子曰：涅而不淄，涅故似辱。
</div>
    <div class="pagination">
<a href="道德真经集注_page10.html">上一页</a><span>...</span><a href="道德真经集注_page6.html">6</a><a href="道德真经集注_page7.html">7</a><a href="道德真经集注_page8.html">8</a><a href="道德真经集注_page9.html">9</a><a href="道德真经集注_page10.html">10</a><span class="current-page">11</span><a href="道德真经集注_page12.html">12</a><a href="道德真经集注_page13.html">13</a><a href="道德真经集注_page14.html">14</a><a href="道德真经集注_page15.html">15</a><a href="道德真经集注_page16.html">16</a><span>...</span><a href="道德真经集注_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
