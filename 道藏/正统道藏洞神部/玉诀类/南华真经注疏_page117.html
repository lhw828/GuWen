<!DOCTYPE html>
<html>
<head>
    <meta charset="UTF-8">
    <title>南华真经注疏 - 第 117 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经注疏 - 第 117 页/共 129 页</h1>
    <div class="content">　　〔疏〕微，无也。然，如此也。柳下季曰：跖得无逆汝意若前乎？孔
　　子曰：然。
　　〔疏〕若前乎者，则是篇首柳下云：逆其心则怒，无乃逆汝意如我前言乎？孔子答云：实如所言也。
　　丘所谓无病而自灸也，疾走料虎头，编虎须，几不免虎口哉。
　　〔注〕此篇寄明因众之所欲亡而亡之，虽王纣可去也；不因众而独用己，虽盗跖不可御也。
　　〔疏〕几，近也。夫料触虎头而编虎须者，近遭於虎食之也。今仲尼往说盗跖，履其危险，不异於斯也。而言此章大意，排摈圣迹，嗤鄙名利，是以排圣迹则诃责尧舜，鄙名利则轻忽夷齐，故寄孔跖以之意也。即郭注意，失之远矣。
　　子张问於满苟得曰：盍不为行？
　　〔疏〕子张，孔子弟子也，姓颛孙，名师，字子张，行圣迹之人也。姓满，名芍得，假托为姓名，日苟且贪得以满其心，求利之人也。盍，何不也。何不为仁义之行乎？劝其拾求名利也。
　　斗无行则不信，不信则不任，不任则不利。故观之名，计之利，而义真是也。
　　〔疏〕若不行仁义之行则不被信用，不被信用则无职任，无职任则无利禄。故有行则有名，有名则有利，观察计当，仁义真是好事，宜行之也。
　　若弃名利，反之於心，则夫士之为行，不可一日不为乎。
　　〔疏〕反，乖逆也。若弃名利，则乖逆我心，故士之立身，不可一日不行仁义。
　　满苟得曰：无耻者富，多信者显。夫名利之大者，几在无耻而信。故观之名，计之利，而信真是也。
　　〔疏〕多信，犹多言也。夫识康知让则贫，无耻贪残则富；谦柔静退则沈，多言夸伐则显。故观名计利，而莫先於多言，多言则是名利之本也。
　　若弃名利，反之於心，则夫士之为行，抱其天乎。
　　〔疏〕抱，守也。天，自然也。夫修道之士，立身为行，弃掷名利，乃乖俗心，抱守天真，翻合虚玄之道也。
　　子张曰：昔者桀纣贵为天子，富有天下，今谓藏聚曰，汝行如桀纣，则有怍色#16，有不服之心者，小人所贱也。仲尼、墨翟，穷为匹夫，今谓宰相曰，子行如仲尼、墨翟，则变容易色称不足者，士诚贵也。
　　〔疏〕桀纣孔墨，并释於前。藏，谓藏获也。聚，谓擘窃，即盗贼小人也。以藏获比夫#17子，则惭怍而不服；以宰相比匹夫，则变容而欢慰；故知所贵在行，不在乎位。
　　故势为天子，未必贵也；穷为匹夫，未必贱也；贵贱之分，在行之美恶。
　　〔疏〕此复释前义也。
　　满苟得曰：小盗者拘，大盗者为诸侯，诸侯之门，义士存焉。昔者桓公小白杀兄入嫂而管仲为臣，田成子常杀君窃国而孔子受币。论则贱之，行则下之，则是言行之情悖战於胸中也，不亦拂乎。
　　〔疏〕悖，逆也。拂，戾也。齐桓公名小白，杀其兄子纠，纳其嫂焉。管仲贤人，臣而辅之，卒能九合诸侯，一匡天下。田成子尝杀齐简公，孔子沐浴而朝，受其弊帛。夫杀兄入嫂，弒君窃国，人伦之恶莫甚於斯，而夷吾为臣，尼父受币。言议则以为鄙贱，情行则下而事之，岂非战争於心胸，言行相反戾邪？
　　故《书》曰：孰恶孰美？成者为首，不成者为尾。
　　〔疏〕成者为首，君而事之；不成者为尾，非而毁之。以此而言，只论成与不成，岂关行以#18无行，故不知美恶的在谁也。所引之书，并遭烧灭，今并无本也。
　　子张曰：子不为行，即将疏戚无伦，贵贱无义，长幼无序；五纪六位，将何以为别乎？
　　〔疏〕戚，亲也。伦，理也。五纪，祖父也，身子孙也，亦言金木水火土五行也，仁义礼智信五德也。六位，君臣父子夫妇也，亦言父母兄弟夫妻。子张云：若不行仁义之行，则亲疏无理，贵贱无义，长幼无次，叙五纪六位无可分别也。
　　满苟得曰：尧杀长子，舜流母弟，疏戚有伦乎？
　　〔疏〕尧废长子丹朱，不与天位，又言杀也。舜封同母弟象於有库之国，令天下吏治其国，收纳贡税，故言流放也。废子流弟，何有亲疏之理乎？
　　汤放桀，武王杀纣，贵贱有义乎？
　　〔疏〕殷汤放夏桀於南巢，周武杀殷纣於汲郡，君臣贵贱，其义安在？
　　王季为适，周公杀兄，长幼有序乎？
　　〔疏〕王季，周大王之庶子季历，即文王之父也。大伯仲雍让位不立，故以小儿季历为适。管蔡，周公之兄，泣而诛之，故云杀之#19。废适立庶，弟杀其兄，尊卑长幼，有次序乎？
　　儒者伪辞，墨者兼爱，五纪六位，将有别乎？
　　〔疏〕夫儒者多言，强为名位；墨者兼爱，周普无私；五纪六位，有何分别乎？
　　且子正为名，我正为利。名利之实，不顺於理，不监於道。
　　〔疏〕监，明也，见也。子张心之所为，正在於名；苟得心之所为，正在於利。且名利二途，皆非真实，既乖至理，岂明见於玄道。
　　吾日与子讼於无约曰：小人殉财，君子殉名。其所以变其情，易其性，则异矣；乃至於弃其所为而殉其所不为，则一也。
　　〔疏〕讼，谓论说也。约，谓契誓也。弃其所为，舍己；殉其所不为，逐物也。夫殉利谓之小人，殉名谓之君子，名利不同，所殉一也。子张苟得，皆#20共谈玄言於无为之理，敦於莫逆之契也。
　　故曰，无为小人，反殉而天；无为君子，从天之理。
　　〔疏〕而，尔也。既不逐利，又不殉名，故能率性皈#21根，合於自然之道也。
　　若枉若直，相而天极；面观四方，与时消息。
　　〔疏〕相，助也。无问枉直，顺自然之道，观照四方，随四时而消息。
　　若是若非，执而圆机；独成而意，与道徘徊。
　　〔疏〕徘徊，犹转变意也。圆机，犹环中也。执於环中之道以应是非，用於独化之心以成其意，故能冥其虚通之理，转变无穷者也。
　　无转而行，无成而义，将失而所为。
　　〔疏〕所为，真性也。无转汝志，为圣迹之行；无成尔心，学仁义之道；舍己效他，将丧尔真性也。
　　无赴而富，无殉而成，将弃而天。
　　〔疏〕莫奔赴於富贵，无殉逐於成功。必赴必殉，则背於天然之性也。
　　比干剖心，子胥抉眼，忠之祸也；
　　〔疏〕比干忠谏於纣，纣云，闻圣人之心有九窍，遂剖其心而视之。子胥忠谏夫差，夫差杀之，子胥曰：吾死后，抉眼县於吴门东以观越之灭吴也。斯皆至忠而遭其祸也。
　　直躬证父，尾生溺死，信之患也；
　　〔疏〕躬父盗羊，而子证之。尾生以女子为期，抱粱而死。此皆守信而致其患也。
　　鲍子立乾，申#22子不自理，廉之害也；
　　〔疏〕鲍焦廉贞，遭子贡讥之，抱树立乾而死。申子，晋献公太子申生也，遭丽姬之难，枉被谗谤，不自申理，自缢而死矣。
　　孔子不见母，匡子不见父，义之失也。
　　〔疏〕孔子滞耽圣迹，历国应聘，其母临终，孔子不见。姓匡，名章，齐人也，谏诤其父，其父不从，被父憎嫌，遂游他邑，亦耽仁义，学读忘归，其父临终而章不见。此皆滞溺仁义，有斯过矣。
　　此上世之所传，下世之所语，以为士者正其言，必其行，故服其殃，离其患也。
　　〔注〕此章言尚#23行则行矫，贵士则士伪，故蔑行贱士以全其内，然后行高而士贵耳。
　　〔疏〕自比干已下，匡子已上，皆为忠信廉贞而遭其祸，斯皆古昔相传，下世语之也。是以忠诚之士，廉信之人，正其言以谏君，必其行以事主，莫不遭罹其患，服从其殃，为道之人深宜诫慎也。
　　无足问於知和曰：人卒未有不兴名就利者。彼富则人归之，归则下之，下则贵之。夫见下贵者，所以长生安体乐意之道也。今子独无意焉，知不足邪，意知而力不能行邪，故推正不忘邪？
　　〔疏〕无足，谓贪婪之人，不止足者也。知和，谓体知中和之道，守分清廉之人也，假设二人以明贪廉之祸福也。无足云：世人卒竟未有不兴起名誉而从就利禄者。若财#24富则#25人归奏之，归奏则谦下而尊贵之。夫得人谦下尊贵者，则说其情，适其性，体质安而长寿矣。子独无贪富贵之意乎？为运知足不求邪？为心意能知，力不能行，故推於正理，志念不忘，以遣贵求之心而不取邪？
　　知和曰：今夫此人以为与己同时而生，同乡而处者，以为夫绝俗过世之士焉；是专无主正，所以览古今之时，是非之分也，与俗化。
　　〔疏〕此人，谓富贵之人也。俗人，谓无知，贪利情切，与贵人同时而生，共富人同乡而住者，犹将己为超绝流俗，过越世人；况己之自享於富贵乎。斯乃专愚之人，内心无主，不履正道，不觉古今之时代，不察是非之涯分，而与尘俗纷竞，随末而迁化者也，岂能识祸福之归趣者哉。
　　世去至重，弃至尊，以为其所为也；此其所以论长生安体乐意之道，不亦远乎。
　　〔疏〕至重，生也。至尊，道也。流俗之人，捐生背道，其所为每事如斯，其於长生之道，去之远矣。
　　惨怛之疾，恬愉之安，不监於体；怵惕之恐，欣欢之喜，不监於心；
　　〔疏〕惨怛，悲也。恬愉，乐也。夫悲乐喜惧者，并身外之事也，故不能监明於圣质，照入於心灵，而愚者妄为之也。
　　知为为而不知所以为，是以贵为天子，富有天下，而不免於患矣。
　　〔疏〕为为者，有为也；所以为者，无为也。但知为於有为，不知为之所以出自无为也。如斯之人，虽贵总万机，富赡四海，而不免於怵惕等患也。
　　无足曰：夫富之於人，无所不利，穷美究势，至人之所不得逮，贤#26人之所不能及，
　　〔疏〕穷，尽也。夫能穷天下善美，尽人间威势者，其惟富贵乎。故至德之人，贤哲之士，亦不能远及也。
　　侠人之勇力而以为威强，秉人之知谋以为明察，因人之德以为贤良，非享国而严若君父。
　　〔疏〕夫富贵之人，人多依附，故勇者为之捍，智者为之谋，德者为之助，虽不临享邦国，而威严有同君父焉，斯皆财利致其然矣。
　　且夫声色滋味权势之於人，心不待学而乐之，体不待象而安之。
　　〔疏〕夫耳悦於声，眼爱於色，口嗛於味，威权形势以适其情者，不待教学而心悦乐，岂服法象而身安乎？盖性之然尔。
　　夫欲恶避就，固不待师，此人之性也。天下虽非我，孰能辞之。
　　〔疏〕夫欲之则就，恶之则避，斯乃人物之常情，不待师教而后为之哉，故天下虽非无足，谁独辩辞於此事者也。
　　知和曰：知者之为，故动以百姓，不违其度，是以足而不争，无以为故不求。
　　〔疏〕夫知慧之人，虚怀应物，故能施为举动，以百姓心为心，百姓顺之，亦不违其法度也。内心至之，所以不争，无用无为，故不求不觉也。
　　不足故求之，争四处而不自以为贪，有余故辞之，弃天下而不自以为廉。
　　〔疏〕四处，犹四方也。夫凡圣区分，贪廉斯隔。是以争贪四方。驰骋八极，不自觉其贪婪，弃舍万乘，辞於九五，而不自觉其达俭。
　　廉贪之实，非以迫外也，反监之度。
　　〔疏〕监，照也。夫康食实性，非过迫於外物也，而反照於内心，各禀度量不同也。
　　势为天子而不以贵骄人，富有天下而不以财戏人。计其患，虑其反，以为害於性，故辞而不受也，非以要名誉也。
　　〔疏〕夫不以高贵为骄矜，不以钱财为娱玩者，计其灾患，忧虑伤害於真性故也。是以辞大宝而不受，非谓要求名誉者也。
　　尧舜为帝而雍，非仁天下也，不以美害生也；善卷许由得帝而不受，非虚辞让也，不以事害己。此皆就其利，辞其害，而天下称贤焉，则可以有之，彼非以兴名誉也。
　　〔疏〕雍，和也。夫唐虞之化，宇内和平者，非有情於仁惠，不以美丽害生也；善卷许由被禅而不受，非是矫情於辞让，不以世事害己也。斯皆就其长生之利，辞其篡弒之害，故天下称其贤能，则可谓有此避害之心，实无彼兴名之意。
　　无足曰：必持其名，苦体绝甘，约养以持生，则亦#27 久病长阨而不死者也。
　　〔疏〕必固将欲修进名誉，苦其形体，绝其甘美，穷约摄养，矜持其生者，亦何异乎久病固疾，长阨不死，虽生之日，犹死之年。此无足之辞，以难知和也。
　　知和曰：平为福，有余为害者，物莫不然，而财其甚者也。
　　〔疏〕夫平等被其福善，有余招其祸害者，天理自然也。物皆如是，而财最甚也。
　　今富人，耳营锺鼓管#28 钥之声，口嗛於刍豢醪醴之味，以感其意，遗忘其业，可谓乱矣；
　　〔疏〕嗛，称适也。管钥箫，笛之流也。夫富室之人，恣情淫勃，口爽醪醴，耳聒官商，取舍滑心，触类感动。性之昏爽，事业忘焉，无所觉知，岂非乱也。
　　侅溺於冯气，若负重行而上也，可谓苦矣；
　　〔疏〕冯气，犹愤懑也。夫贪欲既多，劳役困弊，心中侅塞，沈溺愤懑，犹如负重上阪而行。此之委顿，岂非苦困也哉。
　　贪财而取慰#29，贪权而取竭，静居则溺，体泽则冯，可谓疾矣；
　　〔疏〕贪取财宝以慰其心，诱謟威权以竭情虑，安静闲居则其体沈溺，体气悦泽则愤懑斯生，动静困苦，岂非疾也。
　　为欲富就利，故满若堵耳而不知避，且冯而不舍，可谓辱矣；
　　〔疏〕堵，墙也。夫欲富就利，情同壑壁，譬彼堵墙，版筑满盈，心中愤懑，贪婪不舍，不知避害，岂非耻辱邪。
　　财积而无用，服膺而不舍，满心戚醮，求益而不止，可谓忧矣；
</div>
    <div class="pagination">
<a href="南华真经注疏_page116.html">上一页</a><span>...</span><a href="南华真经注疏_page112.html">112</a><a href="南华真经注疏_page113.html">113</a><a href="南华真经注疏_page114.html">114</a><a href="南华真经注疏_page115.html">115</a><a href="南华真经注疏_page116.html">116</a><span class="current-page">117</span><a href="南华真经注疏_page118.html">118</a><a href="南华真经注疏_page119.html">119</a><a href="南华真经注疏_page120.html">120</a><a href="南华真经注疏_page121.html">121</a><a href="南华真经注疏_page122.html">122</a><span>...</span><a href="南华真经注疏_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
