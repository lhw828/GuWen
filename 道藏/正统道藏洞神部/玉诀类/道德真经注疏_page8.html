<!DOCTYPE html>
<html>
<head>
    <meta charset="UTF-8">
    <title>道德真经注疏 - 第 8 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经注疏 - 第 8 页/共 19 页</h1>
    <div class="content">　　道常无名。
　　注：道能阴能阳，能弛能张，能存能亡，故无常名。○御曰：道以应用为常，常能应物，其应非人，故云道常无名。○疏：虚通之理，常湛凝然，非色非声，无名无字，寂寥独立，超四句之端，怳惚希夷，离百非之外，岂独得以言象求，安可以心智测，故下文云天地始，又云吾不知其名也。
　　朴虽小，天下莫敢臣。#1
　　注：道朴虽小，微妙无形，天下不敢有臣使道者。○御曰：朴，妙本精一，故云小。而应用匠成，则至大，故无敢以道为臣也。○疏：朴，淳素也。小，微妙也。言淳朴之道，其自细微，而能开化阴阳，亭毒群品，百姓日用而不知，亦未敢自臣我有道者也，又云：物无贵贱，道在则尊，故巢父、许由、王倪、啮缺，此之数子，皆以穷为匹夫，而天子不得臣，诸侯不得友，即其事也。
　　侯王若能守，万物将自宾。
　　注：侯王若能守道无为，万物将自宾服，从於德化。○疏：言君王若能修守至道，殊方异域，自来宾伏而归化也。
　　天地相合，以降甘露，
　　注：侯王动作能与天地更相应合，则天降下甘露善瑞。○疏：夫与天地合其德，阴阳合其序者，故致四时玉烛，七曜无愆，灵瑞嘉祥，芝英甘露，国无虚用，不亦宜乎。
　　民莫之令而自均。
　　注：天降善瑞，则万物莫有教令之者，皆自均调若一也。○疏：均，平也。莫，无也。德合二仪，明齐三景，百姓无待教令，而自太平，道力不可思议，守之致有此益也。
　　始制有名，
　　注：始，道也，有名，万物也。道无名能制於有名，无形能制於有形也。○疏：因无名以立有名，寄有名以明无名，方欲引导群迷，令其悟解也。
　　名亦既有，
　　注：既，尽也。有名之物，尽有情欲，叛道离德，故身毁辱。
　　天亦将知止，
　　注：人能法道行德，天亦将自知止。○疏：道无称谓，降迹立名，意在引物向方，归根反本，既知寄言诠理，应须止名求实，不可滞执筌蹄，失於鱼兔。
　　知止所以不殆。
　　注：夫知止则神灵佑助，不复危殆。○疏：筌蹄既忘，妙理斯得，止名会实，故无危殆。
　　譬道之在天下，犹川谷之於江海。　　注：譬言道之在天下，与人相应和，如川谷与江海相流通．○疏：江海善下为百川之所共奏，圣道虚容，为众生之所归往，故下文云江海所以能为百川王者，以其善下也。
　　知人者智，
　　注：能知人好恶，是智也。○疏：谓照达前境，鉴人机性，大少浅深！无不悉知，此是他心智。
　　自知者明。
　　注：人能自知贤与不肖，是为反听无声，内视无形故为明也。○御曰：智者役用以知物，明者融照以鉴微，智则有所不知，明则无所不照。○疏：自知己身宿命善恶，三世报应，无不明了，此是宿命智。
　　胜人者有力，
　　注：能胜人者，不过以威力也。○疏：智力胜人，威能制物，所以降伏天魔，剪除异道，此是降魔智。○顾曰：才干胜人，不过有力，有力之人必有其敌。有其敌者，则强弱未定。今以性制情，谓之自胜，自胜之人，无敌於己，无敌於己者，可谓强矣。
　　自胜者强。
　　注：人能自胜己情欲，则天下无有能与己争者，故为强也。○御曰：能制胜人者，适所谓有力。能自胜其心使柔弱者，方可以全其强尔。○疏：自能克服己心，制诸累欲，累欲不起，智慧日强，此是断惑智。
　　知足者富，
　　注：人能知足之为足，则长保福禄，故为富也。○疏：守分知足，无复贪求，非直财贿不贫，亦乃道德丰富。又解：并鉴有无，则万境俱照，智无不足，故受富名，此是知足智。
　　强行者有志。
　　注：人能强力行善，则为有志於道，道亦有志於人。○节解曰：谓昼夜行道而不休息也。○御曰：知止足者无贪求，可谓富矣。强力行者不懈怠，可谓有志节矣。○疏：志，节操也。志力既强，即发弘誓愿，务在先人后己，外身济物，至乎道场，终无退转。
　　不失其所者久。
　　注：人能自节养，不失其所爱，爱天之精气，则可以长久。○节解曰：谓不失其一也。○疏：应机赴感，随病与药，咸使得宜，不失其所，以斯接物，久而强固。
　　死而不亡者寿。
　　注：目不妄视，耳不妄听，口不妄言，则无怨恶於天下，故能长寿也。○节解曰：谓人尸解者，死而后生也。○疏：行愿俱足，内外道员，理当不死不生，无夭无寿，而今言死而不亡，寿者欲明死而不死，不寿而寿也。应身迁谢，名之为死，圣体常在，义说为寿。○御曰：死者分理之终，亡者天枉之数，寿者一期之尽。夫知人胜人，必招殃咎，知足强力，动得天常。死而不亡者，是一期之尽，可谓寿矣。
　　大道泛兮，
　　注：言道泛泛，若浮若沉，若有若无，视之不见，说之难殊。○御曰：大道泛兮，无系而能应物，左右无所偏名。
　　其可左右。
　　注：道可左可右，无所不宜。○疏：泛泛，无系也，亦普遍之名。言大道虚玄，泛然无着，慈悲普遍，感而遂通，虽复非阴非阳，而应乎左右，欲明方圆任物，罄无不宜，故《庄子》云：有左有右，有义有伦。
　　万物恃之以生，
　　注：恃，待也，万物皆待道而生。
　　而不辞。
　　注：道不辞谢而逆止也。○疏：一切万物恃赖至道而得生成，慈救善诱，终不辞惮也。又云：物亦不谢，生於自然。
　　成功不名有。
　　注：有道不名其有成功也。○御曰：言万物恃赖冲和，用而生化，而道不辞以为劳，功用备成，不名有也。○疏：生化万品，至功潜被，而归功於物，故不有功名。
　　衣被万物不为主，
　　注：道虽爱养万物，不如人主有所收取。
　　可名於小；
　　注：道匿德藏，名怕然无为，似若微小。○御曰：衣被犹覆育也。○疏：衣被万物，陶铸生灵，而神功潜被，不为主宰，既俯就於物，宜其称小，此不小而小也。
　　万物归焉不为主，
　　注：万物皆归道受气，道非如人主，有所禁止也。
　　可名为大矣。
　　注：万物横来横去，各使自在，可名於大。○疏：大海虚谷百川竞奏，至道寥廓，万物归之。不主之义，已如前释。物既仰归於道，宜受大名，此即不大而大也。
　　是以圣人终不为大，
　　注：圣人法道，匿德藏名，不为满大。
　　故能成其大。
　　注：圣人以身师道，不言而化，万物修治，故成其大。○御曰：圣人法道忘功，终不自为光大，故能成其大也。○疏：体道圣人，忘我存物，静退谦柔，终不为大，只为先物后己，忘功忘大，故为众生之长，独居三界之尊，而成其大。
　　执大象，天下往。
　　注：执，守也。象，道也。圣人守大道，则天下万民移心归往也。治身则天降神明，往来於己也。○疏：执，持也，此不执而执，执无所执。大象，犹大道之法象也，即前忘大圣人持无形之大象，常善救物为天下归往也。《庄子》云：王骀立不教，坐不义，虚而往，实而归，宣尼引天下归之是也。
　　往而不害，安平泰。
　　注：万物归往而不伤害，则国安家宁，而太平矣，治身不害神明，则身安而大寿。○御曰：物往而不伤害，则安於太平。○疏：太，大也。言苍生归至圣所，皆获利益而无损害，所获之利，即是安平等之法也。不害则明其拔苦，安平则语其与乐。
　　乐与饵，过客止。
　　注：饵，美也。过客一也，人能乐美於道，则一留止也。一者去盈而处虚，忽忽如过客也。○疏：乐，丝竹官商也，饵，饮食滋味也。乐有声可悦，饵有味可养，可悦可餐，故堑过之客逢必止住耽爱也。
　　道出一禹，淡乎无味，
　　注：道出入於口淡泊，非如五味有酸咸苦甘辛也。○疏：至道虚寂，其体希夷，所以出言淡然无味，非如可玩可悦，故音乐有声，行者为之止住，道言无味，学者罕见留心。嗟乎世人迷妄之甚，但能淫听有声之声，讵能咀嚼无味之味耶。深叹愚徒，故有斯譬。
　　视之不足见，
　　注：足，得也。道无形，非若五色之有青黄赤白黑可得见也。○疏：至道窈冥，妙绝形色，非如肴撰等法，故不可以眼识求。
　　听之不足闻，
　　注：道非若五音，有官商角微羽可得听闻也。○疏：大音希声，非体商角，岂如钟鼓可以耳闻，圣道出言，其例亦尔。
　　用之不可既。
　　注：用道治国，则国富民昌，治身则寿命延长，无有既尽之时也。○御曰：以道静镇，初无言教，故视不足见，听不足闻，淳风大行，万物殷厚，岁计有余，故用不可既。既，尽也。○疏：至道之言，淡然虚远，非声非色，绝视绝听，若镜之心，物来斯照，如圣之智，感而遂通，是知无用之用，其用难尽。
　　将欲翕之，必固张之；
　　注：先开张之者，欲极其奢淫。○疏：翕，合也，敛也。将欲行权，摄化群品，令其翕敛不为贵染者，必先开张纵任，极其奢淫，然后翕之。昔老君西入属宾化道之日，初恣其凶勃，然后化之以道是也。
　　将欲弱之，必固强之；
　　注：先强大之者，欲使遇祸害也。○ 疏：欲令归道柔弱，必先极其强大，然后示之以雌柔。
　　将欲废之，必固兴之；
　　注：先兴之者，歌使其骄奢至危也。○疏：欲废其残犷者，必固恣其凶暴，凶暴既极，可以废之也。
　　将欲夺之，必固与之。
　　注：先与之者，欲极其贪心。○疏：先恣其恶，名为与之。后令归道归善，名为夺之。故老君先示凡迷，所以恣其刚戾，后见神通，於是恶人降伏，方得夺其凶恶，令归善道。此四对义势相似，只言初浅后深耳。上机之人，闻实即悟，下机之人，要假於权，此则增治陈也。
　　是谓微明。
　　注：此四事者，其道微，其效明。○御曰：经云：正言若反，《易》云：巽以行权。权，反经而合义者也。故君子行权贵於合义，小人用之则为诈谲。孔子曰：可与立，未可与权。信矣。故老君前章示执大象，斯谓之实。此章继以翕张，是谓之权。欲量众生根性，故示以权实，覆却相明，令必致性命之域。而惑者乃云非道德之意，何其迷而不悟哉？将欲翕敛众生情欲，则先开张，极其侈心，令自困於爱欲，则当翕敛之矣。强弱等义，略与此同。此道甚微，而效明着，故云是谓微明也。○疏：上来权道，虽复微密，而甚有明验也。
　　柔弱胜刚强。
　　注：柔弱者久长，刚强者生亡。○疏：柔弱实智也，刚强权智也，欲教化众生，故须权智，确论二智，实智胜也。
　　鱼不可脱於渊，
　　注：鱼脱於渊，为去刚得柔，不可复制。
　　国之利器不可以示人。
　　注：利器者，谓权道也，治国权者不可以示执事之臣也，治身道者，不可以示非其人也。○疏：脱，失也。利器，权柄也。鱼藏於水，权隐於心，故物莫之害也。鱼失水为物所擒，权示人即为人所制，故不可以示人。
　　道德真经注疏卷之三竟
　　#1臣：原作『巨』，应作臣。
　　道德真经注疏卷之四
　　吴郡征士顾欢述
　　道常无为而无不为。
　　注：道以无为为常。○疏：凝寂之道，寂尔无为，从体起用，应物施化，故日而无不为。前句是本，后句是迹，此明本迹，迹本寂动，动寂之义也。○蔡曰：道体凝寂，真际不动，故日无为。应物而动，物无不用，故日而无不为。
　　侯王若能守，万物将自化。
　　注：侯王而能守道，万物将自化，效於己也。○御曰：妙本清净，故常无为。物恃以生，而无＇不为也。侯王若能守道无为，则万物自化。君之无为，而天下纯朴。○疏：万乘之主，五等之君，若能守持此道，八荒万国，自然从化。行人亦尔，所以偏举侯王者，明君王为化，利物弘多也。○杜曰：德能伏物，道在则尊，皇王守道，不令自均，公侯怀德，不严而化。○罗什《内解》曰：心得一空，资用不失，万神从化，伏邪归正。
　　化而欲作，吾将镇之以无名之朴。
　　注：吾，身也，无名之朴，道也。万物以化，效於己也。复欲作巧伪者，侯王当以身镇抚之以道德也。○御曰：言人既从君上之化，无为清净，而复欲动作有为者，吾将以无名之朴而镇静之。无名之朴，道也。○疏：作，起修也，朴，道也。言众生初起修者，必有心欲於果报也。既起斯欲，即须以无名朴素之道安镇其心，令不染有，此以空遣有也。○顾曰：作谓伪生也，言侯王守道，物皆从化，忽有人从安化中欲生诈伪之心者，老君言我将以道镇之。又曰：混沌其心，令无分别也。又曰：无名之朴者，教戒是也。
　　无名之朴，亦将不欲，不欲以静，
　　注：言侯王镇抚以道德，民亦将不欲，故当以清净导化之。○疏：非但不得欲於有法，亦不得欲於此无清名之朴也。前以无遣有，此则以无遣无。有无双遣，离一中道也。
　　天下将自正。
</div>
    <div class="pagination">
<a href="道德真经注疏_page7.html">上一页</a><span>...</span><a href="道德真经注疏_page3.html">3</a><a href="道德真经注疏_page4.html">4</a><a href="道德真经注疏_page5.html">5</a><a href="道德真经注疏_page6.html">6</a><a href="道德真经注疏_page7.html">7</a><span class="current-page">8</span><a href="道德真经注疏_page9.html">9</a><a href="道德真经注疏_page10.html">10</a><a href="道德真经注疏_page11.html">11</a><a href="道德真经注疏_page12.html">12</a><a href="道德真经注疏_page13.html">13</a><span>...</span><a href="道德真经注疏_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
