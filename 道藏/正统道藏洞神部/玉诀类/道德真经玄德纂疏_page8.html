<!DOCTYPE html>
<html>
<head>
    <meta charset="UTF-8">
    <title>道德真经玄德纂疏 - 第 8 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经玄德纂疏 - 第 8 页/共 18 页</h1>
    <div class="content">　　第一明权道利物，增治法门。
　　夫大道领行，愚夫逆计，饮河将死，空疲逐日之心。吸露全生，自喜升霞之望。春芳夏密，四时於是行焉，雨散云收，七政於焉合矣。或反而后合，示君子之明科。或改而更张，喻德人之静退他岂如盲者与其无知，留情爱欲之门，必失坐驰之境，譬游鱼之脱水，如利器之示人；若此凡蒙，言叹何尽也。
　　将欲歙之，必固张之。将欲弱之，必固强之。将欲废之，必固兴之。将欲夺之，必固与之。是谓微明。
　　御注：经云：正言若反，《易》云：异以行权。权，反经而合义者也。故君子行权贵於合义，小人用之则为砟谲。孔子曰：可与立，未可与权，信矣。故老君前章云执大象，斯谓之实。此章继以歙敛，是谓之权。砍量众生根性，故以权实覆却相服，令必致於性命之域。而惑者乃云非道德之意．何其迷而不悟哉。故将欲歙敌众生情欲，则先开张，极其侈心，令自困於爱欲，则当歙敛矣。强弱等义，略与此同。此道甚微，而效则明着，故云是谓微明。○御疏：翕，敌也。此明圣人用权道以摄化众生也。夫人既有钝根利根，教亦有权有实。圣人欲量众生根性，故以权实覆却相明，利根众生见善则迁，有过则玫，略示方便，则深达根源。钝根众生，惑滞滋久，自非以权摄化，不可令其归往，故将歌翕敛其情欲者，则先开张，极其侈心，令自困於爱欲，即当自歙敛矣。强弱等义，亦复如是，推而行之，无不信者。乍闻斯语，以为非道之意，深达玄极，然后明权实之由。故注云君子行权贵於合义，小人用之以为砟谲。下文又云不可示人者，正以权道之难故尔。○河上公曰：将欲歙之，必固张之，先开张之者，欲极其奢淫也。将欲弱之，必固强之，先强大之者，欲使通祸也。将歌废之，铃固兴之，先兴之者，欲使其骄危也。将欲夺之，铃固与之，先与之者，歌使极其贪心也。是谓微明，此四者其道微，其效明也。○严曰：此四者明绝圣而德自起，废智而化自行，翕天下之心而使自张，弱天下之志而使自强矣。○荣曰：将欲歙之，必固张之，将欲塞兑而闭门，愚夫不服，纵其开兑而济事，困而后已。将欲弱之，必固强之，将欲息其雄猛之心，纵其刚强之志，柔弱生之徒，刚强死之徒，苦至当止也。将欲废之，必固兴之，欲衰而更盛，物极而自反。将欲夺之，必固与之，欲夺其恶，恶行不除，恶积灭身，临时自悟。是谓微明，上之权道，观之则未似施教，究理则极有潜资，甚自微妙分明，历然有益，故谓微明。八十一章，广陈化导，而凡情有系，所执不同，以实示之而不从，将权化之令知返。玄教深远，左右宜之，权释辨於前，实解彰於后，欲歙敛之，开经化之，欲弱俗情，强其仙骨，欲废邪志，与之正道，欲夺恶行，与之善业。○成疏：将欲歙之，必固张之，歙，合也，敛也。将欲行权，摄化群品，歙敛不为食染者，必先开张纵任，极其奢淫，然后歙之。昔老君西入罽宾化胡之日，初恣其凶悖，后化之以道是也。其委曲逗留具在文始内传。将欲弱之，必固强之，欲令归道柔弱，必先极其强大然后示以雌柔。将欲废之，必固兴之，欲废其残犷者，必固恣其凶暴，凶暴既极可以废之。即胡王肆其猛毒，烧溺老君水火既不为灾然后为其说法是也。将欲夺之。必固与之，先恣其恶，名日与之，后令归善，名日夺之。故老君先示凡迹，所以恣其刚戾，后见神通，於是胡人降伏，方得夺其凶恶，令归善道。此四对义势相似，只言初浅后深耳。上机之人，闻实即悟，下根之者，要假於权，此则增法除妄。是谓微明，上来权道虽复微密，而甚有明验也。又云：微隐密也，明，智慧也言此权道是隐密明智也。
　　第二校量二智，明权不及实。
　　柔弱胜刚强。
　　御注：巽可以行权，权行即能制物，故知柔弱者叉胜於刚强。○御疏：《易》云：巽以行权，欲明巽顺谦卑，则可以行於权道。故欲翕，先与之张；欲弱，先与之强，卒令其翕弱者，是柔弱之道能制胜於刚强。故云柔弱胜刚强。○河上公曰：柔弱者久长，刚强者先亡也。○荣曰：权道顺之而不违，故言柔弱，必竟能制於刚强，故言胜也。○成疏：柔弱，实道也，刚强，权智也，欲教难化众生，故须权智，确论二智，实智胜权也。
　　第三举譬明权道不可示人。
　　鱼不可脱於渊，国之利器，不可以示人。
　　御注：脱，失也。利器，权道也。此言权道不可以示非其人，故举喻云：鱼若失泉，则为人所擒，权道示非其人，则当窃以为诈谲矣。○御疏：脱，失也。利器，权道也。夫鱼之在水，犹主之秉权。鱼之失水，犹主之失权，则为人所擒。权道假示非其人，则窃弄而为诈谲也。○河上公曰：鱼不可脱於渊，鱼脱於渊，为去刚得柔，不可复制。国之利器，不可以示人，利器者，谓权道也，治国权者，不可以示执事之臣，治身道者，不可以示非其人者也。○荣曰：脱，失也，鱼之游泳，事藉於江湖，圣人大宝，理资於利器。鱼不可以失水，失水则鱼亡，利器不可以示人，示人则危殆。故日人可使由之，不可使知之，是知执权之道不易其人。○成疏：脱，失也。利器，权柄也。鱼藏於水，权隐於心，故物莫之害也。鱼失水即为物所擒，权示人即为人所制，故不可以也。
　　道常无为章第三十七
　　此一章即是第三段文，正明结会。就此章内，文开两别，第一结道宗明寂而常动，第二结学人宗显妙极重玄。
　　第一结道宗明寂而常动。
　　夫无为妙道，高谢随迎，在古非长，处幽何昧，昭昭大德含生，日用而不知，寂寂玄根，品物雷同而谁辨。启琼蕴之奥，天书则上清太清，演玉柜之科，罪福则三涂九夜，孤魂叫叫於泉路，滞魄恓恓於苦庭，非大道而济之，孰排幽而出晴，虽谓玄默而无不为，诲彼凡生，方知道力也。
　　道常无为而无不为，侯王若能守，万物将自化。
　　御注：妙本清静，故常无为。物恃以生，而无不为，则万物自化，君之无为，而民淳朴矣。○御疏：道常无为而无不为，道性清净，妙本湛然，故常无为也。万物恃赖而生成，有感而必应，故无不为也。夫有为者，则有所不为矣。故无为者，则无所不为矣。侯王若能守，万物将自化，侯王若能守道清冷，无为无事，则万物将自感化，君之善教而淳朴矣。○河上公曰：道常无为而无不为，道以无为为常。侯王若能守，万物将自化，言侯王而能守道，万物将自化，效於己也。○成疏：道常无为而无不为，凝常之道，寂尔无为，从体起用，应物动作。前句是本，后句是迹，明此本逵，进本寂动，动寂义也。侯王若能守，万物当自化，万乘之主，五等之君，若能守持此道者，八荒万国，自然从化。学人亦尔，所以偏举侯王者，明君王为化，利物弘多。
　　第二结学人宗显妙极重玄。
　　化而欲作，吾将镇之以无名之朴。
　　御注：言人既从君上之化，以无为清净，而复欲动作有为者，吾将无名之朴而镇静之。无名之朴者，道也。○御疏：无名之朴，道也。欲作者，欲动作有为也。吾者，侯王自称也。言人禀承善教以化，君德无为清净，而复欲动作有为者；吾则将以无名之朴而镇之，令其清净不欲作也。○河上公曰：吾，身也，无名之朴，谓道也。万物已化，而后欲作巧伪者，王侯当镇抚以道德也。○成疏：作，起修也，朴，道也。言众生初从化起修者，必有心欲於果报也。既起斯欲，即须以无名朴素之道安镇其心，令不染有，此以空遣有也。无名之朴，亦将不欲。不欲以静，天下将自正。○御注：言人君既以无名之朴镇静苍生，不可执此无名而令有迹，将恐寻迹丧本，复入有为，故於此无名之朴，亦将兼忘，不欲於欲，无欲亦忘，泊然清净，而天下自正矣。○御疏：无名之朴，亦将不欲，上言凡人欲动作有为者，人君则将无名之朴而镇静之，今言於彼无名之朴，亦将不欲者，所以镇无名之朴，为众生兴动欲心，若复执滞无名，还将有迹，令此众生寻迹丧本，复入有为，则兴彼欲心，等无差别。故初用无名之朴以镇静苍生欲心，苍生欲心既除，圣人无名亦拾。喻如药以理病，病愈而忘药；舟以济水，济而遗舟。若水已济而仍守舟，病已除而复尝药，岂唯不达彼岸，亦复更生患累矣。不欲以静，天下将自正，夫无名之朴既将不欲，不欲之欲於此亦忘，则泊然清净，是名了出。君无为而上理，人遂性而化下，不烦教令，而天下平正，故日天下将自正。河上公曰：无名之朴，亦将不欲，不欲以静，言王侯镇抚以道德，於民亦将不欲，故当以清净道化之者也。天下自正，能如是者，天下将自正安定也。○成疏：无名之朴，亦将不欲，非但不得欲於有法，亦不得欲此无名之朴也。前以无遣有，此以有遣无。有无双离，一中道也。不欲以静，天下自正，静，息也。前以无名遣有，次以不欲遣无，有无还息，不欲既除，一中斯泯，此则遣之又遣，玄之又玄，所谓探幽索隐，穷理尽性者也。既而一切诸法无非正真，梯牌瓦号，悉皆至道，故云天下将自正，此句结众妙之门者也。
　　道德真经玄德慕疏卷之十竟
　　道德真经玄德纂疏卷之十一
　　唐玄宗御注并疏   河上公严君平李荣注  西华法师成玄英疏   蒙阳强思齐纂
　　上德不德章第三十八
　　上经明道，下经辨德，上经亦具明道德，但以道为正，以德为傍，下经亦具明道德，然以道为傍，以德为正。据傍正为论，故有道德经上下。此经一卷凡四十四章，一经大分，义开三别，第一一章正开德宗，第二四十二章广明德义，第三一章总结前旨也。
　　第一正开德宗。
　　就此章中，又开四别。第一显上下二德，妄执不同，第二辨仁义礼之德，明浇淳世异，第三明去本之末，劝令息末崇本，第四斥礼为浮伪之始，示其取舍向方。
　　第一显上下二德，妄执不同。
　　夫义顼道尊，唐虞化美，皆处无为之事，同乐自得之场，不矜名声，无善夸伐，合天地之清，镇齐日月之贞明。在物能知，行身不费，可谓上德不德。玄之又玄，谦卑而光，道合三皇之首，动而能寂，爰标陆栗之时，则知行礼行仁，洎乎浇浮渐兴，故宪法斯执，正卯诛两馆之间，贤圣不明，姬昌致七年之祸，不能忘义在道，遂乃处薄居华，失妙於大全，皇愚夫之弗鉴。
　　上德不德，是以有德。
　　御注：上德不德，是以有德，下德不失德，是以无德。德者道之用也，《庄子》曰：物得以生谓之德，时有淳酿，故德有上下。上古淳朴，德用不彰，无德可称，故云不德。而淳德不散，无为化清，故云是以有德。逮德下衰，功用稍着，心虽体道，迹涉有为，执德可称，故云不失。迹涉矜有，比上为粗，故云是以无德尔。○御疏：上者，举时也。德者，辫用也。谓上古淳朴，无为而理，体道之主，任物自然，是上古之淳德，故云上德。至德潜运，人无能名，故云不德，而淳风和畅，物遂生成，德用常全，故云有德。注云：物得以生谓之德者，此《庄子》杂篇之文。○河上公曰：上德不德，上德谓太古无名号之君，德大强名，故言上德。不德者，言其不以德教民，因循#1自然，养人性命，其德不见，故言不德。是以有德，言其德合於天地，和气流行，民得以全也。○荣曰：明古之皇道，宅太虚以为心，凝至一而为体，不言均天地之化，无事成万物之功，未规揖让之名，岂有干戈之争，虽复处宗极，而乃非争非名，无为自然，故云上德。为而不恃，成功不居，故云不德。畜养万物，物得以成，故云有德。内明德与道合，厥义可尊，故云上德。道既无象，德亦虚玄，韬光藏用，故云不得。虽藏於用，无用之用用矣，乃韬於光，不耀之光光矣。有用有光，济人济物，故云是以有德。○成疏：上者高胜，是超出之名，德者得也，以克获为义。言上德之人，妙契道境，境智冥会，得失兼忘。得失兼忘，故言不德。境智冥会，故言有德。有德则遣其失，不德则遣其得也。
　　下德不失德，是以无德。
　　御疏：此言淳风渐散，德亦下衰。故圣人美无为之风，而百姓尚无为之迹，尚述为劣，故云下德。迹着则有德可称，故云不失。德称不失，迹涉矜有。矜有之弊，淳朴不全，故云是以无德。○河上公曰：下德不失德，下德谓号镒之君，德不及上德，故言下德。不失德者，其德可见，其功可称。是以无德，盖以有名号及其身故也。○荣曰：道德之风，几乎将失，仁义之化，殆欲斯兴。文字既彰，浇漓渐矣，故云下德。以德为德，以功为功，恃德伐功，故云不失德。执言有德，不及无为，故云是以无德。内明体同虚寂者，德之上。事有纷累者，德之下。封执在心，故云不失德。执者失之，是以无德也。○成疏：证未造极，故称为下。执德不忘，故言不失。未能冥会，故无德也。
　　上德无为，而无以为。
　　　　御注：知无为而无为者，非至也。无以无为而无为者，至矣。故上德之无为，非徇无为之美，但含孕淳朴，适自无为，故云而无以为，此心迹俱无为。○御疏：此覆释上德也。夫上德潜运无为而理，淳朴不散，故无名迹。今言上德之无为者，但含孕淳朴，适自无为，非知无为之美，而为此无为，故云而无以为，岂惟无迸可矜，抑亦无心自化，故注云此心迹俱无为也。○河上公曰：上德无为，言法道安静，无所施为。而无以为，言无以名号为。○荣曰：以，用也。上用无为以化下，下用无为以事上也。○成疏：以，用也。上德无为，至本凝寂，而无以为，迹用虚妙，此明无为而为，为即无为也。
　　下德为之，而有以为。
　　御注：下德为之者，谓心虽无为，以功用彰着，而迹涉有为，故云为之。言下德无为，有所以为，而为此心无为尔。○御疏：此覆释下德也。下德为之者，为心美无为之化，而为此无为，故云为之。语心虽欲无为，论迹即涉矜有，故云而有以为。言下德之为，有所以而为也。故注云心无为迹有为也。○河上公曰：下德为之，言为教令，施政事也。而有以为，言以为己，取名号也。○荣曰：上用有为以导下，下亦以有为以事上，何者？草则逐风以西束，影则随形而曲直，故知君海内者不可以多事，理归虚静。训弟子者不可以非礼，义存忠孝也。○成疏：心不忘德，故称为之。进仍有事，故言有为。
　　第二辨仁义礼之德，明浇淳世异。
　　上仁为之，而无以为。
　　御注：仁者兼爱之名，下德衰而上仁见，所以兼爱为仁，故云为之。行仁而忘仁，亦欲求无为，故云而无以为，则此心有为而迹无为也。且上仁称无为者，据迸欲无为而方上义尔，未可以语下德之有为。○御疏：此下明道废则仁义遂行，言上仁者谓以仁为上，他皆仿此。仁者兼爱之名也，大道之行，物无私惠，淳风渐散，兼爱遂存，今明所以为兼爱之仁，故云上仁为之，行仁#2而忘仁，虽云施不求报，兼爱即难普，终是小惠未孚，是以语心常为有事，故云为之。论进即近无为，故云而无以为。故注云此则心有为而迹无为也。○河上公曰：上仁为之，上仁谓行仁之君，其仁无上，故言上丰也。为之者，为仁恩也。而无以为，功成事立，无以执为。○荣曰：上仁为之而无以为，上义为之而有以为，兼爱博施，仁也。赏善罚恶，义也。恒其道德，其宜上也，上德下德，亦浇淳之化有殊，无为有为，明得失之政斯别。下德之称有为者，是上德之劣也。上仁之称无为者，是上义之优也。○成疏：仁，慈也，有心覆育，故言为之。不责恩报，故言无以为。确论上仁不及下德，对义仁胜，故称无以为。三宝之中，以 慈为首，故五德之内，亦以仁为先。
　　上义为之，而有以为。
　　御注：义者裁非之谓，谓为裁非之义，故云为之。有以裁非之事，断割令得其宜，故云而有以为，此则心迹俱有为。○御疏：义者宜也，谓裁制断割，令物得宜。夫淳朴已残，是非斯起，将欲裁非就是，令得所宜，故云上义为之，谓心有裁非就是，有所以而为，故云而有以为。故注云此则心迹俱有为也。○河上公曰：上义为之，为义以断割也。而有以为，动作以为己，杀人以成威，赋下以自奉。○成疏：义主止恶裁非，即经中戒律是也。然戒之起，本被下机，事涉有为，未阶虚妙，故言而有以为也。
　　上礼为之，而莫之应，则攘臂而仍之。
　　御注：六纪不和，则为礼以救，故云为之。礼尚往来，不来非礼，行礼於彼，而彼不应，则攘臂而怒尔。○御疏：礼，履也，谓可履而行也。《庄子》曰：以礼为翼，所以行於世也。夫制礼者，所以救衰弊也。故礼经三百，威仪三千，曲为之防，事为之制，淳源一失，众务争驰，且在检外之迹，非日由中之数，故揖让崇其礼文，玉帛昭其报施，往而不来，非礼；来而不往，亦非礼。今上礼为之，往而莫应，则攘臂而怒，以相仍引，故云攘臂而仍之。○河上公曰：上礼为之，谓上礼之君其礼无上也。为之者，言为礼制度序威仪也。而莫之应，言礼者华盛实衰，饰伪烦多，动即鸡道，不可应也。则攘臂而仍之，言烦多不可应，上下忿争，故攘臂相扔引。○荣曰：上礼经三百，威仪三千，以此教人，故曰为之。礼烦则乱，下不能行，故云而莫之应，可谓信不足有不信。相信自可忘言，不信则生忿争，是以挥拳攘臂，更相牵引。○成疏：上礼为之，而莫之应，礼尚威仪，即经中敷斋威仪等是也。且至道冲寂，大象无形，今乃贱素贵华，重文轻质，不崇忘淡，唯尚威仪，虽为渐教法门，而未能与理相应，非但内乖於道，外亦不能应物，故言为之而莫之应。则攘臂而仍之，仍，因也。礼尚往来，更相责望，因其礼薄，即攘臂怒之，欲明上礼为教之弊，故《庄子》云：鲁酒薄，邓邺围，即其事也。
　　第三明去本之末，劝令息末崇本。
　　故失道而后德，失德而后仁，失仁而后义，失义而后礼也。
　　御注：失道者，失上德也，上德合道，故云失道。夫道德仁义者，时俗夷险之名也，故云道衰而德见，德失仁存，仁亡义立，义丧而礼救，斯皆适时之用尔。故论礼於淳朴之代，非狂则悖，忘礼於浇漓之日，非愚则诬。若能改而更张者，当退礼而行义，退义而行仁，退仁而行德，忘德而合道，人反淳朴，则上德之无以为。○御疏：此却明致弊之由也。失道者，失上德也。上德合道，故云失道尔。上经云：大道废，有仁义。《庄子》云：道隐於小成，道无不在。而此云失者，约人而言尔。故时淳则大道公行，俗浇则小成遂作。小成作而大道隐，弁义行而至德衰，此则代俗淳漓之殊。圣人适时之务尔。淳朴渐散，则失道而后德，德又丧，则失德而后仁，兼爱之迹存，则失仁而后义，裁非不足，则失义而后礼。且论礼於淳朴之代，非狂则悖，忘礼於浇漓之日，非愚则诬。是故圣人救代之心未尝有异，而夷险之迹，不得一尔。○河上公曰：故失道而后德，言道衰德化生。失德而后仁，言德衰而仁爱见也。失化而后义，言仁衰而分义明也。失义而后礼，义衰则礼施，躬行玉帛也。○荣曰：玄古淳和，物情诚实，人皆自足，不假仁义以煦濡，家悉无为，各怀道德以游泳。爻象不作，教迹未兴，混亲疏，忘贵贱，此则太上下知，大道之化也。此风既散，镒号乃兴，畜养之义行焉，成济之功见矣，圣人潜被，黎首自安，此上德之化也。亲惠情生，泛爱功起，亲则有所不普，爱则有所不同，浇风以渐也。亲爱不足以化俗，赏罚於是以理人，又丧赏罚之义，废化义之礼，教之以折旋，行之以玉帛，而君欺於上，臣诳於下，淳源已远，浇浮孔炽也。○成疏：故失道而后德，道，上德也。有情众生，浇波渐盛，道化斯隐，应物随时，下德方见。失德而后仁，德化渐替，仁恩继之。失仁而后义，仁慈不行，厥义方起。失义而后礼，自道丧淳漓，於斯为极，不能止恶，方事节文，虽复强作威仪，而浮伪已甚。
　　第四斥礼为浮伪之始，示其取舍向方。
　　夫礼者，忠信之薄而乱之首。
　　御注：夫者，发语之端也。言末代圣人所以行於礼教者，由救忠信之衰薄尔。若使人怀忠信，复奚假於礼法乎。而乱之首者，以礼防乱，则但可为理乱之首尔，而非道德之正也。○御疏：制礼者为忠信衰薄而以礼为救乱之首尔，用礼者，在安上理人，岂玉帛乎哉。○河上公曰：夫礼者忠信之薄，言礼废本治末，忠信日衰薄。而乱之首，礼者贱质而贵文，故正直日以少，邪乱日以生。○荣曰：人皆敦厚，各怀忠信，亦无烦曲礼，但忠信已薄，浇浮更厚，惑乱滋甚，以礼理之，贱质贵文，转增邪乱，故言乱始也。○成疏：徒自外彰文饰，未是情发於衷，既非信实之厚，适足忠诚之薄，不惩浮悖之元，更资昏乱之首。
　　前识者，道之华而愚之始。
　　御注：识者，人之性识也，谓在人性识之前，而制此检外之礼，虽欲应时，实丧淳朴，故云道之华。礼以救乱，所贵同和，而失礼意者，则将矜其玉帛，贵其拜跪，如此之人，愚昧之始。○御疏：前识者，制礼之人也。谓之前识者，言在人性识之前而制此检外之礼。道顺人性，礼存外迹，以此之道，乖夫质素，所以为道之华也。而愚之始者，夫礼以静乱，因乱救之，贵在协和，归於淳朴。而代之行礼者，不务由中之性，唯务形外之饰，敬爱不足，币帛有余，非达观所存，诚为愚之首。故云而愚之始也。○河上公曰：前识者，道之华，不知而言知，为前识，此人失道之实，得道之华也。而愚之始，言前识之人，愚暗之唱始。○荣曰：道德者，道之实也，仁义者，道之华也。先知仁义者，识华不识实也。夫明者自然合理，暗者方俟师教，知礼非上智之基，乃是下愚之始。○成疏：不知而强知日前识，谓识在知前也。言此前识之人於修道行中，甚为华伪，既非大智慧源，乃是愚痴之始。
　　是以大丈夫处其厚，不处其薄，居其实，不居其华。
　　御注：有为者，道之薄。礼义者，德之华。故圣人处无为之事，处其厚也，不处其薄矣。退礼义之行，不居其华也，自居其实矣。○御疏：大丈夫者，有道之君子，即前上德之君也。道德无为，谓之厚实，礼义有为，谓之薄华。言圣人先道德之化，故云处厚处实，后礼义之教，故云不居华薄。○河上公曰：是以大丈夫处其厚，大丈夫，谓得道之君也，处其厚者，处其身敦朴也。不居其薄，不处身违道，为世烦乱也。处其实，处忠信也。不居其华，不上华言也。○荣曰：是以大丈夫处其厚，不处其薄，居其实，不居其华，故云去彼取此。散朴以为器，原其始也至淳，失道而后德，要其终也浇薄。是以仁非本性，义异自然，信不由衷，礼饰於外，是非战争奸巧纷纭，父子失慈孝之心，君臣乖忠义之道，於是大圣老君痛时命之大谬，愍至道之崩沦，欲抑末而崇本，息浇以归淳，故举大丈夫经国理家，修身立行，必须取此道德之厚实，去彼仁义之华薄，则捐俗礼，归真道。○成疏：是以大丈夫处其厚，不处其薄，丈，长也。夫，扶也。谓有勇猛慈救之智，堪为群品之长，以扶护苍生也。其志弘普，故称大丈夫。大丈夫当怀道德之厚，岂处礼义之薄耶。居其实，不居其华，达道之人，方外之士，当留情於淳朴之实，岂处心於前识之华。
　　故去彼取此。
　　御注：去彼华薄，取此淳厚。○御疏：彼谓礼义也，此谓道德也，圣人去礼义之浮华，取道德之厚实，故云去彼取此。确论圣人百虑归一，二际俱泯，岂有彼此，而去取耶？设教引凡托言之尔。○河上公曰：去彼华薄，取此厚实。○成疏：去彼华薄，则是绝仁弃义。取此实厚，则是反朴还淳，且上德圣人体无分别，岂有心於彼此，情系於去取者乎。盖明不去而去，虽去不去，不取而取，虽取不取，非去之而去，非取之而取者也。去取既尔，彼此亦然也。
　　昔之得一者章第三十九
　　昔之章则是第二大段，第一章正广明德义，就此章内，义分有三，第一举得一之能，示其有益，第二明失一之弊，显其必损，第三明道谦虚，结成得一之义。
　　第一举得一之能，示其有益。
　　夫一炁初分，天地标二仪之大，三才肇位，王侯称万国之尊。既流清浊之源，又执陶钧之柄，迎不见首，汉文帝於是迷方，随不见终，河上公於焉发覆，冥寞善贷，具物咸资，谷得以盈，王得以贵，故知冲融妙本，混三界而难思，冥然真宗，贯九重而莫测，生妙之理，其在兹乎。
　　昔之得一者，
　　御注：一者，道之和，谓冲气也。以其妙用在物为一，故谓之一尔。○御疏：昔，往古也。一者，冲和之气也，称为一者，以其与物合同，古今不二，是谓之一。故《易·系》曰：一阴一阳之谓道，盖明道气在阴与阴合一，在阳与阳合一尔。言昔得者，将欲原始要终，抑末归本。故引昔得以证今得，得一之数，略如下云。○河上公曰：昔，往也，一，无为也，道之子也。○严曰：一者道之子，於神为无，於道为有，元元之元，始始之始，青然独存，玄妙独处，变化之要也。○荣曰：昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下正，一，元气也，未分无二，故言一也。天地虽大，所禀者元一，万物虽富，所资者冲和。王侯虽贵，所赖者真道。是以清澄以广覆，宁静以厚载，变化以精灵，虚豁以盈满，安乐以全生，无为而正定，何以致然，皆得一於道。○成疏：昔，古也。一，道也。言曩昔劫初，得道之者，所得之状，具列下文，斯则御今而引古也。
　　天得一以清，
　　御注：气象之大者，莫过乎乾穹，崇广覆也。○御疏：气象之大者，莫大乎乾元，故先标之得一之首。纯阳之气由得一故，故能穹崇广覆，资始万物。○河上公曰：天得一，故能垂象清明。地得一，故能安静不动摇也。○成疏：禀得道熙，积阳成天，清浮在上。
　　地得一以宁，
　　御注：形质之大者，莫过乎坤仪，纯阴之质，由得一故能磅砖厚载，资生万物。○御疏：形质之大者，莫大乎坤仪，纯阴之质，由得一故，故能磅砖厚载，资生万物。○成疏：同禀一道，故凝阴成地，宁静於下。
　　神得一以灵，
　　御疏：神者，妙万物以为言，由得一故，故能通变无方，不可形诘。○河上公曰：神得一，故能变化无形也。○成疏：神道处阴，幽冥难测，由其得一，故灵知无方，《庄子》云：神鬼神帝，生天生地。
　　谷得一以盈，
　　御注：谷得一以盈，万物得一以生，物者通该动植，有识无情，运动无竭。○御疏：水注川为汉，注溪为谷，由得一故，故能泉源流润，盈满不竭。○河上公曰：谷得一，故能盈满而不绝也。○成疏：谷，川谷也。言谷得一，故能泉源流润，溪壑盈满。
　　万物得一以生，
　　御疏：物者，通该动植，有识无情，总谓之物，得冲气故，故能生成运动而不歇灭。○河上公曰：万物皆须道生成。○成疏：有识无情，通号万物，同禀一道，故得生成。
　　侯王得一，以为天下正。
　　御注：侯王得一以为天下正，其致之，物得道用，因用立名，道存名立，用失而实丧矣。故天清地宁，神灵谷盈，皆资妙用以政尔，故云其致之云尔也。○御疏：侯王，人主也，侯者五等之爵，王者万乘之主，言侯王得一，故能永有天下，无思不服，而为天下正平也。正有作贞字者，贞即正也。○河上公曰：侯王得一，故能为天下平正。○成疏：帝王公侯，莫不禀为化，只以无为得一，故能布正天下，放勋文命是也。
　　其致之。
　　御疏：此总释前义而生后文。致，得也，言天之清澄，地之宁静，神之灵变，谷之盈满，物之生成，侯王之正平者，何以致其然耶？皆得道之妙用尔。此明得道之为益。下文诫失道之为损。○河上公曰：政，试也，谓下六事也。○荣曰：道无兴废，物有得失，得之者益，如前，失之者损，如后也。○成疏：政，得也。通结前六，咸得一道也。若作内解者，通是一人而有六种行门也。
　　第二明失一之弊，显其必损。
　　天无以清将恐裂，
　　御注：此政诫之辞。○御疏：无以者，致诚之辞。以，用也。夫矜存者丧，执得者失，言天得道用以致清浮，若不守道冲和，而但矜用其清，将恐之於破裂不成象也。○河上公曰：天当有阴阳施张，昼夜更相用事，不可但欲清明无已时，将恐分裂不为天也。○荣曰：天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以高贵将恐蹶，真一之道，不可失也。失之成象，恐之於破裂，成形恐之於动发，不测将恐以歇绝，虚间将恐以枯竭，生灵将恐以死灭，尊贵将恐於颠蹶也。○成疏：以，用也。无，不也。裂，坏也。言天不能用道清虚，则日月勃蚀，星辰失度，灾变屡彰，恐当圻裂。
　　地无以宁将恐发，
　　御注：诫其矜用尔。○御疏：言地得道用，而政宁静，当须忘其宁静，若矜用其宁静，将恐至於发泄不成形也。○河上公曰：地当有高下刚柔，气节五行，不可但欲安静无已时，将恐发泄不为地也。○成疏：发，变动也。言地不能用道宁静，则恐有崩沦之灾。昔岐山崩，三川震是也。
　　神无以灵将恐歇，
　　御注：诫神矜用，不能妙尔。○御疏：言神得道用，而能灵变无方，当须忘其精灵，若矜用其灵，将恐之於歇绝，不妙用也。○河上公曰：神当有王相囚死休废，不可但欲灵无已时，将恐虚歇不为神也。○成疏：歇，废也。神不依道则智用愚殆，既无灵验，将恐废歇。
　　谷无以盈将恐竭，
　　御注：诫将矜满尔。○御疏：言谷得道用，而能虚受，当须忘其盈满，若矜用盈满，将恐之於枯竭，不能流润也。○河上公曰：谷当有盈缩虚实，不可但欲盈满无已时，将恐枯竭不为谷。○成疏：竭，塞也。言川谷乖一，灾否斯起，致泉源枯竭，流注不通也。
　　万物无以生将恐灭，
　　御注：诫其有用生成尔。○御疏：言万物得道用，而能生成，当须忘其生，若矜而有之，将恐之於死灭，不为生灵也。○河上公曰：万物当随时死生，不可常生，将恐灭亡不为物也。○成疏：一切万物得一而生，若丧道乖真，则死灭俄顷。
　　侯王无以贵高将恐蹶。
　　御注：得一者不可矜其用，故诫天无以其清而矜之，将恐分裂，地无以其宁而矜之，将恐发泄，神矜则灵歇，谷矜则盈竭，物矜则生灭，侯王矜其贵，则将颠蹶矣。圣教垂世，本为生灵，虽远举天地之清宁，而会归祇在於侯王守雌静尔。○御疏：蹶，颠仆也。言侯王得道之用，而能为天下之主，当忘其尊荣，谦以自牧，若矜其尊贵，将恐之於颠仆，不能正定天下也。注云：圣教垂世，本为生灵者，《书》云：天生万物，唯人为灵，元后作父母，是知圣教所属在乎一人，虽始诫天地，使忘清宁之功，终诫侯王，无矜化育之德。用谦之道，具如下文。○河上公曰：侯王当屈己下人，汲汲求贤，不可但欲高贵於人，将恐颠蹶失其位也。○成疏：蹶，败也。君王不能用道守贵，而乖理悖德，将恐神器颠覆，社稷倾危，夏桀殷纣，即其人也。
　　第三明用道谦虚，结成得一之义。
　　故贵以贱为本，高以下为基。
　　御注：侯王高贵，兆民贱下，为国者以人为本基，当劳谦以聚人，令乐其恺悌之化，不有离散。○御疏：高贵言侯王，贱下谓黎庶，言侯王因黎庶而得贵，是知贱下为高贵之本基也。《书》曰：民惟邦本，本固邦宁，人君务谦聚人，可谓固邦之本也。注云令乐其恺悌之化者，《诗》云：恺悌君子，人之父母。恺，乐也。悌，易也。言君子有乐易之德，爱养於人，故百姓思之，如子於父母也。若为德反是者，则人离散矣。○河上公曰：故贵以贱为本，言必欲尊贵者，当以薄贱为本，若禹稷躬稼，舜陶河滨，周公下白屋也。高以下为基，言必欲尊高，当以下为本基，由筑墙造功，因卑成高，下不坚固，后必倾危。○荣曰：故贵以贱为本，此则国以人为本，亦言从贱以至贵也。高以下为基，九重之台，起於累土。○成疏：故贵以贱为本，贵，尊高也。贱，卑下也。得一之君，故能谦下。失道之主，必致骄矜，故知骄矜是贱下之基，谦卑是尊贵之本，校量得失，故有斯戒。高以下为基，九重之台，起於累土，百仞之高，元乎一簣，以况尊贵卑下为基。
　　是以侯王自谓孤寡不谷，此其以贱为本耶，非乎。
　　御注：孤寡不谷，凡情所恶，侯王自称，以谦为本。非乎者，明是以贱为本尔。○御疏：是以者，结前义也。侯王自谓孤寡不谷者，按《左氏春秋》云：孤与二三臣悼心失图是也。称寡人者，即先君以寡人为贤之例是也。称不谷者，即不谷恶其无诚德之例是也。又案，礼无父称孤，无夫日寡，谷，启也，不谷，犹不善也。凡此三名，人之所鄙，而侯王以为称首者，盖谦以自牧，不矜其尊也。此其以贱为本耶者，言若此岂非以贱为本。非乎者，假问之辞，应答云实是以贱为本也。○河上公曰：是以侯王自称孤寡不谷，孤寡喻孤独，不谷喻不能，如车毂为众辐所奏。此其以贱为本耶，侯王至尊贵，能以孤寡自称，此非以贱为本乎，以晓於人也。非乎，嗟叹之辞。○荣曰：是以侯王自谓孤寡不谷，孤寡不谷，王侯之谦称，此亦不忘於本。此其以贱为本耶，非言其实以贱为本。○成疏：不谷，由不善也○ 王侯贵人智慧聪达，放体纵傲，是丧身之本，谦为贵盛之基，故能俯接下凡，以卑自牧，乃称孤寡不谷。岂非以贱为本耶，而言非乎者，盖是嗟叹假问之辞云尔。
　　故致数舆无舆。
　　御注：数舆则无舆，轮辕为舆本，数贵测无贵，贱下为贵本。辕为舆本，当专酿以定舆，贱为贵本，当守贱以安贵。将戒侯王，以贱为本，放致数舆之谈耳。○御疏：故者，仍上之辞也。前明侯王因贱得贵，贵无定相，其理难明，故借数舆以况之。极舆之数，竟无舆名，乃是轮辕假合为舆之名。本以喻侯王，数侯王之贵，竟无贵名，乃是贱下假借为侯王之贵本。轮辕为舆本，当存本则有舆，无本则无舆。钱下为贵本，当存本则有位，去本则无位。言此者欲戒侯王爱养下人，不弃茕独尔。○河上公实：致，就也，人就车数之，为辐为轮为毂为衡为舆，无有名为车者，故成为车。以喻侯王不以尊号为名，故能成其贵也。○荣曰：王侯实贵而以贱为名者，此有道之君也。歌谣烦德不以为誉，此则数誉无誉，悬谤从练，不以为毁，此则数毁无毁也。明体道君子，外宠辱得失，不惊心忘毁誉，喜愠不形色也。○成疏：舆，车也，箱辐毂辋，假合而成，徒有车名，数即无实，五物四大，为幻亦然，所以身既浮虚，贵将安寄，是故处贵应须谦下。
　　不欲琭琭如玉，落落如石。
　　御曰：琭琭，玉貌，落落，石貌。以贱为本。○御疏：夫玉贵而石贱，如玉者自贵也，如石者自谦也。侯王既以贱为本，故不欲琭琭如玉而自尊贵，当须落落如石，以守谦卑也。○河上公曰：琭琭喻少，落落喻多，玉少故见责，石多故见贱，言不欲如玉为人所贵，如石为人所贱，当处其中。○严曰：不少不多，不贵不贱，无以身为，故神明不释，无以天为，枚天下与之俱也。○荣曰：玉琭琭少故贵，石落落多故贱。贱#3 者人所恶，贵者物所攻，俱不安也。处贵而谦退，不欲如玉之被攻。在贱而思齐，不欲如石之被弃。得之以一，处之以中，唯上与下，无不安也。○成疏：玉，贵也。石，贱也。琭琭，少也。落落，多也。若内惑於身，外迷於物者，则贱物而贵身也。今既数车无车，即悟物我虚幻，故能自化平等，贵贱不殊，离形去知，冥於至道，所以不欲琭琭如玉之可贵，落落如石之可贱也。
　　反者道之动章第四十
　　反者章所以次前者，正明得一之人，谦虚用道，故次此章，即明此人从本降迹俯应苍生。就此一章，义开三别。第一明慈悲救物，反圣同凡，第二明虽复教迹多端，无过柔弱，第三明二仪万象，从道而生。
　　第一明慈悲救物，反圣同凡。
</div>
    <div class="pagination">
<a href="道德真经玄德纂疏_page7.html">上一页</a><span>...</span><a href="道德真经玄德纂疏_page3.html">3</a><a href="道德真经玄德纂疏_page4.html">4</a><a href="道德真经玄德纂疏_page5.html">5</a><a href="道德真经玄德纂疏_page6.html">6</a><a href="道德真经玄德纂疏_page7.html">7</a><span class="current-page">8</span><a href="道德真经玄德纂疏_page9.html">9</a><a href="道德真经玄德纂疏_page10.html">10</a><a href="道德真经玄德纂疏_page11.html">11</a><a href="道德真经玄德纂疏_page12.html">12</a><a href="道德真经玄德纂疏_page13.html">13</a><span>...</span><a href="道德真经玄德纂疏_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
