<!DOCTYPE html>
<html>
 <head>
  <meta charset="utf-8"/>
  <title>
   南华真经循本 - 第 15 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南华真经循本 - 第 15 页/共 20 页
  </h1>
  <div class="content">
   #1『工』原本为『二』，据通行本改。
　　#2『小』原本为『步』，据通行本改。
　　卷二十一外篇知北游
　　南华真经循本卷之二十一
　　庐陵竹峰罗勉道述门人彭祥点校
　　外篇知北游
　　知北游於玄水之上，登隐弅符云反之丘，而适遭无为谓焉。知谓无为谓曰：予欲有问乎若：何思何虑则知道？何处何服则安道？何从何道则得道？三问而无为谓不答也。非不答，不知答也。知不得问，反於白水之南，登狐阕之上，而睹狂屈焉。知以之言也问乎狂屈。狂屈曰：唉音哀。予知之，将语若。中欲言而忘其所欲言。知不得问，反於帝宫，见黄帝而问焉。黄帝曰：无思无虑始知道，无处无服始安道，无从无道始得道。知问黄帝曰：我与若知之若指黄帝，彼指无为谓与彼指狂屈不知也，其孰是邪？黄帝曰：彼无为谓真是也，狂屈似之，我与汝终不近也。夫知者不言，言者不知，故圣人行不言之教。道不可致，德不可至。仁可为也，义可亏也，礼相伪也。故曰：失道而后德，失德而后仁，失仁而后义，失义而后礼。礼者，道之华而乱之首也。故曰：为道者日损，损之又损，以至於无为。无为而无不为也。今已音矣为物也，欲复归根，不亦难乎。其易也其唯大人乎。生者死之徒，死者生之始，孰知其纪。人之生，气之聚也。聚则为生，散则为死。若死生为徒，吾又何患。故万物一也。是其所美者为神奇，其所恶者为臭腐。臭腐复化为神奇，神奇复化为臭腐。故曰：通天下一气耳。圣人故贵一。知谓黄帝曰：吾问无为谓，无为谓不应，非不我应，不知应我也；吾问狂屈，狂屈中欲告我而不我告，非不我告，中欲告而忘之也；今予问乎若，若知之，奚故不近？黄帝曰：彼其真是也，以其不知也；此其似之也，以其忘之也；予与若终不近也，以其知之也。狂屈闻之，以黄帝为知言。天地有大美而不言，四时有明法而不议，万物有成理而不说。圣人者，原天地之美而达万物之理。是故至人无为，大圣不作，观於天地之谓也。今彼神明至精，与彼百化。物已死生方圆，莫知其根也。扁与翩同然而万物，自古以固存。六合为巨，未离其内；秋豪为小，待之成体；天下莫不沈浮，终身不故；阴阳四时运行，各得其序；惛然若亡而存；油然不形而神；万物畜勑六反而不知：此之谓本根，可以观於天矣。
　　神明至精，人心也。今人不能如圣人之观，天乃以其神明至精者，与彼百般变化。故物之死生方员不能知其本根，然逝者固翩然莫返矣。而万物之理，自古未尝不存，人自不觉耳。此道无内外，无小大，天下莫不囿於沈浮消长之中，常新而不故，四时之序亦运行而不息。能惛然若亡而存，油然不形而神，万物并蓄而不知，则能知其本根而可以观天矣。
　　啮缺问道乎被衣，被衣曰：若正汝形，一汝视，天和将至；摄汝知，一#1汝度，神将来舍。德将为汝美，道将为汝居。汝瞳焉如新生之犊而无求其故。言未卒，啮缺睡寐。被衣大悦，行歌而去之，曰：形若槁骸，心若死灰，真其实知，不以故自持。媒媒音昧晦晦，无心而不可与谋。彼何人哉。
　　舜问乎丞曰：道可得而有乎？曰：汝身非汝有也，汝何得有夫道。舜曰：吾身非吾有也，孰有之哉？曰：是天地之委形也；生非汝有，是天地之委和也；性命非汝有，是天地之委顺也；孙子非汝有，是天地之委蜕也。故行不知所往，处不知所持，食不知所味。天地之疆阳气也，又胡可得而有邪？
　　孔子问於老聃曰：今日晏闲音宴，闲，敢问至道。老聃曰：汝斋戒，疏瀹而精神，掊击而知。夫道，窅然难言哉。将为汝言其崖略：夫昭昭生於冥冥，有伦生於无形，精神生於道，形本生於精，而万物以形相生。故九窍者胎生，八窍者卵生。其来无迹，其往无崖，无门无房，四达之皇皇也。邀於此者，四枝强，思虑恂达，耳目聪明。其用心不劳，其应物无方，天不得不高，地不得不广，日月不得不行，万物不得不昌，此其道与。且夫搏之不必知，辩之不必慧，圣人以断之矣。若夫益之而不加益，损之而不加损者，圣人之所保也。渊渊乎其若海，魏魏巍同乎其终则复始也。运量万物而不匮。则君子之道，彼其外与。万物皆往资焉而不匮。此其道与。中国有人焉，非阴非阳，处於天地之间，直且为人，将反於宗。自本观之，生者，暗音荫醷音倚物也。虽有寿夭，相去几何？须臾之说也，奚足以为尧、桀之是非。
　　言人不必搏之、辩之，圣人已有一定之说矣。圣人之说不可损益也。渊渊乎其若海，魏魏乎其终则复始两句，所以赞圣人之道。运量万物而不匮，则君子之道，彼其外与。言有心於运量万物者皆务外也。万物皆往资焉而不匮。此其道也与？言不足为道也。中国有人超出阴阳之外，其处於天地之间，但聊且为人耳，将反於其宗。宗者，太虚也。自大虚观之，人之生者，如喑醷之物耳。《礼记》注：醷，梅浆也。喑，久酝之也。浆虽久喑，能得几时，日多者为寿，日少者为夭。故凡世人所搏辫者，皆须臾之说也，奚足以为尧桀之是非。
　　果蓏有理，伦虽难，所以相齿。圣人遭之而不违，过之而不守。调而应之，德也；偶而应之，道也。帝之所兴，王之所起也。
　　果蓏虽微物，而技条花实亦有伦理。君臣、父子、夫妇、朋友之伦，虽若烦难亦所以相齿序。圣人处人伦之间，遇之而不违，未尝废之，过之而不守，未尝留恋焉。与之调和而应之，所以为德与之；并偶而应之。所以为道。帝王兴起皆不外是也。
　　人生天地之间，若白驹之过却隙同，忽焉而已。注然勃然，莫不出焉；油然漻然，莫不入焉。已化而生，又化而死。生物哀之，人类悲之。解其天弢，堕音随其天。纷乎宛乎，魂魄将往，乃身从之。乃大归乎。不形之形，形之不形，是人之所同知也，非将至之所务也，此众人之所同论也。彼至则不论，论则不至；明见无值，辩不若默；道不可闻，闻不若塞；此之谓大得。
　　纷乱。宛转。形容解弢、堕之貌。不形之形，无而生也。形之不形，化而无也。值，遇也。大道之要，明见者，不能值之。故辩不如默。
　　东郭子问於庄子曰：所谓道，恶乎在？庄子曰：无所不在。东郭子曰：期而后可。庄子曰：在蝼蚁。曰：何其下邪？曰：在梯牌。曰：何其愈下邪：曰：在瓦甓。曰：何其愈甚邪？曰：在屎溺。东郭子不应。庄子曰：夫子之问也，固不及质。正、获之问於监市履稀也，愈下愈况。
　　期，指定言之也。质，本也。所问泛然不及於本，故吾对之如此。正获者，《仪礼》饮射之礼有司正、司获。监市履狶者，市监买卖以足履豕而知其斤两者也。司正、司获之与监市履狶，虽异职而同为饮射之事，故问之也。履狶者，从豕之上体而履至下体，每下愈比况而肥瘠见矣。俗以两髀齐，为豕肥是也。所言愈下愈甚比况观之，而道可见矣。
　　汝唯莫必，无乎逃物。至道若是，大言亦然。周、徧、咸三者，异名同实，其指一也。尝相与游乎无何有之宫，同合而论，无所终穷乎？尝相与无为乎？澹而静乎，漠而清乎？调而间音闲乎？寥已吾志，无往焉而不知其所至，去而来不知其所止。吾已往来焉而不知其所终，仿徨乎冯皮冰反闳，大知入焉而不知其所穷。
　　莫，不然也。必，必然也。即《论语》无适也，无莫也之义。上文言道无不在，故此云：汝唯或莫，必皆顺物之自然，不与物相违。所谓至道如此而已，所谓大言亦然，周、徧、咸三言者，异名同实，其指则一，可以包括众事。如是则皆是，非则皆非，自无争矣。尝，试也。尝相与游乎无何有之宫，同合而论，无所终穷乎？作一连读。寥，虚也。寥已吾志，虚吾心也。虽或有往，只如无往而不知其所至之地。虽去而来，不知其所止之地。虽已经往来亦不知曾往来，故白；不知其所终。冯闳，虚无之门也。《天问》：冯翼惟像何以识之？《淮南子》：天地未形，冯冯翼翼彷徨乎。冯闳者，徜徉乎虚无之门也，大知之人直入此门而莫知其所极。
　　物物者与物无际，而物有际者，所谓物际也。不际之际，际之不际者也。谓盈虚衰杀，彼为盈虚非盈虚，彼为衰杀非衰杀，彼为本末非本末，彼为积散非积散。
　　上文申言不知其终穷之意。物物，上物字人物之以名枚数之也。所谓者，众所谓也。下谓字同彼，亦指所谓之彼也。以名数物者无穷尽，与之无涯际，其有涯际者乃众之谓物际也。其实无际而彼谓之际，故云：不际之际，彼所谓际，其实无际。故云：际之不际者也。
　　荷甘与神农同学於老龙吉。神农隐几，阖户昼瞑音眠。荷甘日中奓籁者反户而入，曰：老龙死矣。神农隐几拥杖而起，曝音剥然放杖而笑，曰：天知予僻陋慢訑音移，訑訑自得欤，故弃予而死。已矣，夫句予无所发子之狂言而死矣夫句。弇缸人名吊句闻之句。曰：夫体道者，天下之君子所系焉。今於道，秋毫之端万分未得处一焉，而犹知藏其狂言而死，又况夫体道者乎？视之无形，听之无声，於人之论者，谓之冥冥，所以论道而非道也。
　　奓户，推开户。曝然，放杖声。天，指老龙吉。予无所发予之狂言而死矣夫者，言我所发言多是狂妄无知。老龙吉在，则我发问可以质正。今老龙吉死，则我无所发我之狂言，而亦终於泯没以死矣。今於道，秋毫之末万分未得处一焉，指神农也。藏其狂言即无所发也。於人之论者，谓之冥冥，人之论道者以其无形无声，而但谓之冥冥也。
　　於是泰清问乎无穷，曰：子知道乎？无穷曰：吾不知。又问乎无为，无为曰：吾知道。曰：子之知道，亦有数乎？曰：有。曰：其数若何？无为曰：吾知道之可以贵、可以贱、可以约丶可以散，此吾所以知道之数也。泰清以之言也问乎无始，曰：若是，则无穷之弗知与无为之知，孰是而孰非乎？无始曰：不知深矣，知之浅矣；弗知内矣，知之外矣。於是泰清中而叹曰：弗知乃知乎？知乃不知乎？孰知不知之知？无始曰：道不可闻，闻而非也；道不可见，见而非也；道不可言，言而非也。知形形之不形乎？道不当名。无始曰：有问道而应之者，不知道也；虽问道者，亦未闻道。道无问，问无应。无问问之，是问穷也；无应应之，是无内也。以无内待问穷，若是者，外不观乎宇宙，内不知乎太初。是以不过乎昆仑，不游乎太虚。
　　光曜问乎无有曰：夫子有乎？其无有乎？光曜不得问而孰视其状貌：窅然空然。终日视之而不见，听之而不闻，搏之而不得也。光曜曰：至矣，其孰能至此乎？子能有无矣，而未能无无也。及为无有矣，何从至此哉。大马之捶钩者，年八十矣，而不失毫芒。大马曰：子巧与，有道与？曰：臣有守。臣之年二十而好捶钩，於物无视，非钩无察也。是用之者假不用者，以长得其用，而况乎无不用者乎？物孰不资焉？
　　大马者，大司马也。捶钩者，煅带钩之工。
　　冉求问於仲尼曰：未有天地可知邪？仲尼曰：可。古犹今也。冉求失问而退。明日复见，曰：昔者吾问未有天地可知乎？夫子曰：可。古犹今也。昔日吾昭然，今日吾昧然。敢问何谓也？仲尼曰：昔之昭然也，神者先受之；今之昧然也，且又为不神者求邪。无古无今，无始无终。未有子孙而有子孙可乎？冉求未对。仲尼曰：已矣，未应矣。不以生生死，不以死死生。死生有待邪？皆有所一体。有先天地生者物邪？物物者非物，物出不得先物也，犹其有物也无己。圣人之爱人也终无己者，亦乃取於是者。
　　神者，人心之神明。昔之昭然者，心之神先领受之。今之昧然者，此心忽然蒙蔽，又有不神处也。天地本无古今、无始终，汝问未有天地之先，犹问人未有子孙而有子孙可乎已矣？未应矣者，言冉求之未应可以已矣，不须应矣，我为汝言之。生者自生，不是以生生其死，死者自死，不是以死死其生。生死本无所待，只是生则一体同生，死则一体同死。岂有先天地而生之物邪？凡群然迸出而谓之物物者，本非物也。未生以前此身在何处？物之出不得有在物之先者，但如有物以生之耳，如有物以生之，则生生之道自无穷已。圣人之爱人终无已者，亦有取於生生不息之义也。
　　颜渊问乎仲尼曰：回尝闻诸夫子曰：无有所将，无有所迎。回敢问其游。仲尼曰：古之人外化而内不化，今之人内化而外不化。与物化者，一不化
　　者也，安化安不化？安与之相靡读作磨？必与之莫多。狶韦氏之囿，黄帝之，有虞氏之宫，汤武之室。君子之，若儒墨者师，故以是非相也，而况今之人乎。圣人处物不伤物。不伤物者，物亦不能伤也。唯无所伤者，为能与人相将迎。
　　外化而内不化者，应物而心不与之俱内化，而外不化者，心无定而为事物所撑触也。与物化者，外化也。一不化者，内不化也。安者，何也。何所谓化？何所谓不化？何能与之相磨？必为其所销铄而所存无几矣。自狶韦、黄帝、有虞、汤武至於儒墨家元以是非辫论相粉，何况今之人乎？相，则甚於相磨矣。圃，则狭於囿。室，则深於堂。愈趋愈甚也。伤字正与磨字、字相照。
　　山林与，皋壤与，使我欣欣然而乐与。乐未毕也，哀又继之。哀乐之来，吾不能御，其去弗能止。悲夫，世人直谓物逆旅耳。夫知遇而不知所不遇。知能能而不能所不能。无知无能者，固人之所不兔也。夫务兔乎人之所不免者，岂不亦悲哉。至言去言，至为去为。齐知之，所知则浅矣。
　　南华真经循本卷之二十一竟
　　#1此处通行本有『一』字。
　　南华真经循本卷之二十二
　　庐陵竹峰罗勉道述门人彭祥点校
　　杂篇庚桑楚
　　老聃之役供役者有庚桑楚者，偏得老聃之道，以北居畏垒音根磊之山。其臣之画然知者去之，其妾之挈然仁者远去声。之。拥肿之与居，鞅掌之为使。居三年，畏垒大壤音秾。畏垒之民相与言曰：庚桑子之始来，吾洒然异之史记音跣。今吾日计之而不足，岁计之而有余。庶几其圣人乎。子胡不相与尸而祝之，杜而稷之乎？庚桑子闻之，南面而不释然。弟子异之。庚桑子曰：弟子何异於予？夫春气发而百草生，正得秋而万宝成。夫春与秋，岂无得而然哉？大道已行矣。吾闻至人，尸居环堵之室，而百姓猖狂，不知所往。今以畏垒之细民，而窃窃焉欲俎豆予千贤人之间，我其杓音标之人邪？吾是以不释於老聃之言。
　　至人尸居环堵之室，而百姓猖狂，不知所如往，言至人隐处，而人不知其姓名，故猖狂莫知所归。杓，与标同。揭木为标，则人皆见之。不释於老聃之言，谓老聃之道以无为为主，而人犹不能相忘，吾是以不释於其所言。
　　弟子曰：不然。夫寻常之沟，巨鱼无所还其体，而鲵鳅为之制；步仞之丘陵，巨兽无所隐其躯，而狐为之祥。且夫尊贤授能，先善与利，自古尧、舜以然，而况畏垒之民乎。夫子亦听矣。庚桑子曰：小子来。夫函车之兽，介而离山，则不免於网罟之患；吞舟之鱼，旸而失水，则蚁能苦之。故鸟兽不厌高，鱼鳖不厌深。夫全其形生之人，藏其身也，不厌深渺而已矣。且夫二子者，尧、舜又何足以称扬哉。是其於辩也，将妄凿垣墙而殖蓬蒿也，简发而栉，数米而炊，窃窃乎又何足以济世哉。举贤则民相轧，伍知则民相盗。之数物者，不足以厚民。民之於利甚勤，子有杀父，臣有杀君；正昼为盗，日中宂阫音坏。吾语汝：大乱之本；必生乎尧、舜之间，其末存乎千世之后。其必有人与人相食者也。
　　南荣趎蹙然正坐曰：若趎之年者已长矣，将恶乎托业以及此言邪？庚桑子曰：全汝形，抱汝生，无使汝思虑营营。若此三年，则可以及此言也。南荣趎曰：目之与形，吾不知其异也，而盲者不能自见；耳之与形，吾不知其异也，而聋者不能自闻；心之与形，吾不知其异也，而狂者不能自得。形之与形亦辟音辟，开也矣，而物或间之邪？欲相求而不能相得。今谓趎曰：全汝形，抱汝生，勿使汝思虑营营。趎勉闻道达耳矣。庚桑子曰：辞尽矣。曰：奔蜂不能化藿蠋，越鸡不能化鹄卵，鲁鸡固能矣。鸡之与鸡，其德非不同也。有能与不能者，其才固有巨小也。今吾才小，不足以化子。子胡不南见老子。
　　庚桑子教南荣趎以全形，趎不以为然曰：试以形言之耳、目、心，同是形体，初无或异，而盲聋者不能自见闻，狂者不能自得。当其赋形未尝不开辟而物或间之，则虽欲相求而不能相得，是形不可全也。趎虽勉强闻庚桑子之道，不过达於耳而巳，目犹无所见，心犹无所得也。庚桑子却引喻曰：人有常言其旨尽矣。曰：奔蜂不能化藿蠋，越鸡不能化鹄卵。以喻吾之才小不能化南荣趎，故又使之见老聃也。
　　南荣趎赢粮，七日七夜至老子之所。老子曰：子自楚之所来乎？南荣趎曰：唯。老子曰：子何与人偕来之众也？南荣趎惧然顾其后。老子曰：子不知吾所谓乎？南荣趎俯而惭，仰而欢，曰：今者吾忘吾答，因失吾问。老子曰：何谓也？南荣趎曰：不知乎人谓我朱愚，
　　丹朱不肖，故后世谓不识理者为朱愚。
　　知乎反愁我躯；不仁则害人，仁则反愁我身；不义则伤彼，义则反愁我己。我安逃此而可？此三言者，趎之所患也。愿因楚而问之。老子曰：向吾见若眉睫之间，吾因以得汝矣。今汝又言而信之。若规规然李丧父母，揭竿而求诸海也，汝亡人哉如有所失之人也。惘惘乎，汝欲反汝情性而无由入，可怜哉。南荣趎请入就舍，召其所好，去其所恶。十日自愁，复见老子。老子曰：汝自洒濯，孰哉郁郁乎？然而其中津津乎犹有恶也。夫外韄者不可繁而捉，将内犍；内千者不可谬而捉，将外犍；外内韄者，道德不能持，而况放道而行者乎。
　　孰，与熟同。郁郁，犹陆离。汝自修治洒濯，得熟郁郁然，可观然。此特其外耳。其中津津然流动者，犹有可恶也。韄者，以皮束物制缚之意。犍者，门牡关闭之意。制其外者繁多而不可把捉，则将拒闭之於内。制其内者谬乱而不可把捉，则将拒闭之於外。内外韄者其病若此，虽有道德者，将不能自持，而况学者方依仿而行者乎。
　　南荣趎曰：里人有病，里人门之，病者能言其病，然病之所以然其病，病者犹未病也。
　　下二病字，训甚能言其病之所以然，则病虽甚犹未得为甚也。
　　若趎之闻大道，譬犹饮药以加病也。趎愿闻卫生之经而已矣。老子曰：卫生之经，能抱一乎？能勿失乎？能无卜筮而知吉凶乎？能止乎？能已乎？能舍诸人而求诸己乎？能翛然乎？能侗然乎？能儿子乎？儿子终日嗥而嗌不嗄所嫁反，和之至也；终日握而手不掜吾礼反，
　　嗄，失声也。掜，以手拊打也。
　　共其德也；终日视而目不瞬音舜，偏不在外也。行不知所之，居不知所为，与物委蛇而同其波。是卫生之经已。南荣趎曰：然财是至人之德已乎？是乃所谓冰解冻释者。夫至人者，相与交食乎地而交乐乎天，不以人物利害相撄，不相与为怪，不相与为谋，不相与为事，翛然而往，侗然而来。是谓卫生之经已。曰：然则是至乎？儿子动不知所为，行不知所之，身若槁木之枝而心若死灰。若是者，祸亦不至，福亦不来。祸福无有，恶有人灾也。
　　南荣趎疑老子所言卫生之经，莫是至人之德否？老子曰：非也。此乃所谓冰解冻释。冰冻，初解释未尽消溶，犹未得为至也。夫至人者相与交食乎地，至侗然而来，皆是说至人处。却申言前所言者是卫生之经已。曰然则是至乎者？南荣趎曰：然则此所言卫生之道极至乎？老子曰：未为至也，吾所以告汝曰，能儿子者可以无祸无福而已矣。
　　宇泰定者，发乎天光。发乎天光者，人见其人，人有修者，乃今有恒。有恒者，人舍之，天助之。人之所舍，谓之天民；天之所助，谓之天子。学者，学其所不能学也。行者，行其所不能行也。辩者。辩其所不能辩也。知止乎其所不能知，至矣。若有不即是者，天钧败之。
　　心宇泰定者，自然发乎天光。即所谓定生慧人。见其发乎天光以为人能，如是不知由於心宇泰定者，天也。有一等人不能心宇泰定，必假修为，则亦不能发乎天光。可以有常而已。有常者人虽舍之，天必助之。人之所舍则无位而为天民，天之所助则有位而为天子。此皆非其至者必尽黜聪明知虑，若无所能、而后为至。其有不能成此者，天钧自败之，不必不为，天所助也。天钧，吾之大钧也。
　　备物以将形，藏不虞以生心，敬中以达彼。若是而万恶至者，皆天也，而非人也，不足以滑成，不可内音纳於灵台。灵台者有持，而不知其所持而不可持者也。
　　将，养也，藏，存也。生，犹立也。外则备物以养形，内则常存不虞之防以立心。主敬於中以达於外。如此而祸至者，皆天命而非人事所召，不足以滑乱我之成德，不可以横逆之事入於吾心。心者虽有所持而人不知其所持。有不可持者，言不可执者也。洪《容斋随笔》载：洪庆善解，乃吾儒家说耳。
　　不见其诚己而发，每发而不当；业入而不舍上声，每更为失。为不善乎显明之中者，人得而诛之；为不善乎幽间之中者，鬼得而诛之。明乎人、明乎鬼者，然后能独行。
　　此反上文言之，人惟未能诚己而发，故每发而不中。虽明知其不诚，然业已入其间而不能合去之。既不能改过，反更益其过，故有人鬼之祸不可以横逆言矣。
　　券内者，行乎无名；券外者，行乎期费，行乎无名者，唯庸有光；志乎期费者，唯贾人也。人见其跂，犹之魁然。与物穷者，物入焉；与物且者，其身之不能容，焉能容人。不能容人者无亲，无亲者尽人。
　　券内，分内也。求诸分内者，所行不务名声。求诸分外者，所志期於广大费广也。《中庸》君子之道，费而隐之费行乎。无名者虽晦而明，用有光显志乎。期费者欲以眩鬻当世，如商贾之人。又如跂立者，人见其魁然长大，而实不然。券外者与物驰逐穷极，而物反入据其位。券内者与物苟且相应，而不为所累，且不知有其身，岂知有人。无人者，虽至亲亦无。无亲者，人尽无矣。此离世独立之意。
　　兵莫僭于志，镆铘为下；寇莫大於阴阳，无所逃於天地之间。非阴阳贼之，心则使之也。道通其分也，其成也毁也。所恶乎分者二，其分也以备。所以恶乎备者？其有以备。故出而不反，见其鬼。出而得，是谓得死。灭而有实，鬼之一也。以有形者象无形者而定矣。
　　本无成与毁，人自分而为二，故道者所以通其分也。所恶乎分者，何以其分之？远则必至於极，成者百般计巧，做到成就。毁者一切放弛，任其毁坏。备，犹极也。所以恶乎极者，何既极则如人之出，外而不反矣。但见其逐於外物，日渐销铄，如鬼之屈而不伸。而世人却自以为出而有得，不过得死之道而已。得死之道则此生已灭矣。而自以为有其实，与鬼何异哉？以有形者象无形者，以人而象鬼也。而定矣者，不能反之为人也。
　　出无本，入无窍，有实而无乎处，有长而无本剽标同，有所出而无窍者有实。有实而无乎处者，宇也；有长而无本剽者，宙也。有乎生，有乎死；有乎出，有乎入。入出而无见其形，是谓天门。天门者，无有也。万物出乎无有。有不能以有为有，必出乎无有，而无有一无有。圣人藏乎是。
　　所谓道者，出而不见其有本，入而不见其有窍，有其实而不见其处所。剽，与标同，末也。有其长而不见其本末。然虽出无本，入无窍而又有其实，不是空言有实而无乎处者，如四方上下之宇，何有定所？有长而无本剽者，如古往今来之宙，何有起止？生死出入皆不见其形，是谓天门。天门者，空虚无有。而万物出乎无有之中，凡有不能以有为有，必出乎无有之中。而并与无有亦无有，圣人怀藏此道而已。
　　古之人，其知有所至。恶乎至？有以为未始有物者，至矣，尽矣，弗可以加矣。其次以为有物矣，将以生为丧也，以死为反也，是以分已。
　　已是分生、死为两途。
　　其次曰始无有，既而有生，生俄而死。以无有为首，以生为体，以死为尻。孰知有无死生之一守者，吾与之为友。是三者虽异，公族也。昭景也，着戴也；甲氏也，着封也：非一也。
　　戴，职任也。封，封邑也。三者虽异，譬如昭、景、甲皆楚之公族，持或以职着，或以封着而有不同耳。
　　有生黬五咸於咸二反也，披然曰移是。尝言移是，非所言也。虽然，不可知者也。腊者之有膍音毗胲吉才反，可散而不可散也；观室者周於寝庙，又适其偃焉。为是举移是。
　　黬，釜底黑。披然，散也。移是，所谓是者转移不定也。腊，冬至后三戌祭名。膍，牛百叶。胲，足指毛肉。偃，偃息之室也。人之所以自是者，譬如釜底之星，披然而开，转移不定，故曰移是。试言移是之说，本不足道，然事正有不可知者。如腊祭者分膍与胲於俎上，是可散也，而总一牲之体则不可散。又如观室者必周匝寝庙，方谓之全室，然必须适其息偃之所。观之一则须分之而合，一则须合之而分，是不可知者也。如此看来安有真的是处，故为此而举移是之说。
　　请尝言移是：是以生为本，以知为师，因以乘是非。果信也有名实，因以巳为质，使人以为己节名节也因以死偿节。若然者，以用为知，以不用为愚；以彻为名，以穷为辱。移是，今之人也，是蜩与莺鸠同於同也。
　　上言有生黬也，披然曰移是。此言移是者，正绿人以有生为根本，看得大重。师知则因而生是非，信名实，则因而惟知有巳。立节操，则因而死且不顾。如此者，必以用合穷通怵其心。故移是者，乃当今世俗之人也，其视蜩与鸒鸠之小见，何异二虫同矣。而人又与之同，故云同於同。
　　蹍女展反市人之足，则辞以放惊，兄则以妪，大亲则巳矣。故曰：至礼有不人，至义不物，至知不谋，至仁无亲，至信辟兵入金。
　　蹍，践也。偶然践市人之足，则辞谢以放鷔，不检束之过。若践兄之足则但呴妪之而已。大亲，父母也。父母则并呴妪不必矣。辟，屏去也。至信则不必以金宝为质。
　　彻志之勃，解心之谬，去德之累，达道之塞。贵富显严名利六者，勃志也；容动色理气意六者，谬心也；恶欲喜怒哀乐六者，累德也；去就取与知能六者，塞道也。此四六者不荡胸中则正，正则静，静则明，明则虚，虚则无为而无不为也。
　　篇中凡如此者，烦絮不切，自可无。
　　道者，德之钦也；生者，德之光也；性者，生之质也。
　　钦者，敬也，有收敛之义。道而后德，故云道者德之钦。有德则润身，故云生者德之光。性与生俱生，故云性者生之质。
　　性之动谓之为，为之伪谓之失，知者，接也；知者，谟也。知者#1之所不知，犹睨也。动以不得已之谓德，动无非我之谓治，名相反而实相顺。羿工乎中微而拙乎使人无己誉；圣人工乎天而拙乎人；夫工乎天而俍音良，犹能也乎人，唯全人能之。唯虫能虫，唯虫能天。全人恶天，恶人之天，而况吾天乎人乎。
　　圣人工乎与天合而拙乎使人无己誉。唯全人能工乎天而又能乎人，然岂以此自多。虫能虫而亦能天，则能人能天未足自多。是以全人恶有能天之名，且恶人之天，而况我之天与之人乎！
　　一雀适羿，羿必得之，威也。以天下为之笼，则雀无所逃。是故汤以庖人笼伊尹，秦穆公以五羊之皮笼百里奚。是故非以其所好笼之而可得者，无有也。介者拸音侈画音化，外毁誉也。胥靡登高不惧，遗死生也。
　　兀者栘去画像，以形既不全，无事乎人之毁誉也。胥靡登高而不惧，以罪囚中视死生为轻也。喻人之外荣辱好恶者，岂可得而笼之哉。
　　夫复诸陟涉反不馈而忘人，忘人，因以为天人矣。故敬之而不喜，侮之而不怒者，唯同乎天和者为然。出怒不怒，则怒出於不怒矣；出为无为，则为出於无为矣。欲静则平气，欲神则顺心。有为也欲当，则绿於不得已。不得已之类，圣人之道。
　　复，应答也。謵与詟同，小语也。应答之际，低声细语，如出於不得已，未尝自以言送，人极其至也至於忘人。此一句作三节看。
　　南华真经循本卷之二十二竞
　　#1『者』据通行本加。
　　南华真经循本卷之二十三
　　庐陵竹峰罗勉道述门人彭祥点校
　　杂篇徐无鬼
　　徐无鬼因女商见魏武侯，
　　《释文》：徐无鬼，缗山人，魏隐士。李云：无鬼、女商，并魏幸臣。
　　武侯劳之曰：先生病矣，苦於山林之劳，故乃见於寡人。徐无鬼曰：我则劳於君，君有何劳於我。君将盈嗜欲，长好恶，则性命之情病矣；君将黜嗜欲，掔蓄田反，引去也好恶，则耳目病矣。我将劳君，君有何劳於我。武侯超然自高貌不对。少焉，徐无鬼曰：尝语君吾相狗也：下之质，执饱而止，是狸德也；中之质，若视日；上之质，若亡其一。
　　狗，所以猎也。下等之质，所捕执者小足饱其腹而止，是狸之材耳。德，犹言材也。中等之质，志高视远如视天上之日，不顾目前小兽，固胜於下等者矣。然上等之质并以捕猎之事为不足道。狗之所专一者，猎也。上等者失其所专一，则有超乎常狗之外者矣。
　　吾相狗又不若吾相马也。吾相马：直者中绳，曲者中钩，方者中矩，圆者中规。
　　谓御之而中绳、钩、矩、规也。
　　是国马也，而未若天下马也。天下马有成材，若恤若失，若丧其一。
　　若恤若失，如闷而失志也。马之专一者，驰走也。忘其专所事，则出於自然非常马矣。
　　若是者，超轶绝尘，不知其所。
　　超轶，过也。绝尘，足不踏地，无尘起也。
  </div>
  <div class="pagination">
   <a href="南华真经循本_page14.html">
    上一页
   </a>
   <span>
    ...
   </span>
   <a href="南华真经循本_page10.html">
    10
   </a>
   <a href="南华真经循本_page11.html">
    11
   </a>
   <a href="南华真经循本_page12.html">
    12
   </a>
   <a href="南华真经循本_page13.html">
    13
   </a>
   <a href="南华真经循本_page14.html">
    14
   </a>
   <span class="current-page">
    15
   </span>
   <a href="南华真经循本_page16.html">
    16
   </a>
   <a href="南华真经循本_page17.html">
    17
   </a>
   <a href="南华真经循本_page18.html">
    18
   </a>
   <a href="南华真经循本_page19.html">
    19
   </a>
   <a href="南华真经循本_page20.html">
    20
   </a>
   <a href="南华真经循本_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
