<!DOCTYPE html>
<html>
<head>
    <meta charset="UTF-8">
    <title>通玄真经注-宋-朱弁 - 第 20 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通玄真经注-宋-朱弁 - 第 20 页/共 31 页</h1>
    <div class="content">　　夫爵益高者意益下，官益大者心益小，禄益厚者施益博，修此三者怨不作。故贵以贱为本，高以下为基。
　　二者不修，殃及己身。
　　老子曰：言者所以通己於人也，闻者所以通人於己也。
　　言己情以达人情，得人意以通己意。
　　既暗且聋，人道不通，故有暗聋之病者，莫知事通，岂独形骸有暗聋哉，心亦有之塞也，
　　目不睹太山，耳不闻雷霆，此形骸之暗聋。有鉴疑鹿马，智昏菽麦，此人之暗聋也。即事不辩，况大道哉？
　　莫知所通，此暗聋之类也。夫道之为宗也，有形者皆生焉，其为亲也亦戚矣，飨谷食气者皆寿焉，其为君也亦惠矣，诸智者学焉，其为师也亦明矣。
　　生以道为亲，无形而形焉，其为亲也大矣。谷与气为君，非寿而寿焉，其为惠也厚矣。智以学为师，非师而师焉，其明至矣。
　　人皆以无用害有用，
　　勤无用之事，伤有涯之情。
　　故知不博而日不足，
　　君子常以所知未远，渴日不足以自勉励也。
　　以博奕之日问道，闻见深矣。
　　移博奕之功，而专道德，可致深妙矣。
　　问与不问，犹暗聋之比於人也。
　　不闻不问，是谓暗聋之人也。
　　老子曰：人之情，必服於德，不服於力，
　　可以德制，不可以力争也。
　　德在与不在来。
　　德施於人，不望来报。
　　是以圣人之欲贵於人者，先贵人，欲尊於人者，先尊人，欲胜人者先自胜，卑人者先自卑，故贵贱尊卑，道以制之。夫古之圣王，以其言下人，以其身后人，即天下乐推而不厌，戴而不重，此德重有余而气顺也，故知与之为取，后之为先，即几於道矣。
　　尊人者非尊其人，而取尊，先人者非先其人而取先，是气顺於道，德归诸己，故推而不厌，戴而不重也。
　　老子曰：德少而宠多者讥，才下而位高者危，无大功而有厚禄者微，故物或益之而损，或损之而益。
　　才藏不称讥危，必至损益相随，祸福斯验者也。
　　众人皆知利利，而不知病病，唯圣人知病之为利，利之为病。
　　众人知利为利，不知以利为病。圣人知利是病，以不病为利也。
　　故再实之木，其根必伤，掘藏之家，后必有殃。夫大利者反为害，天之道也。
　　木之再成者必伤其根，家藏宝货者必殃其身。谓非意而得者，先利后害，天之道也。
　　老子曰：小人从事日苟得，君子日苟义。为善者非求名者也，而名从之，名不与利期，而利归之，所求者同，所极者异。
　　小人从事，以苟得为利，利从而害之。君子直道，不以利为期而名归之。故受利同而遇害异也。
　　故动有益则损随之。言无常是，得无常宜者，小人也。
　　不恒其德，或承之羞。
　　察於一事，通於一能，中人也。
　　所见不周，拘於一域。
　　兼覆而并有之，技能而才使之者，圣人也。
　　默奸去哀，任贤使能，此圣人也。
　　老子曰：生所假也，死所归也，故世治即以义卫身，世乱即以身卫义，死之日，行之终也。
　　世治即以义保身，世乱即以身死义。故君子有益於人，虽杀身不恨。故视死若归，犹生之年也。
　　故君子慎一用之而已矣。
　　依道而行，动不乖正。
　　故生受於天也，命遭於时也，有其才不遇其世，天也，求之有道，得之在命。
　　遇时也，不遇天也，得之不喜，失之不怨也。
　　君子能为善，不必得其福，不忍而为非，未必免於祸。
　　君子为善未必要福，去非未能远祸，终不舍义以求福。易行而脱祸，何则？如是性不可草，心苟无二故也。
　　故君子逢时即进，得之以义，何幸之有；不时即退，让之以礼，何不幸之有。故虽处贫贱而犹不悔者，得其所贵也。
　　君子进不以为幸，义得之也。不遇不以为耻，悔何有焉？所存道义，岂苦贫贱哉？
　　老子曰：人有顺逆之气，顺逆之气生於心，心治则气顺，心乱则气逆，心之治乱在於道德。得道则心治，失道即心乱。心治即交让，心乱即交争，让即有德，争即生贼。有德即气顺，贼生即气逆。
　　一其心则顺而正，二其气即逆而邪。正则道隆，邪则害生。道存则神清，清则和治，贼生则气浊，浊则争乱。既浊且乱，亡无日矣
　　气顺则自损以奉人，气逆则损人以自奉。二气者可以道而制也。
　　难以事消，可以道制。
　　天之道其犹响之报声也，德积则福至，祸积则怨至。
　　人能行之，天能鉴之，善恶心臻，有如影响。
　　官败於官茂，孝衰於妻子，患生於忧解，病甚於且愈，故慎终如始，即无败事也。
　　官败失於正法，孝衰匿於私房。忧虽暂解，犹虑患生，病虽且愈，仍宜节欲。故慎终如始，则无败事也。
　　老子曰：举枉与直，如何不得。举直与枉，勿与遂往，所谓同污而异泥者。
　　知人不易，举人必明。今举枉为直，以愚为贤，岂有同污而异泥也？
　　老子曰：圣人同死生，愚人亦同死生。圣人之同死生，明於分理，愚人之同死生，不知利害之所在。
　　圣人一死生，不利彼此，故无死生。愚人异死生，利在得失，故沦死生。
　　道县天，物布地，和在人，人主不和，即天气不下，地气不上，阴阳不调，风雨不时，人民疾饥。
　　道系於天，物产於地，中和在人。人者，天之精也，地之灵。故为人之主，必和洽其气，安抚万物，则风雨不愆，灾害不作也。
　　老子曰：得万人之兵，不如闻一言之当，得隋侯之珠，不如得事之所由，得和氏之璧，不如得事之所适。
　　一言有益，万兵非贵。一事可尊，和璧非宝。
　　天下虽大，好用兵者亡，国虽安，忘战者危。故小国寡民虽有什伯之器而勿用。
　　大国莫若修德，小国莫若事人，则征伐不兴，上下安泰也。
　　老子曰：能成霸王者，必胜者也；
　　非道不御。
　　能胜敌者，必德者也，
　　非德不胜。
　　能用人力者，必得人心者也，
　　用贤者之力，得众人之心也。
　　能得人心者，必自得者也，自得者，必柔弱者也，能胜不如己者，至於若己者而格，柔胜出於若己者，其事不可度，故能以众不胜成大胜者，唯圣人能之。
　　唯保谦柔众不能胜，故能成其胜也。
　　通玄真经卷之四竟
　　通玄真经卷之五
　　宋宣义郎试大理寺主薄兼
　　括州缙云县令朱弁正仪注
　　道德篇
　　夫道也者，通自分之常理也；德也者，备所得之总名也。且《文子》总有一十二篇之目各异，唯《道德》再举者，何也？夫道德之道也，即可物之道也，由可道而成德者，亦可据之德也，但非至道与玄德尔。所以首篇《道原》后篇《上德》原称道本，上乃德极，唯原上之用兹一篇。唯道德之体各归本自然，人间之世，行道立德，修身核名，生且有伦，死而不朽者，莫若此篇耳。
　　文子问道。
　　夫道绝学，至理无问，斯所问者，盖触类之道也。
　　老子曰：学问不精，即听道不深。
　　人之学者，欲复其性也。因好问而成待间，假修学以至无学。若不精於此，何穷深旨矣？
　　凡听者将以达智，
　　达圣哲也智。
　　将以成行也，
　　成仁义之行。
　　将以致功名也。
　　致同佐之功。
　　不精不明，不深不达，
　　精则明，深则达。
　　故上学以神听，中学以心听，下学以耳听。
　　上学体道以达智，中学好道以成行，下学游道以至名也。
　　以耳听者，学在皮肤，以心听者，学在肌肉，以神听者，学在骨髓。
　　浅深，比也。
　　故听之不深，即知之不明；知之不明，即不能尽其精；不能尽其精，即行之不诚。
　　听彼不深，则无今知之明，斯未造其极者也。夫未明於中，行诚於外者，未之闻也。
　　凡听之理，虚心清静，损气无盛，
　　谓损其气以处道。
　　无思无虑，目无妄视，耳无苟听，
　　内外各息所能事，奉彼之旨也。
</div>
    <div class="pagination">
<a href="通玄真经注-宋-朱弁_page19.html">上一页</a><span>...</span><a href="通玄真经注-宋-朱弁_page15.html">15</a><a href="通玄真经注-宋-朱弁_page16.html">16</a><a href="通玄真经注-宋-朱弁_page17.html">17</a><a href="通玄真经注-宋-朱弁_page18.html">18</a><a href="通玄真经注-宋-朱弁_page19.html">19</a><span class="current-page">20</span><a href="通玄真经注-宋-朱弁_page21.html">21</a><a href="通玄真经注-宋-朱弁_page22.html">22</a><a href="通玄真经注-宋-朱弁_page23.html">23</a><a href="通玄真经注-宋-朱弁_page24.html">24</a><a href="通玄真经注-宋-朱弁_page25.html">25</a><span>...</span><a href="通玄真经注-宋-朱弁_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
