<!DOCTYPE html>
<html>
<head>
    <meta charset="UTF-8">
    <title>中和集 - 第 6 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中和集 - 第 6 页/共 22 页</h1>
    <div class="content">　　极致冲虚守静笃，静中一动阳来复。初九潜龙须摄伏，进至见龙休太速。
　　才见乾乾光内烛，或跃在渊时沐浴。九五飞龙成化育，阳极阴生须退缩。
　　防微杜渐坤初六，退至直方金并木。六三不可荣以禄，括囊以后神丹熟。
　　若逢野战志钤束，阴剥阳绝火候足。一粒宝珠吞入腹，作个全真仙眷属。
　　一夫一妇常和睦，三偶三奇时趁逐。素女青郎一处宿，黑汞赤铅自攒簇。
　　虚空造就无为屋，这个主人诚不俗。山岳藏云天地肃，烁烁蟾光照虚谷。
　　龙虎歌（并引）
　　龙虎者，阴阳之异名也。阴阳运化，神妙莫测，故象之以龙虎。《易系》云："一阴一阳之谓道，阴阳莫测之谓神。"丹书云："偏阴偏阳之谓疾。"阴阳者，太极之动静也。一分为二，清升浊沦。大而天地，小而物类，皆禀阴阳二气而有形名。故覆载之间，纤洪巨细，未有外乎阴阳者也。丹经子书种种异名，不出阴阳二字。历代仙师假名立象，喻之为龙虎，使学徒易取则而成功也。
　　龙虎之象，千变万化，神妙难穷，故喻之为"药物"，立之为"鼎炉"，运之为"火候"，比之为"坎离"，假之为"金木"，字之为"男女"，配之为"夫妇"，以上异名皆龙虎之妙用也。以其灵感，故曰"药物；"以其成物，故曰"鼎炉"；以其变化，故曰"火候"；以其交济，故曰"坎离"；以其刚直，故曰"金木"；以其升沉，故曰"男女"；以其妙合，故曰"夫妇"。若非龙虎，何以尽之？《文言》曰："云从龙，风从虎，圣人作而万物睹。"此发明乾元九五之德也。是知龙虎之妙，非神德圣功，何以当之哉？
　　反求诸己，情性也。化而裁之，身心也、魂魄也、精气也。推而行之，玄牝之门也，阖辟之机也。太上云："谷神不死，是谓玄牝。玄牝之门，是谓天地根。绵绵若存，用之不勤。"《易》云："阖户谓之坤，辟户谓之乾，一阖一辟谓之变，往来不穷谓之通。"丹书云："呼则接天根，吸则接地根。"即乾坤阖辟之机也。呼则龙吟云起，吸则虎啸风生，即"一阖一辟谓之变"也。风云感合，化生金液，即"往来不穷谓之通"也。金液还返，结成大丹，故假名曰"龙虎大丹"也。采而饵之，长生久视。
　　此所谓呼吸者，非口鼻也，真机妙应，一出一入之门户也。若向这里透得，龙虎丹成，神仙可冀。修真至士，诚能于龙虎上打得彻，透得过，真常之道虽曰至玄至微，又奚患其不成哉？至于种善根，植德本，养圣胎，未有不明龙虎而成者也。紫阳云："收拾身心谓之降伏龙虎。"心不动则龙吟，身不动则虎啸。龙吟则气固，虎啸则精凝。元精凝则足以保形，元气固则足以凝神。形神俱妙，与道合真，神仙之能事毕矣。非天下至神，其孰能与于此哉？
　　赵束斋者，古杭人也。幼为内侍，职任中官，因乾旋坤转而勘破浮生，故弃利捐名而参求道要，虽红尘而混迹，实玄境以栖心，真脱略世事者也。意欲混合凝神，故留心于龙虎。一日携是图示予，求其赘语，予辞不可，于是乎着笔而塞责焉。告之曰："古人因道而设象，予今因象而立言。束斋者贵在明加眼力，觑破端的，莫教错认定盘星。苟能因言会意，观图得旨，便知道真虎真龙不在纸上，而在自己也。至于言象两忘，道德备矣。"咦！真龙真虎不难寻，只要抽阳去补阴。四德运乾诚不息，潜飞见跃尽由心。虽然也是平地起，波涛青天轰霹雳。勉旃！勉旃！
　　歌曰：
　　真龙真虎原无象，谁为起模传此样。若于无象里承当，又落断常终莽荡。
　　青青白白太分明，也是无风自起浪。时人要识真龙虎，不属有无并子午。
　　休将二物浑沦吞，但把五行颠倒数。根芽本是太玄宫，造化却在朱陵府。
　　虽然运用有主张，毕竟虚灵无处所。一条大道要心通，些子神机非目睹。
　　忽然迸开顶额门，勘破木金同一母。高高绝顶天罡推，耿耿银河斗柄戽。
　　兴云起雾仗丁公，掣电驱雷役玄武。瞬息之间天地交，刹那之顷坎离补。
　　虎从水底起清风，龙在火中降甘雨。云行雨施天下平，运乾龙德功周普。
　　人言六龙以御天，孰知一龙是真主？人言五虎透玄关，孰知一虎生真土？
　　会得龙虎常合和，便知龟蛇互吞吐。圣人设象指蹄筌，象外明言便造言。
　　言外更须穷祖意，元来太极本无○。得意忘象未为特，和意都忘为极则。
　　稽首束斋赵隐居，彻底掀翻参学毕。
　　无一歌
　　道本虚无生太极，太极变而先有一，一分为二二生三，四象五行从此出。
　　无一斯为天地根，玄教一为众妙门，易自一中分造化，人心一上运经纶。
　　天得一清地得宁，谷得以盈神得灵，物得以成人得生，侯王得之天下贞。
　　禅向一中传正法，儒从一字分开阖，老君以一阐真常，曾参一唯妙难量。
　　道有三乘禅五派，毕竟千灯共一光，抱元守一通玄窍，惟精惟一明圣教。
　　太玄真一复命关，是知一乃真常道，休言得一万事毕，得一持一保勿失。
　　一彻万融天理明，万法归一未奇特，始者一无生万有，无有相资可长久。
　　诚能万有归一无，方会面南观北斗，至此得一复忘一，可与化元同出没。
　　设若执一不能忘，大似痴猫守空窟，三五混一一返虚，返虚之后虚亦无。
　　无无既无湛然寂，西天胡子没髭须，今人以无唤作无，茫荡顽空涉畏途。
　　今人以一唤作一，偏枯苦执费工夫，不无之无还会得，便于守一知无一。
　　一无两字尽掀翻，无一先生大事毕。
　　抱一歌
　　无极极而为太极，太极布妙始于一。一分为二生阴阳，万类三才从此出。
　　本来真一至虚灵，亘古亘今无变易。只因成质神发知，善恶机缘有差忒。
　　随情逐幻长荆榛，香味色声都眩惑。诚能一上究根源，返本还元不费力。
　　一夫一妇定中交，三女三男无里得。三元八卦会于壬，四象五行归至寂。
　　忽然迸破顶额门，烁烁金光满神室。虚无之谷自透通，玄牝之门自阖辟。
　　一阳来复妙奚穷，四德运乾恒不息。浩气凝神于窈冥，出有入无于恍惚。
　　中间主宰是甚么？便是达卿元有的。
　　慧剑歌
　　自从至人传剑诀，正令全提诚决烈。有人问我觅踪由，向道不是寻常铁。
　　此块铁，出坤方，得入吾手便轩昂。赫赫火中加火炼，工夫百炼炼成钢。
　　学道人，知此诀，阳神威猛阴魔灭。神功妙用实难量，我今剖露为君说。
　　为君说，泄天机，下手一阳来复时。先令六甲搧炉鞴，六丁然后动钳锤。
　　火功周，得成剑，初出辉辉如掣电。横挥凛凛清风生，卓竖莹莹明月现。
　　明月现，瑞光辉，烁地照天神鬼悲。激浊扬清荡妖秽，诛龙斩虎灭蛟螭。
　　六贼亡，三尸绝，缘断虑捐情网裂。神锋指处山岳崩，三界魔王皆剿拆。
　　此宝剑，本无形，为有神功强立名。学道修真凭此剑，若无此剑道难成。
　　开洪蒙，剖天地，消碍化尘无不备。有人问我借来看，拈出问君会不会。
　　挽邪归正歌
　　道自虚无生一气，谁为安名分五太？一气判而生两仪，清升浊沦成覆载。
　　阴阳经纬如掷梭，乾坤阖辟如搧鞴。两仪妙合有三才，七窍凿开生万类。
　　无极之真剔浑沦，日用平常无不在。生生化化百千机，不出只今这皮袋。
　　诚能自己究根宗，四象五行本圆备。三反昼夜志不分，绝利一源功百倍。
　　打透精关与气关，潜通天籁并地籁。头头合辙有规绳，窍窍光明无窒碍。
　　若向这里具眼睛，便将两采做一赛。抬头撞倒须弥峰，举步踏翻玄妙寨。
　　单提一理阐真宗，会合万殊归正派。炼阳神了出阳神，自色界超无色界。
　　我见今时修行人，多是造妖并捏怪。气高强大傲同侪，逞俊夸能云自会。
　　机锋捷辩假聪明，驾驭谈空干智慧。初机学者受欺瞒，博学玄流不见爱。
　　只管目前逞强梁，不顾末后受殃害。人前饶舌口喃喃，却如担水河头卖。
　　生烟发火念头差，逐境随时心地隘。涝涝洒洒弄精神，热热乱乱苦打睚。
　　般精运气枉辛勤，数息按摩徒意快。昏沉掉举难主张，不昏即散如之奈！
　　神衰气散怎医治，髓竭形羸空后悔。若求正道出迷津，免使填还冤业债。
　　收拾从前狂乱心，掀翻往日豪强态。事父之心推事师，得旨先须持禁戒。
　　恕己之心推恕人，不责于人因善贷。不自明而全其明，不自大而成其大。
　　无事无欲及无知，去甚去奢并去泰。立基下手要严持，触境遇缘更淘汰。
　　只凭铅汞做丹头，莫认涂泥为宝贝。更须上下交坎离，勿谓东西为震兑。
　　交梨火枣非肾心，木液金精岂肝肺。休泥缘觉及声闻，不属见知并学解。
　　究竟无中养就儿，禅天净尽绝纤芥。九还七返那机关，不在内兮不在外。
　　本来实相了无形，亘古虚灵终不昧。抱元守一诸蕴空，笃志力行休懈怠。
　　合和四象聚三元，攒簇五行会八卦。烹庚炼甲有抽添，阳火阴符知进退。
　　虚无湛寂运机缄，恍惚窈冥旋造化。两般灵物入中宫，一道金光明四下。
　　西南黄氏老婆心，鼓合南陵丁女嫁。青衣女子才归房，白首金公来入舍。
　　夫欢妇合交阴阳，雨态云情忘昼夜。气固精凝结圣胎，产颗玄珠太希诧。
　　四方剔透大光明，八面玲珑无缝罅。都来些子圆团□栾，黄金万两难酬价。
　　稽首全真参学人，记取清庵说底话。诚能直下肯承当，便是渠侬把底靶。
　　话靶做成又作么，无位真人乘鹤驾。
　　中和集卷五
　　都梁清庵莹蟾子李道纯元素撰
　　门弟子损庵宝蟾子蔡志颐编
　　诗
　　述工夫（十七首）
　　发蒙
　　九转还丹下手功，要知山下出泉蒙。安炉妙用凭坤土，运火工夫籍巽风。
　　兑虎震龙才混合，坎男离女便和同。自从四象归中后，造化机缄在我侬。
　　采药
　　炼汞烹铅本没时，学人当向定中推。客尘欲染心无着，天癸才生神自知。
　　情寂金来归性本，精凝坎去补南离。两般灵物交并后，阴尽阳纯道可期。
　　进火
　　既通天癸始生时，自有真阳应候回。三昧火从离位发，一声雷自震宫来。
　　气神和合生灵质，心息相依结圣胎。透得里头消息子，三关九窍一齐开。
　　日用
　　真铅真汞大丹头，采取当于罔象求。有作有为终有累，无求无执便无忧。
　　常清常静心珠现，忘物忘机命宝周。动静两途无窒碍，不离当处是瀛州。
</div>
    <div class="pagination">
<a href="中和集_page5.html">上一页</a><a href="中和集.html">1</a><a href="中和集_page2.html">2</a><a href="中和集_page3.html">3</a><a href="中和集_page4.html">4</a><a href="中和集_page5.html">5</a><span class="current-page">6</span><a href="中和集_page7.html">7</a><a href="中和集_page8.html">8</a><a href="中和集_page9.html">9</a><a href="中和集_page10.html">10</a><a href="中和集_page11.html">11</a><span>...</span><a href="中和集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
