<!DOCTYPE html>
<html>
<head>
    <meta charset="UTF-8">
    <title>古书隐楼藏书 - 第 9 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古书隐楼藏书 - 第 9 页/共 28 页</h1>
    <div class="content">　　依经修炼，得命归根。绵绵固蒂，神守命庭。
　　丹田三宝，煅炼坚凝。神通内运，旋干转坤。
　　即内即外，会归道心。三才六合，荡荡平平。
　　婴儿升证，号曰真人。阐扬正教，普渡迷津。
　　布传万卷，上报天真。东华正脉，皇极真文。
　　吾师悟述，接引后人。道成上达，九祖同登。
　　宝之秘之，万圣咸钦。
时静极弟子诵赞毕，会中大众各各踊跃欢喜，敬信遵奉，礼拜而退。
　　〔按青羊钞本于煅炼坚凝下，节去七句，兹准山本增之〕
第二篇（按即吸提篇）
　　尹真人曰：一吸便提，气气归脐，一提便咽，火火相见（山本注曰：他本作一呼。今作提非误笔，是准律宗秘本也），乃仙家保命十六字诀，以其珍贵，故名十六锭金，是言一吸一呼，通任督二脉而归于脐也。人身负阳抱阴，督脉在背属阳，任脉在胸属阴。督有三关：曰尾闾、曰夹脊、曰泥丸；任有二截：下自阴根至脐，上自顶下至脐。人之呼吸，任乎自然，功夫全在两提字，静中略用意与目力为提，然太着意则反害之矣。一吸入腹，略用意与目力，从阴根提起，纳之于脐。便提者，提一吸之气，通任咏下半截而纳于脐，所谓一吸便提气气归脐也。一提即一呼，于一呼之中，略用意与目力提入督脉，从尾闾通背骨，直至顶门。常人不通督脉，故尾闾亦谓之关，提入督脉，则尾闾便通腰间。夹脊亦一关也，尾闾夹脊皆易通，而顶门一关最难通，故谓之泥丸。用功久之，则泥丸自通。通时乐不可言，昔人比之天上醍醐，又比之交媾。泥丸既通，则咽入任脉之上半截，而纳于脐。便咽之咽，非咽精，亦非咽气，气从顶门落下喉间，略一纳便归脐矣。泥丸未通，全在两提字用功夫，便咽，则通关以后事也。一阴一阳之渭道，一呼一吸之渭息，呼吸皆归于脐，阴阳固济，所谓水火相见也。脐内一寸三分为丹田，归脐，则归丹田矣。未生时胎息于此，仙家炼丹亦于此，实为气之橐钥、一身之太极也。任督脉通，水火交济，每一呼吸，周身灌输，病何自而生哉？
　　〔山本注曰：斯论本古说，我宗亦有遵行之者。先以理任，继事理督，终则一事胎息，以其浊后归诸脐，以其清先寄诸脑。但事养生，别有捷诀：盖以放下万缘为养阴，聚火开关为助阳；诀则以吸吸自尾闾，以呼呼自泥丸。方其吸升，统背内外，阳气雍雍而普升也；方其呼降，统额而胸内外，油然下坡胸腹腰际，内而五脏六腑，畅适无塞。以意渐收，统归下极，神注二十四息，总以造至若存若忘，悠然住手。如是日行无间，不惟却病，亦可延年也。按此注文，乃得九世从祖雪蓑翁所注，后学闵一得订正至此，因谨补述焉。〕
第三篇（按即始基篇）
　　尹真人曰：修道以见性为始基（以上谨遵山本增之）。夫人之性，日居两目，藏于泥丸；夜居二肾，藏于丹田。古德云：“心是枢机，目为盗贼，欲摄其心，先摄其目。”盖弩之发动在机，心之缘引在目，机不动则弩住，目不动则心住。《阴符经》曰“机在目”，《道德经》曰“不见可欲、使心不乱”，老子曰“常无欲以观其妙、常有欲以观其窍”者，观此也。黄帝三月内观者，观此也。故观心得道，自然念止妄消。长生久视、心息相依，全在此目，目之所至，心亦至焉；心之所至，气亦至焉。然下丹田为命之蒂，上丹田为性之宗。由下而达上者，渐法也；先上而兼中下者，顿法也。《黄庭经》云：“玉房之中神门户，子欲不死修昆仑。”吾人未有此身，先有此息，受生之初，随母呼吸，此缕与母联属，前通于脐，后通于肾，上通夹脊、泥丸，至山根而生双窍，是名鼻祖。斯时我之气通母之气，母之气通天地之气。逮夫裂胞而出，一点元阳落于立命之处，自此后天用事，虽有呼吸往来，不得与元始祖气相通，只为寻不着来时旧路耳！太上立法，教人修炼长生以夺天地之正气者，由其有两孔之呼吸也。今之调息、数息、抑息，皆不到元关一窍者，总因不得其门而入。夫人之生也，一窍初凝，即生两肾，次生其心，心肾相去八寸四分，中余一寸二分，乃心肾往来之路、水火既济之乡。欲通此窍，全要存想山根，则呼吸之气直贯明堂，凡一身之九窍八脉、十二经、十五络无不周流贯通，真如提纲挈领、众星拱极，万壑朝宗，有不一得而永得者乎？丹道之妙，始基于此。
　　〔石庵子曰：山根一地，亦名玄牝，于此存观，学到一念不生，自能豁然内辟，神由黄道直达中黄，自觉宽广高深无际，乃为内玄牝。从此寂体如初，直可深透造化玄牝，遂与元始祖窍，一鼻孔出气，而头头是道，岂仅寻着一身祖窍者，故曰丹道之妙，始基于此。〕
第四篇（按即神室篇）
尹真人曰：始基者，升堂之谓也。试更详夫入室之妙。尔时门人默叩曰：“元性元神，可有异否？”（以上谨遵山本增改）曰：元性即元神，无以异也。以其灵通莫测、妙应无方，故名之曰神；谓之元者，所以别于后天之思虑也。“神之在人，亦有宅乎？”曰：吾闻诸紫清仙师云：“人有三谷，乃元神之室、性灵之所存也。其空如谷，又名谷神。神存则生，神去则死。日则接于物，夜则接于梦，神不安其居也”。《灵枢经》曰：“天谷元神，守之自真。”人身之中，上曰天谷，泥丸是也；中曰应谷，绛宫是也；下曰灵谷，关元是也。此三谷者，神皆居之，谓之三田。请更进而申其说：夫泥丸者，栖神之本宫也；绛宫者，布政之明堂也；灵谷者，藏修之密室也。故夫元神居于绛宫，则耳有闻、目有见、五官效职而百体为之从令矣；元神居于灵谷，则视者返、听者收、神气相守而营魄为之抱一矣。扬子有言：“藏心于渊，美厥灵根。”渊者，深昧不测之所，即灵谷也，即气穴也。廖蟾晖所云“前对脐轮后对肾，中央有个真金鼎”，此正藏神之室也。
　　〔是盖泛言元神即元性，而未说到结胎，特示栖神之室耳。〕
第五篇（按即河车篇）
　　尹真人曰：神既藏矣，是谓归根，归根曰静，静曰复命，将见神气相守、抱一无离。迨夫静极而动，则是神也，复乘气机而上升于泥丸，于是河车之路始通。要知河车之路，乃吾身前后任督二脉也。夫气之始升也，油然滃然，郁蒸于两肾之间，浩浩如潮生，溶溶如冰泮，泛滥于五腧之上者，乃水经滥行、不由沟洫也。吾急以神归尾闾，使之循尾闾而上至夹脊双关，上风府而至于泥丸，神与气交会于此，则其疏畅融液不言可知。少焉降为新美之津，自重楼而下，由绛宫入气穴，归其所藏之处而休焉。如此循环灌注，久久纯熟，气满三田，上下交泰，所谓“常使气冲关节透、自然精满谷神存”也。造化至此，内炼之真境见矣。然非深造而诣极，又乌知余言之足征哉！
第六篇（按即秘授篇）
　　未坐先治心，空如寂如，事来则理，理去则忘，置事成败于勿问，惟自尽心而已。次则理气充如浩如，当升听升，当降听降，置作用于勿事，惟俟机醇而已。盖以气由心生，心治气自治焉。如是行持，总以无间为妙。无间，则身心自泰，故坐不拘子午，得闲则坐（闲不作闲而作闲字，中有妙用）。坐亦不须结趺，而手须握固（诀名也。以大拇指甲掐住亥子纹间，以四指握之，须用中指中节平处压盖大指指甲之末，闻惊则加劲以握，惊自定。故其诀名握固，此要诀也），所以镇惊也。身既得静，止念为先。刻惟返观内照，起自额前空际，存有红黄如月，悬照山根，有光无光听之。从此心息相依，念无外念，惟觉三田一贯。凡夫色相，虚空玄况，非我本来，隐现听之，不为转念，此是主脑，是即《周易》“思不出位”之至道。然而人心至灵，况又初学，何能便尔？诀有之：“不怕念起，只怕觉迟。”又曰：“念起是病，不续是药。”故有“但灭动心，不灭照心”之义，而于身心既定，亦必返照有所（所者处所也）。所谓即一以制万。初则率神归室，室即神室也。如是体照，自觉此中虚寂而湛如，得到自如之候，不假存照而得，乃为得见吾心本体。初学焉能至此？寂体久之，此况始现。若欲保此而求进，必须不忘而如忘，则自中广无际，清寂如之。如是行去，总以止念返照，刻刻如是。行满七日，乃可自此景中，移目下视脐内，自得直入下田，便有暖气随目下注。须更用目内旋，初则自中至外，旋旋如此，自觉下田渐宽，乃复令目自外至中，旋旋如之，此中自觉渊如，而觉暖气内发，渐至沸如。此心仍如止水，则自得有凉液一点，点出绛宫，乃是退符之真验。于斯时也，必有热气自穴上迎，至于脘下，左右盘旋，其气腾如，若有所待。吾则一意，守之以目，迎之以心，如是以应之，少顷便有凉液涌自心后，与肾热气相接，现有吞吐莫释、畅快难言之景。切莫贪恋，即须收住。徐以两目内视渊深之处，继以心意导之，使此气机旋转腹中，初则自小而大，后则复收为小，仍导二炁一归气海，乃为坎离交，又名小周天，实为退符之大用。不知者误为进火，而进火之机，却基于此。故我于斯时，一呼一吸，满口津液如饴，便宜烹炼，或留绛阙，或散经络，或注心后而入肾，各有妙用。故必当连咽，将此心火存烘，俟有化机洋溢，随意施行，终则导归气海，以火逼入。所谓液于是化血、血于是化精、精于是化气、气于是冲关透后者。然液之化血，必于绛阙；血之化精，必于两肾；精之化气，必于气海。如是化存，则此下田三宝充盈，乃有无路可走之势，自然冲开尾闾，从太元关逆流，隐隐觉有两股暖气，上肾堂、过夹脊，历二十四骨节。《圭旨》有云：“火逼金行颠倒转，自然鼎内大丹凝。”此之谓也。但至夹脊，学者道浅，宝积未富，那能一时便得直透而上？切勿烦燥欲速，惟自日日行之，意中须以心目相送，微用提撮谷道法，如辘轳循环，自然志至气次，时候一到，片晌之间，夹脊自开、双关自栖，直上玉枕。玉枕一关，名曰铁壁，居头凹之处，有一高骨，尤难过此，必须闭目上视，低头用意，直透此关，上至泥丸，与神交合。此时景象，有如雷轰电掣，火焚波沸，种种形声，似真似幻。切须牢守身心，勿惊勿喜，徐徐自定。清磬泠然，渗入两耳泥丸昆仑之间，如火珠一颗，盘旋不已，隐现于眉间，觉从鼻内，而下向元膺，仍自降入气管，乃由华盖、绛宫直抵丹田。此时身心快乐，难以言喻，所谓“乾坤交媾罢，一点落黄庭”是也。学者如或真火稍微，再加微火吹动（是加巽风以鼓之。巽风者，鼻息也），微微抽添，又复如前，从后而上、从前而下，环绕不已，此即河车自转也。然后升前降，俱在骨节内行，不在皮肤内行。诗云：“丹田直透泥丸顶，自在河车几百遭。”则铅枯而汞干矣！此乃大周天火候。行之既熟，更须急行卯酉周天之法。世人只知乾坤交媾，而不知卯酉周天，是有南北而无东西，如有车无轮、有舟无舵，其欲致远，不亦难乎？第预清净其心、空洞其念、虚寂其机，湛如油如，外用一物顶住太元关，时至发动，寂体以随，中无后天参杂，用目守住泥丸，下照坤脐。良久，自从气穴中透出火珠一粒，自左边升起，至脐左边，次到绛宫，从绛宫之左，忽折入左胁下，而后透入左肩，上左耳根，入左目，到山根；略存一顷，即转右目，从右耳根后，下右肩，绕而前转心之右，下至脐，仍还丹田，如是者三十六次，为进阳火。又从右边升起，左边降下，二十四次，为退阴符。但初入手时，未免略略着意，到纯熟地位，自然左右俱升，且或分从治命桥前后，俱不知其然而然者。人之一身皆属阴，惟目属阳，盖目者阳窍也，故目之所到即心之所到，心之所到即气之所到，此收内药之妙也。治命桥，丹经未有及之者，独《金笥宝录》云：“内有栖神窟，横安治命桥。”言之甚明。功夫行到纯熟，气穴中自然元气升起，如喷泡然，入于脐轮，横过治命之桥。此一桥也，前通丹田，后通命门，中空如管，乃元气往来之所。忽然两肾如汤煎；若尚有阴火，小觉微痛，盖“龙战于野”之义，若阴火已铲尽者不痛也。徐徐滚上昆仑之顶，此时下而尾闾、中而二十四骨节，都不经历，且更有一种妙处，并不由玉枕关，忽从两腮边上元始宫中，自慢慢降入山根，到鼻准，入人中，浓液凝入雀卵，从雀桥入舌下，历十二重楼，徐徐咽入中宫，则先天一立，后天退藏矣。所过之穴，有阴气者，未免相战，微微作痛，盖战尽群阴始完全先天也。一正至而百邪难容，一窍开则万孔生春。铅气上升，汞气下降，铅汞之气浑圆于丹鼎之外，却病延年，可成陆地神仙，金丹之道，思过半矣。《圭旨》云：“大道分明见此元，璇玑卯酉法天然。由中达外中全外，自后推前后即前。阳火进来从右转，阴符退后往西旋。霎时火候周天毕，炼颗明珠似月圆。”此明珠即婴儿种子也。长养圣胎，又当另做，非可容易。既做了卯酉周天，火逼金行，一点干金，遂上干宫，渐采渐积，日烹日镕，损之又损，到得炼无可炼，此时药也不生、轮也不转，液也不降，火也不炎，五气俱朝于上阳，三花皆聚于干顶。然经云：“鼎中有宝非真宝，重结灵胎是圣胎。”但珠在昆仑，何由得下？必假神炉窃灵阳真火以催之，太阳真火以逼之，催逼既久，灵丹应手脱落，化为金液，吞入口中，直射丹扃之内，此即中丹田也。于一切时中，时时照顾，念念在兹，混混沌沌，不即不离，所谓“时时照丹扃，刻刻守黄庭”是也。又云：“漫守药炉看火候，但安神息任天然。”陈虚白曰：“念不可起，念起则火燥；意不可散，意散则火冷。”只要一念不起，一意不散，含光默默，真息绵绵，此长养圣胎之真火候也。故白玉蟾曰：“采药物于不动之中，行火候于无为之内”，如此十月圣胎成矣。气足胎完，脱出其胞，移神上宫，无须霹雳一声，盖金石能透，何劳顶门开裂哉！盖其末后重结之胎，乃以天地至先之元为法身，以其自得之一为法心，究其妙用，乃以三才为药物，而以太虚为炉鼎，感致无极之真，与我法心合而成一也。故其末后行功，鬼神莫得而窥，岂仅出入自如、变化无方已哉！然或未身体力行化育大道，太上犹仅视属天民，一自了汉耳！谓必与天合体、与地合用，行全道备，方不负为形神俱妙、与道合真之人。噫！学者要知人之得与天地并列为三者，天地为大造，人身亦一大造也。人之足重如此，二三子可不勉哉！
〔石庵子曰：道运宏开，是书乃出，古圣真非不能道，时未至耳！若真人者，可谓善乘时者也。虽然，读而不能体，体而不能行，真人亦未如之何也已矣。〕
如是我闻
无名氏授　天水子录佩　闵一得小艮氏重订
　　曰如是，盖谓所授功诀也。曰我，无名氏之自谓。其曰闻者，盖明得自口授也。授道而隐姓氏，品高而志谦也。得取寂体而精味之，仙道人道，剖示昭然。编中援引，屡标我祖泥丸李翁，疑编出自西川陈翁口授。然则天水子，或即钦刘郭翁之隐号，藏有习坎精义欤!况按编中载有我宗东华，又有斋心习坎诀说，而竟曰祖仿，则此编出陈翁门下无疑。惜所订本，决非天水手录，故多鱼鲁，乃为息心体订，是为我宗一家言也。道光癸巳天中日，后学闵一得谨跋于金盖之书隐楼。　　
金丹说
　　金丹之道，全在静定其心。若不静定，则神志错乱，难调真息。其息不住，身中先天炁隐。三才真炁，无朋不归，行无补益，将何以生药？是以遇事制心，凡有所为，顺听自然。事若未至，不生行念；事若过去，释同冰化。务令此心常若无事，则心静矣。静则自定。以此定心，独处静室，少坐片时，盘膝握固，塞兑垂帘，回光返照，内观其心，存其心若婴儿，端坐心舍。所谓端坐也者，不过寂静；存如婴者，不过内外混穆、无识无知之义；所谓心舍者，不过此中虚朗，况若舍然，只可觉不可见也。倘若泥文执象，便堕幻妄，非真清静矣！如法内观，乃见其心，行造自然而然，方是其心真况。况者，体也，体即道体。泥凡氏曰：道本至虚，体本至无。学知悟此，方可与言其心，而观诀得矣！未得真况，只自无念，必觉鼻息若无，而息归心脐，斯造真况矣。既适真况，方可与意归海，海乃元海。归海念纯，胎息亦息，才可举念大阖辟。乃是以我真神运我真气，何关何窍之不开哉？而法惟以意后透。斯时坤炉火发，两肾汤煎，心液下注，海阴化阳，腾腾上升，立破尾闾、夹脊双关，次于风府，而上朝昆仑矣。而其得效之由，由于神游水府，然属意迎元旺，未可谓之天人合发也，丹书名曰“玄影”，以之乳哺，用以温养，如是如是，谓之神凝胎结、一复一粒，泥丸氏谓“自欺”云。学者须谨志之，金丹真幻所由分也，何可忽乎哉！
开关说法
　　人之一身有三关：尾闾、夹脊、玉枕是也。闾关在脊尽头处，此一关也，内通肾窍，髓路一条从此关起，号曰漕溪，又曰黄河，按即人道，谓之督脉，窍为黑道。直由夹脊双关上至脑后，谓之玉枕关，而又谓之铁壁，是以此处窍细而关坚，故有是名。行循穿窍入脑，谓之正透。有或踰岭降入，似无不可，然属二气归黄之仙径，大非初学所可躐等者，有或犯之，后凡杂入，流弊无穷，故须痛戒也。夫此仙径，升由闾前海后，中有一窍，直升达顶，透至盖骨，存留融化，化自直下气海；或有分循任脉而下，分驻绛阙中黄，统归气海，一任自然，勿忘勿助，古哲皆名归化圣功。个中微妙，皆非一言可尽者。若循黑道，须破三关。三关之中，各有洞房，乃神栖息之所，种种生化寓焉。故有上田上宫、中田中宫、下田下宫之名。上田曰泥丸，中田曰土釜，下田曰华池。上田方圆一寸二分，虚开一穴，是乃藏神之所。其穴在眉心入内三寸正中之地。眉心为天门，入内一寸为明堂，再入一寸为洞房，更晋一寸为泥丸，是为上田三宫。眉心之下谓之鼻柱，内有金桥，下有两窍，达口通喉，谓之鹊桥。盖喉有内外两管，外有硬喉，谓之气管，乃气出入之喉；内有软喉，谓之食管，乃咽饮食通膈入胃之喉也。其气管有十二节，名曰重楼，直达肺窍，以至于心。心下有一窍，名曰绛宫，是乃龙虎交会之处；直下三寸六分，名曰土釜，又曰黄庭，是为中丹田，左明堂，右洞房，元英居左，白元居右。亦是空开一穴，内亦方圆一寸二分，乃是藏炁之所、养丹之地。直至脐后约有三寸六分，故曰天上三十六，地下三十六，自天至地八万四千里。人自心至肾有八寸四分，天心三寸六分，地肾三寸六分，中丹田一寸二分，非八寸四分而何？脐门曰生门，内有七窍通外肾，乃精气泄漏之窍。脐后肾前正中处，名曰偃月炉，又曰气海。稍下一寸三分，名曰华池，乃是下丹田，是为藏精之所、采药之处。左有明堂，右有洞房，亦是虚开一穴，方圆一寸二分。此处有二窍通内肾，中有一窍通尾闾。一身有形有所之大关大窍则如此，而皆不可认为玄牝也。盖阳曰玄、阴曰牝，总之为玄窍；不在身，却在身，有无之根、虚实之鼻、阴阳之蒂，儒曰太极、道曰金丹、释曰圆觉是也。只可虚极而现、静笃而辟，万难拟而现、运而辟，法惟直养而直入焉。盖可意会，不可言传。故尔此窍而外，皆可一依前法，握固而冥心，回光而返照，待息一定，随机发意，直下涌泉，机升随升，机止随止，自得化生。谓必升至外肾，会合左右，由脐七窍入存气海，降由下田，仍归肾府，转攻尾闾，闾穿脊透，关破壁穿而入脑，则自任督相会，同下金桥而入口，或由眉心鼻柱略存迎罡，汇放入口，口为上池，均宜上池略存。然后经楼达阙，楼乃重楼，阙乃阙盆，胸膺是也。由阙留宫而息息，宫乃绛宫，息乃气息。曰息息者，气息若无，静之至，然正以炼液而化血也。个中有真况，凉趣盈宫，方由心后分注两肾。盖此心后，生有二络，从络至肾，血自化精，阴生阳也。原心心血，义属真阴，法惟静极，液乃化血。此步圣功，万不可缺，古哲未之泄也。有或阙前，放灌脏腑，所以润脉络、和营卫，亦是要着；有或心后心前，一同注放，而自汇归气海，以烹以炼者，所以炼精化气，气盛关开，直若无阻然。然上种种，均属自然而然，故能功步后先，丝毫不爽，无或紊遗。谨按功步，一循人道。盖其升则循督，降则循任。而任为赤道，督为黑道。学必尔循者，吕祖有言：欲修仙道，先尽人道。又曰：人道不修，仙道远矣。是以一身三宝，皆属后凡，不返不化，终归灭没。而或摄升摄降，无非有形浊质，失神以驭，不汇归炉，每每散滞关窍，适足填黄，攻之忌器，导化不从，为祸非细。法惟用意率气，扫除赤黑二道，抚恤关窍流离，焚贼巢穴，歼贼魁从。故有穿闾破关人行，又有息心止念圣功，所以除暴安良，正以化后返先也。故有‘欲修仙道，先尽人道’之玄训。是似人自情窦开后，玄关窍闭，真元身隐，一身关窍，贼众啸聚，黄中黄道，伏有后凡，势必靖人。故有‘人道不修，仙道远矣’之棒喝。无如世学误会，泥丸氏悯之，故为宣释如此。此是入门至要之诀，学者必当谨省。然斯人道，功诀步骤，示若指掌，循行似易，而纯属有为，通理则能，化返不得，非道究竟，道圆无日。且究繁琐，如何而可？泥丸氏曰：“学于斯道，初则备目，伏揣无遗。如是，一身关窍，举则洞现，入则历循，止则释如，惟空亦无，继则循体循观而循无，终则循若勿循，造至不循自循。此是假法，如是假循，一值时至，真机顿现，斯可随机而顺运焉。个中微妙，全在心清，方识其来非影，我采非妄，归之存之，载生载化、载沉载浮；而况非假况，寂以存之，忘以凝之。金凡作用，可说只此。”此乃千圣不泄之圣诀，泥丸氏乃于开关说中泄者，是悯世失心传，冒禁而泄。得当宝秘宝秘，非仅慎传也。得而不行、行而不勤，是皆亵秘，天律良可畏也。泥丸又曰：“所事关窍，确有方位，所得征验，确有真况。”即如气海，时到气临，便觉下田火炽，两肾汤煎，顶则露洒昆仑，上池泉涌，露滴阙凉，绛涌心液，流合坤火，遍体冲和，下池应之，金波澄澈。其穿闾也，如蛇内钻，一旦透脊，升若车轮；及其枕透脑临，声若海潮，款乃音承，钟磬协焉；已而甘霖霈洒，流池若注，味香而甜；及到眉心，便觉掣胀。斯时以神入心，天门随开，便觉我身八万四千毫窍、三百六十骨节一齐爆开。此即所谓一窍开百窍齐开、大关开众关齐开欤！法于此际，使意引气，入鼻柱、降金桥，觉有凉水盈池，切忌用意以吞，只宜随机而咽，自流入肺。倘有些儿气逆，此是平日顺行惯了，一且逆行便不顺从。是宜息心静俟，顷即自顺。则此精气自然灌溉五脏，不仅达胃，又使复归于肾，故得谓曰归根。自肾而转尾闾，复自尾闾而上泥丸，自泥丸而降绛宫，故得谓曰复命。自此而行之日久，不劳费事，一存一周天，盖有意到杌行之妙。若能行住坐卧常常默运，则精气在内周流旋转，绝无漏泄之患；兼之内气既转，鼻中气息自微，且自三才真气从鼻而入，下接我肾祖气，与之混合，被我一齐运行，自上而下、下而复上，自然补益真气，正是竹破须将竹补宜也。此一真气，正是融化我人日逐谷气所生精液，化成真精。精盛自化真气，气盛自化真神，斯三充满一身，而大药自产。然后踵行采取，亦可自结灵丹，然仅得夫玉液耳！其故何也？纯以导引入手，则所辟所生，关非玄关、窍非玄窍。故其所产，产自色身，不由法身，则所生物，于身则先天，于道则后天。世学不察，故有妄指命门，或指泥丸，或指口鼻，或指上池下池，认为玄牝。岂知斯窍斯关，实属色身有形有所之玄牝，则所得夫天地间气，实属天地间可见之有、可觉之无，于世则先天，于道则后天。学必得夫太极所生，乃可与天地参。此真气也，只可于无情中得，不可于有心中求。古哲亦常棒喝，闻而得悟者鲜。然非由假，不能造真，上故历为详述功步，并非秘真而泄假也。
金丹要旨
　　夫人一身属阴，惟此先天一气属阳，乃自力的一声，便落下田气海。此一海也，左阳右阴，太极影具，故得亦号玄牝。然究属夫后天，敢云其非影乎哉！影则成影，敢谓金丹乎哉？耍知五脏六腑，精液气血，皆非真阳。而此先天一气，不是吹嘘呼吸之气，亦无形影气象，故悟真先生以为可见不可用、可用不可见。此身未受气之先，在母胎中先受此物；受此物，然后生二肾，继生两眼，由而生心生肝生肺生脾、生九窍百骸四肢，而后人象具足。从此化化生生，俨然一小天地。而人第从流，不识还返，故有生老病死。哲人悯之，乃示斋心习坎成诀。诚以心即干也，身即坤也，而离位在心，汞所自出；坎位在肾，有铅以生者。其中有窍曰命门，南有黄庭，北有关元，古哲言之详矣，谓此中气便是大药者。即身而论，命门一窍，左阳而右阴，具有太极玄牝玄影，不独气综一身，本与天地玄牝一孔通融。而人每患间隔者，以无真意，且由念杂耳！故凡从事长生，只即命门一地，寂存不贰，时到机随，降降升升，行行止止，一任自然，勿忘勿助，数周运圆，先自归先，后自归后，不劳导引，亦自还返。能循不怠，后全返先，水仙可必。盖以命门，前乃气海，后乃尾闾，闾骨有窍，任督之总径，穿窍后透，谓之循督。透脊达关，会于风府，上朝泥丸，复由泥丸下明堂、开天门、经鼻柱、由鹊桥降，合任于上池，共下重楼，直达绛阙，生生化化，放归下池，合汞入炉，一凭橐钥于中鼓动，谓之大陶大冶，是为穷极人功。于斯而后，方可升从海后闾前虚穴而升，名曰归黄，盖以斯穴，黄道之天关、天仙之总持，承而应时采结，乃为圣胎，从而乳哺温养等等，概有成说，学宜详慎，乃得胎圆欲出时也。然亦遗有成说，学须自问何如耳！倘或孟浪顺出，为祸非细。若未初用继用终用玄诀，祖盖仿夫攒年簇月一诀也，踵而循行，步骤功况，历成熟径。学只一循道体，有而不有，觉而勿着，随机静动，则历关窍，自造玄玄，更有何后之得杂，何凡之不化乎？准是行去，自造胎无凡后，故自无况非真，而婴儿出入，有何方所远近高下凡胜乎哉！
泄　天　机
神人泥丸李翁口授　无名氏述　闵一得重纂
金液大还直指
　　至道药物，固是三才。而生成妙义，不外二五。凡人下手，总以神充气足入门，神充气足，真精乃生，真精发生，气神乃保，盖以精竭则神飞，神亡则气散。而气自心生，精由身出。识此妙义，还返圣功，不过身心混化。则此生成至道，不外乎此。泥丸氏曰：气属天，精属地，神则属人。盖以人禀二五之精而成，则人即天地，天地即人。故完天地之道，法天象地，不外一我。其法惟何？心如天之清，身如地之宁,克清克宁，即天即地矣！从而大还,学造自然而已。造极之诀，不外至诚无息焉尔。其得无息者，学承二五之精故.故尔泥丸氏曰：学惟至诚无息，乃得金液大还。然非自内自外，先哲谓自虚无是也。盖言道本至虚，体本至无，则知金液大还，还自道体也，学循道体，是即太上所谓识得一，万事毕也夫！
　　〔闵小艮曰：谨按是书，书名篇目，洵出神人口授，乃体其文，决非口述原本,定经后人参杂,故都玉石错砌，不以增删，误后非细，爰纂神人口授太虚诚斋玄论，成章于左，惜未经证先哲，录以待证高明云〕
筑基全凭橐钥
　　凡人神生于精，精生于气，五气融充，发为营卫，补益阴阳，化为精髓。然或体流则精泄，若人不知保惜道体，则精流而髓从，渐渐耗竭矣。凡今世人，无不下手于既破之后，则其下手也，必先立基。其立基也，必自调心始。心调气和，则可冀造真息。真息也者，盖即南华之踵息，泥丸谓为胎息之由。而籍意引，未造自然。一成胎息，则直与天地合德，而中无容心处。呼则随呼，吸则随吸，一如橐钥。吸吸呼呼，循环不息，是谓真息。真息既调，意到即现，阖开自如，不假意念，只须依法开接。上下鹊桥，微以胸膈撑开，将心中之气，降下少腹，存于坤宫中极。谓之虚心实腹。两手将肾茎并阴囊，兜捧使热，若举更妙，令我之阳气发露，则天地之阳气方应，得招摄而入我身中也。切不可着意于彼，拨动欲念，欲火一炽，原阳乱动，反被天地消受我身阳气而去矣。故尔只要心息相依而已。泥丸氏曰：学于此际，用意存养，且须听降禁升，迨到丹田火炽，两肾汤煎，约经九息，乃以意引，穿闾后透，自得五龙捧圣之验，然有破脊烧关撒壁入脑声势，切戒惊惶，而忽洞府瞥启，得有闻所未闻，见所未见，尤戒眷恋。寂守久之，但觉下降得有甘露霈洒，咽不胜咽，由重楼达降阙，加得凉趣袭心，安泰难状，迟忽坠下，变若汤倾，而觉遍体冲和，功造此后，人道尽矣，续事仙道，可无躐等之弊。仙道维何？乃于阳生之际，法用天目，照于阴蹻，但随真息阖辟，微微吸动阴蹻，随息起伏，行造若亡，自觉尾闾之前，启有灵窍，现觉窍内飕飕然，如磁吸针，天地之真气，入于阴蹻，升从脊前心后夹缝中，直达泥丸，学须存留，约至三五息，听下华池，降由重楼，下阙下丹田，两地均须存留，约有三五息，又至阴蹻，吸接后息所入之气，而须大存九息，始听上升。此后行持，一听自然。盖已得寓升降于阖辟之中也。泥丸氏曰：如是行持，不计遍数，造至循环无端，迨到二气相停，惟觉遍身融畅，然其初得，或有四肢若山石，而身若木墩者，乃我身中伏阴之气，见此阳气攻击欲去，故有此沉重幽爽之状。片晌阴尽，清快难名，向后每一行持，火足身轻，神悦美好之景，日进日增，元阳渐茂，元气冲和，化身中阴垢而为元和之精，化心中凡焰而为真一之气。髓固精凝，永无渗漏妄泄之患，基址坚实，丹家外户具矣。是云身不动也。然身不动之义，不但精固，即涕汗津液七般俱无，即见可欲而不动。且经所谓精足不思淫，皆主身不动而言也。
　　〔闵小艮曰：丹家理气，原有三道，曰赤曰黑曰黄。赤乃任脉，道在前，心气所由之路，心色赤，故曰赤道，而赤性炎上，法必制之使降，则心凉而肾暖。黑乃督脉，道在后，肾气所由之路，肾色黑，故曰黑道，而黑性润下，法必制之使升，则髓运而神安。原斯二道，精气所由出，人物类以生存者，法故标曰人道，丹家医家详述如此。黄乃黄中，道介赤黑中缝，位在脊前心后，而德统二气，为阖辟中主，境则极虚而寂，故所经驻，只容先天，凡夫仙胎之结之圆皆在斯境，虽有三田之别，实则一贯，法故标曰仙道。然为先哲宝秘，故尔丹书充栋，鲜敢备述，周秦迄明，法皆口授，而受必三更盟授。先师太虚翁曰：授而笔之书者，始自蓬头尹氏，我师泥丸神人也，然亦不过略示端倪者，盖以心性未明，后凡体踞，而质禀好奇且躁，兼之世多外道，总以闻见开导，此与道体显背，何论其它。得今肃读是篇，抹煞赤黑，迳述黄中，天机仍未直泄，得何敢隐，不为补述，辜负神人，爰为补述成章，见者谅之〕
炼己须用真铅金水铸剑采先天
　　己者土也，土者意也，即至诚无妄真意是也。心属火，妄想情欲，皆属后天，炽灼奔驰，难以遏灭，必得先天水中真金元阳真精一点，方能绝其凡焰，变成真意，丹家所谓黄中黄庭，而又谓之金鼎神室，故能有方无方，无体而体者。按前筑基之始，己备炼己，而有相须妙用，但前以汞投铅，炼铅产金，在人身为炼形，资养真精，至此节方是以铅投汞，水火既济，在人身为炼精化气，而成金丹神室也。秘诀在阳举之时，即活子时，急宜采取，然活子时，亦有先天后天之不同，悟真所谓两般作用是也。若见可欲，有触动念起者，乃后天人心，从欲念至者也。此时只用追摄法，上下关按定，安体静心，垂帘下照阴蹻，转尾上升，鼓动橐钥，迳透虚空，则其念自灭，其欲自熄。此虽阳气，内带欲火，倘住泥丸，而无点化之法，则后来积聚数满，必致喷顶坐化。救法，须用天目，自绕泥丸，用意左旋三十六转，右旋二十四转，少停，则此阳气，亦自化为寒泉，而下入绛宫，并即散归脉络矣。静坐片时，亦得小补。若乃先天活子时，或半夜子时，或丑寅时，静极生阳，身中凡阳真气，应天地之阳气而发，不由情念气触而生，乃天心真一元阳之气也。然此时，有经有度，不得太过不及，不及，则火未极而金不现，若采之，乃火也，则药销铄而无用。太过，则金化水而成质，若采之，乃水也，秽浊而害事。故经曰：铅遇癸生须急采，金逢望远不堪尝。须以识金水平分，冬至子半，天心无改，万物未生之际，其阳坚极，阴蹻与尾闾，有虫蚁蠕动之状，乃其候也，急用手诀，缓提谷道，并提小便，鼓动橐钥，则吾身之真气，遂引天地之阳气，从尾闾飕飕而入，随橐钥巽风升上泥丸，定观不动，则斯阴阳二气，化为玉露，下洒绛宫，此液一点，凡焰全消，而元气出现，与之相交，入于黄中，结成一块死朱，称之为己也。然经曰：分明一味水中金，则知丹家始终，只此一物一事。按前止言橐钥，至此炼铅金生真精，言产铅金中之水，用以制火为土也。而功夫尚属操持，故称炼己，炼己以后，则真土已就，乃采天地之气，化土生金，而成干阳金液之丹。此药所以有浅深，而各以境殊也。
得药方施烹炼抽添火候不忒方为陆地神仙
　　烹者阳烹，炼者阴炼。得药必在活子，乃身中一阳来复之时，二候所得之大药也。自下手筑基炼己，俱有采药之功，此又重出发明者，前之采药，为修鼎炉，今之采炼，用成还丹也。必俟夜半清静之子，天机自动，外阳举时，谓之天人合发，未可便采，还须用意助之，谓之进阳火，直至龟眼圆睁，龙身直竖，正是火候。只用意目，普照下田，意乃真意，目则天目也，嗣必田现黍珠，内外二气，觉相引从，从微至着，自觉真气愈吸愈来，关窍之间，如蚁蠕动，胸腹颈背，真光隐现，此是真金气满，天癸正生之时也，急须采之。乃用武火，提小便，摄谷道，掀少腹，开橐钥。少顷，便觉此药自化真气，随即用意后导，自必飕飕升透，乃是由督达脑，抵镇而止，镇乃人镇，顶骨是也，此骨成自落地以后，一身生炁升成之物，上应天镇，天镇也者，五星之中星，大地精华升结之星。辰位天罡之主，光照则生，光注则化。照乃普照，注则入注。造化赖以生成，至人假以结蜕者，今则假以会罡合任而前降，乃由天目，分经池柱，下停绛阙。池则上池，人口是也，柱乃鼻柱，山根是也。法于抵镇，即脑迎星，星乃天镇。迎以化凡而返先。至要要用，故必数之九息，非有留恋而然，盖俟元阳气化甘露，分随罡镇，霈下池阙，此一露也，清凉香美，玄用无穷，而其霈随罡镇，更有玄义。泥丸氏曰：有形之露，随罡点阙，无形之露，随镇归黄。故凡露由鹊桥下停绛阙者，概借口咽，乃得经楼抵关，而有阴阳清浊之别。至人于此，乃以阴浊存化血液，流行脉络，以其清阳融落中黄，与我元气交接，随同真意，即于中宫，左上右下，自小至大，顺运三十六转，又于右胯，右上左下，自大至小，逆旋二十四转，止于中宫之中，谓之卯酉周天。静坐片时，或起或睡，任意施事，不必追寻落在何处，住于何地，惟觉融化于虚静不着之中，亦为神息胞胎真气之实际，方其得药升降，定觉周身畅美，切忌贪着，一或染着，立变凡后，为祸非细。法于事后，只守真息，浮游规中，不得外求，如此日采日炼，至于爻满铢盈，三田充足，两肾汤暖，气海火炽，玉液浮空，大药将生，即须入圜，候结产婴，以臻天仙大道。谨秘谨秘！
再求大药证金仙火候修持九转
　　大药者，金液大还，天仙之大药也。即悟真所谓‘学仙须是学天仙，惟有金丹最的端’是也。前药乃外真铅，是谓外金丹，又名玉液还丹，地仙之药物也。玉液既满，急宜入圜，寂俟金液产生，点化元神，结成圣胎，点化元气，凝为神宝。须择名山福地，筑立圜室。高低明暗适宜，用志心道友三人卫护。房中设平榻一张，四面帏帐，上悬明镜，左右插剑，床下铺雄黄三斤，上置蒲团，并混元衣一领，起臀一个，余外不安一物于前，四维安列八卦，须择吉奏达上帝。入圜静坐，无为无着，一意规中，身如槁木，跏跌端坐，昼夜不间，只存胎息，神气相抱，不出不入，如在母腹，外人视之，宛同不省人事，是乃归根复命，金液产生之际，有或七日十四日，甚有二十一日者，志友护卫，不可暂离，大戒音扰，尤忌声惊，盖以学者斯时，神休应谷，音触则觉，声触则惊，觉虑出定，养功失矣。惊则神散，祸莫大焉，泥丸故曰：外护一职，生死系之。学者得此，内必现月一轮悬于西，又现日如悬于东，寂而守之，两轮必相吞吐，旋竟合璧，悬于谷前。长春有言曰：学于斯时，全赖知音志友，从旁谛审寂守，但得学者眉间一放光明，须即通知，无劳声达，第以音传，学自神会，应用心罡，引镇眷注，则神自休谷，自得感生大药，随罡合元，融成珠若也。学造此境，已与太虚神通气贯，无复三界六合可分，盖即丹经金归性初之候，而珠即神宝也，神宝即金仙也。神宝既得，还须加行十月温养，谨持九转，始得胎完珠化，身证圣婴。然此温养，此火候，与前不同，前有抽添升降之别，此则一意规中，如春沼鱼，如百虫蛰，吸聚元阳，灵气不散，招摄太虚，培育元精。此一步也，全仗罡镇两星，刻时葆照，而功法不外若存若亡、勿忘勿助焉。泥丸氏曰：意不可散，意散则火冷，念不可起，念起则火炎，二俱伤胎，切宜详慎。如此一年，实则九月之功，故谓之九转。一年除二八两月，不用火功者，非撒手抛空，竟置膜外，只如无心照顾，不复加意耳。然退火则水潮清静之象，乃沐浴之候，灌溉黄芽之时，此法只以结丹日为十一月冬至节，算至九十日，候即沐浴一节，为二月节，月以结丹之日为初一日，至八日二十三沐浴一节，至次月一日，又为十二月初一日也，日则以结胎之时，至第四时为卯，第十时为酉月也，以此活法，温养沐浴，九转火足，气候圆满，婴儿欲动，还宜自问，曾否到返还功纯，如后凡悉化悉销者，自必动定一如，驻世升遐，惟其所愿，盖已即身即世、即地即天，与道合真，何有出入升降高下远近凡圣乎哉！倘或凭运而通而化而结而圆，先少后多，未能融化此身，则必预放金光一团，悬于顶上虚际，名曰意珠，上应镇星者。
　　〔太虚氏曰：镇为天罡罡主，为坤地真元炁升而结，光照则生，光注则化，人物赖以生成者。位在中天，按即五星之中星，高出日月诸星之上。我师泥丸氏曰：于人身，按即囟门盖骨，此一骨也，人身生炁所聚结，成于落地之后，吕神谓为人镇。其华，金阙谓为意珠，太上用以卫婴者，学人不可不知。倘得药过早者，用于圣婴既育未壮之时，假取是珠悬于顶上虚际，以补平时还返未纯、识神未化功夫，祛除诱侮，不致被魔吞食耳。已详正阳末后一着，正阳有言，学造婴成，谈何容易，然而分阴未尽，必有身识勾引外魔朋比串侮，法惟退隐道体，苟或先少后多，则惟混入意珠，自融自化，自造内外冰释，久久身等古佛也。太虚曰：意珠足珍如此。然而历祖传经，鲜有备述者，尚因此法，为救下士性根未澈而设，如性光早定者，末后无须此法故也。〕
　　随将我身透入，珠随包覆我身，内融外洽，销化后凡，自然淘净，学士惟自存虚寂寂虚以化之。已而闻见胥泯，到得寂无所寂，真常得性，自与还返功纯一般。此禀受有不同，入手有各别，安行利行，功成则一。造物毫无容心焉。是故证贵自审，乃有留形之驻世，所以尽性正以致命而圆志耳。
　〔闵小艮曰：我侪修道，一生精勤，只为证升，稍或迷昧，前功尽去。今按是篇，削删口授，详述世传，果何心哉？爰故删削其述，详为补述师授，并述师训以注以证者，以见神人确有所授，非无根无蒂云尔〕
九年面壁绝尘缘始合神仙本愿
　　欲了本愿，无过面壁一宗，是盖行于得圆未化时也。泥丸氏曰：是西圣教外别传，启自薄伽筏帝，达摩承之。于是现身东士，乃有九年之面壁。自是千百年来，两地人承，鲜识宗旨。而率皆为了性了命，岂知初祖来时，一身性命，行已极圆，故能乘苇飞渡，此明征也。而仍行夫九年面壁者，特示震旦至人，共行即身即世、即世即心，而功必以面壁入门，是以世治愿始圆耳。其法备于吕祖《三尼医世功诀》，而行乘色身未脱时，故有乘此生年月日时之训。吾宗乃全真，全真末后大着，指此步也。是以道凭行进，功赖德圆，故有三千功八百行之积，然以在下匹夫，功由何积，行由何圆哉。惟此别传，不劳丝力，不费一钱，只与造化一心，即身以理，但具恒诚而无息，行无不验，功无不圆，其诀至简至易，盖惟致如天之清、地之静而已。是以心即天也，身即地也，而神即人也。如是体之，何须身外求治乎哉。然皆天机也，古哲未之汇泄，泥丸氏泄之。余承而述，故仍以泄天机名之。
　　〔闵小艮曰：医世一宗，律宗之枕秘，向惟口授，是书不述，似出谨慎。然既详述篇目，理应略述端倪，如或不信此理，请读《碧苑坛经》。得承师训，谨补述之。道光癸巳七月七日后学闵一得谨识〕
上品丹法节次
　　衡阳道人李德洽原述金盖山人闵一得续纂受业侄孙闵阳林校订
炼己存诚
　　尝观红尘之中，纷纷扰扰，大抵皆汨于利欲，非滞功名事业，即自玩忽年华，不知复还本性；间有夙生智慧希求大道者，而机缘不偶，却遇庸流指引，陷入曲径旁蹊，终身莫悟。此至道之不明于世也久矣！予因夙世良缘，幸遇真师，得参《上品丹法功夫节次》。今已效验，不敢自私，务为剪荆除棘、辟门引路，直指坦平大道，便人按步循行。如有好道之士，立心诚笃，信受无疑，须即澹嗜好、寡言语、省思虑、薄滋味、慎寒暑、均劳逸，以期志气清明，乃可希登仙品。故必先存诚以炼己，炼净后起之习染，独露先天之真体，即孔子所谓克已复礼之意。学者果能炼去凡心、独存真性，无论行住坐卧、应事接物、立身行己之际，将平日七情六欲、种种妄想念头，刻刻扫除，当不见不闻之际，默默检摄己心，于忽起忽灭时堤防，驯致乎不识不知之际，寻其趣味，则万般虚妄幻想更无从起，即是起首慎独功夫。直待俗缘顿息、神思渐清，收拾身心退藏于密，即归中宫祖窍，从此勿复外驰，一味凝神定虑，养我本来一点灵光，常应常静，如太虚之有容而无碍，乃可以深造无穷尽圣境也。此节功夫，或一二年、三年四年，积久益善，磨炼过一番，方可入圜修炼，行下节功夫矣！
　〔闵阳林曰：炼己存诚，核即克已复礼心传。原本说法浮游，未见功诀，且云与孔子克己复礼之意有别，定是讹舛，谨遵师命改订切实。至此节功法，专为养开玄窍而设。学有体质利钝之不齐，故有“一二年或三年四年，积久益善”之切训也。其下十一节，悉遵先师纂定，校订无讹。〕
筑基培药
　　学者既有前功，方可择静地为圜室，远避尘氛、供设东华帝君、正阳帝君、纯阳帝君、海蟾帝君、重阳帝君、紫阳张祖、杏林石祖、道光薛祖、泥丸陈祖、玉蟾白祖，以及北派诸祖神位，本支经籍度师，长灯香火祀之，日渐收拾身心、敛藏神炁，同归中宫祖窍之中，存抱元守一之诀。
　　〔闵小艮曰：谨按上品丹法，乃以身为坛炉鼎灶者。今谓入圜，又令设供列祖列宗，尚为中下学人说法，令从洋洋如在无形与声之静境，直造无无亦无地位，倘或中懈，藉以触目警心、不敢废撤、念复恒诚焉尔！上智之士，动与天俱，自强不息，斯所谓上帝临汝，敢贰尔心乎？〕
　　夫人之元性，即是金丹，即是大道，即是无位真人。世人不明修炼金丹是修个甚么，所以到底无成。可怜无人指点，埋没了多少有志气的人。若知丹道之元神，即是自己元性，是吾固有之物，借身中先天一气点化，炼成纯阳之体，安有修炼而无成者乎？王祖师云“本来元性唤金丹，四假为炉炼作团”是也。中宫祖窍，即是太上所谓玄牝之门，修炼金丹，全在此窍。所谓“守一而万事毕者”，此也。
　　〔闵小艮曰：谨按中宫祖窍，洵是玄牝之门。但此中字，须要认得真，不要认做有形有所，乃是不偏不倚、无过无不及之中。故无方所，亦无内外。曰珠、曰黍米，又曰牟尼、舍利、金丹、太极，许多假名别号，皆在此中取得、种得、炼得、圆得、脱得、化得也。但此中宫、此祖窍、开之入之，端在克己功纯，造至自然，以致虚极而静笃，则已深入彀中矣！一失虚静，便堕窍外。惟随机动静，不杂己念，则自头头合道。盖此一窍，道曰玄牝，核即儒之人禽，释之魔佛，都在几希之间。第此玄窍，左阳而右阴，故曰玄牝，则与人禽魔佛究有异者，何以故？阳乃真阳，阴乃真阴，均属先天，故可统曰玄窍。泥丸氏曰：“机动则人玄，机静则入牝，此乃自然之至道。然而《修仙辩惑论》乃有‘念头动处为玄牝’，斯议为何？盖自静中观动而言，是即儒释所谓人禽魔佛也欤！若夫《金丹四百字序》乃曰‘在人身中，莫向他求’，故其正文有云‘此窍非凡窍，乾坤共合成’也。”泥丸又曰：“此是假法，然不于此处寻求，万无得入之理。何以故？此一窍也，其大无外，其小无内，故尔黍米能藏大千、能纳三才也。”得体各训，紫阳所示，切且近矣！我祖泥丸慈示假法，旨哉旨哉！三才都在玄窍之中，我身岂在玄窍外哉？我身既在窍中，我身祖窍反在玄窍外乎？得故信从祖窍直入，随而念绝情忘以事之，果头头自在矣！不敢自秘，谨以告诸同志，惟愿同志息心体之。〕
　　在人身中，心下肾上，中余一寸二分之中，此乃先天元始祖炁之窍。学者认清一条门路，方可修行进于大道，又须从形体上—一收提，则元神方有正位可居。古人云：“有一宝珠，闭在形山。”殊不知此一宝珠，即在六根门中，时时放大光明，人多不悟，所以虚生浪死，吾今指出路头，显然明白。人身虽有六根，总从一根所发，机要惟是：三元混一，四象合和，归于虚无；使身心意不动，收摄我后天之神，归于中宫；时时觉照，刻刻规中，存抱元守一功夫；久久纯熟，精气神全，玄牝立基，能生真炁，化生真铅，再究以下功诀，其功方应。此是天仙修证之妙机，得之者立跻圣域，非具大智慧者，安得领悟此中玄奥哉！
　　〔闵小艮曰：此节所述，虽属假法，若不假此作为，学无进路。玄关玄奥，万难得开，而开法不在有为，乃在虚无不动四字。所谓门路，乃是一根；所谓作为，乃是混一合和，与夫归使收摄等字也。及既归宫，盖已透入玄窍，是为假法之初步。若夫时时觉照，乃是二步要诀；刻刻规中，乃是三步功法。学者遵此修持，而所持者抱元也，守一也。元者何？元始祖炁也；一者何？本来元性也。功夫久久，自造纯熟，既造纯熟，三宝乃全。而下不曰基立者，尚是玄牝初立之始基，气未化炁、元命未复也。迨至气返化炁，真铅始至，到得真铅将至，即可从事下诀。学者务须体认，只此活子片晌，顿然铅至汞应，遂尔凝结，全赖夫炼己筑基功足耳！太虚氏曰：“阳生则阴应，理有不期自至者也。”泥丸氏曰：“不愁真阴不我应，只恐阳生未必真”。学者可以悟矣！〕
　　前功娴熟，然后体认存神入炁穴功夫。将眼耳鼻三者，皆收拾向里，目不外视、耳不外听、鼻不外臭，俾元神都归于气穴之中，自然呼吸调匀，绵绵若存，是培药之真口诀。陈虚白云：“垂帘塞兑，窒欲调息，离形去智，几于坐忘。劝君终日默如愚，炼成一颗如意珠。”白玉蟾云：“吾曾遇师真口诀，只要存神入气穴。”皆言筑基口诀也。昔者明庵刘祖师云：“下手立丹基，体将子午推，静中才一动，便是癸生时”。此种语意皆为初入圜者而言也。所谓“立丹基”者，止言培药时事，非谓采大药也。“休将于午推”者，恐人疑于身中升降之子午周天、或疑是子时午时下功之事，故以休将两字醒之，以别其用功之次第也。其所谓“时”者，即《入药镜》所云“十二时意所到皆可为”之时也，何须拘走子午二时耶？“静中才一动”，所谓阴极阳生、虚极静笃之际也。故其动也，“便是癸生时”也。祖师指破迷津，教人一见阳生，即当采取，勿俟癸足机危，空劳神用。若至癸足而采，止是顺时发生之阳气，非大药也。惟能于静处一动便采者，斯为万物未生时元阳，即生天生地生人物之神母，即先天一炁是也。
　〔闵小艮曰：谨按下手之阳生，虽出自然，尚属假法。故所生采乃属一身之阳，虽号先天，犹属后天。即如《入药镜》之阳生，虽非假法，而曰“意到”，尚属因意而发。其所感发，尚属先天之后天，曰“非大药”，辨析极精。泥丸有言曰：“十二时中，机发于勃然者，是先天之炁，不可小视。人能及时而采得者，乃即至宝。古哲得之，或形神末充者，用以修饰完鄞鄂，或修神室黄房等等。”是说也，屡经门下阳林禀陈甚悉，凡我同志可与参之。若夫真正子阳生，得大药，亦非定论。太虚有言曰：“相值应感而体本虚极、时际静笃者，则其得也无量，而所生也莫测。苟或未虚而静、或仅虚未静者，断无得理。”得故每与人言观复之法，总不外乎“至虚极、守静笃”二句功诀，知此诀者有几人哉？得年已老，一旦归空，诀不传世，徒似无毛狮子，大吼无声，不无遗憾！爰将此节所论时字，详晰改明，并为注释于此，见者幸珍体之。〕
　　丹经曰：“天得一以清，地得一以宁，人得一以长生。”盖此先天一炁从虚无中来，又非虚空全无。谓守静极于虚无。身居恍惚杳冥之中，混沌大定，神明自来，一灵常湛，是真先天，空而不空者也。
　　〔闵小艮曰：按此先天，非仅一身先天，直是太极之祖炁，并非是两造虚实之炁，故能空而不空者也。愚按“此先天”一句，乃指太极之炁，“又非”一句，乃指三才流行之炁。今述功法，乃云致静于虚，其旨甚玄，盖虚为体、静为功，非静不能得，非静于虚则得不全也。余恐学人疑与前注功法相背，故特笔以释之。至夫太极之祖炁，得可为母，太极流行之炁，得则乳哺，皆属大药而自有别者。盖太极为两造所自生，而此祖炁又太极所从出，得可结胎，故谓之母；流行之炁，乃太极内三才所发之炁也，在造物为先天，在道为后天，个中清浊不齐，只可收作培养，故曰可作乳哺。中下之士，得此成胎，乃是幻影，非圣婴，所以须行此后三篇功诀，爱为辨别而详述之，以明人品有不同、丹品有各别耳！〕
　　盖壬为阳水，是虚无清气，癸为阴水，是药老成质。丹家喜阳而不喜阴，癸水为丹道所忌。故真阳所生，乃有气无质，纯阳之气也，稍迟则生质矣！生质，便为癸水，重浊之物，岂能逆流而上升？此紫阳祖师有“铅遇癸生须急采，金逢望远不堪尝”之口诀也。凡言癸生者，恐其生也，非喜其生也，勿错认癸生为阳生方妙。凡阳既生，便当以真意摄入中宫，与离中真阴会合，便龙虎交媾之初功也。
　　〔闵小艮曰：论丹道喜阳而忌明，所述洵属不磨之定论。若为养生而事，即或过时，亦可勿弃，第别有功法，俟透巅后，惟一任散布周身，遂自忘形以养气，则凉趣到心，便化真阴，畅于四肢、放归百络、滋润筋节，亦属培补色身之妙诀，惟切戒留宫变饮云尔。太虚翁为老年学道者言，有此一说，谓与石杏林真人所云归复法相似，少壮之士，断勿安此可也。〕
　　丹经云“龙从火里出”，谓龙生于离中也；又云“虎向水中生”，谓虎生于坎中也。作丹之法：其始也，以龙召于虎；其继也，以虎而应于龙。当虚极静笃之时，但将元神沈于炁穴，听其自呼自吸，着不得一些作为，及有意见功之心，务要悠扬自在，不可执着，反生不和，方合神用。日久之时，息不用调，自然充和。若要起身行动，必要闭目静坐，听其复归旧穴，直待至静而后起。切记切记！倘有不得已而起身，事过时仍补前功，亦是斡旋之法。
　　〔闵小艮曰：谨按“其始”云云，乃即《金丹四百字》之以“真土擒真铅”也；“其继”云云，乃即“真铅制真汞”也；“但将”云云，乃即“铅汞归真土”也；“听其”云云，乃即“身心寂不动”也。修丹功法，至要宗旨，已全备矣！学者未明龙虎，必须明师指点，方知是喻未炼时之心身也。此节口诀，在二听字，一曰“着不得”，二曰“及有意”，戒之至也。曰“务要”、曰‘不可”、曰“反生”、曰“方合”，何等叮咛！又恐求效心切，故又有“日久”云云。我辈读书，志在明了，何可草草滑过。举世学人，都犯此病，爰赘数言，谨以奉劝，愿同志有则改之，无则加勉焉。古云：读书具只眼，不过精体焉尔。〕
　　自冬至前，先期下功四十九日，而一阳来复于五阴之下，以此先天一炁点化后天之神而成阳神，此世间稀有之法，其微妙岂易言哉！但筑基时培药，与采取大药功夫，各有分别，不可一概混行，方为明彻吾道者矣！
　　〔闵小艮曰：按此先期下功，乃即行夫克己也。盖修至道，必自启窍，此窍不启，功难越入。然非运行能启，必藉克己。已净念自无杂，而志始纯一，志念克一，玄窍必自洞敞矣。我师太虚翁言之详矣！然恐存有期效心者，兹故不得已述有四十九日之说。学宜自问，苟心未净，何妨起自夏至乎？且何妨起自上一年冬至前乎？此即第一篇“积久益善”之谈，并非刻期定程者也。其培药与采大药功夫各别，前已注明，兹不复赘。第尚有一大疑窦，古今丹书罕述，是书亦不述及，不知误了多少志士。得知不敢不辨。即如白紫清祖师《修仙辩惑论》，凡吾门下，已为家弦户诵之书，无如诵皆滑过者。疑窦惟何？一采字也。不知身体者，但如走马看花，字且不疑，更何必辨？若求体认者，谓有作为，盲参瞎访，因堕旁蹊，翻置此论于脑后，是可悲也。《论》不云乎：“以身为铝，以心为汞，以定为水，以慧为火”，又曰：“以精神魂魄意为药材，以行住坐卧为火候，以清静自然为运用”，及言炼法，则曰：“以身为坛炉鼎灶，以心为神室，以端坐习定为采取，以操持照顾为行火，以作止为进退，以断续不专为堤防，以运用为抽添，以真炁熏蒸为沐浴，以息念为养火，以制伏身心为野战，以凝神聚炁为守城，以忘机绝虑为生杀，以念头动处为玄牝，以打成一块为交结，以归根复命为丹成，以移神为换鼎，以身外有身为脱胎，以返本还原为真宗，以打破虚空为了当。”何等明显！是采取只在端坐习定，此疑不解，致有南辕北辙之误，毕世无成，委诸福薄而废，大可哀也。愿诸同志，先体培字，乘虽有三，采取功诀，并无二说也。〕
坎离交媾
　　修真之士，筑基有效，不可懈弛，仍照前调鼻息、缄舌气、凝耳韵、闭谷道，四象和合，归于虚无。务使身心不动，收后天之神，归于真人呼吸之处，守之勿失，与炁交合，自然虚极静笃。忽觉海底蠕蠕而光透，浑似一钩新月，挂于西南之乡，如初三日月出庚方，此金气初现也。坎中有一点热气，上冲心主，以意顺下，由黄道穿尾闾、经夹脊、透玉枕、入泥丸、游九宫，自上腭而下，温温然如滴水之状，香似醒醐，味如甘露，目送于虚，意迎于无，自归鼎内，此坎离交媾之妙也。
〔闵小艮曰：此归复法，即胎息入手功法。言“到虚极静笃后，则有光透帘帏，似有一钩新月”云云，成说如此，未必尽然。盖有或现如粟如珠者，而现总在腹，曰坤位、曰庚方，不过发明金气初现耳！谓“有一点热气冲心”，亦非定说，第须以意顺下。至如原本“穿尾闾由黄道过玉枕”则大谬，定属错脱。得故改以“由黄道穿尾闾”，再加“经夹脊透玉枕入泥丸”字样。盖按人身有三道：曰黑、曰赤、曰黄。黄道循肾前脐后中缝直升，是由脊前心后中缝直透泥丸者；赤道则由绛逆循、会黑附黄、顺升抵镇，复又会黑附黄而归绛；黑道由海会赤、附黄逆循，穿闾而透枕，复由镇位，会赤附黄、循额抵池，顺下绛宫，复归于海。三道蹊径如此，而其得名之由，世鲜知之，其实身心意三宝是也。心属干，干之本位在离，其色赤，故名赤道，实即我身任脉也。任性炎上，学必使之下降。身属坤，坤之本位在坎，其色黑，故曰黑道，实即我身督脉也。督性润下，学必使之上升。此之谓颠倒阴阳，盖以督阳而任阴也，曰督曰任者，义取干健坤顺焉尔。意属土，其色黄，故曰黄道。成说如此，个中玄义亦难尽说，即如经以赤黑曰人道，而以黄曰仙道，其旨所在，何可勿悉？得门下阳林体释《金丹四百字》甚为详晰，其释曰：“坎者身也，离者心也，坎离基者意也。坎在先天居西为魄，至后天居北，是魄已流而为精，今统先后天、混精魄为一家者，身也。离在先天居东为魂，至后天居南，是魂已显而为神，今统先后天、浑神魂为一家者，心也。惟土居中央，会合四象，实为先后天坎离之基，未尝因先后天而变其所者，意也。上土举以宅身、以收心，使身心意三者浑归一处，不贰不息，鞠养成真，以致盛大而能生物，岂非万物已备于我、三界归于一身耶！”其释如此，举以会体三道，了如指掌。吕祖曰：“欲修仙道，先尽人道；人道不修，仙道远矣！”泥丸氏曰：“仙道人道，不外一身。”世人误会，身外寻绎，无从着手。盖昧赤黑为人，人净返白，乃可归黄之义。太虚氏曰：“丹道圣功，不外还返。”得体赤黑发乎离坎，学事还返，必自离坎淘洗，务要后尽返先，凡自化圣也。而世学通病在于欲速，每每躐等取进，致有闹黄惊疑之失。余于《天仙心传》注中详述矣！同志取以参之，知余非得已而故创此说也。此本颇有精义，信为丹道家难得之作。无如辗转传录，致有字错句脱之讹。得不改正，必有闹黄等弊，关系非细。兹虽订正，不为详述精义，后学尚难循行，或因此阻功，不可不虑。并将过玉枕“过”字改作“透”字，以此玉枕一关，窍小而骨坚，一名铁壁，学者后凡未化，若任踰越而降，必致闹黄之害，小则脑胀，大则伤脑，其祸犹烈，不可不知。其下文“目送意迎”云者，乃收拾心目，同归虚无也。其下篇“鼎”字，乃指正位凝命，勿遽误会头脑为干鼎可也。此为胎息入手功法，然已不可轻视，苟不虚极静笃，胎息断不能得也。长春邱祖之小周天，正是此节所述，只是真常不贰、心息相依焉尔。〕
　　〔小艮又曰：以上三篇，皆准原本，依文改订，均属正传无误。以下尚有九篇，曰采药归炉，曰周天火候，曰干抻交媾，曰十月养胎，曰移神换鼎，曰乳哺三年，曰炼神还虚，曰待诏飞升，大都曲说支离，俱属中下二品，斤两卦爻，并杂以数息咽津诸说，全非上品功夫，与此书题不称，系为盲贩串混。得阅再四，不禁心目浑摇，如是三昼夜，眠食几废。至孟冬十有四日，晨坐心动，执笔直书，不知机从何来，就题另述，去其乳哺三年，易以泥丸养慧，去其待诏飞升，易以与道合真，共完九篇，扫去一切支离，直标正道，此即我师太虚翁所谓人同心同之妙契矣！其原本九篇，不复并陈，恐碍学人心目，读者谅之可也。〕
采药归鼎
　　既得坎离交媾，已自身心混合，特未妙合而凝。此时目送意迎之际，仍以致虚为体、守静为功、不计时刻，造至虚极静笃，渐归杳冥混沌、自然渊默之际，顿起雷声，中似裂帛，即是天根机动。登时丹田火热、两肾汤煎，得此证候，即自全身顿于海底，目送转闾，意迎上透，三关轰轰，龙雷如火，直上云衢，旋觉滃然，翕聚泥丸，即是月窟风生。随觉眉间，内涌圆光，不知不觉，经由鹊桥而下重楼，第觉味如冰片之美、薄荷之凉，沁人心脾，即是绛宫月明。旋即送归土釜，是为采药归还。曰鼎者，易象之卦名也，即先哲丹诀内所谓“一时辰内，二候得药”。还复默运周天火候，是谓四候封固。然所得者谓之玉液还丹，无形而尚有形可象者。紫阳真人所谓“取将坎位中心实，点破离中腹内阴”，又曰“一粒复一粒，从微而至着”，即此购料贮材之法诀也。
　　〔闵小艮曰：此炼取谷神之法，即是取坎填离，谓取后天之坎，填满后天之离，以复完先天乾坤本位是也。〕
周天火候
　　薛祖师曰：“月之圆存乎口诀，时之子妙在心传。”又曰：“周天息数微微数，玉漏声寒滴滴符。”此即口口相传之周天火候也。是以翠虚真人云：“万赖风初起，千山月正圆，急须行正令，便可运周天。”此述石祖师之句，以征薛祖师之口诀，教人行功于自然符合之密旨也。衡阳子以谓“凡炼丹，随正子时阳气起火，则火力全，他时不然。盖夜半正子时，太阳在北方，正人身气到尾闾关节，此时起火，又正值身中阴极阳生之候，以天地间之正子时，值人身之活子时，一齐发动，则内外相合，方是天人合发妙机，得以全盗天地之造化而成丹。”其说甚明，颇为的确，虽得者不必尽然，尚堪以疏薛祖师心传妙诀。第其所论周天之数，谓在自子至巳阳时六位，应干之策，共得二百一十六数，内除卯阳三十六数，应沐浴息火不用，实行一百八十数；其在自午至亥阴时六位，应坤之策，共得一百四十四数，内除酉阴二十四数，应沐浴停符不用，实行一百二十数；合成三百息，连沐浴总计之，合成三百六十息，闰余尚有二十四数，即为三百八十四息。以释“周天息数微微数”之句，固为亲切详明，但将此息数，教人于行功之际留心数计，则进火已嫌太旺而烦杂，其退符必至紊扰而失调，何异治丝而棼之？不与白紫清行火进退、抽添沐浴之说异耶？要知薛祖师说了“周天息数微微数”一句，随说“玉漏声寒滴滴符”一句，以醒学人下手功诀，原教人喻息数于平时，准周天而神运。白紫清谓以清静自然为运用者是也。张紫阳所谓“火候不用时、冬至不在子。及其沐浴法，卯酉时虚比”是也。得故将原本图说，以及鼻吸吞咽、陷掌轮位，种种琐碎字句，全行删弃，免得障人心目。只期学者功夫到此，但将“微微滴滴”字样默会循行，自然意无渗漏，只觉心息相依，息调心静，即是玉液还丹告成之候矣！薛祖师又曰：“圣人传药不传火，从来火候少人知。莫将火候为儿戏，须共神仙仔细推。”是可知不传火者，正恐学人习用其说，而有碍于火候，故又曰：“莫为儿戏，须共细推。”学人要知药即是火，火即是药；自身心既交而采取，则谓之药；身心既妙合以凝，而刻意保合太和，则谓之火。岂可以吸天风、吞地液、掐掌轮位、逐宫运行为运周天之火候？几同于唱筹量沙、挠乱真意，竟犯火候为儿戏之戒耶？吾宗学士须明辨之。
　　〔闵小艮曰：世至中古，已鲜真阳不破之身，是以立有坎离交媾、采药归鼎、周天火候三篇功诀，是为玉液还丹，只是补还后天破漏之阳精阳气阳神，复与童身一般而已。若有妙龄闻道，即肯下手，但先炼己筑基，即可乾坤交媾，自是最上一乘，实为上品直截丹法。世无其人，不得不于上品丹法之中，插此中品丹诀三篇，以补后天之亏缺，方与童真一体，乃可从事下文乾坤交媾功法也。若原本所载，显是下品丹法，必非衡阳原笔，兹故删去不存。〕
干坤交媾
　　自上三篇功法言坎离既交而成药、采药归鼎以行火，行到周天满足，则先天乾坤之位已定。从此绝不可从形相推求，仍自虚其心以致虚之极，实其腹以守静之笃，诚于中以自观其复，自得凝然大定。纯粹以精，勃然机发，顿失我与天地现存形相，第觉虚灵朗耀，无际无边。一觉急收，登时冥息，即自入于窍中，混混冥冥、不识不知、无声无臭，斯为大开玄关、深入一窍。顷久一点自落黄庭，才是先天气复，自然周流六虚，方知此身原是坛炉鼎灶，心为神室，我处其中，只是一个真意。觉得气爽神清、身和心畅，天地日月仍软如绵，是谓金液还丹。只觉圆陀光烁，浑如元珠之在晶盘，其实无形无象，圣人所云“虚灵独露”是也，先师所谓“乾坤混合完我太极者”是也。学士此际，更宜慎守精微，以此洗心退藏于密，无思无为，自然虚而不屈，法为十月养胎。白紫清曰：“片晌凝结，十月胎圆，既无卦爻、亦无斤两。”其法简易，惟上士可以学之，甚易成者此也。
十月养胎
　　前者灵丹既归神室，古人所谓“丹灶河车休矻矻，鹤胎龟息自绵绵”之候。王重阳曰：“圣胎既凝，养以文火，安神定息，任其自然。”正阳老祖云：“不须行火候，炉里自温温。”杏林祖师曰：“炼气徒施力，存神枉用功。岂知丹诀妙，镇日玩真空。”以上皆是养胎真口诀。盖以前虽得大药，五彩并现，时人便谓之结胎，然未经变化也。是以仙师曰：“丹田有宝非真宝，重结灵胎是圣胎。”得丹之后，为十月养胎之始。此后当刻刻操持、时时照顾，如龙养珠、如鸡抱卵，暖气不绝，始得灵胎日渐坚固。一意温和为主，念不可起，念起则火炎；意不可散，意散则火冷。第令无过不及，惟以炉里温温为是，别无他法也。若有作为，危险立至，慎之哉，慎之哉！十个月功夫，自始至终，须得犹如一日，时时全此七情未发之中、刻刻保此八识未染之体，方谓修之炼之，而得以神全胎化也。如遇丹火发热，存两眉间有一黑球如碗大，收摄入于神室，其热自退，不可不知。
移神换鼎
　　十月养胎之功既毕，则气足神全，婴儿现相，既出其胞，便可移神而换鼎。长春邱祖以为即由中宫，直升上黄；上黄曰泥丸，又曰天谷，人身至清之境也。按此婴儿，全是先天凝结，并非凡精凡气凡神，隐现随心，金铁能透，毫无透迹得体，曰胎曰婴，喻义而已。薛祖故云：“《太上心传》存若婴儿者，言须养若婴儿，乃是假实证虚之慈旨。然而端阳有言：‘法身已凝，神更宜定。’故有天谷之移居，非第取其清，乃法自然。世昧其旨，故有出入隐现。学者仍自寂定，正位居体，不为魂魄眩惑，而中外清明。”萧紫虚云：“移神天谷，正以炼性。方其三华聚顶、五气会元、直有一刻万几之扰，而能端拱无为者，慧以镇之，乃有机到自寂之验。然而学鲜保安者，每为丹家述有阳神现形之神说以扰之尔。”薛祖故曰：“大道无形，有何形相？大道无名，有何灵圣？种种名号，无上神说，无非即此明彼，是即假幻成真妙用。而其致极之神功，全在移神天谷时炼之。无如此种交旨，世失其传久矣！后学得之，慎毋视性学理论，与命无干。不知紫磨金身，即是虚无一炁之所凝现尔，故能欲隐而立释、欲现而立彰。”薛祖又曰：“个中玄义，有能体会于大动大静间者，乃可心领，莫杂拟议，凛之慎之。”
泥丸养慧
　　泥丸为一身之天谷，犹斗之有北极、世之有天镇，天之有玉清天也。学既神移天谷，别无功法，一杂作为，立堕幻妄，先哲言之详矣！法惟冥心而寂定者。盖以人尚寓形在世，真我未化、真神未全，未能如星斗之归其有极，更未能如诸天之三境同清，且犹与天镇未能合一也。天镇无我，我尚有我。天上镇星为大块真金所结，块而非块，故能一顺天心、随生随化。我人学炼金丹，全凭我之真我法身、真神凝结。既得大造精一点化，上栖天谷，决应法镇以顺天也。镇能普照三才，我亦普照三才。第我只照一身之三才，苟不内外消忘、自在无我，何能贯彻三界、随地顺天、动静如一、聚散不贰？此固非无神慧者所可冀及，亦断非专恃神慧者所能永保也。薛祖故曰：“纯阳有云‘法天象地’，谈何容易？不假虚极静笃，万难居尘出尘。然而得致之者，端在入尘磨炼，所谓静以养慧、动以炼慧也。”杏林注曰：“但恐识不破、撇不下，故须加炼。”愚按炼法，止不外一诚字。诚者，非自成己而已也，所以成物也。是故诚于静者神自明，诚于动者性自澈。性澈而神自大定，天下无撇不下之凡情；神明而性自圆通，天下无识不破之物理。此真物格知致而意以诚，其心之正、身之修，有不期然而然，如响斯应者，乃为养慧、炼慧之真秘妙诀。其中不可以知知，不可以识识，并不可以神神，惟安定我不神之所以神，即造自诚而明之本性也。有命也，君子不徒为性也，是即炼神之功用。进造还虚，基在是矣！
炼神还虚
　　前乃定能生慧，核即静极而动，有虚而不屈、动而愈出之妙。得大知慧、具大神通，但使常动而不还，则慧何能保，而神何能不疲？祖师故又有炼神还虚之诀。其诀即于群动之中，独抱静观自得之趣。存此身世，至广至大，个中气机，隐现无常，皆我一体。观彼凡夫，身处其中，渺如一栗，与世浮沉。我则独体真常，物来顺应，既不忤物，亦不废物。凡夫七情八识之隐隐现现，无非梵炁之弥罗。我独擅我浩浩元精，融化得虚空粉碎。第觉物我一贯，咸乘六气而周流；凡圣同天，更无形神之分别。寄平地成天之符命于帝主，而我不宰其权；任存神过化之应感于气机，而我不期其效。一如日月之容光必照，而日月无容心，斯能亘古今而常明，历万劫而不敝。曰炼曰还，如是而已。谓曰炼还，仍假法也。善还虚者，一如得鱼而忘筌焉，可也。
炼虚合道
　　前曰还虚，已到物我无间地位，尚有物我之见存焉。此见不除，克己未尽，必须百尺竿头，更进一步。祖师尚有炼虚合道一诀，得之方能与道合真。盖以此世此身，终属幻影，可见可闻，若不破此虚空，仍存此实彼虚、此虚彼实之邪见。此见不除，终难保无薄蚀之患，一遇世缘忤犯，复堕扰镶尘寰。憧憧往来，朋从尔思，何能绝念忘情哉？法惟真幻两忘，一任自然，乃自合道。谓曰炼者，只有“打破虚空”一句，登时道合自然。夫此道也，譬如阎浮之通衢大路，万物并由之，所谓“周道如砥，其直如矢”，只患目不明、足不健、志不专，何患造诣之不抵其极哉？无如世失其道，而中无只眼，兼被邪师盲贩妄指蹊径、妄予柱仗，甚有南辕而北辙者。太上悯之，复生衡阳李公，述此金丹节次功夫，而又为道贩窃真杂伪、欺世营私。殊不知此道之在人心，不分三教，不问何宗，大家有不可磨灭之良知良能，直贯乎太上之心传。衡阳系出南宗，得叨嗣北宗，同属吕祖门下，师本一家，言岂有异？遭觏此书，惜其真赝错杂，为之补缀成编，宛如一室寤言，同声相应；即拟惠诸后学，以副同气之相求。惟愿后之学者，得此心传，毫无假名托喻之疑，又无劳神苦形之迹。一心静定，直见本来；一念不生，轮回便息；尘沙恶业，随念消除；等与群生，同清静果。何等直捷，何等快活，更何所惮而不肯直下承当耶？功造其极，自能全受全归，黄帝失珠得珠，曾子启手启足，皆了此炼虚一着完成之候也。三教门人，当共可以恍然喻矣！
与道合真
　　功至炼虚合道，更无功力可施，衡其学力，以际圣人知命耳！顺之等级，惟期于语默动静之间，冶炼纯熟，则事不勉而中念，念不思而得，从容中道，自世人观之，但见语即成爻、默则成象，动与天俱、静与天游。自然八百功圆、三千行满，如仲尼之从心所欲、尧舜之从欲以治、孟子所谓天民、释氏所谓大乘金仙、吾宗所谓上品天仙。用行于世，而国治天下平；动而世为天下道，行而世为天下法，言而世为天下则；远之则有望，近之则不厌。神证太虚，则无不持载、无不覆帱；并育万物而不害，周流六虚而不宰；与天地同其阖辟循环，不与天地同其缺陷休戚。吾师所谓“羲皇齐驱、元始比肩”，其实与羲皇元始浑化于无垠矣！原本此篇题名待诏飞升，云于此际，必须积功累行，以待天诏下降、鸾鹤来迎、飞升冲举等语，是渺小见解，仍为中下二品丹成之效，未足以证上品丹法，故并改之，学者幸毋疑焉可也。
古法养生十三则阐微
　　一曰：两手握固，闭目冥心。
</div>
    <div class="pagination">
<a href="古书隐楼藏书_page8.html">上一页</a><span>...</span><a href="古书隐楼藏书_page4.html">4</a><a href="古书隐楼藏书_page5.html">5</a><a href="古书隐楼藏书_page6.html">6</a><a href="古书隐楼藏书_page7.html">7</a><a href="古书隐楼藏书_page8.html">8</a><span class="current-page">9</span><a href="古书隐楼藏书_page10.html">10</a><a href="古书隐楼藏书_page11.html">11</a><a href="古书隐楼藏书_page12.html">12</a><a href="古书隐楼藏书_page13.html">13</a><a href="古书隐楼藏书_page14.html">14</a><span>...</span><a href="古书隐楼藏书_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
