<!DOCTYPE html>
<html>
<head>
    <meta charset="UTF-8">
    <title>济一子道书十七种 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>济一子道书十七种 - 第 1 页/共 4 页</h1>
    <div class="content">济一子道书十七种

清 傅金铨注
入药镜注
　　汉崔公希范着《金丹真决》名《入药镜》，药之名自此始。何以不曰丹而曰药？丹者神化之道，药乃治病之方。人自幼至老，莫不有疾，但不自觉耳。必先补足残躯，令五脏六腑四肢，骨髓充盈、气血完固，乃行炼精化气之功以筑基。基成无漏，乃可炼已还丹而证圣。
    药者，后天中之先天；丹者，先天中之先天，均之炁耳。此炁乃元始祖炁，先天至精、至灵、至圣。《经》曰：“有物混成，先天地生。”即此是也。入门从此，则知不死之药，不在海上。证圣之丹，即在人间。铸此镜以照人，须眉毕现，易见而易知矣。

   先天炁，后天气，得之者，常似醉。
   先天炁即隐于后天气之中，此龙虎之真精，至虚、至无、至灵、至妙。得此二气，谓之得药。得药有景，昏沉似醉，美在其中，而畅于四肢，融融若春矣。日常，则每如此，非一次也。

   日有合，月有合，穷戊己，定庚甲。
   《经》曰：“月本无光借日光。”《契》曰：“晦朔之间合符行中，此天之日月。”人身亦有日月，光明圆缺不异于天，当知其有合也。日月得天而能久照，四时变化而能久成，相摩相荡万古常新，学道者其效之似之。
   戊土为精，己土正性，推情合性，金木乃并，斯理难穷，当究其极。庚金甲木，先定其位。甲木青龙，庚金白虎，心火朱雀，肾水玄武，象列四隅，中央是土。丹乃五行之气结成，当知东位龙从火出，西位虎向水生，金水同宫、木火为侣之义，尽于此矣。

   上鹊桥，下鹊桥，天应星，地应潮。
   乌鹊填桥，架空飞度，乃牛郎织女相会之所。道通明阳，亦如牛女，不有斯桥，终成间隔。上鹊桥者天梯也，下鹊桥者河筏也。上桥为斗极之运用，配阴阳，符水火之具也。下桥为天河水逆流，人身之银河，捧圣之用也。上通天关，下彻地底，星见于天，潮涌于地，造化现形，中存妙理。法天象地，无乎不至。

   起巽风，运坤火，人黄房，成至宝。
   陈希夷曰：“攸尔火轮煎地轴，愕然神奋出山颠，吹起巽风，逼动坤火，极力猛炼，方得铅金出。铅借火上升，当时只见有火，不见其药，药在火中，此即坎中之真阳，补还离中之真阴。三车搬运，逆上泥九，注入黄房，结就神室金胎，成无价之宝矣。”

   水怕干，火怕寒，差毫发，不成丹。
   干寒二字，谓太过不及。性水情火，要时刻调匀，务求恰当。药有老嫩，火有文武，毫发差殊不作丹。又曰，工夫毫发不容差，慎之至也。差义云，何时不真正，火不合法，当降而升，当升而降，水溢而滥，火燥而炎，琴瑟之调不得和平。更有差之大者，炼心不死，神驰意散，行之无功，虽得真炁，无元神以宰之，又不止于干寒，必将败乃事矣。

   铅龙升，汞虎降，驱二物，勿纵放。
   火龙为汞，水虎为铅。今曰铅龙，是指坎中一点真阳而言也。曰汞虎，是指离中一点真阴而言也。龙从上降，虎自下升，今曰龙升，是抽坎中之阳铅，木龙载之而上浮。今曰虎降，是补离中之阴汞，金虎随之而下降。武火抽铅，文火添汞，擒龙制虎，使不猖狂。驱二物者惟心也，心无一刻不攒，神无一刻不注。设或不谨，纵龙入涧，放虎归山，其伤实多，必降伏之有素，乃受驱使，产神药矣。《悟真》曰：两手捉来合死斗，化成一块紫金霜。

   产在坤，种在干，但至诚，法自然。
   《无根树》曰：产在坤方，坤是人。坤者，干之匹也。干为鼎，坤为炉，炉产药，鼎炼烹。干阳，坤阴，阳施阴受顺也。今乃受坤之施，返而种之于干，岂非逆乎？不天地否，而地天泰之见矣。然此特外形之颠倒，概自阴阳始交，干之真阳入于坤而成坎，坤之真阴入于干而成离，故曰“阳虽女体男儿体，男本阳身女子身”，此为内形之颠倒。造化之根，动静之始，错综变化，自此起矣。道之发端，真火逼逐，出坤而过干，此为武火；野战须防危险，入鼎温烹，但法天地自然，此为文火。守城端在敬畏，法自然者，我无为而造化自然有为，但至诚无息耳。

   盗天地，夺造化，攒五行，会八卦。
   斯道窃天地之至精，夺乾坤之造化，效法天地，把握阴阳，攒簇五行，会合八卦，非遇真师，将何法以盗夺之耶。曰盗，必其不知。曰夺，必非顺与。盗夺功成，攒簇不谬。丹鼎既全，百神会合，土釜封固，日炼时烹，潜符默运，息息归根，换尽阴浊，变为纯阳，即圣躯矣。

   水真水，火真火，水火交、汞不老。
   曰真则非比象矣，离中一点真液，乃真水也；坎中一点真阳，乃真火也。水火分途，何从而得其交哉，此际须仗黄婆勾引，真土擒制。三昧真火，必从挑拨而炎，与性水合而为一，则离汞之身，可返老而长生矣。

   水能流，火能焰，在身中，自可验。
   先天之水火，相依为用。后天之水火，相激成仇。流下炎上，乃五行自然之性。当人身中亦有水火，有形可见，有色可睹，神工运火，堪以自验。岂空谈其理，虚拟其象之可比哉。

   是性命，非神气，水乡铅，只一味。
   思虑之神，呼吸之气，后天之凡气也。性是元神，命是元气。先天之元神元炁，乃为道炁。若只言神气，则非先天至真之精，至妙之宝，小之乎言性命矣。
   铅中含银为白虎，砂中有汞为青龙。五行顺，则母生子，故曰金生水。丹道逆。为儿产母，故曰水生金，此铅出水乡之义。然铅字至精，说不能尽，即如凡世间之黑铅，亦是感太阴之气，为先天玄水之精，所以能炼外丹。此乃人身中之铅，铅产于水，而成于火，成仙证圣，只此一味，便是大道之根，阴阳之祖。人能坎底寻铅，离中得汞，修丹之能事毕矣。

   归根窍，复命关，贯尾闾，通泥丸。
   人身之空窍有九，关隘有三，自尾闾、夹脊、玉枕，上至泥丸脑顶，此为后上之三关。藏神于心，藏气于身，则命复而根归矣。一如草木之收头，效之则必通任督，运河车，金液玉液当知，阴跷阳跷不谬。穷九关而彻底，升二气于泥丸。泥丸者，髓海也，补脑之功，精勤无间。根归命复，不死之道矣。
金浦三车夺圣机，冲开九窍过曹溪，迢迢运入昆仑顶，万道霞光射紫微。

   真囊龠，真鼎炉，无中有，有中无。
   鼎炉妙用。非囊龠不为功。囊者虚器也，妙也。龠者其管也，窍也。冬夏二至，一岁之呼吸也。弦望晦朔，一月之呼吸也。一日之呼吸在昼夜。一息之呼吸在延迟。
   易曰：“一阖一闭谓之变，往来不穷谓之通”。性为无中之真有，命为有中之真无。有无互入，神气始交，神凝气结，斯为圣胎。

   托黄婆，媒姹女，轻轻运。默默举。
黄婆者，中央意土，即戊己也。姹女者，宅中之女。交会之际，必托黄婆媒合，以通姹女之情。戊己土中，藏有真火，逼动铅金，火力炽盛，金来归性，入南宫矣。然后，轻抽默掣，后升前降，下重楼，归丹府，封因而温养之。
   陈泥丸曰：“神符默运三关彻，铅赴黄河入大罗。”

   一日内，十二时，意所到，皆可为。
   自子至巳为六阳，自午至亥为六阴。此言炼一日之道，结一日之丹。几十二辰中，不必刻定从子起。但我意欲行便行，勤勤采炼，积累易成。此是指丹士用功不掇，非指十二时辰须认子也。

   饮刀圭，窥天巧，辨朔望，知昏晓。
   刀圭，犹言刀头圭角，微末不多之谓。饮，服也。《抱朴子》曰：服元气者，亦不多服也。服之则灵宝在身，天巧自然。所谓刀圭一入口，白日生羽翰。
   月有弦望晦朔，日有朝屯暮蒙。晦朔为采取之期，屯蒙为运用之候。

   识浮沉，明主客，要聚会，莫间隔。
   金沉木浮，铅沉银浮。银何以浮，气也。性为我之真主，铅从外至，汞自内迎。饶他为主我为宾，藉彼阳铅运转，收尽一身阴汞。阴阳配合．常要聚会，勿使间隔，日炼时烹，交媾处，产金莲。

   采药时，调火功，受气言，防成凶。
   有药有火，无火无药，火从药生，药因火有，《契》曰：“朱雀为火精，执平调胜负。”调之使水火均平，无有偏胜。究竟药是气，火亦是气，受此气者，齐天大福，吉祥止止之事。防成者，必遭凶祸，指炉残鼎败也。

   火候足，莫伤丹，天地灵，造化悭。
   周天功成，便当止火。若持盈未已，无益于盈，必且有损，所以有不知止足必倾危之戒。何由知其足，盖有止火之景也。此天地之灵丹，人身之至宝，造化之所吝惜而不轻予者也。得之者抱玉怀珠，则时刻当护借而不忘矣。

   初结胎，看本命，终脱胎，看四正。
   未结胎之前，炼精化气。填平缺陷，谓之筑基。还丹之后，结为圣胎。炼气化神，谓之成圣。初二两关，神注金胎，心攒命蒂。十月胎圆，瓜熟蒂落，脱胎而出，神透泥丸，气冲天门。再行乳哺，功满化虚，乘紫雾，驾飞龙矣。
   四正者，子午卯酉之宫。既曰脱胎，则四正之官，无所用之矣，或曰乳哺不用乎。一朝功满人不知，四面皆成夜光阙。

   密密行，句句应。
   仙者，人所爱慕，万万不可得者。秦皇汉武，天子之尊，求之而不得。《易》曰：“机事不密则害成。”《黄鹤赋》曰：“择善地，慎事之机密。”古有明戒，宜敬遵勿妄。果能慎严密，则自得气得药，还丹温养。以至于成。
   文共八十二句，无一不验矣。

吕祖沁园春注

七（河图，七乃火之成数）返（去而复来，回旋也）还（还其所固有，自先天失落，今乃自外而还于内，自彼而还于我）丹（丹乃乌兔之精结成，故其字象形，配合日月），在人（言不在他物，而专在用人。《指玄篇》曰：“人须人度超凡世）先须炼己（起手先须炼己，己者我之真土也。有己必有彼，戊者彼之真土也，合二土而为炼曰圭）待时（待者候也，待其时之来，待其信之至，此时即活子时，时而曰活，非日中之十二辰矣。时者千金一刻，造化在此，神工在此。时之义，大矣哉）。正一阳（天地之冬至，一阳起于九地之下，盖阴极也。阴极则阳生）初动（此太极一动，人身亦犹是也，自生身以来，第一次初动，谓之元鼎，此一动即是活子时），中宵（中宵半夜也，亥将尽而未尽，子欲来而未来，中间夹缝，界乎亥子之间。所谓亥子中间得最真是也）漏永（漏永者，工彻昼夜，无时或止也），温温（火气温温也）铅鼎（产铅之鼎，温铅之炉也），光透（此气至，耀金光。《无根树》曰：“铅鼎温温宝现光”，又曰：“金精旺，耀眼花”，吕祖曰：“铅光发现三日前”，《道情歌》曰：“电光灼处寻真种”）帘帷（帘帷者，闭目内视，有张幕垂帘之象。透帘帷者，光自外来，真阳之到，有形可睹也），造化（即真阳金精）争驰（交相战也，盖阳欲为主，初至而尚稚，阴欲退去，急切而未能，有如兵民相见也），龙虎交会（龙雌虎雄，不交不成造化。二物相会，宝体生金），进火工夫（工夫全在进火不差时刻）牛斗危（斗枢也，旋转而指，牛女对待也。此假三星为言，以明鹊桥上大有危险，教人当刻刻提防，稍一不慎，堕厥前修矣，敬之哉）。曲江上（曲江水名，喻坎水也。曰上者，高出于曲江矣），见月华莹净（名丹经皆言亲眼见来，昧者皆揣为自身积贮之金光，再不知月现于西，见之自东，其光华莹净皎洁，亦如太阴一般圆缺。诸经言月甚多，人不之觉。《悟真》曰：“月才天际半轮明，早有龙吟虎啸声。”天上之月，与人身之龙虎，有何交涉，请一致思），有个乌飞（至无之中，炼出至有。见金乌飞入广寒阙，太阳移在月明中。金乌为阳中之真阴，玉免乃阴中之真阳也），当时（犹言当下，即刻也）自饮刀圭（曰自，便非他人。刀圭，微末也。自饮者，吸服也。自饮刀圭，亲尝此药也）。又谁信（奇事无人肯信），无中养就儿（本来清静虚空之体，从无中生出有来，如妇人怀胎，神攒气结而丹成矣，玄文至此一束）。辨水源清浊（上文已完，此下再补前说之末备。天一生水之源是金，清浊即判，金水分形，须要辨之真、审之确，乃为不误大事），木金间隔（东方甲木与西方庚金，相隔甚远。或因资财间隔，或因人地间隔），不因师指，此事难知（自古至今，圣圣相传，口口相付。非积思可悟，非猜想可得。盖其文深旨远，天地虽大，海宇虽宽，必有继道统之人，但因缘不遇耳。白玉蟾万里求师，有志者果能效之，虽难知而不难矣）。道要玄微，天机深远（道之枢要，尽精致微。天机秘密，深远难露），下手速修犹太迟（今日即起手速修尚觉不早，何也，修短莫测也）。蓬莱路，仗三千行满，独步云归（海上有蓬莱山，真人仙子所居，成真者德行修逾八百，阴功积满三千，功成行满去朝天，稳驾琼舆凤荤）。

　

康节邵子诗注
   昔真源陈抟以道授洛阳种放，放授汝阳穆修，修授青社李之才，之才授邵尧夫。尧夫名雍，谥康节，河南人，初学于之才，之才曰：“君非迹简策者，其如物理之学何”既学矣，则又曰：“不有性命之学乎！”雍再拜受教。记称雍智虑绝人，遇事前知，程子谓其内圣外王之学。图书象数变通之妙，秦汉以来未有知者，独雍得其传。

   耳目聪明男子身
   耳聪目明，五官周正，较之聋聩，罪福别矣。天生万物，余得为人，且不为女而为男，亦云幸矣。英雄志量，湖海胸襟，为圣贤，成仙佛，期无负此七尺之躯而已。

   鸿钧赋与不为贫
   鸿钧，天也。天赋之命，人禀之性，无少亏欠；天能厄我贫贱寿夭之命，不能厄我为圣为贤之心。赋身之良，万物皆备，岂为贫哉。

   因探月窟方知物
   探者，采也。月窟，即下文之姤卦。物者，即所谓恍惚中有物之物。方知者，言从前不知，兹因得决归来，依法采取、乃知此物深藏月窟之中。此物者何物？庄周“北溟之鱼”，老子之“有物混成，先天地生”是也。重阳祖曰：“时至而气自化，静极而机自发”，静定极中，至有动处，即是先天造化，忽有一物，或明或隐，不内不外，此是大药始萌，才有朕兆。

   未蹑天根岂识人
   蹑，取也。天根，即下文之复卦。人者，既杳杳冥冥中之真精，生天、生地、生人、生万物、生仙佛之根也。言从前未遇师传，不知有此天根，岂能知此蹑之之法，又岂能识此生人之妙乎？探月窟而知造化之根源，蹑天根而识生人之所以。此一联从后溯前，是实证之语。

   干遇巽时观月窟
</div>
    <div class="pagination">
<span class="current-page">1</span><a href="济一子道书十七种_page2.html">2</a><a href="济一子道书十七种_page3.html">3</a><a href="济一子道书十七种_page4.html">4</a><a href="济一子道书十七种_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
