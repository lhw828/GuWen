<!DOCTYPE html>
<html>
<head>
    <meta charset="UTF-8">
    <title>古书隐楼藏书 - 第 4 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古书隐楼藏书 - 第 4 页/共 28 页</h1>
    <div class="content">　　《阴符经》云：天发杀机，移星易宿。地发杀机，龙蛇起陆。人发杀机，天地反复。《道德经》云：兵者，不祥之器，非君子之器，不得已而用之。然则杀虽伤生，而亦能卫生，刑虽伤德，而亦能成德，只在神而明之，存乎其人耳！夫人自有生以后，秉气质之性，受父母精血之气，加之识神历劫之尘，生平积习之污，一身上下尽皆阴气盘旋，只有一点阳气秘在形山，隐而不现。古人所谓‘四大一身皆属阴，不知何物是阳精’者是也。但一身虽阴，若未交后天，犹是先天用事，不能为害。大智者，于此防危虑险，固济真阳，不为后天阴气所侵，则直超彼岸，而刑杀之法，无所用之。所谓法以除弊，无弊则法莫施，此刑杀之所不用也。至于先天潜藏，后天用事，阴气俱发，通身是病；有已发者，有未发者；有历劫生根者，有现劫生根者；有出于天者，有出于人者；古怪百般，魔障万样。使无抑阴扶阳之法、化邪归正之术，则阴气日长日盛，必至消尽其阳，倾丧性命，是刑杀之所必用也。刑德生杀，四者相需。盖刑所以成德，德所以用刑；杀所以卫生，生所以救杀。倘只刑而不德，杀而不生，则刑杀过刻，必至和气有伤；倘只德而否刑，生而无杀，则生德无威，必至客邪潜入。是生杀两用，刑德并行，斯无意外之患，不测之忧。夫刑杀者，所以化阴气；生德者，所以保阳气；阳气盛而阴气自退，阴气消而阳气自固。生杀刑德，岂小补云哉？修行人若明得刑德枢纽，知得生杀运用，则刑之德之，生之杀之；刑中有德，杀中有生；用刑以保德，用杀以扶生；逆来顺去，缓急进退，无可无不可矣！
　　〔刑德生杀，采取烹炼温养所必凭以致功者，斯论已详，而于如何得知得行尚奉述及。盖有致知致得之诀存焉！其诀惟何？操持照顾四法而已。四法谨备，机兆必觉，不为气化混蒙，则刑德生杀得当，而丹道乃圆。是命学之大关键，然非性学淳者，鲜不棘手〕
上德下德
　　古经云：上德无为，而无以为。下德为之，而有以为。又云：上德者以道全其形，下德者以术延其命。是皆言上德下德，身分有别，而作运亦不同。盖上德者，体全德备，干阳未伤之人。未伤者，是未伤先天之阳，非是未破后天之身。当干阳具足之时，纯粹至精，浑然一气，五行攒簇，四象和合，宝物佳珍，件件俱全。若无保守之法，则必阳极生阴，圆极即亏。知之者，急求明师口诀，不待阴生，即用以道全角之法，运天然真火，炼尽一身阴气；用六而不为六所用，以成后天之功；阴尽阳纯，长生不死矣！若夫下德者，自阳极阴生之后，先天已散，五行各分，四象不和，诸般宝物皆失。若以无为之道修之，犹如鼎中无种子，水火煮空铛，济的甚事？是必窃阴阳，夺造化，后天中返先天，则当年故物，方能无而复有，去而又来，还我一个完完全全家当也。还其原物，命基已固；别立鼎炉，行无为之道；温养圣胎，十月气足，脱出法身，与上德者同归一途矣！后人不知何为上德，何为下德，乃直曰精漏者为下德，精全者为上德，何其谬甚？夫交感之精，系后有之物，浊中之浊，岂可以此为凭证乎？至于十六岁破身之说，乃言“二八一斤，阳极生阴，阴生后而精生”，是就阴阳定论，不就岁数定论。如就岁数定论，世有十六岁而精通者，亦有未至十六而精通者，尤有过十六岁而精通者，此又何说？可知上德下德，不在后天上讲究，而在先天中分别。先天全则为上德，先天亏则为下德，方是定论。更有不明大道之流，乃曰‘命为重，性为轻’，或曰‘性为重，命为轻’，皆非也。夫性命必须双修，功夫还要两段。上德者，不待修命而即修性，性了而命亦了。下德者，必先修命而后修性，了命又必了性。了命者有为，了性者无为。有为无为之道，为上德下德者下手而设。若到大道完成，不但有为用不着，即无为亦用不着。至于向上一着，别有妙用，又不在有无之列。若学者不知上德下德之说，而即求有为无为之旨，岂能知真有为真无为乎？不知真有为真无为，不但性不能全，命亦不能保。性命之所以然处，全在上德下德处分别出来也。学者可不深究乎？
　　〔论辩极精，古人罕道，非身体力行，穷究数十年，不知辩也。窃按精漏未漏，致功有难易。方其时到阳生，功到交姤地位，童真值之，但觉遍体酥麻，而气机向上。其曾漏者，气机易以向下。向上者不化精即化气，故安稳。若一向下，念触凡趣，则必直注玉茎，大危大险。此亦至情，极宜急行兜勒，后透尾闾上升，乃可无漏。无如人心至活，气极至灵，行到此步，倘真童耳闻心知有此交姤一事者，功到此步，念自及茎，气则立注。余于童身时，曾漏三五次者。此正悟元子所谓先天有伤，其伤在耳闻心知之际，其精未漏，其窍已开，一经功到念动，立有此变，是亦天机之有顺行之理耳！今世童子不知此行者，十无一二。故即童子进修，亦宜令其于阳生之时，即向后穿后透；不废塞艮一诀，则阳自留炉，不抵男根，截其出路，此为要着。不幸犯漏一次，求其下次不犯，极难极难矣！余自九龄入道，行至十一岁而大漏；后几成弱，废功不行，命乃保，可不惧哉？爰补赘此，以告同志，且余更有所闻，今古丹书未经分晰者。先师太虚翁曰：闻诸圣师泥丸氏云：上德下德之说出自老子，而《参同契》所云，与古丹经所引，引同而义异者。古经所引，其分别在无以有以，是贴上乘下乘而引者。《参同》所引，其分别在无为有为，是贴部位上，作用有不同。古经所引，考与《清静妙经》义略同。《参同》旧解有贴气质而说，有贴学业而说。吾师嵩山二五老人谓契经但讲丹道，而其口诀乃在上德下德，上开下开等句，是贴一身部位而言，与《道德经》经义不同云云。小艮氏今核悟元子所辩，似贴《参同》旧解说法，均属正论。后学取以合参乃妙，故并述于此〕
有为无为
　　《悟真》云：始于有作人难见，及至无为众始知。但见无为为要妙，岂知有作是根基。此修真始终作用之法。后人不知有作是何说，或子午运气，或转运河车，或心肾相交，或任督相会，或聚气脑后，或气冲顶门，或调呼吸之气，或炼交感之精，或肘后飞金晶，或摇骨而摆髓，或吞日月之精，或服云霞之气，或炉火而炼金石，或御女而取闺丹，或炼天罡之气，或聚五脏之精，如此类者千有余条。虽道路不同，而执相则一。以是为有为之道，失之远矣！
　　〔所辟种种，洵非大道，尚属可行，而谓失远，盖有为也。据余所闻，“内惟炉火与御女”，虽亦古法，而五脏柔脆者，万不可服金石；色身不化身外无身者，万无御女得益。二门以外，得诀不真，然亦慎毋身试。先师遗论如此。悟芜子俱辟之，盖亦谨慎焉耳〕
　　不知无为是何说，或守黄庭，或思囟门，或思鼻端，或观明堂，或守脐下，或思夹脊，或观空，或观心，或止念，或忘形，或默朝上帝，或鉴形凝神，或思神出壳，如此类者千有余条。虽用心不一，而着空则同。以是为无为之道，错之多矣！
　　〔所述种种，除鉴形思神二门不可学外，余皆可因进道，但不可执此为大道耳！先师遗论如此〕
　　夫着空执相，皆是在臭皮囊上作活计，破插袋上用心思。彼乌知圣贤之道，不着于空，不执其相，有不空不色者在乎？
　　〔所辟是也。若知是用假以返真，则便是修真正路矣！学者须当会悟，方不负作者一片婆心〕
　　所谓有作者，非强作强为。盖人自先天埋藏，性命不固，若不得栽接之法，返还之道，焉能延年益寿，完成大道哉？有为者欲还其所已去，返其所本有，此系窃阴阳，夺造化，转生杀之道。先天而天弗违，后天而奉天时；鬼神不能知，蓍龟不能测，人焉得而见之？人不得见，则非一切执相之事矣！
　　〔所论是也。然要知三关九窍不通，血气有阻，治病不暇，而遐远作栽接乎？古哲所示种种，正为修此大道张本。若不为此而然，则为臭皮囊上寻活计矣！焉得不辟乎〕
　　所谓无为者，非枯木寒灰之说。盖以真种不能到手，须假法以摄之。既已到手，则原本复回，急须牢固封藏，沐浴温养，防危虑险，以保全此原本，不至有得而复失之患。
　　〔所论极是。然要知真种之失，失由中扰。既已假法摄归，可不急事止念观空等法？况夫内观外观远观，出自《清静妙经》，止念之旨，吕祖不云乎：道教人先止念，念头不止亦徒然。然则止念观空等诀，何可辟乎？悟元子辟之，盖辟夫枯灭为道者也〕
　　及其身外有身，神通广大，至诚前知，孰不知之？始则求其它家，终则保其我家，方是有为无为。知始始之、知终终之之妙旨，岂一切执相着空者所能窥其涯涘哉！学者若遇明师，先求其有为之道，后求其无为之道，更求其有无不立之道，则修真之事，方能大彻大悟，不至有头无尾，半途而废也。学者须宜勉之。
　　〔论至此，学者可以知其所以宜辟矣！以彼所事者，知此昧彼，故斥其执与着也。悟元子盖亦深知金丹大道，岂能就授？亦必先付理气通关等道，然后续付追摄还元等等作用。灵元复，理必戒止念。从事观空，引罡返照，则所复不失；而牢封妙义，即在其中；而非执有执无所能造致者，不辟不能悟，此又所以立辩之苦衷也。学者可不体认乎哉〕
子午卯酉
　　古经云：不必天边寻子午，身中自有一阳生。又云：冬至不在子，卯酉诚虚比。则是子午卯酉无一定之时，无一定之方。其所谓子午卯酉者，亦因理而强名之。
　　盖一阳生为子，一阴生为午；阳与阴合为卯，阴与阳合为酉；在时为阴阳之生旺，在方为阴阳之中正；是以阴阳而定子午卯酉，非以子午卯酉而定阴阳。故当阳气方生，急须进阳，不可使阳气消耗，故曰：子时进阳火。当阴气方生，急须退阴，不可纵阴气增长，故曰：午时退阴符。进阳而至于中正，则阳气平和。此时宜休歇，须当以阴济之，庶无刚而过躁之患，故曰：卯时宜沐浴。阴退而至于中正，则阴气平顺。此时宜止息，须当以阳济之，庶无柔而过懦之失，故曰：酉时宜沐浴。三丰所谓‘遇子午，专行火候；逢卯酉，沐浴金丹’者，正是此意。后世旁门外道之流，不得真传，皆认天边之子午卯酉之时；或子时守肾，午时定心，卯酉静坐；或冬至养阳，夏至抑阴，卯酉二月无为。噫！此乃天之子午卯酉，与我何涉？夫天有天之时，我有我之时。人秉天地之正气而生，一身即具天地造化，自有阴阳，何须求天地之阴阳？若求天地阴阳，不过是后天有形有象之阴阳，岂能复我先天至阳之气，超出乎后天阴阳之外耶？后天阴阳，皆顺行造化，有生有死。若执后天而修，终在五行陶冶之中。有时四大解散，一灵难留，未免又移他地，别寻住处矣！独是子午卯酉，非可于身中求，亦非可于身外求，大抵在于虚无求之，方有着落。盖阳生者，非身之动，非心之动，非肾之动，亦非眼耳鼻舌之动，乃坤中孕震，后天中先天发现之谓。阴生者，非神之昏，非气之浊，非精之发，亦非色声香味触法，乃干下藏巽，先天中后天忽来之谓。至于阳进而归于中道，乃先天复其半也；阴退而归于中道，乃后天消其半也。进阳火，退阴符，阴阳相当，大小无伤，两国俱全。天地至中至正之道在是，圣贤精一执中之道亦在是。学者若能穷究到此处，修真窍妙，可以了了，其如人多将此四时错认，而不细心穷究，何哉？
　　〔慈哉斯示也。竟将身历玄秘和盘托出，寿诸梨枣。古哲所未能泄也，悟元子竟乃尔。可为后学焚香顶礼，谢天谢地；整肃衣冠，望空稽首；再申虔谢，以告得见是书者之幸。噫！《阴符经》‘天人合发’之活子活午，万卷丹经曾泄否？吾律宗天仙戒授，乃口口相传，悟元子且以寿诸梨枣。自刊之后，是乃天授，道宗之运转矣！得是秘者而敢傲忽乎？《天律》有言曰：傲忽真诀，削其灵根，塞其玄窍。有不告戒而授受，殃及九祖。岂可忽之？吾师太虚翁曰：师告勿听，师勿与罪。受者凛之，慎毋轻亵。余以是书鲜泄所秘，敢不以告同志云〕
生死有无
　　《易》曰：西南得朋，东北丧朋。《阴符经》曰：生者，死之根；死者，生之根。此皆言生死之根，有无之窍。学人不达此理，皆以有呼吸之气谓生，无呼吸之气谓死。噫！以此为生死有无，差之多矣！殊不知人之生死，虽不离乎呼吸之气，而其根源，并不在乎呼吸之气也。人自有生以来，内藏先天精气神，以养法身；外得后天精气神，以长幻身。及至二八之年，后天用事，先天退位，顺行造化，阳气渐消，阴气渐长，而生死之根于此立矣！自此日复一日，年复一年；阴气旺而阳气衰，正不胜邪；一日之间，千生万死；忽而阳气尽，阴气纯，其不归于大化者谁哉？至于婴儿孩提，犹未交于后天而夭死者，是特所秉先天不足，阳气不生，日久自散耳！惟大修行人，知生死之关，明有无之窍；于生身受气之初，逆施造化，窍夺阴阳；既能扶阳气渐生，又能抑阴气渐化；更能使阳气长生而不死，阴气长死而不生。所谓死中求生，无中生有者，此也。古仙云：识神生复死，元神死复生。又《悟真》云：须将死户为生户，莫执生门号死门。这生门死户，不在眼耳鼻舌身意，不在精神魂魄气血，不在五脏六腑，不在百脉三田，而在四大不着，太虚空谷之中，明明朗朗，现现成成。但人不下肯心，为世事所扰，为恩爱所牵，为财色所迷，以故当面不识，遇宝空过。果是个中人，认定这个门户，稳着脚步；于生我处还其元，于死我处返其本；黑中生白，雄里怀雌，长生不死，有何难哉？但所谓生者，生其真身；死者，死其幻身。幻身不死，则真身难脱；真身不生，则幻身不死。生死不并立，真幻不同途。非若旁门外道，以幻身生死为真，以真身生死为假；以先天虚无之气为假，以后天呼吸之气为真也。学者欲了生死，先穷其生死之理。生死之理既明，则能长生不死，则能无生无死。修道至无生无死，方是了却生死。庄子所谓“摄精神而长生，忘精神而无生”者是也。知生死知到此处，齐一生死，有无不立，大道可成矣！
　　〔谈道谈到此，世有几人？非不知也，不肯言也。吾师太虚翁不论亦已，论必彻底。恐误后学，故不敢讷〕
先后坎离
　　经云：别有些儿奇又奇，心肾原来非坎离。此中秘密，可为知者道，难与不知者言。盖先天造化，无形无象，不着于有，不落于无；无形而能生形，无象而能生象，何得以心肾为坎离也？夫心肾者，乃后天有形有象之物，不但不是先天坎离，而并不是后天坎离，乃后天坎离之滓质耳！所谓真坎离者，以水火言之，坎为水，离为火。然水中有真阳，火中有真阴，真阴真阳乃乾坤健顺中正之气。故曰坎离者，乾坤之继体。本来阴阳一气，因先天太极一分而阴阳出。阴阳一出，干与坤交；干中之阳，走于坤宫；坤中之阴，入于干宫；干虚而为离，坤实而成坎；于是先天乾坤变为后天坎离。离者，离去其阳也。坎者，坎陷其真也。离卦外阳而内阴，阳失其实，则外阳必系假。坎卦外阴而内阳，阴陷其真，则外阴必系假。阳亦不纯，阴亦不真，此后天坎离也。然虽外阴阳不真，而阳中所藏之阴为真阴，阴中所藏之阳为真阳。真阴藏于假阳中，真阳藏于假阴中，此后天中所藏先天之坎离。先天后天皆不关乎心肾。后世学人不但不知先天，而并不知后天，只认心肾坎离为真，或以男女为坎离，大错大错。夫人之坎离，犹如天之日月。天之日月来往，推运四时，生长万物。人之坎离动静，调和神气，卫持性命。天之日月并无方所，人之坎离岂有定位？但人自交后天，顺行造化；假者用事，真者潜藏：先天为后天所蔽，不能自出。以故有生有死，不能长生而不死。惟大修行人，知的先天坎离，又识的后天坎离；于后天中返先天，于常道中行仙道；取其坎中先天真阳之气，以填于离，取其离中先天真阴之气，以归于坎；则坎离后天之阴阳，亦浑化而返其真，仍是乾坤相合，阴阳一气，太极圆成之物，“先天气，后天气，得之者常似醉”矣！古仙云：一点阳精，秘在形山，不在心肾，而在乎玄关一窍。则心肾无阳精，不是真坎离，又可知矣！至于先天大道，尤有借阴以藏阳，借阳以退阴之坎离，别有秘密，不在先天后天之列。噫！神而明之，存乎其人。坎离岂易知哉？
　　〔议论精确。能知领会，个中功诀跃如也，深得古人授受之妙，岂仅震聋豁瞽已哉〕
炼己筑基
　　吕祖云：七返还丹在人，先须炼己待时。紫阳云：若要修成九转，先须炼己持心。《参同》云：初正则终修，干立未可持。然则欲修金丹大道，非炼己筑基不能。独是炼己筑基，不是两事，乃是一理。筑基不在炼己之外，炼己即在筑基之中。非炼己之外再筑基，筑基已毕又炼己。所谓炼己者，以用功言。所谓筑基者，以固气言。炼己纯熟，则还丹可望；筑基紧固，则神室稳当。炼己筑基岂小事哉？吕祖三次还丹，炼己不熟也。紫清半夜风雷，筑基不固也。二公者，乃神仙中之耳目，教门中之领袖，功夫不到犹不方圆，而况他人乎？何谓炼己筑基？己者，私欲也，有我也，有己也。基者，实地也，根本也。人之所以不得成道者，因其有我有己也。一有己我，私心满怀，不能脚踏实地；千魔百障蔽塞灵窟，步步阴滞，事事糊涂；六贼猬生，七情朋党，丧其良心，伤其真性，摇动本命，神昏气浊，无往而非妄念邪心，尚欲进德修业以成大道，能乎？否耶！祖师教人先须炼己筑基者，是欲人在实地上下功夫，自卑登高，由浅及深，用渐进之功也。夫人自有生以来，幻身带父母精血之气，藏历劫识神之阴，又受后天五行之气；内外纯阴，只有一点阳精隐而不现；正不胜邪，邪蔽其正。若非将内外阴气煅炼退去，阳精如何返出？此炼己筑基之功，不可缺也。试明炼己筑基之要，惩愤窒欲，炼己也；心灰意冷，炼己也；忘情绝念，炼己也；富贵不淫，贫贱不移，炼己也；不贪名利，不恋声色，炼己也；损己利人，虚心请益，炼己也；众善奉行，诸恶不作，炼己也；志念不退，勇猛精进，炼己也；主心一定，至死无二，炼己也。牢固阴精，不伤神气，筑基也；全身放下，物我皆空，筑基也，以天地为怀，以万物为体，筑基也；幽隐不欺，暗室无亏，筑基也；虎咒不怕，威武不屈，筑基也；生死不顾，疾病不忧，筑基也。炼己筑基两不相离，能炼己，即可筑基；能筑基，即是炼己；归到实处，炼己筑基，一而已。若能炼己筑基，功夫到时，还丹可结，大丹可修，噫！筑基时须用橐钥，炼己时还要真铅；炼己筑基，岂易事乎？
　　〔此则乃成道之玄律。学者谨铭之心，刻刻不间，行住坐卧，每刻心中字字默诵一遍，方克持守。细体“筑基用橐钥，炼己要真铅”，慈哉斯示也。据鄙见，玄关窍不开，真功没捉摸。天铅积如山，取毋遗钥橐。非橐取数穷，有钥采归柜。欲完大道基，功只在慎独〕
内外侣伴
　　经云：混沌七日死复生，全凭侣伴调水火。又云：托心知，谨护持，照应炉中火候飞。特以修持大道，全要侣伴相应，而后可以有为。倘侣伴不当，或无侣伴，一己孤阴，动必有凶，何能窃阴阳而夺造化乎？夫二人同心，其利断金。三人同志，仍以防危。侣伴乃性命所赖，道德所藉，修真者始终不可或离者也。但侣伴不一，有内侣伴，有外侣伴。外侣伴者，知音道伴，乃生死相托，患难相扶；有善则劝，有恶则规；同心合意，彼此资益，共修大道者也。内侣伴者，乃西南坤方不死之人；负刚烈之气，具正直之体，抱果断之才；掌生杀之权，握生死之柄；除邪扶正，赏善罚恶；转祸为福，逢凶化吉；内魔不得生，外魔不敢侵；所以护性命运造化者。在神为灵官，在宿为天罡，在方为金星。大修行人以此为侣伴，同心合意；托以性命，则性命可全；委以造化，则造化可逆；开天门而闭地户，留人门而塞鬼路；用杀机而求生机，颠倒阴阳直有可必。故外之侣伴或可以无，内之侣伴决不可少。倘内侣伴一失，则性乱命摇，心迷神昏，先天失而后天发，出生入死，魔障百端，无所不至。故修道以结同心侣伴为第一着。但同心侣伴人最难识。其本体无形无象，无声无色，无背无面；恶化则为夜叉，善化则为菩提；变化无端，隐显不测。人皆当面错过，不肯认真，因此日远日疏，与我隔绝。若有知音者忽的寻着，结为同心，行住坐卧，须臾不离；更有得外侣伴，共相劝勉，内外共济，还丹大丹俱可成就。但内侣伴固难，外侣伴亦不易。苟非有大功大行，大福分大缘法者，不能两全。修真志士宁失其外侣伴，不可无内侣伴。内侣伴所以成法身，外侣伴所以护幻身。法身事重，幻身事轻。长春真人云：病即教他病，死即教他死。至死一着，抱道而亡。即此轻幻身重法身之谓欤？学者可不知乎？
　　〔所论乃道宗至秘之文。即其剖示内侣伴，分有虚实两法，是皆为得天宝而设。一言得自坤方，一言得自知音。坤方之来，来自虚空，然无媒种，何由感至？则此媒种为之内侣亦可。然按余闻，以为外侣者，知音侣伴，直是眷属。而古哲用以为媒，勾致无形无象之至宝，以为大丹丹主，育化真元，故亦名曰外侣。惟如丁许裴李四大古仙所娶者，乃为内侣焉！是于又设外侣以护之。个中作用：第一，世财致充。第二，克己无缺。第三，寻觅外护法。用磬鱼分省他我，遗有致调陈法，是概用磬以省阳，用鱼以省阴者。当其交与化也，用鱼用磬，不先不后，不疾不徐，调至极和为主。此可意会，不可言传。余按悟元子论，似精似详，然尚有混淆，且多未述，想但得其名，而未闻其说者。即其所述味之，乃因知音侣伴，悟入坤方求宝者也，故有宁无外侣云云焉！原夫求宝坤方一诀，法用置种设媒，个中火候，全凭外侣审报无差者。先师太虚翁云：凡夫感致之物，有元有一。而元有浊清，一有先后。元清则静，元浊则摇。推其所自，清则自先，浊则自后也。欲辨后先，全凭一己。外侣不得与焉者，个中至要，全在自己学问。世财充足，学问到家，方能辨识先后；世财充足，方能直受无妨。至如火候之当否，虽可自主，古哲恐有差失，故立致委外护一法，以有得失死生关系存焉！先哲口授如此，而悟元子反于此节不之重，则于虚空感致一宗，个中功法必未全闻也。至夫尘世知音，洵岂易得哉！秦皇汉武，贵为天子，富有四海不得之。达摩尊者，中印梵王王子，中印国土不小，而远求于震旦赤县乃得。千掌和尚驻世千二百载，不遇而逝。此非宿世结有证助奇因，而时又适值，万难凑合者。是不犹泛海求珠乎？舍坤方可求不求，偏欲于茫茫尘世冀遇。余无如千掌寿算，达摩福德，故以知音尘侣一门，记惟俟夫世之大有宿缘者踵而行之，不敢阻亦不敢劝。学者要知坤方是即道言之‘大赤天宫’，释言之‘神洲赤县’。世传神洲赤县是汴梁，附会之言，不足为据也。吾真师鸡足黄真人，谓属太极中之无极。无极无定位，而元有定名，曰天元曰地元曰人元。吾处三才之中，形没归地，神升附天者，盖以有形有象耳！是言后天则然也。吾身之得生，非此后天之形神也。先天元一尽，乃各归其类。故有归地附天之说。若然，吾之先天元一亏失，自当求复于人元。人元为人先天，而安充于无极之中。古哲名此元一为坤方人者，以人倚坤而立也。原此人元，说有则有，说无则无，动静虚实，生死亦然者。人能有若勿有，无若勿无，动静语默，一能如之，已合先天本体。从而一志求复求充，立得充复，捷若响应。自必油然灌注，是为志尽人道，满愿克成之妙法。真师口授又如此〕
尽心穷理
　　《易》曰：原始反终，故知死生之说。孟子曰：始条理者，智之事。终条理者，圣之事。盖圣贤大道，有始有终，有本有末。知其始，明其终，究其本，穷其末，方能从头至尾，大彻大悟，有往有利。倘一事不明，即一事有迷；知之不真，即行之不通。学者必须穷其理，而后可以行其理，致知力行，缺一不可。其理为何理？即天地造化之道也。造化之道，有体有用，有始有终。其间阴阳迭运，消长互更，变化无端，然其最要处，总在一气，一气总不外乎虚无。这个枢纽子，非空非色，非有非无；不可有心求，又不可无心得；难描难画，难思难议；顺之则生人生物，逆之则成仙成佛；性命于此寄，生死于此出；悟之者立跻圣位，迷之者万劫沈沦。穷理者，即穷此理也。穷透此理，方能行得此理。但此理有火候，有工程，有权变，有迟速，有急缓，有收放，有隐显，有方圆，有盈亏，有止足，有等等作用。先须明其道，次要知其法。道法两用，性命双修，方是无上一乘之道，乃脚踏实地之道。脚踏实地之道，须要循序渐进，不得躐等而求。何为循序渐进？积德立行为第一着，炼己筑基为第二着，以铅制汞为第三着，铅汞相投为第四着，温养还丹为第五着，大药发生为第六着，服食金丹为第七着，凝结圣胎为第八着，以汞养铅为第九着，抽铅添汞为第十着，防危虑险为十一着，胎完止火为十二着，九年面壁为十三着，脱胎出神为十四着，乳哺婴儿为十五着，别安炉鼎为十六着，神化不测为十七着，打破虚空为十八着。以上皆修道之要着，圣功之全能。果能于此等处，认得清白，打得透彻，有始有终，力行不怠，性命可了。但世上学人，认假不认真，不肯尽心穷理，轻视性命；未曾入门便要升堂，未尽人事便想仙道；自己不出一力，便要他人真宝；略不如意，稍着苦恼，即便退步，半途而废，委之无缘；如此举止，何能近圣贤门墙？夫圣贤之学，穷理尽性至命之学也。其理精微，其义幽深，蓍龟难测，鬼神莫知，非一言半语可以了悟。苟非下数十年穷理死功夫，不能揣摸其一二；非积德立行，勇猛精进，一意不回，不能感动乎真师。若个丈夫，以性命为大事，夙夜不懈，极深研几，穷神知化；有时苦尽甜来，福缘忽到，磕着撞着；将往时无头无尾，一切疑团，如冰消瓦散，始知的生平心思不是错用。可叹世之学人，不思性命之事为何事，不推性命之道为何道，糊涂学道，糊涂修道，妄想一步登天，立地成圣，无怪乎为盲师时师所误，而终在鬼窟中作生涯也。试观世之一技一艺，亦必细心久学而后成，况此生死大事，为天下希有之事，岂能容易而知乎？昔我仙留老师，初在蜀川参学，来往于白石归清之间，十有余年，未得究竟。后到汉南，以师事红沟道人，其志愈坚，其行愈苦，八九年间，总无会心处。后游甘肃皋兰阿干镇，得逢余丈人，机缘相投，始明大道。以仙留老师，志诚学道，功行异人，落魄江湖三十余年，方能闻的香风。彼一切痴迷汉，朝学而欲夕得，昨学而欲今得者，何其愚哉？吾劝同道者，立不朽志，存长久心；除妄想念，重性命事；穷造化理，死心踏地；一层层剥进去，一层进一层；直剥到道之骨髓处，方见的大地尘沙，尽是珍宝；信步走去，头头是道；大彻大悟，通前达后；一往无前，何患性命不了，大道不成耶？
　　〔学知尽心穷理，自克原始反终，是知行并进之学。知之者心，行之者身，知行并进，身心不贰，是为脚踏实地。能自第一着，实实体返体还，玄关自开。玄关一开，金丹大道修复，不落虚妄。而致开之诀，端自克己第一着始。克己功法，端自净心除妄始。从此死心踏地，一层层剥进，剥去一层，直剥到道之髓处，始知真妄本无相，念妄则妄，念真则真，真妄之现，现于念动。古哲故以念头动处为玄牝，盖阳曰玄，阴曰牝，金丹大道，修返纯阳之义。然而阳极则阴生，欲使个中无阴，无是理也，古哲修之，一归于真而已。是以日生日返，融归于一。斯一难名，强名曰窍。然则所谓学入关窍者，学归于一，毋使阳散阴泛焉耳！生一日，返一日，学问岂有涯岸哉？故古仙云‘元始天尊，开辟至今，无刻不采取，无刻不烹炼’者，则知元始天尊，无刻不事返还也，故无生老病死苦。谨按《修真辩难》全部，阐发古哲欲发未发处，数不胜数，有功玄教之作。惟于玄关一窍，篇中节去自述一段，乃为完璧矣！学者要知一身关窍，各有真幻二气，是即《易经》所谓‘一阴一阳之谓道’者是也。玄门所重，在于感应。真感则真应，幻感则幻应。感应从类，其理如是。若然，彼家我家，亦各具有真幻二气者也。古哲事空事寂者，志在克己以全真也。至道真源，不在气机之隐现，而在隐现莫测。心不之摇，念不之动，乃为全真。以真感真，玄关乃开。开真，则所现所隐亦真。隐现既真，则取炼还返无妄，而得效亦真。盖此玄关一窍，上包过去，下包未来。个中真妄，各随类感。随感随应，神祗无得暂阻。有此要妙，古哲鉴之，是以致功玄学，首以克己为第一着。悟元子取以此篇作全部关束，深得古人着书宗旨。学者慎毋以有一节之失，乃置全书于高阁。悟元子之失，正是智者千虑之一失。余为参证，乃正愚者千虑之一得。余学问较之悟元子，岂仅小巫大巫已哉！是余真实语，笔以告夫同志云〕
跋
　　原夫至道世传，由于丹书之多隐寓，其源由一密字误之。岂知所谓密者，冷暖自知之义，学者要知人与地天，同出一道，人知循行还返，为克奉所生，而知全受全归之孝子。以理而论，岂有奉亲之子，而返遭天谴乎哉。且闻地天无心，心寄于人者，故人有补天医世之职。然则着丹书，授真诀，导人修真，是犹教孝教忠也。而谓反遭刑戮，有是王章否？但其中原有至危至险之机，学者要知天有修罗，地有罗刹，人有道跖，身有尸贼，修或不纯，尸贼内感，后元机应，捷如影响，招之使来，复逆其趋，大祸立至，不知者，以为奉道遭谴，岂知一己未克之故。苟知一念不杂，置此身心于先天之先，尸贼自泯，元神独露，以先感先，以一感一，不隔一纸，呼吸自通。痛痒自关，如睫护睛。不待招摄，天神立应，何忧乎修罗，何忧乎罗刹道跖哉！人特不知自泯尸贼耳。况此至道，两大受之而付于人者，人所以授，互相发明，不得谓之漏泄也。但以至道玄微，无形无象，无声无臭者，至人知之，欲以授受，理惟以有形无，以实形虚，故有种种譬喻，随机拈指，何尝存有隐秘哉。是犹西教月下谈性，指月以示，何等显明，无如学者认指不认月，傍有铜盆，乃扣示之，盖示圆满无缺耳，不意学者退而省之曰：性无定体，有直有圆，且有声，声则嗡然，余韵悠长，洵足感人心志，如此，因而自信通彻佛性，辗转示人。噫！是岂教者之失示，无如学者之错会何！然则至道之失，乃由学者之错会，故有闻而大笑者，此悟元子所以复着后辩欤！然犹有会指会盆之谬。余于玄关一窍论见之，夫其所谓高五阔四者，乃从五千四十说中悟入者也，岂知玄关一窍，玄关即玄牝，玄牝即身心，身心即虚实，虚实即阴阳，阴阳即坎离，坎离即地天。水在地中行，言水地在其中。经云：天一生水，地六成之。是言此窍具有生成二义。窍即身也，身即关也，玄即天也，天即一也，一即心也，故曰心包万物，又曰心包天地。究其妙义，金丹大道，只一心学焉耳，放之则弥六合，卷之则退藏于密，是亦一虚一实，一有一无，有无相将，实虚相形，真一乃现，此之谓有无不立，实虚不住，是为修真之密旨。斯旨也，超天地，出五行，故能位育天地，造化三才，而心为道心，不可得而名，强名之曰玄窍。一落拟议，便非真正玄况，万不可得而寻入矣！是乃是书全部大关键，不可不明，爰为识泄于后辩序首。金盖后学闵一得谨跋。
阴符经玄解正义
归安闵一得笺注　武进瞿曾辑参订
　　《阴符经玄解》者，范一中所着，名曰玄解而义不轨于正道，遗误非细，故述本经之义以正之。一得亦深惧饶舌之罚，惟是阴符经注凡数十家，各有玄义，何敢轻议，而谓是的解，则未能洽于心。先师太虚翁遗有泥丸李真人《三一音符》一书，其后跋有曰：阴符一经为崆峒授受之文，不得口传，无由心领。吾昔受教于二五道人，退而思之，说虽切近，而谓大道已赅，则心悉不安，反复探索有年。一日泥丸老师自远方来，谓余曰：“余昔所闻，实是古仙因文会意，奥诀贵能通会，舍迹求玄则得矣。近闻自牧氏着有《阴符发秘》，然其言运心不普。夫阴符正宗，太上传之西域，达摩东来复传中国，此即世间教外别传，乃即心即佛即色即空之妙旨。我宗祖师长春真人身体而力行之，其道传自火龙真人，重阳王祖。王祖晚岁得闻，取以印证于纯阳吕祖。吕祖曰：是经玄旨在于观天执天，相机取舍，作用合时。个中玄义在于日月一节。阴阳体异，立基各判，各有妙用在于愚人一节。别开生面，触处洞然，皆有滴滴归源之妙，在于人以一节。究其启发心传，在于不字，诀中之诀在于是经末节，是皆于虚极无极中讨消息。而其入手在于静字，致之中和在于杀（去声）字。更须于末节奇器两字里作胎养入圣之究竟，盖有澈终之妙在也。汝可先于篇中盗字参之。盗者，物次于皿之谓也。按此盗字，已为奇器，两字作引，但此盗字尚有端倪，而所次惟元，圣人言之，盖惟培养色身，而元中有一故。亦可谓之培性，令汝先参盗字者以此。至于奇器之为物，难言也，迹求不得，形忘乃现。圣人以道不外身，用以浑炼，炼成神舍。动时鸢飞鱼跃，静则万籁无声。白长真元日返于一，不复有我，神舍靖矣。然有鄞鄂尚未修焉。于是聚精会神，虚位以凝真一，扩充一身，以浑合三才，须等色相于虚无，持之以俟时至，三才之元必合个中，富庶若固有之化化生生，听之自然，纯之又纯，三才之元化成一宝珠，惚兮恍兮，悬于我前，鄞鄂完矣。已而珠我忽合，惟觉光明无际，此则三才真一与我真一合一不二，乃谓胎结于器，即奇器也。奇器之用大矣哉！然穷其初功，还自炼己始，炼已功熟，乃可从事奇器焉。经虽示末节，而此理，圣凡男女咸各具于性体者。世人专贴男子说，误也。第其正用，却在天人合发一节。故曰：不得口传，难以心领。是经之大略如此。读是经者心眼贵明，离合字体，固为玄妙，然须会而通之，维持调护，触类圆通。法无定法，不外于消息生杀四字。盖有双管齐下处，指不胜指，处处有之，切不可忽，尤不可穿凿。一失正旨，而横堕歧三肢，救不及救者也。居，我语汝，从事此道步骤惟三。始则自有入无；继则无中识有；末则摄有归无。是即退藏于密之义，无非出于自然。盖有莫之焉而为者在也。天仙大道备是经矣。修道而舍是经，将何所适从。以是经为体，大用之则可医世；小用之则三千行满，八百功圆，亦可以证果。王祖拜而受之。斯论也，王祖述之，邱祖志之，未尝笔之书，历授至余。近闻好事者误会正解，语涉阴阳邪说，是为祸世之文，余为世直述玄旨。汝其志之。”太虚翁拜而受之，笔此语于《三一音符》之后。是书盖与阴符经相表里也，一得藏之四十春秋矣。兹因门下施生兆麟于案头探阅《阴符经玄解》，质之于余。余取阅之，不觉为之三叹。是难盖沈阳范君儒名宜宾者，据所闻而述，其志可嘉，惜所闻不全，故其所解不正。味其语句，中溺邪说，而以世传拆字诀证之，正合泥丸真人所谓祸世之文。今且收入道藏。盖我祖我师必早知之，故宣明玄旨于八十年前，以救后世之迷惑，可见大道不终晦也。一得既沐师传，敢避玄罚乎？爰为谨述于范注之右，名是书曰《阴符经玄解正义》，志在绍述师传，昌明正道，不自觉其措辞繁琐，不合疏注体例，见者谅之。
　　一得又按：《阴符经解》，《道藏辑要》所载者，有十真集解。十真者，赤松子、子房张真人良、太极左宫葛仙翁玄、西山许真人逊、正阳帝君钟离祖师权、纯阳帝君吕祖师岩、华阳施真人肩吾、至一崔真人、明公海蟾帝君刘祖师、玄英清虚曹真人道冲，盖系凭沙演解者也。又有唐通玄先生张果注、元混然子王道渊注、明时复初道人高时明订正，亦属乩笔。一本沈亚夫注、一本苍崖氏注、一本元阳子颂，均属乩笔。此外，古注善本有如：张洪阳序本，陈希夷珍本，李荃注本，朱紫阳注本。《辑要》均未收入，采书须具只眼也。
阴符经
　　范氏曰：阴者，太阴月也。符者，太阴与太阳相交，一年有十二次，合朔十二次圆满，此合朔圆满之期即为符候。第太阴借日生光，内含真火，故又谓之火符至经者，即月节有五六之数，如海之潮汐，不失其期之谓。前人以暗解阴及寸阴分阴之说，皆属错认。此乃显言，太阴正见，太阴中有太阳真火，在依符盗取，诚为修道之玄范，是此三字为全章之秘旨云尔。
　　一得曰：斯解甚切近，不支离，学者会斯解而归于正，则无蹈空之弊。若泥斯解而以迹求，则惰入旁门，适以轻命矣。
上篇
　　观天之道，执天之行，尽矣。
　　范氏曰：道者，下交之义，如初功自首下走之意，合首走岂非道字乎。而道功一人成大，今言天，乃纯阳之谓。第此纯阳实非一人能成，必须二人，而二字即阴之谓，以二人而合归一处，又岂非天字乎？至观字中具妙义，是用二口于佳花之上，自必有目见之机，故以观字隐含其义也。第阴阳之阖辟，如天之虚静，自然而然，现其交光，的须效天之逆行、执中、过渡，幸得一丸以为造化枢机。人体此施功，则阴符之秘在此。二句为全经之纲领，以起下文也。
　　一得曰：范氏不得真传，徒泥拆字诀，因以诬圣惑众，纵其所闻有自，总是旁门。盖此一节为全经总冒，依经直解，重在观天执天。是以天字为体，观字、执字为用。是故曰道、曰行。道字无庸拆看。道字拆看，乃属阴阳门不入品之最下乘。其门开自番僧，汉后传入中夏，碧眼胡僧是也。世有其书，为吾宗所鄙弃者。此道字直解为是，天字亦然。惟观字拆之却有妙理，而又不从众正体拆看。执字拆之亦有理。而采法须从观字正体体入，加功于虚于寂，则个中妙义妙应，层出无穷，洵为玄秘。吾愿学者合而参之，其义极中正者，此节已有双管齐下之妙。观字知从正体拆看，则玄解自见，头头是道矣。
　　天有五贼，见之者昌。五贼在心，施行于天。宇宙在乎手，万化生乎身。
　　范氏曰：二人之天，有眼耳鼻舌身之五累。识此五者为我之累，是能见之，而功中却不离此五贼之用。要我心识五贼，而以五贼致用于人，为彼之累，切不可使五贼为我之累也。盖施五贼于二人之天，不过如刍狗之用，将阴阳我握在手，使五贼扰累于人，的须万变应机，则万化方生于我之身矣。
　　一得曰：范氏此解悖谬极矣。乃认圣经专为男子而设，其见已私，是精灵作用，范氏未知思耳。诡道求成，必遭雷殛，死堕蛇狐，甚则沦入蛤蚧之属，为人作房中媚药之用，其业报必至于此。岂知是节，乃圣人修省之学，发明上节观执二字之旨。言五行正，则为五德，邪则为五贼，重在一见字。偏胜则为五贼，心能察之，而顺天之施行，则可权操乎手而万化生乎身矣。男女皆受天地之中以生，各正性命，岂有损彼益此之天道耶。谨按经旨，言五行之用，德中有刑，制其过而用其中，则万化之原不为贼耳。是统男女而概示修省者，斯之谓大道。
　　天性，人也；人心，机也；立天之道，以定人也。
　　范氏曰：二人之天，生来本小，有自然之五贼，此五贼之机现前，莫不生之于人心。心识此机，假目以观，故称机心也。知之者，息此机心于内，用此机心于二人之天，以立道基。而此道基之立，不离乎先天‘六一之铅’，正以‘六一’二字指人以定之。是心与性，天与人，为道之必用。无咫尺之远，无丝毫之惑也。
　　一得曰：此解大旨已错，何论其它。既昧此节经旨，又不识得真一，邪说溺心，故将立字拆为‘六一’。不知此节是言人禀天性，而人心为万化之机，经旨是示人尽性以立命，盖以尽性为道基耳！区区六一之铅何足为道基哉！彼认六一为真一，岂知六一乃真元，是认民为君矣。此节言性，下节乃言命，而保命在性，故须尽性以立基。只须顺理直解，则上下贯通，立字何须拆会。
　　天发杀机，移星易宿；地发杀机，龙蛇起陆；人发杀机，天地反复；天人合发，万化定基。
　　范氏曰：阳以星宿光明之机下照，是发于天也；阴以龙蛇起腾之机上现，是发于地也。此乃分而言之也。要合而言之，地发气腾固因天气之下交，即天发之光明，亦因地气之上腾。而人察天地感应之机兆，使阴阳颠倒，逆回此气，全在二人合一不分，有一口之发，故于此际盗天地真一之气，夺阴阳造化之玄。此正不生之生不化之化，反离为干之奥用。无非以向定之人而定我之根元也。此中天人合发—句，为全经之秘密矣。
　　一得曰：此节乃极精大之理，奈何范氏误用邪说以会之，是直痴人说梦。盖此一节，所以立命，而注意全在性功。所谓‘凭他风浪起，我自不开船’。言当静定中看消息，雨过天晴，云开日现，迎机以导，万化自生，岂劳人力也哉。据理直说，可以会悟。所谓杀者，变化之理寓焉。盖五行生气，莫不伏根于死气之中，如金生水、水生木，是金为木之祖气，而木遇金则囚死，盖生气藏于死气之中也。此即惨舒互为其根之机，非杀机则有伸无屈，而其道穷矣。星宿龙蛇，阴阳消长递嬗之迹象；天地反复，阴阳颠倒之义理。化机生于逆中，生，顺也；杀，逆也，逆以成顺，则万化定基矣。按上六句统言三才感应之妙，下两句乃言丹道含有无穷妙义，而诀惟于自然机发之初，相机调拨，使无过不及，不先不后，间不容发耳。此非虚之极静之笃，无从下手，范氏谓全经秘密是也。然讹以坎阳为真一，而泥将合字拆作二人合口会之，则为三峰家作证盟矣，于经旨岂不大谬哉。一解杀字作去声读，盖即易经谦卦之义。三才之情之性，无不恶盈而好谦者。第按此义乃用于机发之后，为承启交关时手法，亦丹道须知之要着也。节中定字，亦含有定订两韵妙义，此等作用无非为得真一张本，真一得则基立矣。然非智巧所得取者。苟或蒙昧，则当杀不杀，欲定不定，求合不合矣。失之毫厘，谬之千里。此节中之大关键也。
　　性有巧拙，可以伏藏。九窍之邪，在乎三要，可以动静。
　　范氏曰：真一之气生自小中，非功不能勾取，非手不能托出，其用得宜全凭心生。若为性所使，虽巧而返拙。不为性所使，似拙而正大。巧则退伏藏，密之为正，似拙实巧之作用也。掠取真阴中之真阳，伏藏于密，前后升降，以周行任督，流通而不滞。所以能悠久长存，正长生须伏气之谓。庸人不知伏藏之奥，不谨九窍之邪，故失其生。而九窍之最灵者，无过耳目口三者为至要。是三者用于动静之中，如太上所云：欲翕故张，欲弱故强，欲废故兴，欲夺故与之为也。而三藏于一，一中含三，虽专指此三者，而又不离西女为要，隐在其中，为圣功吃紧处也。
　　一得曰：此性字，指气质之性，伏藏不动之义。拙者，锢于阴浊之累；巧者，亦役于事物纷应之累。皆当伏藏不动。久则大慧可生，巧不足言也，拙不足为害也。谨按此节乃承上“基”字说来，言人秉性有巧拙，能知伏藏不用，则可不为九窍邪引。忘巧化拙，诀在知守三要。须动而勿动，所谓静亦静，动亦静也。此即静能生慧之义，是示人养性之诀也。范氏中溺邪说，又不明性命宗旨。何谓勾取手托乎？性可觉而不可持，命可见而不可执，是皆极虚而无体质者也。性命皆在虚寂中，生龙活虎，古经言之。乃欲于西女凡体中勾取而手托之，其惟癸水乎！丹书曰“见之不可用，用之不可见”，范氏应亦知之，何得出此门外汉语。况坤中坎一尚属真元，何关于性？其视性为何物欤？此节乃为循行上节失手者而发，下节亦然。此节眼目在伏藏，下节乃承此节末句而发。究其主脑，要在明心，心明方能审机云尔。
　　火生于木，祸发必克；奸生于国，时动必溃。知之修炼，谓之圣人。
　　范氏曰：首二句言人无戒定之笃诚，为识神所使，投身妄作，一失其真，化为死腐，如火发木焚之喻。中二句乃双关为言，亦可如上二句之意看，又指三女为奸。因有生于其身之动，我又因其动使之必溃，于天人合发之时，运我自然之杀机，返后天为先天。知用此矢口之修，可谓圣功之人。第此圣字耳，为坎口为离，正谓坎离相交，得真一之炁气，归入中土为王也。此圣字幸勿略之！
　　一得曰：范注大谬，不可从也。不惟知字谬说，圣字解法亦不合字义。圣字正体从壬不从王。按此一书以知字为体，修字为用，承上节下句说来，其节旨在一知字，盖有体而后有用，不知如何得修。修者，修之于动静之机，未现之先也。知机乃可下手，故知节旨重—知字。自可依文直解，无庸于字画中别寻秘旨。其大要在五行之播，不可纵而无节，是承上文而言，盖示毋忘杀字义耳。首二句乃言生中伏杀，中二句乃言安不可怀，末二句乃言知修之妙。据文直解言生之过则杀机动，贼我者在内不在外也。火本木中所生之气，而火发则木毁。奸本国中所生之人，而奸动则国破。几有防不及防之祸。机已发动则无及矣。其机为何？生之过而无节制则为祸为奸，圣入戒之。治世修身，道无二致，是经本义如此。范氏之说极谬极曲而曰圣功，是直诬圣也。至如拆知字作矢、口解之，自有三皇玉诀可证。范氏所解，乃用近世传流口诀，不知玉诀所示，极堂皇，极冠冕，虽处通衢大庭，有矢口之用，岂仅不宽衣、不解带，即使彼我不面，亦且远近不隔，所谓山河大地莫非鼎炉，蠢动含灵无非药物。第当空我色相，寂我思虑，只存—炁，无际无边，六合三才，视同粒粟。我之个中光华内透，有若应感而出，其直如矢，旋见圣日圣月，金光照耀，五彩云霞，浮空随注，疾若飚风，无遮无碍。已而日月合壁，悬我金庭，渐近渐缩，其小如豆，恍若佛前琉璃灯，个中大无不容，细无不纳，此之谓口。斯时不起一念，初必有物来自虚无，觉我此中得有万种充和况味，但可领会，莫可端倪。三圣谓此是真元之至，尚非真一。真一之来，亦倏然自入，寂无声色，惟觉此中万分泰定，安若盘石，而莫可形容。真元真一，如镞之赴的，此之谓矢。盖即佛氏所称牟尼阿利也。夫口也者，盖我道宗所谓玄窍，按即是经末节之奇器，一拳打破，是即佛氏之彼岸，儒家之无极也。昔如来说法，彼国从学五千众，乃于寂定光中，众见一光直入佛怀，佛若沉醉而苏，故有五千退席之说，盖言弟子讹认佛倦而退。是可为矢口之一证。范氏末之闻耳。若夫经中故字，不必从拆字诀会，即以拆字论，亦自有正义。是言文胜之机，则当反古，此即老子游心于物初之义，奈何证以三峰家作用哉！以上数百字，天仙大道尽泄于斯，原不应笔于此节，只因点破矢口。若不和盘托出，则此知字精义不显。非以功到此节始用知字也。以经义言之，自在天人合发二句中耳，见者审之。
中篇
　　天生天杀，道之理也。
　　范氏曰：天生者，常道之顺行也；天杀者，返道之逆行也。今以常道自然顺行之身，行逆道自然逆回之奥，故谓天生天杀。而此专用逆回颠颠倒倒之妙理，方谓成圣登真之大道也。
　　一得曰：此节盖承上篇天发杀机一节之义理、条理也。五行无杀机，则四序杂施，而无循环之理矣。杀中有生，藏生于杀，所以秩然有理，递嬗而不穷也。
　　天地，万物之盗；万物，人之盗；人，万物之盗。三盗既宜，三才乃安。
　　范氏曰：万物之荣枯随天地之运转，故天地为万物之盗。人不能持守，被万物戕贼其真性，故万物为人之盗。人若能保固不失，掠取万物之真，故人又为万物之盗。三次之盗，始成一爻，九次之盗，方全干卦。个中之先后，不过用人之—口以合其宜，则三爻无非以女而得安全也。
　　一得曰：旧解“天地，万物之所盗；万物，人之所盗；人，万物之所盗”，此解最为直截。谨按：经义承上，发此篇第一节玄理，而以三才喻三田。用时取宜，无违自然，而各有归束，一如奠安。三才之道。盗字解见上。太虚翁谓下篇之奇器，物物自具，故能互相为盗。究此字之妙义，必须口授。然不外乎若愚若拙而又若虚，则此字之体用全备，斯能物来即纳，次犹舍也，器能容纳则物得安，大要在一和字。而范氏乃谓得女而安，异哉！所谓既宜且安者，盖言三田皆宜充裕耳。第三田之充裕，各有一物，而驯致充裕，自有步骤。精充则气充，气充则神充，神充精乃足，此则又有一道焉。此节精义如此。是则三才奠安之秘旨，其义见于下节。
　　故曰：食其时，百骸理，动其机，万化安。
　　范氏曰：故也者，接上文之安字，安，十字于口，以返口中之真一。斯有“故曰”之用。食者，食大药也，即“得之者，常如醉”之谓也。然必因彼之时至。而彼之时至，必有机现动象。是机之动象现，乃正食彼之时，即‘人为万物之盗’也。但此兔髓乌精，人一食之，则周身之骸尽皆通理。浊阴逐而化清阳者，必素日之退阴符进阳火周行之功。有万遍之化精气神，是故一食之得安于化。此万化又岂离女而得安乎。
　　一得曰：不失其时，而后能食其时；不佛其机，而后能动其机。故曰二字藏有妙义，亦见三皇玉诀。其诀惟在返还而不流复于邃古之初，复命之义也。致一之诀，其惟“曰”字乎。“曰”也者，个中有一万缘放下意，缩身世入我个中，其大无际，一任气机流行，如云如霞，忽复万籁俱息，内外安定，即以意凝之，但觉油然，寂寂无声，三圣谓是真一之来归，乃是曰字玄象，此则所谓无象之象也。若泥于形，则所得必伪。能从虚无入手，则曰时曰机，皆合道矣。范氏所述，原属古仙假外众说内功之口诀，而云“岂离女而得安”，则打入邪说矣。窃按：古字，知字，故字，曰字，虞字，圣字，等等均以识时为要。然范氏但知泥用一时，不知时时可用。盖时有活定两说，非仅子午有活定，自子至亥皆有活定。所谓真一真元，不外一身，而又不泥一身者。大约于起功之刻，自辨所值景况以定其时，此法最活而最灵。以一身言之，其时有定活；以三才六合言之，其时亦有定活。故其互相感应也，定则应定，活则应活，间不容发，是以时之中有机焉。时到则机动，机动则化行，是乃自然之妙理，自然之大道。范氏直坐井观天耳。
　　人知其神之神，不知其不神之所以神。
　　范氏曰：神者，阳也。神之神者，阳中之阳也，即玄之又玄之谓也。但此真阳藏于真阴之中，而取此真阳是矢口而得，吕祖所云口对口之神用。试思以知字中分，岂非矢口两字乎？故谓之知其神之神也。第此之用，不离乎寻常平淡，无一毫矫揉造作之举，似无为而却有为，有为中又却无为。故谓之知其不神之所以神也。要知取此阳气，的以奇器，用不神之神法，方其阳气之来，正父母未生前之始气也。
　　一得曰：此两知字，范氏未得真传，流入邪说，盖不闻虚无之中的有交感之妙义耳。此节上句乃指物我气神相交于虚无之中所生之真元也；下句乃言三才真元发扬于上之气，感我之气神上达而应之凝之，则虚无之中合并而生真一也。谨按经义，言取物我平感合生之物，不过真元，故谓之神之神，不足贵也。能得彼我气神上感两大人元降合虚无而生之物，乃是真一，得而有之，始成圣真之胎，是为至宝。神与神合，故谓之神之神。至合中所生之一，则虚极矣，不可以神言也，故谓之不神之神也。语气偏重下句，故有知不知之别。
　　日月有数，大小有定，圣功生焉，神明出焉。
　　范氏曰：日阳体属离，阴之小；月明体而属坎，阳之大。各有其数，日数须足十六，月数须足五千四十八日。人以日月之行度为言，非也。至云前三后三者，乃言甲庚之并，丁壬之合也。假如成干之初爻，先用甲前逆排三位癸后之壬并之，次用庚后顺排三位之壬，亦是甲前逆排癸前之壬并之，末又用甲前逆排三位癸后之壬并之。此正前弦之后后弦前，前三后三之诀也。如此三并而成干卦之初爻，如此九并而成干卦之三爻，方至纯阳地位。此必日月之数足定，用此成圣之功，使五行攒簇于中宫，而神人生焉出焉。是神人生成，非日月相并为明，未能成就，此正不神之所以神也。第此之云前三后三，前弦后弦，甲庚丁壬之指，即是火符也。日月数足，即火符数足。发现之机，正知其神之神也。吕祖师所云“遥指天边日月轮”，又云“地下海潮天上月”，崔希范云“天应星，地应潮”，莫不本此解。实阴符成圣之大道，千古不传之奥义也。
　　一得曰：日月计庚甲，小大言阴阳，自是易理，范氏之说是也。谨按此节发明上文“人知”句义，实为千古—鼻心传口诀，而经却以人知言之。盖黄帝时，修道者多，此种经义，人人知之，故曰：人知其神之神也。范氏不悟，以此节为不传之秘，是以此节为不神之神，未闻阴符最上上乘功法耳。盖此节尚贴阴阳两家数足时至机动之倾，平透平感之火候。未曾说到六合三才普感普应浑—合交合生之修。然已圣功生焉，神明出焉。先师太虚翁故谓此节是贴上文首句说，若夫最上上乘是从天地未有、父母未生前落脚，故无阴阳、五行、年月、日时等用。一俟机动，节情归性，成一宝珠，吸入奇器。日积月累，竟与三才真一合一不二，乃成圣胎。如是则三才坏，而我自长存。是为三皇时玄修功诀，尚非黄帝时人所得其知之秘。上文下句乃指此，故有不知云云。星乃百尺竿头功法，左右逢源，天下归仁之妙道。一得所闻于先师者如此。然先师又谓此节玄理乃立身之本，此节遗忘，则最上上乘无由以精进者。此一节何可暂遗也哉。
　　其盗机也，天下莫能见，莫能知。君子得之固躬，小人得之轻命。
　　范氏曰：盗者道也；道者盗也。圣功作用，观其机以施盗于二人之天。则一匕之真阳莫能目见，其下一匕之真阳惟凭矢口中得之。君子知二人之寸阳，必须以十字大口小口之法方得返来，以固其躬而长存也。小人不能自守，恃才忘作，流于邪道，丧身不悟，故云轻命。此示人之邪正之吉凶也。
　　一得曰：此节“其”字，是指上节所言之道。盗者，密取而藏之之义。机者，彼我所发之机也。不藏则散，故贵知盗。莫能见、莫能知，故曰盗。然贵存普心，毋使偏胜。盖含有“取与”两义。知此谓之君子，昧此是为小人。此其中盖有天命在焉。观天执天者，何可忽诸盗机。合乎天则固躬，挟私以盗适以轻命矣。得者何？得此取与之道也。谨按此节尚属小试之道，故有此诫。范氏见不及此，故其所解，堕入轻命一流，不可从也。
下篇
　　聋者善视，瞽者善听。绝利一源，用师十倍。三返昼夜，用师万倍。
　　范氏曰：此指功中遇用美口之时，必须如聋者之善视，瞽者之善听。二善喻专字之义，又含用口而心无口之谓也。要知功中用盗，非口不能取。丝色真一源头之利，惟口一源之用最为至要。是先以耳目之用于机，得机上始用其口，而口一用，又缘十字以得之。果以十字而三返根源，真如用兵师之危厉。此正火里栽莲，诚有万倍之获。是全耳目口宵旦不辍，以成盗机之利，以起下文机心之用也。“倍”字另有妙义，未敢笔之，请勿略也。
　　一得曰：上中两篇言其义理之当然，个中利弊亦道及。下篇所言乃是功法，而义理遇焉。从而去取损益于其间，则法备矣。统而体之，在专一，在至静极虚而中无人我，一任自然，有有无无一以气机视之。此中常寂寂，忘其寂，则可运至常应常静。谨按此节首二句“专”义也，第三句“一”义也。目利视，耳利听，聋瞽能绝其歧，则源一也。其第四句集“益”之义也，而验于此得三返句，“恒”义也。师，众也，《易》师卦之象言畜众也，此正俦人广众之中有归仁逢源之大道。三返昼夜，三十六时也。三十六者，阴数之极。言能专一而恒，则阴尽化阳，三十六宫都是春也。十倍、万倍，约词也。言专一则能用众，恒则愈能倍用之也。“倍”字拆看，乃阴阳门地天作用，须连十字合参。“万”字拆看，乃“艹禺”两字，艹属坤气，禺属阴类，此就范氏解法言之。按理而论，用倍字作用较胜范氏所宗。然按正义只言道不孤修，学者能循是经正宗，纵在一室孤修而虚空感至真一、真元，采不胜采，竟有十倍、万倍之获。是经正义不在拆字也。谨按此节意在立命，而辞旨注在性边，盖以命圆在性耳！学者审之，则知所事矣。
　　心生于物，死于物，机在目。
　　范民曰：心为物机所牵，是为物之用，虽心生而自促其死也。心不为物机所牵，将物为心所用，是心死而自得其生也。此正不死不生，不生不死之谓也。然生死之途，用目观机，而定正为办道之津梁。心假目之用，必学如死人之不动，为最要之上着也。
　　一得曰：引于物而情动，为生于物。役于物而神耗，耗则弊，为死于物。心因物而生死，实则已无生死。凡生于物之时，而能觉照，则无死机矣。其机惟目见之。目乃天目，位在两眉之间，非两目也，是为真一之所凭临者。用目瞩机，机绪万端，变幻莫测，目能见端识绪，见绪识端，而机莫遁矣。目之用大矣哉！故曰“心生于物，死于物”，又曰“机在目也”。此示人须凭真一为宰耳。知用与否，乃在一心，故贵心明。心明乃能见性，故学以明心地为澈始澈终要着。按此目字，即上篇观字之主脑。圣人所以用目者，盖以明心，意在言外。静揣上下经文，厥旨自见。
　　天之无恩而大恩生，迅雷烈风莫不蠢然。至乐性余，至静性廉。天下之至私，用之至公。
　　范氏曰：二人之不间，不作尘情之拘扰，全无常道顺生之为，是为无恩。俟其时至机现，是大药生矣。当此之时，须分别壬癸，使庚甲相并，吞入腹中，返成干体，而得长生，岂非大恩乎。然金木之并，不过烈风之顷，再加当头一震，跃然蠢动，顿脱狂迷，天真吐露矣。全赖神此—击。故吕祖云“霹雳声中自得根”之语，堪为证据。但生来一厶之小土，击出兑中一丝之白金，食之虽小而堪充六合。生来一厶之小土，原来清静，承受一滴之青阳，凝然不争。其廉小，但二人一厶土之功用，固属不可见之私为。而我太空一震，得返成真，却显现人我一厶土中为用，故又谓之公。是此四至字莫非归中守中之旨也。
　　一得曰：至乐，性之动也。余者，溢于外也。至静，性之定也。廉者，约于内也。雷雨之动满盈，故有充溢之应。迅雷烈风必变，故戒侈放之愆。“莫不蠢动”，是用之公。惟修道者，感风雷而受益，是独得天恩之私也。此节玄理如此。声音之感，莫大于风雷，此节是承上“善听”之义，上节承上“善视”之义。二节言视听之灵。应机不泊，而后有下节制禽之作用也。范氏之说，亦可节取，然只可会其意，而行之于虚寂之中，一或泥迹，便非大道。
　　禽之制在炁。
　　范氏曰：此专言炁，正明天人合发之妙。是用炁而不用形之作用，如鹤以声交也。其用炁之旨，非身中之炁。若不以功力制之，炁亦不来，而我之任督不通，升降路塞，纵得亦失，无招摄伏藏之所也。盖炁即阳，人得阳则生，失阳则死，人为仙鬼之各半。行此功者，正去阴益阳之为也。但神既迷乱于纷华，气又亏失于爱欲，非此相机以制、相感以炁之妙，何能返还于本原也。
　　一得曰：范氏此节，不愧玄解二字，实为无有遗憾。惜上篇观字不从洪武正韵拆看，讹从贴体，乃有用夫二口于隹花之上云云。若以隹字拆看，则便知此篇此句之所以然矣。盖隹（音追）乃灵敏之鸟，机触立作。故着“见”字于右。所以察夫隹性，用炁以制，使隹勿觉。已而时至机到，二炁既见，则自贪合忘冲。观字之义如此，而作用在—炁字。此炁何炁？坤元中炁是也。盖斯禽为离鸟，含有真精流珠是也，其性灵敏。参同不云乎，“太阳流珠，常欲弃人，卒（音猝）得精华，转而相因”。金华者何？坤元中炁是也。及其时至，坎髓上升，是为兔髓，坎离一合，化为白液，凝结至坚。凝结则不飞，所谓制也。其效如此，乃自然之妙用。究其得致之诀，在乎浑穆之中。易曰：至哉坤元，万物资生，乃顺承天。是此节之精义，范氏尚未见及此。
　　生者，死之根；死者，生之根。恩生于害，害生于恩。
　　范氏曰：死者，常道之为也；生者，逆道之功也。常道生人，是心迷于情欲，则精气神失，必至于死。故以生为死根。逆道生身，是心死于情欲。则精气神全，必至于生，故以死者云为生根。紫阳所云“但将死户为生户，莫把生门当死门”之谓也。总之，用逆道之伏藏，身未死，先学死之道，始得生全。即龙蛇起陆，缘于豢养气血之腾；雷震风行，因于丹台月印之候。故为恩生于害。奸邪蕴国，将成盗夺必溃之机；叶茂花明，实阴尽阳回之应。故为害生于恩。下二句正火候之谓。其火候与刑德相负之机，请合参焉。
　　一得曰：五行生死互为其根，故恩害亦相倚伏，此节顺文直解足矣，是为下文作一提头，乃承上制字之义。总在能察气机，不使过而偏胜，相机而反制之，则得矣。是有“害以成恩、死以成生”作用。下节妙旨乃教人下手施功之法。其火候在时，所以审气机先后之倚伏也；其采取在物，所以调济吾身阴阳之偏胜也。厥用至玄，厥机至幻。然不外乎此节之所言也。此节之旨，言能尽性者，乃能致命。此节以后，纯是命理，其中仍有性以主之。范氏此节所解，亦有可采处。
</div>
    <div class="pagination">
<a href="古书隐楼藏书_page3.html">上一页</a><a href="古书隐楼藏书.html">1</a><a href="古书隐楼藏书_page2.html">2</a><a href="古书隐楼藏书_page3.html">3</a><span class="current-page">4</span><a href="古书隐楼藏书_page5.html">5</a><a href="古书隐楼藏书_page6.html">6</a><a href="古书隐楼藏书_page7.html">7</a><a href="古书隐楼藏书_page8.html">8</a><a href="古书隐楼藏书_page9.html">9</a><span>...</span><a href="古书隐楼藏书_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
