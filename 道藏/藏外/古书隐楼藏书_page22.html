<!DOCTYPE html>
<html>
 <head>
  <meta charset="utf-8"/>
  <title>
   古书隐楼藏书 - 第 22 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古书隐楼藏书 - 第 22 页/共 28 页
  </h1>
  <div class="content">
   〔右集纂自碧云子，而订正于逍遥客。我山僻在吴兴金盖，道众乐闻，爰为重梓。闵小艮敬跋〕
规矩须知
天府考校仙裔法派。
道有宗源，仙有法派。法派不明，其人不真；宗源不清，其教不正。所以全真参访，必稽法派宗源。粤维我东华帝君，一派五传之下，至于北宗王重阳祖师，全真启教，一度七真，各有名号派诗。凡属血脉嫡传，必知派目。一曰龙门邱祖，二曰随山刘祖，三曰南无谭祖，四曰遇仙马祖，五曰华山郝祖，六曰嵛山王祖，七曰清净孙祖。以上七真分派相传，道谱具存，历历可考。凡与方外萍水相逢，言起派脉不真，若非外教旁门，即属诈伪匪类，名为冒食鬼。倘遇此辈，必须盘问，审其道学傍杂，言语支离，定是溷迹玄门。
一、凡全真云游，有随身七宝物件。一蒲团，方外炼魔也；二衲衣，摄伏心性也；三箪瓢，访贤饮食也；四棕笠，备御风霜也：五棕扇，拂开尘事也；六青囊，秘藏丹经也；七扁拐，彰明大道也。如果全备，问之有答，言无虚诳，谓之博学之士。然其中尚恐有藉此游食之徒，或有被套包裹铺程，脱衣而睡者，必是诈冒玄门，来历不明，不可不加细察也。
一、凡全真所戴之巾有九式：一曰唐巾，二曰冲和，三曰浩然，四曰逍遥，五曰紫阳，六曰一字，七曰纶巾，八曰三教，九曰九阳。所谓唐巾者，惟唐朝吕纯阳祖师之派裔可戴。其或老者，戴冲和；少者戴逍遥；或冷时用幅巾，雪夜用浩然；平常用紫阳一字；各从其宜。上等有道之士，曾受初真戒者，方可戴纶巾、偃月冠。中极戒者三教巾、三台冠。天仙戒者冲虚巾、五岳冠。巾皆用原色布缎所置。盖玄为天，头圆象天，天一生水，水色属玄，玄几于道，以玄色顶于首，尊道也。凡戴九阳等巾，用异色绸绫所置，斯乃九流外教，火居门徒，定非真修之士。有等髼头丫髻，或清风绣头箬冠；或身穿白衲衣，与夫混元三皇，千针书本，二仙懒衲等衣；或腰系九股绦，吕公绦，一气绦，或手提风火棕拂，或手擎五明降鬼扇；或跌足；或多耳麻鞋；或草鞋棕履。此中真伪难辨，须察其威仪规矩、学问修持；叩其踪迹法派，经典功课之事，少或不全，其来必假。外貌既或不全，内修焉能通晓。如若俗衣小帽，盘辫素珠，乃愚昧下人，斋公之类，更恐内有异端邪教，亟应察究严防。
一、全真挂单，始进名山丛林，宫观寺院，全凭规矩。先将蒲团放于客堂门首，与知客稽首坐谈，茶罢问对，何处发足，今欲何处，言真语实，观其动静送单。次日清晨梳洗毕，谒圣，沐手整衣，调息缓步，恭对并足参坛，不得正中参拜。若或坛心拜者，旁观识为斗子，即无殿主言责，究属自大，大众轻之。若因长途衣履不洁，止宜坛外傍参。或有八字立脚，双手合掌，以至头如冲罐，臂若大扒，或跪叩四五，或立揖二三，凡着此者，定是庸蠢之汉。
一、凡全真朝谒，外冥心诚敬，注想凝神，端拱对阙。鞠不过眉，躬如满月，五体投地。拜不疾起，必待气足，然后兴身。须待神清，如前再拜。更有三皈九叩之礼，稽首顿首之仪。若进钵堂，行十方礼，始从左旋而进，终从右旋而退，与大众作揖，堂主、都管作揖，次揖典座、茶头，此必上士，即有知宾来陪于客堂，先茶后饭，静室安单。其或礼貌不全，任其闲散，随堂茶饭，可于十方堂歇宿，以下士礼重待之。
一、凡全真行住坐卧，俱有约规，问答讲谈，胥有起止，要必坐如镛钟，卧如弯弓，行如清风，立如苍松，出声如病夫处子，举动如雅士寒儒，问一答一，须按故典而谈，导暗指迷，莫挽无据之说。若或行如风柳，坐如垂莲，或擅言邦国之事，讪谤释氏之学，或求问大道，拉杂旁门，诳惑愚人，自尊饱学，其必无师指教，道听途说之流，冒充全真，出于化外之类，此之谓三教毛、四不像。若或衣冠礼貌，不合规矩者，名曰两头蛮。或有着相异端，装模做样者，此不肖之妄人也。
一、凡全真服色，惟青为主，青为东方甲乙木，泰卦之位，又为青龙生旺之气，是以东华帝君之后脉。有木青泰之喻言，隐藏全真性命双修之义也。
一、朝参公服顶黄冠，戴玄巾，服青袍，系黄绦，外穿鹤氅，足缠白袜，脚纳云霞朱履，取五行俱备之故耳。若宗律两师加中单礼足，方谓合式。
一、凡全真初会之时，必宜二三日后，乃可问其来踪去迹，或从哪座名山出家，或常住那一省、那府、那县、那宫、那观、那—派。恐其只知七真宗派，而不知许真君有静明派，萨真君有西河派；有老君混元派，玄帝派，茅山静一派，洞庭金丹派，干元观阎祖派；尹真人楼观派，张三丰新宗派，崂山孙祖、徐祖、清微，灵宝、正一、宝田等派。此数派俱有闻人于方外，参学道法二事，寻访高士名人。或遥谒宗师教主，既慕名而至，进谒时，问答不伪，真修无虚，或行师生之礼，当设筵会，以尽宾主之仪。两德俱全，乃不乖教，而吾山亦以之名传四海矣。或问时不知法派源头，妄谈杂事，此乃伪诈之徒，非为参访道法而来也。
一、凡全真内修者，有五经四书至要之典，犹儒者之学，不可缺一也。五经者，阴符经、道德经、黄庭经、清静经、龙虎经；四书者，参同契、悟真篇、三皇玉诀、青华秘文。又有道藏全集，一切真人诸品仙经丹书，讲起皆知，随时能悟，析义无差，释文有据，此为留心参学大道之通士。然止宜默默自修为上，若或好谈炉火，烧茅炼汞，彼家采战，服食按摩，存想搬运，或守顽空，或执口诵，诸等术数杂学者，为三千六百旁门，九十六种外道，更有不诵经义，呼牛作马，不明道理，以黑为白，见高明者妒忌百般，见老弱者欺压万状，祖师云：次此为败教之魔军，地狱之种子，二枝角或有或无，一条尾千定万定。
一、凡全真必先功行，乃可渐入仙源。所以外修者，亦必习五经四书为至要之典，不可缺一。五经者，玉皇经、度人经、玉枢经、三官经、斗母经，此外修之五经是也；四书者，生神章、祭炼科、祈祷仪、千金方，此外修之四书是也。更有诸品经忏，宜习学精通，诵之必应，祷之必灵，为国为民，水旱虫蝗，瘟邪疫厉，行药治病，济困扶危，普度存亡，是为修真之本务。如或妖言捏怪，师巫邪术，伪法祷魔，指化骗俗，假经索利，违科弃典，饮酒食肉，五辛三厌不断，此为民间耗鼠，教内魔军，阴阳律所不原。
一、凡全真乐天知命，终日如愚，心境泰然，清虚澹泊。或处洞府，或栖山林，或隐市尘，或游胜境，全在慈为本，方便为门，清静为道，正直为德，利济为功，操持为行。若或贡高我慢，妒贤忌能，夸己谤人，废公毁善，言清行浊，内伪外恭，此不足以言大道也。
一、凡全真谒佛像，则合掌合南，或顶礼问讯。参礼儒圣，则学拳拜揖，或叩首兴身，此本太上所云，道尚圆通，见相呈相之义。
一、凡全真见父母官，行庭参礼，其礼节，两手打拱，鞠躬揖下，以额叩手上，两膝一曲为一叩，如是三揖三叩，参时口称某观道人参见父母爷。参毕，退待左右，端拱而立。官命坐，则又一揖，降而隅坐，有问答，则必肃然起立，不可坐问坐答，此本太上礼以自卑尊人，乃亨之义。然尤贵能雍雍合度，举止自然，切戒有跔蹐不安之容，并忌有轻浮随便之态。
一、凡全真诵经，以和为尚，以诚为宗，一心不二，如身入皓月之中，空空洞洞，不见不闻。字字句句，皆由心出，如不出声，对经默看，必要字字从天目中印出，方为合法，苟惟音调动人听闻，此系应门腔派，尤非全真所尚也。
一、凡全真上殿，惟献香一刻，不论宾主，皆就炉前中跪。其礼节，举手捧香，向上跪拱，继以左手献插炉内。香不离寸，且要齐匀平直。或以左手结止鹤诀，衔献上香，以天目书一心字，此初上香也。嗣以左手结行鹤诀衔献，以天目书一诚字，此次上香也。又复以右手加结玉印，安于胸前，以左手结飞鹤诀衔献，以天目书一信字，此三上香也。每进上香，皆宜默念祝香咒。上香事毕，苟非观主，须即退归本位，竭诚叩礼。
一、凡全真供水，忌汲井泉，须于夜半子时，耶溪河中洁净水。或用净布作帐，收取天泉，此更洁净也。
一、凡全真供花，忌献梗生刺，如月季、茶縻之类。其最上者，莫如莲梅兰桂，其次则桃杏菊棠、牡丹芍药，以外皆非上品。但以其臭不恶，而其味堪以服食者，亦须采供。
一、凡全真香禁燃坛，违者罪重。其条不独载于女青，而其说不一。昆阳律师谓坛出海南，今古宫中，尝以上供熏沐。按今禁中，岁以檀末涂壁，谓之香泥，一岁一更，故凡京铺所市线香，其色黄，其臭浊者，疑是宫泥所制也。又按《太微律注》亦云，燃坛之禁，由来久矣。然所禁者，宫遗秽檀，非谓净檀亦禁。查自唐玄宗后，其禁愈严，因有天师叶法善，误用宫檀，致受七孔流血之罚故耳。今如用檀，可不慎加选择乎。
一、凡全真宴客，菜丰不过五簋，未昏即散，让菜以茶。至敬以露，如玫瑰、荷花、金银、松柏、苗叶、菊叶等露是也。
一、凡全真过咸不食，菜毋兼味，食时不语，食后忌坐，尤忌饭饱时即诵经礼拜。故凡欲诵经礼拜者，须刻线香半柱为度。
一、凡全真有三不起，斋堂受斋不起，经堂诵经不起，圜堂打坐不起。不起者，客来不起立也。盖以律不当起而起，恐错因果，况心无二用，客且未见，何有起立。今虽修由未到此，教相宜全。故三不起戒，不可不知也。
一、凡全真未习戒本，不得习经法。求戒受戒，不得躐等。已入戒，阅戒本，须焚香礼拜。不得草率展阅，不得容人盗看戒本，不得盗听真师说法。礼诵功课，宜敬谨三时勿简，不得矫饰威仪，要人恭敬，不得多谈因果，希人布施，不得非时礼拜，欲拜当白观主，总宜于人静时默拜也。凡非观主，礼拜不得古殿中央（中央是常住位）。凡主殿上香灯供具，宜细行，不得粗率。凡焚香时，微默咒曰：“常焚心香，得大清静”。上灯烛微咒曰：“破除重暗，洞照十方。”不得专拣应赴经典习学，或遇贫难不堪，当安命自慰，不得怨天恨地，不得见士俗便说当布施作福。不得对外教谈道法。不得强化施主财物，亦不得嘱托豪贵亲知募化，不得货殖营利。不得假托缘事，募财为私用。不得无故入他官观及僧院。不得无故至俗家。或有事至俗家，事毕即返，不得久留。不得与亲俗小儿等笑谈戏谑，不得以衣物寄顿俗家。远近出入，不得失仪，同事或失仪，不得非笑。
一、凡全真事师，朔望见师当礼拜，问师道法当礼拜，闻师饮食时，坐功时、诵经时，不进见，不问道。见师欲礼拜，师止之，当顺师命。师与人礼拜，不得与师同礼拜。师前不得受人礼拜。侍师讲论道法，师身心倦，教去应去。凡出入，当先白师。制衣冠巾等物，当先白师。作众事，如云游、守山、听讲、兴缘事等，当先白师。人从已借物，当先白师，师许然后与。欲从人借物，当先白师，师听然后去。欲习经忏，当先白师。若人以物施，当先白师已，然后受。已物欲施人，当先白师，师听然后与。凡事白师，师听与否，皆当作礼而退，不得含愠。师有疾，宜尽心看视，不得懈怠。师令澣亵衣，不得现里。师令涤溺器，不得嫌不净。师唾涕，当即除去，灯月下不得履践师影，师教戒严切，不得还逆语。人问师名讳，答云上某下某。问号，答云某师。
一、凡全真视听，各有威仪戒忌。如阅经典，当端坐体认。不得轻指日月虹霓，不得久视日月云汉。不得视外教书，不得视小说传奇闲杂书。侍坐师侧，及对宾客，宜正视，不得上视，不得下视，不得流视，不得注视乱色，叹羡奇艳。随师登高跳远，视师所视处，不得他视。随师出入，不得左右顾盼，当低头随后。入城市，遇一切戏幻聚众事，不得注目视。归，不得侈谈城市风景奢华。传达师友书信，不得私拆窥视。入师友房，不得乱将经籍翻视。入城市，不得顾视女人，不得睨视女人。不得盗听说法，不得倾耳听法。不得听淫乐，不得听笑谈杂话，不得听唱歌曲。不得隔垣倾听人语。师诵经讲道，当起敬谛听，不得杂听一切。
一、凡全真言语，各有威仪戒忌。如入法堂，及侍师席，不得高声言语，亦不得大声咳嗽，不得多言，不得疾言，不得效市语隐谜。师不问不得言，师语未了不得言。不得言人过失。不得言士俗家务。不得言朝廷官府事。不得言闺阁事。不得言为媒为保事。不得非时言道法。不得与妇人低声密语。不得与少年子弟笑谈戏语。饮食时不得言语。寝息时，不得言语。有亲友来访，不得在法堂久坐交谈，当在林下水边，方可倾心讲论。质疑询道，当礼拜致敬。师有问，当礼拜敬对，不得强不知以为知，执己见以为是。如问家常事，不必礼拜，当据实对。对士俗，不得言炉火黄白术，不得言彼家术，不得言符咒幻术，不得诃风骂雨。不得言一切旁门邪术。不得言外教优劣。
一、凡全真盥漱，各有威仪戒忌。如盥漱吐水，当徐徐引下，不得高声呕吐涕唾，夏月盥器当覆，不令生虫，弃不净水，不得当路，当低低泼下，不得高手扬泼，溅人衣上，不得热汤泼地，内衣宜频澣，有虮虱宜先扪去，发宜多栉，积发多，乃焚僻静处，不顿房内壁缝。法堂中，圣像前，不得盥漱，刺齿唾涕，当在僻静处。亦不得对北唾涕。有疮癣当避人，不得盥漱共器。有可畏疮瘠，不得刺人目。
一、凡全真饮食，各有威仪戒忌。如凡斋会，先致敬供奉圣真，大众端庄齐立，诵灵书中篇，毕，末座出生于众生盘内，诵偈云：“汝等鬼神众，我今施汝供，一粒遍十方，河沙鬼神共。唵吽，灵娑诃（三遍）。”出生饭不过七粒，面不过一寸，馒头不过指甲许，余饮食蔬菜不出生。食时微咒曰：“五星之炁，六甲之精，三真天仓，清云常盈，黄父赤子，守中无倾。”饮时微咒曰：“神水入腹，五脏清明。”凡饮食时，不得笑语，不得含食语；不得呵食好恶；不得搔首；不得刺齿，欲刺齿，以袖掩口，不得啮食有声，不得作口容，不得咂舌有声，不得不逊恣食，不得已历己口复反盘内，饭中有谷，当去皮食之，不得弃地；饮食中有虫蚑，宜密去之，不得令众知。食竟，不得更离座食。放碗箸不得有声，不得偏众食。不得见美味生贪心恣食。凡同众食，不得太迟，不得太速。举箸放箸，不在师长前。行食未至，不得生烦恼，不得大声呼唤，时常饮食，不得失仪，有失仪者，不得非芙，饮食毕，击磬，听大众经行。
一、凡全真出行，各有威仪戒忌。如入法堂，行要安详舒徐，有人阅经，不得在彼案前经行。有人礼拜，不得近彼头前经行。入观宇，不得行中央，当缘或左或右行。随师行，当低头随后，不得左右顾盼。不得在道傍久共人语，不得驰行，不得掉臂行。不得与少年道俗谈笑同行。不得在女人前后互随行。不得与醉汉狂夫前后互随行。随师行，若偶分行，期会处，不得后时。凡遇官府，不论大小，宜回避，年少戒行未坚，不得远方游行，必欲参师访道，当择贤侣，不得与不肖匪人同行。
一、凡全真起立，各有威仪戒忌。如立，不得偏任一足，及倚桌靠壁。侍师，不得对面立，不得高处立，不得远立，立师后，不得倚师座，见师长起立，见宾客起立，除诵经作务患病时，不起立。侍师，师命坐方坐。师有问，当起，儒礼云：君子问更端，则起而对。
一、凡全真坐卧，各有威仪戒忌，如看阅经典，不得箕踞，当焚香正襟危坐。不得当圣像坐，坐功依师传授。按时静坐，不得失次，对师长不得坐功，对宾客不得坐功。夜中宜多坐少卧。不得近妇人坐，不得与女冠同坐。如女冠来问道，开示毕，即遣归，不得久留坐。与人并坐，不得横肱，不得架腿、竖膝、交股、摇身。静坐约—时，或经行或卧。凡卧宜侧体屈足，醒则舒，不得偃仰卧。不得与俗友同房卧。或同房，不得同塌卧。师未卧，不得先卧。不得无故辄移他房卧。已卧不得言语，不得脱小衣卧，不得于非处卧。临床携火入房，须与同房者知云，火入；欲熄火，亦与知云，更用灯否。大暑不得伏地卧，不得露卧，不得昼卧。不得饱食便卧。不得置火枕边。不得携秽器从法堂前过。晨起，先左足下床。临卧时咒曰：“太真玉女，侍真卫魂，三宫金童，来守生门。”卧醒时咒曰：“当愿众生，以迷入觉，一旦豁然。”下床时咒曰：“化恶反善，上书三光，使我长生，乘景驾云。”
一、凡全真作务，各有威仪戒忌，凡作务，不得辞劳苦。平日当爱惜常住对象，不得狼籍米谷粉面食。凡洗菜，当三易水。凡汲水，当先洗手，又当谛视有虫无虫，绢滤过方用。严冬不得早滤水，须待日出。爨不得燃腐薪。凡作食，当三澡水，不得带爪甲垢。扫地，当先洒水，每方五尺作一次，不得扬尘扫，不得逆风扫，不得聚灰土于门扇后。（以上十则出王昆阳祖师玄门持戒编）
清规玄妙全真参访内集
学道须知
夫学道高贤，希仙烈士。既慕全真大教，须知性命双修。若不参访名师，岂得天机妙诀，跳出樊笼，抛离火宅，除情割爱，舍妄归真。黄冠鹤氅，为太上之门人；羽扇芒鞋，作东华之弟子。操持戒行，磨炼身心。睹诸邪道，如睹冤仇。避诸爱欲，如避水火。餐风宿雨，灭富贵之身心。戴月披星，绝奢华之妄念。箪瓢只笠，不辞万里之遥。野鹤孤云，惟寻一心之乐，安贫而积德，知命以待时。琢磨尘垢，修养性天。或至名山而挂褡；或投洞府以安单；或进钵堂而演学；或入丛林以访贤；须知忍辱藏垢；切要谨言慎行，心存柔逊，志戒刚强。莫杂是非之见，务忘物我之私。绝巧弃智，为立德始基。含光守虚，乃进道之权舆。动静施为，遵五祖范围而约束；行住坐卧，依七真之规矩以修持。所阅丹经，道德、阴符、龙虎；欲闻玄妙，悟真、金碧、参同。至要于三皇秘诀，至见于青华秘文。规中指南，字减而言彻，黄庭内注，理直以窍明。南华则文深义奥，览之达观；清静则性见心明，得之了悟。博学审问，苦志殷勤。求道若轩辕之走膝，问礼如仲尼之虚衷。不惮进履之劳，体惜断臂之痛。自感明师指教，必得至人之心传。引证性命之宗，而搜寻根蒂，深穷生死之旨，以明辨本来。盟天方设魁斗，歃血乃示台罡。要知大道，当究一炁、二仪、三才、四象、五行、六合、七政、八卦、九宫、十极，须言言而省悟；欲知丹法，必晓十转、九还、八阙、七返、六通、五明、四门、三元、二弦、一窍，宜字字以参详。采阴阳升降于圜中，审水火返还于身内。知止方明造化，诚意始觉妙音，守真抱一，对景忘情，湛然万缘不染，自然一旦贯通，性天莹彻，实际悟明。期怀一襟之朗月，堪舞两袖之清风。或择洞天而入室，或选福地以闭关。预交云朋霞友，以为道伴；次结草舍茅庵，以作丹房。调琴理性，飞剑降魔。驱龙伏虎，则会合风云，捉免擒乌，则交接铅汞。转地轴，则复通干谷，拨天关，则姤返坤宫。鼓巽风而煅炼，运离火以烹煎。加减进退之有时，温养沐浴之无错。则太乙壶中，满饮长生之酒，黄庭宫内，永结不老之丹。停功罢战，混俗和光，或隐尘寰而积行，或栖尘市以立功。德满人间，名题天上。静待玉京之诏，早朝金阙之尊。宴赐蟠桃，敕游阆苑。眷属皆超于极乐，仙友同上于蓬瀛。此系清修之结果，即大成之标榜也。兹外或有才离俗网，乍入玄门，未涤已往之愆，悬思将来之福。或根钝智浅，岂究天机之妙诀。或孽深德薄，难逢圣道之明师。性随物转，意被情缠，致使一心着于二念，三毒扰于四非。因其五蕴不空，故尔六贼难伏。七情牵动，八识分攻，九窍之邪，永干于真境。十恶之业，滋蔓于灵台，如云迷皓月，雾掩青天，慧光不耀，圣智能明，灵机因此而闭塞，妄欲由此以叠生。斯无神气之凝，焉有返还之妙？正所为身不劳而功不大，天神难佑；行不广而心不死，仙圣难容。学者莫负清静之虚名，体执无为之假相，虽甘衣草食木，徒自苦己劳形。若顽坐存思，必着于魔境，但妄行搬运，定结于幻丹，恐致恩中生害，有始鲜终。叮咛学者，微细参详。勿错修持，须寻正道，勇猛精进，宜尊九节之功。奋勉修行，渐进三乘之路。合身心面并炼，兼内外以交修。静则究理尽性，动则积行累功。须行时时之方便，务存种种之慈悲。济幽拨亡，葛仙翁由是以成道；扶灾施药，萨真人因此以登仙；队害荡妖，许族阳功圆拔宅；保民福国，陶弘景行满飞升。历古至仙，悉从苦行而超越。迄今未学，岂离积德以成真？勤除涤障缘，殷生定慧，常含默默之光，每存绵绵之息，则善芽增长于三田，而灵根培植于寸地。此系渐修之法门，即上乘之阶级也。要之渐顿虽有二途，至道皆原一本，凡慕道英贤，矢志参访，俱当体此前修，庶不溺于旁术。故着斯论，以照昏渠，堪为修真宝鉴，进道灵梯。即参访之关凭，亦云游之路引。遵我教者，执为符券，寻海岳可契矣。
天戒云：纤毫失度，即招暗黑之愆，霎倾邪言，必定犯禁空之丑。天神耳目，咫尺非遥，克告行人，自当觉察。倘言行无愧，阴德周隆，自有神仙作汝师，至此何忧身不度。
戒食铭
凡入斋堂，严整衣冠；云厨煮粟，非是等闲；无内无外，粒米同餐；先学斋食，后学成仙；匙钵展转，饭可重添；扬言宜忌，斜坐侧肩；行遵道气，休看衣衫；莫论客主，一体皆安；谨慎检点，务要心坚；道气常存，一体同观；粒米茎薪，工夫一年；念头若错，孽累尽填，披毛带角，骨肉奉还。
紫清真人清规榜
天地神人鬼五仙，尽规矩，定方圆。逆则路路生颠倒，顺则头头合自然。夫此圣贤息肩之地，亦惟神仙养素之轩。晨昏焚香顶祝，颂皇王圣寿以无疆；朝暮圣号宣扬，保宰官士庶而有庆。是以凡圣同居，隐显莫测。只履单瓢，作壶中之活计；孤云野鹤，为物外之闲人。恬淡无拘，逍遥自在。黄粱梦觉，安然一忱清风；金汞炉开，不觉半窗明月。功成行满，体妙神灵，伏龙虎而出昏衢，跨鸾鹤而归洞府。或其初离尘俗，乍入玄门，心地尚迷，性天未彻，切须遵守清现，行持莫犯。侍师敬友，念道思真。常在性命上留心，莫向利名中挂念。行须缓步，语要低声。勿歌妖艳之词，休讲是非之事。公私出干，不许灯火而回；打坐绝言，只等钟鸣而起。来时明向挂褡，去时对众抽单。倘有违犯，量情究责。轻则香油茶饼，重则竹篦下山。偷盗杖逐，烧毁衣钵，赌博荤酒，不许在堂执事。邪淫奸骗，撒骨扬灰。有违，同众倍罚。故兹榜示，各宜知悉。
五湖云水，混居一堂。既集徒侣，须明纪纲，或凡或圣，时隐时彰，神化无定，道规有常。
长春真人清规榜
夫处山者，清虚冷淡，潇洒寂寥。修心为体，养性为用。柔弱为道，谦和为德。慈悲为本，方便为门。在众者常居低下，处静者勿起凡情。所有尘劳，量力运用，不可过度。每一衣食，不可过用。每计钱粮，不可积剩。治身衣服，不可贪求，或常住之物有余者，济赡往来经过贫寒之士。或于他处行缘，或以备斋设会。十二时中，不着于假，常要明真。扫除尘垢，刷釜汲水，担薪炊膳。除己私意，勿起嗔心。各处一室，澄心辨道。各分局次，当占一利，或以互换。调炼真性，不得执着为用，不得递相是非，谨要降火扫除人我，泯于声色，离形去智，湛然无欲。见三教门人，须当平等，不得怠慢骄心。无事不得出观。早晚照看门户。寅旦洒扫殿庭。倘有进供者，平常接待，无施与者，勿起二心。凡有游历之士，但过三日，是高明者，举进位坐；无志气者，他处去行。次验脚册，分记详察缘由。若不分明，其间恐有隐匿诈伪之人，不当稳便。防一等野道疲顽之辈，奸诈之人，以言相惑，玷污徒众，破除观舍，常谈是非，便合遣出。若有投观出家者，不得擅便引进，先观道气，次探道心，或祖上家风善恶，又自己德行浅深。高明者携之，愚蠢者抑之。或于观中干办等事，先问观主，次与合堂道众评论。出家无论早晚，不择老幼，但能达理明心者，堪为上人也。凡有化导，不得诈伪师家名目，若使心指托观舍，要取檀越等物，自己用度，便是私瞒常住，上天监察，必无轻谴，故兹榜示。
长春真人执事榜
尝闻人生天地之间，如白驹过隙，忽然而已，来之不可御，去之不可止。及其六八变灭，四大分离，身尚不存，生非我有。观其所以然者，莫若体乎至道。察其所以修者，莫若明乎本心。盖心即是道，道即是心。心外无道，道外无心，惟在吾人一默会耳！故作凡作圣，皆由我做。悟真悟道，不出他行。先须领解，次须进修，运水搬柴，无非这个。诵经礼忏，只在些儿。各请具眼同观，勿得当面错过。自今云水相逢，烟霞集会，倘得道逢师，师传得旨，恒心领悟，了知出世之家风，立志修持，堪作升仙之活计。毋亏功行，当悟本来。所有玄宪清规，凡诸执事，条陈于后。
一、都监者，总括玄纲，纠诸执事。
一、都管者，宰制道范，鉴斋督戒。
二者乃天人之眼目，仙圣之规模。以道德存心，以仁慈利众。向父母未生前，悟本来面目。在圣贤经教内，发性地光肖明。先调中和命脉，后观窍妙真机。造化炉中，擒龙制虎；乾坤鼎内，取坎填离。以升堂入室之旨，就里提撕；以明心见性之功，意外领悟。导引福善，开化贤良，动静肃恭，威仪诚敬，稍有过差，倍众公罚。
一、左堂执，提辖待者。
一、右堂执，协理茶司。
二者实大众之纲纪，作后学之筌蹄。运转法轮，辅佐玄范。出入巡香，恒加敬畏。上下止静，务要纯和。纠察轻躁之失仪，公举怠违之越理。言语庄重，气色温柔。有犯玄规，跪香罚拜。
一、龙虎二单者，诚心辨道。立志修身，除欲念以观心，息思虑而尽性。调神摄静，玄功常蕴于丹田。举步轻行，戒律每存于赤窟。须守玄宪，勿犯清规，违者跪香。
一、日月二单者，诵经礼忏之际，以戒慎恐惧而注想尊容，以斋庄中正，而昭事上帝，同音赞礼，一志皈依。倘朝奏失仪，诵念忽略者，同众罚香。
一、侍香灯殿主者，侍奉香灯，陈设品供，诚心洁净，勿令厌秽，触犯灵坛。从事精虔，要当恭敬，同临法会。倘有缺误，供品不齐者，跪香。
一、典座饭头者，为大众之司命，丛林中根本。辨上贤斋馐，宜清宜洁，勿怠勿疏，六味调和，三餐齐备。戒酸馊之为害，防器皿之不全。以之格天真而歆享，资道众以养生。倘有忽略不精，罚香。
一、茶头、水头者，洁备清泉、烹煎玉露、斋天供圣、款客迎真。生冷勿搀茶汤，人我必戒秽浊。倘有怠忽者，罚香。
一、火头、司静者，早则开静先起。晚则止静方眠。灶房火烛，加谨意护。阶庭洒扫，务须蠲洁，违者跪香。
一、库头者，执掌钱粮，经手出纳。锱铢布施，乃众善之脂膏；颗粒斋粮，实诸缘之血汗。勿欺勿昧，此心方可对青天，若染若侵，他日究竟而沉黑狱。务要登记明白，收放得宜，倘有差失隐匿等情，许大众直言表白。轻者罚斋，重者逐出。
一、买办者，务得正大光明，勿欺暗室。凡属备用斋粮供品，蔬菜油烛等件，俱入库登薄，买办物体，照依实价，毋得沾染脂膏，有坏道心。倘有私隐情弊者，重罚。
一、化主者，导引贤良，开化福善。募缘于贵人君子，积功于圣境灵坛。当思利物利人，毋得徇私徇已。倘有瞒移偏向，倍罚设斋供众。
一、知宾，为常住之仪表，先存谦和敬让，更须礼貌端严。迎送勿失清规，酬答必合元范。虚怀应客，正己待贤。或骄慢不恭者，重罚。
一、书记者，乃丛林出类拔萃之流，超群轶伦之士。程序藏于胸中，元机隐于句内。申奏文疏，俱要端楷精诚，而感格上帝；回发函信，亦当辞章恭敬，而会答高贤。闹中取静，而默运身心；忙里偷闲，而穷参妙道。务求证圣成真，勿令转凡入趣。倘或字意差讹，同类宜当面较，如其拗慢故违，重则办斋，轻则跪香。
一、知观者，总理常住一切大小事务，为丛林之表率，作大众之领袖。以道德蕴乎心胸，以仁义彰于事理，松霜节操，水月襟怀。四威仪内，慎独恒修，万行门中，忍辱培养。以责人之心责己，恕己之念恕人；宽以待众，廉以持身：扇真风于海宇，阐玄化于诸方。名重当时，德流遐迩，不负素位之任，稍有文饰，加倍罚斋。
一、副观者，亦丛林之栋梁，大众之纲领。必以道德齐备，仁义兼行；仪型可师，规模是式；待众以谦为主，款客以礼为尊；敬神圣俨然在上，视将帅如列殿庭。道众名题玉籍，先人字隶神京。阐太上之教法，宣三洞之经文。乡闾仰德，众庶蒙休。稍有怠弛，倍罚斋供。
一、静主者，道德兼全，仁义并着；坐静安圜，惜精养气；以清静为本，而以定慧为宗；脱俗中之境界，作物外之生涯；朝暮朝真，祝延圣寿；专持超凡入圣，惟务静志凝神。炼三宝作金丹，守一真为大药。斡开玄窍，反复阴阳。烁百焰于九鼎之中，聚万化于一壶之内。三千功满，名列仙班；八百行成，身超尘劫。如此则自度度人，上升霄汉。天真携手，仙圣齐肩。倘有公私人我，一例罚斋供众。
一、巡照者，乃丛林鉴察都司，统辖—堂大小执事，代天宣化，替祖阐扬。提拔有道高人，而修真养性。巡察犯规羽士，而按律施行。倘有失察，公罚。
一、收供者，办大众之斋粮，实常住之根蒂。虽珍馐美味可除，而黄韲淡饭难免。长存释迦有喂虎之心，须验墨子以身磨利世。不辞劳苦，毋起悔心。如惑懈怠失道，而文饰倔强者，罚香。
一、园头者，宜当恳恳勤勤，勿致疏缺。四时之蔬菜，不失其时；一岁之吃用，有余则剩。如或应用有缺，窃取私卖者，重罚。
一、凡诸文武职事，各有其德，不得互相争竞，有害道风。文有燮理纪纲，宣扬正法，导引愚迷，开诱善信；武有除暴安良，奋身护道，寒暑无间，昼夜不倦。皆可谓太上之法器，而不愧祖师之苗裔。正当上下相照，内外相和，各宜共埽尘情，同证妙果。凡诸执事，尽心竭力，虽未见道，庶几近焉。倘若文职自恃才能盖众，视武职为愚蠢，武职自谓勇干立功，议文人为无用者，此皆非有智之士也。如或各恃其能，而生傲慢者，知过谢罪。
以上数条，务望人人留意，各各省心。倘有推托倚靠等情，大众自有真实公论。两堂功课宜持，五品皇经莫怠。十方有志高人，住者自当恭敬，不可独善其身。倘外明而内暗，口是而心非；或阴多而阳少；或公来而私去；十方檀越，视我为贪吝庸徒，护法真官，自有分明报应。咦！宁教诸人负我，不可我负诸人。须知榜者　
年　月　日　立。　本观住持谨白。
清规榜
伏以道居家帝之先，万殊一本，无为纯朴之后，三教同源，居尘出尘不易，在欲无欲实难。每见愚蒙，常沉苦海，日流污下；惟愿高明，宜加警策，勿堕迷津。太上开不二法门，忍辱第一。祖师演钵堂之教，规模为先。天上不容无礼神仙，人间岂有犯规羽士。此修心炼性之所，非醉生梦死之扬。如谈说人我，讲论是非，如此存心，焉能出世？兹者共居福地，爰立圣堂。聚千里而来之善友，合十万有道之良朋。务要互相警觉，共悔前非。莫起丝毫妄念，休生纤芥邪思。戒凛冰霜，心持砥砺。所有清胪列如后：
一、凡奸盗邪淫，败太上之律法，坏列祖之宗风者，架火焚身；
一、凡拐带欺骗者，炙眉烧单；
一、凡搅扰清规，不遵律法者，杖责革出；
一、凡赌博耍钱者，杖责顶清规；
一、凡谈讲烧丹炼汞哄骗迷人者，杖责逐出；
一、凡饮酒、茹劳荤食肉，搅成常住者，杖责逐出。
一、凡毁伤父母，詈骂大众者，杖责逐出；
一、凡不拜师长，不知宗派者，逐出；
一、凡常住办事，克众利已，隐欺大众者，罚打斋；
一、凡倚恃官势，欺压道众者，合堂公议，杖责逐出；
一、凡妄语戏谑，不遵规矩行事者，轻跪香，重杖责迁单；
一、凡大众上堂公事，俗衣小帽者，跪香；
一、凡私自募缘不通众，不入常住者，迁单；
一、凡妒嫉贤良，欺漫后学，骄傲自夸者，逐出；
一、凡上殿登坛，谈笑喧嚷，背立呼童，斜目曲视，吃烟唾痰，不依臣目，拜跪不恭者，跪香；
一、凡各殿神祠，早晚香灯供桌，秽污不洁净者，跪香；
一、凡朝暮功课，转天尊不到者，跪香，有公事者免。
一、凡朔望圣一，大众朝贺，云集不到者，跪香，有公事者免。
一、凡上斋堂，言语衣冠不正，碗响筷子落地者，跪香；
一、凡挂插袋荷包，上斋堂吃烟，不遵道规者，跪香；
一、凡常住食物私自待宾，不上客堂者，跪香；
一、凡常住赤体露卧，不穿小衣，不扎裤管者，跪香；
一、凡烹厨供献，污水秽柴作食，灶前戏笑不虔敬者，跪香；
一、凡灶火烧香，小衣上殿，失冠带巾不恭者，跪香；
  </div>
  <div class="pagination">
   <a href="古书隐楼藏书_page21.html">
    上一页
   </a>
   <span>
    ...
   </span>
   <a href="古书隐楼藏书_page17.html">
    17
   </a>
   <a href="古书隐楼藏书_page18.html">
    18
   </a>
   <a href="古书隐楼藏书_page19.html">
    19
   </a>
   <a href="古书隐楼藏书_page20.html">
    20
   </a>
   <a href="古书隐楼藏书_page21.html">
    21
   </a>
   <span class="current-page">
    22
   </span>
   <a href="古书隐楼藏书_page23.html">
    23
   </a>
   <a href="古书隐楼藏书_page24.html">
    24
   </a>
   <a href="古书隐楼藏书_page25.html">
    25
   </a>
   <a href="古书隐楼藏书_page26.html">
    26
   </a>
   <a href="古书隐楼藏书_page27.html">
    27
   </a>
   <span>
    ...
   </span>
   <a href="古书隐楼藏书_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
