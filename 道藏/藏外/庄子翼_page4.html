<!DOCTYPE html>
<html>
 <head>
  <meta charset="utf-8"/>
  <title>
   庄子翼 - 第 4 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庄子翼 - 第 4 页/共 14 页
  </h1>
  <div class="content">
   子祀子舆子犂子来四人相与语曰孰能以无为首以生为脊以死为尻【苦羔反】孰知死生存亡之一体者吾与之友矣四人相视而笑莫逆于心遂相与为友俄而子舆有病子祀往问之曰伟哉夫造物者将以予为此拘拘也曲偻【缕】发背上有五管颐隐于齐肩高于顶句【勾】赘指天阴阳之气有沴【丽】其心间【闲】而无事跰【步田反】【悉田反】而鉴于井曰嗟乎夫造物者又将以予为此拘拘也子祀曰女恶之乎曰亡予何恶浸假而化予之左臂以为鸡予因以求时夜浸假而化予之右臂以为弹予因以求鸮炙浸假而化予之尻以为轮以神为马予因而乘之岂更驾哉且夫得者时也失者顺也安时而处顺哀乐不能入也此古之所谓悬解也而不能自解者物有结之且夫物不胜天久矣吾又何恶焉【句赘项椎也句犹言节也椎骨二十四节赘言其形如赘瘤也跰病不能行貌拘拘挛曲之甚将者恐自此更甚也】郭注【沴凌乱也夫任自然之变者无嗟也与物嗟耳浸渐也体化合变则无往而不因无因而不可当所遇之时世谓之得时不暂停顺往而去世谓之失安时处顺谓之悬解一不能自解则众物共结之矣能解则无所不解不解则无所而解也天不能无昼夜我安能无死生而恶之哉】
　　吕注【曲偻发背至句赘指天言病之拘挛而可恶此特阴阳之气有沴耳其心闲而无事是以虽跰而不害于鉴井鉴井者反照于性之譬浸假而化者凡三而予之所体者则一此所谓万化而未始有极也以无为首以生为脊以死为尻神则转之者也故以尻为轮以神为马予因而乘之岂更驾哉生之来不能知则得者时也其去不能御则失者顺也安时处顺哀乐不能入则无所悬此所以为解也若非时而求当顺而逆则是物有结之而不能自解者也来不能却去不可御则知物不胜天矣吾何恶之哉】
　　通义【首脊尻只是首尾始终凡物始于无终于无其生其死一念之起灭一气之往来耳苟入于不死不生其所存岂在七尺之躯哉】
　　俄而子来有病喘喘【一作惴】然将死其妻子环而泣之犂往问之曰叱避无怛化倚其户与之语曰伟哉造化又将奚以汝为将奚以汝适以汝为鼠肝乎以汝为虫臂乎子来曰父母于子东西南北唯命之从阴阳于人不趐于父母彼近吾死而我不听我则悍【一作捍】矣彼何罪焉夫大块载我以形劳我以生佚我以老息我以死故善吾生者乃所以善吾死也今大冶铸金金踊跃曰我且必为镆铘大冶必以为不祥之金今一犯人之形而曰人耳人耳夫造化者必以为不祥之人今一以天地为大炉以造化为大冶恶乎往而不可哉成然寐蘧然觉
　　郭注【死生犹寤寐耳于理当寐不愿人惊之将化而叱无为怛之也自古或有能违父母之命者未有能违阴阳之变而距昼夜之节者也死生犹昼夜未足为违也时当死亦非所禁而横有不听之心适足悍逆于理以速其死耳其死之速由于我悍非死之罪也彼谓死耳在生故以死为彼善吾生善吾死理常俱也人耳人耳唯愿为人也亦犹金之踊跃世皆知金之不祥而不能任其自化夫变化之道靡所不遇今一遇人形岂故为哉生非故为时自生耳矜而有之不亦妄乎人皆知金之有系为不祥故明已之无异于金则所系之情可解可解则无不可也成然寐蘧然觉寤寐自若不以死生累心也】
　　吕注【鼠虫人之所甚贱而气形之散为肝与臂又其所恶者也于斯时也问所贱所恶盖以考子来之所安知阴阳之于人不趐父母而听之知大瑰之息我以死而善之则安用问其奚以汝为奚以汝适邪夫跃冶之金人必以为不祥人之愿为人也亦然今一以天地造化为炉冶则鼠肝虫臂无往而不可成然寐蘧然觉言死生之际若寤寐之从容不为之变也】
　　管见【人处世间万物之一而所谓人者不知其几亿万计则何以汝为此释其滞念而开其旷怀也铸金之喻盖虑常情畏死而不得免则预为他生之计毫厘系念万劫萦缠如跃冶之金亦秪以异而镆乡不可必得矣是以至人以天地为炉造化为冶万化无极吾与之无极何必曰人耳人耳而忧其不得耶观古人之所以自处者若此则岂生死所能拘盖以生为寐死为觉故也以死为觉则何时而非觉哉】
　　子桑户孟子反子琴张三人相与友曰孰能相与于无相与相为于无相为孰能登天游雾挠【袅】挑【徒尧反】无极相忘以生无所终穷三人相视而笑莫逆于心遂相与友莫然有间而子桑户死未葬孔子闻之使子贡往待事焉或编曲或鼓琴相和而歌曰嗟来桑户乎嗟来桑户乎而已反其真而我犹为人猗子贡趋而进曰敢问临尸而歌礼乎二人相视而笑曰是恶知礼意子贡反以告孔子曰彼何人者邪修行无有而外其形骸临尸而歌颜色不变无以命之彼何人者邪孔子曰彼游方之外者也而丘游方之内者也外内不相及而丘使女往吊之丘则陋矣彼方且与造物者为人而游乎天地之一气彼以生为附赘县疣以死为决【换】溃痈夫若然者又恶知死生先后之所在假于异物托于同体忘其肝胆遗其耳目反覆终始不知端倪芒然彷徨乎尘垢之外逍遥乎无为之业彼又恶能愦愦然为世俗之礼以观众人之耳目哉子贡曰然则夫子何方之依曰丘天之戮民也虽然吾与汝共之子贡曰敢问其方孔子曰鱼相造乎水人相造乎道相造乎水者穿池而养给相造乎道者无事而生定故曰鱼相忘乎江湖人相忘乎道术子贡曰敢问畸人曰畸人者畸于人而侔于天故曰天之小人人之君子人之君子天之小人也【挠挑循本犹戏弄也】
　　郭注【夫体天地防变化者虽手足异任五藏殊管未尝相与而百节同和斯相与于无相与也未尝相为而表里俱济斯相为于无相为也若乃役其心志以恤手足运其股肱以营五藏则相营愈笃而外内愈困矣故以天下为一体者无爱为于其间也挠挑无极无所不任也忘其生则无不忘矣故能随变任化无所穷竟相视而笑莫逆于心者寄明至亲而无爱念之近情也人哭亦哭俗内之迹也齐死生忘哀乐临尸能歌方外之志也夫知礼义者必游外以经内守母以存子称情而直往也若乃矜乎名声牵乎形制则孝不任诚慈不任实父子兄弟怀情相欺岂礼之大意哉夫礼有至极内外相冥未有极游外之致而不冥于内者也未有能冥于内而不游于外者也故圣人常游外以内无心以顺有故虽终日挥形而神色无变俯仰万机而淡然自若夫见形而不及神者天下之常累也是故睹其与群物并行则莫能谓之遗物而离人矣观其体化而应物则莫能谓之坐忘而自得矣岂直谓圣人不然哉乃必谓至理之无此是故庄子将明流统之所宗以释天下之可悟若直就称仲尼之如此或者将据所见以排之故超圣人之内迹而寄方外于数子宜忘其所寄以寻述作之大意则夫游外内之道坦然自明而庄子之书故是超俗盖世之谈矣夫吊者方内之近事也施之方外则陋游乎天地之一气者皆冥之故无二也以生为附赘县疣此气之时聚非所乐也以死为决疣溃痈此气之自散非所惜也死生代谢未始有极与之俱往则无往不可故不知胜负之所在假因也死生聚散变化无方皆异物也无异而不假所假虽异共成一体故忘肝胆遗耳目任理而冥往五藏犹忘何物足识哉未始有识故能放身于变化之途同于反覆之波而不知终始之所及也所谓无为之业非拱默也所谓尘垢之外非防于山林也其所观示于众人者皆其尘垢耳非方外之冥物也子贡不闻性与天道故见其所依而不见其所以依也夫所以依者不依也世岂觉之哉戮民者以方内为桎梏明所贵在方外也夫游外者依内离人者合俗故有天下者无以天下为也是以遗物而后能入群坐忘而后能应务愈遗之愈得之苟居斯极则虽欲释之而理固自来斯乃天人之所不赦者也吾与汝共之言虽为世桎梏但为与汝共之耳明已恒自在外也人之与鱼所造虽异其于由无事以得事自方外以共内然后养给而生定莫不皆然各自足而相忘也能游外以冥内任万物之自然使天性各足而帝王道成斯乃畸于人而侔于天也以自然言之则人无小大以人理言之则侔于天者可谓君子矣】
　　吕注【相与于无相与相为于无相为归根复命之处也登天则遂于大明之上游雾则入于杳冥之门故挠挑无穷无所终穷彼以反真为乐则临尸而歌乃其宜也先王制礼使人平好恶而复人道之正则以反真为乐者岂非礼意哉游方之外则与天为徒故以死为乐而不足哀游方之内则与人为徒故以死为哀而无敢乐若三人者与之为徒而乐其死则倍死忘生者众矣无三人者则绸缪于死生之间而不能解亦至人之所哀也内外之志不同此所以不相及孔子使子贡往吊欲其知礼意不出乎性命之情而天下之妙理有不在礼法之间也游乎天地之一气则非阴非阳以生为附赘县疣则以生为丧而侈之以死为决疣溃痈则以死为反而乐之也假于异物托于同体则非以为实肝胆耳目忘而遗之则反复终始不知端倪又安能为世俗之礼哉孔子以为已则游方之内而盛称方外之高子贡疑其虽游方内而所依或不在此盖所游者迹所依者心也天之戮民言天刑之不可解若孔子则体性抱神以游世俗安有所依足以累其心哉是以游方内而不必出安天刑而不必解也又引鱼以喻人穿池而养给不必大水也无事而生定不必方外也相忘江湖则非特穿池而已相忘道术则非特无事而已畸人侔天所以外而不内也天之小人人之君子则谨于礼法而不知性命之情者是也】
　　颜回问仲尼曰孟孙才其母死哭泣无涕中心不戚居丧不哀无是三者以善丧盖鲁国固有无其实而得其名者乎回一怪之仲尼曰夫孟孙氏尽之矣进于知矣唯简之而不得夫已有所简矣孟孙氏不知所以生不知所以死不知就先不知就后若化为物以待其所不知之化已乎且方将化恶知不化哉方将不化恶知己化哉吾特与汝其梦未始觉者邪且彼有骇形而无损心有旦宅而无情死孟孙氏特觉人哭亦哭是自其所以乃且也相与吾之耳矣庸讵知吾所谓吾之乎且汝梦为鸟而厉乎天梦为鱼而没于渊不识今之言者其觉者乎其梦者乎造适不及笑献笑不及排安排而去化乃入于寥天一【旦韵书一作神乃且郭解作宜字崔本乃作恶子晋人所见犹古本校世本或可据】
　　郭注【鲁国观其礼颜回察其心尽死生之理应内外之宜者动而以天行非知之匹也故曰进于知简择死生而不得其异若春秋冬夏四时行耳已简而不得故无不安无不安故不以死生概意而付之自化也死生宛转与化为一犹乃忘其所知于当今岂待所未知而预忧哉已化而生焉知未生之时方化而死焉知己死之后故无所避就而与化俱生也夫死生犹觉梦耳今梦自以为觉则无以明觉之非梦也苟无以明觉之非梦则亦无以明生之非死矣死生觉梦未知所在当其所遇无不自得何为在此而忧彼哉有骇形无损心者以变化为形之骇动耳故不以死生损累其心也有旦宅无情死者以形骸之变为旦宅之日新耳其情不以为死也夫常觉者无往而有逆故人哭亦哭自是其所宜也死生变化吾皆吾之既皆自吾吾何失哉未始失吾吾何忧哉无逆故人哭亦哭无忧故哭而不哀靡所不吾也故同外内弥贯古今与化日新岂知吾之所在也梦为鸟梦为鱼言无往而不自得也觉梦之化无往而不可则死生之变亦无时而足惜也所造皆适则忘适矣故不及笑排者推移之谓礼哭必哀献笑必乐哀乐存怀则不能与适推移矣今孟孙常适故哭而不哀与化俱往也安于推移而与化俱去故乃入于寂寥而与天为一也自此以上至于子祀其致一也所执之丧异故歌哭不同】
　　吕注【夫唯知其未始有物则不见有内外死生之异奚必游方之外以死为乐至于临尸而歌耶是以居丧哭泣与人同而不为哀戚所累则与人异故寓之孟孙氏以明至至者不离乎世俗之同生犹是死犹是哭泣犹是虽欲简之而不得彼三子者虽不知死生存亡之所在而以生为丧以死为反则未为不知所以生所以死也以反真为乐为人所叹则未为不就先不就后也孟孙氏不知所以生所以死则生无所丧死无所反也不就先不就后则死无足乐生无足叹也非特如是而若化为物者困待其所不知之化而彼亦不知也盖方将化恶知不化方将不化恶知已化则吾今与汝其梦未始觉者耶彼有人之形故有骇形而心不动故无损心死生犹夜旦故有旦宅无人之情故无情死此孟孙氏所以特觉也夫唯知此故人哭亦哭无涕不哀是自其所以乃而不足怪也且汝方梦为鸟为鱼亦不知其梦则今之所言为觉为梦殊未可知以明孟孙氏则忘吾而特觉者也适所以适而造之非自适也故不及笑笑所以排笑而献之非乐笑也故不及排排者排遣忧愁而去之则孟孙之忘死生亦不可造而献也安排则非有为而排之去化则知其不可御而顺之寥则不碍天则不人一则不二道尽于此矣】
　　循本【进于知言胜于知丧礼者也简损也学道者唯欲损其情而不能得孟孙氏已有所损矣上化为物指已化之人下化已指未化之人所不知之化已者所不自知其化到已身者也言若以为先死者化而为物以等待所不知后化之已乎则彼死者方将化安知不化者哉未死之已方将不化又安知已化者哉乃尔汝之称与下吾宇相对父母是吾亲傍人则可呼之为尔汝孟孙但觉傍人哭亦哭是哭不由中而由其所相尔汝者言视其亲如傍人之亲也因此乃字遂生下吾字设为孔子云且吾与颜回不如孟孙之视其亲犹傍人相与吾之矣又安知吾所谓吾之者果然乎因即梦觉以明之只寻常梦为鱼鸟未足异梦为鸟而直戾天梦为鱼而直潜渊分明吾身是鱼鸟矣今却在此言语知得见今是觉耶莫犹是梦耶如此看来吾所谓吾之者正不可知也前言吾特与汝未始觉此言觉亦恐是梦又深一步造诣也适适意也喜者必笑忽诣适意之境者中有真乐不及待笑而后适献笑者忽自献其笑也排布置也自献其笑者出于不觉不及布置使之笑以喻自然天真不待拘守礼法也安排而去化缀上排字人生富贵贫贱各有定分如造物布置然但当安之而已死去则化无复更有寥者旷远之意一者太极未判之初入于寥天一者复归其初也】
　　意而子见许由许由曰尧何以资汝意而子曰尧谓我汝必躬服仁义而明言是非许由曰而奚来为轵【咫】夫尧既已黥汝以仁义而劓汝以是非矣汝将何以游夫遥荡恣睢转徙之涂乎意而子曰虽然吾愿游于其藩许由曰不然夫盲者无以与乎眉目颜色之好瞽者无以与乎青黄黼黻之观意而子曰夫无庄之失其美据梁之失其力黄帝之亡其知皆在炉锤之间耳庸讵知夫造物者之不息我黥而补我劓使我乘成以随先生邪许由曰噫未可知也我为汝言其大略吾师乎吾师乎【赍】万物而不为义泽及万世而不为仁长于上古而不为老覆载天地刻雕众形而不为巧此所游已【毁道德以为仁义似黥破同以为是非似劓恣睢自得貌藩崖也域也无瞳子曰肓有瞳子曰瞽碎也】郭注【资者给济之谓黥以仁义劓以是非言其以形教自亏残而不能复游夫自得之场无系之涂也游其藩言不敢求渉中道也且愿游其藩傍而已天下之物未必皆自成也自然之理亦有须冶煅而为器者故无庄据梁黄帝皆闻道而后亡其所务也此皆寄言以遣云为之累夫率性直往者自然也往而伤性性伤而能改者亦自然也庸讵知我之自然当不息黥补劓而乘可成之道以随夫子邪而欲弃而勿告恐非造物之至也泽万物皆自尔耳亦无爱为于其间也安所寄其仁义不为老日新也不为巧自然也此所游已言游于不为而师于无师也】
　　吕注【道之大通遥荡恣睢转徙之涂是也无庄自美而累于美据梁恃力而累于力黄帝尝斋心服形以复乎无知则其始不能无用知也炉所以镕铸锤所以煅炼言三人之亡其累非天性无之亦在于镕铸煅链之间则安知造物者之不息黥补劓使我乘其成心以随先生之无为邪夫泽万物长于上古刻雕众形此吾之所游而以为师者也子欲息黥而补劓亦以是为师而已】
　　颜回曰回益矣仲尼曰何谓也曰回忘仁义矣曰可矣犹未也他日复见曰回益矣曰何谓也曰回忘礼乐矣曰可矣犹未也他日复见曰回益矣曰何谓也曰回坐忘矣仲尼蹴然曰何谓坐忘颜回曰堕【隳】枝体黜聪明离形去知同于大通此谓坐忘仲尼曰同则无好也化则无常也而果其贤乎丘也请从而后也
　　郭注【回益矣以损之为益也仁者兼爱之迹义者成物之功爱之非仁仁迹行焉成之非义义功见焉存夫仁义不足以知爱利之由无心故忘之可也但忘功迹犹未达礼者形体之用乐者乐生之具忘其具未若忘其所以具也夫坐忘者奚所不忘哉既忘其迹又忘其所以迹者内不觉其一身外不知有天地然后旷然与变化为体而无不通也无物不同则未尝不适未尝不适何好何恶哉同于化者唯化所适故无常也】详道【枝海以为百川则见川不见海合百川以归海则见海不见川道海也仁义礼乐百川也回得道而忘仁义礼乐是睹海而忘百川然犹未忘道也至于离形而忘物去知而忘心宴然无所系累则道果何在哉与我兼忘而已此回之所以贤也义近礼仁近乐故忘义而后忘礼忘仁而后忘乐盖回之忘有所不忘而其益有所谓损不忘其所忘以归于诚忘损之又损之以至于无损非造坐忘之妙何足以与此】
　　吕注【人之为人也久矣其悟道虽在一言之顷而复于无物非一日之积也回闻心斋而未始有回则悟道于一言其于仁义礼乐以至于坐忘则非一日之积也同则物视其所一故无好化则未始有极也以无常同于大通则同于化而已矣】
　　子舆与子桑友而霖雨十日子舆曰子桑殆病矣裹饭而往食之至子桑之门则若歌若哭鼓琴曰父邪母邪天乎人乎有不任其声而趋【促】举其诗焉子舆入曰子之歌诗何故若是曰吾思夫使我至此极者而弗得也父母岂欲吾贫哉天无私覆地无私载天地岂私贫我哉求其为之者而不得也然而至此极者命也夫郭注【此二人相为于无相为者也今裹饭而往食者亦任之天理而自尔非相为而后往也何故若是者嫌其有情所以趋出远理也命也夫言物皆自然无为之者也】
　　吕注【庄子论大宗而卒之以孟孙才颜回以为如孔子体性抱神以游世俗而后为至也然恐学者以子桑之徒为不及孟孙氏子舆之徒为不及子桑于是复合而论之其言则皆至于命而安之之辞诸子之迹虽不同以道为大宗师而至于命则一也】
　　管见总论【宗师学者所主而尊之之称冠之以大犹云众父父也首论知天知人明义命以立其本继以真人真知寝不梦而觉无忧夫人之爱其父忠其君而身犹死之况其卓然至真者乎真之可贵有尊于君父之命而世俗罔知徒从事乎呴泻湿沬不若相忘江湖之为愈也大块载形佚老息死此造物之善吾形也而人多贪生畏死故设藏舟藏山之喻以破其惑凡有形有生理无不遁虽壑泽深固犹不免乎变迁以有限之躯藏无穷之宇宙恶保其不遁哉唯能藏天下于天下斯无遁矣是乃圣人所游一化所待生天生地万化而未始有极者何特遇人之形而窃喜之乎长上古而不为老登云天而处宫皆真人之妙用大宗师体之以为本民物学徒倚之以为命者也女偊之无古无今则死生不得系之矣祀来之莫逆相友则物我不得间之矣故左难右弹神马尻轮听造物之化随所遇而安古之所谓悬解也曾何虫臂鼠肝之足较而妄启跃冶之疑邪子反琴张歌而吊桑户以涉世为劳友真为幸此游方之外异乎世俗者方且与造物为人则寿夭穷通不足尽其变天地寒暑不得拘其体矣孟孙氏有骇形而无损心犹梦为鱼鸟而厉天没渊安于一时之化岂以形间而异情哉颜子堕体黜聪坐忘造极心理窟继统圣门实为师者善化之力也至于子桑鼓琴若歌若哭求其为之者不得卒归之于命真人已得道则超乎命世累不得系之所谓真知则究极天人畅达性命而无疑者也穷理尽性以至于命则以处已而言命物之化而守其宗则以宰物而言处已之命子桑是也宰物之命其唯大宗师乎】
　　应帝王第七【郭注夫无心而任乎自化者应为帝王者也循本此篇所以应为帝王之用帝王而悟此反乎太古之世矣故内篇止此】
　　啮缺问于王倪四问而四不知啮缺因跃而大喜行以告蒲衣子蒲衣子曰而乃今知之乎有虞氏不及泰氏有虞氏其犹藏仁以要【平声】人亦得人矣而未始出于非人泰氏其卧徐徐其觉【教】于于一以已为马一以已为牛其知情信其德甚真而未始入于非人【藏仁怀仁心以结人也一作臧善也徐徐安稳貌于于无知貌简文云皆寐之状也】
　　郭注【夫有虞之与泰氏皆世事之迹耳非所以迹也所以迹者无迹也世孰名之哉未之尝名何胜负之有故乘群变履万世世有夷险迹有不及也夫以所好为是人所恶为非人者以是非为域者也能出于非人之域者必入于无非人之境矣故无得无失无可无不可岂直藏仁而要人邪为马为牛则奚是人非人之有任其自知故情信任其自得故无为不入乎是非之域所以绝于有虞之世也】
　　吕注【四问即子知物之所同是耶子知子之所不知耶然则物无知耶所谓知之非不知不知之非知耶四问而王倪一答以不知夫物之所同是者止于所不知王倪之不知乃真不知而体之者也有虞亦训忧虞泰氏亦泰定之义谓有知而有虞不若无知而泰定有虞氏之迹犹藏仁以要人而人从之固得人矣然以仁为藏而是之不免以不仁为否而非之是未始出于非人有人有非人樊然殽乱矣泰氏其卧徐徐其觉于于以已为马牛莫之恶也故其知信而不疑其德真而不伪恶知其不仁之为否而入于非人乎自王倪观之则有虞氏不及泰氏可知矣不及者言其迹泰氏则有虞氏之所以迹也欲得其所以迹者解心释神深造乎王倪之所不知而已】
　　循本【有虞氏怀藏仁道以要结人心固亦得人矣然犹出于人为不若非人则相与于无相与故曰未始出于非人若上古泰氏寝处自然无所作为或一以已为马或一以已为牛初无定名盖缘泰氏其知实信其德甚真不如有虞氏怀仁以要人故也然本非有意如此故曰未始入于非人因未始出字却生出未始入字】荆川【言舜犹有意禹是出于人道而非出于天道也未始入于非人泰氏之于天道不期而合也】管见【真知无知是以能无不知帝王之道尤宜忘知以任物使聪者为之听明者为之视知者为之谋勇者为之捍吾则端拱而致无为之治岂不伟欤道合乎天而人归之此应帝王之第一义也】
　　肩吾见狂接舆狂接舆曰日中始何以语汝肩吾曰告我君人者以已出经式义度人孰敢不听而化诸狂接舆曰是欺德也其于治天下也犹渉海凿河而使蚊负山也夫圣人之治也治外乎正而后行乎能其事者而已矣且鸟高飞以避矰弋之害鼷鼠深穴乎神丘之下以避熏凿之患而曾二虫之无知
　　郭注【欺德者以已制物则物失其真也夫寄当于万物则无事而自成以一身制天下则功莫就而任不胜也故圣人之治也全其分内各正性命而已不为其所不能也且禽兽犹各有以自存故帝王任之而不为则自成也汝曾不如此二虫之各存而不待教乎】
　　笔乘【日中始人姓名经之式义之度皆所以正人也而离性已达故谓之欺德渉海必溺凿河难成蚊负山则不胜任以欺德而治天下亦犹此耳圣人之治也治因其自治而母以正人为也故曰外乎正而后行断断然尽其性命之能事而已矣性命之能事我无为而民自正之谓也夫鸟鼠避患曾不待教况民之有知岂不如二虫而必作为经式义度以拂乱其常性哉】
　　天根游于殷阳至蓼【了】水之上适遭无名人而问焉曰请问为天下无名人曰去汝鄙人也何问之不豫也予方将与造物者为人厌则又乘夫莽之鸟以出六极之外而游无何有之乡以处圹埌【朗】之野汝又何帠【诣】以治天下感予之心为又复问无名人曰汝游心于淡合气于漠顺物自然而无容私焉而天下治矣【莽眇轻虚状圹埌犹防荡也帠法也崔本作为】
　　郭注【问为天下则非超于太初止于冥也与造化者为人则任人之自为莽群碎之谓耳乘群碎驰万物故能出处常通放乎自得之不治而自治也游心于淡任其性而无所饰也合气于漠漠然静于性而止也顺物无私而天下治言任性自生公也心欲益之私也容私果不足以生生而顺公乃全也】吕注【无名人则体道者也体道者无所欣厌此云忻厌与人同也忻则与造物者为人厌则乘莽之鸟出六极之外何则彼其为人存亡在已出入无迹孰肯以天下为事汝又何帠以治天下感其心为游心于淡至无容私焉是乃无事而取天下之道也】
　　笔乘【豫即凡事豫则立之豫言有先于为天下者也无以先之而求为天下于天下则后矣与造物者为人与化俱运任而不助也乘莽眇出六极凌虚履妙超阴阳也游何有处圹埌造道之域居空同也此即豫之道也而犹不寤故又明言以示之游心者泛然自得而复于至静也故曰游心于淡合气者其息深深而归于至虚也故曰合气于漠此皆顺物自然而不以已与之故天下治盖无意于为天下而为天下之道莫妙于此矣】
　　阳子居见老曰有人于此向疾强梁物彻防明学道不倦如是者可比明王乎老曰是于圣人也胥易技系劳形怵心者也且也虎豹之文来田猿狙之便执斄之狗来借如是者可比明王乎阳子居蹴然曰敢问明王之治老曰明王之治功盖天下而似不自已化贷万物而民弗恃有莫举名使物自喜立乎不测而游于无有者也【向疾如向应声之疾强梁之貌也田猎也借绳也系也斄即狸】
　　郭注【胥易技系劳形怵心言此功夫容身不得不足以比圣王也虎豹猿狙皆以文章技能系累其身非渉虚以御乎无方也天下若无明王则莫能自得令之自得实明王之功也然功在无为而还任天下天下皆得自任故似非明王之功夫明王皆就足物性故人人皆云我自尔而莫知恃赖于明王虽有盖天下之功而不举以为己名故物皆自以为得而喜也立乎不测者居变化之涂日新而无方也游于无有者与万物为体则所游者虚也不能冥物则迕物不暇何暇游虚哉】
　　吕注【向疾者趋事之速强梁则非以柔胜物而彻之非能无知防之而明非明所自出学道不倦则未能日损以为道者也能有所技则劳其形思有所系则怵其心犹百工以短长有无胥易非圣人所以用天下也虎豹猿狗之来田借皆有以取之则夫劳形怵心而为天下用者亦强梁疏明之所自取也借犹借言巧力为人所借也有力弗居化贷弗恃则凡有者不能举而名我使物自喜而已所以然者立于不测游于无有故也】循本【胥刑徒易率更也技系以技巧而系累也胥徒更作之人则劳形技巧系累之人则怵心】郑有神巫曰季咸知人之死生存亡祸福寿夭期以岁月旬日若神郑人见之皆弃而走列子见之而心醉归以告壶子曰始吾以夫子之道为至矣则又有至焉者矣壶子曰吾与汝既其文未既其实而固得道与众雌而无雄而又奚卵焉而以道与世亢必信夫故使人得而相汝尝试与来以予示之明日列子与之见壶子出而谓列子曰嘻子之先生死矣弗活矣不以旬数矣吾见怪焉见湿灰焉列子入泣涕沾襟以告壶子壶子曰乡吾示之以地文萌乎不震不正是殆见吾杜德机也尝又与来明日又与之见壶子出而谓列子曰幸矣子之先生遇我也有瘳矣全然有生矣吾见其杜权矣列子入以告壶子壶子曰乡吾示之以天壤名实不入而机发于踵是殆见吾善者机也尝又与来明日又与之见壶子出而谓列子曰子之先生不齐吾无得而相焉试齐且复相之列子入以告壶子壶子曰吾乡示之以太冲莫胜是殆见吾衡气机也鲵桓之审为渊止水之审为渊流水之审为渊渊有九名此处三焉尝又与来明日又与之见壶子立未定自失而走壶子曰追之列子追之不及反以报壶子曰已灭矣已失矣吾弗及已壶子曰乡吾示之以未始出吾宗吾与之虚而委蛇不知其谁何因以为弟【頺】靡因以为波流故逃也然后列子自以为未始学而归三年不出为其妻防食豕如食人于事无与亲雕琢复朴块然独以其形立纷而封哉一以是终【众雌无雄又奚卵者言汝受训未熟故未成若众雌无雄则无卵也地文与土同也鲵鱼也桓盘桓也审音盘回流所钟之域也司马云当作蟠聚也弟从人从吊音颓作非】
　　郭注【弃而走不喜自闻死日也无雄奚卵言列子之未怀道也未怀道则有心有心而亢其一方以必信于世故可得而相之萌然不动亦不自正与枯本同其不华湿灰均于寂魄此乃至人无感之时也夫至人其动也天其静也地其行也水流其止也渊默渊默之与水流天行之与地止其于不为而自尔一也今季咸见其尸居而坐忘即谓之将死见其神动而天随即谓之有生诚能应不以心而理自符与化升降而以世为量然后足为物主而顺时无极故非相者所测耳此应帝王之大意也德机不发日杜权亦机也今乃自觉昨日之所见见其杜机故谓之将死也天壤之中覆载之功见矣比之地文不犹外乎此应感之容也任自然而覆载则天机应而利名之饰皆为弃物机发于踵常在极上起也发而善于彼彼乃见之居太冲之极浩然泊心而同万方故胜负莫得措其间也无往不平混然一之以管窥天者莫见其涯故似不齐也渊者静默之谓耳夫水常无心委顺外物虽流之与止鲵桓之与龙跃常渊然自若未始失其静默也至人用舍虽异默一焉故略举三异以明之虽波流九变治乱纷如居其极者常淡然自得泊乎忘为也未始出吾宗者虽变化无常深根宁极也委蛇者无心而随物化也不知谁何泛然无所系也变化颓靡世事波流无往而不因也夫至人一耳然应世变而时动故相者无所措其目自失而走此明应帝王者无方也食豕如食人忘贵贱也于事无与亲唯所遇也雕琢复朴去华取实也块然形立外饰去也纷而封哉虽动而真不散也一以是终使物各自终也】
　　吕注【既其文未既其实实者不识不知之处是也夫道未始有物虚空无相莫之与匹犹众雌无雄吾非应物居然有藏于胸中犹无雄而卵是以道与世亢而必信者故使人得而相也地与阴同德则莫得而见示以地文使得而见也不震则不动不正即不止机者动之防也初见湿灰以为死不知其杜也及其有生然后知向之所见为杜权而非正也天则与阳同波莫得而见示以天壤使得而见也名实不入则无为机发于踵所以示之也壤者物所自生踵者息所自起是以知其有生而为善者机也地丈则阴胜阳天壤则阳胜阴太冲则莫之胜而不一是以疑其不齐莫胜则半故谓衡气机也三渊之义以喻心善渊虽流止之与鲵桓盖未尝不渊也太冲莫胜亦若是而已矣及乎未始出吾宗则藏于天而示以无所示彼莫得而见故自失而走盖季咸以其心相人之心我无心则彼所以相者亦不能独立是以失灭而不可复得也虚而委蛇不知其谁何则无心无为其止也因以为弟靡则莫知其为靡也其动也因以为波流则莫知其为流也求我于动止之间皆不可得此其所以逃也食豕如食人则忘我之至于事无与亲致虚之极也雕琢复朴块然独立纷而封哉一以是终虽万物扰扰而吾之封自若终莫之变也】
　　循本【无雄奚卵者如参同契云牝难不独卵盖言狗其一偏之衡则不能成道喻列子之未尽其实地文者山川草木也草木萌牙恬然安静不见动揺各正性命不待人力但觉大地寂然而已度人经所谓神风静默山海藏云天无浮翳四气朗清一国地土山川林木平一等无复高下正是此意即所谓杜德机杜闭藏不可见也杜权者闭藏之中却有权变觉与昨日所见略不同也杜权正与杜德相对天瑰者天之十二辰犹言天之壤地也天壤字又与地文相对地主静天主动谓之天便有动意示以天壤者外则名实不能入其心内则机发于至深季咸见吾善端发露之机耳犹有不尽知者太冲犹言太和太冲则在杜德机善者机之间莫有胜于此者故言太冲莫胜衡平也衡气机者处于地文天壤之间动静各半得其平也衡字又对上权字示之以太冲莫胜者即衡气机也鲵桓鲵所盘桓也审当作沈米汁也水成渊处必有泡沬浮于水面如米汁也流水之审为渊者上面虽水流下头水却停畜也鲵桓之处止水之处上面流水底下停畜之处皆谓之渊渊有九名见列子此不过处其三言尚未尽也止水之渊以况地文杜德机是全然不动鲵桓之渊以况天壤善者机虽渊水不动有鲵盘桓其中便有静中防动意流水之渊以况太冲莫胜衡气机水上一半流下一半止流止各半正得其平故以为太冲衡气之喻未始出吾宗宗即所谓大宗师也】
　　李士表【季咸者以我之心感人之心以我之见感人之见故祸福寿夭之妄名起矣名既已妄又妄言之世之滞于相而不能防妄者又妄受之直以是为真故弃而走也彼至人者践形于无形之表超数于无数之先又恶得而相哉故始示以地文而疑其死次示以天壤而疑其生殊不知形之生死心之起灭也心之起灭见之有无也壶子未始有心静与阴同德动与阳同波冲则阴阳之中莫胜天地之平也万法一致本无高下彼见不一谓不齐耳三者皆谓之机以其动之防可得而见也及其未始出吾宗则示以无所示彼以实投我而此虚彼以有受我而此无彼之起心役见有尽此之离人入天无尽所以自失而走也壶子谓见吾三机则犹立我与之虚而委蛇不知其谁何则我亦忘矣示之者谁邪见之者谁邪庄子论应帝王而言此者夫帝王之应世唯寂然不动故感而遂通唯退藏于密故吉凶同患一将出其宗焉以天下为事则人得而相之矣古之帝王所以荡荡乎民无能名焉者以此】
　　王旦【古者帝王之治天下必有不测之用故使人不可得而相孔子曰君子有三变望之俨然及其即之又变而为温然听其言也又变而为厉矣是岂可执一而相哉夫尧一而已就之如日望之如云其仁如天其知如神若此之多变然则圣人出而治天下使人不可得而相者固所以取天下而用之之道也欤】笔乘【不震不正崔本作不震不止全然列子作灰然莫胜列子作莫朕审列子作潘无与亲列子作无亲封哉列子作封戎似于文义为优当从之】
　　无为名尸无为谋府无为事任无为知主体尽无穷而游无朕尽其所受乎天而无见得亦虚而已至人之用心若镜不将不迎应而不藏故能胜物而不伤【尸主也府聚也】郭注【无为名尸因物则物各自当其名也无为谋府使物各自谋也无为事任付物使各自任也无为知主无心则物各自主其知也体尽无穷因天下之自为故驰万物而无穷也游无联任物故无迹也尽其所受乎天足则止也无见得见得则不知止也亦虚而已不虚则不能任群实也若镜者鉴物而无情也不将不迎不藏来即应去即止也物来即鉴鉴不以心故虽天下之广而无神劳之累】
　　吕注【无马名尸则我无名而天下莫能名无为谋府则我不谋而天下为之谋无为事任则我无为而任事者责无为知主则我无虑而天下为之虑体尽无穷则光大之至游乎无朕则鬼神莫睹况于人乎若然者尽其所受于天而无见得所谓常因自然而不益生也所谓虚者岂虚之而后虚哉吾心本虚故也其心若镜不将则既往无所存不迎则未来不可见应而不藏则古今不可得尽其受于天者如此是以胜物而不伤也】南海之帝为倏【叔】北海之帝为忽中央之帝为浑沌倏与忽时相与遇于浑沌之地浑沌待之甚善倏与忽谋报浑沌之德曰人皆有七窍以视听食息此独无有尝试凿之日凿一窍七日而浑沌死【倏喻有象忽喻无形浑沌清浊未分喻自然也简文云倏忽取神速譬有为也浑沌合和貌譬无为也】
　　郭注【为者败之】
　　吕注【南阳喻倏然而有北阴喻忽然而无中央不有不无所以会合之也倏忽虽异乎浑沌而浑沌未尝与之异故云待之甚善知其为善而谋报之则所以视听食息者日凿而与物通矣欲其朴之不丧不可得已】管见总论【古之应帝王者无为而万物化无欲而天下足渊静而百姓定故南华以啮缺问王倪为是篇之首有虞喻多虑泰氏喻无为无为足以配天此帝王所应也若夫以已出经式义度欲以化天下之民无异矰弋熏掘而致鸟鼠是速其高飞深穴之逃耳盖有为则有心有心则知谋所由出奸诈所自生虽父子之天有所不能固其子君民之际求如标技野鹿之相忘可得乎是以天根问为天下答以心澹气漠顺物无私子居问明王之治答以忘功善贷使物自喜皆所以应帝王之道以无为为之者也郑有神巫知人生死喻知谋之士审观时政足以料国之兴衰知谋数术不越乎人为之伪所以用之有穷而无为之主则岂知谋可度术数可窥哉结以南北二帝遇于中央言道散为物离无入有今会而一之非不善也有一则有散所以启倏忽之凿不若彼此无心相忘而交化也】
　　内篇管见总论【南华一经其言也湍激号跌宕乎诸子之表若不可以绳墨求而内篇之奥穷神极化道贯天人隐然法度森严与易老相上下始于逍遥游终以应帝王者学道之要在反求诸已无适非乐然后外观万物理无不齐物齐而已可忘已忘而养生之主得矣养生所以善已应世所以善物皆在德以充之充则万物符契宗之为师大宗师之本立矣措诸治道也何难内则为圣为神外则应帝应王斯道之所以敛之一身不为有余散之天下不为不足也夫真人之所造诣即七篇而不泥离七篇而吻合所以外混光尘内存慧照善学者于内篇求之思过半矣】





　　庄子翼卷二
&lt;子部,道家类,庄子翼&gt;
　　钦定四库全书
　　庄子翼卷三
　　明　焦竑　撰
　　外篇
　　骈拇第八
　　骈拇枝指出乎性哉而侈于德附赘县疣出乎形哉而侈于性多方乎仁义而用之者列于五藏哉而非道德之正也是故骈于足者连无用之肉也枝于手者树无用之指也多方骈枝于五藏之情者淫僻于仁义之行而多方于聪明之用也【骈拇足大指连第二指也枝指手有六指也赘息肉依附于形故曰附赘疣肿结悬系于形故曰悬疣多方多端也列于五藏如肝神仁肺神义之多方骈枝于仁义之情此多方字疑衍多方于聪明之用方字亦疑衍以下文多于聪明者证之可见】
　　郭注【夫长者不为有余短者不为不足此则骈赘皆出于形性非假物也骈与不骈其性各足而此独骈枝则于众以为多故云侈耳而惑者或云非性因欲割而弃之是道有所不存德有所不载而人有弃材物有弃用也岂至治之意哉物有小大能有少多所大即骈所多即赘骈赘之分物皆有之若莫之任是都弃万物之性也夫与物冥者无多也故多方于仁义者虽列于五藏然自一家之正耳未能与物无方而各正性命故曰非道德之正也方之少多天下未尝有限然少多之差各有定分毫芒之降即不可以相跂故各守其方则少多无不自得或者闻多之不足以正少因欲弃多而任少是举天下而弃之不亦妄乎故骈枝于手足直自性命不得不然非以有用故然也五藏之情直自多方耳而少者横复尚之以至淫僻而失至当于体中也聪明之用各有本分故多方不为有余少方不为不足然情欲之所荡未尝不贱少而贵多也见夫可贵而矫以尚之则自多于本用而困其自然之性若乃忘其所贵而其素分则于性无多而异方俱全矣】吕注【骈拇枝指非不出乎性而德则所无也附赘县疣非不出乎形而性则所无也于所无而有之此所以为侈其气为五行其德为五常其事为五事其形为五藏则多方乎仁义而用之者非不列于五藏也而非道德之正则亦所无而已故骈于足枝于手皆为无用而所谓道德之正者无为以反一而已】
　　崔撰【骈枝赘疣虽非性之正亦出于形不可去也五藏之情虽非道德之正亦出于性不可治也今设仁义之教以治五藏之情犹削骈枝赘疣也既伤自然之理更益其疾矣】
　　是故骈于明者乱五色淫文章青黄黼黻之煌煌非乎而离朱是已多于聪者乱五声淫六律金石丝竹黄钟大吕之声非乎而师旷是已枝于仁者擢德塞性以收名声使天下簧鼓以奉不及之法非乎而曾史是已骈于辩者累瓦结绳窜句游心于坚白同异之间而敝跬誉无用之言非乎而杨墨是已故此皆多骈旁枝之道非天下之至正也彼正正者不失其性命之情故合者不为骈而枝者不为跂【音岐】长者不为有余短者不为不足是故凫胫虽短续之则忧鹤胫虽长断【音短】之则悲故性长非所断性短非所续无所云忧也【离朱黄帝时人孟子作离娄百步见秋毫之末擢德选取好名目也塞性蔽塞其性之自然也曾史曾参史防也累瓦结绳言聚无用之语如瓦之累如绳之结也窜如窜之窜増其文句也敝疲也跬半步也言辩者之劳如疲敝之人半步而行也】郭注【夫有耳目者未尝以慕聋盲自困也所困常在于希离慕旷则离旷虽性聪明乃乱耳目之主也曾史性长于仁耳而性不长者横复慕之慕之而仁仁已伪矣天下未尝慕桀跖而必慕曾史则曾史之簧鼓天下使失其真性甚于桀跖也骋其奇辩致其危辞者未尝容思于梼杌之口而必竞辩于杨墨之间则杨墨乃乱群言之主也此数子皆师其天性直自多骈旁枝各自是一家之正耳然以一正万则万不正矣故至正者不以已正天下使天下各得其正而已物各任性乃正正也自此以下观之至正可见矣以枝正合乃谓合为骈以合正枝乃谓枝为跂以短正长乃谓长为有余以长正短乃谓短为不足各自有正不可以此正彼而损益之知其性分非可断续而任之则无所去忧而忧自去矣】
　　吕注【明者谓其自见今以所见为明是以自见与所见合而骈之也聪者谓其自闻而声律丝竹皆在外者则是益而多之也故道之所自出率性之自通则天下皆足于已不为有余也擢德则助长塞性则厌其所生惟其为之太过以收名声则天下相鼓和之以奉不及之法此曾史所以枝于仁也道在不言则辩非道也瓦贵鳞比而累之绳贵条直而结之句所以通其读而窜藏之心贵乎虚而游于坚白同异之间敝行跬立以喻无用之言如累瓦结绳然者此杨墨所以骈于辩也凡此皆非天下之至正彼至正者不失其性命之情则无为自然而无所加损矣】
　　笔乘【按累瓦作累丸窜句作窜身跬誉作毁誉正正作至正不为跂作不为歧斯理顺文从不烦强解矣疑皆传写之误】
　　意仁义其非人情乎彼仁人何其多忧也且夫骈于拇者决之则泣枝于手者龁之则啼二者或有余于数或不足于数其于忧一也今世之仁人蒿目而忧世之患不仁之人决性命之情而饕【叨】富贵故意仁义其非人情乎自三代以下者天下何其嚣嚣也且夫待钩绳规矩而正者是削其性也待绳约胶漆而固者是侵其德也屈折礼乐呴【吁】俞仁义以慰天下之心者此失其常然也天下有常然常然者曲者不以钩直者不以绳圆者不以规方者不以矩附离【丽】不以胶漆约束不以纆【墨】索故天下诱然皆生而不知其所以生同焉皆得而不知其所以得故古今不二不可亏也则仁义又奚连连如胶漆纆索而游乎道德之间为哉使天下惑也夫小惑易方大惑易性何以知其然邪自虞氏招【乔】仁义以挠天下也天下莫不奔命于仁义是非以仁义易其性与【蒿乱也贪财曰饕嚣嚣声也一云忧世之貌屈折肢体以为礼乐呴俞颜色以为仁义纆索也挠乱也】
　　郭注【仁义自是人之情性但当任之耳恐仁义非人情而忧之者真可谓多忧也骈于拇者谓之不足故泣而决之枝于手者谓之有余故啼而龁之夫如是举群品万殊无释忧之地矣惟各安其天性不决骈而龁枝则曲成而无伤又何忧哉兼爱之迹可尚则天下之目乱矣以可尚之迹蒿令有患而遂忧之此为防人于难而后拯之也然今世正以此为仁耳夫贵富所以可饕由有蒿之者也若乃无可尚之迹则人安其分将量力受任岂有决已效彼以饕窃非望哉故仁义自是人情也而三代以下横共嚣嚣弃情逐迹如将不及不亦多忧乎夫物有常然任而不助则泯然自得而不自觉也同物故与物无二而常全任道自得则抱朴独徃连连假物无为其间也仁义连连秖足以惑物使丧其真耳东西易方于体未亏矜仁尚义失其常然以之死地乃大惑也夫与物无伤者非为仁也而仁迹行焉令万理皆当者非为义也而义功见焉故当而无伤者非仁义之招也而天下奔驰弃我徇彼所以失其常然故乱心不由于丑而常在美色挠世不出于恶而常在仁义则仁义者挠天下之具也虽虞氏无易之之情而天下之性固已易矣】
　　吕注【夫仁义列于五藏奚为而非人情乎惟其为之太过而不由道德之正是以意其非人情彼仁人多忧则为之太过者也夫骈枝之于手足或有余于数或不足于数至于去之而忧则一今世之仁人蒿目而忧世则有余于数之决性命而饕富贵则不足于数之然莫知其非性命之情而守之则决之而泣龁之而啼之也夫待规绳而正胶漆而固者是削性侵德失其常然常然者不事乎规绳胶漆而自然正固不知所以生不知所以得古而不弊今而不新此所谓常然而道德之正也则仁义又奚连连如胶漆纆索游于其间而使天下惑邪易方则以东为西易性则以无为有人生而静招仁义以挠之是以仁义易其性也】故尝试论之自三代以下者天下莫不以物易其性矣小人则以身殉利士则以身殉名大夫则以身殉家圣人则以身殉天下故此数子者事业不同名声异号其于伤性以身为殉一也臧与谷二人相与牧羊而俱亡其羊问臧奚事则挟防读书问谷奚事则博塞以游二人者事业不同其于亡羊均也伯夷死名于首阳之下盗跖死利于东陵之上二人者所死不同其于残生伤性均也奚必伯夷之是而盗跖之非乎天下尽殉也彼其殉仁义也则俗谓之君子其所殉货财也则俗谓之小人其殉一也则有君子焉有小人焉若其残生损性则盗跖亦伯夷已又恶取君子小人于其间哉【杀身从之曰殉男而壻婢曰臧女而妇奴曰谷塞悉代反汉书吾丘寿王以善格五待诏注博塞也】
　　郭注【自三代以上实有无为之迹无为之迹亦有为者之所尚也尚之则失其自然之素故虽圣人有不得已或以瘢痍之事易拱之性而况悠悠者哉夫鹑居而鷇食鸟行而无章者何惜而不殉哉故与世常冥唯变所适其迹则徇世之迹也所遇者或时有瘢痍秃胫之变其迹则伤性之迹也然虽挥斥八极而神气不变手足瘢痍而居形者不扰则奚殉哉无殉也故乃不殉其所殉而迹则与世同殉也天下之所惜者生也今殉之太甚俱残其生则所殉是非不足复论夫生奚为残性奚为易皆由尚无为之迹也若知迹之由无为而成则绝尚去甚反冥我极尧桀将均于自得君子小人奚辨哉】
　　吕注【神降而为圣王则圣之外也自三代以下一见圣王之迹而其所以为神者矣如禹之胼胝汤武之征伐虽出于不得已而其迹则不免于殉天下之弊庄子欲绝其弊而反于神之本宗则其论圣人宜尔非小之也伯夷死名则挟防而亡羊之譬盗跖死利则博塞而亡羊之譬所死不同残生伤性均也此为道者所以贵乎两忘而化其道】
　　详道【伯夷死名盖不能弱其志盗跖死利盖不能强其骨也羊之为物群而不党恭而有礼制字者以羊从言为□羊从大为美诚有取尔也故庄子以亡羊为失道之喻】
　　口义【挟防执卷也投琼曰博不投曰塞犹今骰子也】
　　且夫属【烛】其性乎仁义者虽通如曾史非吾所谓臧也属其性于五味虽通如俞儿非吾所谓臧也属其性乎五声虽通如师旷非吾所谓聪也属其性乎五色虽通如离朱非吾所谓明也吾所谓臧非仁义之谓也臧于其德而已矣吾所谓臧者非所谓仁义之谓也任其性命之情而已矣吾所谓聪者非谓其闻彼也自闻而已矣吾所谓明者非谓其见彼也自见而已矣夫不自见而见彼不自得而得彼者是得人之得而不自得其得者也适人之适而不自适其适者也夫适人之适而不自适其适虽盗跖与伯夷是同为淫僻也余愧乎道德是以上不敢为仁义之操而下不敢为淫僻之行也【俞儿古善识味人也淮南子作申儿尸子曰膳俞儿和之以姜桂为人主上食一云黄帝时人一云齐人】郭注【以此系彼为属属性于仁徇仁者耳故不善也率性通彼乃善不付之于我而属之于彼虽通之如彼而我已丧矣故各任其耳目之用而不系于离旷乃聪明也故善于自得者忘仁而仁谓仁义为善则损身以徇之此于性命还自不仁也身且不仁其如人何故任其性命乃能及人及人而不累于已彼我同于自得斯可谓善也夫绝离弃旷自任闻见则万方之聪明莫不皆全不自见不自得此舍己效人者也虽效之若人而已已亡矣苟以失性为淫僻则虽所失之涂异其于失之一也愧道德之不为谢冥复之无迹故绝操行忘名利从容炊累遗我忘彼若斯而已矣】
　　吕注【性者物之所属非属于物者也而曾史属于仁俞儿属于味师旷离朱属于声色非吾所谓臧也臧于其德乃臧之体非谓仁义能臧之任其性命之情而已矣谓仁义则已有谓其所臧者特未定也任性命之情则无谓而不可名真所谓臧也聪明者亦然不闻彼而自闻不见彼而自见是谓见见闻闻者也苟其见闻在彼而不在我是得人之得适人之适而未能自得其性命而适之则盗跖伯夷岂有间哉上不为仁义下不为淫僻则两忘矣】
　　管见总论【内篇命题本于漆园各有深意外杂篇则为郭象所删修但摘篇首字名之而大义亦存焉内篇既详述性命道德之理故于外篇首论德性所不当有者犹骈枝赘疣之于形也本意原于道德经之余食赘行以明自见自矜者之远于道也而敷演旁流浩瀚若此夫人之德性粹然如玉在璞其所渐被木润山辉及为聪明所凿仁义所分但知求善于物在已之真淳丧矣故举曾史离旷杨墨得性之偏沿习之僻是为多骈旁枝之道而天下犹奔慕之举失其性命之情离其道德之正所以乱天下也唯能忘其异而一之如凫鹤之无容断续而各不失其自然斯为近道矣然天下皆惑吾将奈何遂设臧谷亡羊以喻伯夷盗跖各以所徇为君子小人之分而其残生伤性一也信能去迹绝尚性无所属反本防极游乎物初则骈枝赘疣与形俱忘君子小人均于自得故终以顺性命之情为至而本然之聪明不废也】
　　马蹄第九
　　马蹄可以践霜雪毛可以御风寒龁草饮水翘足而陆此马之真性也虽有义台路寝无所用之及至伯乐【洛】曰我善治马烧之剔之刻之雒之连之以羁【的】编之以皂栈马之死者十二三矣饥之渴之驰之骤之整之齐之前有橛饰之患后有鞭防之威而马之死者已过半矣陶者曰我善治埴圆者中规方者中矩匠人曰我善治木曲者中钩直者应绳夫埴木之性岂欲中规矩钩绳哉然且世世称之曰伯乐善治马而陶匠善治埴木此亦治天下者之过也【陆陆跳也烧烧铁以烁之剔剪其毛刻削其甲也雒络通络首曰羁络足曰皂栈槽枥也马衔曰橛马缨曰饰】
　　郭注【驽骥各适性而足马之真性非辞鞍而恶乘但无羡于荣华耳有意治之则不治矣治之为善斯不善已夫善御者将以尽其能也尽能在于自任而乃走作骤步求其过能之用故有不堪而多死焉若乃任驽骥之力适迟疾之分虽足迹接乎八荒之表而众马之性全矣或者闻任马之性乃谓放而不乘闻无为之风遂云行不如卧何其狂而不返哉斯失乎庄生之旨远矣】
　　吕注【马之龁草饮水而无羡义台路寝则民耕织自给无羡于高明之譬也伯乐以烧剔刻雒治马而死者十二三则强为仁义而天下始疑之譬也饥渴驰骤而马之死者过半则屈折礼乐而天下始分之譬也天下有常然因其性而为之今陶匠之善为方圆曲直皆失其常然者也为天下而失其常然乃不知在宥之道而治之之过也】
　　循本【郑司农云古者书仪但为义仪台即郊特牲所谓台门也筑土为台台上架屋当中为门因以为宫室之仪今俗犹称仪门天文亦有大仪之庭路寝正寝也举仪台路寝总宫室之全言之伯乐姓孙名阳善驭马石氏星经云伯乐天星名主典天马孙阳善驭马故以为名】
　　吾意善治天下者不然彼民有常性织而衣耕而食是谓同德一而不党命曰天放故至德之世其行填填【田】其视颠颠当是时也山无蹊【兮】隧泽无舟梁万物群生连属其乡禽兽成群草木遂长是故禽兽可系羁而游鸟鹊之巢可攀援而窥夫至德之世同与禽兽居族与万物并恶乎知君子小人哉同乎无知其德不离同乎无欲是谓素朴素朴而民性得矣及至圣人蹩【别】躠【薛】为仁踶【题】跂【支】为义而天下始疑矣澶【但】漫为乐摘僻为礼而天下始分矣故纯朴不残孰为牺樽白玉不毁孰为珪璋道德不废安取仁义性情不离安用礼乐五色不乱孰为文采五声不乱孰应六律夫残朴以为器工匠之罪也毁道德以为仁义圣人之过也【填填迟重也颠颠专一也蹩躠踶跂皆用心为仁义之貌澶漫淫也摘僻多节也又须溪云摘如摘埴之摘僻如鞭辟之辟】郭注【以不治治之乃善治也夫民之德小异而大同性之不可去者衣食也事之不可废者耕织也此天下之所同而为本者也守斯道者无为之至放之而自一耳非党也故谓之天放填填颠颠自足而无求于外之貌不求非望之利故止于驯家而足混芒同得与一世而澹漠焉岂国异而家殊哉足性而止无吞夷之欲故物全与物无害故物驯也知则离道以善欲则离性以饰素朴者无烦乎知欲也圣人者民得性之迹耳非所以迹也此云及至圣人犹云及至其迹也圣迹既彰则仁义不真而礼乐离性徒得形表而已矣有圣人则有斯弊吾若之何哉残朴为器毁玉为璋以下皆变朴为华弃本崇末其于天素有残废矣世虽贵之非其贵也工匠则有规矩之制圣人则有可尚之迹】
　　吕注【民复常性而不离其真则所谓圣者不可得而见故无欲而素朴未始有疑也同德而不离未始有分也及离乎其真有所谓圣人者出为仁为义不由乎自然为礼为乐不由乎至正而天下始疑始分矣残朴为樽以况毁道德为仁义毁玉为璋以况离情性为礼乐皆多骈旁枝之道也绝巧而返乎朴则工匠之罪除弃仁义而任道德则圣人之过免矣】
　　循本【填实而不虚浮颠防而不晶采蹩躠跂足而勉行故以喻为仁踶企足而强行故以喻为义澶漫犹泛滥摘僻纠摘其邪僻也】
　　笔乘【牺樽之牺当音羲旧从郑司农读如娑者非郑答张逸以为画凤尾婆娑然也梁刘杳曰此言未必安古樽彝皆刻木为鸟兽凿顶及背以出内酒魏鲁郡得齐子尾送女器有牺樽作牺牛形晋曹嶷于青州发齐景墓得二樽形亦为牛象皆古遗器则知郑为臆说也】
　　夫马陆居则食草饮水喜则交颈相靡怒则分背相踶马知己此矣加之以衡扼齐之以月题而马知介【戛】倪【诣】闉【因】扼鸷【至】曼诡衔窃辔故马之知而能至盗者伯乐之罪也夫赫胥氏之时民居不知所为行不知所之含哺而熙鼓腹而游民能已此矣及至圣人屈折礼乐以匡天下之形县跂仁义以慰天下之心而民乃始踶跂好知争归于利不可止也此亦圣人之过也【靡摩也小蹋谓踶月题马额上当颅如月形者介倪犹聛聣也闉曲也鸷抵也曼突也诡衔吐出衔也窃辔啮辔也】郭注【御其真知乘其自然则万里之路可至而群马之性不失马性不同而齐求其用故有力竭而态作者含哺鼓腹民之真能及至圣人屈折以礼乐悬以仁义而民始好知其过皆由乎迹之可尚也】吕注【马之食草饮水相靡相踶知止此矣犹赫胥氏之民无知无为含哺鼓腹也加之衡扼齐以月题犹屈折礼乐县跂仁义以匡慰天下也马知介倪诡衔窃辔而至盗者犹民踶跂好知争归于利不可止也介间端倪闉曲控扼鸷则马之狠曼则马之谩知夫衡扼衔辔介倪闉扼之所在而施其鸷曼以诡衔窃辔此马之知所以至盗也然欲马知不至于盗人心不至于好知者无他反其真性而已矣】
　　循本【再以马喻又进一步说马之相踶必以足向后故曰分背相踶扼与轭同所以扼马胫者诡衔自出其衔窃辔偷脱其辔县跂如悬物而使人跂足及之】
　　管见总论【是篇一意语分四节首叙题意以御马明治民与尚书御马喻临民义同而此篇首尾形容马之性情喜怒曲尽其态次借陶埴立论言有心有为于治而撄拂天下之性情不若无为而任物之自化也又举至德之世无知无欲后王立法天下始疑无异伯乐之从事乎烧剔刻雒以求追风之步也末引上古民淳俗厚熙熙自乐以证皇王无为之效后世求治大过而至于不可治矣】
　　胠箧第十
　　将为【去声】胠【祛】箧探【平声】囊发匮之盗而为守备则必摄缄縢固扃鐍【决】此世俗之所谓知也然而巨盗至则负匮揭箧担囊而趋唯恐缄縢扃鐍之不固也然则乡之所谓知者不乃为大盗积者也故尝试论之世俗所谓知者有不为大盗积者乎所谓圣者有不为大盗守者乎何以知其然邪昔者齐国邻邑相望鸡狗之音相闻罔罟之所布耒耨之所刺方二千余里阖四竟之内所以立宗庙社稷治邑屋州闾乡曲者曷尝不法圣人哉然而田成子一旦杀齐君而盗其国所盗者岂独其国邪并与其圣知之法而盗之故田成子有乎盗贼之名而身处尧舜之安小国不敢非大国不敢诛十二世有齐国则是不乃窃齐国并与其圣知之法以守其盗贼之身乎【胠腋下傍开其箧如从腋取之也摄结也收也扃关也鐍纽也一云环舌也十二世有齐国自田敬仲至齐威王凡十二世也】
　　郭注【为大盗积为大盗守言知之不足恃也如此法圣人者法其迹耳迹者已去之物非应变之具也奚足尚而执之哉执成迹以御乎无方无方至而迹滞矣所以守国而为人守之也为大盗者不盗其圣法则无以取其国言圣法唯人所用未足为全当之具也】
　　吕注【言世俗所谓圣知者如此真圣知者固不然也】
　　口义【此篇便见愦世之雄处世俗之知本为鼠窃之备大盗至则并挈而去矣田氏篡齐以私量贷公量入看左传所言便见借圣人之法以济其盗贼之谋战国时大抵如此故庄子以此喻之】
　　尝试论之世俗之所谓至知者有不为大盗积者乎所谓至圣者有不为大盗守者乎何以知其然邪昔者龙逢斩比干剖苌胣【耻】子胥靡【縻】故四子之贤而身不免乎戮故跖之徒问于跖曰盗亦有道乎跖曰何适而无有道邪夫妄意室中之藏圣也入先勇也出后义也知可否知也分均仁也五者不备而能成大盗者天下未之有也由是观之善人不得圣人之道不立跖不得圣人之道不行天下之善人少而不善人多则圣人之利天下也少而害天下也多故曰唇竭则齿寒鲁酒薄而邯郸围圣人生而大盗起掊【剖】击圣人纵舍盗贼而天下始治矣夫川竭而谷虚丘夷而渊实圣人已死则大盗不起天下平而无故矣圣人不死大盗不止虽重圣人而治天下则是重利盗跖也为之斗斛以量之则并与斗斛而窃之为之权衡以称之则并与权衡而窃之为之符玺以信之则并与符玺而窃之为之仁义以矫之则并与仁义而窃之何以知其然邪彼窃钩者诛窃国者为诸侯诸侯之门而仁义存焉则是非窃仁义圣知邪故逐于大盗揭诸侯窃仁义并斗斛权衡符玺之利者虽轩冕之赏弗能劝斧之威弗能禁此重利盗跖而使不可禁者是乃圣人之过也故曰鱼不可脱于渊国之利器不可以示人彼圣人者天下之利器也非所以明天下也【胣裂也靡烂之江中也】
　　向秀【圣人已死大盗不起者圣人事业日新新者为生故者为死乘天地之正御日新之变得实而损其名归真而忘其途则大盗息矣不死者言守故而不日新牵名而不造实也大盗不止不亦宜乎】郭注【言暴主亦得据人君之威以戮贤臣而莫之敢抗者皆圣法之由也向无圣法则桀纣焉得守斯位而放其毒使天下侧目哉圣勇义知仁五者所以禁盗而反为盗资也圣人利天下少害天下多信哉斯言斯言虽信而犹不可亡圣者天下之知未能都亡故须圣道以镇之也群知不亡而独亡圣知则天下之害又多于有圣矣然则有圣之害虽多犹愈于亡圣之无治也虽愈于亡圣未若都亡之无害也甚矣天下莫不求利而不能一亡其知何其迷而失致哉夫竭唇非以寒齿而齿寒鲁酒薄非以围邯郸而邯郸围圣人生非以起大盗而大盗起此自然相生必至之势也夫圣人不立尚于物而不能使物不尚也故人无贵贱事无真伪苟尚圣法则天下吞声而暗服之斯乃桀跖所至赖而以成其大盗者也若乃绝尚守朴弃其禁令而代以寡欲所以掊击圣人而我朴自全纵舍盗贼而彼奸自息也古人有言闲邪存诚不在善察息淫去华不在严刑此之谓也竭川非以虚谷而谷虚夷丘非以实渊而渊实绝圣非以止盗而盗止故止盗在去欲不在彰圣知将重圣人以治天下而桀跖之徒亦资其法所资者重故所利不得轻也小盗之所因乃大盗之所资而利也轩冕斧钺赏罚之重者所以禁盗也然大盗又逐而窃之则反为彼用矣所用者重乃所以成其大盗也大盗也者必行以仁义平以权衡信以符玺劝以轩冕威以斧钺盗此公器然后诸侯可得而揭也是故仁义赏罚适足以诛窃钩者耳夫跖之不可禁由所盗之利重利之所以重由圣人之不轻也故绝盗在贱货不在重圣也鱼失渊则为人禽利器明则为盗资故不可以示人夫圣人者诚能绝圣弃知而反防物极物极各防则其迹利物之迹也器犹迹耳若示利器于天下所以资盗贼也】
　　吕注【世俗所谓知所谓圣者皆以法为之所谓至知至圣亦不出乎圣勇义知仁之名而不知知之所以知圣之所以圣也故四子者不能全其身而跖之徒反资以为盗则世俗之所谓圣知者不免为大盗积守耳至知在于不知至圣在于无名而世俗之圣知反以资盗则利天下少害天下多非虚言也唇齿以况相因鲁酒邯郸以况非相因而相因然则欲治天下莫若掊击圣人纵舍盗贼善恶两忘而已夫心谷不虚而贼心得以起其间者以圣为渊而壅之也竭圣川而涸之则谷虚而盗不生矣心渊不实而贼心得入于其间者以圣为丘而倾之也夷圣丘而损之则渊实而盗不侵矣此圣人已死大盗不起天下所以无故也所谓死者不生其心是已贼心生而大盗起虽重圣人以治天下是重利盗也详见下文并窃之语故窃钩者诛窃国者为诸侯而莫之能禁也诸侯之门仁义存焉则是并圣知仁义而窃之也况其尤大而揭诸侯者乎虽轩冕斧钺有所不能禁劝凡此皆离真为圣之过而犹以圣法明天下是示人以利器故大盗得以夺之也】
　　笔乘【鲁酒薄而邯郸围据许慎注淮南子楚会诸侯鲁献酒于楚王鲁酒薄而赵酒厚楚之主酒吏求酒于赵赵不与吏怒乃以赵厚洒易鲁薄酒奏之楚王以赵酒薄围邯郸】
　　管见【圣人者天下之利器也圣人当作圣知无疑传者误耳】
　　故绝圣弃知大盗乃止擿玉毁珠小盗不起焚符破玺而民朴鄙掊斗折衡而民不争殚残天下之圣法而民始可与论议擢乱六律铄绝竽瑟塞瞽旷之耳而天下始人含其聪矣灭文章散五采胶离朱之目而天下始人含其明矣毁绝钩绳而弃规矩攦【厉】工倕之指而天下始人有其巧矣故曰大巧若拙削曾史之行钳杨墨之口攘弃仁义而天下之德始同矣彼人含其明则天下不铄矣人含其聪则天下不累矣人含其知则天下不惑矣人含其德则天下不僻矣彼曾史杨墨师旷工倕离朱者皆外立其德而以爚【药】乱天下者也法之所无用也【擿与掷同投弃之也攦撕之也爚火光消也防也】
　　郭注【去其所资则不施禁而自止贱其所贵则不加刑而自息除矫诈之所赖则无以行其奸巧小平者乃大不平之所用也外无所矫则内全我朴而无自失之害矣夫声色离旷有耳目者之所贵也受生有分而以所贵引之则性命丧矣若乃毁其所贵弃彼任我则聪明各全人含其真也夫以蜘蛛蛣之陋而布网转丸不求之于工匠则万物各有能也所能虽不同而所习不敢异则若巧而拙矣故善用人者使能方者为方能圆者为圆各任其所能人安其性不责万民以工倕之巧故众技以不相能似拙而天下自能则大巧矣用其自能是以规矩可弃而妙匠之指可攦也去其乱群之率则天下各复其朴而同于德也彼曾史杨墨离旷工倕者所禀多方故使天下跃而效之效之则失我我失由彼则彼为乱主矣若夫法之所用者视不过于所见故众目无不明听不过于所闻故众耳无不聪事不过于所能故众技无不巧知不过于所知故群性无不适德不过于所得故群德无不当安用立所不逮于性分之表使天下奔驰而不能自反邪】
　　吕注【庄子所谓绝圣弃知者非灭典籍弃政教也不以生于心而已擿玉毁珠者非出府库弃诸山也不以贵之心而已焚符破玺非烧而碎之也以信信之则民朴鄙而符玺非所恃也掊斗折衡非果掊折之也以平平之则民不争而斗衡非所恃也然后民复其性命之情而始可与论议矣塞师旷耳欲反听也我反听则天下含其聪胶离朱目欲内视也我内视则天下含其明攦工倕之指天下始有其巧削曾史之行钳杨墨之口天下之德始同则在我弃知绝巧不见可欲而已彼外立其德而爚乱天下者则非含其聪明知德而反于性命之情者法之所无用也而或者谓庄子真欲掊击圣人纵舍盗贼殚残法度者岂可与之微言乎】子独不知至德之世乎昔者容成氏大庭氏伯皇氏中央氏栗陆氏骊畜氏轩辕氏赫胥氏尊卢氏祝融氏伏戏氏神农氏当是时也民结绳而用之甘其食美其服乐其俗安其居邻国相望鸡狗之音相闻民至老死而不相往来若此之时则至治已今遂至使民延颈举踵曰某所有贤者赢【盈】粮而之则内弃其亲而外去其主之事足迹接乎诸侯之境车轨结乎千里之外则是上好知之过也上诚好知而无道则天下大乱矣何以知其然邪夫弓弩毕弋机变之知多则鸟乱于上矣钩饵罔罟罾【曾】笱【苟】之知多则鱼乱于水矣削【峭】格罗落罝【嗟】罘【浮】之知多则兽乱于泽矣知诈渐【尖】毒颉【絜】滑坚白解垢同异之变多则俗惑于辩矣故天下毎毎大乱罪在于好知故天下皆知求其所不知而莫知求其所已知者皆知非其所不善而莫知非其所已善者是以大乱故上悖日月之明下烁山川之精中堕【】四时之施惴耎【软】之虫肖翘之物莫不失其性甚矣夫好知之乱天下也自三代以下者是已舍夫种种之民而悦夫役役之佞释夫恬淡无为而悦夫啍【谆】啍之意啍啍已乱天下矣【赢裹也负也兔网曰毕削格所以施罗网也鸟罟为罗兔罟为罝罘亦作罦翻车也颉滑不正之语解垢诡曲之辞惴亦作喘喘耎无足虫也肖翘翾飞之属种种淳厚也役役有为人也】郭注【民结绳而用之足以纪要而已适故常甘当故常美若思夫侈靡则无时慊矣不相往来无求之至也赢粮趋贤而弃亲去主至治之迹犹致斯弊也上谓好知之君知而好之则有斯过矣夫攻之逾密避之逾巧则虽禽兽犹不可图之以知而况于人哉故治天下者惟不任知任知无妙也上之所多者下不能安其少也性少而以逐多则迷矣不求所知而求所不知此乃舍己效人不止其分也善其所善争尚之所由生也吉凶悔吝生乎动也而知之所动诚能揺荡天地运御群生君人者胡可不忘其知哉啍啍以已诲人也】吕注【圣人之治常使民无知无欲无知也故结绳而用之无欲也故甘食美服乐俗安居民至老死不相往来此至德之世也天下皆知美之为美斯恶已皆知善之为善斯不善已皆知非其所不善恶与不善也莫知非其所已善美与善也复乎无为则虽美与善亦非性命之情也民不往来而自为族是谓种种之民某所有贤赢粮而趋则役役之佞也其教我也似父其諌我也似子则啍啍之意此皆尚贤好知之过由有知而后有圣人有圣人而后有大盗圣人大盗皆知之所自出故是篇始终以去知为言】
　　详道【传曰多事生之雠多言德之贼役役多事者也啍啍多言者也】
  </div>
  <div class="pagination">
   <a href="庄子翼_page3.html">
    上一页
   </a>
   <a href="庄子翼.html">
    1
   </a>
   <a href="庄子翼_page2.html">
    2
   </a>
   <a href="庄子翼_page3.html">
    3
   </a>
   <span class="current-page">
    4
   </span>
   <a href="庄子翼_page5.html">
    5
   </a>
   <a href="庄子翼_page6.html">
    6
   </a>
   <a href="庄子翼_page7.html">
    7
   </a>
   <a href="庄子翼_page8.html">
    8
   </a>
   <a href="庄子翼_page9.html">
    9
   </a>
   <span>
    ...
   </span>
   <a href="庄子翼_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
