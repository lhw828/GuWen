<!DOCTYPE html>
<html>
<head>
    <meta charset="UTF-8">
    <title>抱朴子内外篇 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抱朴子内外篇 - 第 5 页/共 6 页</h1>
    <div class="content">　　抱朴子曰震雷不能细其音以协金石之和日月不能私其耀以就曲照之惠大川不能促其涯以适速济之情五岳不能削其峻以副陟者之欲故广车不能胁其辙以苟通于狭路高士不能撙其节以同尘于隘俗抱朴子曰阴阳以广陶济物三光以普照着明嵩华以藏疾为旷北溟以含垢称大硕儒以与进道远数以博爱容众
　　抱朴子曰灵之甲不必为战施麟角凤爪不必为斗设故隽生不释剑于平世击柝不辍备于思危
　　抱朴子曰南金不为处幽而自轻瑾瑶不以居深而止洁忠道者不以否滞而改图守正者不以莫赏而苟合抱朴子曰登圃者悟丘阜之卑浮溟海者识池沼之褊披九典乃觉墙面之笃蔽闻至道乃知拘俗之多迷抱朴子曰浑沌之原无皎澄之流毫之根无连抱之枝分寸之烬无炎远之热隙穴之中无炳蔚之群钩曲之形无绳直之影参差之上无整齐之下
　　抱朴子曰不睹琼琨之熠烁则不觉瓦砾之可贱不觌虎豹之文蔚则不知犬羊之质漫聆白雪之九成然后悟巴人之极鄙识儒雅之汪濊乃可悲不学之固陋抱朴子曰无当之玉碗不知全用之埏埴寸裂之锦黻未若坚完之韦布故夏姬之无礼不如孤逐之皎洁富贵之多罪不如贫贱之履道
　　抱朴子曰猛兽不奋抟于度外鹰鹞不挥翮以妄击若庙既内不揆德进取又外不量力犹轻羽之投洪炉飞雪之委沸镬朝菌之试干将羔犊之犯虣虎也抱朴子曰三辰蔽于天则清景暗于地根荄蹶于此则柯条瘁于彼道失于近则祸及于远政缪于上而民困于下
　　抱朴子曰务于远者或失于近治于外者或患生乎内覆头者不必能令足不濡蔽腹者不必能令背不伤故秦始筑城遏胡而祸发帏幄汉武悬旌万里而变起萧墙
　　抱朴子曰人才无定珍器用无常道进趋者以适世为奇役御者以合时为妙故氷结则五明捐隆暑炽则裘炉退高鸟聚则良弓发狡兔多则卢鹊走干戈兴则武夫奋韶夏作则文儒起
　　抱朴子曰激修流扬朝宗者不可以背五城而跨积石舒翠叶吐丹葩者不可以舍洪荄而去繁柯败源失本鲜不枯讫叛圣违经理不济
　　抱朴子曰四渎辩源五河分流赴卑注海殊涂同归色不均而皆艳音不同而咸悲香非一而并芳味不等而悉美
　　抱朴子曰物贵济事而饰为其末化俗以德而言非其本故绵布可以御寒不必貂狐淳素可以匠物不在文辩
　　抱朴子曰冲飚谧气则转蓬山峙修纲既舒则万目齐理故未有上好谦而下慢主贱宝而俗贫
　　抱朴子曰事有缘防而成着物有治近而致远故修步武之池而引沉鳞于江海丰朝阳之林而延灵禽于丹穴设象于盘盂而翠虬降于霄委灰于尺水而望舒变于太极是以晋文回轮于勇防而壮士云赴句践曲躬于怒鼃而戎卒轻死九九显而扣角之俊至枯骨掩而三分之仁洽
　　抱朴子曰膏壤在荄而枯叶含荣率俗以身则不言而化故有唐以鹿裘臻太平齐桓以捐紫止奢竞章华构而丰屋之过成露台辍而默之风行
　　抱朴子曰聪者料兴亡于遗音之响绝明者觌机理于防之未形故越人见齐桓不振之征于未觉之疾箕子识殷人鹿台之祸于象箸之初
　　抱朴子曰二仪不能废春秋以成岁明主不能舍刑德以致治故诛贵所以立威赏贱所以劝善罚上达则奸萌破而非懦弱所能用也惠下逮则远人怀而非俭吝所能办也
　　抱朴子曰浮沧海者必精占于风气故保利涉之福善莅政者必战战于得失故享惟永之庆故暗君之所轻盖明主之所重也亡国之所弃则治世之所行也抱朴子曰毫蹉于机则寻常违于的与夺失于此则善否乱于彼邪正混侔则彝伦攸斁功过不料则庶绩以崩故明君赏犹春雨而无霖淫之失罚拟秋霜而无诡时之严
　　抱朴子曰明铨衡者所重不可得诬也仗法度者所爱不可得私也故得人者先得之于己者也失人者先失之于己者也未有得已而失人失己而得人者也抱朴子曰明主躬操威恩不假人以利器暗主倒执干戈虽曰尊而势去故制庆赏而得众者田常所以夺齐也擅威福而专朝者王莽所以汉也
　　抱朴子曰常制不可以待变化一涂不可以应无方刻船不可以索遗剑胶柱不可以谐清音故翠盖不设于晴朗朱轮不施于涉川味淡则加之以盐沸溢则增水而减火
　　抱朴子曰丹书铁劵刺牲防血不能救违约之弊则难以结绳检矣五刑九伐赤族之盛不足以止觊觎之奸则不可以舞干化矣是以书有世重之文易有随时之宜
　　抱朴子曰人有识真之明者不可欺以伪也有揣深之智者不可诳以浅也不然以虺蛇为应龙狐鸱为麟凤矣
　　抱朴子曰世有雷同之誉而未必贤也俗有讙哗之毁而未必恶也是以迎而许之者未若鉴其事而试其用逆而距之者未若听其言而课其实则佞媚不以虚谈进良能不以孤弱退驽蹇辍望于大辂戎虬扬镳而电骋则功胡大而不可建道胡远而不可到
　　抱朴子曰潜朽之木不能当倾山之风舍隙之崖难以值滔天之涛故七百之祚三十之世非徒牧野之功倒戈之败鹿台之祸不始甲子之朝其疆乆矣其亡尚矣抱朴子曰贵远而贱近者常人之用情也信耳而疑目者古今之所患也是以秦王叹息于韩非之书而想其为人汉武慷慨于相如之文而恨不同世及既得之终不能拔或纳谗而诛之或放乎散职盖叶公之好伪形见真龙而失色也
　　抱朴子曰摩尼不宵朗则无别于碛砾化鲲不凌霄则靡殊于桃防绵驹吞声则与喑人为群逸才沉抑则与凡庸为伍故鳝鳅亵绛虬于渊洿驽蹇黩骏騄于垧野者不识彼物静与之同动与之异
　　抱朴子曰弃金璧于涂路则行人止足委锦纨于泥泞则见者惊咄若夫放高世之士于庸卤之伍捐经国之器于困滞之地而谈者不讼其屈达者不拯其穷或贵其文而息其身或用其策而忘其功斯之为病由来乆矣
　　抱朴子曰开源不亿刃则无怀山之流崇峻不凌霄则无弥天之云财不丰则其惠也不博才不远则其辞也不赡故睹有盈丈之牙则知其不出径寸之口见有百寻之枝则知其不附毫末之木
　　抱朴子曰灵凤所以晨起丹穴夕萃轩丘日未移晷周章九陔凌风蹈云不防不阂者以其六翮之轻劲也夫良才大智亦有国之六翮也
　　抱朴子曰淇卫忘归不能无而远激振尘之音不能无器而兴哀超俗拔萃之德不得立功于未至之时抱朴子曰朱绿之藻不秀于枯柯倾山之流不发乎涸源熠耀之宵焰不能使万品呈形志尽势利不能使芳风邈世
　　抱朴子曰重渊不洞地则不能舍螭龙吐吞舟峻山不极天则不能韬琳琅播云雨立德不绝俗则不能收美声着厚实执志不绝群则不能臻成功铭勋而凡夫朝为蜩翼之善夕望丘陵之益犹立植黍稷坐索于丰收也
　　抱朴子曰行无邈俗之标而索高士之称体无道艺之本而营朋党之末欲以收清贵于当世播德音于将来犹蹇裳以越沧海企伫而跃九
　　抱朴子曰泥龙虽藻绘炳蔚而不堪庆云之招撩禽虽雕琢黄而不任凌风之举刍狗虽饰以金翠而不能蹑景以顿逸近才虽丰其宠禄而不能令天清而地平抱朴子曰毒粥既陈则旁有烂肠之鼠明燎宵举则下有聚死之防刍豢之丰则鼎俎承乏才小任大则泣血涟如桑霍为戒厚矣范疏之鉴明矣
　　抱朴子曰沧海扬万里之涛不能敛山峰之尘惊风摧千刃之木不能拔弱草之荄防虎虣阚不能威蚊防冠世之才不能合流俗
　　抱朴子曰坚志者功名之主也不惰者众善之师也登山不以艰险而止则必臻乎峻岭矣清苦不以穷否而怨则必永其令问矣
　　抱朴子曰和鹊虽不长生而针石不可谓非济命之器也儒者虽多贫贱而坟典不可谓非进德之具也播种有不收者矣而稼穑不可废仁义有遇祸者矣而行业不可惰
　　抱朴子曰重载不止所以沉我舟也昧进忘退所以危我身也身聚蝎攻本虽权安然必倾之征也
　　抱朴子曰云为龙兴非虺蜓所能招也飚风为虎发非狐貉之能致也是以大人受命则逸伦之士集玉帛幽求则丘园之俊起
　　抱朴子曰金以刚折水以柔全山以高移谷以卑安是以执雌节者无争雄之祸多尚人者有召怨之患抱朴子曰淮阴隐勇于跨下不损其龙跃而虎视也应侯韬奇于溺箦不妨其鸾翔而凤起也或南面称孤或宰总台鼎故一抑一扬者轻鸿所以凌虚也乍屈乍伸者良才所以俟时也
　　抱朴子曰焦螟之卑栖不肯为衔鼠之戾天蝉之洁饥不愿为蜣螂之饱是以御寇不纳郑阳之惠曾参不美晋楚之宝
　　抱朴子曰防飚不能扬大海之波毫芒不能动万钧之钟是以漆园思惠有捐金之叹伯氏哀期有之愤短唱不足以致丽之和势利不足以移淡泊之心抱朴子曰熊罴不校捷于狐狸金鹗不竞击于小鹞是以张耳掩壮于抱关朱亥窜勇于鼓刀
　　抱朴子曰悬鱼惑于芳饵槛虎死于笼狐不可以钓缗致者必虬螭也不可以机阱诱者必麟虞也
　　抱朴子曰夫云翔者不知泥居之洿处贵者鲜恕群下之劳然根朽者寻木不能保其千里之茂也民怨者尧舜不能恃其长世之庆也
　　抱朴子曰凡木结根于灵山而匠石为之寝斤斧小鲜寓身于龙池而渔父为之息网罟蚊集鹰首则鳸鵦不敢啄鼠住虎侧则狸犬不敢议
　　抱朴子曰灵蔡默然而吉防昭晢于无形春蛙长哗而丑音见患于聒耳故声希者响必巨辞寡者信必着抱朴子曰箕踞之俗恶旋盘之容发之域憎章甫之饰故忠正者见排于防胜之世雅人不容乎恶直之俗抱朴子曰升水不能救八薮之燔撮壤不能遏砥柱之沸腾寸刃不能刋长洲之林独是不能止朋党之非抱朴子曰千羊不能扞独虎万雀不能抵一鹰庭燎攒举不及羲和之末景百鼓并伐未若震霆之余声是以庸夫盈朝不能使彝伦攸叙英俊孤任足以令庶事根长
　　抱朴子曰非分之达犹林卉之冬华也守道之穷犹竹栢之履霜也故识否泰于独见者虽劫以锋锐犹不失正而改涂焉安肯谄笑以偶俗乎体方贞以居直者虽诱以封国犹不违情以趋时焉安肯躐径以取容乎抱朴子曰震雷輷而不能致音乎聋聩之耳重光丽天而不能曲景于幽岫之中凝氷惨栗而不能凋款冬之华朱飚铄石而不能靡萧丘之木故至德有所不能移也
　　抱朴子曰彍弩危机严镞衔至可忌也而勇雉触之而不猜暗政乱恶直妬能甚难测也而贪人竞之而不避故飞锋暴集而不觉祸败奄及而不振是以愚夫之所悦乃达者之所悲也凡才之所趋乃大智之所去也
　　抱朴子曰风不辍则扇不用日不入则烛不明华不堕则实不结岸不亏则谷不盈九有乂安则韩白之功不着长君继轨则伊霍之勋不成故病困乃重良医世乱而贵忠贞
　　抱朴子曰好荣故乐誉之欲多畏辱则憎毁之情急若夫通精元一合契造化混盈虚以同条齐得失于一指者爱恶未始有所系穷通不足以滑和
　　抱朴子曰与夺不汨其神者至粹者也利害不杂其和者极醇者也浩浩乎非瓢觯所校矣茫茫乎非跬步所寻矣声希所以为大音和寡所以崇我贵黄辽邈而不与其旷死生大矣而不以改其守常分细碎将胡恤焉
　　抱朴子曰林繁则匠入矣珠美则蚌裂矣石含金者焚铄草任药者剪掘刃利则先缺哀则速绝用以适己真人之宝也才合世求有伎之灾也
　　抱朴子曰准的陈则流镝赴焉美名起则谤讟攻焉瑰货多藏则不招怨而怨至矣器盈志骄则不召祸而祸来矣
　　抱朴子曰连城之宝非贫寒所能市也高壮之器非浅俗所能识也然盈尺之珍不以莫知而暗其质逸伦之士不以否塞而薄其节乐天任命何怨何尤
　　抱朴子曰大鹏无戒旦之用巨象无驰逐之才故蒋琬败绩于百里而为三台之标陈平困瘁于治家而怀六奇之略
　　抱朴子曰明暗者才也自然而不可饰焉穷达者时也有防而不可力焉吕尚非早蔽而晚智然振素而仅遇韩信非初怯而末勇然危困而后达
　　抱朴子曰奔骥不能及既往之失千金不能救斯言之玷故博施者未若防其防勤求者不如寡其辞
　　抱朴子曰烈士之爱国也如家奉君也如亲则不忠之事不为其罪矣仁人之视人也如己待疏也犹密则不恕之怨不为其责矣
　　抱朴子曰氷未结白雪不积则青松之茂不显俗化不弊风教不颓则皎洁之操不别到危国而沉贱故庄莱抗遗荣之高居乱而饥寒故曾列播忘富之称抱朴子曰天居高而鉴卑故其网虽疎而不漏神聪明而正直故其道赏真而罚伪是以惠和畅于九区则七耀得于昊残害着于品物则二气谬于四八
　　抱朴子曰天秩有罔极之尊人爵无违德之贵故仲尼虽匹夫而飨祀于百代辛癸为帝王而仆竖不愿以见比商老身愈贱而名愈贵幽厉位弥着而谤弥恶故齐王之生不及柳惠之墓秦王之宫未若康成之闾抱朴子曰影响不能无形声以着余庆不可以无德而招故唐尧为政七十余载然后景星摛耀羊公积行黄发不倦而乃坠金雨集涂远者其至必迟施后者其报常晚
　　抱朴子曰理尽者不可责有余一至者不可求兼济故洪涛之末不能荡浮萍冲风之后不能飏轻尘劲弩之余力不能洞雾縠西颓之落晖不能照山东
　　抱朴子曰悬象虽薄蚀不可以比萤烛之贞耀黄河虽混浑不可以方沼沚之清澄山虽崩犹峻于丘垤虎虽瘠犹猛于豺狼
　　抱朴子曰神农不九疾则四经之道不垂大禹不胼胝则珪之庆不集故乆忧为厚乐之本暂劳为永逸之始
　　抱朴子曰金钩桂饵虽珍而不能制九渊之沉麟显宠丰禄虽贵而不能致无欲之幽人故吕梁有鸿立之夫河湄繁伐檀之民玉帛徒集于子陵之巷蒲轮虚反于徐生之门
　　抱朴子曰观听殊好爱憎难同飞鸟睹西施而惊逝鱼鳖闻九韶而深沉故衮藻之灿焕不能悦裸乡之目采菱之清音不能快楚之耳古公之仁不能喻欲地之狄端木之辩不能释系马之庸
　　抱朴子曰盘旋之仪见憎于裸踞之乡绳墨之匠获忌于曲木之肆贪婪饕餮者疾素丝之皎洁比周实繁者雠高操之孤立犹贾竖之恶同利丑女之害国色抱朴子曰君子之升腾也则推贤而散禄庸人之得志也则矜贵而忽士施惠隆于佞幸用才出乎小惠不与智者共其安而望有危而见救不与奇士同其欢而欲有戚而见恤犹灾火张天方请雨于名山洪水凌空方伐舟于东闽不亦晚乎
　　辞义第四十
　　或曰乾坤方圆非规矩之功三辰摛景非莹摹之力春华灿焕非渐染之采蕙芬馥非容气所假知夫至真贵乎天然也义以罕觌为异辞以不常为美而历观古今属文之家鲜能挺逸丽于毫端多斟酌于前言何也抱朴子曰清音贵于雅韵克谐着作珍乎判防析理故八音形器异而钟律同黼黻文物殊而五色均徒以开涩有主宾妍蚩有步骤是则总章无常曲大庖无定味夫梓豫山积非班匠不能成机巧众书无限非英才不能收膏何必寻木千章乃构大厦神之言乃着篇章乎
　　抱朴子曰夫才有清浊思有修短虽并属文参差万品或浩漾而不渊潭或得事情而辞钝违物理而言工盖偏长之一致非兼通之才也暗于自料强以兼之违才易务故不免嗤也
　　抱朴子曰五味舛而并甘众色乖而皆丽近人之情爱同憎异贵乎合已贱于殊途夫文章之体尤难详赏苟以入耳为佳适心为快鲜知忘味之九成雅颂之风流也所谓考盐梅之醎酸不知大羹之不致明飘飖之细巧蔽于沉深之也其英异宏逸者则网罗乎黄之表其拘束龌龊者则羁绁于笼罩之内振翅有利钝则翔集有高卑骋迹有迟迅则进趋有远近驽锐不可胶柱调也文贵丰赡何必称善如一口乎不能拯风俗之流遁世涂之凌夷通疑者之路赈贫者之乏何异春华不为肴粮之用蕙不救氷寒之急古诗刺过失故有益而贵今诗纯虚誉故有损而贱也
　　抱朴子曰属笔之家亦各有病其深者则患乎譬烦言冗申诚广喻欲弃而惜不觉成烦也其浅者则患乎妍而无据证援不给皮肤鲜泽而骨鲠逈弱也繁华炜则并七曜以曜高丽沉防沦妙则侪渊之无测人事靡细而不浃王道无防而不备故能身贱而言贵千载弥彰焉
　　循本第四十一
　　抱朴子曰寂虚静者神明之本也阴阳柔刚者二仪之本也巍峨岩岫者山岳之本也德行文学者君子之本也莫或无本而能立焉是以欲致其高必丰其基欲茂其末必深其根乡党之友不洽而勤远方之求莅官之称不着而索不次之显是以虽偷虚誉犹狂华干霜以寒曜不崇朝而零瘁矣虽窃大宝于不料冒惟尘以负乘犹鲜介附腾波以高凌顾眄已枯株于危陆矣圣贤孜孜勉之若彼浅近蹻蹻忽之如此积习则忘鲍肆之臭裸乡不觉呈形之丑自非遁世而无闷齐物于通塞者安能弃近易而寻迂阔哉将救斯弊其术无他徒擢民于岩岫任才而不计也
　　应嘲第四十二
　　抱朴子曰客嘲余云先生载营抱一韬景灵渊背俗独往邈尔萧然计决而犹豫不生于心术分定而世累无系于胸间伯阳以道德为首庄子以逍遥冠篇用能标峻格于九霄宣芳烈于罔极今先生高尚勿用身不服事而着君道臣节之书不交于世而作讥俗救生之论甚爱骭毛而缀用兵战守之法不营进趋而有审举穷达之篇蒙窃惑焉
　　抱朴子曰君臣之大次于天地思乐有道出处一情隐显任时言亦何系大人君子与事变通老子无为者也谷终隐者也而着其书咸论世务何必身居其位然后乃言其事乎夫器非琼瑶楚和不泣质非潜虬风云不集余才短德薄干不适治出处同归行止一致岂必达官乃可议政事居否则不可论治乱乎常恨庄生言行自伐桎梏世业身居漆园而多诞谈好画魅憎图狗马狭细忠贞贬毁仁义可谓雕虎画龙难以征风云空板亿万不能救无钱孺子之马不免于脚剥上柈之盈案无益于腹虚也或人又曰然吾子所着弹断风俗言苦辞直吾恐适足取憎在位招摈于时非所以扬声发誉见贵之道也
　　抱朴子曰夫制器者珍于周急而不以采饰外形为善立言者贵于助教而不以偶俗集誉为高若徒阿顺谄谀虚美隐恶岂所匡失弼违醒迷补过者乎虑寡和而废白雪之音嫌难售而贱连城之价余无取焉非不能属华艳以取悦非不知抗直言之多吝然不忍违情曲笔错滥真伪欲令心口相契顾不愧景冀知音之在后也否泰有命通塞听天何必画行言用荣及当年乎夫君子之开口动笔必戒悟蔽式整雷同之倾邪磋砻流遁之暗而着书者徒饰弄华藻张磔迂阔属难验无益之辞治靡丽虚言之美有似坚白厉修之书公孙刑名之论虽旷笼天地之外防入无间之内立解连环离同合异鸟影不动鸡卵有足犬可为羊大长蛇之言适足示巧表奇以诳俗何异乎画廒仓以救饥仰天汉以解渴说昆山之多玉不能赈原宪之贫观药藏之簿领不能治危急之疾墨子刻木鸡以厉天不如三寸之车辖管青铸骐骥于金象不如驽马之周用言高秋天而不可施者丘不与易也
　　喻蔽第四十三
　　抱朴子曰余雅谓王仲任作论衡八十余篇为冠伦大才有同门鲁生难余曰夫琼瑶以寡为奇碛砾以多为贱故庖牺卦不盈十而弥纶二仪老氏言不满万而道德备举王充着书兼箱累帙而乍出乍入或儒或墨属词比义又不尽美所谓陂原之蒿莠未若步武之黍稷也
　　抱朴子答曰且夫作者之谓圣述者之谓贤徒见述作之品未闻多少之限也吾子所谓窜巢穴之沉昧不知八纮之无外守灯烛之霄曜不识三光之熀朗游潢洿之浅狭未觉南溟之浩汗滞丘垤之位卑不悟嵩岱之峻极也两仪所以称大者以其涵括八荒邈无表也山海所以为富者以其包笼旷阔含受杂错也若如雅论贵少贱多则穹隆无取乎宏焘而旁魄不贵于厚载也夫尺水之中无吞舟之鳞寸枝之上无垂天之翼蚁垤之巅无扶桑之林潢潦之源无襄陵之流巨鳌首冠瀛洲飞波凌乎方丈洪桃盘于度索建木竦于都广沉鲲横于天池云鹏戾乎象且夫雷霆之骇不能细其响黄河之激不能局其流骐騄追风不能近其迹鸿鹄奋翅不能卑其飞云厚者雨必猛弓劲者箭必远王生学博才大又安省乎吾子云玉以少贵石以多贱夫圃之下荆华之巅九【阙】之泽折方之渊琳琅积而成山夜光焕而灼天顾不善也又引庖牺氏着作不多若夫周公既繇大易而加之以礼乐仲尼作春秋而重之以十篇过于庖牺多于老氏皆当贬也言少则至理不备辞寡即庶事不畅是以必须篇累卷积而纲领举也羲和升光以启旦望舒曜景以灼夜五材并生而异用百药杂秀而殊功四时防而岁功成五色聚而锦绣丽八音谐而箫韶美群言合而道艺辨积猗顿之财而用之甚少是何异于原宪也怀无铨之量而着述约陋亦何别于琐碌也音为知者珍书为识者传瞽旷之调钟未必求解于同世格言高文岂患莫赏而减之哉且夫江海之不可胜计而不损其深也五岳之曲木不可訾量而无亏其峻也夏后之璜虽有分毫之瑕晖曜符彩足相补也数千万言虽有不艳之辞事义高远足相掩也故曰四渎之浊不方瓮水之清巨象之瘦不同羔羊之肥矣子又讥之乍入乍出或儒或墨夫发口为言着纸为书书者所以代言言者所以书事若用笔不宜杂载是论议当常守一物昔诸侯访政弟子问仁仲尼答之人人异辞盖因事托规随时所急譬犹治病之方千百而针灸之处无常却寒以温除热以冷期于救死存身而已岂可诣者逐一道如齐楚而不改路乎陶朱白圭之财不一物者丰也云梦孟诸所生万殊者旷也故淮南鸿烈始于原道俶贞而亦有兵略主术庄周之书以死生为一亦有畏牺慕请粟救饥若以所言不纯而弃其文是治珠翳而剜眼疗湿痹而刖足患荑莠而刈谷憎枯枝而伐树也
　　百家第四十四
　　抱朴子曰百家之言虽不皆清翰锐藻丽汪濊然悉才士所寄心一夫所澄思也正经为道义之渊海子书为增深之川流仰而比之则景星之佐三辰俯而方之则林薄之裨嵩岳而学者专守一业游井忽海遂防踬于泥泞之中而沉滞乎不移之困子书披引旷眇邈窈总不测之源扬无遗之流变化不系于规矩之方圆旁通不沦于违正之邪径风格高严重刃难尽是偏嗜酸甜者莫能赏其味也用思有限者不得辨其神也先民叹息于才难故百世为随踵不以璞不生坂垧之岭而捐曜夜之宝不以书不出周孔之门而废助教之言犹彼操水者器虽异而救火同焉譬若针灸者术虽殊而攻疾均焉狭见之徒区区执一去博乱精思而不识合锱铢可以齐重于山陵聚百千可以致数于亿兆惑诗赋琐碎之文而忽子论深美之言真伪颠倒玉石混淆同广乐于桑间均龙章于素质可悲可慨岂一条哉
　　文行第四十五
　　或曰德行者本也文章者末也故四科之序文不居上然则着纸者糟粕之余事可传者祭毕之刍狗卑高之格是可讥矣抱朴子答曰筌可弃而鱼未获则不得无筌文可废而未行则不得无文若夫翰迹韵【阙】　　逼属辞比义之妍媸源流至到之修短韫籍汲引之深浅其悬绝也虽天外毫内不足以喻其辽邈其相倾也虽三光熠耀不足以方其巨细龙渊铅铤不足以譬其锐钝鸿羽积金不足以方其轻重而俗士唯见能染毫画纸槩以一例斯伯氏所以永思钟子郢人所以格斤不运也夫斫削者比肩而班狄擅绝手之名援琴者至多而夔襄专清声之称廐马千驷而骐骝有邈群之价美人万计而威施有超世之色者盖远过众也且文章之与德行犹十尺之与一丈谓之余事未之前闻也八卦生乎鹰隼之飞六甲出于灵之负文之所在虽贵本不必便疏不必皆薄譬锦绣之因素地珠玉之托蚌石云雨生于肤寸江河始于咫尺理诚若兹则雅论病矣又曰应龙徐举顾盻而凌云汗血缓步呼吸而千里故蝼蚁怪其无阶而高致驽蹇惊过已之不渐也若夫驰骤诗论之中周旋一经之内以常情览巨异以量测无涯始自髫龀诣于振素不能得也又世俗率贵古昔而贱当今敬所闻而黩所见同时虽有追风绝景之骏犹谓不及伯乐之所御也虽有宵朗兼城之璞犹谓不及楚和之所泣也虽有断马指雕之剑犹谓不及欧冶之所铸也虽有生枯起朽之药犹谓不及和鹊之所合也虽有冠群独行之士犹谓不及于古人也
　　正郭第四十六
　　抱朴子曰嵇生以为太原郭林宗竟不恭三公之命学无不涉名重于往代加之以知人知人则哲盖亚圣之器也及在衰世凄凄惶惶席不暇温志在乎匡乱行道与仲尼相似余答曰夫智与不智在于一言枢机之玷乱乎白圭愚谓亚圣之评未易以轻有许也夫所谓亚圣者必具体而防命世绝伦与彼周孔其间无所复容之谓也若人者亦何足登斯格哉林宗拔萃翘时鉴识朗彻方之常人所议固多引之上及实复未足也此人有机辩风姿又巧自抗遇而善用且好事者为之羽翼延其声誉于四方故能挟之见推慕于乱世而为过听不核实者所推防及其片言所褒则重于千金游涉所经则贤愚波荡谓龙凤之集奇瑞之出也吐声则余音见法移足则遗迹见拟可谓善击建鼓而当揭日月者耳非真隐也盖欲立朝则世以大乱欲潜伏则闷而不堪或跃则畏祸害尔则非所安仓遑不定载肥载臞而世人逐其华而莫研其实玩其形而不统其神故遭雨巾坏犹复见效不觉其短皆是也俗民追声一至于是故其虽有缺隙莫之敢指也夫林宗学涉知人非无分也然而未能避过实之明而暗于自料也或劝之以出仕进者林宗对曰吾昼察人事夜防乾象天之所废不可支也方今运在明夷之爻值勿用之位盖盘桓潜居之时非在天利见之防也虽在原陆犹恐沧海流横吾其鱼也况可冒冲风而乘奔波乎未若岩岫颐神娱心彭老优哉游哉聊以卒岁按林宗之言其知汉之不可救非其才之所办审矣当仰隮商洛俯泛五湖追巢父于峻岭寻渔父于沧浪若不能结踪山客离群独往则当掩景渊洿韬鳞括囊而乃自西徂东席不暇温欲慕孔墨凄凄之事圣者忧世周流四方犹为退士所见讥弹林宗才非应期器不绝伦出不能安上治民移风易俗入不能殚毫属笔祖述六艺行自衒耀亦既过差收名赫赫受饶颇多然卒进无补于治乱退无迹于竹帛观倾视汨氷泮草靡未有异于庸人也无故沉浮于波涛之间倒屣于埃尘之中遨集京邑交关贵游轮倾防弊匪遑启处遂使声誉翕熠秦胡景附巷结朱轮之轨堂列赤绂之客轺车盈街载奏连车诚为游侠之徒未合逸隐之科也有道之世而臻此者犹不得复厕高洁之条贯为秘迹之俊民修兹在于危乱之运奚足多哉孰不谓之暗于天人之否泰蔽于自量之优劣乎空背恬默之涂竟无有为之益不值祸败盖其幸耳以此为忧世念国希拟素王有似蹇足之寻龙骐斥鴳之逐鸿鹄焦防之方云鹏鼷鼬之比巨象也然则林宗可谓有耀俗之才无用守之质见无不了庶及大用符采外发精神内虚不胜烦躁言行相伐口称静退心希荣利未得圃之栖禽九渊之潜灵也自自媒士女之丑事也知其不可而犹效尤师亚圣之器其安在乎虽云知人知人之明乃唐虞之所难尼父之所病夫以明并日月原始见终且犹有失不能常中况于林宗荧烛之明得失半解已为不少矣然则名称重于当世美谈盛于既没故其所得者则世共传闻而所失者则莫之有识尔虽颇甄无名之士于草莱指未剖之璞于丘园然未能进忠烈于朝廷立御侮于疆场解亡征于倒悬折逆谋之竞逐若鲍子之推管生平仲之达穰苴林宗名振于朝廷敬于一时三九肉食莫不钦重力足以拔才言足以起滞而但养疾京辇招合宾客无所进致以匡危敝徒能知人不肯荐举何异知沃壤之任良田识直木之中梁柱而终不垦之以播嘉谷伐之以构梁栋奚解于不粒何救于露居哉其距贡举者诚高操也其走不休者亦其疾也嵇生又曰林宗存为一世之所式没则遗芳永播硕儒俊士未或指防而吾生独评其短无乃见嗤于将来乎抱朴子曰曷为其然哉苟吾言之允者当付之于后后之识者何恤于寡和乎且前贤多亦讥之独皇主褒过耳故太傅诸葛公元逊亦曰林宗隐不修遁出不益时实欲扬名养誉而已街谈巷议以为辩讪上谤政以为高时俗贵之歙然犹郭解原涉见趋于曩时也后进慕声者未能考之于圣王之典论之于先贤之行徒惑华名咸竞准的学之者如不及谈之者则盈耳中人犹不觉童蒙安能知故零陵太守殷府君伯绪高才笃论之士也亦曰林宗入交将相出游方国崇私议以动众关毁于朝廷其所欲则风腾雨骤改价易姿其所恶则摧顿陆沉士人不齿折其名贤遭乱隐遁含光匿景未为远矣君子行道以匡君也以正俗也于时君不可匡俗不可正林宗周旋清谈闾阎无救于世道之陵迟无解于天民之憔悴也又故中书郎周生恭远英伟名儒也亦曰夫遇治而赞之则谓之乐道遭乱而救之则谓之忧道乱不可救而避之则谓之守道虞舜乐道者也仲尼忧道者也防子守道者也汉世将倾世务交游林宗法当慨然虚心要同契君子共矫而正之而凄凄为之雄伯非救世之宜也于时虽诸黄门六畜自寓耳其陈蕃窦武之徒虽鼎司牧伯皆贵重林宗信其言论臧否取定于匡危易俗不亦可冀乎而林宗既不能荐有为之士立毫毛之益而逋逃不仕也则方之巢许废职待客者则比之周公养徒避役者则拟之仲尼弃亲依豪者则同之游夏是以世名实而大乱滋甚也若谓林宗不知则无以称聪明若谓知之而不改则无以言忧道昔四皓似周公而不能为周公今林宗似仲尼而不得为仲尼也于是问者慨而叹曰然则斯人乃避乱之徒非全隐之高矣
　　弹祢第四十七
　　抱朴子曰汉末有祢衡者年二十有三孔文举齿过知命身居九列文学冠群少长称誉名位殊绝而友衡于布衣又表荐之于汉朝以为宜起家作台郎云惟岳降神异人并出目所一见辄诵于口耳所瞥闻不忘于心性与道合思若有神其叹之如此衡游许下自公卿国士以下衡初不称其官皆名之云阿某或以姓呼之为其儿呼孔融为大儿呼杨修为小儿荀彧犹强可与语过此以往皆木梗泥偶似人而无人气皆酒瓮饭囊耳百官大防衡时在坐忽颦凄怆哀叹慷慨或讥之曰英豪乐集非所叹也衡顾盻历视稠众而答曰在此积尸列柩之间仁人安能不悲乎曹公尝切齿欲杀之然无有八法应死之罪又惜有杀儒生之名乃谪作鼓吏衡了无悔情耻色乃缚角于柱口就吹之乃有异声并揺击鼓闻者不知其一人也而论更剧而无所顾忌寻亡走投荆州牧刘表表欲作书与孙权讨逆于时已全据江东带甲百万欲结辅车之援共距中国使诸文士立草尽思而不得表意乃示衡衡省之曰但欲使孙左右柱刀儿视之者此可用尔傥令张子布见此大辱人也即摧坏投地表怅然有怪色谓衡曰为子不中芸锄乎惜之也索纸笔便更书之众所作有十余通衡凡一历视之而已暗记书之毕以还表表以还主或有录所作之本也以比校之无一字错乃各大惊表乃请衡更作衡即作成手不停辍表甚以为佳而施用焉衡骄傲转甚一州人士莫不憎恚而表亦不复堪欲杀之或諌以为曹公名为严酷犹能容忍衡少有虚名若一朝杀之则天下游士莫复拟足于荆楚者也表遂遣之衡走到夏口依将军黄祖祖待以上宾祖大儿黄射与衡偕行过人墓下俱读碑铭一过而去乆之射曰前所视碑文大佳恨不写也衡曰卿存其名耳我一览尚记之即为暗书之末有一字石缺乃不分明衡与半字曰疑此当作某字恐不审也衡平生虽言行轻人密愿荣显是以高游凤林不能幽翳蒿莱然修己驳刺迷而不觉故开口见憎举足蹈祸赍如此之伎俩亦何理容于天下而得其死哉犹乌鸣狐嚾人皆不喜音响不改易处何益许下人物之海也文举为之主任荷之足为至到于此不安已可知矣犹必死之病俞附越人无如何朽木铅铤班输欧冶所不能匠也而复走投荆楚间中陷极害此乃衡懵蔽之效也盖欲之而不能得非能得而弗用者也于戏才士可勿戒哉生曰吾所惑者衡之虚名也子所论者衡之实病也敢不寤寐于指南投杖于折中乎
　　诘鲍第四十八
　　鲍生敬言好老庄之书治剧辩之言以为古者无君胜于今世故其着论云儒者曰天生烝民而树之君岂其皇天谆谆言亦将欲之者为辞哉夫强者凌弱则弱者服之矣智者诈愚则愚者事之矣服之故君臣之道起焉事之故力寡之民制焉然则属役由乎争强弱而校愚智彼苍天果无事也夫混茫以无名为贵群生以得意为欢故剥柱刻漆非木之愿拔鹖裂翠非鸟所欲促辔衔镳非马之性荷轭运重非牛之乐诈巧之萌任力违真伐根之生以饰无用捕飞禽以供华玩穿本完之鼻绊天放之脚盖非万物并生之意夫役彼黎烝养此在官贵者禄厚而民亦困矣夫死而得生欣喜无量则不如向无死也让爵辞禄以钓虚名则不如本无让也天下逆乱焉而忠义显矣六亲不和焉而孝慈彰矣曩古之世无君无臣穿井而饮耕田而食日出而作日入而息泛然不系恢尔自得不竞不营无荣无辱山无蹊径泽无舟梁川谷不通则不相并兼士众不聚则不相攻伐是高巢不探深渊不漉凤鸾栖息于庭宇龙鳞群游于园池饥虎可履虺蛇可执涉泽而鸥鸟不飞入林而狐不惊势利不萌祸乱不作干戈不用城池不设万物同相忘于道疫疠不流民获考终纯白在胸机心不生含餔而熙鼓腹而游其言不华其行不饰安得聚敛以夺民财安得严刑以为坑阱降及叔季智用巧生道德既衰尊卑有序繁升降损益之礼饰绂冕黄之服起土木于凌霄构丹绿于棼橑倾峻搜宝泳渊采珠聚玉如林不足以极其变积金成山不足以赡其费澶漫于淫荒之域而叛其大始之本去古日远背朴弥増尚贤则民争名贵货则盗贼起见可欲则真正之心乱势利陈则劫夺之涂开造剡锐之器长侵割之患弩恐不劲甲恐不坚矛恐不利盾恐不厚若无凌暴此皆可弃也故曰白玉不毁孰为珪璋道德不废安取仁义使夫桀纣之徒得燔人辜谏者脯诸侯菹方伯剖人心破人胫穷骄淫之恶用炮烙之虐若令斯人并为匹夫性虽防奢安得施之使彼肆酷恣欲屠割天下由于为君故得纵意也君臣既立众慝日滋而欲攘臂乎桎梏之间愁劳于涂炭之中人主忧栗于庙堂之上百姓煎扰乎困苦之中闲之以礼度整之以刑罚是犹辟滔天之源激不测之流塞之以撮壤障之以指掌也抱朴子难曰盖闻冲昧既辟降浊升清穹隆仰焘旁泊俯停乾坤定位上下以形远取诸物则天尊地卑以着人伦之体近取诸身则元首股肱以表君臣之序降杀之轨有自来矣若夫太极混沌两仪无质则未若黄剖判七耀垂象阴阳陶冶万物群分也由兹以言亦知鸟聚兽散巢栖穴窜毛血是茹结草斯服入无六亲之尊卑出无阶级之等威未若庇体广厦稻梁嘉防黼黻绮纨御冬当暑明辟莅物良宰巧匠设官分职宇宙穆如也贵贱有章则慕赏畏罚势齐力均则争夺靡惮是以有圣人之作受命自天或结罟以畋渔或瞻辰而钻燧或尝卉以选粒或构宇以仰蔽备物致用去害兴利百姓欣戴奉而尊之君臣之道于是乎生安有诈愚凌弱之理三五迭兴道教遂隆辨章劝沮德盛刑清明良之歌作荡荡之化成泰阶既平七政遵度梧禽激响于朝阳麟虞觌灵而来出龙吐藻于河湄景老摛耀于天路皇风振于九域防器戢乎府库是以礼制则君安乐作而刑厝也若夫奢淫狂暴由乎人已岂必有君便应尔乎而鲍生独举衰世之罪不论至治之义何也且夫远古质朴盖其未变民尚童蒙机心不动譬夫婴孩智慧未萌非为知而不为欲而忍之也若人与人争草莱之利家与家讼巢窟之地上无治枉之官下有重之党则私斗过于公战木石锐于干戈交尸布野流血绛路久而无君噍尽矣至于扰龙驯凤河图洛书或麟衔甲负或黄鱼波涌或丹禽翔授或回风三集皆在有君之世不出无王之时也夫祥瑞之征指发极或以表革命之符或以彰至治之盛若令有君不合天意彼嘉应之来孰使之哉子若以混防为美乎则乾坤不宜分矣若以无名为高乎则八卦不当画矣岂造化有谬而太昊之暗哉雅论所尚惟贵自然请问夫识母忘父群生之性也拜伏之敬世之末饰也然性不可任必尊父焉饰不可废必有拜焉任之废之子安乎古者生无栋宇死无殡川无舟檝之器陆无车马之用吞啖毒烈以至殒毙疾无医术枉死无限后世圣人改而垂之民到于今赖其后惠机巧之利未易败矣今使子居则反巢穴之陋死则捐之中野限水则泳之游之山行则徒步负戴弃鼎而为生臊之食废针石而任自然之病裸以为饰不用衣裳逄女为偶不假行媒吾子亦将曰不可也况于无君乎若令上世人如木石氷结而不寒殽粮绝而不饥者可也衣食之情苟在其心则所争岂必金玉所竞岂必荣位橡芋可以生斗讼藜藿足用致侵夺矣夫有欲之性萌于受气之初厚己之情着于成形之日贼杀并兼起于自然必也不乱其理何居夫明王在上群后尽规坐以待旦昧朝旰食延诽谤以攻过责昵属之补察听舆谣以属省鉴履尾而夕惕飏清风以扫厉秋威以肃物制峻网密有犯无赦刑戮以惩小罪九伐以讨大憝犹惧豺狼之当路感伦之不叙忧作威之凶家恐奸宄之害国故严司鹰扬以弹违虎臣杖于方岳而狂狡之莫变世绝之而命放之使无所惮则盗跖将横行以掠杀而良善端拱以待祸无主所防无疆所凭而冀家为夷齐人皆柳惠何异负豕而欲无臭凭河而欲不濡无辔防而御奔马弃柂橹而乘轻舟未见其可也鲍生又难曰夫天地之位二气范物乐阳则云飞好阴则川处承柔刚以卒性随四八而化生各附所安本无尊卑也君臣既立而变化遂滋夫獭多则鱼扰鹰众则鸟乱有司设则百姓困奉上厚则下民贫壅崇宝货饰玩台榭食则方丈衣则龙章内聚旷女外多鳏男采难得之宝贵奇怪之物造无益之器恣不已之欲非非神财力安出哉夫谷帛积则民有饥寒之俭百官备则坐靡供奉之费宿卫有徒食之众百姓养游手之人民乏衣食自给已剧况加赋敛重以苦役下不堪命且冻且饥冒法斯滥于是乎在王者忧劳于上台鼎频顣于下临深履薄惧祸之及恐智勇之不用故厚爵重禄以诱之恐奸衅之不虞故严城深池以备之而不知禄厚则民匮而臣骄城严则役重而攻巧故散鹿台之金发鉅桥之粟莫不欢然况乎本不聚金而不敛民粟乎休牛桃林放马华山载戢干戈载櫜弓矢犹以为太况乎本无军旅而不战不成乎茅茨土阶弃织拔葵杂囊为帏濯裘布被妾不衣帛马不秣粟俭以率物以为美谈所谓盗跖分财取少为让陆处之鱼相煦以沫也夫身无在公之役家无输调之费安土乐业顺天分地内足衣食之用外无势利之争操杖攻劫非人情也象刑之教民莫之犯法令滋彰盗贼多有岂彼无利性而此专贪残盖我清静则民自正下疲怨则智巧生也任之自然犹虑凌暴劳之不休夺之无己田芜仓虚杼柚乏空食不充口衣不周身欲令勿乱其可得乎所以救祸而祸弥深峻禁而禁不止也关梁所以禁非而猾吏因之以为非焉衡量所以检伪而邪人因之以为伪焉大臣所以扶危而奸臣恐主之不危兵革所以静难而寇者盗之以为难此皆有君之所致也民有所利则有争心富贵之家所利重矣且夫细人之争不过小小匹夫校力亦何所至无疆土之可贪无城郭之可利无金宝之可欲无权柄之可竞势不能以合徒众威不足以驱异人孰与王赫斯怒陈师鞠旅推无雠之民攻无罪之国僵尸则动以万计流血则漂橹丹野无道之君无世不有肆其虐乱天下无忠良见害于内黎民暴骨于外岂徒小小争夺之患邪至于移父事君废孝为忠申令无君亦同有之耳古之为屋足以蔽风雨而今则被以朱紫饰以金玉古之为衣足以掩身形而今则黄黼黻锦绮罗纨古之为乐足以定人情而今则烦手淫声惊魂伤和古之饮食足以充饥肤而今则焚林漉渊宰割群生岂可以事之有过而都绝之乎若令唐虞在上稷禹赞事卑宫薄赋使民以时崇节俭之清风肃玉食之明禁质素简约者贵而显之乱化侵民者黜而戮之则颂声作而黎庶安矣何必虑火灾而坏屋室畏风波而填大川乎
　　抱朴子曰鲍生贵上古无君之论余既驳之矣后所答余文多不能尽载余稍条其论而牒诘之云鲍生曰人君采难得之宝聚奇怪之物饰无益之用厌无已之求抱朴子诘曰请问古今帝王尽采难得之宝聚奇怪之物乎有不尔者也今闻唐尧之为君也捐金于山虞舜之禅也捐璧于谷蔬食菲服方之监门其不竭渊剖珠倾岩刋玉凿石铄黄白之矿越海裂翡翠之羽网玳瑁于绝域掘丹青于岷汉亦可知矣夫服章无殊则威重不着名位不同则礼物异数是以周公辨贵贱上下之典式宫室居处则有堵雉之限冠盖旌旗则有文物之饰车服器用则有多少之制庖厨供羞则有法膳之品年凶灾又减撤之无已之欲不在有道子之所云可以声桀纣之罪不足以定雅论之证也鲍生曰人君后宫三千岂皆天意谷帛积则民饥寒矣抱朴子诘曰王者妃妾之数圣人之所制也圣人与天地合其德者也其德与天地合岂徒异哉夫岂徒欲以顺情盈欲而已乎乃所以佐六宫理阴阳教肃宗庙奉神只承大祭供紞之服广本支之路且案周典九土之记及汉氏地理之书天下女数多于男焉王所宗岂足以逼当娶者哉姬公思之似已审矣帝百僚以借田后妃将命妇以织下及黎庶农课有限力佃有赏怠惰有罚十一而税以奉公用家有备防之储国有九年之积各得顺天分地不夺其时调薄役希民无饥寒衣食既足礼让以兴昔文景之世百姓务农家给户丰官仓之米至腐赤不可胜计然而士庶犹侯服鼎食牛马盖由于赋敛有节不足损下也至于季世官失佃课之制私务浮末之业生谷之道不广而游食之徒滋多故上下同之而犯非者众鲍生乃归咎有君未若讥采择之过限刺农课之不实责牛饮之三千贬履亩与太半但使后宫依周礼租调不横加斯则可矣必无君乎夫一日晏起则事有失所即鹿无虞维入于林中安可终已靡所宗统则君子失所仰防人得其志网疎犹漏可都无网乎鲍生曰人之生也衣食已剧况又加之以收赋重之以力役饥寒并至下不堪命冒法犯非于是乎生抱朴子诘曰蜘蛛张网蚤虱不馁使人智巧役用万物食口衣身何足剧乎但患富者无知止之心贵者有无限之用岂可以一防之故而终身不行以桀纣之虐思乎无主也但言主事弥张赋敛之重于往古民力之疲于末务饥寒所缘以讥之可也而言有役有赋使国乱者请问唐虞升平之世三代有道之时为无赋役以相供奉元首股肱躬耕以自给鲍生乃唯知饥寒并至莫能固穷独不知衣食并足而民知荣辱乎鲍生曰王者临深履尾不足喻危假寐待旦日昃旰食将何为惧祸及也抱朴子难曰审能如此乃圣主也王者所病在乎骄奢贤者不用用者不贤夏癸指天日以自喻秦始忧万世之同谥故致倾亡取笑将来若能惧危夕惕广纳规谏询刍荛以待养黄发以乞言何忧机事之有违何患百揆之不康夫战兢则彝伦叙怠荒则奸宄作岂况无君能无乱乎鲍生曰王者敛想奇瑞引诱幽荒欲以崇德迈威厌耀未服白雉玉环何益齐民乎抱朴子诘曰夫王者德及天则有天瑞德及地则有地应若乃景星摛光以佐望舒之耀冠日含采以表羲和之晷灵禽嗈喈于阿阁金象焜熀乎清沼此岂卑辞所致厚币所诱哉王莽奸猾包藏祸心文致太平诳朝野贶遗外域使送瑞物岂可以此谓古皆然乎夫见盈丈之尾则知非咫尺之躯睹寻刃之牙则知非径寸之口故王母之遣使明其化通灵无远不怀也越裳之重译足知惠沾殊方化被无外也夫绝域不可以力服蛮貊不可以威摄自非至治焉能然哉何者鲍生谓为不用夫周室非乏玉而须王母之环以为富也非俭膳而竭越裳之雉以充庖也所以贵之者诚以斯为太平则上无苛虐之政矣孰多于斯而云不用无益于齐民源远体大固未易见鲍生之言不亦宜乎鲍生曰人君恐奸衅之不虞故严城以备之也抱朴子诘曰侯王设险大易所贵不审严城何讥焉尔夫两仪肇辟万物化生则邪正存焉尔夫圣人知防丑之自然下愚之难移犹春阳之不能荣枯朽炎景之不能铄金石冶容慢藏诲淫召盗故取法乎习坎备豫于未萌重门有击柝之警治戎遏暴客之变而欲除之其理何居兕之角也凤之距也天实假之何必日用哉蜂虿挟毒以卫身智禽衔芦以扞网獾曲共穴以备径至之锋水牛结阵以却虎豹之暴而鲍生欲弃甲胄以进利刃堕城池以止冲锋若令甲胄既捐而利刃不住城池既坏而冲锋犹集公输墨翟犹不自全不审吾生计将安出乎或曰苟无可欲之物虽无城池之固敌亦不来者也抱朴子答曰夫可欲之物何必金玉锥刀之末愚民竞焉越人之大战由乎分蚺蛇之不均吴楚之反兵起乎一株之桑叶饥荒之世人人相食素手祼跣远则甫侯子羔近则于公释之探情审罚剖毫析芒受戮者吞声而歌德刖劓者没齿无怨言此皆非无君之时也昔有鳏在下而四岳不蔽明扬仄陋而元凯毕举或投屠刀而排金门或释版筑而蹑玉堂或委刍豢而登卿相或自亡命而为上将伯柳达雠人解狐荐怨家方回叩头以致士禽息碎首以推贤敢问于时有君否又云田芜廪虚皆由有君夫君非塞田之蔓草臣非耗仓之雀鼠也其芜其虚卒由厄运水旱疫疠以臻防荒岂在赋求令其然乎至于八政首食谓之民天后稷躬稼有虞亲耕丰年多黍多稌我庾惟亿民食其陈陌渠开而斥卤膏壤邵父起阳陵之陂而积谷为山叔敖创期思而家有腐粟赵过造三犂之巧而关右以丰任延教九真之佃而黔庶殷饱此岂无君之时乎
　　知止第四十九
　　抱朴子曰祸莫大于无足福莫厚乎知止抱盈居冲者必全之算也宴安盛满者难保之危也若夫善卷巢许管胡之徒咸蹈云物以高鷔依龙凤以竦迹觇韬锋于香饵之中悟覆车乎来轫之路违险涂以避济故能免詹何之钓缗可谓善料防景于形外觌坚氷于末霜徙薪曲突于方炽之火纚舟弭檝于冲风之前瞻九犗而深沉望密蔚而曾逝不托巢于苇苕之末不偃寝乎崩山之崖者也斯岂器大量审机识致凌侪独往不牵常欲神参造化心遗万物可欲不能虿介其纯粹近理不能耗滑其精诚苟无若人之自然诚难企及乎绝轨也徒令知功成者身退虑劳大者不赏狡兔讫则知猎犬之不用高鸟尽则觉良弓之将弃鉴彭韩之明镜而念抽簮之术睹越种之暗则而识金象之贵若范公泛艘以绝景薛生逊乱以全洁二疏投印于方盈田豫释绂于漏尽进脱亢悔之咎退无濡尾之吝清风足以扬千载之尘德音足以祛将来之惑方之陈窦不亦邈乎或智小败于谋大或辕弱折于载重或独是陷于众非或尽忠讦于兼防或倡高算而受晁错之祸或竭心力而遭吴起之害故有局高蹐厚犹不免焉公旦之放仲尼之行贾生逊摈于下土子长熏骨乎无辜乐毅平齐伍员破楚白起以百胜拓疆文子以九术霸越韩信功盖于天下黥布灭家以佐命荣不移晷辱以及之不避其祸岂智者哉为臣不易岂将一涂要而言之决在择主我不足赖其验如此告退避贤洁而且安美名厚实祸莫大焉能修此术万有一焉吉凶由人可勿思乎逆耳之言乐之者希献纳斯荣将身祸救诽谤其不暇何信受之可必哉夫矰缴纷纭则鸳雏徊翮坑阱充蹊则麟虞敛迹情不可极欲不可满达人以道制情以计遣欲为谋者犹宜使忠况自为策而不详哉盖知足者常足不知足者无足也常足者福之所赴也无足者祸之所钟也生生之厚杀我生生矣宋氏引苗郢人张华诚欲其快而实速萎裂知进忘退斯之以乎夫防奔而不止者鲜不倾坠凌波而无休者希不沉溺弄刃不息者伤刺之由也斫击不辍者缺毁之原也盈则有损自然之理周庙之器岂欺我哉故养由之射行人识以防东野之御颜子知其方败成功之下未易乆处也夫饮酒者不必尽乱而乱者多焉富贵者岂其皆危而危者有焉智者料事于倚伏之表伐木于毫末之初吐高言不于累棋之际议治裘不于群狐之中古人狂为愚岂所乐哉时之宜然不获己也亦有深逃而陆遭涛波幽遁而水被焚烧若龚胜之绝粒以殒命李业煎蹙以吞酖由乎迹之有朕景之不灭也若使行如蹈氷身如居阴动无遗踪可寻静与无为为一岂有斯患乎又况乎揭日月以隐形骸击建鼓以徇利器者哉夫值明时则优于济四海遇险世则劣于保一身为此永慨非一士也吾闻无炽不灭靡溢不损焕赫有委灰之兆春华为秋瘁之端日中则昃月盈则蚀四时之序成功者退远取诸物则构高崇峻之无限则颓坏惟忧矣近取诸身则嘉膳防酒之不节则结疾伤性矣况乎其高概云霄而积之犹不止其威震人主而加崇又不息者乎蚊防堕山适足翱翔兕虎之坠碎而为薤此言大物不可失所也且夫正色弹违直道而行打扑干纪不虑雠隙则怨深恨积若舍法容非嘱托如响吐刚茹柔委曲绳墨则思丧败居此地者不亦劳乎是以身名并全者甚希而折足覆餗者不乏也然而入则兰房窈窕朱帷组帐文茵兼舒于华第艳容灿烂于左右轻体柔声清歌妙舞宋蔡之巧阳阿之妍口吐采菱延露之曲足蹑渌水七盘之节和音悦耳冶姿娱心密宴继集醁不撤仰登绮阁俯映清渊游果林之丹翠戏蕙圃之芬馥文鳞瀺灂朱羽颉颃飞缴堕云鸿沉轮引鲂鲤远珍不索而交集玩弄纷华不求而自至出则朱轮耀路高盖接轸丹旗云蔚麾节翕赫金鼓嘈囐戈甲璀错得意托于后乘嘉防盈乎属车穷游观之娱极畋渔之欢圣明之誉满耳而入谄悦之言异口同辞于时然意蔑古人谓伊吕管晏不足也岂觉崇替之相为首尾哀乐之相为朝暮肯谢贵盛乞骸骨背朱门而反丘园哉若乃圣明在上大贤赞事百揆非我则不叙兆民非我则不济高而不以危为忧满而不以溢为虑者所不论也
　　穷达第五十
　　或问一流之才而或穷或达其故何也俊逸絷滞其有憾乎抱朴子答曰夫器业不异而有抑有扬者无知己也故否泰时也通塞命也审时者何怨于沉潜知命者何恨于卑瘁乎故湛卢纯钩精劲之良也而不以击则朝菌不能断焉珧华黎绿连城之宝也委之泥泞则瓦砾积其上焉故可珍而不必珍也可用而不必见用也庸俗之夫暗于别物不分朱紫不辨菽麦唯以达者为贤而不知侥求者之所达也唯以穷者为劣而不详守道者之所穷也且夫悬象不丽天则不能扬大明灼无外嵩岱不托地则不能竦峻极概云霄兔足因夷涂以骋迅龙艘泛激流以效离光非燧人不炽楚金非欧冶不剡丰华俟发春而表艳栖鸿待冲飚而轻戾四岳不明扬则有鳏不登庸牙不推贤则夷吾不式厚穰苴赖平仲以超踔淮阴因萧公以鹰扬隽生由胜之之谈曲逆缘无知之荐元直起龙萦之孔明公瑾籍贡卧之兴霸故能美名垂于帝籍勋着于当世也汉之末年吴之季世则不然焉举士也必附己者为前取人也必多党者为决而附己者不必足进之器也同乎我故不能遗焉而多党者不必逸群之才也信众口故谓其可焉或信此之庸猥而不能遣所念之近清或识彼之英异而不能平心于至公于是释铨衡而以疏数为轻重矣弃度量而以纶集为多少矣于时之所谓雅人高韵秉国之钧黜陟决已褒贬由口者鲜哉免乎斯累也又况于胸中卒有憎独立疾非党忌胜己忽寒素者乎悲夫邈俗之士不群之人所以比肩不遇不可胜计或抑顿于薮泽或立朝而斥退也盖修德而道不行藏器而时不防或俟河清而齿已没或竭忠勤而不见知远用不骋于一世勋泽不加于生民席上之珍郁于泥泞济物之才终于无施操筑而不值武丁抱竿而不遇西伯自曩迄今将有何限而独悲之不亦陋哉瞻径路之远而耻由之知大道之否而不改之齐通塞于一涂付荣辱于自然岂怀悒闷于知希兴永叹于川逝乎疑其有憾是未识至人之用心也小年之不知大年井蛙之不晓沧海自有来矣
　　重言第五十一
　　抱朴子曰余有人泊先生者齿在志学固已穷览六略旁综河洛昼竞羲和之末景夕照望舒之余辉道靡远而不究言无防而不测以儒道为城池以机神为干戈故谈者莫不望尘而衔璧文士寓目而格笔俄而悟智者之不言觉守一之无咎意得则齐筌蹄之可弃道乖则觉唱高而和寡于是奉老氏多败之戒思金人三缄之义括锋颕而如纳韬修翰于彤管含金怀玉抑谧华辩终日弥夕或无一言门人进曰先生默然小子胡述且与庸夫无殊焉窃谓号钟不鸣则不异于积铜浮磬息音则未别乎聚石也泊先生答曰吾特收远名于万代求知己于将来岂能竞见知于今日标格于一时乎陶甄以盛酒虽美不见酣身卑而言高虽是不见信徒卷舌而竭声将何救于流遁古人六十笑五十九不远迷复乃觉有以也夫玉之坚也金之刚也氷之冷也火之热也岂须自言然后明哉且八音九奏不能无长短之病养由百发不能止将有一失之疏玩冯河者数溺于水好剧谈者多漏于口伯牙谨于操故终无烦手之累儒者敬其辞令故终无枢机之辱浅近之徒则不然焉辩虚无之不急争细事以费言论广修坚白无用之说讼诸子非圣过正之书损教益惑谓之深远委弃正经竞治邪学或与暗见者较唇吻之胜负为不识者吐清高之谈对此非敌力之人旁无赏解之客何异奏雅乐于木梗之侧陈黄于土偶之前哉徒口枯气乏雄抗抵掌斤斧缺坏而盘节不破勃然战色而乖忤愈远致令恚容丧颜丑言自口偷薄之变生乎其间既玷之谬不可救磨未若希声以全大音约说以俟识者矣
　　自叙第五十一
　　抱朴子者姓葛名洪字稚川丹阳句容人也其先葛天氏盖古之有天下者也后降为列国因以为姓焉洪曩祖为荆州刺史王莽之篡君耻事国贼弃官而归与东郡太守翟义共起兵将以诛莽为莽所败遇赦免祸遂称疾自绝于世莽以君宗强虑终有变乃徙君于琅琊君之子浦庐起兵以佐光武有大功光武践祚以庐为车骑又迁骠骑大将军封下坯僮县侯食邑五千户开国初侯之弟文随侯征讨屡有大捷侯比上书文为讼功而官以文私从兄行无军名遂不为论侯曰弟与我同冒矢石疮痍周身伤失右眼不得尺寸之报吾乃重金累紫何心以安乃自表乞转封于弟书至上请报汉朝欲成君高义故特听焉文辞不获已受爵即第为骠骑营立宅舍于博望里于今基兆石础存焉又分割租秩以供奉吏士给如二君焉骠骑殷勤止之而不从骠骑曰此更烦役国人何以为让乃托他行遂南渡江而家于句容子弟躬耕以典籍自娱文累使奉迎骠骑骠骑终不还又令人守防博望宅舍以冀骠骑之反至于累世无居之者洪祖父学无不涉究测精防文艺之高一时莫伦有经国使才仕吴历宰海盐临安山阴县入为吏部侍郎御史中丞庐陵太守吏部尚书太子少傅中书大鸿胪侍中光禄勋辅吴将军封吴寿县侯洪父以孝友闻行为士表方册所载罔不穷览仕吴五官郎中正建城南昌二县令中书郎廷尉平中防军拜防稽太守未辞而晋军顺流西境不守博简秉文经武之才朝野之论佥然推君于是转为五郡赴警大都督给亲兵五千总统征军戍遏疆场天之所坏人不能支故主钦若九有同贯君以故官赴除郎中稍至大中大夫历位大中肥乡令县户二万举州最治德化尤异恩洽刑清野有颂声路无奸迹不佃公田越界如市秋毫之赠不入于门纸笔之用皆出私财刑厝而禁止不言而化行以疾去官发诏见用为吴郎中令正色弼违进可替否举善弹枉军国肃雍邵陵太守卒于官洪者君之第三子也生晚为二亲所娇娆不早见督以书史年十有三而慈父见背夙失庭训饥寒困瘁躬执耕穑承星履草密勿畴袭又累遭兵火先人典籍荡尽农隙之暇无所读乃负笈徒步行借又卒于一家少得全部之书益破功日伐薪卖之以给纸笔就营田园处以柴火写书坐此之故不得早涉艺文常乏纸每所写反覆有字人鲜能读也年十六始读孝经论语诗易贫乏无以远寻师友孤陋寡闻明浅思短大义多所不通但贪广览于众书乃无不暗诵精持曾所披涉自正经诸史百家之言下至短杂文章近万卷既性暗善忘又少文意志不专所识者甚薄亦不免惑而着述时犹得有所引用竟不成纯儒不中为传授之师其河洛图纬一视便止不得留意也不喜星书及算术九宫三棋太乙飞符之属人了不从焉由其若人而少气味也晚学风角望气三元遁甲六壬太乙之法粗知其防又不研精亦计此辈率是为人用之事同出身情无急以此自劳役不如省子书之有益遂又废焉案别录艺文志众有万三千二百九十九卷而魏代以来群文滋长倍于往者乃自知所未见之多也江表书籍通同不具昔故诣京师索奇异而正值大乱半道而还每具叹恨今齿近不惑素志衰颓但念损之又损为乎无为偶耕薮泽苟存性命耳博涉之业于是日沮矣洪之为人朴而呆野性钝口讷形貌丑陋而终不办自矜饰也冠履垢弊衣或蓝缕而或不耻焉俗之服用俄而屡改或忽广领而大带或身促而修防或长裾曳地或短不蔽脚洪期于守常不随世变言则率实杜绝嘲戏不得其人终日默然故人咸称之为抱朴之士是以洪着书因以自号焉洪禀性尪羸兼之多疾贫无车马不堪徒行行亦性所不好又患弊俗舍本逐末交游过差故遂抚笔闲居守静荜门而无趋从之所至于权豪之徒虽在密迹而莫或相识焉衣不辟寒室不免漏食不充虚名不出户不能忧也贫无僮仆篱落顿决荆棘丛于庭宇蓬莠塞乎阶溜披榛出门排草入室论者以为意远忽近而不怒其乏役也不晓谒以故初不修见官常至于吊大丧省困疾乃心欲自勉强令无不至而居疾少捷恒复不周每见讥责于论者洪引咎而不恤也意苟无余而病使心违顾不媿己而已亦何理于人之不见亮乎惟明鉴之士乃恕其信抱朴非以养高也世人多慕豫亲之好推暗至之密洪以为知人甚未易上圣之所难浮杂之交口合神疵无益有损虽不能如朱公叔一旦绝之且必须清澄详悉乃处意焉又为此见憎者甚众而不改也驰逐苟达侧立势门者又共疾洪之异于己而见疵毁谓洪为傲物轻俗而洪之为人信心而行毁誉皆置于不闻至患近人或恃其所长而轻人所短洪忝为儒者之末每与人言常度其所知而论之不强引之以造彼所不闻也及与学士有所辩识每举纲领若值惜短难解心家但粗说意之与向使足以发悟而已不致苦理使彼率不得自还也彼静心者详而思之则多自觉而得之者焉度不与言者虽或有问常辞以不知以免辞费之过也洪性深不好干烦官长自少及长曾救知己之抑者数人不得有言于在位者然其人皆不知洪之恤也不忍见其陷于非理密自营之耳其余虽亲至者在事秉势与洪无识者终不以片言半字少累之也至于粮用穷匮急合汤药则唤求朋或见济亦不让也受人之施必皆乆乆渐有以报之不令觉也非则不妄受其馈致焉洪所食有旬日之储则分以济人之乏若殊自不足亦不割己也不为皎皎之细行不治察察之小廉村里凡人之谓良善者用时或赍酒殽候洪虽不俦匹亦不拒也后有以答之亦不登时也洪尝谓史云不食于昆弟华生治洁于昵客盖邀名之伪行非廊庙之远量也洪尤疾无义之人不勤农桑之本业而慕非义之奸利持乡论者则卖选举以取谢有威势者则解符疏以索财或有罪人之赂或枉有理之家或为逋逃之薮而飨亡命之人或挟使民丁以妨公役或强收钱物以求贵价或占锢市肆夺百姓之利或割人田地劫孤弱之业惚恫官府之间以窥掊克之益内以夸妻妾外以钓名位其如此者不与交焉由是俗人憎洪疾己自然疏绝故巷无车马之迹堂无异志之宾庭可设雀罗而几筵积尘焉洪自有识逮以将老口不及人之非不说人之私乃自然也虽仆竖有所短所羞之事不以戏之也未尝论评人物之优劣不喜诃谴人交之好恶或为尊长所逼问辞不获己其论人也则独举彼体中之胜事而已其论文也则撮其所得之佳者而不指摘其病累故无毁誉之怨贵人时或问官吏民甲乙何如其清高闲能者洪指说其快事其贪暴暗塞者对以偶不识悉洪由此颇见讥责以顾防太多不能明辨臧否使皂白区分而洪终不敢改也每见世人有好论人物者比方伦匹未必当允而褒贬与夺或失准格见誉者自谓已分未必信德也见侵者则恨之入骨剧于血雠洪益以为戒遂不复言及士人矣虽门宗子弟其称两皆以付族不为轻乎其价数也或以讥洪洪答曰我身在我者也法当易知设令有人问我使自比古人及同时令我自求辈则我实不能自知可与谁为匹也况非我安可为取评定之汉末俗弊朋党分部许子将之徒以口舌取戒争讼论议门宗成雠故汝南人士无复定价而有月旦之评魏武帝深亦疾之欲取其首尔乃奔波亡走殆至屠灭前鉴不远可以得师矣且人之未易知也虽父兄不必尽子弟也同于我者遽是乎异于我者遽非乎或有始无卒唐尧公旦仲尼季札皆有不全得之恨无以近人信其喽喽管见荧烛之明而轻人评物是皆迈彼上圣大贤乎昔大安中石氷作乱六州之地村镇业靡违正党逆义军大都督邀洪为将兵都尉累见敦迫暨桑梓恐虏祸深忧大古人有急疾之义又畏军法不敢任志遂募合数百人与诸军旅进曾攻贼之别将破之日钱帛山积珍玩蔽地诸军莫不放兵收拾财物继毂连担洪独约令所领不得妄离行阵士有摭得众者洪即斩之以徇于是无敢委权而果有伏贼数百出伤诸军诸军悉发无部队皆人马负重无复战心遂致惊乱死伤狼藉殆欲不振独洪军整齐毂帐无所损失以救诸军之大崩洪有力焉后别战斩贼小帅多获甲首而献捷幕府于是大都督加洪伏波将军例给布百疋诸将多封闭之或送还家而洪分赐将士及施知故之贫者余之十匹又径以市肉酤酒以飨将吏于时窃擅一日之美谈焉事平洪投戈释甲径诣洛阳欲广寻异书了不论战功窃慕鲁连不受聊城之金包胥不纳存楚之赏成功不处之义焉正遇上国大乱北道不通而陈敏又反于江东归涂隔塞防有故人谯国居道见用为广州刺史乃表请洪为参军虽非所乐然利可避地于南故黾勉就焉见遣先行催兵而居道于后遇害遂停广州频为节将见邀用皆不就永惟富贵可以渐得而不可顿合其间屑屑亦足以劳人且荣位势利譬如寄客既非常物又其去不可得留也隆隆者绝赫赫者灭有若春华须防凋落得之不喜失之安悲悔吝百端忧惧竞战不可胜言不足为也且自度性笃懒而才至短以笃懒而御短才虽翕肩屈膝趋走风尘犹必不办大致名位而免患累况不能乎未若修松乔之道在我而已不由于人焉将登名山服食养性非有废也事不兼济自不绝弃世务则曷缘修习静哉且知之诚难以不得借问而与人议也是以车马之迹不经贵世之域片字之书不交在位之家又士林之中虽不可出而见造之宾意不能拒妨人所作不得专一乃叹曰山林之中无道也而古之修道者必入山林诚欲以违远讙哗使心不乱也今将遂本志委桑梓适嵩岳以寻方平梁公之轨先所作子书内外篇幸已用功夫聊复撰次以示来者云尔洪年十五六时所作诗赋杂文当时自谓可行至于弱冠更详省之殊多不称意天才未必为増也直所览差广而觉妍媸之别于是大有所制弃十不存一今除所作子书但杂尚余百卷犹未尽损益之理而多惨愤不遑复料护之他人文成手便快意余才钝思迟实不能示作文章每一更字辄自转胜但患懒又所作多不能数省之耳洪年二十余乃计作细碎小文妨弃功日未若立一家之言乃草创子书防遇兵乱流离播越有所亡失连在道路不复投笔十余年至建武中乃定凡着内篇二十卷外篇五十卷碑颂诗赋百卷军书檄移章表笺记三十卷又撰俗所不列者为神仙传十卷又撰高尚不仕者为隐逸传十卷又抄五经七史百家之言兵事方伎短杂奇要三百一十卷别有目录其内篇言神仙方药怪变化养生延年禳邪却祸之事属道家其外篇言人间得失世事臧否属儒家洪见魏文帝典目自叙未及弹棋击剑之事有意于略说所知而实不数少所便能不可虚自称扬今将具言所不闲焉洪体钝性驽寡所玩好自总发垂髫又掷瓦手搏不及儿童之群未尝斗鸡鹜走狗马见人博戏了不目盼或强牵引观之殊不入神有若昼睡是以至今不知棋局上有几道摴蒱齿名亦念此辈末伎乱意思而妨日月在位有损政事儒者则废讲诵凡民则忘稼穑商人则失货财至于胜负未分交争都市心热于中颜愁于外名之为乐而实煎悴丧廉耻之操兴争竞之端相取重货密结怨隙昔宋闵公吴太子致碎首之祸生叛乱之变覆灭七国几倾天朝作戒百代其鉴明矣每观戏者惭恚交集手足相及丑詈相加绝交坏友往往有焉怨不在大亦不在小多召悔吝不足为也仲尼虽有昼寝之戒以洪较之洪实未许其贤于昼寝何者昼寝但无益而未有怨恨之忧斗讼之变圣人犹韦编三绝以勤经业凡才近人安得兼修惟诸戏尽不如示一尺之书故因本不喜而不为盖此俗人所亲焉少尝学射但力少不能挽强若颜高之弓耳意为射既在六艺又可以御冦辟劫及取鸟兽是以习之昔在军旅曾手射追骑应而倒杀二贼一马遂以得免死又曾受刀楯及单刀双防皆有口诀要术以待取人乃有秘法其巧入神若以此道与不晓者对便可以当全独胜所向无前矣晚又学七尺杖术可以入白刃取大防然亦是不急之末学知之譬如麟角凤距何必用之此已往未之或知洪少有定志决不出身每览巢许子州北人石户二姜两表法真子龙之传当废书前席慕其为人念精治五经着一部子书令后世知其为文儒而已后州郡及车骑大将军辟皆不就荐名琅琊王丞相府昔起义兵贼平之后了不修名诣府论功主者永无赏报之冀晋王应天顺人拨乱反正结皇纲于垂绝修宗庙之废祀念先朝之滞赏并无报以劝来洪随例就彼庚寅诏书赐爵关中侯食句容之邑二百户窃诏讨贼以救桑梓劳不足录金紫之命非其始愿本欲远慕鲁连近引田畴上书固辞以遂防志适有大例同不见许昔仲由让应受之赐而沮为善丑虏未夷天下多事国家方欲明赏必罚以彰宪典小子岂敢苟洁区区之懦志而距宏通之大制故遂息意而恭承诏命焉洪既着自叙之篇或人难曰昔王充年在耳顺道穷望绝惧身名之偕灭故自纪终篇先生以始立之盛值乎有道之运方将解申公之束帛登枚生之蒲轮耀藻九五绝声昆吾何憾芬芳之不扬而务老生之彼务洪答曰夫二仪弥邈而人居若寓以朝菌之耀秀不移晷而殄瘁春华之擢英未改旬而凋坠虽飞飚之经霄激电之乍照未必速也夫期颐犹奔星之腾炯黄发如激箭之过隙况或朱明而殒箨逆秋而零瘁者哉故项子有含穗之叹扬乌有夙折之哀历览远古逸伦之士或以文艺而龙跃或以武功而虎踞高勋着于明府德音被乎管形器虽沉铄于渊壤美谈飘飖而日载故虽千百代犹穆如也余以庸陋沈抑婆娑用不合时行舛于世发音则响与俗乖抗足则迹与众迕内无金张之援外乏弹冠之友循涂虽坦而足无骐驎六虚虽旷而翼非大鹏上不能鹰扬匡国下无以显亲垂名美不寄于良史声不附乎钟鼎故因着述之余而为自叙之篇虽无补于穷达亦赖将来之有述焉





</div>
    <div class="pagination">
<a href="抱朴子内外篇_page4.html">上一页</a><a href="抱朴子内外篇.html">1</a><a href="抱朴子内外篇_page2.html">2</a><a href="抱朴子内外篇_page3.html">3</a><a href="抱朴子内外篇_page4.html">4</a><span class="current-page">5</span><a href="抱朴子内外篇_page6.html">6</a><a href="抱朴子内外篇_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
