<!DOCTYPE html>
<html>
<head>
    <meta charset="UTF-8">
    <title>南华真经义海纂微 - 第 4 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经义海纂微 - 第 4 页/共 31 页</h1>
    <div class="content">
　　南华真经义海纂防卷八
<子部,道家类,南华真经义海纂微>
　　钦定四库全书
　　南华真经义海纂微卷九
　　宋　褚伯秀　撰
　　人间世第三
　　且以巧斗力者始乎阳常卒乎阴泰至则多奇巧以礼饮酒者始乎治常卒乎乱泰至则多奇乐凡事亦然始乎谅常卒乎鄙其作始也简其将毕也必巨言者风波也行者实丧也夫风波易以动实丧易以危故忿设无由巧言偏辞兽死不择音气息茀然于是并生心厉克核太至则必有不肖之心应之而不知其然也苟为不知其然也孰知其所终故法言曰无迁令无劝成过度益也迁令劝成殆事美成在乆恶成不及改可不慎与且夫乘物以游心托不得已以飬中至矣何作为报也莫若为致命此其难者
　　郭注始阳卒阴欲胜情至潜兴害彼而不复循理也始治卒乱旅酬有次湛湎淫佚而无所不至也烦生于简事起于微此必至之理夫言者风波行之则实丧事得其实则危可安而荡可定也忿怒之作常由巧言过实偏辞失当譬之蹴兽穷地意急情尽气息不理茀然暴怒但生□疵以对之克核太精则鄙吝心生而不自觉又安能知祸福之所诣耶迁令劝成事之危殆美成者任其时化譬之种植不可一朝成彼之所恶而劝强成之则悔败寻至且夫寄物以为意任理之必然者中庸之符全斯接物之至当任齐所报之实何为为齐作意于其闲哉直为致命最易而以喜怒施心故难也
　　吕注人心善渊而静则言者所以为风波而易动止则居实而安则行者所以为实丧而易危然于易动易危之际不可不谨夫事其心忘其身则无阴阳之患无迁令无劝成则无人道之患其心之出有物采之是乘物以游心也有为也缘于不得已托不得已以养中也今使于齐莫若为致命而已致命则不以死生祸福动其心而事之情得矣夫何作为以报哉唯致命尽情此为难而已矣林疑独注以巧斗力者始于喜卒于怒以礼饮酒者始于治卒于乱奇巧谓诈伪奇乐谓异欢始于信谅卒于鄙野始也尚简其终必大此亦人事之常心以喻水言喻风波德实也行华也无行则德不无华则实不丧心已欢故易以动德已失故易以危夫忿怒之施因巧言不实偏辞失理犹廹兽穷地鸣不择音气息茀郁疵疠并生此喻事其心者当放之无为之地若引之忧患之途与廹兽穷地无以异矣克者责人太切核者廹人太甚不肖之心防然应之而不自知也为使者迁改其令劝其成皆危殆之事美成在乆仁在乎熟是也彼所恶也者劝强成之则败悔寻至可不慎欤乘万物以游心托至理以养中理所当为者不得已也缘督以为经即不得已以养中之义斯为至矣又何必强有所为以报人君之德莫如为致命而不辱此其为难也
　　碧虚注巧变则必争乐变则必乱风波之言易动实丧之行难安逼兽穷地则恶声出责人太深则和气丧理自尔耳莫知所以然也遵法令者不迁明自成者不劝美成在乆大器晚成也恶成不及改将夺必与也乘物游心则任物托不得已则虚已作为以报则伪矣自忘则易欲致君命所以为难非难非易唯有道者能之
　　赵注始阳卒阴始卒乱治此理之必然水遇风而波作兽将死而咆哮亦势之所必至一言之发激怒于人非风波乎人既激矣将行其怒非实丧乎迁令劝成是谓过度从而益之事必危矣美成者因喜而得成犹贵在乎乆恶成者本无成意而强之使成必不乆也心寄于物一寓于不得已而心不为之动养中之道无加于此何必逆料其有成而作为报也莫若致命尽情此其难者
　　鬳斋云阳喜也阴恶也剧太甚则有过用奇巧者招饮以礼也治初筵秩秩时也乱载号载呶时也饮酒过当故乐多异常或成争竞谅信也鄙诈也人世相渉言语则风波之所由起行有名迹则丧实矣忿怒之设由于巧言偏辞如兽死之时音又何择气息茀怒狠戾并生是为克核故不肖之心应之而不知其然也到此就奉使上结无迁令即传其常情也无劝成听其自然也起过当之念便是求益谋事必危美成在乆言人之相与尽善非一日可成一事不相顺有转步便成恶者是不及改也若乘物以游心放自然托不得已以养其中正此为至矣何必有所作为而后反命邪但当真实致其君命不必过虑事之成否也
　　出世间法即世间法能处世间而无累是为出世间矣先论奉使传命之难却泛世事感召势之必至而莫知所以然使求其理而已风波实丧之语诚为切当克核太至核同劾诸解罕详及唯疑独分为二字释之今据从核字本义为之云核者木果生意所寓仁在其中先贤尝取以喻仁爱之意今谓克削其核则伤其仁而生意尽克削其行则伤其义而交道绝故不肖之心不期应而应之肖也仁心锡一视同慈仁苟不存则其心不何恶弗为盖由有以召之其机不可不谨文中子周公篇好奇尚怪荡而不止必有不肖之心应之语本乎此美成恶成对待立义诸解或以恶音去声今拟从本音解云美善之成至难必积乆以化之过恶之成至易虽欲改而不及矣上句解戒其无迁易国家之号令下句戒其无劝成齐侯之骄志也乘物以游心因理而行不逆虑成否也不得已以养中理极而止不失乎中道也如此亦足矣何必作为以报其君哉莫若为致命言但听其死生祸福则处此亦何难之有夫子始告以命义大戒终亦归于本意观此一段曲尽物情孰谓南华傲睨物表而略于世故邪
　　颜阖将傅卫灵公太子而问蘧伯玉曰有人于此其德天杀与之为无方则危吾国与之为有方则危吾身其知适足以知人之过而不知其所以过若然者吾奈之何蘧伯玉曰善哉问乎戒之慎之正汝身哉形莫若就心莫若和虽然之二者有患就不欲入和不欲出形就而入且为颠为灭为崩为蹶心和而出且为声为名为妖为孽彼且为婴儿亦与之为婴儿彼且为无町畦亦与之为无町畦彼且为无崖亦与之为无崖达之入于无疵汝不知夫螳螂乎怒其臂以当车辙不知其不胜任也是其才之美者也戒之慎之积伐而美者以犯之防矣汝不知夫养虎者乎不敢以生物与之为其杀之之怒也不敢以全物与之为其决之之怒也时其饥饱达其怒心虎之与人异而媚养已者顺也故其杀者逆也夫爱马者以筐盛矢以蜃盛溺适有蚊防仆缘而拊之不时则缺衔毁首碎胸意有所至而爱有所亡可不慎邪
　　郭注夫小人之性引之制则憎已纵其无度则乱不知民过之由已责民而不自改吾将奈之何反覆与防俱所以为正身形不乖迕和而不同就者形顺入则遂与同和者义济出则自显伐与同则是危而不扶与彼俱亡矣自显和之且有含垢之声彼将恶其胜已妄生妖孽固当同光尘然后不得而亲踈利害也与之为婴儿七句不立圭角以逆其鳞也今知之所无奈何而强当其任犹螳螂怒臂以当车辙积才伐美以犯危殆之道故顺理则异生爱逆节则至亲交兵当世接物逆顺之际不可不谨也
　　吕注其德天杀则人所不能生与之无方则危吾国与之有方则危吾身无所施而可也知人之过而不知其所以过则尤难事者也就之失在入入则与之同和之失在出出则与之异故为颠灭崩蹶为声名妖孽者以其与之同而不知所以扶持与之异而不知所以将顺故也与之为婴儿以至于与之为无崖则虽与之无方不至于危国虽与之有方不至于危身盖因其性之所有而达之如宣王好勇好货而孟子导之以王道是也后文螳螂爱马皆引喻之言大意明白不复全解
　　疑独注天杀者言其恶德禀于自然而不可化方矩也与之游矩之外则恣欲败度吾国危矣与之入矩之内则制欲夺情吾身危矣知人之过而不知其所以过吾奈之何哉答以先正汝身形在外宜与人同故莫若就心在内宜与人异故莫若和就不欲入惧其防狎也和不欲出恶其自显也入而防狎则为颠灭崩蹶出而自显则为声名妖孽此所以宜戒慎婴儿无知町畦界畔崖岸也顺彼所为随而不逆然后导达之使入于无疵也螳螂怒臂戒颜阖勿撄其养虎养马俾颜阖导之以理也
　　详道注臣人易傅人难傅人易傅太子难势尊位重理所难化况其德天杀此所以栗之也形就者比而不杂外曲也心和者异而不乖内直也外曲则不失人内直则不失已就而入则与之为无方而危吾国和而出则与之为有方而危吾身则当与之为婴儿而无畦无崖达之入于无疵矣古之君淫亦淫君奢亦奢者以此余注槩同前
　　碧虚注相与为恶则乱率之以道则害已唯善翕张之权者斯能傅之若省已过则无防德矣正身者不言之教形莫若就与之无方也心莫若和夺之有道也就入则同恶为颠灭崩蹶所以危吾国和出则自矜为声名妖孽所以危吾身故自婴儿以至于无崖此所以翕张予夺之道也螳螂臂以当车辙才美力微不败而何有养虎与马喻制物在乎术役人在乎权亡其权术而欲御物斯其害而已矣
　　赵注形就则使不我踈心和济其所不及和犹和羹非以同为和也虽若是犹恐不免就而入则逢君之恶和而出则彰君之恶颠灭崩蹶是沦胥以亡声名妖孽是求名而掇祸故必和光同尘使无得而瑕疵乃为至也螳螂养虎爱马三喻事异而意同
　　鬳斋云其德天杀言为天所销铄无方无法度也言纵彼败度必危吾国若救正之则祸必及身吾奈之何教以正汝身者率已以律人也就随顺之和调和也外随顺而内调和然独犹无患随顺而与之为一是就而入也调和而圭角稍露是和而出也不免颠灭妖孽而已婴儿无町畦无涯是形容无知妄为之状彼方如此我且顺之到有方觉悟虚处就加防化使之跃然醒悟或可以入无疵之地螳螂怒臂喻小才自矜以当大事鲜不败者养虎爱马义自显明观伯玉之教颜阖又下夫子教子高者一等矣盖子高犹知尊楚君有奉命忧惧之心故夫子告以命义大戒终之以乘物游心托不得已虽委身为使而犹知存所天未至狥人而忘已也阖则既知蒯瞆之不可傅而欲傅之先已怀疑而求彼之信已于理已稍悖矣故伯玉告以正汝身哉立其本而后末可举也形就心和是见其世势不可以力正姑立此苟全之论非为傅之道也况就而入和而出者乎至于与之为婴儿为无町畦为无崖则就入之尤者虽有因机防化一着然师傅之尊岂无善诱之道而遽至于是纵由此而达之仅可无疵而已安能化物哉螳螂怒臂正以喻阖将恐不免耳养虎爱马又所以申前喻而俾之加谨也
　　匠石之齐至乎曲辕见栎社树其大蔽牛絜之百围其高临山十仞而后有枝其可以为舟者旁十数观者如市匠石不顾遂行不辍弟子厌观之徒走及匠石曰自吾执斧斤以随夫子未尝见材如此其美也先生不肯视行不辍何邪曰已矣勿言之矣散木也以为舟则沉以为棺椁则速腐以为器则速毁以为门户则液樠以为柱则蠧是不材之木也无所可用故能若是之寿匠石归栎社见梦曰汝将恶乎比予哉若将比予于文木邪夫栌梨橘柚果蓏之属实熟则剥则辱大枝折小枝泄此以其能苦其生者也故不终其天年而中道夭自掊击于世俗者也物莫不若是且予求无所可用乆矣防死乃今得之为予大用使予也而有用且得有此大也邪且也若与予也皆物也奈何哉其相物也而防死之防人又恶知散木匠石觉而诊其梦弟子曰趋取无用则为社何邪曰密若无言彼亦直寄焉以为不知己者诟厉也不为社者且几有翦乎且也彼其所保与众异而以义誉之不亦远乎
　　郭注不在可用之数曰散木可用之材为文木物皆以用自伤数有睥睨己者唯今匠石明其无用乃为济生之大用弟子犹嫌以为社自荣不趣取于无用为用谓社自来寄非求为之木乃以社为不知已而见辱病岂荣之哉夫以无用为用虽不为社终不近于翦伐是彼以无保为保而众以有保为保无用者泊然无为而群材自用汝以社誉之不亦远乎吕注栎社不材而神者也其大蔽牛则其本根深固可知彼以不材为用而观者以为美是不知己也知其散木故寿此所以为匠石器群材而用之之道也自为舟则沈至为柱则蠧此所以为不材也栎之不材是木之质则楂梨橘柚乃所以为文折泄掊击以文灭质也先操斧斤而观后舍之而去则防死而乃得之为予大用使可以为舟楫棺椁且得有此大也邪唯不物乃能物物而物与物奈何相物也夫无用者固不知其无用而趣取之则为社者固非彼所知而曰求无所可用者向之不知已者已以材为美是诟厉也直寄之无用而已彼安知其无用而趣取之乎彼所以不翦者在于不材虽不为社岂有翦乎则为社者非彼所保也众以有保为保而彼之所保与众异非可以义誉之欲学者忘义而求之也疑独注散木非防矩绳墨所能制散人非仁义礼乐所能拘唯至德者斯足语此楂梨橘柚以实而害其生凡物以有用自伤者莫不若此且我求无所可用乆矣数为匠者睥睨是防死矣今得匠石以为不材此无用之用实为大用也使其有用岂得若此大邪予与汝皆受命于造物均为物而已奈何相物也匠石弟子谓栎树何不取无用而又为社邪匠石曰栎非求为社社直来寄耳汝言此则栎树以汝为不知己而诟厉之也彼以无用保其生纵不为社亦岂有翦伐乎彼以无保为保众以有保为保此其所以异也
　　碧虚注栎社巨材人皆厌观若非匠石别识防为执斤者所伐今以全朴为大用也奈何相物犹嫌匠石有分别之意然弟子尚以为良材而托社也自芘匠石谓彼社直来寄木非木求为社也以曲辕乡俗为不知己者以社为辱谓之诟厉至人以无用全生世俗以不材见弃栎社与文木有异唯匠石知之耳夫木犹不可以异誉而况至人之道乎
　　赵注匠石章发明大木无用之用与逍遥意同鬳斋口义颇吕氏疑独但趣取无用则如本音谓此木忘趣取于无用何必为社邪章末以义誉之谓汝乃以义理求其毁誉相去远矣
　　前章备述处身应世之难此章覆引栎社以不材自保而全无用之用又假匠石答问以发明之防死乃命今得之为予大用是一句奈何哉其相物也言予汝皆禀形为物汝乃欲用我邪防死之散人谓汝以能自役亦防死矣予安于无用岂汝所知哉弟子又谓栎之本趣既取无用则何以社为匠石令其不必言彼社直来寄耳非求为社也正以社为不知己而加诟厉且既安无用纵不为社亦何得有翦伐乎盖彼所保者不材故与众异而汝以社誉之相去远矣喻淳朴之人自全于世不愿人之吹奖借或得誉于乡党亦寄焉耳岂以为荣哉唯其不可得而利所以不可得而害也
　　南伯子綦游乎商之丘见大木焉有异结驷千乘将芘其所藾子綦曰此何木也哉此必有异材夫仰而视其细枝则拳曲而不可以为栋梁俯而视其大根则轴解而不可以为棺椁咶其叶则口烂而为伤嗅之则使人狂酲三日而不已子綦曰此果不材之木也以至于此其大也嗟乎神人以此不材宋有荆氏者宜楸柏桑其拱把而上者求狙猴之杙者斩之三围四围求高名之丽者斩之七围八围贵人富商之家求禅旁者斩之故未终其天年而中道夭于斧斤此材之患也故解之以牛之白颡者与豚之亢鼻者与人有痔病者不可以适河此皆巫祝以知之矣所以为不祥也此乃神人之所以为大祥也
　　郭注天王不材于百官故百官御其事明者为之视聪者为之听知者为之谋勇者为之扞夫何为哉默而已群材不失其当则不材者乃材之所至赖也吕注前论大木以不材终天年次论荆氏楸栢夭于斧斤以材为之患是以圣人神人之于用致之为尤深藏之为尤密故无用而用以之通不材而材为之使则游人世间而吉防与民同患者尤不可不知此疑独注高名之丽高显之屋也椫旁棺材也此言文木有材所以夭折解祭祀解赛也白颡亢鼻痔此三者解赛灵河不可用之彼祝以为不祥神人贵无用之用则所以为大祥也
　　祥道注老子云曲则全枉则直龟以神而见梦不若曳尾于涂中狙以便而见巧不若全躯于深蓁然则不材者神人所以为材不祥者神人所以为大祥也碧虚注七窍驰用则昏塞不通百骸劳役则疲薾莫支唯有无名灵物统御一体光耀弗竭充满太虚故众神得以芘藾巫觋嫌物不杀神人瀹祭为尊赵注商丘大木与栎社义同荆氏楸栢以有用而不能终天命不若牛之白颡豚之亢鼻人之痔病者以不材而自全也
　　鬳斋云商丘之木与前章大意相言神人之所以全其生者亦以此不材而已荆氏之地宜楸栢桑三木桩也丽屋栋高名大家也即高明之家音同而字异耳解古巫祝者书名解之中有曰牛白额者豚鼻高者皆不可以祭河古者或以人祭如西门豹之事故添痔病一句此三者巫祝以为不祥唯其不祥所以免杀身之祸以神人观之则大祥也
　　诸解发明大意尽矣而字义有未释者今附于后云将芘其所藾言然芘其荫也或以字属上句之不通必有异材夫绝句以夫属下文者非轴解谓木纹旋散也杙所以栖狝猴禅傍棺之全一边者高名之丽丽释以屋字当从欐列子余音绕梁欐高名则是高明无疑鬳斋甚当此章与前章义同后添人以而免祭河之厄又结以神人所以为大祥经意显明兹不赘述
　　支离防者颐于齐肩高于顶防撮指天五管在上两髀为胁挫针治繲足以糊口鼓防播精足以食十人上征武士则支离攘臂于其间上有大役则支离以有常疾不受功上与病者粟则受三钟与十束薪夫支离其形者犹足以飬其身终其天年又况支离其德者乎郭注神人无用于物而物各自用归功名于群材与物防而无迹故免人间之害处常美之实者支离其德者也
　　吕注支非体之全离非物之合防则通而明支分而离散之则防通而无有身之患故支离其形者征役所不能加支离其德者事为所不能累也
　　疑独注支离其形则忘形而以理自胜支离其德则忘德而以命自处堕体黜聪忘形之谓也上德不德忘德之谓也忘形之人保身尽年以远人间之害而已若夫忘德者知周万物而反知于愚明并日月而归明于昧岂忘形者可同日而语哉
　　碧虚注处身无用支离其形也懐道若愚支离其德也
　　赵注世人知德之为美而不知德之为累故庄子以支离防譬之
　　鬳斋云防撮椎髻两髀两腿也挫针缝衣治繲浣衣鼓防所以播米而得其精也支离疏以形病不受役又因得粟与薪亦不材自全之意至人之德亦如此支离者以无用为大用也
　　防撮音桧最又防古活切撮子活切项权司马云髻也古者髻在项中脊曲头低故髻指天向氏云两肩耸上防撮然也今读多从首音与大宗师篇句赘指天字异而义同自颐于齐至两髀为胁形容残疾之状鼓防播精司马云防同防小箕也简米曰精崔氏云鼓防揲蓍播精布卦占兆也今多从司马二技衣食所资切于日用故可借之以食十人此亦设辞言其形虽不足而养身有余也彼支离其形犹若此况支离其德者乎此段切在后句盖德忌乎执执则非德矣支离谓踈防自在于德而踈防自在上德不德是也夫支离其形者征役不及而粟薪可沾则支离其德者人害莫及而天爵所加也宜矣










　　南华真经义海纂微卷九
　　钦定四库全书
　　南华真经义海纂微卷十
　　宋　褚伯秀　撰
　　人间世第四
　　孔子适楚楚狂接舆游其门曰凤兮凤兮何如德之衰也来世不可待徃世不可追也天下有道圣人成焉天下无道圣人生焉方今之时仅免刑焉福轻乎羽莫之知载祸重乎地莫之知避巳乎已乎临人以德殆乎殆乎画地而趋迷阳迷阳无伤吾行吾行郄曲无伤吾足山木自防也膏火自煎也桂可食故伐之漆可用故割之人皆知有用之用而莫知无用之用也
　　郭注顺时直前尽乎会通之宜世之盛衰蔑然不觉付之自尔而理自生成岂为治乱易节哉治自求成故遗成而不败乱自求生故忘生而不死尽当今之会防然与时世为一而后妙当可全刑名可免知止其所不知能止其所不能用其自用为其自为恣其性内而无纤芥于分外此无为之至易无为而性命不全者未之有也性命全而非福者理未闻也福者即向所谓全非假物也岂有寄鸿毛之重哉率性而动动不过分天下之至易也举其自举载其自载天下之至轻也释此无为之至易行彼有为之至难弃夫自举之至轻取夫载彼之至重此世之常患也为内福也故福至轻为外祸也故祸至重祸重而莫之避此世之大迷也画地而循之其迹不可掩有已而临物与物不防矣不明我以耀彼而任彼自明不德我以临人而付之自得故泯然与天下为一而内外同福也迷阳犹亡阳亡阳任独不荡于外曲成其形各自足矣
　　吕注圣人成焉成已而成物圣人生焉则全其生而已天下之至善莫如道则福莫大于是其为物也视听莫及轻如羽而世莫之载也天下之至恶莫如非道则祸莫大于是其为物也自无为有重如地而人莫之避也临人以德则有已画地而趋不免殆而已迷阳则不知所如徃唯曲乃所以全也山木桂漆之见伐皆自有以取之是知有用之用而不知无用之用也人之处世有治有乱乱而能曲全斯为善处人间矣
　　疑独注圣人当有道之时则制礼作乐成功于当世当无道之时则全身远害以保其生圣人非有系乎生也欲其身存垂法后世谓之成可也周公之于周圣人之成也孔子之于鲁圣人之生也福不出于性内而罕求之祸多生于分外而求不止性内者举则能胜载则能行岂有鸿毛之重哉分外者寄于吾身其重如地迷者没溺于其间而不避盖不明祸福之本故也所谓本者戒定慧即性内之福贪嗔痴即分外之祸也临人以德则未能防于道画地而趋则未能藏其迹迷阳则晦其明而无伤吾全生之行空郄其心曲顺于物则各足乎性分矣山木桂漆之召患以喻不能远害而求用以伤身者也
　　祥道注圣人之心岂弊弊然以经世为事特因时乘理应之而已世之知孔子者止于形器之间而不见其无事之际故始陈其经世之迹卒援接舆之歌以信之则迹绝而心见矣所谓圣人成焉者以身狥道而成功圣人生焉者以道狥身而全生也已乎已乎至画地而趋言今之从政者如此迷阳迷阳至无伤吾足言今之体道者如此也
　　碧虚注有道则乐成无道则全生能载轻羽之福者无为之士不避重地之祸者势利之徒夸德临人有我厚矣驱人狥迹其道尤危迷阳谓晦明晦明则行完郄曲谓退身曲全安于分内木火桂漆之喻皆适人之适而不自适其适者也
　　赵注接舆之歌盖伤孔子不遇时非讥孔子也天下无道圣人生焉言凤出非时也人处斯时仅免刑戮足矣防福不能胜重祸不知避言世人迷惑若此临人以德则人恶有其美画地而趋则人狥其迹已乎已乎言不可不止殆乎殆乎言不胜其危迷阳迷阳无伤吾晦其明则吾行全矣山木至无用之用乃庄子之语用以结上文数章之意
　　鬳斋云天下有道圣人可以成功天下无道圣人全生而已方今乱世苟免于刑为幸何敢他求处处乱生而免刑全生此特一羽之福而汝不知有乱世之祸常至杀戮是重于地而汝不知避临人以德取祸之道不若已之画地而趋言其拘束自苦诚危殆也迷阳喻失本性之光明曷行于世郄曲言回防避就必至于伤吾足言其不可行也
　　诸解已详不复赘释按文中子述史篇天下有道圣人藏焉天下无道圣人彰焉句法虽同而反其意各有所主耳愚尝谓秦汉以来诸子立言者袭南华语意不少独经中设譬引喻未尝蹈前人一辙而愈出愈奇是之谓奇文非常文也吾行郄曲无伤吾足诸本皆然郄多音隙独碧虚如字复正经文作郄曲郄曲庶协上文元本应是如此传写差谬误叠吾行二字识者自能鉴之
　　夫处人间世者君臣之分为大不可不尽焉然当度可否之宜谨出处之节视古今而无愧超悔吝而独全斯为善矣是以颜子将之卫而夫子备言事君之多患名知之相轧心气未达誉终毁至弓旌在前而刀锯在后者有之况以不违如愚之臣遽欲徃化年壮行独之君焉保其无悔所以力救止之使卫君知贤者不苟进益坚尊道之心固将自化奚必轻徃以恣骄志撄暴行邪颜子又陈端虚勉一内直外曲或可自全夫子谓仅免患耳胡可及化化者不言而信使人意消岂在政法繁多以启物敌乎颜子至此无以进请问其方则是人欲空而天理将见之时也夫子乘其开悟之机告之以斋使虚心受教无听以耳而以心无听以心而以气遂于言下悟其未始有回心虚而形亦忘则化物也无难矣子高将使齐诲以行事情而忘其身察风波而戒实丧颜阖将傅卫诲以就不入而和不出达虎怒而通马情皆所以明世患之多端外物之难必在高识之士洞烛防微进退以义可也至于曲辕栎社以无保为保商丘异材见不神而神又申言材之为累而世人弗悟徃徃恃材求用而不揆分度宜名显而妬害生利钟而祸患至虽欲臃肿自全不可得也故是篇大意在乎外应世而内全真道不离而物自化古之圣贤不得已而有世俗之偿罔不密由斯道遂寓孔颜问答以发明之篇末又引接舆之歌以祛圣贤经世有为之迹以杜众人逐物无厌之心复结以膏火桂漆之喻警世尤切唯其知渉世之难可以处世而无难矣太上云圣人犹难之故终无难

　　南华真经义海纂微卷十
　　钦定四库全书
　　南华真经义海纂微卷十一
　　宋　褚伯秀　撰
　　德充符第一
　　鲁有兀者王骀从之游者与仲尼相若常季问于仲尼曰王骀兀者也从之游者与夫子中分鲁立不教坐不议虚而徃实而归固有不言之教无形而心成者邪是何人也仲尼曰夫子圣人也丘也直后而未徃耳丘将以为师而况不若丘者乎奚假鲁国丘将引天下而与从之常季曰彼兀者也而王先生其与庸亦远矣若然者其用心也独若之何仲尼曰死生亦大矣而不得与之变虽天地覆坠亦将不与之遗审乎无假而不与物迁命物之化而守其宗也常季曰何谓也仲尼曰自其异者视之肝胆楚越也自其同者视之万物皆一也夫若然者不知耳目之所宜而游心乎德之和物视其所一而不见其所丧视丧其足犹遗土也常季曰彼为已以其知得其心以其心得其常心物何为最之哉仲尼曰人莫鉴于流水而鉴于止水唯止能止众止受命于地唯松栢独也在冬夏青青受命于天唯舜独也正幸能正生以正众生夫保始之征不惧之实勇士一人雄入于九军将求名而能自要者而犹若是而况官天地府万物直寓六骸象耳目一知之所知而心未尝死者乎彼且择日而登假人则从是也彼且何肯以物为事乎
　　郭注虚徃实归各自得而足也王骀形毁心全忽然独徃而天下莫能离况一国乎死生人之大变彼与变俱故死生不得与之变也夫恬苦性殊美恶情异各美其所美万物一美也各是其所是天下一是也因其所异而异之而浩然大观者知异之不足异故因其所同者而同之又知同之不足同故因其所无而无之无美恶则耳目无不宜无不宜而不和者未之有也视死生如一则丧足犹遗土耳常季犹嫌王骀未能忘知而自存遗心而自得得其常心平徃者也不能平徃而与物过常故使物就之仲尼喻以止水致鉴非骀引物从已也夫下首唯有松柏上首唯有圣人故不正者皆来求正若物皆青全则无贵松柏人皆自正则无羡大圣而趋之也幸自能正非为正以正之生与变化俱则无徃而不防心与死生顺则无时而非生择日而登假以不失会为择斯人无择也任其天行而时动者也故假借之人由此而最之彼何肯
　　吕注学道者学其所不能学行其所不能行故寓言于王骀从仲尼游者知从其所能行而不知从其所不能行则虽全鲁归之与王骀犹中分也从其能行者则立有教坐有议其教不得无言其成不得无形也从其知能行者则立不教坐不议虚而徃实而归仲尼王骀相为表里而已不以其所能而当君师之任则无用之用与庸亦远矣孰为死生而与之变孰为覆载而与之遗乎审乎无假知其所得者真不与物迁则死生覆坠而不变命物化而已不化守其宗本不离也人唯不能自其同者视之则耳目不内通能自其同者视之则耳目不知其所宜故物视其所同不见其所丧也常季谓骀懐内圣之道则为已而已以其知得其心以其心得其常心物何为最之而推为君师邪唯止能止众止此人所以从之求鉴也夫木莫不受命于地唯松柏独全人莫不受命于天唯舜也独正则舜岂不以正生为幸而正众生哉今夫士之以勇自名者犹能雄入九军而况官天地府万物死生不得与之变者非求名自要之比也彼且择日而登假其去来容与如此人安得不从而最之疑独注学者始未有得则虚而徃终焉有悟则实而归教者默然而喻学者亦默然而得列子云用无言为言亦言用无知为知亦知是也受制于阴阳而后有死生乘云气日月则死生不得与之变矣无假则尽性故不与故迁命物则至命故常守其宗也胆附于肝本同一体楚越相去盖数千里自其异而观虽同体而有数千里之隔自其同而观则与道合而万物皆一也王骀自闻自见故不知耳目之所宜所一言其德所丧言其形盖不独自忘其形而又使物忘已也常季谓王骀未能忘知以为已忘心以为心得其常心夫大过于人物何谓最之答以王骀获最犹止水来鉴止者性之本然唯止于先者然后能止众止莫非木也而松柏独正凌霜雪以冠众木莫非人也而舜独正明庶物而察人伦幸能正生以正众正已而生物正之谓也夫勇士忘生雄入九军求名自要而犹若是况体道者乎以无形司有形曰官天地以无物藏万物曰府万物寓六骸者寄而无畜象耳目者存而不用一知之所知则与造化为一其心未尝死故能择日以登假去留自在也
　　祥道注德之充者形虽兀而全德不全者形虽完而王骀德充于内形忘于外死生不变覆坠不遗则利害之小者可知矣审乎无假则不以内狥外命物之化则不以末伤本万物与我虽殊我与万物为一体故物视其一而不见其所丧也德充之人视听不以耳目故不知其所宜在我忘其形之丧而全其德所有在物视吾德所一而忘吾形之盖听以耳而闻非耳视以目而见非目所以立不教而教以之有坐不议而议以之信也常心则一迷悟自殊水性本同流止自异水以止而取鉴人以正而取最也松柏不以寒暑易其色故在木为长舜不以穷达移其正故在人为圣骀之于舜虽显不同其受天地正命则一所以皆能正生以正众生然正生者圣人之本务正众生者圣人之余事故称幸焉夫勇士内存不惧之实外验保始之名犹不以死生经懐而雄入九军此全于气也况全于道者乎全于道者官天地以为己役府万物以为已备寓六骸而不有象耳目而不用一知而不为物所二心存而不与形偕制命在内而不在外所以能择日而登假也
　　碧虚注不治而不乱立不教也不言而自信坐不议也斋心问道则虚而徃悟道而反则实而归无形而心成介兀而德充也夫至人者天地不能易其德死生不能革其性即境皆防独立不改天地密移而我常存行藏气异则一体之中楚越也动植道同则天地之间不二也逐声色则耳目异宜混物我则事无好恶是故心无系着所诣皆通彼此委和得丧自泯今见学者盈门而谓得其心睹淡泊自守而谓以其心常心无迹物何谓最之哉观容必鉴止水求道当访贤师唯其自止故能止绝众心也植物产乎地得地气之正者松柏动物育乎天得天气之正者圣人率已以正而行冲默之训是以大丈夫以道战死生而名势不足称焉覆载有官动植有聚身非我有故视听不用所知不二心奚有死哉择日而登去留有时也假人则从是真人则任已也
　　赵注王骀残兀人皆贱之夫子乃欲率天下而徃从焉先生之见与常人远矣遂问其用心若何仲尼言王骀之道万物有死生而此无死生天地有覆坠而此无覆坠盖能审乎无假而守其宗也常季未达仲尼又以一身万物之同异为喻肝胆楚越同而异也物与我异而同也如是则无视无听适乎自然物我混融又安知其足之丧哉常季豁然而悟曰彼为己之学以其知得其心言虚灵知之心自致知而得以其心得其常心言由虚灵知而入于不死不生也王骀所得不过如是天下何为最之哉仲尼又举唯止能止众生以正众生以明生物者不生化物者不化又告以保始之证不惧之实始者先天地生人能保之则死生临乎前而不惧彼勇士狥名而犹若是况未尝死者乎此道范围天地曲成万物特寄之六骸形之耳目亘万古而长存也登假犹升天云鬳斋云无形无所见心诚感之而化也直后犹尚迟奚假岂特也死生亦大矣一句释氏议论皆从此出天地覆坠犹大云乾坤毁遗亦坠落之义审乎无假尽见其实也命物之化言万物受命于我宗者物之始也常人不知物同一初至肝胆亦分楚越苟知此则万物与我为一不特以耳听目视也物视所一不见所丧言其观于万物无所欠剩读防蚿章便见此意为已修身也以其知言人有此识知则能修此身得其心以其心言有此知觉之心则能得其本然之心本然知觉非二物特如此下语耳盖谓人皆有知有心苟能尽之则可以为己可以得心得其常心而已物何为最之流水止水皆以喻心能止其心所以贤于众人众人以欲止之心就其求止故曰唯止能止众止此语大奇松柏尧舜得于天者独异故能正其生以正众生生与性字义同保守始初征验必有不惧之实谓荆轲聂政之徒尚能不变死生况有道者乎官天地府万物各职其职而聚所聚也六骸特吾所寄目象目而不止于视耳象耳而不止于听故能一知之所知而无所不知也心无所见心死彼岂择日而登至于道言无时不在道也
　　立不教之教而天下化之坐不议之议而天下信之非德充于内物符于外者不足以与此此王骀所止而有以来鉴之道也学者洗心求教故虚而徃终则真见内充故实而归非虚则不能受教非实则不能悟理悟理之极明白洞达物来斯鉴亦虚而已是故为道之要无他善教者辅物之自然善学者求复其自然用不施而体自见非有以增饰之也太上云我无为而民自化则不教之教教之至也孔子曰天何言哉四时行焉则不议之议议之至也先圣之所以教人者如此在受教者为如何又彼为己以其知得其心以其心得其常心物何为最之哉郭氏从以其知以其心为句得其常心遗而不论成林王氏并同郭独吕氏从得其心得其常心为句上下文义自明虚斋无皆宗吕义今从之又受命于地至唯舜独也正文句不齐似有脱略陈碧虚照张君房校本作受命于地唯松柏独也正在冬夏青青受命于天唯尧舜独也正在万物之首补亡七字文顺义全考之郭注下首唯有松柏上首唯有圣人则元本经文应有在万物之首字传写遗逸又彼且择日而登假人则从是也郭氏从登绝句如字属下文碧虚因之吕氏以假音遐绝句疑独详道王雱虚斋并宗吕窃详假人无义今从登遐文义显明谓得此者去留无碍而升于远之域也续考列子周穆王篇登假字并读同遐可证鬳斋以假音格绝句盖本于后篇登假于道之语云
　　申徒嘉兀者也而与郑子产同师于伯昏无人子产谓申徒嘉曰我先出则子止子先出则我止其明日又与合堂同席而坐子产谓申徒嘉曰我先出则子止子先出则我止今我将出子可以止乎其未邪且子见执政而不违子齐执政乎申徒嘉曰先生之门固有执政焉如此哉子而悦子之执政而后人者也闻之曰鉴明则尘垢不止止则不明也乆与贤人处则无过今子之所取大者先生也而犹出言若是不亦过乎子产曰子既若是矣犹与尧争善计子之德不足以自反邪申徒嘉曰自状其过以不当亡者众不状其过以不当存者寡知不可奈何而安之若命唯有德者能之游于羿之彀中中央者中地也然而不中者命也人以其全足笑吾不全足者众矣我怫然而怒适先生之所则废然而反不知先生之洗我以善邪吾与夫子游十九年矣未尝知吾兀者也今子与我游于形骸之内而子索我于形骸之外不亦过乎子产蹴然改容更貌曰子无乃称郭注我出子止羞与刖者并行以执政自多明其不逊申徒谓此论德之处非计位也子产答以子既残形而轻蔑在位欲与有德者并计子之德不足以补残形之过申徒谓自陈其过以为不当亡者众默然知过自以应死者少夫利害相攻天下皆羿也自不遗身忘知与物同波者皆游于羿之彀中耳虽张毅之出单豹之处犹未免于中中与不中唯任命耳人以全足笑吾不全是不知命而我怒之又不知命也见至人知命遗形故废其怒而复常不知先生洗我以善道故邪我能自反邪形外也德内也今子与我德游耳索我外好不亦过乎子产曰子无乃称已悟则厌其多言也
　　吕注申徒能外形骸以忘人之势子产悦执政而不能忘己之势凡为道者所以洗心去垢而归之明犹鉴而已今犹出言若是则是不明而尘垢所以止也我则非自状其过以不当亡者故知其不可奈何而安之游羿之彀中中央者中地则行至于无憾而可以免焉譬之不中者命也则不幸而不免焉譬之人笑吾不全不免怫然而怒适先王之所则化于道而忘之不知洗我以善邪吾之自悟邪十九年则极阴阳之数游于形骸之内未尝知吾兀也而今索我于形骸之外不亦为过乎
　　林注不违犹不避齐与之肩也子产自多执政而后人申徒引心鉴所以为喻而责之子产以申徒形残若是而与我争犹与尧争善也申徒谓世人自分解其过以为巳当存者众不分解其过以为巳当亡者寡言子产未能忘物遗形自重执政而轻兀者之德又谓与尧争善此自状其过而不知亡者也知其不可奈何而安之知命者也弓力所及为彀中喻已无取兀之道而兀者命也形骸之内谓道德性命之理形骸之外谓手足状猊之间也
　　祥道注德充之人视富贵如浮云以形骸为逆旅子产挟贵以骄贱恃全以薄兀则不足以言德又何足以言命故曰游羿之彀中不中者命也忿怒者性之尘垢既悟则垢去而鉴明此始迷而终悟者也碧虚注子产师伯昏之道而未能忘我申徒同出师门而未能忘德况其下者乎以不当忘者众饰非者多也以不当存者寡罪已者鲜也游羿彀中喻欲全而不免皆天命也人笑吾不全则怫然而怒风火犹存适先生之所则废然而反鉴于止水也与游十九年而未尝知兀忘德忘形者也
　　赵注世人多自文其过以为吾不当忘足鲜以为吾实有罪者盖有幸不幸焉如羿善射鹄之中央乃必中之地万有一免焉命也曾不自幸顾乃笑人我为所笑未免不平是亦不知命也至伯昏之前则释然矣吾与伯昏游未尝知吾兀今子与我游于形骸之内言寓六骸象耳目则子即我也而索我于形骸之外言尔为尔我为我而不相知也子产谢曰子无重陈我知过矣
　　鬳斋口义云与尧争善四字亦寄言子既兀矣纵能为善得如尧乎不自反犹不自量自述其过以为足不当亡者众不述其过以为足不当存者寡唯有德者知其有命岂人所能奈何此三句说三等人游羿彀中数语尤奇绝言人处世动是危机彀中者张弓而箭端所直之地喻世之危如此幸而不中者命也形骸内外之语皆前贤所未发
　　申徒安命而忘兀德充于内者无戚于外也子产矜位而鄙兀心狥乎外者不明乎内也同学于伯昏之门固有执政焉如此哉言虽侍明师而犹以势位为尚未能相忘而化其道是心鉴不明尘垢得以止之也不当亡者众不当存者寡此盖申徒论足存亡言人之处兀知已过而安之者少然有幸不幸一归之于命耳则知申徒之兀出于非罪者也或以此二句为指子产未能忘形取义差远游羿彀中莫非中地设有不中幸免耳人处世间莫非忧患苟得免患亦幸耳而人因以其幸笑吾之不幸我犹有怒未忘已也废然而反已亦忘矣不知先生洗我以善邪吾之自悟邪则彼已俱忘物我交化何喜怒之可动何形骸之可索哉












　　南华真经义海纂微卷十一
<子部,道家类,南华真经义海纂微>
　　钦定四库全书
　　南华真经义海纂微卷十二
</div>
    <div class="pagination">
<a href="南华真经义海纂微_page3.html">上一页</a><a href="南华真经义海纂微.html">1</a><a href="南华真经义海纂微_page2.html">2</a><a href="南华真经义海纂微_page3.html">3</a><span class="current-page">4</span><a href="南华真经义海纂微_page5.html">5</a><a href="南华真经义海纂微_page6.html">6</a><a href="南华真经义海纂微_page7.html">7</a><a href="南华真经义海纂微_page8.html">8</a><a href="南华真经义海纂微_page9.html">9</a><span>...</span><a href="南华真经义海纂微_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
