<!DOCTYPE html>
<html>
<head>
    <meta charset="UTF-8">
    <title>参同契阐幽 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>参同契阐幽 - 第 8 页/共 10 页</h1>
    <div class="content">　　
　　火动炎上，水流润下，非有师导，使其然也。资始统正，不可复改。
　　
　　此节言两物相交，各返其元性也。真阴真阳之用，莫若水火，火性阳而主动，动必炎上，水性阴而主流，流必润下；岂若有情之物，从师训导而使然哉？特以资始之初，水润火炎之性，本自确然各正，后来岂能改易？观造化即知吾身矣。吾身坎中之火，恒欲就燥而炎上，秉干父之性也；离中之水，恒欲流湿而润下，秉坤母之性也。如是秉受，亦当如是而归元。此坎男离女之所以各返其本，而干父坤母之所以各复其初也。《入药镜》云：“水能流，火能焰，在身中，自可验”。此之谓也。
　　
　　观夫雌雄交媾之时，刚柔相结而不可解，得其节符，非有工巧以制御之。男生而伏，女偃其躯，禀乎胎胞，受炁之初，非徒生时，着而见之，及其死也，亦复效之，此非父母教令其然。本在交媾，定置始先。
　　
　　此节以男女交姤，喻坎离之返本也。欲知水流火动之理，当即世间法观之，世间一男一女交姤之时，自然刚者在上，柔者在下，若物之固结而不可解，又若合符节而一定不可移。此岂有良工巧术以制之使然？自其初生之时而已然矣。盖男子之生，其躯必伏，伏者，性情一定向内；女子之生，其躯必偃，偃者，性情一定向外；从父母胞胎中，生身受炁之初，一刚一柔，体质已定，特着见于有生之后耳。且不徒着见于生时也，死时亦然。人有溺死水中者，依旧男伏女偃，此非父母谆谆诲之令其如此，但当初，父母交姤之时，刚者据上，即干道成男之象；柔者据下，即坤道成女之象；男女之位置已先确定于腹中，既生之后，男女之一偃一伏，确有定置，得不如其交姤之初乎？既识世法，便知道用，先天干上坤下，即吾身之父母也；后天离上坎下，即吾身之男女也；火之炎上，坎男之性情也；水之润下，离女之性情也；坎男离女之性情即干父坤母之性情也。干本定位居上，坤本定位居下，迨干父坤母交媾而成坎离，位置虽更，性情不易，所以坎中之火仍欲炎上，离中之水仍欲润下，各思返本还原，归其同类。至于坎男离女再一交媾，适还天上地下之常，而先天之性命复矣。乾坤交而为坎离，犹男女之初生而一偃一伏也，秉受固如是也；坎离复交而为乾坤，犹男女之既死，而仍一偃一伏也；归元亦如是也。所谓“资始各正，不可复改”者也。
　　
　　制炼魂魄章第二十七
　　
　　坎男为月，离女为日，日以施德，月以舒光，月受日化，体不亏伤。阳失其契，阴侵其明，晦朔薄蚀，掩冒相倾，阳消其形，阴凌灾生。男女相须，含吐以滋，雌雄错杂，以类相求。金化为水，水性周章，火化为土，水不得行。男动外施，女静内藏，溢度过节，为女所拘。魄以钤魂，不得淫奢。不寒不暑，进退合时，各得其和，俱吐证符。
　　
　　此章言日魂月魄两者相制而成金丹也。
　　
　　坎男为月，离女为日，日以施德，月以舒光，月受日化，体不亏伤。
　　
　　此节言日月交併，颠倒互用之奥也。丹道以坎离为药物，即是日之魂，月之魄；在造化以日月返照，互藏天魂地魄；在人身以水火既济，互取日光月精；其相制之理一也。上章以男生而伏，女偃其躯，寓言坎离两物。盖男处外而向内，女处内而向外，两象颠倒之妙已在其中，坎属北方真水，应天上之月，月是太阴水精，坤象也，本当称女，奈中藏干家太阳真火，魄中有魂，取象玉兔，所以反是男；离属南方真火，应天上之日，日是太阳火精，干象也，本当称男，奈中藏坤宫太阴真水，魂中有魄，取象金乌，所以反是女；即《悟真篇》所谓“日居离位反为女，坎配蟾宫却是男”颠倒之妙也。离体本来是干，干父动而处外，惟转作离女，其性情全向乎内，所以日光虽主外用，却时时与太阴返照，一点阳光敛在阴魄之中，离体以出为入，故曰：“日以施德”；坎体本来是坤，坤母静而处内，惟转作坎男，其性情全向乎外，所以月精虽主内藏，却时时感召太阳之炁，全体阴魄借阳魂以为光，坎体以入为出，故曰：“月以舒光”。以颠倒言之，入内者为女，出外者为男；以本体言之，则施精者又为男，受化者又为女；坎离二物虽颠倒而不失其本体，所以晦朔之交，日月并会黄道，混沌相接，元黄成团，日魂入在月魄中，月魄受之而成胚胎，日光月精交媾及时，合其符节，于光明之本体并无所损，故曰“月受日化，体不亏伤”，此日月交感之常道也。丹道亦然，吾身日光月精刻刻回照，日月合璧产出蟾光，作金丹之根本矣。
　　
　　阳失其契，阴侵其明，晦朔薄蚀，掩冒相倾，阳消其形，阴凌灾生。
　　
　　此节言交感之失其常也。与上篇“水盛坎侵阳，火衰离昼昏”相似。晦朔之间，日月交併，阳魂能制阴魄，虽寄体阴中，光明之体常在。若阳光不能作主，陷在北海，无由自出，便失其交合之符节，未免反为阴所侵夺而亏损光明矣！故曰：“阳失其契，阴侵其明”。阳既为阴所侵，遂致薄蚀之变。盖时当晦朔，一点阳精沉沦洞虚之中，火力尚微，水势转盛，阴盛便来掩阳，水盛转来冒火，相倾相夺，太阳当昼而昏。故曰：“晦朔薄蚀，掩冒相倾”。太阳之光本出金性，圆明普照，万古不亏，但一受阴气相侵，其形未免暂消，而生薄蚀之灾矣。故曰：“阳消其形，阴凌灾生”。此言日月交感失道，立召灾变，在人为坎离初交，一阳沉在海底，动静之间，稍失其节，以至真火陷入水中不能出炉，便应薄蚀之象。详见上篇第十五章。
　　
　　男女相须，含吐以滋，雌雄错杂，以类相求。金化为水，水性周章，火化为土，水不得行。男动外施，女静内藏，溢度过节，为女所拘。魄以钤魂，不得淫奢。不寒不暑，进退合时，各得其和，俱吐证符。
　　
　　此节言交感之得其道也。与上篇“阴阳相饮食，交感道自然”相似。坎男离女二物相须为用，月魄吸金乌之精，自外而入；日魂呼玉兔之髓，自内而出；颠倒主宾，一含一吐，真种于是滋生。故曰：“男女相须，含吐以滋”。干本老阳，转作离中元女；坤本老阴，转作坎内黄男；乾坤破体有阴阳错杂之象，然而坎中真火仍欲上归于干，离中真水仍欲下归于坤，由破体炼之纯体乃成。此即“水流湿，火就燥”各从其类之旨也。故曰：“雌雄错杂，以类相求”。在吾身为流戊就己，同类得朋工夫。离本太阳干金，中间转出一阴，阳金便化为阴水，即所谓太阳流珠也，其性流走，不受控制，未免泛滥而周流，故曰：“金化为水，水性周章”。离中之水既至泛滥，便来克坎中真火，所赖坎中真火化出戊土，转能制水，既所谓黄芽为根也。坎中戊土与离中己土，两下配合，镇在中宫，周章之水才得所堤防而不敢妄行四出；故曰：“火化为土，水不得行”。坎戊月精本杳冥而内藏，然其中太阳真火秉干父之性，火性主动，动者当出而施用。故曰：“男动外施”；离己日光本恍惚而外用，然其中太阴真水秉坤母之性，水性主静，静者当入而伏藏。故曰：“女静内藏”。即上文“日以施德，月以舒光”颠倒逆用之妙也。然两者交会之时，当动而动，当静而静，各有其节度，若阳动而交阴，过于沉溺，能入而不能出，太阳真火便受泛滥之水气所侵，譬之男女交媾，若贪恋过度，男子便受女子拘困，故曰：“溢度过节，为女所拘”。即上文“阳失其契，阴侵其明”薄蚀之征验也。离中之阴属魄，以其为太阳之体，故反称阳神日魂；坎中之阳属魂，以其为太阴之精，故反称阴神月魄；所谓“魂之与魄，互为室宅”也。今者火化为土，转制周章之水，则是魄能钤魂而不至溢度过节矣。故曰：“魄以钤魂，不得淫奢”。魂魄互制，水火均平，一阳动而进火，退水不失之于太寒；一阴静而进水，退火不失之于太暑；故曰：“不寒不暑，进退合时”。水盛而不过于寒，火盛而不过于热，冲炁为和，永无薄蚀掩冒之灾。于是日光月精两相交併，至于庚方之上，金精吐光，一阳受符而金丹大药产矣。故曰：“各得其和，俱吐证符”。证者，证验也；符者，符合也。正应上文“契”字之义。
　　
　　此章言制炼魂魄，调和水火，颠倒逆用之窍妙，乃是金丹临炉作用，当与上篇第十一，第十五两章参看。
　　
　　三家相见章第二十八
　　
　　丹砂木精，得金乃併，金水合处，木火为侣。四者混沌，列为龙虎，龙阳数奇，虎阴数偶。肝青为父，肺白为母，离赤为女，肾黑为子，子五行始。脾黄为祖，三物一家，都归戊己。（子五行始一句世本误在脾黄为祖之下，今校古本正之。）
　　
　　此章言身心意三家归一而成丹也。人为天地之心，故能鼎立三才，参天两地。当生身受炁之初，元始祖炁先入中宫，囫囫囵囵，混然太极，所谓天地之心也。 地一声以后，太极从此分胎，上立天关，内藏干性，下立地轴，内藏坤命，虚谷在天地之中，内藏元神；从一中而分造化，遂定为三才，三才既定，四象即分；盖干为先天祖性，破而成离，转作后天之心；坤为先天元命，实而成坎，转作后天之身；至于先天之离又转而成震，火中有木，魂寄于心之象；先天之坎又转而为兑，水中有金，魄藏于身之象；从一炁而分二体，又从二体而分四象矣。四象既立，东南之木火同处阳方，西北之水金并居阴位，南方离火赤色，有丹砂之象，中藏真汞，即是木精，犹之北方坎水，黑铅中藏金精也。人但知火中有木，不识木中有金，盖木旺在卯，金炁即胎于卯，阳魂必得阴魄，其魂方有所归。金不离木也。人但知水中有金，不知金中有木，盖金旺在酉，木炁即胎于酉，阴魄不得阳魂，其魄将何所附，木不离金也。金木虽分为两弦，魂魄实併为一体。故曰：“丹砂木精，得金乃併”。天一生水，其象为元武，在人属肾中精，发窍于耳；地四生金，其象为白虎，在人属肺中魄，发窍于鼻；精与魄同系乎身，故曰：“金水合处”。地二生火，其象为朱雀，在人属心中神，发窍于舌；天三生木，其象为青龙，在人属肝中魂，发窍于目；魂与神同系乎心，故曰：“木火为侣”。凡人身心，心自为心，身自为身，水火不交，金木间隔，所以去道日远。学道之士若能于二六时中，含眼光，凝耳韵，调鼻息，缄舌气，四大不动，使精神魂魄俱聚于中宫，水火木金并交于黄道，此“四者混沌”之象也。就此混沌之中，能使四象合而为一体，又能使一体分为四象。原是木火为侣，离中生出木液，是为龙从火里出；原是金水合处，坎中产出金精，是为虎向水中生；故有“列为龙虎”之象。张平叔所谓“四象不离二体”也。龙生于天三之木，其数非奇乎？奇者为阳，故称阳龙；虎生于地四之金，其数非偶乎？偶者属阴，故称阴虎；此言龙虎之本体也。若五行颠倒，则龙转作阴，虎转作阳矣。丹道之五行原不系于五脏，魏公恐泄天机，秘母言子，姑借身中五脏分配五行，常道之五行，木能生火，金能生水，能生者为父母，故有“肝青为父，肺白为母”之象；木三金四，一阴一阳也。所生者为子女，故有“离赤为女，肾黑为子”之象；水一火二，亦一阴一阳也。其曰“子五行始”者何？盖天一生水，得之最先，天开于子，所以居北方正子之位，实为五行之源。然后木火土金次第而生。故曰：“子五行始”。坤土中藏祖炁，为金木水火之所自出，故有“脾黄为祖”之象；盖水为五行之源，故取始义，即吾身祖窍之一也。土为五行之母，故取祖象，即吾身祖窍之中也。万化归一，一又归之于中，于此可悟归根复命之功矣。肝木之魂，心火之神，两者同出离中之心，为本来妙有中之真空，是一物也，所谓“东三南二同成五”也。肺金之魄，肾水之精，两者同出坎中之身，为本来真空中之妙有，是一物也，所谓“北一西方四共之”也。坎中有戊，离中有己，合为中土，独而无偶，是为真意，真意为本来干元祖炁，是又一物也。所谓“戊己还从生数五”也。身心两家本自难合，幸得真意勾引，遂混南北，併东西，相会于中黄土釜，结成一粒金丹。所谓“三家相见结婴儿”也。盖三物会，归为一，而一又归之于中，是谓归根复命，反本还原之道。故总括之曰：“三物一家，都归戊己”。夫后天之身心即先天之性命也，两仪之象也。后天之身心意即先天之元精元炁元神也，三才之象也。后天之真土即先天之浮黎祖土也，太极之象也。三物归于一家，即太极函三为一之象也。体道至此，信乎？参天两地，浑然天地之心矣。若能于百尺竿头更进一步，向未生身处彻证本来面目，方知天地有坏，这个不坏，虚空有尽，这个无尽，噫！其孰能知之哉？
　　
　　此章作者已略露天机，注者遂尽开生面，读者幸具只眼，慎莫入宝山而空回可也。
　　
　　刑德反复章第二十九
　　
　　刚柔迭兴，更历分部。龙西虎东，建纬卯酉，刑德并会，相见欢喜，刑主伏杀，德主生起。二月榆落，魁临于卯，八月麦生，天罡据酉。子南午北，互为纲纪。一九之数，终而复始。含元虚危，播精于子。
　　
　　此章言龙虎两弦，刑德互用之奥也。丹道以水火为体，金木为用，子午定南北之经，卯酉运东西之纬，参伍错综，方应周天璇玑之度。以造化之常道而言，天道有一阴一阳，地道有一柔一刚，两仪既立，错为四象，子水居北，午火居南，卯木居东，酉金居西，从子到巳为阳刚，行乎东南；从午到亥为阴柔，行乎西北；分之为十二辰，又分为二十八宿，周天三百六十五度，各有一定之部位，惟天中斗柄一移，则子右转，午东旋，刚反为柔，柔反为刚，一切倒行逆施，一定之部位到此乃无定矣。故曰：“刚柔迭兴，更历分部”。震木为龙，本居东方卯位，兑金为虎，本居西方酉位，惟更历分部则龙反在酉，虎反在卯矣，东西为南北之纬，故曰：“龙西虎东，建纬卯酉”。龙秉东方生气，德之象也；惟龙转为西，则木气化而从金，德反为刑矣。虎秉西方杀气，刑之象也；惟虎转为东，则金气化而从木，刑反为德矣。金木交并，只在一刻中，若明反复之机，自然害里生恩，宾主欢会，故曰：“刑德并会，相见欢喜”。人但知刑主于杀，殊不知杀机正伏在生机中，人但知德主于生，殊不知生机正藏在杀机内，故曰：“刑主伏杀，德主生起”。时当二月，卯木正旺，万卉敷荣，何以榆荚忽堕？盖卯与戍合，戍将为西方河魁，河魁正临卯位，生中带杀，故有榆荚之应。此正杀机潜伏，德返为刑之象也。时当八月，酉金正旺，百草凋谢，何以荠麦忽生？盖辰与酉合，辰将为东方天罡，正据酉位，杀中带生，故有麦生之象。此正生机隐藏，刑返为德之象也。既洞明造化之机，即知吾身之造化矣。修道者当两弦合体之时，必须斡运天罡，逆旋魁柄，外镇六门，内闭丹扃（jiōng/jiǒng◎ 从外面关门的闩、钩等：～键（锁钥）。◎ 上闩，关门：和门昼～。◎ 门户：步于山～。），洗心沐浴，只在片时，自然刑转为德，杀转为生，两物之性情合併为一矣。卯东酉西，午南子北，周天之纲纪也。丹道用斗柄逆旋，东西之纬既已反常，南北之经亦必易位，何以明之？一阳生于子，所以火胎在子，然坎中太阳真火原从南方而出，今者子右转，而复归于南；一阴生于午，所以水胎在午，然离中太阴真水原从北方而来，今者午东旋，而复归于北；一水一火，有无交入，虽云相济，实反其所由生也。南北互易，则周天法象无不随之翻转，故曰：“子南午北，互为纲纪”。后天五行逆用，全本洛书，洛书之数始于一，终于九，北方坎位居一，干当西北实开其先，所以干之一阳寄在坎中，坎之一即干之始也；南方离位居九，坤位西南实承其后，所以坤之一阴寄在离内，离之九即坤之终也。今也，子南午北，互易其位，则是坎更为终，转而成坤；离更为始，转而成干；一既为九，九复为一，循环无端，在易为干元用九，群龙无首之象；在丹道为九转之功；故曰：“一九之数，终而复始”。天一生水，北方坎位正值虚危之度，为造化之根源，虚危二宿在天当亥子中间，日月合璧之地；在人当任督之交，水火合发之处；盖虚属日，危属月，即是真水真火互藏其精。白紫清云“造化无声，水中火起，妙在虚危穴”是也。学道之士若能致虚守静，回南方离光，照入北方坎地，离中元精与坎中元炁自相含育，至于虚极静笃，天人交应，一点真阳产在北海中，便可采作大丹之基矣。故曰：“含元虚危，播精于子”。此言水火既济，以产大药，与前金木交併原是一段功夫。盖子南午北，互为纲纪，日月之体也；龙西虎东，建纬卯酉，两弦之用也；乃其合併之妙，全在互藏生杀之机，只凭反复一时沐浴，顿圆和合四象之功，当与上三家相见章参看。
　　
　　阴阳交感章第三十
　　
　　关关雎鸠，在河之洲，窈窕淑女，君子好逑。雄不独处，雌不孤居。玄武龟蛇，蟠虬相扶，以明牝牡，意当相须。假使二女共室，颜色甚姝，苏秦通言，张仪结媒，发辨利舌，奋舒美辞，推心调谐，合为夫妻，弊发腐齿，终不相知。若药物非种，名类不同，分剂参差，失其纲纪，虽黄帝临炉，太乙执火，八公捣炼，淮南调合，立宇崇坛，玉为阶陛，麟脯凤腊，把籍长跪，祷祀神祗，请哀诸鬼，沐浴斋戒，妄有所冀，亦犹和胶补釜，以卤（lǔ◎ 见“卤”）涂疮，去冷加冰，除热用汤，飞龟舞蛇，愈见乖张。
　　
　　此章言真阴真阳，同类相感，方成金丹大道也。
　　
　　关关雎鸠，在河之洲，窈窕淑女，君子好逑。雄不独处，雌不孤居。玄武龟蛇，蟠虬相扶，以明牝牡，意当相须。
　　
　　此节言阴阳之相感，各以其类也。一阴一阳之谓道，孔子着之系辞；偏阴偏阳之谓疾，歧伯着之素问；盖从上圣师俱用真阴真阳同类之物，以超凡而入圣。所以易首乾坤，明阴阳不易之体；诗首关雎，喻阴阳交易之用；即世法而论，雎鸠匹偶发好逑之章，一雌一雄之相应，龟蛇蟠虬成元武之象，一牝一牡之相须也。龟蛇配北方元武，固属坎象；雎鸠配南方朱雀，确有离象；吾身中天元地牝之所以交，坎男离女之所以合，亦何以异于是哉？若洞明世间之法，即知出世法矣。
　　
　　假使二女共室，颜色甚姝，苏秦通言，张仪结媒，发辨利舌，奋舒美辞，推心调谐，合为夫妻，弊发腐齿，终不相知。
　　
　　此节喻言独修一物之非道也。在易道，坤与干匹，离与坎匹，巽与震匹，兑与艮匹，皆是一阴一阳，各得其偶，方成交感之功。至于上火下泽，以兑遇离，两阴相从，便名暌【kuí◎ 隔离：～离。～隔。～别。～阔。～违（分离，不在一起。书信用语，如“～～数载”）】卦，夫子翼之曰“二女同居，其志不同行”。可见二女共室，以阴求阴，即逞苏张之舌，媒合为夫妇，亦必终身不能相谐矣。独修一物是孤阴，此之谓也。
　　
　　若药物非种，名类不同，分剂参差，失其纲纪，虽黄帝临炉，太乙执火，八公捣炼，淮南调合，立宇崇坛，玉为阶陛，麟脯凤腊，把籍长跪，祷祀神祗，请哀诸鬼，沐浴斋戒，妄有所冀，亦犹和胶补釜，以卤涂疮，去冷加冰，除热用汤，飞龟舞蛇，愈见乖张。
　　
　　此节正言非同类之物，必不能和合成丹也。何谓同类？离中命蒂，坎中性根，一阴一阳方是真铅真汞。世人不悟真铅真汞产在先天，无有形质，却去觅后天渣滓之物，三黄四神五金八石，无所不至，是谓“药物非种，名类不同”；即使知有药物矣，不能知采取烹炼之法，是谓“分剂参差，失其纲纪”；此等愚盲小人，不求真师指授，不明伏食大道，妄意炉火伪术可以侥幸成丹，终年役役，耗损家财，兼之结坛祭鬼，祷祀求神，冀获冥助，不知此即神圣为之临炉，仙真代之捣炼，亦必万举而万败矣。彼外炼之术，药物既非真种，配合必非同类，譬之以胶补釜，以卤涂疮，无一毫相似处，且天下冷莫如冰，热莫如汤，龟不能飞，蛇不能舞，人所共晓也。今去冷而反加冰，除热而转用汤，执龟而责之飞，执蛇而强之舞，其于水火互藏之性，龟蛇相制之机，乖张愈甚，背戾可胜道哉？非种之谬，何以异此？盖大道不离阴阳，阴阳只是性命，性命两者同出而异名，本无二道，在羲皇之易为一坎一离，老子之经即一无一有，向上直截根源，片言可了。只因后来丹经子书多方曲喻，转启滥觞之端，以致流入彷门外道。丹道有时喻之以男女，盖言干道成男，坤道成女，自家灵父圣母，非世间有相之男女也。有时喻之为铅汞，盖言离中元精，坎中元炁，自家真铅真汞，非世间有质之铅汞也。奈世间贪财好色之徒，非惑于采补即惑于烧炼，更兼所遇方士种种捏怪，妄引丹经，欺诳末学。惑于采补者，其邪谬不可枚举，大约认男女为阴阳，以遂其好色之私耳。惑于烧炼者，其差别不可殚述，大约认凡砂水银为药物，以遂其贪财之私耳。此等邪术异端，谤先圣之大道，断后贤之真修，名为学道，实则造业，其为地狱种子无疑矣。又有见理稍明，立志稍正者，幸不堕两种邪术，转而求之身心，却不知身非四大之身，乃真空中妙有也；心非肉团之心，乃妙有中真空也；身心一如，浑合无间，强名曰丹。奈学人不遇真师，眛于大道，未免妄认四大假合为身，肉团绿影为心。着妄身者，往往守定搬精运气，偏于有作，病在心外觅身，而不知真空之即身，并其所守之身亦非矣；着幻心者，往往坚执坐禅入定，偏于无为，病在身外觅心，而不知妙有之即心，并其所执之心亦伪矣；殊不知修命而不了性，寿同天地只一愚夫；参性而不了命，万劫阴灵终难入圣。矧【shěn◎ 况且。◎ 亦。】妄身幻心，并其一物而亦非者乎？大抵各执一家，不参同类，皆所谓偏阴偏阳之疾，非一阴一阳之大道也。魏公作参同契一书，究大易之性情，假炉火之法象，印黄老之宗旨，无非吐露同出异名之两物，使大地众生皆得以尽性致命，直超彼岸耳。但恐邪术乱正，不可不辨析；小乘失真，不可不针砭。前于养性末章已谆谆言之，犹恐世人之不悟也。故于此复发明真种，破尽彷蹊曲径，使万世学道者皆舍邪而归正，去伪而即真，上与三圣演易黄老着经同其功用矣。
　　
　　伏食成功章第三十一
　　
　　维昔圣贤，怀玄抱真，伏炼九鼎，化迹隐沦，含精养神，通德三光，精溢腠理，筋节致坚，众邪辟除，正炁常存，积累长久，变形而仙。忧悯后生，好道之伦，随旁风采，指画古文，着为图籍，开示后昆，露见枝条，隐藏本根，托号诸名，覆谬众文，学者得之，韫柜终身。子继父业，孙踵祖先，传世迷惑，竟无见闻，遂使宦者不仕，农夫失耘，贾人弃货，志士家贫。吾甚伤之，定录此文，字约易思，事省不烦，披列其条，核实可观，分量有数，因而相循，故为乱辞，孔窍其门，智者审思，用意参焉。勤而行之，夙夜不休。伏食三载，轻举远游，跨火不焦，入水不濡，能存能亡，长乐无忧。道成德就，潜伏俟时。太乙乃召，移居中洲，功满上升，膺箓受符。（勤而行之十四句，世本误入上篇养性---明辨邪正章，今正之）
　　
　　此章备举伏食成功，乃参同契中篇之总结也。
　　
　　维昔圣贤，怀玄抱真，伏炼九鼎，化迹隐沦，含精养神，通德三光，精溢腠理，筋骨致坚，众邪辟除，正炁常存，积累长久，变形而仙。
　　
　　此言古圣自度皆由伏食而证大道也。“维昔圣贤”盖指黄帝老子及古来上升诸真，“怀玄抱真”即守中抱一，归根复命工夫，盖养性之事也。既有养性之事，不可无伏炼之功，丹道以九转为全功，故曰“伏炼九鼎”，“化迹隐沦”者，如黄帝丹已成而鼎湖上升，老子关既出而西竺化现是也。人之元精元炁元神上应天之日月斗极，三者既全，便与三光合其德矣。故曰：“含精养神，通德三光”。黄中通理，润达肌肤，故曰：“精溢腠理，筋骨致坚”，此形之妙也。保合太和，性命各正，故曰：“众邪辟除，正炁常存”，此神之妙也。九年面壁，行满功圆，忽然超出形气之表，号为真人，故曰：“积累长久，变形而仙”，此之谓形神俱妙，与道合真也。
　　
　　忧悯后生，好道之伦，随旁风采，指画古文，着为图籍，开示后昆，露见枝条，隐藏本根，托号诸名，覆谬众文，学者得之，韫柜终身。子继父业，孙踵祖先，传世迷惑，竟无见闻，遂使宦者不仕，农夫失耘，贾人弃货，志士家贫。
　　
　　此节言古圣着书觉世，而后世失其意也。古圣立心广大，不肯作自了汉，既已自度，必思度人，不得已而着书立言，若黄帝之阴符三百字，老子之道德五千言，併诸真所传一切丹经子书，皆因忧悯后世好道之士不得其门而入，特为指点性命根源，各有所依傍，指画着为图籍，所以开示后人而导之入门也。但恐泄露天机，秘母言子，露其枝条，藏其本根，若三盗五贼，元牝橐钥之类，併龙虎黄芽金华种种异名，是谓“托号诸名，覆谬众文”，正欲使后之学者反复研穷，得意而忘象耳。惜学人迷惑者多，了悟者少，又不肯虚心求师指授真诠，譬若明珠大贝，深藏柜中，无由见面，不免贫困终身，从父到子，从祖到孙，尘尘劫劫迷惑相因，迷而又迷，惑而又惑，竟无觉悟之期，既不识自己家珍，贫困何时得了？是犹宦者不仕，农夫失耘，商贾之人自弃其货，而有志之士长苦于家贫矣。此如愣严衣中系宝珠不自知觉，求乞他方之喻也。然此非先圣之过也，先圣着书觉世，本欲人人了悟，岂知其若此迷惑乎？所谓“江湖无碍人之心，只为人过不得，反觉江湖为碍；祖师无谩人之心，只为人透不得，反怨祖师相谩”是也。若要不受谩，须求大导师。
　　
　　吾甚伤之，定录此文，字约易思，事省不烦，披列其条，核实可观，分量有数，因而相循，故为乱辞，孔窍其门，智者审思，用意参焉。
　　
　　此节自言其祖述古圣着书觉世之意也。后学不悟先圣大道，只因不得其门而入耳。仙翁悲悯后学，慨然着参同契一书，衍大易乾坤坎离之象，假丹家龙虎铅汞之名，而归本于黄帝老子尽性至命之旨，文取简要，故字约而易思，旨本同归，故事省而不繁，“披列其条”者，一道分为三家，即露见枝条之意也。“核实可观”者，三家本来一道，即隐藏本根之意也。然其立言之妙，露而不尽露，藏而不尽藏，铢两分数各有权衡，皆因古圣之文而斟酌损益之，使学人便于探讨耳。太露则恐泄天机，故必多为乱辞；太藏则恐闭天道，又必孔窍其门，世有明眼之士，能于三篇中，反复参究，得其孔窍之所在，方知大道只在眼前柜中之藏，人人具足，无有富者，亦无有贫者。仙翁悲悯后学之意，洵与黄帝老子诸上圣异世同揆，而参同一书，较之阴符三百字，道德五千言尤为踵事而加详矣。
　　
　　勤而行之，夙夜不休。伏食三载，轻举远游，跨火不焦，入水不濡，能存能亡，长乐无忧。道成德就，潜伏俟时。太乙乃召，移居中洲，功满上升，膺箓受符。
　　
　　此节言学者究参同之奥，伏食而证仙也。大道知行并进，才得足目双全。始患冥然无知，既知矣，又患不行，既行矣，又患不勤，学人既得真师指授，洞明伏食宗旨，便当结侣入圜，死心煅炼，老子云：“上士闻道，勤而行之”，马丹阳云：“师恩深重终难报，誓死阛墙炼至真”，故“夙夜不休”，方称勤行。伏食之功，得丹只在一时，然立基大约须百日，结胎大约须十月，至于乳哺温养大约必须三载，陈翠虚云：“片饷工夫修便得，老成须要过三年”是也。然亦不可限定三年，视工夫之勤惰如何耳！温养既足，圣胎始圆，可以轻举而远游矣。从此法身解脱，纵横自如，火不能焚，水不能溺，或隐或现，忽去忽来，来则有相，故能存；去则无形，故能亡；去来无碍，岂不“长乐无忧”乎？怀元抱真之谓道，积功累行之谓德，两者全具方可游戏人间，待时升举。故曰：“道成德就，潜伏俟时”。风尘之外有四海，四海之中有三岛，三岛之中有十洲，上岛曰蓬莱方丈瀛洲，中岛曰芙蓉阆（làng）苑瑶池，下岛曰赤城元关桃源，中有一洲曰紫府，乃太乙元君所居，勾管神仙功行之地，人若弃壳升仙，先见太乙元君，契勘功行，方得次第上升，故曰：“太乙乃召，移居中洲”。至于功满三千大罗为仙，行满八百大罗为客，遂飘然上征，“膺箓受符”而证无上真人之位矣。故曰：“功满上升，膺箓受符”。虽然此姑假法象而言，以接引中下之流，使不落断见耳。究而言之，中洲即是自己丹扃，太乙即是自己元神，上升即是自己天堂，膺箓受符即是复还自己干元面目，而不随劫火飘沉者也。若洞明炼神合虚，炼虚合道宗旨，一切上升受符直可等之于浮云，付之于太空矣。此魏公不尽言之意乎？
　　
　　此章虽结伏食成功，实为中篇全文总结。盖御政诸章但陈造化法象，未及性命窍妙也；养性诸章方指性命关窍，未悉作丹功用也；自太阳流珠以下七章，才备举伏食之功，或言采取，或言配合，或言烹炼；上篇之所未悉者，到此无复余蕴矣。篇终矣，遂自述作书之意，上印古圣，下启后贤，依而行之，立地成仙作祖，岂不确然可信哉？此处文义与上篇末章“吾不敢虚说，仿效圣人文”隐然相应，其为中篇总结无疑，世本乃移入下篇之首，误矣！至于勤而行之一段确是此章结尾，世本误入上篇“明辨邪正”之末，尤觉不伦，今特依古本正之。
　　
　　下篇<一名三相类，又名补塞遗脱>
　　
　　上篇中篇各分御政养性伏食三段，条贯虽具，犹似散而无统，此篇特为通其条贯，使三者类而为一。首章陈鼎炉之妙用；次章揭火候之全功；三章明说三道由一，方识殊途同归源流；四章直指四象还虚才契先天无极宗旨；末章乃自叙其作书之意，而隐名以终焉。五章首尾相足，三相类之大义，始觉了然。前两篇中阙略遗脱者，得此始无余憾，读者合前两篇参观之，庶得其条贯之所在而不病于无终矣！
　　
　　鼎炉妙用章第三十二
　　
　　圆三五，寸一分，口四八，两寸唇，长尺二，厚薄匀（均）。腹齐三，坐垂温。阴在上，阳下奔。首尾武，中间文。始七十，终三旬，二百六，善调匀。阴火白，黄芽铅，两七聚，辅翼人。瞻理脑，定升玄。子处中，得安存。来去游，不出门。渐成大，情性纯。却归一，还本原。善爱敬，如君臣。至一周，甚辛勤。密防护，莫迷昏。途路远，复幽玄。若达此，会乾坤。刀圭沾，净魄魂。得长生，居仙村。乐道者，寻其根。审五行，定铢分。谛思之，不须论。深藏守，莫传文。御白鹤，驾龙鳞，游太虚，谒仙君，录天图，号真人。
　　
　　此章虽言鼎炉妙用，而药物火候已在其中，乃参同契全文之总结也。盖金丹妙用全在炉鼎，识得炉鼎方可采取药物，识得药物方可用火烹炼，三者本同条而共贯，前两篇中各分御政养性伏食，隐藏三者在内，然文义散布，尚未归一，故魏公特作此歌以束之。
　　
　　圆三五，寸一分，口四八，两寸唇，长尺二，厚薄均。
　　
　　此节显鼎炉之法象也。鼎炉之用有二，以金丹言之，离之匡廓为悬胎鼎，坎之匡廓为偃月炉，中宫神室乃是人位，此小鼎炉之法象也。以还丹言之，干位居上为鼎，所以结丹；坤位居下为炉，所以产药，中宫黄庭乃是人位，此大鼎炉之法象也。大约各有上中下三层，以应天地人三才，鼎炉既立，两仪四象五行八卦以至十二辰二十八宿，周天三百六十五度，无不出其中矣。炉鼎既取法乾坤，圆以象天，方以象地。圆以象天，圆陀之义也，圆者径一而围三，本之河图，河图周围无四隅，东三南二合成一五，北一西四合成一五，中央戊己自成一五，合之而三五始圆，三五环绕同归中央，中央虚位不过径吋，是天心所居之室，即在此径吋中分出一干一坤，邵子所谓“天向一中分造化”也。故曰：“圆三五，寸一分”。方以象地，方吋之义也，方者径一而围四，本之洛书，洛书有四正四隅，东南西北为四正，东南西南东北西北为四隅，四正即四象也，四正兼四隅即八卦也，子午中分南北，即两仪也。方吋中开窍处，有口之象；上下两釜（fǔ）分界处，有唇之象；四象八卦环布四周，应造化之四时八节；干上坤下，平分两仪，应造化之南北二极；即一中之所分出也。故曰：“口四八，两寸唇”。两仪既分，从子到巳为六阳，应造化之春夏，是为进火之候；从午讫亥为六阴，应造化之秋冬，是为退火之候；一岁之候即一月之候，一月之候即一日之候，刚柔不偏，寒暑合节，即上篇所云“周旋十二节，节尽更须亲”也。故曰：“长尺二，厚薄均”。炉鼎之用，远取诸造化，近取诸吾身，俱属自然法象。一切旁门不知窍妙，妄想于身外觅取炉鼎，不啻万里崖山矣！
　　
　　腹齐三，坐垂温。阴在上，阳下奔。首尾武，中间文。始七十，终三旬，二百六，善调匀。
</div>
    <div class="pagination">
<a href="参同契阐幽_page7.html">上一页</a><a href="参同契阐幽.html">1</a><a href="参同契阐幽_page2.html">2</a><a href="参同契阐幽_page3.html">3</a><a href="参同契阐幽_page4.html">4</a><a href="参同契阐幽_page5.html">5</a><a href="参同契阐幽_page6.html">6</a><a href="参同契阐幽_page7.html">7</a><span class="current-page">8</span><a href="参同契阐幽_page9.html">9</a><a href="参同契阐幽_page10.html">10</a><a href="参同契阐幽_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
