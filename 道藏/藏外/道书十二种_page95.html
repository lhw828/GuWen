<!DOCTYPE html>
<html>
<head>
    <meta charset="UTF-8">
    <title>道书十二种 - 第 95 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道书十二种 - 第 95 页/共 155 页</h1>
    <div class="content">
　　孙悟空，又呼“行者”，出身东胜神洲傲来国花果山水帘洞，金水为真空之性，悟得此空，还须行得此空，而金水攒矣；猪悟能，又呼“八戒”，出身福陵山云栈洞，一路挑担有功，木火良能之性，悟得此能，还须戒得此能，而木火攒矣；沙悟净，又呼“沙和尚”，出身流沙河作怪，秉教沙门，戊己净定之性，悟得此净，还须和得此净，而真土攒矣。西四金，北一水，合为一五，一家也，行者有之；东三木，南二火，合为一五，一家也，八戒有之；中土戊己，自成一五，一家也，沙僧有之。三藏得此三徒保护，即“三家相见结婴儿”，正“三五一都”之妙旨，五行攒簇之法门。龙马乃西海龙王之子，因有罪作脚力。以五行为运用，以龙马为脚力，浑然太极，龙马负图之象。可知《西游》全部，是细演《河图》、《周易》之密秘，乃泄天地之造化，发阴阳之消息。世人多以心猿意马目之，真管窥蠡测之见焉耳！独是《河图》金丹之道，知之最易，行之最难，非经过一十四遍寒暑，而功力不到，不能济事也；非登山涉水，遇怪遭魔，而炼己不熟，不能还丹也；非经过各国王，照验印信，而返还不真，不能纯阳也。

　　“取出通关文牒，乃‘贞观十三年九月望前三日给。’”十三年之下，即十四年；望三日之下，即十四日。以是知十四年取得真经，即贞下还元之真经。所谓得其一，而万事毕也。“行者三人，个个稳重，只因道果完成，自然安静。”由勉强而归神化，自有为而入无为也。以上即所传之经，所传者，即此五行之真经，而非别有真经可传。若再以别经传之，乃系“以色见我，以声音求我，是人行邪道，不得见如来”也。

　　“长老叫把真经誊录，布散天下，原本还当珍藏”者，是大道不得不传，传有字真经，原本暗藏，不妨人人共见，度迷之意也。“方欲诵经，金刚现身，高叫：‘诵经的，放下经卷，跟我回西去’”者，是大道不容轻传，传无字真经，而口诀明言，必有天神察听，成仙之道也。“行者三人白马平地而起，长老丢下经卷，腾空而去。”有字真经已传于世，即不传无字真经，可无私秘天宝之罪，何妨高蹈远举，腾身而入于无是无非之地乎？此仙翁铭心见掌之论，与道光“不知谁是知音者，试把狂言着意寻”，同一寓意。然仙翁虽未能亲口人人而传授，得此《西游》流世，亦足以超脱幽冥无数之业鬼，《西游》之有稗于世，岂浅鲜焉乎？

　　惟此《西游》，其中所言正道、旁门，是非、真假，皆系仙翁遭魔遇难，苦历而经过者。若有勇猛丈夫，真心男子，读此《西游》，求师一诀，即可脱八十一难之苦，即可免十万八千之路，即可得“三五一都”之道，不待他生后世，眼前获佛神通，即能返本还元，归于妙觉之地。此八大金刚与四众连马五日，连来连去，恰在八日之内，得以正果佛位也。正果即先天一气，以三五而合一气，则七日来复之旨在其中，传经传到此处，可知唐僧为《河图》之空象，三徒五行为《河图》之实理，龙马脚力为载道之物，于是龙马《河图》之道昭彰矣。

　　噫！五行未攒，须藉有为之道，以法制之；五行已攒，须用无为之道，而自脱之。到得不生不灭之时，无且不言，何况于有？五圣成真，有无俱不立，物我悉归空，无字真经不传，而已早传。然已传出，而人不识，仍是传有字真经。余今注《原旨》，亦不过“原”其有字真经之旨，至于无字真经之旨，香乌得而“原”之？非不“原”也，“原”之而人不识也，只得“原”其有字真经之旨。须当誉录副本，布散同学，至于原本还当珍藏，不可轻袤，咬下一指，以待他日识者亲认。

　　吾念一切世界诸佛，愿以此功德，庄严佛净土，上报四重恩，下济三途苦。若有见闻者，悉发菩提心，同生极乐国，尽报此十方三界一切佛。诸尊菩萨摩诃萨，摩诃般若波罗密。

　　诗曰：

　　贞下还元是首经，五行攒簇最空灵。

　　西游演出图书理，知之修持入圣庭。

　
西游原旨

西游原旨序

西游记者，元初龙门教祖长春丘真君之所着也。其书阐三教一家之理，传性命双修之道，俗语常言中暗藏天机，戏谑笑谈处显露心法。古人所不敢道者，真君道之；古人所不敢泄者，真君泄之。一章一篇，皆从身体力行处写来；一辞一意，俱在真履实践中发出。其造化枢纽，修养窍妙，无不详明且备，可谓拔天根而钻鬼窟，开生门而闭死户，实还元返本之源流，归根复命之阶梯。悟之者，在儒即可成圣，在释即可成佛，在道即可成仙，不待走十万八千之路，而三藏真经可取；不必邅八十一难之苦，而一筋斗云可过；不必用降妖除怪之法，而一金篐棒可毕。盖西天取经，演法华金刚之三昧；四众白马，发河洛周易之天机；九九归真，明参同悟真之奥妙；千魔百怪，劈异端傍门之妄作；穹历异邦，指脚踏实地之工程。三藏收三徒而到西天，能尽性者必须至命；三徒归三藏而成正果，能了命者还当修性；贞观十三年上西，十四年回东，贞下有还元之秘要；如来造三藏真经，五圣取一藏传世，三五有合一之神功；全部要旨正在于此。其有裨于圣道，启发乎后学者，岂浅鲜哉！憺漪道人汪象旭，未达此意，妄议私猜，仅取一叶半简，以心猿意马毕其全旨，且注脚每多戏谑之语，妄诞之辞。噫！此解一出，不特埋没作者之心，亦且大误后世之志士。使千百世不知西游为何书者，皆自汪氏始，其遗害尚可言乎？继此，或目以顽空，或指为执相，或猜以采战，或疑为闺丹，千枝百叶，各出其说，凭心自造，奇奇怪怪，不可枚举，此孔子不得不哭麟，卞和不得不泣玉也。我国朝悟一子陈先生真诠一出，诸伪显然，教百年埋没之西游，至此方得释然矣。但其辞虽精，其理虽明，而于次第之间，仍未贯通，使当年原旨，犹不能尽彰，未免尽美而未尽善耳。予今不揣愚鲁，于每回之下，再三推敲，细微注释，有已经悟一子道破者，兹不复赘，有遗而未解，解而未详者，逐节绎出，分析层次，贯串一气，若包藏卦象，引证经书处，无不一一释明，俾有志于性命之学者，原始要终，一目了然，知此西游乃三教一家之理，性命双修之道，庶不惑于邪说淫辞，误入异端傍门之途。至于文墨之工拙，则非予之所计也。

时 大清乾隆四十三年岁次戊戌初秋三日素朴散人悟元子刘一明自叙于金城白道楼

栖云山道人西游原旨叙

阴符清静参同契，丹经也。西游一书，为邱真君着作，人皆艳闻乐道，而未有能知其原旨者。其视西游也，几等等演义传奇而已。苐于戊午之秋，得晤栖云山悟元道人于兰山之金天观，出其修真辨难、阴符参同契诸经注解，盖已大泄先天之秘，显示还丹之方，最后出其西游原旨一书，其序其注，云诗其结，使邱真君微言妙旨，昭若日星，沛如江海，乃知西游一记，即阴符也，即参同也，周易也，修真辨难也。西游原旨之书一出，而一书之原还云原，旨归其旨，直使万世之读西游者，亦得旨知其旨，原还云原矣。道人之功，吏岂微哉！一灯照幽宝，百邪自遁藏，从兹以往，人人读西游，人人知原旨；人人知原旨，人人得西游。迷津一筏，普渡万生，可以作人，可以作佛，可以作仙，道不远人，其在斯乎，其在[  ]乎？

嘉庆三年中秋前三日癸卯科举人灵武水香居士梁联第一峰甫浑然子熏沐拜题

读法诗结序

西游原旨，脱稿多年，今欲付梓，共诸知音。因通部文本注语，不下百万之字，孤茕一身，杖头百文，未得如愿。固镇瑞英谢君，义士也。与予厚交，素有刻刊之意，未行辞世。乃郎思孝思悌，欲了父愿，来山请事。予因所费极多，独立难成，仅摘刻读法四十五条，注解结尾，七言绝句诗一百首，分为上下二卷。虽语句不多，而通部大意皆包括在内，聊以为读西游者，助一烛之光，此予之愿，亦瑞英父子之愿也。

大清嘉庆三年岁次戊午秋吉日素朴散人再叙于栖云山自在窝中

叙

尝读庄子断轮之说，而不胜慨然也。圣贤四书六籍，如日月之经天，江河之行地，其为世所童而习糿而安者，尽人而皆然也。顾安得尽人而领圣贤之精髓乎？审如是也。知龙门邱真人西游记一书，又何以读焉？其事怪诞而不经，其言游戏而无纪，读之者，孰不视为传奇小说乎？虽然，庄子抑又有言矣，筌者所以得鱼，得鱼而忘筌，蹄者所以得兔，得兔而忘蹄。盖欲得兔，舍筌蹄知无所藉，既得鱼兔，[氵*尸@工]筌蹄知何以自然。数百年来，有悟一子之真诠，而后读之者，始知西游记为修炼性命之书矣。然其中有缺焉而未解，与焉而未详者，则尽美而未尽善也。习邑悟元子，同流杰士也。其于阴符道德参同悟真，无不究心矣。间常常读斯书，二十余年，细玩白文，详味诠注。始也由象以求言，由言以求意，继也得意而忘言，得言而忘象，更着西游原旨，并撰读法，缺者补之，略者详之，发悟一子之所未发，明悟一子之所未明，俾后之读西游记者，以为入门之筌蹄也。即由是而心领神会，以驯至于得鱼忘筌，得兔忘蹄焉，亦无不可也。岂必尽如断轮之说，徒得古人之糟粕已耶。

  嘉庆己未春二月题于龙山书屋中皋邑介庵杨春和

悟元子注西游原旨序

大道传自太古，问答始于黄帝问道于广成子。言简意该。由汉唐以来，神仙迭出，丹经日广，然皆发明微妙之旨，言理者多，言事者少。若是既有悟者，即有昧者。长春邱真人复以事明理，作西游记以释厄，欲观者因事明理，俾学人易悟。后人仍有错解，不悟立言之精义者。是书行于世，益尚不博，幸得悟一子陈先生作解注，详细指出书中之元妙，奥义始明。然注中尚有未便直抉其精蕴者，亦有难于笔之于书者。今得悟元子刘先生原旨，其所未备者备，其所未明者明，以补陈注之缺。不但悟一子之注即成全璧，而长春真人作者之本意，亦尽阐发宣露无余蕴矣。使读西游记之学人，合而观之，一刹时间，爽然豁然，惺悟于二悟子之悟矣。余本世之武夫鲁汉，阅之尚觉开心快意，况世之文人墨士，阅之自必有触境入处。是二子之注，功翼西游，西游之书，功翼宗门元教。自兹以往，悟而成道者，吾不知有恒河之几多倍矣。

嘉庆六年岁次辛酉三月三日序

宁夏将军仍兼甘肃提督丰宁苏宁阿

西游原旨读法

栖云山素朴散人悟元子刘一明着

门人冲和张阳全校阅

后进学人夏恒重刊

一西游之书乃历圣口口相传，心心相印之大道。古人不敢言者，丘祖言之，古人不敢道者，丘祖道之，大露天机，所关最重。是书在处，有天神护守，读者须当净手焚香，诚敬开读。如觉闷倦，即合卷高供，不得亵慢。知此者方可读西游。

一西游立言，与禅机颇同，其用意处，尽在言外，或藏于俗语常言中，或托于山川人物中，或在一笑一戏里分其邪正，或在一言一字上别其真假，或借假以发真，或从正以劈邪，千变万化，神出鬼没，最难测度，学者须要极深研几，莫在文字上隔靴搔痒，知此者方可读西游。

一西游神仙之书也，与才子之书不同。才子之书论世道，似真而实假；神仙之书谈天道，似假而实真。才子之书尚其文，词华而理浅；神仙之书尚其意，言淡而理深。知此者方可读西游。

一西游贯通三教一家之理，在释则为金刚法华，在儒则为河洛周易，在道则为参同悟真，故以西天取经，发金刚法华之秘，以九九归真，阐参同悟真之幽，以唐僧师徒，演河洛周易之义。知此者方可读西游。

一西游一案有一案之意，一回有一回之意，一句有一句之意，一字有一字之意，真人言不空发，字不虚下，读者须要行行着意，句句留心，一字不可轻放过去。知此者方可读西游。

一西游世法道法说尽，天时人事说尽，至于学道之法，修行应世之法，无不说尽。乃古今丹经中第一部奇书，知此者方可读西游。

一西游有转生杀之法，窃造化之道，先天而天弗违，后天而奉天时，非一切执心着意、玩空寂灭之事。学者须要不着心猿意马、幻身肉囊，当从无形无象处，辨别出个真实妙理来，才不是枉费功夫。知此者方可读西游。

一西游大道，乃先天虚无之学，非一切后天色相之邪术。先将御女闺丹、炉火烧炼劈开，然后穷究正理，方有着落。知此者方可读西游。

一西游每宗公案，或一二回，或三四回，或五六回，多寡不等，其立言主意，皆在公案冠首已明明题说出了，若大意过去，未免无头无脑，不特妙义难参，即文辞亦难读看。阅者须要辨清来脉再看下文，方有着落。知此者方可读西游。

一西游每回妙义全在题纲二句上。题纲要紧字眼，不过一二字。如首回：灵根育孕源流出，心性修持大道生。灵根即上句字眼，心性即下句字眼，可见灵根是灵根，心性是心性，特用心性修灵根，非修心性即修灵根，何等清亮？何等分明？如次回悟彻菩提真妙理，断魔归本合元神。悟彻即上句字眼，断魔即下句字眼，先悟后行，悟以通行，行以验悟，知行相需，可以归本合元神矣。篇中千言万语，变化离合，总不外此提纲之意，回回如此，须要着眼，知此者方可读西游。

一西游取真经即取西游之真经，非西游之外别有真经可取，是不过借如来传经以传西游耳。能明西游，则如来三藏真经即在是矣。知此者方可读西游。

一西游每宗公案收束处皆有二句总结，乃全案之骨子，其中无数妙义，皆在此二句上着落，不可轻易放过，知此者方可读西游。

一西游乃三五合一，贞下起元之理，故唐僧贞观十三年登程，路收三徒，十四年回东，此处最要着眼。知此者方可读西游。

一西游通关牒文乃行道者之执照凭信，为全部之大关目，所以有各国宝印，上西而领，回东而交，始终郑重，须臾不离，大要慎思明辨，方能得真。知此者方可读西游。

一西游大有破绽处，正是大有口诀处。惟有破绽，然后可以起后人之疑。心不疑，不能用心思，此是真人用意深处，下笔妙处。如悟空齐天大圣，曾经八卦炉煅炼，已成金刚不坏之躯，何以又被五行山压住？元奘生于贞观十三年，经十八年报雠，已是贞观三十一年，何以取经时又是贞观十三年？莲花洞悟空已将巴山虎倚海龙打死，老妖已经识破，何以盗葫芦时又变倚海龙？此等处大要着意。知此者方可读西游。

一通关牒文有各国宝印，乃西游之妙旨，为修行人安身立命之处，即他家不死之方，此等处须要追究出个真正原由来。知此者方可读西游。

一西游每过一难，则必先编年记月，而后叙事，隐寓攒年至月，攒月至日，攒日至时之意，其与取经回东，交还贞观十三年牒文同一机关，所谓贞下起元，一时辰内管丹成也。知此者方可读西游。

一西游有着紧合尖处，莫如巴蕉洞、通天河、朱紫国三案。巴蕉洞言火候次序，至矣尽矣；通天河辨药物斤两，至矣尽矣；朱紫国写招摄作用，至矣尽矣。学者若于此处参入，则金丹大道可得其大半矣。知此者方可读西游。

一西游有合说者，有分说者。首七回，合说也，自有为而入无为，由修命而至修性，丹法次序、火候工程无不具备。其下九十三回，或言正，或言邪，或言性，或言命，或言性而兼命，或言命而兼性，或言火候之真，或拨火候之差，不过就一事而分晰之，总不出首七回之妙义。知此者方可读西游。

</div>
    <div class="pagination">
<a href="道书十二种_page94.html">上一页</a><span>...</span><a href="道书十二种_page90.html">90</a><a href="道书十二种_page91.html">91</a><a href="道书十二种_page92.html">92</a><a href="道书十二种_page93.html">93</a><a href="道书十二种_page94.html">94</a><span class="current-page">95</span><a href="道书十二种_page96.html">96</a><a href="道书十二种_page97.html">97</a><a href="道书十二种_page98.html">98</a><a href="道书十二种_page99.html">99</a><a href="道书十二种_page100.html">100</a><span>...</span><a href="道书十二种_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
