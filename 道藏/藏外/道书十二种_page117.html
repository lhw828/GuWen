<!DOCTYPE html>
<html>
<head>
    <meta charset="UTF-8">
    <title>道书十二种 - 第 117 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道书十二种 - 第 117 页/共 155 页</h1>
    <div class="content">　　本来阴阳一气，因先天太极一分而阴阳出。阴阳一出，干与坤交；干中之阳，走于坤宫；坤中之阴，入于干宫；干虚而为离，坤实而成坎；于是先天乾坤变为后天坎离。离者，离去其阳也。坎者，坎陷其真也。离卦外阳而内阴，阳失其实，则外阳必系假。坎卦外阴而内阳，阴陷其真，则外阴必系假。阳亦不纯，阴亦不真，此后天坎离也。

　　然虽外阴阳不真，而阳中所藏之阴为真阴，阴中所藏之阳为真阳。真阴藏于假阳中，真阳藏于假阴中，此后天中所藏先天之坎离。

　　先天后天皆不关乎心肾。后世学人不但不知先天，而并不知后天，只认心肾坎离为真，或以男女为坎离，大错大错。夫人之坎离，犹如天之日月。天之日月来往，推运四时，生长万物。人之坎离动静，调和神气，卫持性命。天之日月并无方所，人之坎离岂有定位？但人自交后天，顺行造化；假者用事，真者潜藏：先天为后天所蔽，不能自出。以故有生有死，不能长生而不死。

　　惟大修行人知得先天坎离，又识得后天坎离；于后天中返先天，于常道中行仙道；取其坎中先天真阳之气以填于离，取其离中先天真阴之气以归于坎；则坎离后天之阴阳，亦浑化而返其真，仍是乾坤相合，阴阳一气，太极圆成之物，“先天气，后天气，得之者常似醉”矣！

　　古仙道：“一点阳精，秘在形山，不在心肾，而在乎玄关一窍。”则心肾无阳精，不是真坎离，又可知矣！

　　至于先天大道，尤有借阴以藏阳，借阳以退阴之坎离，别有秘密，不在先天后天之列。噫！神而明之，存乎其人。坎离岂易知哉？

　　 [ 参证：议论精确。能知领会个中功诀跃如也，深得古人授受之妙，岂仅震聋豁瞽已哉？ ]

　　炼己筑基

　　吕祖云：“七返还丹在人，先须炼己待时。”紫阳云：“若要修成九转，先须炼己持心。”《参同》云：“初正则终修，干立未可持。”然则欲修金丹大道，非炼己筑基不能。

　　独是炼己筑基为是两事，乃是一理。筑基不在炼己之外，炼己即在筑基之中。非炼己之外再筑基，筑基已毕又炼己。所谓炼己者，以用功言。所谓筑基者，以固气言。炼己纯熟，则还丹可望；筑基紧固，则神室稳当。炼己筑基岂小事哉？吕祖三次还丹，炼己不熟也。紫阳半夜风雷，筑基不固也。二公者，乃神仙中之耳目，教门中之领袖，功夫不到犹不方圆，而况他人乎？

　　何谓炼己筑基？己者，私欲也，有我也，有己也。基者，实地也，根本也。人之所以不得成道者，因其有我有己也。一有己我，私心满怀，不能脚踏实地；干魔百障蔽塞灵窟，步步阴滞，事事胡涂；六贼猬生，七情朋党，丧其良心，伤其真性，摇动本命，神昏气浊，无往而非妄念邪心，尚欲进德，修业以成大道，能乎？否耶！祖师教人先须炼己筑基者，是欲人在实地上下功夫，自卑登高，由浅及深，用渐进之功也。

　　夫人自有生以来，幻身带父母精血之气，藏历劫识神之阴，又受后天五行之气；内外纯阴，只有一点阳精隐而不现；正不胜邪，邪蔽其正。若非将内外阴气煅炼退去，阳精如何返出？此炼己筑基之功，不可缺也。

　　试明炼己筑基之要，惩愤窒欲，炼己也；心灰意冷，炼己也；忘情绝念，炼己也；富贵不淫，贫贱不移，炼己也；不贪名利，不恋声色，炼己也；损己利人，虚心请益，炼己也；众善奉行，诸恶不作，炼己也；志念不退，勇猛精进，炼己也；主心一定，至死无二，炼己也。牢固阴精，不伤神气，筑基也；全身放下，物我皆空，筑基也，以天地为怀，以万物为体，筑基也；幽隐不欺，暗室无亏，筑基也；虎咒不怕，威武不屈，筑基也；生死不顾，疾病不忧，筑基也。炼己筑基两不相离，能炼己，即可筑基；能筑基，即是炼己；归到实处，炼己筑基，一而已。若能炼己筑基，功夫到时，还丹可结，大丹可修，噫！筑基时须用橐龠，炼己时还要真铅；炼己筑基，岂易事乎？

　　 [ 参证：此则，乃成道之玄律。学者谨铭之心，刻刻不间，行住坐卧，每刻心中字字默诵一遍，方克持守。细体“筑基用橐龠，炼己要真铅。”慈哉！斯示也。

　　据鄙见，玄关窍不开，真功没捉摸。天铅积如山，取毋遗橐龠。非橐取数穷，有龠采归柜。欲完大道基，功只有慎独。 ]

　　内外侣伴

　　经云：“混沌七日死复生，全凭侣伴调水火。”又云：“托心知，谨护持，照应炉中火候飞。”特以修持大道，全要侣伴相应，而后可以有为。倘侣伴不当，或无侣伴，一己孤阴，动必有凶，何能窃阴阳而夺造化乎？夫“二人同心，其利断金。三人同志，仍以防危”。侣伴乃性命所赖，道德所藉，修真者始终不可或离者也。但侣伴不一，有内侣伴，有外侣伴。

　　外侣伴者，知音道伴，乃生死相托，患难相扶；有善则劝，有恶则规；同心合意，彼此资益，共修大道者也。

　　内侣伴者，乃西南坤方不死之人；负刚烈之气，具正直之体，抱果断之才；掌生杀之权，握生死之柄；除邪扶正，赏善罚恶；转祸为福，逢凶化吉；内魔不得生，外魔不得侵；所以护性命运造化者。在神为灵官，在宿为天罡，在方为金星。

　　大修行人以此为侣伴，同心合意；托以性命，则性命可全；委以造化，则造化可逆；开天门而闭地户，留人门而塞鬼路；用杀机而求生机，颠倒阴阳直有可必。故外之侣伴或可以无，内之侣伴决不可少。倘内侣伴一失，则性乱命摇，心迷神昏，先天失而后天发，出生入死，魔障百端，无所不至。故修道以结同心侣伴为第一着。

　　但同心侣伴人最难识。其本体无形无象，无声无色，无背无面；恶化则为夜叉，善化则为菩提；变化无端，隐显不测。人皆当面错过，不肯认真，因此日远日疏，与我隔绝。若有知音者忽的寻着，结为同心，行住坐卧，须臾不离；更有得外侣伴，共相劝勉，内外共济，还丹大丹俱可成就。

　　但内侣伴固难，外侣伴亦不易。苟非有大功大行，大福分大缘法者，不能两全。修真志士宁失其外侣伴，不可无内侣伴。内侣伴所以成法身，外侣伴所以护幻身。法身事重，幻身事轻。长春真人云：“病即教他病，死即教他死。至死一着，抱道而亡。”即此轻幻身重法身之谓欤？学者可不知乎？

　　 [ 参证：所论，乃道宗至秘之文。即其剖示内侣伴，分有虚实两法，是皆为得天宝而设。一言得自坤方，一言得自知音。坤方之来，来自虚空，然无媒种，何由感至？则此媒种为之内侣亦可。

　　然按余闻，以为外侣者，知音侣伴，直是眷属。而古哲用以为媒，勾致无形无象之至宝，以为大丹丹主，育化真元，故亦名曰外侣。惟如丁、许、裴、李四大古仙所聚者，乃为内侣焉！是于又设外侣以护之。个中作用：第一，世财致充。第二，克己无缺。第三，寻觅外护法。用磬鱼分省他我，遗有致调陈法，是概用磬以省阳，用鱼以省阴者。当其交与化也，用鱼用磬，不先不后，不疾不徐，调至极和为主。此可意会，不可言传。

　　余按：悟元子论，似精似详，然尚有混淆，且多未述，想但得其名，而未闻其说者。即其所述味之，乃因知音侣伴悟入坤方求宝者也，故有宁无外侣云云焉！原夫求宝坤方一诀，法用置种设媒，个中火候，全凭外侣审报无差者。

　　先师太虚翁云：“凡夫感致之物，有元有一。而元有浊清，一有先后。元清则静，元浊则摇。推其所自，清则自先，浊则自后也。欲辨后先，全凭一己。外侣不得与焉者，个中至要，全在自己学问。世财充足，学问到家，方能辨识先后；世财充足，方能直受无妨。至如火候之当否，虽可自主，古哲恐有差失，故立致委外护一法，以有得失死生关系存焉！”先哲口授如此，而悟元子及于此节不之重，则于虚空感致一宗，个中功法未必全闻也。

　　至夫尘世知音，洵岂易得哉！秦皇汉武，贵为天子，富有四海而不得之。达摩尊者，中印梵王王子，中印国土不小，而远求于震旦赤县乃得。千掌和尚驻世千二百载，不遇而逝。此非宿世结有证助奇因，而时又适值，万难凑合者。是不犹泛海求珠乎？舍坤方可求不求，偏欲于茫茫尘世冀遇。余无如千掌寿算，达摩福德，故以知音尘侣一门，记惟俟夫世之大有宿缘者踵而行之，不敢阻亦不敢劝。

　　学者要知坤方是即道言之‘大赤天宫’，释言之‘神洲赤县’。世传神洲赤县是汴梁，附会之言，不足为据也。吾真师鸡足黄真人谓属太极中之无极。无极无定位，而元有定名，曰天元、曰地元、曰人元。吾处三才之中，形没归地，神升附天者，盖以有形有象耳！是言后天则然也。吾身之得生，非此后天之形神也。先天元一尽乃各归其类。故有归地附天之说。若然，吾之先天元一亏失，自当求复于人元。人元为人先天，而安充于无极之中。古哲名此元为坤方人者，以人倚坤而立也。原此人元说有则有，说无则无，动静虚实，生死亦然者。人能有若勿有，无若勿无，动静语默，一能如之，已合先天本体。从而一志求复求充，立得充复，捷若回应。自必油然灌注，是为志尽人道，满愿克成之妙法。”真师口授又如此。 ]

　　尽心穷理

　　《易》曰：“原始反终，故知生死之说。”孟子曰：“始条理者，智之事。终条理者，圣之事。”盖圣贤大道有始有终，有本有末。知其始，明其终，究其本，穷其末，方能从头至尾，大彻大悟，有往有利。倘一事不明，即一事有迷；知之不真，即行之不通。学者必须穷其理，而后可以行其理，致之力行，缺一不可。

　　其理为何理？即天地造化之道也。造化之道有体有用，有始有终。其间阴阳迭运，消长互变，变化无端，然其最要处，总在一气，一气总不外乎虚无。这个枢纽子非空非色，非有非无；不可有心求，又不可无心得；难描难画，难思难议；顺之则生人生物，逆之则成仙成佛；性命于此寄，生死于此出；悟之者立跻圣位，迷之者万劫沉沦。

　　穷理者，即穷此理也。穷透此理方能行得此理。但此理有火候，有工程，有权变，有迟速，有急缓，有收放，有隐显，有方圆，有盈亏，有止足，有等等作用。先须明其道，次要知其法。道法两用，性命双修，方是无上一乘之道，乃脚踏实地之道。脚踏实地之道，须要循序渐进，不得躐等而求。

　　何为循序渐进？积德立行为第一着，炼己筑基为第二着，以铅制汞为第三着，铅汞相投为第四着，温养还丹为第五着，大药发生为第六着，服食金丹为第七着，凝结圣胎为第八着，以汞投铅为第九着，抽铅添汞为第十着，防危虑险为十一着，胎完止火为十二着，九年面壁为十三着，脱胎出神为十四着，乳哺婴儿为十五着，别安炉鼎为十六着，神化不测为十七着，打破虚空为十八着，以上皆道之要着，圣功之全能。

　　果能于此等处，认得清白，打得透彻，有始有终，力行不怠，性命可了。但世上学人，认假不认真，不肯尽心穷理，轻视性命；未曾入门便要升堂，未尽人事便想仙道；自己不出一力，便要他人真宝；略不如意，稍着苦恼，即便退步，半途而废，委之无缘；如此举止，何能近圣贤门墙？

　　夫圣贤之学，穷理尽性至命之学也。其理精微，其义幽深，蓍龟难测，鬼神莫知，非一言半语可以了悟。苟非下数十年穷理死功夫，不能揣摸其一二；非积德立行，勇猛精进，一意不回，不能感动乎真师。若个丈夫，以性命为大事，夙夜不懈，极深研几，穷神知化；有时苦尽甜来，福缘忽到，磕着撞着；将往时无头无尾，一切疑团，如冰消瓦解，始知得生平心思不是错用。

　　可叹世之学人，不思性命之事为何事，不推性命之道为何道，胡涂学道，胡涂修道，妄想一步登天，立地成圣，无怪乎为盲师时师所误，而终在鬼窟中作生涯也。试观世之一技一艺，亦必细心久学而后成，况此生死大事，为天下稀有之事，岂能容易而知乎？

　　昔我仙留老师，初在蜀川参学，来往于白石归清之间十有余年，未得究竟。后到汉南，以师事红沟道人，其志愈坚，其行愈苦，八九年间，总无会心处。后游甘肃皋兰阿干镇，得逢余丈人，机缘相投，始明大道。以仙留老师志诚学道，功行异人，落魄江湖三十余年，方能闻得香风。彼一切痴迷汉朝学而欲夕得，昨学而欲今得者，何其愚哉？

　　吾劝同道者，立不朽志，存长久心；除妄想念，重性命事；穷造化理，死心踏地；一层层剥进去，一层进一层；直剥到道之骨髓处，方见得大地尘沙尽是珍宝；信步走去，头头是道；大彻大悟，通前达后；一往无前，何患性命不了，大道不成乎？

　　 [ 参证；学知尽心穷理，自克原始反终，是知行并进之学。知之者心，行之者身，知行并进，身心不二，是为脚踏实地。能自第一着，实实体返体还，玄关自开。玄关一开，金丹大道修复，不落虚妄。而致开之诀，端自克己第一着始。克己功法端自净心除妄始。从此死心踏地，一层层剥进，直至剥到道之髓处，始知真妄本无相，念妄则妄，念真则真，真妄之现，现于动念。古哲故以动念处为玄牝。

　　盖阳曰玄，阴曰牝。金丹之道，修返纯阳之义。然而阳极则阴生，欲使个中无阴，无是理也，古哲修之，一归于真而已。是以日生日返，融归于一。斯一难名，强名之曰：窍。然则所谓学入关窍者，学归于一，毋使阳散阴泛焉耳！生一日返一日，学问岂有涯岸哉？故古仙云；“元始天尊，开辟至今，无刻不采取，无刻不烹炼”者，则知元始天尊无刻不事返还也，故无生老病死苦。

　　谨按：《修真辩难》全部，阐发古哲欲发未发处，数不胜数，有功玄教之作。惟于玄关一窍，篇中节去自述一段，乃为完璧矣！学者要知一身关窍，各有真幻二气，是即《易经》所谓“一阴一阳之为道”者是也。玄门所重，在于感应。真感则真应，幻感则幻应。感应从类，其理如是。若然，彼家我家，亦各具有真幻二气者也。古哲事空事寂者，志在克己以全真也。至道真源，不在气机之隐现，而在隐现莫测。心不之摇，念不之动，乃为全真。以真感真，玄关乃开。开真，则所现所隐亦真。隐现既真，则取炼还返无妄，而得效亦真。

　　盖此玄关一窍，上包过去，下包未来。个中真妄，各随类感。随感随应，神祗无得暂阻。有此要妙，古哲鉴之，是以致功玄学，首以克己为第一着。

　　悟元子取此篇作全部关束，深得古人着书宗旨。学者慎毋以有一节之失，乃置全书于高阁。悟元子之失，正是智者千虑之一失。余为参证，乃正愚者千虑之一得。余学问较之悟元子，岂仅小巫大巫已哉！是余真实语，笔以告夫同志云。 ]
修 真 后 辩

后序

庄子谓大道不称，大辩不言。盖以道本无名，有何可称？道本无形，有何可言？称且不可，言且不可，更何可辩？然世有称道者，有言道者。一自有称，则是非混杂，而道不真矣；一自有言，则邪正相争，而道有假矣。称道不真，言道有假，不是称道，反是谤道；不是言道，反是埋道。谤道埋道，塞修真之门，阻行道之路，为害最大，此予不得不强辨，以破其称之不真；不得不细辨，以劈其言之有假。辨不真之称，则不可称之道，学者可不难于渐悟；辨有假之言，则不可言之道，学者可不难于默会。难悟者能使自悟，难会者能使自会，此前后辨难之存心也。虽然，既有辨矣，谓之无言可乎？既有言矣，谓之无称可乎？既有称矣，既有言矣，犹辨不真之称、有假之言可乎？人亦称矣，我亦称矣；人亦言矣，我亦言矣；焉知人之称者真乎，我之称者不真乎？焉知我之称者真乎，人之称者不真乎？焉知人之言者假乎，我之言者不假乎？焉知我之言者假乎，人之言者不假乎？谁真谁不真，谁假谁不假，是在不称道、不言道者见而自知之，吾乌乎辨？悟元子再序。
　
  栖云山悟元子刘一明着
  邓寿椿重刊
先天精气神

紫清翁云：其精不是交感精，乃是玉皇口中涎；其气即非呼吸气，乃知却是太素烟；其神即非思虑神，可与元始相比肩。是即所谓元精、元气、元神也。精气神而曰元，是本来之物。人未有此身，先有此物。即有此物，而后无形生形，无质生质，乃从父母未交之时而来者。方交之时，父精未施，母血未包，情合意投，其中杳冥有物，隔碍潜通，混而为一，氤氲不散；既而精泄血受，精血相融，包此一点之真，变化成形，已有精气神寓于形内。虽名为三，其实是一。一者混元之义，三者分灵之谓。一是体，三是用。盖混元之体，纯一不杂为精，融通血脉为气，虚灵活动为神。三而一，一而三。所谓上药三品者用也，所谓具足圆成者体也。不得言三，亦不得言一。学人多不知三而是一，一而是三，或抱元守一而落于着空，或炼药三品而失于执相。着空执象皆非还元妙理。还元者，即还元精、元气、元神也。若欲修道，先要知的此三物在混元中潜藏。离乎混元，便非先天精气神本体。失却本体，不是元物。心印经曰：上药三品，神与气精。恍恍惚惚，杳杳冥冥，视之不见，听之不闻。从无守有，顷刻而成。曰恍惚、曰杳冥、曰有无，则为无形之物可知。惟此元精如珠如露，纯粹不杂，滋润百骸；元气如烟如雾，贯穿百脉；元神至灵至圣，主宰万事。知之可以延年益寿，长生不老。学者若能识得此三药，则修道有望。

后天精气神

    后天之精，交感之精；后天之气，呼吸之气；后天之神，思虑之神。三物有形有象，生身已后之物。男女交媾，精血融和，结为胚胎，胎中只有元气，并无呼吸之气。及其十月胎完，脱出其胞，落地之时，“哇”的一声，纳受天地有形之气，入于丹田，与元气相合，从此气自口鼻出入，外接天地之气以为气，此呼吸气之根也。后天之神，亦于此而生。此神乃历劫轮回之识神。生时先来，死时先去。转人转兽是这个，为善为恶是这个，生来死去亦是这个，出此入彼，移旧住新无不是这个。当落地“哇”的一声，即此神入窍之时也。所以婴儿落地，不“哇”者不活，盖以无神入窍也。初生之时，神气相御，以为后天根本，生长幻身。至于交感之精，尤系后有之物。在母胎时无此精，初生身亦无此精；及至二八之年，元阳气足，满而必溢，极而必返，阳极则阴生，阴生则阳消，阴气用事，阳气退位，无形之阴又生有形之阴；肾中窍开，真水亏而欲火潜生。稍有触动，其火上炎，蒸炙一身，激发百骸血脉，五脏六腑津液，尽皆沸腾上涌，聚会于头顶百会穴。此穴乃百脉聚会之处，其气血从此穴下降夹脊，至肾腧过后，始化为白；过尾闾，达阴窍，始泄焉。此精不但生时并无，即生后亦无，特气血所化耳。其肾窍不过是出精之门，精何尝在肾也。所谓交感之精者，因有交有感而有精，不交不感即无精。至于梦遗，亦由感而有；间有不感而遗者，是气虚而血脉不固，邪火催逼而出之；此交感之精之所由来也。当阳极生阴，不但精从此有，即思虑之神从此而发，呼吸之气从此而暴。学者须要识得此三者皆生身以后所有，而非生身以前之物。以生身以后之物，而欲保全性命，延年益寿，超出乎阴阳之外，能乎否耶？学者当三思之。
</div>
    <div class="pagination">
<a href="道书十二种_page116.html">上一页</a><span>...</span><a href="道书十二种_page112.html">112</a><a href="道书十二种_page113.html">113</a><a href="道书十二种_page114.html">114</a><a href="道书十二种_page115.html">115</a><a href="道书十二种_page116.html">116</a><span class="current-page">117</span><a href="道书十二种_page118.html">118</a><a href="道书十二种_page119.html">119</a><a href="道书十二种_page120.html">120</a><a href="道书十二种_page121.html">121</a><a href="道书十二种_page122.html">122</a><span>...</span><a href="道书十二种_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
