<!DOCTYPE html>
<html>
 <head>
  <meta charset="utf-8"/>
  <title>
   庄子翼 - 第 8 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庄子翼 - 第 8 页/共 14 页
  </h1>
  <div class="content">
   管见【桓公因疑而致疾告敖以妄而止妄则知之有无由心之起灭而心有好恶又人之妄情也明矣妄情去则好恶得其真本心明则起灭不由彼今人之逐妄丧真皆见而成疾者也告敖之言曰公则自伤恶能伤公斯为治病之良剂欤盖戏瓦出而心痛除弓影去而疑病愈之也据所载名似涉怪诞然孔子家语亦有夔罔象之说左传新大故小史托滈池君献璧之事则不为无有也但阴阳各得其所两不相伤足矣经云天下有道其不神】
　　纪渻【省】子为王养斗鸡十日而问鸡已乎曰未也方虚防而恃气十日又问曰未也犹应向景十日又问曰未也犹疾视而盛气十日又问曰几矣鸡虽有鸣者已无变矣望之似木鸡矣其德全矣异鸡无敢应者反走矣郭注【此章言养之以至于全者犹无敌于外况自全乎】
　　张湛【此以养鸡喻养生虚防恃气无实而自矜犹应向景接悟之速也疾视而盛气求敌而必已之胜也鸡虽鸣而已无变则彼命敌而我不应忘胜负矣至于望之似木鸡异鸡无敢应则知德全者非但已无心乃能使物不生心此养之至也】
　　江遹【鸡木畜也木与木相摩则然故鸡为善斗之畜虚防则傲恃气则凌虽未见鸡而求敌无所不至若是则能无惧而已岂能必胜哉故问其可斗曰未也犹应影向则能不恃其气顾影之所向则应之尔疾视而盛气则弗逐于影之妄见向而应之也有敌之者至致其雄毅以待之而已然而疾视则其神不宁盛气则其心不平虽弗与之斗而心动于内神沮于外但而不发尔故曰未也故其几矣之后鸡虽鸣而无变望之似木鸡其德全矣盖内忘其气外忘其形他鸡虽竦而鸣我不闻其声矣与槁木奚以异哉则不争之德莫盛于此故曰全也天下之鸡皆莫之敌但反走而服若老聃之降胡俗孔子之服门人也心为绛宫于禽为朱雀圣人善养于内使之足而不贪饱而不争故天下莫能与之争众人但养于外使朱雀常饥翱翔八表唯利是求不贪则不足以满其懐不争则不足以充其欲至于死而后止悲夫】
　　管见【鸡已乎当从列子作鸡可斗已乎庄文脱略耳】
　　孔子观于吕梁县水三十仞流沫四十里鼋鼍鱼鳖之所不能游也见一丈夫游之以为有苦而欲死也使弟子并流而拯之数百步而出被发行歌而游于塘下孔子从而问焉曰吾以子为察子则人也请问蹈水有道乎曰亡吾无道吾始乎故长乎性成乎命与齐【脐】俱入与汨【骨】偕出从水之道而不为私焉此吾所以蹈之也孔子曰何谓始乎故长乎性成乎命曰吾生于陵而安于陵故也长于水而安于水性也不知所以然而然命也【齐与脐同左氏噬齐亦作齐水漩入处也汨水滚出处也】
　　郭注【磨翁而旋入者齐也回伏而涌出者汨也从水之道而不为私焉任水而不任已也此章言人有偏能得其所能而任之则天下无难矣用夫无难以涉乎生生之道何往而不通哉】
　　张湛【吕梁在今彭城郡尔雅曰石绝水曰梁始乎故者故犹素也任其真素则所遇而安也长乎性者顺性之理则物莫之迕也成乎命者自然之理不可以知知知其不可知谓之命也】
　　吕注【由乎性命之理与齐俱入与汨皆出从水之道而不为私犹可蹈也至于鼋鼍之所不能游则合其德以通乎物之所造宜其无所蹈而不适也生于陵而安于陵为故故则非出于性而人之所为也长于水而安于水为性性则其所偏能也苟无其性而习之则虽能之不至人所不能及也】
　　江遹【水生之虫不疾易水性也若人则生于陵而安于陵尔吕梁之丈人乃能游于鼋鼍鱼鳖之所不能游盖其性之所偏能也唯有其性故能长于水而安于水虽安于水矣不至于不知吾所以然而然是未能从水之道而不为私也则亦不若是之妙矣故其言终至于命若夫人者所谓得之以游大川者也】管见【吕梁丈人之蹈水行歌其妙在乎从水之道而不为私所以水不能害也人之处世能从人之道而不为私人亦无害之者矣推是理以交物安往而不全哉始乎故则因习而成长乎性习久成自然也成乎命则与水相忘不知所以然而然是谓得全于天者也按此章即与物无迕者处物而不伤之意斯言也其为涉世之标准欤】
　　梓庆削木为鐻【据】鐻成见者惊犹神鲁侯见而问焉曰子何术以为焉对曰臣工人何术之有虽然有一焉臣将为鐻未尝敢以耗气也必齐【斋】以静心齐三日而不敢懐庆赏爵禄齐五日不敢懐非誉巧拙齐七日辄然忘吾有四肢形体也当是时也无公朝其巧专而外滑【骨】消然后入山林观天性形躯至矣然后成见鐻然后加手焉不然则已则以天合天器之所以疑神者其是欤【鐻罗云钟鼔之拊】
　　郭注【视公朝若无则跂慕之心绝矣巧专而外滑消性外之事去也必取材中者然后加手焉以天合天不离其自然也此则尽因物之妙故疑是神所作耳】
　　吕注【器之所以疑神者犹如此则外滑未消而欲游乎物之所造者不可得至矣】
　　疑独【梓人名庆鐻止乐之器一名敔象伏虎形背有二十七龃龉未尝耗气虚一而静也不懐庆赏爵禄忘利也不懐非誉巧拙忘名也忘吾有四肢形体则神全而与天为一故能视公朝若无而外事之滑心者消然后入山林观木形与鐻合者然后加手而不强求之推已之天以合物之天此器之所以疑于神也】东野稷以御见庄公进退中绳左右旋中规庄公以为文弗过也使之钩百而反颜阖遇之入见曰稷之马将败公密而不应少焉果败而反公曰子何以知之曰其马力竭矣而犹求焉故曰败
　　郭注【马力竭而犹求焉故败明至当之不可过也】
　　吕注【稷之御至善矣而不能无败于马力既竭之后则为道而务乎生之所无以为知之所无奈何者亦无自而成矣】
　　碧虚【御中规绳如组织文绣使之回还如钩百往百反皆复故迹也韩婴曰舜工于使人造父工于使马不穷其民故无逸民不穷其马故无逸马马之蹶败由防御之过分民之知竭由政教之苛察故达命者不务知之所无奈何也】
　　管见【执辔如组两骖如舞可以证文弗过之义组织者总纰于此而成文于彼喻善御者执辔于上而马调于下也钩百谓圆驱而不止故知其必败力竭而犹求则非唯马败而人亦劳只矣】
　　工倕旋而盖规矩指与物化而不以心稽故其灵台一而不桎【盖犹过也但以手旋而过于规矩精之至也】
　　郭注【虽工倕之巧犹任规矩此言因物之易也】
　　吕注【工倕旋而盖规矩言任指之旋而盖乎规矩盖则其画与之合而不露也指物之相得若化之自然不待心之稽考而后合乎方圆也夫唯如此则其灵台一而不桎至于忘足忘要心忘是非未尝不适者此其不以心稽之证与】
　　忘足屦之适也忘要【平声】带之适也知忘是非心之适也不内变不外从事防之适也始乎适而未尝不适者忘适之适也
　　郭注【百体皆适则都忘其身也是非生于不适耳所遇而安故无所变从是知识适者犹未适也】碧虚【忘足忘要末也心忘是非则本亦忘矣况于末乎内外在我所遇皆然自适而常适乃无适之适工倕之妙亦犹是也】
　　有孙休者踵门而诧子扁庆子曰休居乡不见谓不修临难不见谓不勇然而田原不遇岁事君不遇世宾【摈】于乡里逐于州部则胡罪乎天哉休恶【乌】遇此命也扁子曰子独不闻夫至人之自行邪忘其肝胆遗其耳目芒然彷徨乎尘垢之外逍遥乎无事之业是谓为而不恃长而不宰今汝饰知以惊愚修身以明污昭昭乎若揭日月而行也汝得全而形躯具而九窍无中道夭于聋盲跛蹇而比于人数亦幸矣又何暇乎天之怨哉子往矣孙子出扁子入坐有间仰天而叹弟子问曰先生何为叹乎扁子曰向者休来吾告以至人之德吾恐其惊而遂至于惑也弟子曰不然孙子之所言是邪先生之所言非邪非固不能惑是孙子所言非邪先生所言是邪彼固惑而来矣又奚罪焉扁子曰不然昔者有鸟止于鲁郊鲁君说之为具太牢以飨之奏九韶以乐之鸟乃始忧悲视不敢饮食此之谓以已养养鸟也若夫以鸟养养鸟者宜栖之深林浮之江湖食之以委蛇则平陆而已矣今休款启寡闻之民也吾告以至人之德譬之若载鼷以车马乐鴳以钟鼓也彼又恶能无惊乎哉【款窾同小窍也启开也款启言小见也】
　　郭注【忘肝胆遗耳目暗付自然也凡非真性皆尘垢也凡自为者皆无事之业也率性自为非恃而为之任其自长非宰而长之以鸟养鸟各有所便也此章言善养生者各任性分之适而至矣】
　　吕注【此篇之旨在乎存生以至神全精复与天为一若孙休之所为则反之者也其闻斯言也不能无忧惊视而不敢饮食故终之海鸟之说云】
　　管见【乐天知命故不忧穷理尽性夫何疑若孙休之所云其于天命理性之说大有径庭矣故扁子告以至人之行忘肝胆则内虚遗耳目则外静然后彷徨乎尘垢之外凡人世有为事迹皆尘垢也能离乎此则行住坐卧莫非无事之业所谓出世世间矣何为可恃何长可宰邪今汝饰知修身昭若日月以揽世间之祸患得全形无天亦幸矣何暇乎天之怨哉此所以深警其迷而使之知复也】
　　新【全生之道非至人莫能知之非至人而与语全生之道是养鸟以太牢九韶耳安能无惊此扁子所以虑孙休之惑也夫庄子之作此以觉世俗未悟全生之理也而世俗者未可卒告之以全生之道故终于扁子之所叹而寓其意也若庄子者可谓能尽其意者乎】
　　管见总论【是篇首论生者人之所重或过养而伤生命在天而莫违或以故而灭命傥达于斯二者则能保其生而安乎命是为深根固柢长生久视之道也故凡生之所无以为者已之命之所无奈何者远之知其非所当务而吾有纯全之天不可须臾离也请观醉者之视车雠者之于镆干则亦何所容心哉承蜩操舟以明积习而造妙牧羊畏涂在乎鞭后而戒危说彘喻贪爵者不如见显不能冥妄者多惑此后设喻不一皆所以申达生之旨可谓谆且切矣夫人生所养自有定分不为求之而得弗求而失也人之患难有出非虞不为幸而可逃智而可免也在乎修人事以顺天理求其无愧而已寿天祸福非所汲汲也至若岩谷清修庙堂事业内而养生外而治人亦不过美人伦兴教化同归乎道德之理而已然的知生为可重而能警乎衽席饮食之间者几何人哉必也望之而似木鸡御而不竭其力斯达乎生理而庶几乎至人之行矣结以鲁郊之鸟闻钟鼓而忧悲盖外失其养则内伤其性苟知所以养之则知所以全之要在达已之生推以利物之生与物同适忘适而无不适矣】
　　山木第二十
　　庄子行于山中见大木枝叶盛茂伐木者止其旁而不取也问其故曰无所可用庄子曰此木以不材得终其天年夫子出于山舍于故人之家故人喜命竖子杀雁而烹之竖子请曰其一能鸣其一不能鸣请奚杀主人曰杀不能鸣者明日弟子问于庄子曰昨日山中之木以不材得终其天年今主人之雁以不材死先生将何处庄子笑曰周将处夫材与不材之间材与不材之间似之而非也故未免乎累若夫乘道德而浮游则不然无誉无訾一龙一蛇与时俱化而无肯专为一上一下以和为量浮游乎万物之祖物物而不物于物则胡可得而累邪此神农黄帝之法则也若夫万物之情人伦之则不然合则离成则毁廉则挫尊则议有为则亏贤则谋不肖则欺胡可得而必乎哉悲夫弟子志之其唯道德之乡乎【传司马云事可行也】
　　郭注【设将处此耳以未免乎累竟不处若夫乘道德而浮游者庄子亦处焉胡可得而必乎哉言不可必故待之不可以一方也唯与时俱化者能设变而常通耳】
　　吕注【圣贤之不容于世其累常在材故庄子数数言之深戒乎材之为累也若夫愚不肖以不能鸣见杀亦多矣岂以不材必可免邪则山中之木主人之雁其失均耳故将择夫材与不材之间而处之然犹似道而非道也以道之为体不涉两端亦非中央则材不材之间犹未免乎累若夫乘道德而浮游则无誉无訾不可得而贵贱一龙一蛇不可得而圣凡消息盈虚与时俱化或升或潜和而不乖岂系乎材不材之间凡以浮游乎万物之祖而已万物之祖犹云众父父也若是则物物而不物于物胡可得而累邪夫万物之情人伦之有合必离有成必毁廉则见挫尊则见议然则材不材之间欲免乎累何可必得欲无累者其唯道德之乡乎】须溪【离之毁之挫之议之亏之皆人情不相乐也贤则为人所忌而谋之不肖则人且欺之极浮世薄恶之滋味矣】
　　市南宜僚见鲁侯鲁侯有忧色市南子曰君有忧色何也鲁侯曰吾学先王之道修先君之业吾敬尊贤亲而行之无须臾离居然不免于患吾是以忧市南子曰君之除患之术浅矣夫丰狐文豹栖于山林伏于岩穴静也夜行昼居戒也虽饥渴约犹且胥疏于江河之上而求食焉定也然且不免于网罗机辟之患是何罪之有哉其皮为之灾也今鲁国独非君之皮邪吾愿君刳形去皮洒心去欲而游于无人之野南越有邑焉名为建德之国其民愚而朴少私而寡欲知作而不知藏与而不求其报不知义之所适不知礼之所将猖狂妄行乃蹈乎大方其生可乐其死可葬吾愿君去国捐俗与道相辅而行君曰彼其道远而险又有江山我无舟车奈何市南子曰君无形倨无留居以为君车君曰彼其道幽远而无人吾谁与为邻吾无粮我无食安得而至焉市南子曰少君之费寡君之欲虽无粮而乃足君其涉于江而浮于海望之而不见其崖愈往而不知其所穷送君者皆自崖而反君自此远矣故有人者累见有于人者忧故尧非有人非见有于人也吾愿去君之累除君之忧而独与道游于大莫之国方舟而济于河有虚船来触舟虽有惼【】心之人不怒有一人在其上则呼张歙之一呼而不闻再呼而不闻于是三呼邪则必以恶声随之向也不怒而今也怒向也虚而今也实人能虚已以游世其孰能害之【左传云市南有熊宜僚楚人也无须臾离绝句大莫莫无也惼尔雅云急也】
　　郭注【有其身而矜其国虽忧懐万端尊贤尚行而患虑愈深矣故令无其身忘其国而任其自化寄之南越取其去鲁之远也若各恣其本步而人人自蹈其方则万方得矣不亦大乎去国捐俗谓荡除其胸中也君乃谓真欲使之南越也形倨踬碍之谓留居滞守之谓形与物夷心与物化斯寄物以自载也君能少费寡欲则无所不足涉江浮海不见其崖喻绝情欲之远君欲绝则民各反守其分自此远矣超然独立于万物之上也有人者有之以为己私也见有于人者为人所役者也故尧虽有天下皆寄之百官委之万物而不与焉斯非有人也因民任物而不役已斯非见有于人也游于大莫之国者欲令荡然无有国之懐则世虽变其于虚已以免害一也】
　　吕注【以鲁国为皮者患之所生出乎不能忘其国也盖形不遗则国得为之累刳形所以去皮心不白则欲得为之染洒心所以去欲离人入天此为游于无人之野建德之国所以立道也其民愚朴寡欲则非属于文之不足作不知藏物至而供其求与不求报仁而不以为恩也不知义之所适则不尚往来不知礼之所将妄行而蹈大方可乐可葬则终始所不去也建德之为国如此而所以不能游者以国与俗縻之而已弃德捐俗与道相辅而行则不劳而至矣夫道迩而甚夷而人视之若远且险者以形倨而不逊留居而不进耳以无形倨无留居而为车以少费寡欲而为粮其患不能达哉不见其崖与乎无穷之游送君者自崖而返则拘于虚而畏其深远者莫之敢前君自此独立无匹而人莫之能从也傥游乎此非有于人非见有于人也尧之为尧如是而已矣大莫建德即前章所谓万物之祖道德之乡是也次论虚船触舟而不怒向之乘道德而浮游者其于世也亦若此而已矣】
　　北宫奢为卫灵公赋敛以为钟为坛乎郭门之外三月而成上下之县王子庆忌见而问焉曰子何术之设奢曰一之间无敢设也奢闻之既雕既琢复归于朴侗乎其无识傥乎其怠疑萃乎芒乎其送往而迎来来者勿禁往者勿止从其强梁随其曲傅因其自穷故朝夕赋敛而毫毛不挫而况有大涂者乎【北宫奢卫大夫也成上下之县禇云设架悬钟上下各六所谓编钟也强梁多力也曲傅司马云谓曲附已者随之也】
　　郭注【泊然抱一非敢假设以益事复归于朴还用其本性也侗乎无识任其纯朴也傥乎怠疑无所趣也送往迎来无所忻悦也勿禁勿止任彼也从其强梁顺乎众也随其曲傅无所系也因其自穷用其不得不尔也赋敛无挫当故无损也泰然无执用天下之自为斯大通之涂也故曰经之营之不日成之】
　　吕注【有术设其间则非所谓一也雕琢复朴去华务实也侗乎无识不知谁何傥乎怠疑不敢欲速也送往迎来勿禁勿止强梁无所抑曲傅无所遏而出于彼之不得已故朝夕赋敛而毫毛不挫以其无所设于一之间而已况天下之理有大涂者乎庖丁所以游刃于其间而有余地也】
　　循本【道一而已若有作为便贰之以二矣故曰一之间无敢设也侗乎无识之貌傥乎无心之貌萃乎芒乎如物之丛生而无心也强梁不顺之人委曲依之人一听其自然因其自穷者因其自至则受之不挫者不损也大涂者大道也赋敛之事且然况以大道治天下者乎】
　　孔子围于陈蔡之间七日不火食大公任往吊之曰子几死乎曰然子恶死乎曰然任曰予尝言不死之道东海有鸟焉其名曰意怠其为鸟也翂翂翐翐而似无能引援而飞迫胁而栖进不敢为前退不敢为后食不敢先尝必取其绪故其行列不斥而外人卒不得害是以免于患直木先伐甘井先竭子其意者饰知以惊愚修身以明污昭昭乎如揭日月而行故不免也昔吾闻之大成之人曰自伐者无功功成者隳名成者亏孰能去功与名而还与众人道流而不明居得行而不名处纯纯常常乃比于狂削迹捐势不为功名是故无责于人人亦无责焉至人不闻子何喜哉孔子曰善哉辞其交游去其弟子逃于大泽衣裘褐食杼【序】栗入兽不乱群入鸟不乱行鸟兽不恶而况人乎【翂翂翐翐司马云舒迟貌迫胁而栖李云迫胁在众鸟中才得容身而宿辟害之至也】
　　郭注【圣人无好恶既大舒缓又心无常系不敢为前为后者常从容处中也食必取其绪期于随物而已行列不斥与群俱也患害生于役知以奔竞木伐井竭才之害也夫察焉小异则与众为迕矣混然大同则无独异于世矣故夫昭昭乃冥冥之迹也将寄言以遗迹故因陈蔡以托意恃功名以为已成者未之尝全功自众成故还之道昧然而自行彼皆居然自得此行耳非由名而后处之纯纯常常乃比于狂无心而动故也功自彼成故势不在我而名迹皆去恣情任彼故彼各自当其责也寂泊无懐乃至人也故曰至人不闻辞交游去弟子取其弃人间之好也不乱群不乱行若草木之无心故为鸟兽所不畏盖寄言以极推至诚之信任乎物而无受害之地也】
　　吕注【翂翂翐翐则虽纷而不乱似无能而非无能引援而飞迫胁而栖则踌躇不得已于动止之间也进不敢先退不敢后无出而阳无入而藏也食不先尝必取其绪处乎不争之地也行列不斥人不得害则群于人之道也知功名之成必有亏而去之以还与众人此大成之人所为也道流而不明居则人莫见其功得行而不名处则人莫闻其名得则德也纯常比狂猖狂妄行也不为功名还与众人也此所谓有道者能以有余奉天下也陈蔡之厄所以处之非不足于此亦知之所无奈何耳学仲尼者苟不知有所谓行列不斥与鸟兽之可入则不至揭日月而行而为功名之所累者几希】
　　管见【道流而不明居得行而不名处二句停匀分读义自显然郭氏乃于明字下着注故后来解者因之唯吕氏从居从处为句甚当盖得应是德名应是明庶与上文义协】
　　孔子问子桑虖曰吾再逐于鲁伐树于宋削迹于卫穷于商周围于陈蔡之间吾犯此数患亲交益疎徒友益散何与子桑虖曰子独不闻假人之亡与林回弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林回曰彼以利合此以天属也夫以利合者迫穷祸患害相弃也以天属者迫穷祸患害相收也夫相收之与相弃亦远矣且君子之交淡若水小人之交甘若醴君子淡以亲小人甘以绝彼无故以合者则无故以离孔子曰敬闻命矣徐行翔佯而归绝学捐书弟子无挹于前其爱益加进异日桑虖又曰舜之将死真冷禹曰汝戒之哉形莫若缘情莫若率缘则不离率则不劳不离不劳则不求文以待形不求文以待形固不待物【李云桑姓虖其名人也假国名林回司马云殷之逃民之姓名布谓货财也真冷疑是其命二字讹书耳】
　　郭注【君子之交去利故淡道合故亲小人之交饰利故甘利不可常故有时而绝也无故而自合者天属也合不由故则故不足以离之有故而合必有故而离矣其爱益加进者去饰任素故也因形率情故不矫之以利形不假故常全情不矫故常逸不求文以待形任朴而直前也固不待物朴素而足也】
　　吕注【学孔子而不知所谓天属唯学与书之为务则所以交于天下者皆人合而已形莫若缘缘则不离而合矣情莫若率率则不劳而逸矣不离不劳则任其质之自然而性分已足奚用求文以待形哉不求文以待形则不待物宜矣此绝学捐书之尤至者也】
　　管见【待字无二义形缘而不离则已常存情率而不劳则性常逸所为我者得矣人何待乎礼文何资乎外物哉】
　　庄子衣大布而补之正緳【絜】系履而过魏王魏王曰何先生之惫邪庄子曰贫也非惫也士有道德不能行惫也衣弊履穿贫也非惫也此所谓非遭时也王独不见夫腾猿乎其得楠梓豫章也揽蔓其枝而王长其间虽羿逢蒙不能睥睨也及其得柘棘枳枸之间也危行侧视振动悼栗此筋骨非有加急而不柔也处势不便未足以逞其能也今处昏上乱相之间而欲无惫奚可得邪此比干之见剖心征也夫
　　郭注【遭时得地则申其长技故虽古之善射莫之能害势不便而强为之则受戮矣】
　　吕注【虽放言若此而不见害者虚已以游世之证也】
　　疑独【庄子以腾猿自喻得楠梓豫章犹君子之得时处柘棘枳枸之间谓遭昏主乱相虽欲不惫不可得也如欲强以直言行道比干之见剖心征验昭然也】
　　口义【大布粗布也緳带也系履履弊而以索穿之也惫病也揽把也蔓缠绕也王长言其志盛意得也不柔上着加急字其状猿尤精】
　　孔子穷于陈蔡之间七日不火食左据槁木右击槁枝而歌焱【标】氏之风有其具而无其数有其声而无宫角木声与人声犂然有当于人之心颜回端拱还目而窥之仲尼恐其广已而造大也爱已而造哀也曰回无受天损易无受人益难无始而非卒也人与天一也夫今之歌者其谁乎回曰敢问无受天损易仲尼曰饥渴寒暑穷桎不行天地之行也运物之泄也言与之偕逝之谓也为人臣者不敢去之执臣之道犹若是而况乎所以待天乎何谓无受人益难仲尼曰始用四达爵禄并至而不穷物之所利乃非已也吾命有在外者也君子不为盗贤人不为窃吾若取之何哉故曰鸟莫知于鷾鸸目之所不宜处不给视虽落其实弃之而走其畏人也而袭诸人间社稷存焉尔何谓无始而非卒仲尼曰化其万物而不知其禅之者焉知其所终焉知其所始正而待之而已耳何谓人与天一邪仲尼曰有人天也有天亦天也人之不能有天性也圣人晏然体逝而终矣
　　郭注【天损之来唯安之故易而物之傥来不可禁御于今为始者于昨为卒则所谓始者即是卒矣言变化之无穷也人与天一皆自然也任其自尔则歌者非我也天地之行不可逃偕逝则不识不知顺帝之则也所在皆安不以损为损斯待天而不受其损也感应旁通为四达旁通故可以御高大物之利己非求而取之吾命有在外者言夫人之生必外有接物之命非如瓦石止于形质而已盗窃者私取之谓贤人君子之致爵禄非私取也受之而已若鷾鸸之畏人而入于人间此所以称知况之至人则同天下故天下乐推而不厌相与社而稷之此无受人益所以为难也日夜相代未始有极故正以待之无所为懐也凡所谓天者皆明不为而自然言自然则自然矣人安能故有此自然哉自然耳故曰性是以圣人晏然无矜而体与变俱也】吕注【焱氏之风犹焱氏之颂已自无已而广之则是造大爱之则是造哀也无受天损易无受人益难今则天损而已安用广已以造大邪无始非卒正以待之人与天一晏然体逝而已安用爱已以造哀邪知今之歌者则知所以为始卒为天人者莫不在此矣天地之行非人所得止运物之泄非人所能闭无受天损则与之偕逝不敢以为损而去之也执臣之道犹不敢去而况所以待天乎此无受天损所以易也爵禄并至命之在外者苟受物所利以为益与盗窃何异哉君子于四达并至之际以为物之所利非已也吾命有在外者以是不敢受而取之如鷾鸸之畏人而袭人间则天下相与社稷之不可去此无受人益所以难也化万物而不知其禅之者即不化者也又恶知其终始哉有人有天皆天而已人之不能有天性也此有人之所以为天知其为天则晏然体逝而终矣】
　　口义【槁木几也槁枝策也齐物篇所谓策枝是也无其数无节奏也无宫角不合五音也广已尊我也以尊我之意而求之则所造无畔岸以爱我之意而思之则必至于哀伤人与天一言在我者皆天理也无受天损贫而乐也无受人益富不淫也谓天损之时不容不安故易人益之来欲辞不能故难穷桎穷塞也不行推之不去也运物之泄气数之往来皆天也吾亦与之俱行亦与之俱泄故曰偕逝即所谓与时偕行与时偕极也君命且不得违天命其可违乎此无受天损易也始用谓此意才萌四达则事随以集而无窒碍矣爵禄外至亦时命使然故曰吾命有在外者也无功而禄君子耻之视如盗窃然吾虽欲不取而有推之不去者如公孙贺拜相而哭之此无受人益难也无始而非卒言不知其始终但居造化之中待之而已人者天所生故曰有人天也天亦造化为之故曰有天亦天也性者天命之性此性与生字同人性生而有者皆得之于天岂人所得而与哉故圣人处之安然尽吾身而已】
　　副墨【推已而或至于大则推已者过矣爱已而或至于哀则爱已者过矣于是为发天人损益始终一贯之理急为定个歌者之谁谁即齐物论怒者其谁之谁能知此谁则知谁受者谁不受者征求到底将见无有受者亦无不受者而在我之天定矣然非颜子不足以语此】
　　笔乘【犂然如犂田者其土释然也饥渴寒暑穷困不通皆天地之气之流行所以运动万物发泄而不可遏者人恶能逃之但当与之偕往可也鷾鸸燕也不给不暇也实如易自求口实之实社稷春秋祭社稷时也君子视无功之爵禄如盗窃然岂有心于取之而命之所制亦有不得自由者故曰非已也命有在外者也如燕于已之不宜处日不及视虽弃其口实亦所不顾其畏人甚矣而不能不袭处于人间则以社稷之时有若或驱之而不得自主者耳燕以春社来秋社去故云然数语本非难解而旧注多谬聊为疏之】
　　庄周游乎雕陵之樊睹一异鹊自南方来者翼广七尺目大运寸感周之颡而集于栗林庄周曰此何鸟哉翼殷不逝目大不睹褰裳躩步执弹而留之睹一蝉方得美防而忘其身螳螂执翳而抟之见得而忘其形异鹊从而利之见利而忘其真庄周怵然曰噫物固相累二相召也捐弹而反走虞人逐而谇之庄周反入三月不庭蔺且从而问之夫子何为顷间甚不庭乎庄周曰吾守形而忘身观于浊水而迷于清渊且吾闻诸夫子曰入其俗从其俗今吾游于雕陵而忘吾身异鹊感吾颡游于栗林而忘真栗林虞人以吾为戮吾所以不庭也【司马云雕陵陵名也樊山樊也运寸可回一寸也殷大也曲折曰逝李云翼大逝难目大睹希故不见人留司马云伺其便也谇詈也三月当是三日以顷间照之可见从其俗碧虚本作从其令】
　　郭注【执木叶以自翳于蝉而忘其形之见乎异鹊也目能睹翼能逝此鸟之真性也今见利故忘之夫相为利者恒相为累有欲于物者物亦有欲之所谓物固相累二相召也谇问之也身在人间世有夷险若推夷易之形于此世而不度此世之所宜斯守形而忘身者也观于浊水迷于清渊者言见彼而不明即因彼以自见几忘反鉴之道也入俗从俗不违其禁令也以吾为戮以见问为戮也夫庄子推平于天下故毎寄言以出意乃毁仲尼贱老聃上掊击乎三皇下痛病其一身也】
　　吕注【观异鹊之利而从耳目之好是守形也不知有虞人之谇足以为辱是忘身也动与物交即浊水静而览即清渊夫至人之于清渊未尝顷刻迷也而庄子言此者明虚以游世如与魏王言者虽足以无害而畏人之所畏又不可不然也】
　　阳子之宋宿于逆旅逆旅人有妾二人其一人美其一人恶恶者贵而美者贱阳子问其故逆旅小子对曰其美者自美吾不知其美也其恶者自恶吾不知其恶也阳子曰弟子记之行贤而去自贤之行安往而不爱哉【阳子司马云阳朱也】
　　郭注【言自贤之道无时而可也】
　　张湛【夫骄盈矜伐人神之所不与虚已循理天下之所乐推以此而往孰能距之】
　　新【夫欲全其性命终其天年者莫若外忘其形也形忘则所以自得而所适安有不得欤此阳子所以取逆旅小子之言也夫美者自美吾不知其美恶者自恶吾不知其恶此外忘其形而美恶从而两忘也岂为不全性命之情欤故庄子于篇终言之】
　　江遹【或美或恶生于妄见贵之贱之亦非真理所恶于逆旅之妾者非谓其美也以恃其美故贱之所贵于逆旅之人者不以能贱其美也以不知其美故取之如俾逆旅之妾亦不恃其美而去自贤之行则无往而不爱矣老子曰天下皆知美之为美斯恶矣非恶美也恶知其美尔】
　　管见总论【是篇以山木命题即大樗栎社之义皆以不材得终天年又以雁不能鸣而见杀相对立论则南华之于世谛观之亦熟矣夫木以拥肿全生理固然也而物之寿天穷通各系乎命分所遇不可谓例以不材而幸免也材与不材俱为着迹中间一路犹涉殽讹以其似之而非故未免乎累必欲离三者而独立秉道德以浮游与物同波与时俱化超物祖而无累去文皮而无灾则建德大莫之国不在远求而自至矣若虚船之触舟不怒赋敛而毫毛不挫皆以无心待物物亦以无心应之至论陈蔡之厄不若鷾鸸之知螳螂蝉鹊不知挟弹乘之此皆处材而未尽善故不免乎累也林回弃璧甘负赤子而趋帝舜令禹贵形缘而情率则知尊天属而不待外物矣衣大布而过魏王击槁枝而歌焱氏明处贫而非惫知犬损之易安则人益之来处之必有道矣结以行贤而去自贤之行是超乎材与不材之间而真似者也故真人不惮谆复期学者更进竿头一步云】
　　田子方第二十一
　　田子方侍坐于魏文侯数【朔】称溪工文侯曰溪工子之师邪子方曰非也无择之里人也称道数当故无择称之文侯曰然则子无师邪子方曰有曰子之师谁邪子方曰东郭顺子文侯曰然则夫子何故未尝称之子方曰其为人也真人貌而天虚缘而葆真清而容物物无道正容以悟之使人之意也消无择何足以称之子方出文侯傥然终日不言召前立臣而语之曰远矣全德之君子始吾以圣知之言仁义之行为至矣吾闻子方之师吾形解而不欲动口钳而不欲言吾所学者真土梗耳夫魏真为我累耳【傥然失志貌土梗土人也】
　　郭注【言东郭顺子貌与人同而独任自然虚而顺物故真不失夫清者患于太洁今清而容物则与天同也清虚正已而物邪自消形不欲动口不欲言者自觉其近也土梗者非真物也魏真为我累耳知至贵者以人爵为累也】
　　吕注【其为人也真则固人貌而天矣凡人之心未始须史不缘物真人则虚缘而葆真凡人之清则患于太察真人则清而容物物无道正容以悟之则所告者不在谆谆之间使人意消则所改者不在事为之际圣知仁义则言与行而已如子方之师则所谓道德也求诸行而不得故形解而不欲动求诸言而不得故口钳而不欲言此非学之所及故知其所学为土梗耳】
　　温伯雪子适齐舍于鲁鲁人有请见之者温伯雪子曰不可吾闻中国之君子明乎礼义而陋于知人心吾不欲见也至于齐反舍于鲁是人也又请见温伯雪子曰往也蕲见我今也又蕲见我是必有以振我也出而见客入而叹明日见客又入而叹其仆曰每见之客也必入而叹何邪曰吾固告子矣中国之民明乎礼义而陋乎知人心昔之见我者进退一成规一成矩从容一若龙一若虎其谏我也似子其道我也似父是以叹也仲尼见之而不言子路曰吾子欲见温伯雪子久矣见之而不言何邪仲尼曰若夫人者目击而道存矣亦不可以容声矣
　　郭注【进退成规矩从容若龙虎盘辟其步委蛇其迹也谏我似子道我似父礼义之弊有斯饰也见之而不言已知其心矣不可以容声者目裁往意已达无所容其德音也】
　　吕注【进退成规成矩则威仪详于折旋之间从容若龙若虎则机变出于燕闲之际谏我似子道我似父则非得我于眉睫之间此所谓明于礼义而陋于知人心者也礼义之弊如是鲁人则尤甚者夫东郭顺子正容以悟物温伯雪子目击而道存则古之圣贤所以相与者如是其微邪】
　　颜渊问于仲尼曰夫子步亦步夫子趋亦趋夫子驰亦驰夫子奔逸绝尘而回瞠【撑】若乎后矣夫子曰回何谓邪曰夫子步亦步也夫子言亦言也夫子趋亦趋也夫子辩亦辩也夫子驰亦驰也夫子言道回亦言道也及奔逸绝尘而回瞠若乎后者夫子不言而信不比而周无器而民蹈乎前而不知所以然而已矣仲尼曰恶可不察与夫哀莫大于心死而人死亦次之日出东方而入于西极万物莫不比方有目有趾者待是而后成功是出则存是入则亡万物亦然有待也而死有待也而生吾一受其成形而不化以待尽效物而动日夜无隙而不知其所终薫然其成形知命不能规乎其前丘以是日徂吾终身与女交一臂而失之可不哀与女殆着乎吾所以着也彼已尽矣而女求之以为有是求马于唐肆也吾服女也甚忘女服吾也亦甚忘虽然女奚患焉虽忘乎故吾吾有不忘者存【瞠林云直视貌无器而民蹈乎前谓无名器而民舞蹈其前也】
　　郭注【心以死为死乃更速其死其死之速由哀以自丧也无哀则已有哀则心死者乃哀之大也万物莫不比方皆可见也目成见功足成行功直以不见为亡耳竟不亡也待谓之死待显谓之生竟无死生也夫有不得变而为无故一受成形则化尽无期也效物而动自无心也日夜无隙化恒新也不知其所终不以死为死也熏然其成形谓薫然自成又奚为哉知命不系于前而与变俱往故曰徂夫变化不可执而留也虽执臂相守而不能令停若哀死者则此亦可哀也今人未尝以此为哀奚独哀死邪唐肆非停马处言求向者之有不可复得也人之生若马之过肆耳恒无驻须臾新故之相续不舍昼夜也着见也言女殆见吾所以见者耳吾所以见者日新也故已尽矣汝安得有之服者思存之谓甚忘谓过去之速也言汝去忽然思之恒欲不及女服吾也亦甚忘俱尔耳不问贤之与圣未有得停者不忘者存谓之以日新也虽忘故吾而新吾已至未始非吾吾何患焉故能离俗绝尘而与物无不冥也】
　　吕注【步也趋也驰也可追而及也至于不言而信不比而周无器而民蹈乎前则不知所以然而已故以譬奔逸绝尘而回瞠若乎后矣心未尝死者不知有死也则心死而后人死次之此哀莫大者也日之出东入西物莫不比方而独有目有趾者待是而成功是出则存是入则亡而日未尝有存亡也物有待而死生而所待者未尝有死生也则吾之所以不言而信不比而周无器而民蹈乎前者终以是而已使吾一受其成形不化以待尽效物而动日夜无隙则与万物皆有待而生其能体所待以至于不知其然邪以是日徂则非不化以待尽可不哀与则哀莫大也汝求吾所以奔逸绝尘之处而莫得是殆着乎吾所以着而不见乎吾所以不着也人心操存舍亡孰有所以着而可着乎是彼已尽矣而汝求之以为有与求马于唐肆何异唐肆马之所阅而非马之所居也吾服汝也甚忘则所谓吾者无有汝服吾者亦甚忘则所谓汝者何有然汝奚以甚忘为患哉虽忘乎故吾吾有不忘者存则所谓奔逸绝尘者可见矣】
　　循本【吾与女交一臂而失之与即无行而不与二三子之与吾终身以此道示汝今以为不可及是犹不曾两臂相交只交得一臂而相失岂不可哀也哉汝所言者时见吾之可见者耳着见也彼夫子自彼也彼以净尽空虚矣而汝求之以为有如求马于唐肆唐肆固鬻马之处而岂常有马哉诗云中唐有甓注中唐为庭中路盖卖马之肆庭中有路以便马之出入也汉书建章宫西有唐中数十里扬雄羽猎赋序云甘露零其庭醴泉流其唐班固西都赋前唐中而后大液皆此唐字服佩服也吾佩服汝之言与汝佩服吾之言皆当大忘之又恐颜渊患其终不及虽然汝何患焉忘之中乃有不忘者存所忘者执着也不忘者至真也汝把吾之旧说尽忘之则无得之得即为真得而所谓不忘者在此矣】
　　孔子见老聃老聃新沐方将被发而干【干】慹【聂】然似非人孔子便而待之少焉见曰丘也与其信然与向者先生形体掘若槁木似遗物离人而立于独也老聃曰吾游心于物之初孔子曰何谓邪曰心困焉而不能知口辟焉而不能言尝为女议乎其将至阴肃肃至阳赫赫肃肃出乎天赫赫发乎地两者交通成和而物生焉或为之纪而莫见其形消息满虚一晦一明日改月化日有所为而莫见其功生有所乎萌死有所乎归始终相反乎无端而莫知乎其所穷非是也且孰为之宗孔子曰请问游是老聃曰夫得是至美至乐也得至美而游乎至乐谓之至人孔子曰愿闻其方曰草食之兽不疾易薮水生之虫不疾易水行小变而不失其大常也喜怒哀乐不入于胸次夫天下也者万物之所一也得其所一而同焉则四支百体将为尘垢而死生终始将为昼夜而莫之能滑而况得丧祸福之所介乎弃隶者若弃泥涂知身贵于隶也贵在于我而不失于变且万化而未始有极也夫孰足以患心已为道者解乎此孔子曰夫子德配天地而犹假【一作偃】至言以修心古之君子孰能说【脱】焉老聃曰不然夫水之于汋也无为而才自然矣至人之于德也不修而物不能离焉若天之自高地之自厚日月之自明夫何修焉孔子出以告颜回曰丘之于道也其犹酰鸡与微夫子之发吾覆也吾不知天地之大全也【慹司马云不动貌说文云怖也口辟卷不开也】
　　郭注【慹然似非人寂泊之至也遗物离人而立于独无其心身而后外物去也初者未有而歘有游于物初然后明有物之不为而自有也心困口辟欲令仲尼求之于言意之表也议乎其将者试议阴阳以拟向之无形耳未之敢必也出天发地言其交也莫见为纪之形明其自尔也日改月化者未尝守故也莫见其功者自尔故无功也生萌于未聚死归于散所谓迎之不见其首随之不见其后也得至美而游至乐无美乐也死生亦小变耳知其小变而不失其大常故喜怒哀乐不入于胸次知身贵于隶故弃之若遗土耳苟知死生之变所在皆我则所贵者我而我与变俱故无失也已为道者解乎此所谓悬解也老聃谓天地日月皆不修不为而自得也酰鸡者瓮中之蠛蠓孔子谓比吾全于老聃犹瓮中之与天地矣】
　　吕注【未始有物则起居语默孰非游于物之初心困焉则非知所能知口辟焉则非言所能言议乎其将非其至也夫阴阳交通成和而物生焉远之为岁近之为日外而万物内而一身莫不有是也或为之纪莫见其形消息改化以是而已生萌死归始终无端亦以是而已则向所谓物之初者殆是也天下之所美所乐非美乐之至得此而后为至美至乐也兽之易薮鱼之易水此其小变而不失薮水之大常得是而游之者天下莫不一而同焉则死生莫之能滑况得丧祸福之所介乎知身贵于隶则贵在我虽有小变岂以所贱而失吾所贵哉万物无极亦奚足以累吾心已为道者解乎此故也】
　　新【能全于道者所以能全于命命全则乐莫大焉夫道者天下之至美也命者万物之至乐也至美出于道而视之不见也至乐出于命而之不得也能入道则可以全命能有美则可以有乐二者非至人不能备之故曰得至美而游乎至乐谓之至人】
　　碧虚【槁木遗物谓其藏精蕴神遗人立独谓其丧耦入寥游于物初未始出其宗也拟知而心已困欲言而口又辟离心忘言斯近之矣夫肃阴之气降乎下赫阳之气升乎上二仪通和万物妙化谓其有纲纪也而不睹其形兆消息有数晦明有常谓其有造为也而不睹其功用生则萌于恍惚死则归于窅冥无端则莫知其始无穷则莫知其终若非此道何物为之宗主邪孔子又问所以游是者夫学道讵有所得得其至美至乐而已其于死生如兽易薮鱼易水暂尔小变又何疾焉夫天下者防礴万物而为一自其同者视之则已之百体犹臭腐也此之生死犹寤寐也况其他乎故视执御与轩冕犹易水易薮耳所谓外化而内不化者也贵在于我未始非吾其乐无涯讵复有患譬水之汋挹而善利岂有所造为至人德业广被岂有所修治犹天高地厚日月之明何假修焉是以夫子自喻以瓿蠓去覆而识天地之大全也】
　　庄子见鲁哀公哀公曰鲁多儒士少为先生方者庄子曰鲁少儒哀公曰举鲁国而儒服何谓少乎庄子曰周闻之儒者冠圜冠者知天时履句屦者知地形缓佩玦者事至而防君子有其道者未必为其服也为其服者未必知其道也公固以为不然何不号于国中曰无此道而为此服者其罪死于是哀公号之五日而鲁国无敢儒服者独有一丈夫儒服而立乎公门公即召而问以国事千转万变而不穷庄子曰以鲁国而儒者一人耳可谓多乎【句一作方缓佩玦者言其行详缓而佩玦玉也司马本作绶号号令也】郭注【德充于内者不修饰于外】
　　吕注【庄子数假孔子问学于老聃之徒以明所谓圣知者非至道之尽也此言不发则学者无以知尊孔子之实】
　　百里奚爵禄不入于心故饭牛而牛肥使秦穆公忘其贱与之政也有虞氏死生不入于心故足以动人郭注【内自得者外事全也】
　　吕注【小则百里奚之得政大则有虞氏之动人以外物入其心而能至是者未之有也】
　　宋元君将画图众史皆至受揖而立防笔和墨在外者半有一史后至者儃【但】儃然不趋受揖不立因之舍公使人视之则解衣般礴裸君曰可矣是真画者也【儃儃犹澶漫也舒迟自得之意般礴箕踞之状裸与裸同】
　　郭注【内足者神闲而意定】
　　文王观于臧见一丈人钓而其钓莫钓非持其钓有钓者也常钓也文王欲举而授之政而恐大臣父兄之弗安也欲终而释之而不忍百姓之无天也于是旦而属之夫夫曰昔者寡人梦见良人黑色而【髯】乘驳马而偏朱蹄号曰寓而政于臧丈人庶几乎民有瘳乎诸大夫蹴然曰先君王也文王曰然则卜之诸大夫曰先君之命王其无他又何卜焉遂迎臧丈人而授之政典法无更偏令无出三年文王观于国则列士坏植散群长官者不成德螤【庾】斛不敢入于四竟列士坏植散群则尚同也长官者不成德则同务也螤斛不敢入于四竟则诸侯无二心也文王于是焉以为太师北面而问曰政可以及天下乎臧丈人昩然而不应泛然而辞朝令而夜遁终身无闻颜渊问于仲尼曰文王其犹未邪又何以梦为乎仲尼曰默女无言夫文王尽之也而又何论刺焉彼直以循斯须也【偏朱蹄李云一蹄偏赤也植行列也散群言不养徒众也不成德司马云不利功名也六斛四斗曰螤】
　　郭注【非持其钓有钓者竟无所求也不以得失经意其于假钓而已尚同者所谓和其光同其尘也不成德则同务者言洁然自成则与众务异也螤斛不入者言天下相信故能同律度权衡也为功者非已故功成而身不得不退事遂而名不得不去名去身退乃可以及天下矣文王尽之言任诸大夫而不自任斯尽之也斯须者百姓之情当悟未悟之顷故文王循而发之以合其大情也】
　　吕注【知臧文人之足与为政得之于其钓莫钓之间属之以梦期之以卜而不卜者上恐大臣父兄之不安下恐百姓之无天也典法无更六典八法受于天子者此其为一国之道也偏令无出则可以公之诸侯而后出此所以可及于天下也坏植则坏其所树之党螤斛则非先王之嘉量也】
　　碧虚【其钓莫钓谓直钩也托钓待时于钓以为常耳列士坏植散群谓国治则忠臣谏垣废也长官不成德谓民淳政简螤斛不入竟时和岁丰也尚同则君臣一心同务则四民着业】
　　循本【钓有钓者钓其有可钓者谓鱼也常钓者不钓而寻常垂钓也非是持其钓以钓有可钓之鱼乃无意于钓但常常垂此钓而已偏令无出未尝出一令也坏植自坏其所植立不求异于人也此依彷吕望之事但不明言其人耳】
　　刘槩【三代直道而行知臧丈人之有道则授之政可也奚必托梦以信诸大夫哉盖知道者必达于理明于权道天也自信可也权人也岂可废哉仲尼与文王尽之而颜子有所未及也然则高宗之梦有是矣高宗则所谓直道而行者也精神四达与天地同流至诚之验天人之际犹景响也其梦赉良弼者不足疑矣庄子之寓言以为文王欲明权必考古以验今故假梦以信于人学者或因臧丈人之论以推傅说则失之】管见【属之夫夫上夫字读同大太山始皇石刻文曰御史夫夫盖篆文夫与大相似耳植者范无云边疆植木以为界如榆关栁塞之坏植散群则撤戍罢兵邻封混一此尚同之俗也考乐毅上燕王书云蓟丘之植植于汶篁徐广注谓燕之疆界移于齐之汶水篁植以为界之物也】
　　列御寇为伯昏无人射引之盈贯措杯水其肘上发之适【的】矢复【覆】沓方矢复寓当是时犹象人也伯昏无人曰是射之射非不射之射也尝与女登高山履危石临百仞之渊若能射乎于是无人遂登高山履危石临百仞之渊背逡巡足二分垂在外揖御寇而进之御寇伏地汗流至踵伯昏无人曰夫至人者上窥青天下潜黄泉挥斥八极神气不变今女然有恂目之志尔于中也殆矣夫【贯司马云镝也恂尔雅云恂栗也谓也何承天纂云吴人呼瞬目为恂目】郭注【盈贯谓溢镝也左手如柜右手如附枝右手放发而左手不知故可措之杯水也适矢复沓者矢适去复歃沓也方矢复寓者言前矢去未至的已复寄杯水于肘上言其敏捷之妙也象人谓不动之至挥斥犹纵放也夫德充于内则神满于外无远近幽深所在皆明故审安危之机而泊然自得也不能明至分故有惧有惧而所丧多矣岂惟射乎】
　　吕注【引之盈贯持满之至肘措杯水平直之至前矢适发而复沓方矢复寓而在复沓则矢往而沓还方矢则与前矢并言其前后相续而不绝象人谓其用志不分此射之射也不射之射则所谓纯气之守非知巧果敢之列故登山临渊而不动其心发无不中推是以往则挥斥八极神气不变固其宜也】
　　江遹【射之射所要者在彼不射之射所守者在我射之射方可方不可不射之射无可无不可方其犹象人以其无所惧也反其伏地而汗流者以心有矜也夫山之高石之危渊之深无心于害人也登履之者未必皆蹈其患也唯其贪生外殉矜吝无所不至卒之物不能为害而吾心自为之害以至于丧生而终不悟也若夫至人之不离于真其于登履与人无异也特纯气内守不知有高深之可畏无往而不犹象人耳挥斥八极神气不变以此而已】
　　笔乘【罗勉道云适矢复沓者矢去而复沓前矢也方矢复寓者矢方发而后矢复寓于上也范无则谓方矢犹方舟之方并也言并执之矢已寓于非寓杯水于肘上也郭论为非】
　　肩吾问于孙叔敖曰子三为令尹而不荣华三去之而无忧色吾始也疑子今视子之鼻间栩栩然子之用心独奈何孙叔敖曰吾何以过人哉吾以其来不可却也其去不可止也吾以为得失之非我也而无忧色而已矣我何以过人哉且不知其在彼乎其在我乎其在彼邪亡乎我在我邪亡乎彼方将踌躇方将四顾何暇知乎人贵人贱哉仲尼闻之曰古之真人知者不得说美人不得滥盗人不得劫伏戏黄帝不得友死生亦大矣而无变乎已况爵禄乎若然者其神经乎大山而无介入乎渊泉而不濡处卑细而不惫充满天地既以与人已愈有
  </div>
  <div class="pagination">
   <a href="庄子翼_page7.html">
    上一页
   </a>
   <span>
    ...
   </span>
   <a href="庄子翼_page3.html">
    3
   </a>
   <a href="庄子翼_page4.html">
    4
   </a>
   <a href="庄子翼_page5.html">
    5
   </a>
   <a href="庄子翼_page6.html">
    6
   </a>
   <a href="庄子翼_page7.html">
    7
   </a>
   <span class="current-page">
    8
   </span>
   <a href="庄子翼_page9.html">
    9
   </a>
   <a href="庄子翼_page10.html">
    10
   </a>
   <a href="庄子翼_page11.html">
    11
   </a>
   <a href="庄子翼_page12.html">
    12
   </a>
   <a href="庄子翼_page13.html">
    13
   </a>
   <span>
    ...
   </span>
   <a href="庄子翼_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
