<!DOCTYPE html>
<html>
 <head>
  <meta charset="utf-8"/>
  <title>
   吕祖全书 - 第 18 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吕祖全书 - 第 18 页/共 22 页
  </h1>
  <div class="content">
   钟祖曰：有小还丹，有大还丹，有七返还丹，有九转还丹，有金液还丹，有玉液还丹，有以下丹还上丹，有以上丹还中丹，有以中丹还下丹，有以阳还阴丹，有以阴还阳丹，不止于名号不同，亦以时候差别，而下手处各异也。
　　吕祖曰：所谓小还丹者何也？
　　钟祖曰：小还丹者，本自下元，下元者，五脏之主，三田之本。以水生木，木生火，火生土，土生金，金生水，既相生也，不差时侯，当生而引未生，如子母之相爱也。以火克金，金克木，木克土，土克水，水克火，既相克也，不失分度，当克而补未克，如夫妇之相合也。气液转行，周而复始。自子至午，阴阳当生；自卯至酉，阴阳当停。凡一昼一夜，复还下丹，循环一次，而曰小还丹也。奉道之士，于中采药进火，以成下丹，良由此矣。
　　吕祖曰：小还丹既已知矣，所谓大还丹者何也？
　　钟祖曰：龙虎相交而变黄芽，抽添铅汞而成大药。玄武宫中，金晶才起；玉京山下，真气方升。走河车于岭上，灌玉液于中衢。自下田入上田，自上田复下田。后起前来，循环已满，曰大还丹也。奉道之士，于中起龙虎而飞金晶，养胎仙而生真气，以成中丹，良由此矣。
　　吕祖曰：大还丹既已知矣，所谓七返还丹，九转还丹者何也？
　　钟祖曰：五行生成之数，五十有五。天一地二、天三地四、天五地六、天七地八、天九地十。一、三、五、七、九，阳也、共二十五；二、四、六、八、十，阴也，共三十。自肾为始，水一、火二、木三、金四、土五，此则五行生之数也，三阳而二阴；自肾为始，水六、火七、木八、金九、土十，此则五行成之数也，三阴而二阳。人身之中，共有五行生成之道：水为肾，而肾得一与六也；火为心，而心得二与七矣；木为肝，而肝得三与八矣；金为肺，而肺得四与九矣；土为脾，而脾得五与十矣。每脏各有阴阳：阴以八极而二盛，所以气到肝，而肾之余阴绝矣，气到心，太极而生阴，以二在心而八在肝也。阳以九尽而一盛，所以液到肺，而心之余阳绝矣，液到肾，太极而生阳，以一在肾而九在肺也。奉道之士，始也交媾龙虎，而采心之正阳之气，正阳之气，乃心之七也，七返中元而入下田，养就胎仙，复还于心，乃曰七返还丹也。二八阴消，真气生而心无阴，以绝二也；大药就而肝无阴，以绝八也。既二八阴消，而三九阳可长。肝以绝阳助于心，则三之肝气盛矣。七既还心以绝肺液，而肺之九，转而助心，则三九之阳长，九转还丹也。
　　吕祖曰：七返者，以其心之阳，复还于心，而在中丹；九转者，以其肺之阳，本自心生，转而复还于心，亦在中丹。七返九转，既已知矣，所谓金液玉液，上中下相交，阴与阳往复而还丹者何也？
　　钟祖曰：前贤往圣，多以肺液入下田，曰金液还丹；心液入下田，曰玉液还丹。此论非不妙矣，然而未尽玄机。盖肺生肾，以金生水，金入水中，何得谓之还丹？肾克心，以水克火，水入火中，何得谓之还丹？金液乃肺液也，肺液为胎胞，含龙虎，保送在黄庭之中，大药将成，抽之肘后，飞起肺液，以入上宫，而下还中丹，自中丹而还下田，故曰「金液还丹」也。玉液乃肾液也，肾液随元气以上升，而朝于心，积之而为金水，举之而满玉池，散而为琼花，炼而为白雪。若纳之自中田而入下田，有药则沐浴胎仙。若升之，自中田而入四肢，炼形则更迁尘骨，不升不纳，周而复始，故曰「玉液还丹」也。阴极阳生，阳中有真一之水，其水随阳上升，是阴还阳丹也；阳极阴生，阴中有正阳之气，其气随阴下降，是阳还阴丹也。补脑炼顶，以下还上；既济浇灌，以上还中；烧丹进火，以中还下；炼质焚身，以下还中。五行颠倒，三田返复，互相交换，以至炼形化气，炼气成神，自下田迁而至中田，自中田迁而至上田，自上田迁而出天门，弃下凡躯，以入圣流仙品，方为三迁功成，自下而上，不复更有还矣。
　　论炼形第十四
　　吕祖曰：还丹既已知矣，所谓「炼形」之理，可得闻乎？
　　钟祖曰：人之生也，形与神为表里。神者形之主，形者神之舍。形中之精以生气，气以生神；液中生气，气中生液，乃形中之子母也。水以生木，木以生火，火以生土，土以生金，金以生水，气传子母，而液行夫妇，乃形中之阴阳也。水化为液，液化为血，血化为津，以阴得阳而生也。若阴阳失宜，则涕泪涎汗横出，而阴失其生矣；气化为精，精化为珠，珠化为汞，汞化为砂，以阳得阴而成也。若阴阳失宜，则病老死苦，而阳不得生矣。阴不得阳不生阳不得阴不成奉道之士，修阳而不修阴，炼己而不炼物？以己身受气之初，乃父母真气两停，而即精血为胞胎，寄质在母纯阴之中，阴中生阴，因形造形，胎完气足，堂堂六尺之躯，皆属阴也，所有者一点元阳而已。必欲长生不死，以炼形住世，而劫劫长存；必欲超凡入圣，以炼形化气，而身外有身。
　　吕祖曰：形，象阴也，阴则有体。以有为无，使形化气，而超凡躯，以入圣品，乃炼之上法也。因形留气，以气养形，小则安乐延年，大则留形住世，既老者返老还童，未老者定颜长寿。以三百六十年为一岁，三万六千年为一劫，三万六千劫为一浩劫，浩浩之劫，不知岁月之几何，而与天地长久，乃炼形验证也。炼形之理，造化之机，有如此之验，可得闻乎？
　　钟祖曰：人之成形，三百日胎完。既生之后，五千日气足。五尺五寸为本躯，以应五行生成之数。或有大小之形不齐者，以寸定尺，长短合宜。心之上为九天，肾之下为九地。肾到心，八寸四分；心到重楼第一环，八寸四分；重楼第一环到顶，八寸四分；自肾到顶，凡二尺五寸二分。而元气一日一夜盈满者，三百二十度，每度二尺五寸二分，计八十一丈元气，以应九九纯阳之数。心肾相去，以合天地悬格之宜，自肾到顶，共二尺五寸。又按五行，五五纯阳之数。故元气随呼而出，既出也，荣皆通；天地之正气，应时顺节，或交或离，丈尺无穷，随吸而入，既入也，经络皆辟。一呼一吸，天地人三才之真气，往来于十二楼前，一往一来，是曰「一息」。昼夜之间，人有一万三千五百息。分而言之：一万三千五百呼，所呼者，自己之元气，从中而出；一万三千五百吸，所吸者，天地之正气，自外而入。根源牢固，元气不损，呼吸之间，可以夺天地之正气，以气炼气，散满四大。清者荣，而浊者，悉皆流通；纵者经，而横者络，尽得舒畅。寒暑不能为害，劳苦不能为虞。体轻骨健，气爽神清，永保无疆之寿，长为不老之人。苟或根源不固，精竭气弱，上则元气已泄，下则本宫无补，所吸天地之气，浩浩而出，八十一丈元气，九九而损，不为己之所有，反为天地所取，何能夺天地之正气？积而阴盛阳衰，气弱而病，气尽而死，堕入轮回。
　　吕祖曰：元气如何不走失，以炼形质，可夺天地之正气，而浩劫长存？
　　钟祖曰：欲战胜者在兵强，欲民安者在国富。所谓兵者，元气也。其兵在内，消形质之阴；其兵在外，夺天地之气。所谓国者，本身也。其身之有象者，丰足而常有余；其身之无形者，坚固而无不足。万户常开，而无一失之虞；一马误行，而有多失之虑。或前或后，乃所以炼质焚身；或上或下，乃所以养阳消阴。烧乾坤自有时辰，气液能无日候？以玉液炼形，仗甲龙以升飞，则白雪满于尘肌；以金液炼形，逐雷车而下降，则金光盈于卧室。
　　吕祖曰：炼形之理，亦粗知矣。「金液」「玉液」者，何也？
　　钟祖曰：金液炼形，则骨朝金色，而体出金光，金花片片，空中自现，乃五气朝元，三阳聚顶，欲超凡体之时，金丹大就之日。若玉液炼形，则肌泛阳酥，而形如琪树、琼花玉蕊，更改凡体，光彩射人，乘风而飞腾自如，形将为气者也。奉道之士，虽知还丹之法，而炼形之功，亦不为小矣。当玉液还丹，以胎仙升之上行，以河车搬于四大。始于肝也，肝受之，则光盈于目，而目如点漆；次心受之，日生灵液，而液为白雪；次脾受之，则肌若凝脂，而瘢痕尽除；次肺受之，则鼻闻天香，而颜复少年；次肾受之，则再还本府，耳中常闻弦管之音，鬓畔永绝斑白之色。此玉液之炼形也。若夫金液炼形，始还丹而未还，与君火相见，而曰既济；既还丹而复起，与真阴相敌，而曰炼质。土本克水，若金液在土，使黄帝回光，以合于太阴；火本克金，若金液在火，使赤子同炉，自生于紫气。于水中起火，在阳裹消阴，变金丹于黄庭之内，炼阳神在五气之中：于肝则青气冲，于肺则白色出，于心则赤光现，于肾则黑气升，于脾则黄色聚。五气朝于中元，从君火以超内院。下元阴中之阳，其阳无阴，升而聚在神宫；中元阳中之阳，其阳无生，升而聚在神宫。黄庭大药，阴尽纯阳，升而聚在神宫。五液朝于下元，五气朝于中元，三阳朝于上元。朝元既毕，功满三千，或鹤舞顶中，或龙飞身内，但闻嘹喨乐声，又仙花乱坠，紫庭盘桓，真香馥郁，三千功满，不为尘世之人。一炷香消，已作蓬瀛之客，乃超凡入圣，而脱质升仙也。
　　论朝元第十五
　　吕祖曰：炼形之理，既已知矣。所谓「朝元」者，可得闻乎？
　　钟祖曰：大药将就，玉液还丹，而沐浴胎仙，真气既生，以玉液上升，而更改尘骨，曰玉液炼形。及夫肘后飞起金晶，河车以入内院，自上而中，自中而下，金液还丹，以炼金砂，而五气朝元，三阳聚顶，乃炼气成神，非止于炼形住世而已。所谓朝元，今古少知，苟或知之，圣贤不说。盖以是乃真仙大成之法，默藏天地不测之机，诚为三清隐秘之事，忘言忘象之玄旨，无问无应之妙理。恐子志不笃而学不专，心不宁而问不切，轻言易语，反增我漏泄圣机之愆，彼此各为无益。
　　吕祖曰：始也悟真仙而识大道，次以知时候而达天机。辨水火真原，知龙虎不生肝肺，察抽添大理，审铅汞非是坎离。五行颠倒之术，已蒙指教；三田返复之机，又谢敷陈。熟晓还丹炼形之理，深知长生不死之术。然而超凡入圣之原，脱质升仙之道，本于炼气而朝元。所谓朝元，敢告略为指诀。
　　钟祖曰：道本无形。太原示朴，上清下浊，合而为一。太朴既分，混沌初判而为天地。天地之内，东西南北中而列五方，每方各有一帝，每帝各有二子，一为阳，而一为阴，二气相生相成而分五行，五行相生相成而定六气，乃有三阴三阳。以此推之，于人受胎之初，精气为一。及精气既分，先生二肾：一肾在左，左为伭，伭以升气，而上传于肝；一肾在右，右为牝，牝以纳液，而下传膀胱。伭牝本乎无中来，以无为有，乃父母之真气，纳于纯阴之地，故曰谷神不死，是谓伭牝。伭牝之门，可比天地之根。伭牝，二肾也，自肾而生，五脏六腑全焉。其中：肝为木，曰甲乙，可比于东方青帝；心为火，曰丙丁，可比于南方赤帝；肺为金，曰庚辛，可比于西方白帝；脾为土，曰戊己，可比于中央黄帝；肾为水，曰壬癸，可比于北方黑帝。人之初生，本无形象，止于一阴一阳。及胎完而有肠胃，乃分六气，三男三女而已。一气运五行，五行运六气。先识者，阴与阳，阳有阴中阳，阴有阳中阴；次识者，金木水火土，而有水中火，火中水，水中金，金中木，木中火，火中土。五者互相交合，所以二气分而为六气，大道散而为五行。如冬至之后，一阳生五方之地，阳皆生也。一帝当其行令，而四帝助之，若以春令既行，黑帝不收其令，则寒不能变温；赤帝不备其令，则温不能变热。及夫夏至之后，一阴生五方之天，阴皆降也。一帝当其行令，而四帝助之，若以秋令既行，赤帝不收其令，则热不能变凉；黑帝不备其令，则凉不能变寒。冬至阳生于地，以朝气于天也；夏至阴生于天，以朝气于地也。奉道之士，当深究此理。日月之间，一阳始生，而五脏之气，朝于中元；一阴始生，而五脏之液，朝于下元。阴中之阳，阳中之阳，阴阳之中之阳，三阳上朝内院心神，以返天宫，是皆朝元者也。
　　吕祖曰：阳生之时，而五气朝于中元；阴生之时，而五液朝于下元。使阳中之阳，阴中之阳，阴阳之中之阳，以朝上元。若此修持，亦有知者，如何得超脱以出尘俗？
　　钟祖曰：若元阳之气，以一阳始生之时，上朝中元，是人皆如此。若积气生液，以一阴始生之时，下朝下元，人皆如此。若此行持，鲜(上声)能超脱。若欲超凡入圣，脱质升仙，当先龙虎交媾，而成大药。大药既成，而生真气。真气既生，于年中用月，月上定兴衰；月中用日，日上数直事；日中用时，时上定息数。以阳养阳，阳中不得留阴；以阳炼阴，阴中不得散阳。凡以：春则肝旺而脾弱，夏则心旺而肺弱，秋则肺旺而肝弱，冬则肾旺而心弱。人以肾为根本，每时一季，脾旺而肾弱，独肾于四时有损，人之多疾病者此也。凡以：甲乙在肝直事，防脾气不行；丙丁在心直事，防肺气不行；戊己在脾直事，防肾气不行；庚辛在肺直事，防肝气不行；壬癸在肾直事，防心气不行。一气盛而一气弱，一脏旺而一脏衰，人之多疾病者此也。凡以：心气萌于亥而生于寅，旺于巳而弱于申；肝气萌于申而生于亥，旺于寅而弱于巳；肺气萌于寅而生于巳，旺于申而弱于亥；肾气萌于巳而生于申，旺于亥而弱于寅。脾气春随肝，而夏则随心，秋随肺，而冬则随肾。人不知日用，莫晓生旺强弱之时，所以多疾病者此也。若日月时，三阳既聚，当炼阳而使阴不生；若日月时，三阴既聚，当养阳而使阳不散。又况真气既生，以纯阳之气，炼五脏之气，不息而出，本色一举而到天池。始以肾之无阴，而九江无浪；次以肝之无阴，而八关永闭；次以肺之无阴，而金火同炉；次以脾之无阴，而玉户不开；次以真气上升，四气聚而为一。纵有金液下降，杯水不能胜与薪之火，水火相包，合而为一，以入神宫，定息内观，一意不散，神识俱妙，静中常闻乐声，如梦非梦，若在虚无之境，风光景物，不比尘俗，繁华美丽，胜于人世，楼台宫阙，碧瓦凝烟，珠翠绮罗，馨香成阵。当此之时，乃超内院，阳神方得聚会而还上丹，炼神成仙，以合大道。一撞天门，金光影裹现法身，闹花深处，坐而凡体，乘空如履平川，万里若同展臂。若也复回，再入本躯，神与形合，天地齐其长久。若也厌居尘世，寄下凡胎，而返十洲，于紫府太微真君处，契勘乡原，对会名姓，校量功行之高下，得居三岛而遨游，永在于风尘之外，乃曰超尘脱凡。
　　吕祖曰：炼形止于住世，炼气方可升仙。世人不达玄机，无药而先行胎息，强留在腹，或积冷气而成病，或发虚阳而作疾，修行本望长生，似此执迷，尚不免于疾病。殊不知胎仙就，而真气生，真气生而自然胎息，胎息以炼气，炼气成神。然而炼气，必审年中之月，月中之日，日中之时。端居静室，忘机绝，当此之时，心境未除者悉除之。或妄想不已，智识有漏，志在升仙，而心神不定，为之奈何！
　　钟祖曰：交合各有时，行持各有法，依时行法，即法求道，指日成功，易如反掌。古今达士，闭目冥心，以入希夷之域，良由内观，神识自住。
　　论内观第十六
　　吕祖曰：所谓「内观」之理，可得闻乎？
　　钟祖曰：内观坐忘，存想之法，先贤后圣，有取者，有不取者。虑心猿意马，无所停留，恐因物丧志，而无中立象，使耳不闻而目不见，心不狂而意不乱，存想事物而内观坐忘，不可无矣！奈何少学无知之徒，不知交合之时，又不晓行持之法，但望存想成功，意内成丹，想中取药，鼻搐(音触)口咽(音咽)，望有形之日月、无为之天地，留止腹口，可谓儿戏！所以达士奇人，于坐忘存想，一旦毁之，乃曰：「梦里得财，安能济用！画地为饼，岂可充饥！」空中又空，如镜花水月，终难成事。然而有可取者，盖易动者心，难伏者意，好日良时，可采可取也。虽知清静之地，心为事役，志以情移，毫末有差，天地悬隔，积年累月，而不见功，其失在心乱而意狂。善视者，志在丹青之美，而不见泰华；善听者，志在丝竹之音，而不闻雷霆。耳目之用小矣，尚且如此，况一心纵横六合，无所不该，得时用法之际，能不以存想内观，而致之乎！
　　吕祖曰：所谓「存想内观」，大略如何？
　　钟祖曰：如阳升也，多想为男、为龙、为火、为天、为云、为鹤、为日、为马、为、为霞、为车、为驾、为花、为气，若此之类，皆内观存想如是，以应阳升之象也。如阴降也，多想为女、为虎、为水、为地、为雨、为龟、为月、为牛、为泉、为泥、为铅、为叶，若此之类，皆内观存想如是，以应阴降之象也。青龙白虎、朱雀玄武，既有此名，须有此象。五岳九洲，四海三岛，金男玉女，河车重楼，呼名比类，不可具述，皆以无中立象，以定神识。未得鱼，则筌不可失矣；未获兔，则蹄不可无矣。后车持动，必履前车之；大器已成，必为后器之模。则内观之法，行持不可缺矣。不可执之于悠久，不可绝之于斯须。若绝念无想，是为真念，真念是为真空，真空一境，乃朝真迁化，而出昏衢，超脱之渐也。开基创始，指日进功，则存想可用，况当为道日损，以入希夷之域，法自减省，全在内观。
　　吕祖曰：若龙虎交媾，而匹配阴阳，其想也何似？
　　钟祖曰：初以交合，配阴阳而定坎离，其想也：九皇真人，引一朱衣小儿上升；九皇真母，引一皂衣小女下降。相见于黄屋之前，有一黄衣老妪接引，如人间夫妇之礼，尽时欢悦。女子下降，儿子上升，如人间分离之事。既毕，黄妪抱一物，形若朱橘，下抛入黄屋，以金器盛留。然此儿者，是干索于坤，其阳复还本位，以阳负阴而会本乡；此女者，是坤索于干，其阴复还本位，以阴抱阳而会本乡。是坎离相交，而匹配阴阳也。若炎炎火中，见一黑虎上升；滔滔浪里，见一赤龙下降。二兽相逢，交战在楼阁之前，朱门大启，浡浡之中，有王者指顾于大火焚天，而上有万丈波涛，火起复落，满天地，龙虎一盘一绕，而入一金器之中，下入黄屋之间，似置在笼柜之中。若此龙虎交媾，而变黄芽之想也。
　　吕祖曰：匹配阴阳而龙虎交媾，内观存想，既已知之矣。所谓进火烧丹炼药者，所想如何？
　　钟祖曰：其想也，一器如鼎如釜，或黄或黑，形如车轮，左青龙而右白虎，前朱雀而后玄武。傍有二臣，衣紫袍，躬身执圭而立；次有仆吏之类，执薪然火于器；次有一朱衣王者，乘赤马，驾火云，自空而来，举鞭指呼，唯恐火小微，炎炎空，撞天欲出，天关不开，复下，周围四匝，人物器釜，王者大臣，尽在红之中，互相指呼，争要进火；器中之水，无气而似凝结；水中之珠，无明而似光彩。若此进火烧丹药之想也。
　　吕祖曰：内观存想，止于采药进火而有耶，抑逐法逐事而有也？
　　钟祖曰：云雷下降，上起。或天雨奇花，祥风瑞气，起于殿庭之下；或仙娥玉女，乘彩凤祥鸾，自青霄而来。金盘中，捧玉露霞浆，而下献于王者。若此乃金液还丹既济之想也；若龙虎曳车于火中，上冲三关，三关各有兵吏，不计几何，器仗戈甲，恐惧于人，先以龙虎撞之不开，次以大火烧之方启，以至昆仑不住，及到天池方止；或三鹤冲三天，或双蝶入三宫，或五彩云中，捧朱衣小儿而过天门，或金车玉辂，载王者而超三界，若此乃肘后飞金晶，大河车之想也。及夫朱衣使者，乘车循行。自冀州入兖州，自兖州入青州，自青州入徐州，自徐州入扬州，自扬州入荆州，自荆州入梁州，自梁州入雍州，自雍州复还冀州。东西南北，毕于豫州停留，而后循行，所得之物金玉，所干之事凝滞。一吏传命，而九州岛通和。周而复始，运行不已。或游五岳，自恒山为始；或泛五湖，自北湖为始。或天符五帝，或王命诏五侯，若此还丹之想也。及夫珠玉散掷于地，或雨露济泽于物，或海潮而满百川，或阳生而发万汇，或火发而遍天地，或露而充宇宙。若此乃炼形之想也。及夫或如鹤之辞巢，或如龙之出穴，或如五帝朝天，或五色云起，或跨丹凤冲碧落，或梦寐中上天衢，或如天花乱坠，仙乐嘈杂，金光缭绕，入宫殿繁华之处。若此皆朝元之想也。朝元之后，不复存想，方号内观。
　　吕祖曰：内观玄理，不比前法，可得闻乎？
　　钟祖曰：古今修道之士，不达天机。始也不解依法行持，欲速求超脱，多入少出，而为胎息，冥心闭目，以行内观，止于定中出阴神，乃作清灵之鬼，非为纯阳之仙。真仙上圣，于采药进火，抽铅添汞，还丹炼形，朝元合气，苦语详言，惟恐世人不悟，而于内观，未甚留意。殊不知内观之法，乃阴阳变换之法，仙凡改易之时。奉道之士，勿得轻视而小用。且前项之事，交会有时日，行持有法则，凡能谨节信心，依时行法，不差毫末，指日见功。若此内观，一无时日，二无法则，所居深静之室，昼夜端拱，识认阳神，赶逐阴鬼。达摩面壁九年，方超内院；世尊冥心六载，始出凡笼。故内观诚为难事。始也自上而下，紫河车搬入天宫，天宫富贵，孰不钦羡？或往或来，繁华奢侈，人所不得见者，悉皆有之。奉道之士，平日清静而守潇洒，寂寞既已久矣，功到数足，辄受快乐：楼台珠翠、女乐笙簧、珍羞美馔、异草奇花，景物风光，触目如昼。彼人不悟，将谓实到天宫，不知自身内院，认作真境。因循而不出入，乃困在昏衢，留形住世，不得脱质以为神仙。未到天宫，方在内观。阴鬼外魔，因意生像，因像生境，以为魔军。奉道之人，因而狂荡，入于邪中，或失身外道，终不能成仙。盖以：三尸七魄愿人死，而自身快乐；九虫六贼苦人安，则存留无处。
　　论魔难第十七
　　吕祖曰：内观以聚阳神，炼神以超内院，上踊以出天门，直超而入圣品。既出既入，而来往无差；或来或往，而远近不错；欲住世，则神与形合；欲升仙，则远游蓬岛。皆自内观，以得超脱。不知阴鬼邪魔如何制，使奉道之人得以升仙？
　　钟祖曰：奉道之士，始立信心，恩爱利名，一切尘劳之事，不可变其大志；次发苦志，勤劳寂寞，一切清虚之境，不可改其初心。必欲了于大成，止于中成而已；必欲了于中成，止于小成而已。又况不识大道，难晓天机，所习小法，多好异端，岁月蹉跎，不见其功，晚年衰老，复入轮回。致使后来好道之士，以长生为妄说，超脱为虚言，往往闻道而不悟，对境生心，以物丧志，终不能出十魔九难之中。
　　吕祖曰：所谓「九难」者，何也？
　　钟祖曰：大药未成，难当寒暑，一年之中，四季要衣；真气未生，尚有饥渴，一日之间，三餐要食。奉道之士，所患者衣食逼迫，一难也；及夫业缘夙重，应当今世填还，浮世偷闲，犹恐高堂约束，于尊亲不忍抛离，欲清修难得闲暇(音夏)。奉道之士，所患者尊长邀拦，二难也；及夫爱者父母，惜者妻儿，恩枷情杻，每日增添，火院愁车，无时休歇，纵有清净之心，难敌嚣烦之境。奉道之士，所患者恩爱牵缠，三难也；及夫富兼万户，贵极三公，妄心不肯暂休，贪念唯忧不足。奉道之士，所患者名利萦绊，四难也；及夫少年不肯修持，老大徒伤落拓(音托)，气弱成病，顽心尚不省悟，命薄招灾，现世已经受苦。奉道之士，所患者殃祸横生，五难也。及夫急于求师，不择真伪，或辨辞利口，或道貌古颜，始自谓遇得道仙流，久后方知好利时辈。奉道之士，所患者盲师约束，六难也；及夫盲师狂友，妄指旁门，寻枝摘叶，终无契合，小法异端，互相指诀。不知：日月不出，出则大明，使有目者皆见；雷霆不震，震则大惊，使有耳者皆闻。彼以皭火之光，井蛙之语，荧荧唧唧，岂有合同。奉道之士，所患者议论差别，七难也；及夫朝为而夕改，坐作而立忘。悦须臾而厌持久，始忧勤而终怠惰。奉道之士，所患者志意懈怠，八难也；及夫身中失年，年中失月，月中失日，日中失时。少则名利不忘于心，老则儿孙常在于意。年光有限，勿谓今年已过，而待明年；人事无涯，勿谓今日已过，而待明日。今日尚不保明日，老年争再得少年。奉道之士，所患者岁月蹉跎，九难也；免此九难，方可奉道，九难之中，或有一二，但徒劳而不能成功也。
　　吕祖曰：九难既已知矣，所谓「十魔」者，可得闻乎？
　　钟祖曰：所谓十魔者，凡有三等：一曰「身外见在」，二曰「梦寐」，三曰「内观」。如满目花芳，满耳笙簧，舌嗜甘味，鼻好异香，情思舒畅，意气洋洋。如见不得认，是六贼魔也；如琼楼宝阁，画栋雕粱，珠帘绣幕，蕙帐兰房，珊瑚遍地，金玉满堂。如见不得认，是富魔也；如金鞍宝马，重盖昂昂，侯封万户，使节旌幢(音)，满门青紫，靴笏盈。如见不得认，是贵魔也；如轻烟荡漾，暖日舒长，暴风大雨，雷震电光，笙簧嘹喨，哭泣悲伤。如见不得认，是六情魔也；如亲戚患难，眷属灾伤，儿女疾病，父母丧亡，兄弟离散，妻妾分张。如见不得认，是恩爱魔也；如失身火镬，堕落高冈，恶虫为害，毒药所伤，路逢难当，于法身亡。如见不得认，是患难魔也；如十地当阳，三清玉皇，四神七曜，五岳八王，威仪节制，往复翱翔。如见不得认，是圣贤魔也；如云屯士马，兵刃如霜，戈矛哄举，弓箭齐张，争来杀害，骁捷难当。如见不得认，是刀兵魔也；如仙娥玉女，罗列成行，笙簧嘹喨，齐举霓裳，双双红袖，争献金觥(光)。如见不得认，是女乐魔也；如几多姝丽，艳质浓妆，兰台夜饮，玉体轻裳，殢(音替)人骄态，争要成双。如见不得认，是女色魔也；此十魔虽有，不认者是也。既认则着，既着则执，所以不成道者，良以此也。若奉道之人，身外见在，而不认不执，则心不退而志不移；梦寐之间，不认不着，则神不迷而魂不散。内观之时，若见如是，当审其虚实，辨其真伪，不可随波逐浪，认贼为子。及起三昧真火以焚身，一挥群魔自散，用紫河车，搬运自己之阳神，超内院而上天宫，然后可求超脱。今古好道之流，有清净之心，对境改志，往往难逃十魔九难，空有好道之虚名，终不见得道之实。或出离尘劳，幽居绝，志在玄门，于九难不能尽除，在十魔或者一二，非不得道也，于道中或得中成，或得小成，于仙中或为人仙，或为地仙。若尽除魔难，序证验而节节升迁，以内观合阳神，指日而归三岛。
　　论证验第十八
　　吕祖曰：嫌者病，而好道之人，求无病而长安；怕者死，而好道之人，若不死而长生。举世人在世中，好道之人，欲升仙而游物外；举世人在地上，好道之人，欲超丹而入洞天。所以甘劳苦、守贫贱，游心在清淡潇洒之中，潜迹于旷野荒僻之地，一向行持，不知功之深浅，法之交换，难测改易之早晚。所谓下功之后，证验次序如何？
　　钟祖曰：苦志行持，终不见功者，非道负人，盖奉道之人，不从明师，所受非法。依法行持，终不见功者，非道负人，盖奉道之人，不知时候，所以不成。若遇明师而得法，行大法以依时，何患验证不有乎？
　　吕祖曰：所谓「法」者有数乎？所谓「时」者有数乎？
　　钟祖曰：「法」有十二科：匹配阴阳第一，聚散水火第二，交媾龙虎第三，烧炼丹药第四，肘后飞金晶第五，玉液还丹第六，玉液炼形第七，金液还丹第八，金液炼形第九，朝元炼第十，内观交换第十一，超脱分形第十二。其「时」则年中法天地阴阳升降之宜，月中法日月往来之数，日中有四正八卦、十干十二支、一百刻，六千分，依法区分。自一日之后，证验次序，以致脱质升仙，无差毫末。始也，淫邪尽罢，外行兼修，凡采药之次，金精充满，心境自除，以煞阴鬼；次心经上涌，口有甘液；次阴阳击搏，时时腹中闻风雷之声；次魂魄不定，梦寐多有恐悸之境；次六腑四肢，或生微疾小病，不疗自愈；次丹田自暖，形容清秀；次居暗室，目有神光；次梦中雄勇，物不能害，人不能欺，或如抱得婴儿归；次金关玉琐封固，绝梦泄遗漏；次鸣雷一声，关节通连，惊汗四溢；次玉液烹漱，以成凝酥(音苏)；次灵液成膏，渐畏腥膻，以充口腹；次尘骨将轻，而变神室，出趁奔马，行止如飞；次对境无心，而绝嗜欲；次真气入物，可以疗人疾病；次内观明朗，而不暗昧；次双目童人如点漆，皱脸重纾，绀(音干)发再生，已老者永驻童颜；次真气渐足，而似常饱，所食不多，饮酒无量，终不见醉；次身体光泽，神气秀媚，圣丹生味，灵液透香，真香异味，常在口鼻之间，人或知而闻之；次目百步而见秋毫；次身体之间，旧痕残靥(音叶)，自然消除，涕泪涎汗，亦不见有；次胎完气足，以绝饮食；次内志清高，合乎太虚，凡情凡爱，心境自绝，下尽九虫，上死三尸；次魂魄不游，以绝梦寐，神彩精爽，更无昼夜；次阳精成体，神府坚固，四体不畏寒暑；次生死不能相干，而坐忘内观，以游华胥神仙之国，女乐楼台，繁华美丽，殆非人世所有也；次功满行足，阴功报应，密授三清真箓，阴阳变化，预知人事，先见灾福；次触目尘冗，厌与往还，洁身静处，胎仙可现，身外有身，是为神圣；次真气纯阳，吁呵可干外汞；次胎仙常欲腾飞，祥光生于卧室；次静中时闻乐声；次常人对面，虽彼富贵之徒，亦闻腥秽，盖凡骨俗体也；次神彩自可变移，容仪成仙姿可比玉树，异香透出金色；次行止去处，常有神祇，自来朝现，驱用指呼，一如己意；次静中外观，紫霞满目，金光罩体；次身中忽火龙飞，或玄鹤起，便是神灵，脱凡骨而超俗流，乃曰超脱；次超脱之后，彩云缭绕，瑞气纷纭，天雨奇花，玄鹤对飞，异香散而玉女下降，授天书紫诏。既毕，仙冠仙衣之属具备，节制威仪，前后左右，不可胜纪，相迎相引，以返蓬莱，于紫府朝见太微真君，契勘乡原名姓，校量功行等殊，而于三岛安居，乃曰「真人仙子」。
　　吕祖曰：今日特蒙尊师，开说希夷大理，天地玄机，不止于耳目清明，精神秀媚。残躯有托，终不与粪壤同类。然知之者未必能行，行之者未必能得。念生死事大，时光迅速，虽知妙理，未得行持，终不成功，与不知无异。敢请指教交会之时，行持之法，如何下手？如何用功？
　　钟祖曰：仆有《灵宝毕法》，凡十卷、一十二科，中有六义：一曰金诰，二曰玉书，三曰真元，四曰比喻，五曰真诀，六曰道要。包罗大道，引喻三清。指天地阴阳之升降为模范，将日月精华之往来为法则，实五仙之旨趣，乃三成之规式。当择日而授于足下。
　　敲爻歌沁园春批注　(卷三十一)
　　吕祖全书敲爻歌泌园春批注小序
　　注敲爻歌序
　　敲爻歌注
　　沁园春注()
　　沁园春注()
　　吕祖全书敲爻歌泌园春批注小序
　　吕祖之道，「性命双修」者也，所着诗歌，无非阐发此旨。而《敲爻歌》、《沁园春》二章，尤其提挈纲维，简而明，约而该者也。特言「命」处多，言「性」处少，后多祖之，人遂谓「南宗」。
　　先命而后性，愚谓「养性延命」，是一是二。既了性，自当了命，如未了性，又何从了命也！《敲爻歌》末，既示人性命双修，而《沁园春》首揭炼己待时，意可知矣！
　　乃解《敲爻》者，详命而略性；解《沁园春》者，或以为了性，或以为了命，犹之仁者见仁，智者见智。其实篇内，原无所不包，不必扬而抑此，亦不可取一而废一也。
　　阅道书全集，注《敲爻歌》者一家，注《沁园春》者二家，因之为一卷。
　　义陵无我子刘体恕汇辑男刘荫诚清惠、侄刘允诚清虚仝校沙羡一行子黄诚恕参订
　　注敲爻歌序
　　夫敲爻者，乃阴阳交姤之大道也。道本无名，我祖师　老子强名曰道。道也者，「金液还丹」之道也。人禀天地精血而生，初为赤子之时，元精、元气、元神，混一纯全。及至长成，因眼耳鼻舌四门所诱，一灵真性，被色、声、香、味、触、法，习染深沉，日复日，岁复岁，元精化为交感之精，元气化为呼吸之气，元神化为思虑之神，元气分泄，难复天真。历代祖师，发慈悲之心，垂言立教，载诸丹经，示后人修补之法。精损则以精补，气损则以气补，神损则以神补，是以人衰人补，树衰土培，故用修补之法，返本还元，以复其命。复者何？以精不漏泄，则精全为深根，气全为固蒂，神全为妙合。若能全此三者，实为终身之药物也。
　　今世之人，昧道者多，知道者少。纵有知者，不能十全通晓，便欲自尊自大，自执己能，谈天说地，与人为师。此等之人，自坏自身。所以《悟真篇》云：「纵识朱砂与黑铅，不知火侯也如闲。大都全藉修持力，毫发差殊不作丹。」又云：「契论经歌讲至真，不将火候着于文，要知口诀通玄处，须共神仙仔细论。」又云：「万物芸芸各返根，返根复命即长存，知常返本人难会，妄作招凶往往闻。」
　　是故　祖师，苦口丁宁，劝诸后学：不可心大胆，不可虚度光阴。一息不来，悔之何及！不如及早回头，求明师口诀。更不疑心，直下承当，修行此事，基址坚牢，得药得丹，温养十月，脱胎神化，十种丹圆，缺一不可也。
　　如上所说，大概之言，苦劝高明，宜当警醒。仆因见祖师　吕纯阳《敲爻歌》，文义深奥，言句清切，金丹大道，三乘大法，十种还丹，悉备其中。孜孜不舍，叹之无穷。自虽未成道，不秘天宝，遂将我　祖师亲传金丹口诀，于《敲爻歌》内，逐首解注，以明本末终始。虽见浅文疏，其理无玷，非高明之可，以末学而可观。序于卷首，戒之慎之。
　　时正统八年，岁次癸亥上元。姑苏玉峰无子钱道华序。
　　敲爻歌注　　　　　　　　　姑苏玉峰无瑕子钱道华着
　　
　　汉终唐国飘蓬客　　所以敲爻不可测纵横逆顺没遮拦　　静则无为动是色
　　师姓吕，名岩，字洞宾，道号纯阳子。　祖居西京河南府，蒲城县，永乐镇，招贤里。仕宦人氏，今曰蒲州蒲城县是也。　师生于有唐天宝，十四年四月十四日巳时降生。年长二十不娶，举进士第，后遇　钟离正阳帝君，授与大道，修炼已成，遂作此《敲爻歌》云，汉终唐国飘蓬客也。敲者推敲，言行不直，则可敲之。爻者卦爻，乃阴阳交炼，动静往来杀机之理。世人愚迷不知，难测度也。纵横逆顺者，谓或纵或横，逆修顺修，在吾之掌握，主张皆得自由。逆者，七返还丹，后起法也；顺者，得药之道，龙虎大丹，前收法也。没遮拦者，炼己纯熟，无所拘束，亦无或疏失也。静则无为者，乃入定时，内药内丹，凝神定意，万缘不挂，一心内守丹田，形如槁木，心如死灰，只候身中一阳初动，心肾相交，身内夫妻，情性相合，如在太虚之中。是以「千圣觅他踪不见，全身隐在太虚中」也。及其出定，心肾各还本位，自觉心中两三点清泉，落入黄庭。古云：「阴阳交媾罢，一点落黄庭。」动是色者，乃阴阳逆顺之理，防危虑险，知进退，识浮沉，明主客，两无疏失也。动不纷扰，静不枯寂，修丹之要，此为首务，故先言之。
　　
　　也饮酒　也食肉　　守定胭花断淫欲行禅唱胭粉词　　持戒酒肉常充腹
　　真修行人，不贵斋口，却贵斋心！斋口者，断酒肉也；斋心者，断淫欲也。若乃心性性命上明白，断住淫欲，不犯禁戒，何用戒酒肉乎？故　祖师云：「也饮酒，也食肉」也。胭花为淫欲之所，况守定乎！惟修道之士，虽目美丽在前，而此心不乱。况修炼还丹，自有婴夫妻配合之欢，岂复贪胭花浊垢！故　圣师一心内炼，于色尘永断，而清净心体，在欲而无欲，居尘而不染尘，权依离垢地，当证法王身也。行禅唱胭粉词者，禅为清静之行，胭粉淫秽之词，两不相侔，而行禅唱者。经云：「火中生莲华，是可为希有。在欲而行禅，希有亦如是。」故　仙师行禅唱，色相都忘，抑且要世人识知，自己主意拏得定，脚跟站得稳，不妨和光混俗也。潜行默运，严持命根，谨守戒性，无使疏失，何在戒酒肉乎！
　　
　　色是药　酒是禄　　酒色之中无拘束只因花酒悟长生　　饮酒戴花神鬼哭
　　色是药者，乃二八兑中，有真金之宝，魂魄之药物。酒乃食禄，前缘分定，亦助道之兴。「饮酒终日不醉，簪花无走失。」是故酒色之中无拘束也。　师言　我今得道成仙，皆因花酒而得长生久视，即因饮酒戴花，炼己持心，并无疏失，除彼六贼，三尸之鬼，自然消灭，不得猖狂，故云神鬼哭也。
　　
　　不破戒　不犯淫　　破戒真如性即沉犯淫坏失长生宝　　得者须由道力人
　　不破戒，不犯淫，即前「守定胭花断淫欲」意也。世人愚痴，不知修炼自身，而破戒犯淫，如油尽灯灭，髓竭人亡，伤身失命者多矣。皆因只知戒杀生，戒偷盗，此外杀外偷，不知自己身中盗却元阳真，杀却自己性命，是乃真盗真杀，反不知戒谨，一味沉溺爱河，昏迷真性，耽淫滞欲，坏失长生之宝，何得成仙乎？若要知修炼之法，须凭明师口诀，炼己持心，得药得丹，长生久视，道力坚强，故云「得者，须由道力人」也。
　　
　　道力人　真散汉　　酒是良朋花是伴花街柳巷觅真人　　真人只是花街玩
　　道力人者，谓炼丹数足，得道有力量，大德之人也。酒是良朋者，指同类坤地，西南得朋，可饮无米之仙酒也。花是伴者，乃七六两七九两九六之同类，可为伴也。是故大修行人，不问淫房酒肆，花街柳房，无不入玩，行炼己功法，故云花街柳巷之内，可觅真人。真人即在花街玩也。
　　
　　摘花戴饮长生酒　　景里无为道自昌一任群迷多笑怪　　仙花仙酒是仙乡
　　摘花戴饮长生酒，为学道之人，得师口诀，下手工夫，临炉方定铢两，不可差失。须依次序而行，先初三日，月出庚；次初八日，月至丁；后用十五，月至甲。用工之际，先将雄剑折其花蒂，后以雌剑饮取长生之酒。又要知月圆之际，水源清浊，金水及时，真人正当在位，探入黄房土釜之内，平常景里，万缘不挂，始入无为，真道自然昌盛也。世间迷流，见说用鼎器修炼大丹，人人笑谤，不足为之道也。故仙师云「一任迷流多笑怪，仙花仙酒是我之仙乡」也，学者思之。
　　
　　到此乡　非常客　　女婴儿生喜乐洞中常采四时花　　花花结就长生药
　　学道之人，采得丹药入于中宫，到此真境界中，非是平常俗客，真是神仙种子矣。黄房之内，婴儿女，两相交合，而生喜乐。又要温养火功十月，更要一月总炼，一月出神，故有一年四时工夫，「洞中常采四时花」也。亦要内外火工气候，无差无失，以得结胎神化，名曰「花花结就长生药」也。
　　
　　长生药　采花心　　花蕊层层艳丽春时人不达花中理　　一诀天机值万金
　　仙师惟恐后学不明，重丁宁曰：长生药，须是采取上弦三般宝鼎玉炉之内，玉蕊金华，故有次序层层艳丽之春。世间多有盲修瞎炼，不达花中之理，难得成道。若宿有善缘，得遇真师，将天机妙用，逐一诀破，如贫得宝，如病得药，如囚遇赦，如死再生，胜于万两黄金，纵有万金易尽，得此真法，妙用无穷也。
　　
　　谢天地　感虚空　　得遇仙师是祖宗附耳低言玄妙旨　　提作蓬莱第一峰
　　仙师得道之后，自叹感谢阴阳天地虚空庇佑，得遇　正阳帝君，事如祖宗，得　帝君附耳低言，口传心授，金液还丹之旨，提上蓬莱第一峰。此乃是上弦鼎器，故喻之为第一峰。学者详焉。
  </div>
  <div class="pagination">
   <a href="吕祖全书_page17.html">
    上一页
   </a>
   <span>
    ...
   </span>
   <a href="吕祖全书_page13.html">
    13
   </a>
   <a href="吕祖全书_page14.html">
    14
   </a>
   <a href="吕祖全书_page15.html">
    15
   </a>
   <a href="吕祖全书_page16.html">
    16
   </a>
   <a href="吕祖全书_page17.html">
    17
   </a>
   <span class="current-page">
    18
   </span>
   <a href="吕祖全书_page19.html">
    19
   </a>
   <a href="吕祖全书_page20.html">
    20
   </a>
   <a href="吕祖全书_page21.html">
    21
   </a>
   <a href="吕祖全书_page22.html">
    22
   </a>
   <a href="吕祖全书_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
