<!DOCTYPE html>
<html>
 <head>
  <meta charset="utf-8"/>
  <title>
   列子集释 - 第 2 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   列子集释 - 第 2 页/共 2 页
  </h1>
  <div class="content">
   生非贵之所能存，身非爱之所能厚；生亦非贱之所能夭，身亦非轻之所能薄。故贵之或不生，贱之或不死；爱之或不厚，轻之或不薄。此似反也，非反也；此自生自死，自厚自薄。或贵之而生，或贱之而死；或爱之而厚，或轻之而薄。此似顺也，非顺也；此亦自生自死，自厚自薄。鬻熊语文王〔注〕鬻熊，文王师也。释文云：鬻音育。语，鱼据切，下同。曰：「自长非所增，自短非所损。算之所亡若何？」〔注〕算犹智也。〔解〕若知形报为，则无以其私情。私情者，有贵有爱，有贱有薄者也。形骸不由情之所厚薄，则得之似顺，达之似反；其实非反非顺也，亦犹长短好丑，岂由情爱所迁耶？智算所无可奈何也。秦恩复曰：卢解「报为」「为」字疑误。释文云：算，先玩切。亡音无。老聃语关尹曰：释文云：聃，他甘切。「天之所恶，孰知其故？」〔注〕王弼曰：「孰，谁也。言谁能知天意耶？其唯圣人也。」伯峻案：二句乃老子七十三章文。今本王弼注曰：「孰，谁也。言谁能知天之所恶之意何故耶，其唯圣人乎！」张注引文有省略。释文云：恶，乌路切。言迎天意，揣利害，不如其己。〔注〕夫顺天理而无心者，则鬼神不能犯，人事不能干。若迎天意，料倚伏，处顺以去逆，就利而违害，此方与逆害为巨对，用智之精巧者耳，未能使吉凶不生，祸福兼尽也。〔解〕夫不知道者，宁知天之所爱恶乎？若预迎天意，揣度利害，以私情，不知顺理而任命也。此章言力不能违命，命不可预知。任之则后时，力之则违命。所以愧夫知道之修神养真造业之始创力转命以我乎天者也。秦恩复曰：卢解「知道」下疑有脱误。释文云：揣，初委切。料音聊。
　　杨布〔注〕杨朱之弟也。问曰：「有人于此，年兄弟也，言兄弟也，俞樾曰：「言」字无义，当从释文作「訾」。管子君臣上篇「吏啬夫尽有訾程事律」，即此訾字之义。官秩贵贱必视「訾程」为准。「訾兄弟也」，正与下文「贵贱父子也」相应。殷敬顺不达訾字之义，而以为当作赀财字，则下当言贫富，不当言贵贱矣。释文「言」作「訾」，云：訾，即移切，当作赀财字；一本作言。才兄弟也，貌兄弟也；而寿夭父子也，贵贱父子也，名誉父子也，爱憎父子也。吾惑之。」〔解〕年、言、才、貌相似也，故云兄弟也；寿夭、贵贱隔悬也，故云父子也。此命之难知也，故疑惑也。杨子曰：「古之人有言，吾尝识之，释文云：识音志。将以告若。不知所以然而然，命也。〔注〕自然之理，故不可以智知。今昏昏昧昧，释文云：昧音晦。纷纷若若，随所为，随所不为。日去日来，孰能知其故？卢文弨曰：藏本无「能」字。皆命也夫。〔解〕众人所不知，以为自然，昏昏昧昧，日去日来，运行无穷者，人以是为命也乎。信命者，亡寿夭；〔注〕有寿夭则非命。释文云：亡音无，下同。信理者，亡是非；〔注〕有是非则非理。信心者，亡逆顺；〔注〕有逆顺则非心。信性者，亡安危。〔注〕有安危则非性。则谓之都亡所信，都亡所不信。〔注〕理亦亡信与不信也。道藏江遹本、四解本无下「都」字。真矣悫矣，释文云：悫，口角切。奚去奚就？奚哀奚乐？释文云：乐音洛。奚为奚不为？〔注〕理苟无心，则无所不为，亦无所为也。〔解〕寿夭者，命也；是非者，理也；逆顺者，心也；安危者，性也。使夫信命者亡寿夭，信理者亡是非，信心者亡逆顺，信性者亡安危，则谓之都亡所信亡所不信，然后至于真道也。亦何去何就，何哀何乐，何所为何所不为哉？此之谓至道也。黄帝之书云：『至人居若死，动若械。』〔注〕此举无心之极。俞樾曰：「械」字无义。释文云，「本又作戒」，实皆骇之字也。周官大仆「始□戒鼓」，故书「戒」为「骇」。列子原文盖亦戒为骇，而写者又从木作械耳。「居若死动若骇」，即「处女脱兔」之意。王叔岷曰：俞说非也。至人「心如死灰」，故其「居若死」；形如「槁木」，故其「动若械」。注「此举无心之极」是也。戒亦借为械。若以为骇之字，则非其旨矣。庄子庚桑楚篇：「动不知所为」，亦「动若械」之意。释文云：械，户界切，本又作戒。亦不知所以居，亦不知所以不居；亦不知所以动，亦不知所以不动。亦不以众人之观易其情貌，亦不谓众人之不观不易其情貌。〔注〕不为外物视听改其度也。陶鸿庆曰「亦不以众人之不观不易其情貌」当作「亦不以众人之观不易其情貌」，今作「不观」者，乃后人妄增也。张注云云，是其所见本二句并作「众人之观」。今衍「不」字，文虽变而意反复也。王重民曰：「为」「谓」古通。张注云云，则张氏所据本作「为」。释文「谓」作「为」，云：为，于伪切，注同。独往独来，独出独入，孰能碍之？」〔注〕物往亦往，物来亦来。任物出入，故莫有碍。〔解〕居若死，无心也；动若械，用机关也。如木人之运动，有何知哉？不在乎情，不在乎貌也，神游而已矣，孰能碍之邪？释文「碍」作「」，云：音碍。
　　墨〔注〕音眉。□、〔注〕敕夷反。〔解〕默诈佯愚之状。秦恩复曰：「墨」方言作「嚜」，音目。墨嚜古字通。释文云：墨□音眉痴。方言：墨□，江淮之间谓之无赖。广雅云：墨音目，□作欺。自此二十人智巧才行两两相背，而能相与和同终年者，各任其真性故也。伯峻案：广雅释诂二云：嚜□，欺也。释文疑有捝误。单〔注〕音战。至、〔注〕音咥。〔解〕轻动之状。释文云：单音战。单至，战激之至。啴〔注〕齿然反。咺、〔注〕许爰反。〔解〕迂缓之状。释文云：啴，齿然切，又他丹切。咺音喧，又呼远切。郑玄注礼记云：咺，宽绰貌。说文云：咺，宽闲心腹貌。憋〔注〕妨灭反。□〔注〕音敷。此皆默诈轻发迂缓急速之貌。「敕夷」、「齿然」、「许爰」、「妨灭」四个切音之下本无「反」字，今从元本、世德堂本增。下「鱼略」「齿略」「苦交」诸切音同。秦恩复曰：此节似缺卢注。方言：「憋，恶也。」郭璞注：「憋怤，急性也。」后汉书董卓传「敝肠狗态。」李贤注：敝作憋，方言：恶也。□当作怤。释文云：憋，片灭切。□音敷。方言：憋怤，音孚，急性也。四人相与游于世，胥如志也。释文云：胥，相居切，相也。如，随也。谓各从其志。穷年不相知情，自以智之深也。〔解〕同游于世，终年不相知名，自以为善也。巧佞、愚直、〔解〕巧佞，辩谄之状也。愚直，质朴之状也。释文云：巧佞，巧言邪佞。愚直，如愚质直。婩〔注〕鱼略反。斫、〔注〕齿略反。婩斫，不解悟之貌。〔解〕憨骇之状也。注「婩斫不解悟之貌」七字，北宋本、汪本皆在「便辟」两字下，今从道藏诸本移上。洪颐曰：「婩斫」即「婩□」。方言：「婩□，鲜好也，南楚之外通语也。」说文：「□，齐也。」汉书江充传：「充为人魁岸。」师古曰：「岸者，有廉棱如之形。」岸即婩字。释文云：婩，言上声。斫音酌也。婩斫，容止峭巘也。字林云：婩，齐也，久不解语貌。解音蟹。任大椿曰：此篇张湛注「婩斫不解悟之貌」，敬顺释文约举注义，故云久不解晤。道藏本「语」字乃「悟」字之讹。便辟〔解〕折旋之状。释文云；便，房连切。辟，婢亦切。便僻，恭敬太过也。四人相与游于世，胥如志也；穷年而不相语术；释文云：语，鱼据切。自以巧之微也。〔解〕同游于世，终年不相访，各自以为巧妙也。□〔注〕苦交反。□、〔注〕苦牙反。〔解〕顽戾强愊之状也。秦恩复曰：文选左思吴都赋：「□□泶□。」李善注：「方言，□，狯也。」据此□即狡字。释文云：□，口交切。□，口家切。阮孝绪云：「□□，伏态貌。」□，口交切。情露、〔解〕不隐之状也。释文云：情露无所隐藏。□〔注〕音蹇。极、〔解〕讷涩之状也。「极」世德堂本作「□」。秦恩复曰：方言作「极」。极□古字通。俞正燮曰：□□，口吃。□有急义。史记云：「周昌为人吃，又盛怒。」盖吃者语必多，又性欲速，语出蹇而亟，故曰蹇□。左传云，「公孙之亟也」，注云：「言其性急，不能受屈。」亦作「謇吃」。诸病源候云：「阴阳之气不和，府藏之气不足，而生謇吃。又心气通舌，脾气通口，脾脉连舌本，邪乘藏而搏气。言发气动，邪随干正脉，否气壅，亦令謇吃，此则可治也。」一切经音义引通俗文云，「言不通则谓之謇吃」。释文云：□音蹇，□音棘。字林云：□，吃也。方言：□、吃、□，急也，谓语急而吃。又讷貌。又云：疾也，又急性相背也。或作殛、极，皆非是。任大椿曰：考荀子赋篇，「出入甚极」，注，「极读为亟，急也」。又云：「反复甚极。」注，「极读为亟，急也」。然则□亦通作极。凌谇〔注〕音碎。此皆多谇讷涩辩给之貌。〔解〕寻间语责之状也。注「此皆多」世德堂本作「比皆反」。释文云：谇，旬入声。凌谇谓好陵辱责骂人也。说文云：谇，责让也。字林音聚律切。讷，奴忽切。涩，所立切。四人相与游于世，胥如志也；穷年不相晓悟，伯峻案：秦本「穷年」下有「而」字。自以为才之得也。〔解〕各自以为才能。眠〔注〕莫典反。娗、〔注〕徒茧反。〔解〕无精采之状也。释文「眠」作「」，云：眠上声。娗音殄。方言：娗，欺慢之语也。郭璞云：谓以言相轻蚩弄也。又不开通貌。任大椿曰：今本「」作「眠」。方言，眠娗，莫典反，今本作眠，是也。敬顺释文本「眠」作「」。考玉篇，古视字也。，上支切，视也，均与「眠娗」之「眠」异义。「」字当即「眠」字，唐人讳「民」字，故从氏耳。释文云「眠上声」，此「眠」字乃衍文也。諈〔注〕止累反。诿、〔注〕如伪反。〔解〕并烦重之貌。「莫典」「徒茧」「止累」「如伪」四切音下之「反」字，依元本、世德堂本增。释文云：諈，之睡切。诿，口恚切，又如伪切。钝滞也。尔雅云：諈诿，累去也。郭璞云：谓以事相属累以諈诿也。又烦重也。勇敢、〔解〕雄健之状也。释文云：勇敢，勇猛果敢也。怯疑〔注〕眠娗，不开通之貌。諈诿，烦重之貌。〔解〕懦弱不决之状。释文云：怯疑，怯慎持疑。四人相与游于世，胥如志也；穷年不相谪发，释文云：谪，知革切。谪谓责其过也，发谓攻其恶也。自以行无戾也。〔解〕各自以为适宜得中之道也。释文云：行，下孟切。无戾，无违戾也。多偶、〔解〕和同之状也。释文云：多偶谓多与人相和谐也。广雅云：偶，谐也。自专、〔解〕独任之状也。释文云：自专谓自擅专不与众同也。乘权、〔解〕用势之状也。伯峻案：秦本「乘」作「秉」。释文云：乘权谓乘用权势也。只立〔解〕孤介之状也。释文云：只立，独孤自立。四人相与游于世，胥如志也；穷年不相顾眄，释文云：眄音。自以时之适也。此众态也。释文云：态，他爱切。其貌不一，本无「其」字，今依吉府本、世德堂本增。而咸之于道，命所归也。〔解〕变诈、巧辩、愚拙、佞直，众态不同，而皆以为命者，理不然矣。今说者言受气有厚薄，故如此不同，一皆委之于天更无可奈何者，此不知者也。故知道之士养其神，含其真，易其虑，变其身。彼形骸自我而造也，力其行，移其命，此皆生生者之功美矣。然则因形以辩命，则力不如命；因力以征形，则命不如力也。
　　佹佹成者，俏成也，〔注〕俏音肖。俏，似也。秦恩复曰：卢注作「魏魏」，与张湛本不同。伯峻案：「俏成」下疑有「者」字，方与下文句法一律。六书故八引正作「俏成者也」。释文云：佹，姑危切，几欲之貌。俏与肖字同。初非成也。〔解〕魏魏者，几欲之状也。俏者，似也。佹佹败者，俏败者也，初非败也。〔注〕世有几得几失之言，而理实无几也。〔解〕已欲成而不成者，似于成而非成也；垂欲败而不败者，似于败而非败也。释文云：几音祈，下同。故迷生于俏，〔注〕惑其以成败而不能辩迷之所由也。卢文弨曰：注「以」藏本作「似」。俏之际昧然。释文云：为句。于俏而不昧然，〔注〕际犹会也，言冥昧难分耳。〔解〕人之所迷生于似者也，不了也。不了则昧然矣。若相似而不昧然，斯谓明也。卢文弨曰：注「昧」下藏本有「而」字。则不骇外祸，释文「骇」作「駴」，云：与骇字同。不喜内福；〔注〕祸福岂有内外，皆理之玄定者也。见其卒起，因谓外至；见其渐着，因谓内成也。释文云：卒，村入声。随时动，随时止，智不能知也。〔注〕动止非我，则非智所识也。〔解〕所谓明者了于性，通于神，力之所以生，命之所以成；故无外祸可骇惧，无内福可忻喜；动止随时，不须智度也。信命者于彼我无二心。〔注〕无喜惧之情也。于彼我而有二心者，不若揜目塞耳，背阪面隍亦不坠仆也。〔注〕此明用智计之不如任自然也。〔解〕若能彼我无二心，则吉凶悔吝不生矣。苟不能知命任理，则全身远害，且免倾坠颠仆也。是以世人不忘于力求，而不能委于命也。卢文弨曰：注「如」字藏本作「若」。释文「背阪」作「背城」，「坠」作「队」，云：揜音奄，背城一本作阪。队音坠，仆音赴。故曰：死生自命也，〔注〕若其非命，则仁智者必寿，凶愚者必夭，而未必然也。贫穷自时也。〔注〕若其非时，则勤俭者必富，而奢惰者必贫，亦未必然。〔解〕子夏曰：「死生有命，富贵在天。」天者，时也。阳和布气，群物皆生，圣人利见含灵俱畅自我而定谓之命，因化所及谓之时也。卢文弨曰：注末藏本有「也」字。陶鸿庆曰「贫穷」当作「贫富」，与上句「死生自命也」语意一律。张注云云，是其所见本正作「贫富」。今本涉下文「怨贫穷者」而误。释文云：贫穷自时也一本作富贵自时也。怨夭折者，不知命者也；释文云：折，之舌切怨贫穷者，不知时者也。〔注〕此皆不识自然之理。当死不惧，在穷不戚，知命安时也。〔解〕知命安时，德之大也。时来不可俱，命至不可却，故曰安时而处顺，忧乐不能入。迷生于肖似，戚生于不知时焉。其使多智之人量利害，料虚实，释文云：料音聊。度人情，释文云：度，徒落切，下同。得亦中，释文云：中，陟冲切，半也，下同。或作陟仲反，非也。亡亦中。〔注〕中，半也。其少智之人不量利害，不料虚实，不度人情，得亦中，亡亦中。量与不量，料与不料，度与不度，奚以异？〔解〕凡料天下之事十得五中者，必为善料也。而少智不料亦得半矣，有何异也？唯亡所量，〔注〕不役智也。亡所不量，〔注〕任智之所知也。则全而亡丧。释文云：亡音无。丧，息浪切，下同。亦非知全，释文云：知音智，下知丧同。亦非知丧。自全也，自亡也，自丧也。〔注〕自全者，非用心之所能；自败者，非行失之所致也。〔解〕假使勤心苦志，料得其半，则不如无料而全其生。劳思虑者不知命，无所料者不知力。不知力者乃近于道矣，故去彼取此而已。俞樾曰「自亡也」三字疑为衍文。上文云「唯亡所量，亡所不量，则全而亡丧。亦非知全，亦非知丧」。皆以「全」「丧」对言，此云「自全也，自丧也」，文义已足。增出「自亡也」三字，则与上文不合矣。盖涉上有三「亡」字而误衍此句；不知上三「亡」字皆「有无」之「无」，非「丧亡」之「亡」也。释文云：行，下孟切。
　　齐景公游于牛山，释文云：牛山，今北海郡临淄县是。北临其国城而流涕曰：「美哉国乎！郁郁芊芊，释文云：芊音千。广雅云：芊芊，茂盛貌。若何滴滴去此国而死乎？卢文弨曰：「滴滴」藏本作为「□□」。释文云：滴滴或作滂滂，并音普郎切，流荡貌。任大椿曰：夫滂滂一字但言普郎反已明，不必云并音也。盖谓正文之「滴」与或作之「滂」并音普郎反。但「滴」无普郎反。考荀子赋国篇，「汸汸如海」，杨倞注，「汸读为滂，水多貌也」，则「滴」字疑「汸」字之误。伯峻案：列子释文之例，甲字应作乙字，或者义同乙字者，即以乙字音之，不论两字之音理可通假不也。下文云，行假音何暇，盖谓行当作何，非谓行字有何字之音。滴之与滂同音亦同此例。任氏之说未瞭。使古无死者，寡人将去斯而之何？」卢文弨曰：韩诗外传「之何」作「何之」。史孔梁丘据皆从而泣曰：释文「史孔」作「艾孔」，云：艾，五盖切，一本作史孔。「臣赖君之赐，疏食恶肉可得而食，北宋本「」作「跪」，汪本从之，今从吉府本、世德堂本订正。释文「疏」作「跪」，云：跪当作疏。食音嗣。韩诗外传全有此章，云：疏食恶肉，可得食。疏食，菜食也。驽马棱车可得而乘也；「驽」世德堂本作「怒」。释文云：驽音奴。棱当作栈。晏子春秋及诸书皆作栈车，谓编木为之。栈，士限反。且犹不欲死，而况吾君乎？」晏子独笑于旁。释文「晏子」作「晏婴」，云：晏婴，莱之夷维人也。公雪涕而顾晏子曰：伯峻案：吕览观表篇云：「吴起雪泣而应之。」高诱注：「雪，拭也。」家语子路初见篇云：「黍者所以雪挑。」注云：「雪，拭也。」「寡人今日之游悲，释文云：为句。孔与据皆从寡人而泣，子之独笑，何也？」晏子对曰：「使贤者常守之，则太公桓公将常守之矣；使有勇者而常守之，则庄公灵公将常守之矣。伯峻案：「而常守之」犹言「能常守之」。而能古音同，故可通假。数君者将守之，释文云：数，色生切。吾君方将被蓑笠而立乎畎亩之中，释文云：蓑，先和切。唯事之恤，行假念死乎？〔注〕行假当作何暇。〔解〕死而复生者，人咸归于释论道书与儒教仿佛而不明言之。今此云吾君方将被蓑笠而立乎畎亩之中者，则死生之理灼然可详矣。是知力以成命，成命而后生；则生生之功可见矣。王重民曰「行假」韩诗外传作「何暇」。释文云：行假音何暇。则吾君又安得此位而立焉？以其迭处之迭去之，释文云：迭音侄。至于君也，而独为之流涕，是不仁也。释文云：为，于伪切，下文同。见不仁之君，见谄谀之臣。释文云：谀音臾。臣见此二者，臣之所为独窃笑也。」伯峻案：为犹以也。所为独笑，言所以独笑也。说详王氏释词。景公惭焉，举觞自罚。罚二臣者各二觞焉。
　　魏人有东门吴者，其子死而不忧。王叔岷曰：御览五一八、记纂渊海四八、五一，事文类聚后集七，合璧事类前集三二，引「者」下并有「年四十」，三字。「其子死而不忧」，并作「有一子，丧之而不忧」。其相室曰：伯峻案：礼记曲礼下「士不名家相、长妾」，相室疑即家相，疏所谓助知家事者。释文云：相，息亮切。「公之爱子伯峻案：御览五一八引「子」下有「也」字。天下无有。今子死不忧，何也？」东门吴曰：「吾常无子，卢文弨曰：「常」当作「尝」。无子之时不忧。今子死，乃与向无子同，释文「向」作「乡」，云：音向。臣奚忧焉？」王重民曰：吉府本「臣」作「讵」，疑本作「奚巨忧焉」。奚巨复词，读者不达其义，遂以意移于奚字之上也。伯峻案：御览五一八引作「又奚忧焉」。又案：战国策秦策应侯答秦昭王亦用此事，伪作列子者盖本之。又案：颜氏家训劝学篇：「王夷甫悼子，悲不自胜，异东门之达也」，即用此事。
　　农赴时，商趣利，释文云：趣音趋。工追术，仕逐势，势使然也。然农有水旱，商有得失，工有成败，仕有遇否，释文云否，蒲鄙切。命使然也。〔注〕自然冥运也。〔解〕夫士、农、工、商各趣利而逐势者，力所为也。水旱、成败、否泰者，力所不能成，则委命以自安之。是收其橾榆而不损护也。世人皆以无可奈何乃推之于命耳。不能力求者，迷于似得者也。东门吴善安于命者也，非谓善于知命者也。若生者有生生者，是得夫所以造吾命者；复安肯委命于生者，是得夫所以迭处迭去也。若知命者，当委命而任力焉。秦恩复曰：卢注「橾榆」句未详。孙诒让曰：解「橾」当作「桑」，「损护」当作「陨获」，见礼记儒行。伯峻案：据卢解云云，似重玄本以「农赴时」以下仍接上段。但依文义，农赴时以下自成一节，为总结全篇篇旨之语，故仍提行。
　　列子集释卷第七
　　杨朱第七
　　〔注〕夫生者，一气之暂聚，一物之暂灵。暂聚者终散，暂灵者归虚。而好逸恶劳，物之常性。故当生之所乐者，厚味、美服、好色、音声而已耳。而复不能肆性情之所安，耳目之所娱，以仁义为关键，用礼教为衿带，自枯槁于当年，求余名于后世者，是不达乎生生之趣也。〔解〕夫君子殉名，小人殉利。唯名与利，皆情之所溺，俗人所争焉。故体道之人也，为善不近名，不趋俗人之所竞；为恶不近刑，不行俗人之所非。违道以求名，溺情以从欲，俱失其中也。故有道者不居焉。此言似反，学者多疑。然则杨朱之篇亦何殊于盗跖也？释文云：杨朱，或云字子居，战国时人，后于墨子。杨朱与禽滑厘辩论，其说也爱己，不拔一毛以利天下，与墨子相反。陆德明云，「杨戎字子居」，恐子居非杨朱也。好，呼报切。恶，乌路切。复，扶又切。键音件。衿音今。槁，口老切。梁玉绳曰：庄子应帝王，阳子居，释文，「李云，居，名也。子，男子通称。」又寓言篇释文，「姓杨，名朱，字子居」，与老子相问答，何以指为杨朱？伯峻案：杨朱与杨子居是否一人，古今颇有争论文字。汪中述学老子考异之附注以为两人，衍而至于近人唐钺，作杨朱考，载于东方杂志二十二卷五期中，力言杨朱非杨子居。以为两人者近是。
　　杨朱游于鲁，舍于孟氏。孟氏问曰：「人而已矣，奚以名为？」曰：「以名者为富。」「既富矣，奚不已焉？」曰：「为贵。」「既贵矣，奚不已焉？」曰：「为死。」「既死矣，奚为焉？」曰：「为子孙。」〔注〕夫事为无己，故情无厌足。释文云：为富、为贵、为死、奚为焉、为子孙之为，并于伪切。厌，一盐切。「名奚益于子孙？」曰：「名乃苦其身，燋其心。〔注〕夫名者，因伪以求真，假虚以招实，矫性而行之，有为而为之者，岂得无勤忧之弊邪？释文云：燋音椒。乘其名者，泽及宗族，利兼乡党；况子孙乎？」陶鸿庆曰：「名乃苦其身燋其心」八字当在上文「孟氏问曰人而已矣奚以名为」之下，以见名之害而为名者之愚。又云「既富矣，奚不已焉？既贵矣，奚不已焉」，正谓苦身燋心而不止也。今误脱在此，则上文词意不足；而此文方论为名之益，乃先举为名之害，语气为不伦矣。「凡为名者必廉，廉斯贫；为名者必让，让斯贱。」〔注〕此难家之辞也。今有廉让之名而不免贫贱者，此为善而不求利也。〔解〕夫人之生世也，唯名与利。圣人以名利钧之，则小人死于利，君子死于名，无有不至者也。善恶虽殊，俱有求也。然而求名而遂者，岂唯取富贵，乃荣及子孙，利兼乡党矣。虽苦身燋心勤于廉让者，志有所望而情有所忘，俱失中也。释文云：难，乃旦切。曰：「管仲之相齐也，释文云：相，息亮切，下同。君淫亦淫，君奢亦奢。〔注〕言不专美恶于己。伯峻案：论语八佾：「管氏有三归，官事不摄；邦君树塞门，管氏亦树塞门；邦君为两君之好，有反坫，管氏亦有反坫。」此皆亦淫亦奢之证也。志合言从，道行国霸。死之后，管氏而已。〔解〕实名之利薄也。田氏之相齐也，伯峻案：御览四八五引「田氏」上有「其后」两字。君盈则己降，君敛则己施。〔注〕此推恶于君也。释文云：敛，收聚也。施，始豉切。民皆归之，因有齐国；子孙享之，至今不绝。〔解〕伪名之利深也。若实名贫，伪名富。」〔注〕为善不以为名，名自生者，实名也。为名以招利而世莫知者，伪名也。伪名则得利者也。注「名自生者」藏本作「而自生者」。俞樾曰：「若实名贫伪名富」下当有「实名贱伪名贵」二句。上文曰：「凡为名者必廉，廉斯贫；为名者必让，让斯贱」故此引管仲陈氏事证为实名则贫贱，为伪民则富贵也。陶鸿庆曰：俞氏云此下当有「实名贱伪名贵」二句，其说是已。而以此与上言管仲田氏事为一人之辞，则非也。上文云「凡为名者必廉，廉斯贫；为名者必让，让斯贱」。张注以为难家之辞，是也。此云「若实名贫，伪名富；实名贱，伪名贵」，亦难家之辞。若犹此也，说详王氏经传释词（「若」下或当有「然」字，下文「孟孙阳曰若然，速亡愈于久生」。说符篇：「若然，死者奚为不能言生术哉？」是其例）。言管仲子孙以实名而贫贱，田氏子孙以伪名而富贵，是则名果足以致贫贱也。难者之意谓实者真名而伪者非名也。下文又答之曰，「实无名，名无实，名者伪而已矣」。言实与名不并立，既谓之名，名皆有伪而无实，是则名果足以致富贵也。答者之意谓伪者为名而实者非名也。下文答辞特着「曰」字以别之，则此为难辞无疑。若以此与上下文为一人之辞，则下文「实无名名无实」云云皆枝辞赘语，不知其用意所在矣。自「既富矣奚不为焉」以下凡难者之辞皆省「曰」字，读者当玩其义而自得之。曰：「实无名，释文「无」作「亡」，云：音无。名无实。名者，伪而已矣。〔注〕不伪则不足以招利。〔解〕行实者无其名，求名者无其实，故不伪则利不彰也。昔者伯峻案：御览四二四、类聚二十一引并无「者」字。尧舜伪以天下让许由善卷，而不失天下，享祚百年。〔注〕伪实之迹因事而生。致伪者由尧舜之迹，而圣人无伪也。伯峻案：尧以天下让许由，事又见庄子逍遥游篇；舜让天下于善卷，亦见庄子让王篇及盗跖篇。伯夷叔齐实以孤竹君让而终亡其国，伯峻案：御览四二四类聚二十一引并无「君」字，是也。饿死于首阳之山。实伪之辩，如此其省也。」〔注〕省犹察也。〔解〕伪者取名而无实，真者实行而忘名。尧舜之与夷齐，炳然如此。真伪之迹耳，不易察哉？世人若不殉名利而失真。则溺情欲而忘道矣。天下善人少，不善人多，则殉名者稀，从欲者众。虽有智者，亦无可奈何。盖俱失中也。释文云：省，思井切。
　　杨朱曰：百年，寿之大齐。释文云：齐，去声，限也。得百年者千无一焉。释文「无」作「亡」，云：音无。设有一者，孩抱以逮昏老，几居其半矣。释文云：几音祈，下同。夜眠之所弭，释文云：弭，绵婢切。昼觉之所遗，释文云：觉音教。又几居其半矣。痛疾哀苦，亡失忧惧，又几居其半矣。卢文弨曰：「痛疾」意林引作「疾病」。王叔岷曰：文选陆士衡长歌行注引亦作「疾病」。量十数年之中，逌然而自得亡介焉之虑者，释文云：亡音无，下同。介音界，微也。亦亡一时之中尔。则人之生也奚为哉？奚乐哉？释文云：乐音洛。为美厚尔，释文云：为，于伪切为声色尔。而美厚复不可常厌足，「厌」世德堂本作「厌」，此本字也。释文云：复，扶又切，下同。厌，一盐切；本或作餍，音同。声色不可常玩闻。乃复为刑赏之所禁劝，名法之所进退；遑遑尔竞一时之虚誉，规死后之余荣；偊偊尔顺耳目之观听，「顺」，道藏白文本、林希逸本、元本、世德堂本并作「慎」。意林引同。秦恩复曰：古「顺」「慎」二字通。易，「履霜坚冰，盖言顺也」，「顺」即「慎」。释文「顺」作「慎」，云：偊，邱羽切。慎耳一本作顺耳。任大椿曰：荀子修身篇「顺墨」，杨倞训为慎墨。君子篇：「忠者惇，慎此者也。」杨倞注，「慎读如顺」。庄子列御寇篇释文，「慎于兵，慎或作顺」。「有顺懁而达者，顺一作慎」。大戴礼保傅篇：「以其所为慎于人也。」卢辨注，「皆得民心也」，慎即顺也。曾子大孝篇：「父母既没，慎行其身。」慎一作顺。慎德篇，「以慎天法」。注，「天道不可成顺之而已」，则慎即顺。文王官人篇：「无辨而自慎。」慎读为顺。「顺耳」犹存古字。惜身意之是非；徒失当年之至乐，不能自肆于一时。重囚累梏，释文云：累音累。梏，古沃切，手械也。何以哉？〔注〕，异也，古字。〔解〕举俗之人咸以百年为一生之期，而复昼夜哀苦之所减矣，泰然称情者无多时焉。称情之事不过称声色美味，而复以刑赏名教之所束缚，不得肆其情，亦何以异乎囚系桎梏者？此皆滞情之言也。释文云：古异字。太古之人知生之暂来，释文「太」作「大」，云：音泰。知死之暂往；〔注〕生实暂来，死实长往，是世俗长谈；而云死复暂往，卒然览之，有似字误。然此书大旨，自以为存亡往复，形气转续，生死变化，未始绝灭也。注天瑞篇中已具详其义矣。秦刻卢解本「死」上无「知」字。释文云：卒，七忽切。故从心而动，释文云：从音纵，下同。不违自然所好；释文云：好，呼报切。当身之娱非所去也，俞樾曰：「当身」乃「当生」之误。下云，「死后之名非所取也」，「当生」与「死后」正相对。下文云，「且趣当生，奚遑死后」，是其证。释文云：去，丘吕切。故不为名所劝。〔注〕为善不近名者。北宋本、汪本、四解本「劝」作「观」，今依吉府本、道藏白文本、世德堂本正。释文云：劝一本作观。从性而游，不逆万物所好；死后之名非所取也，故不为刑所及。〔注〕为恶不近刑者。伯峻案：不逆万物所好，则不犯人；不犯人，则不作恶，故不为刑所及。张注语焉而不详。释文云：近去声，下同。刑，害也。名誉先后，年命多少，非所量也。〔解〕举太古之人者，适其中也。夫有生有死者，形也；出生入死者，神也。知死生之暂来暂往也，则不急急以求名；知神明之不死不生也，则不遑遑以为道。故从心而动，不违自然所好也；娱身而已矣，何用于名焉？故从性而游，不逆万物所嗜也；适意而已矣，何惧于刑焉？是以名誉、年命非所料量也。娱身适意者，动与道合，非溺于情也。
　　杨朱曰：「万物所异者生也，所同者死也。生则有贤愚、贵贱，是所异也；死则有臭腐、消灭，释文云：腐音辅。是所同也。虽然，贤愚、贵贱非所能也，臭腐、消灭亦非所能也。故生非所生，死非所死；贤非所贤，愚非所愚，贵非所贵，贱非所贱。〔注〕皆自然尔，非能之所为也。伯峻案：「故生非所生」诸「所」字下疑皆脱「能」字，此数语紧承「贤愚贵贱非所能也，臭腐消灭亦非所能也」而言。细绎张注及下文卢解，似其所见本俱有「能」字。然而万物齐生齐死，齐贤齐愚，齐贵齐贱。〔注〕皆同归于自然。十年亦死，百年亦死。仁圣亦死，凶愚亦死。生则尧舜，死则腐骨；生则桀纣，死则腐骨。腐骨一矣，孰知其异？且趣当生，奚遑死后？」〔注〕此讥计后者之惑也。夫不谋其前，不虑其后，无恋当今者，德之至也。〔解〕生者，一身之报也；死者，一报之尽也。贤愚贵贱，生物之殊也，故为异焉。臭腐消灭，死物之常也，故为同焉。世人皆指形以为死生，不知形外之有神。神之去也，一无知耳。故贤愚贵贱臭腐消灭皆形所不自能也。不自能，则含生之质未尝不齐。人皆知其所齐，不知其所以异。且竞当生，不暇养所生，故有道者不同于兹矣。
　　杨朱曰：「伯夷非亡欲，释文云：为句。亡音无也。矜清之邮，〔注〕音尤。北宋本「邮」作「□」，汪本从之，秦刻卢解本同，今依吉府本、世德堂本正，下同。释文云：邮音尤。尔雅云：尤，过也。伯峻案：今本尔雅作「邮过也」。以放饿死。〔注〕守饿至死。释文云：公羊传曰：放死不立。刘兆注曰：放，至也。展季非亡情，矜贞之邮，以放寡宗。释文云：寡宗，少宗系也。清贞之误善之若此！」〔注〕此诬贤负实之言，然欲有所抑扬，不得不寄责于高胜者耳。〔解〕殉名之过实以至于此，非所以体真全道，忘名证实者也。
　　杨朱曰：「原宪窭于鲁，伯峻案：「窭」当作「寠」。说文、玉篇、广韵、集韵、韵会皆作「寠」，不作「窭」。类篇作「窭」。集韵亦有「窭」字，而训为瓯寠。疑作「窭」者皆唐以后人所改，唐以前无窭字也。诗北门「终窭且贫」，尔雅「窭，贫也」，曲礼「主人辞以窭」，荀子尧问篇「是以窭小也」，诸「窭」字皆当作「寠」。释文云：窭，其羽切。子贡殖于卫。〔注〕窭，贫也。殖，货殖。原宪之窭损生，子贡之殖累身。」释文云：累去声。「然则窭亦不可，殖亦不可；其可焉在？」释文云：焉，于虔切。曰：「可在乐生，可在逸身。故善乐生者不窭，〔注〕足己之所资，不至乏匮也。善逸身者不殖。」〔注〕不劳心以营货财也。〔解〕固穷而不力求，损于生者也；货殖而为命，累于身者也。唯有道者不货殖以逸其身，不守穷以苦其生；乐道全真，应物无滞也。
　　杨朱曰：「古语有之：『生相怜，死相捐。』伯峻案：捐古音在文部，怜古音在真部，古合韵最近，此捐怜为韵。释文「捐」作「损」，云：音捐。此语至矣。相怜之道，非唯情也；勤能使逸，饥能使饱，寒能使温，穷能使达也。相捐之道，非不相哀也；不含珠玉，释文云：含音憾。不服文锦，不陈牺牲，不设明器也。〔解〕知相怜相捐之道为至矣，皆人不能至焉。何则？相怜在于赡济乎生，相捐在于无累乎形，此为至当矣。若生不能赡之令安，死则徒埋珠宝以眩名，招寇盗以重伤，是失其宜矣。晏平仲问养生于管夷吾。管夷吾曰：『肆之而已，勿壅勿阏。』释文云：壅音拥。阏，安葛切，与遏同。晏平仲曰：『其目柰何？』夷吾曰：『恣耳之所欲听，恣目之所欲视，恣鼻之所欲向，恣口之所欲言，恣体之所欲安，恣意之所欲行。〔注〕管仲功名人耳，相齐致霸，动因威谋。任运之道既非所宜，且于事势不容此言。又上篇复能劝桓公适终北之国，恐此皆寓言也。释文云：相，息亮切。复，扶又切。夫耳之所欲闻者音声，而不得听，谓之阏聪；目之所欲见者美色，而不得视，谓之阏明；鼻之所欲向者椒兰，而不得嗅，谓之阏颤；〔注〕鼻通曰颤。颤音舒延反。释文云：嗅，许救切。颤与膻字同，须延切。口之所欲道者是非，而不得言，谓之阏智；体之所欲安者美厚，而不得从，谓之阏适；意之所欲为者放逸，而不得行，谓之阏性。「性」元本、世德堂本作「往」，误。凡此诸阏，废虐之主。〔注〕废，大也。释文云：废虐，毁残也。去废虐之主，释文云：去，丘吕切。熙熙然以俟死，释文云：熙，许其切，纵情欲也。一日、一月、一年、十年，吾所谓养。〔注〕任情极性，穷欢尽娱，虽近期促年，且得尽当生之乐也。拘此废虐之主，释文云：拘音俱。录而不舍，宋翔凤曰：录有禁义。小尔雅：「禁，录也。」伯峻案：荀子修身篇：「程役而不录。」杨倞注，「录，检束也」，即是此义。释文云：舍音舍。戚戚然以至久生，百年、千年、万年，非吾所谓养。』〔注〕惜名拘礼，内怀于矜惧忧苦以至死者，长年遐期，非所贵也。〔解〕夷吾之才足以相霸主，振颓纲，而布奢淫之情足以忤将来，败风俗。故夫子赏其才也，则曰：「微管仲，吾其被发左衽矣」。恶其失礼也，则曰：「管仲之器小哉！管氏而知礼，孰不知礼」。列子因才高之人以极其嗜欲之志，令有道者知其失焉。然纵耳目之情，穷声色之欲者，俗人之常心也。故极而肆之，以彰其恶耳；非所以垂训来世，法则后人者也。管夷吾曰：『吾既告子养生矣，送死柰何？』晏平仲曰：『送死略矣，将何以告焉？』管夷吾曰：『吾固欲闻之。』平仲曰：『既死，岂在我哉？焚之亦可，沈之亦可，瘗之亦可，释文云：瘗，于例切。露之亦可，衣薪而弃诸沟壑亦可，释文云：衣，于既切。衮衣绣裳而纳诸石椁亦可，释文「衣」作「文」，云：，古本切。唯所遇焉。』〔注〕晏婴，墨者也，自以俭省治身，动遵法度，非达生死之分。所以举此二贤以明治身者，唯取其奢俭之异也。〔解〕俗人殉欲之志深，送死之情薄。薄则易为节，深则难为情。故厚其生，则众心之所喜；薄其死，则群情所易从。列子乃因侈者以肆情，因俭者以节礼，故王孙之辈，良吏谴之，失其中道也。释文「俭省」作「俭啬」，云：啬音色，一本作省。分，符问切。管夷吾顾谓鲍叔黄子曰：『生死之道，吾二人进之矣。』」〔注〕当其有知，则制不由物；及其无知，则非我所闻也。〔解〕既不由我矣，则任物以处之，此世人谓死为无知者也。若由我者，肆情以乐之，此世人谓顺情为贵者也。若然者，尧舜周孔不足为俗人重，桀纣盗跖可为后代师矣。岂有道者所处也？至人忘情，圣人制礼。情忘也，则嗜欲不存矣，何声色之可耽耶？礼制也，则生死迹着矣，何焚露之可薄耶？纵情之言，皆失道也。释文云：进音尽。
　　子产相郑，释文云：子产，郑大夫公孙侨也。铸刑法于鼎，事在昭六年。相，息亮切。专国之政；三年，善者服其化，恶者畏其禁，郑国以治。释文云：治，直吏切，下治矣必治之治同。诸侯惮之。而有兄曰公孙朝，释文云：朝依字。有弟曰公孙穆。朝好酒，释文云：好，呼报切。穆好色。朝之室也聚酒千锺，北宋本作「钟」，汪本从之，世德堂本同。今从四解本、吉府本。书钞一四八、御览四九七又八四六、事类赋十七、记纂渊海九十、天中记二九引并作「锺」。积曲成封，」，云：本又作曲。释文「曲」作「望门百步伯峻案：广雅释诂云：「望，至也。」释文云：望音亡。糟浆之气逆于人鼻。道藏白文本、林希逸本「糟」并作「醴」，此处以作「糟」为长。释文作「醴浆」，云：醴音遭，本又作糟。方其荒于酒也，不知世道之安危，人理之悔吝，「吝」北宋本作「」，汪本从之，藏本、秦本同，今从世德堂本。室内之有亡，释文云：亡音无。九族之亲疏，存亡之哀乐也。释文云：乐音洛。虽水火兵刃交于前，弗知也。穆之后庭比房数十，释文云：比，频密切。皆择稚齿婑者〔注〕婑音乌果切。音奴坐切。以盈之。释文云：婑，乌果切。，奴坐切方其耽於色也，「耽」北宋本、吉府本、世德堂本皆作「聃」，下「耽於嗜欲」同。释文云：耽本又作□，丁南切。任大椿曰：玉篇类篇无□字，有□字，为□字重文，云，乐也。释文「本又作□」之「□」乃「□」字之讹。屏亲昵，释文云：屏，上声。昵，尼质切。绝交游，逃于后庭，以昼足夜；释文云：足，即且切，益也。伯峻案：广韵遇韵，「足，添物也」，则读去声。三月一出，意犹未惬。释文云：惬，口蝶切。乡有处子之娥姣者，释文云：娥音俄。姣音绞，广雅云，好也。必贿而招之，释文云：贿，呼猥切。媒而挑之，释文云：挑，他尧切。苍颉篇云：挑谓招呼也。说文作誂，相诱也。誂，大了切。弗获而后已。伯峻案：「弗」字疑衍，或者为「必」字之误。子产日夜以为戚，密造邓析而谋之，曰：释文「造」作「速」，云，本作造，七到切。析音锡。「侨闻治身以及家，治家以及国，此言自于近至于远也。侨为国则治矣，而家则乱矣。其道逆邪？将奚方以救二子？子其诏之！」邓析曰：「吾怪之久矣，未敢先言。子奚不时其治也，喻以性命之重，诱以礼义之尊乎？」〔解〕喻以性命，诱以礼义者，欲止其贪逸之情，啖其轩冕之位，此皆世俗名利之要归也。子产用邓析之言，因间以谒其兄弟，而告之曰：释文云：间音闲。「人之所以贵于禽兽者，智虑。智虑之所将者，礼义。礼义成，则名位至矣。若触情而动，耽于嗜欲，则性命危矣。子纳侨之言，则朝自悔而夕食禄矣。」朝穆曰：「吾知之久矣，择之亦久矣，〔注〕觉事行多端，选所好而为之耳。释文云：行，下孟切。好，呼报切。岂待若言而后识之哉？凡生之难遇而死之易及。释文云：易，以豉切，下同。以难遇之生，俟易及之死，释文云：俟一本作傒。可孰念哉？而欲尊礼义以夸人，释文「夸」作「跨」，云：口花切，下同；一本作夸。矫情性以招名，吾以此为弗若死矣。〔注〕达哉此言！若夫刻意从俗，违性顺物，失当身之暂乐，怀长愁于一世；虽支体具存，实邻于死者。释文云：乐音洛，下同。为欲尽一生之欢，「欢」元本、世德堂本作「观」，误。穷当年之乐。唯患腹溢而不得恣口之饮，力惫而不得肆情于色；释文云：惫，皮界切。不遑忧名声之丑，性命之危也。且若以治国之能夸物，欲以说辞乱我之心，释文云：说辞一本作伪辞。荣禄喜我之意，不亦鄙而可怜哉？我又欲与若别之。〔注〕别之犹辨也。释文云：别，彼列切，注同。夫善治外者，物未必治，而身交苦；善治内者，物未必乱，而性交逸。以若之治外，其法可暂行于一国，未合于人心；以我之治内，可推之于天下，君臣之道息矣。吾常欲以此术而喻之，若反以彼术而教我哉？」伯峻案：「喻之」当作「喻若」。本作「吾常欲以此术而喻若，若反以彼术而教我哉」？「若」字重迭。古人于重迭处辄省其下文，而画二笔以识之。钞者不察，以二笔误作之，「若若」遂讹作「若之」。浅人又谓「若之」不可通，乃乙转成为「之若」，遂铸成此错矣。子产忙然无以应之。〔解〕殉情耽欲之人，诡辞邪辩足以塞圣贤之口，乱天下法。故桀纣之智足以饰非，少卯之辞足以惑众。虽不屈于一时，亦鼓倡于当代。故夫子屈盗跖之说，子产困于朝穆之言，不足多悔也。而惑者以为列子叙之以畅其情，张湛注之以为达其理，斯乃鄙俗之常好，岂道流之雅术乎？胡怀琛曰：「忙然」今通作「茫然」。伯峻案：解「夫子屈盗跖之说」当作为「夫子屈于盗跖之说」，事见庄子盗跖篇。释文「忙」作「」，云：音忙。他日以告邓析。邓析曰：「子与真人居而不知也，孰谓子智者乎？郑国之治偶耳，非子之功也。」〔注〕不知真人则不能治国，治国者偶尔。此一篇辞义太径挺抑抗，不似君子之音气。然其旨欲去自拘束者之累，故有过逸之言者耳。〔解〕夫当才而赏之，择德而任之，则贤者日进而不肖者退矣。任必以才，善人之道亨通矣；退必不肖，小人之道不怨矣。使贤不肖各安其分，适其志，则郑国之治当矣。彼二子酣酒而爱色，礼义所不修，不因父兄之势以干时，纵心嗜欲而不悔，此诚真人也。而乃欲矫其迹，为其心，取禄位以私之，是国偶然有以理，非子之至公也，岂得为智乎？此言真人者，非真圣之人，乃真不才之人。注「太」世德堂本作「大」。卢文弨曰：注「径挺」庄子作「径庭」，又作「俓侹」。秦恩复曰：解「为其心」，「为」「伪」古字通。荀子性恶篇杨倞注：「伪，为也，矫也。凡非天性而人作为之者谓之伪，故伪字人傍为，亦会意字也。」释文「径挺」作「径廷」，云：廷音听。抗，苦浪切。去，丘吕切。累去声。
　　卫端木叔者，子贡之世也。伯峻案：秦策：「泽可以遗世。」注云：「世，后世也。」晋语：「非德不及世。」注云：「世，嗣也。」「子贡之世」谓子贡之后。下云「藉其先赀」，谓藉子贡之赀，以子贡善货殖故也。浅人不达世字之义，妄加父字。御览四七七又四九三引皆作「世父」，其实非也。但八三０引无「父」字，未误。亦有妄加「子」字者，如白孔六帖十九所引。藉其先赀，伯峻案：管子内业篇：「彼自来可藉与谋。」注云：「藉，因也。」释文云：赀音髭。家累万金。不治世故，放意所好。释文云：好，呼报切，下同。其生民之所欲为，人意之所欲玩者，无不为也，无不玩也。墙屋台榭，园囿池沼，饮食车服，声乐嫔御，拟齐楚之君焉。至其情所欲好，耳所欲听，目所欲视，口所欲尝，虽殊方偏国，〔注〕偏，边。非齐土之所产育者，无不必致之；俞樾曰：下文云：「虽山川阻险，涂径修远，无不必之」。则此文当云「无不必致」，误衍「之」字。犹藩墙之物也。释文「藩」作「蕃」，云：甫袁切。任大椿曰：周礼大司徒注云：「杜子春读蕃乐为藩乐。」诗「折柳樊圃」，释文，「樊，藩也，本又作蕃」。韩奕释文同。左传昭二十八年释文，「藩亦作蕃」。楚语，「为之关钥蕃篱」，韦昭注，「蕃篱，壁落也。蕃篱即藩篱也」，则藩蕃通。及其游也，虽山川阻险，释文「阻险」作「岨崄」，云：岨与阻同，崄与险同。任大椿曰：水经注「阻险」多作「岨崄」，与释文同。涂径修远，无不必之，犹人之行咫步也。释文云：咫音纸。宾客在庭者日百住，俞樾曰：「住」当为「数」，声之误也。黄帝篇：「沤鸟之至者百住而不止。」张注曰：「住当作数。」是其证矣。此篇卢重玄本作「往」，则是误字。释文云：住，色主切，或作往。庖厨之下不绝烟火，释文「庖」作「胞」，云：胞，蒲交切，本又作庖。任大椿曰：考祭统，「胞者，肉吏之贱者也。」注：「胞者庖。」庄子庚桑楚篇：「是故汤以胞厨笼伊尹。」汉书东方朔传：「胞人臣偃。」师古曰，「胞与庖同义」，故庖胞通也。堂庑之上不绝声乐。释文云：庑音武。奉养之余，先散之宗族；宗族之余，次散之邑里；邑里之余，乃散之一国。行年六十，气干将衰，弃其家事，都散其库藏、珍宝、车服、妾媵。释文云：藏，沮浪切。媵，以证切。一年之中尽焉，不为子孙留财。释文云：为，于伪切。及其病也，无药石之储；及其死也，无瘗埋之资。〔注〕达于理者，知万物之无常，财货之暂聚。聚之，非我之功也，且尽奉养之宜；散之，非我之施也，且明物不常聚。若斯人者，岂名誉所劝，礼法所拘哉？释文云：施，始豉切，下同。一国之人受其施者，王重民曰：御览四百九十三引「之」下无「人」字。相与赋而藏之，俞樾曰：赋者，计口出钱也。周官大宰职郑注曰：「赋，口率出泉也。」汉书食货志师古注曰，「赋谓计口发财」，是其义矣。藏犹言葬也，礼记檀弓篇，「葬也者，藏也」，故葬与藏得相通。周易系辞传，「葬之中野」，汉书刘向传引作「臧之中野」，臧即藏字也。端木叔死无瘗埋之资，故受其施者相与赋钱而葬之也。反其子孙之财焉。禽骨〔注〕又屈。厘闻之，曰：释文「禽骨厘」作「禽屈厘」，云：屈厘音骨狸，墨子弟子也。「端木叔，狂人也，辱其祖矣。」段干生闻之，曰：「端木叔，达人也，德过其祖矣。王重民曰：御览四百九十三引「段干生」作「段干木」，当从之。释文云：过音戈。其所行也，其所为也，众意所惊，而诚理所取。卫之君子多以礼教自持，固未足以得此人之心也。」
　　孟孙阳问杨朱曰：「有人于此，贵生爱身，以蕲不死，可乎？」释文云：蕲音祈曰：「理无不死。」「以蕲久生，可乎？」曰：「理无久生。生非贵之所能存，身非爱之所能厚。且久生奚为？〔注〕设令久生，亦非所愿。五情好恶，释文云：好恶并去声，注同。古犹今也；四体安危，古犹今也；世事苦乐，释文云：乐音洛，下同。古犹今也；变易治乱，释文「治乱」作「乱治」，云：治，直吏切。古犹今也。既闻之矣，既见之矣，既更之矣，伯峻案：更，经历之意。史记大宛列传：「汉方欲事灭胡，闻此言，因欲通使。道必更匈奴中。」索隐云：「更，经也。」路程之经历与生活之经历固可同用一词也。释文云：更音庚。百年犹厌其多，况久生之苦也乎？」〔注〕夫一生之经历如此而已，或好或恶，或安或危，如循环之无穷。若以为乐邪？则重来之物无所复欣。若以为苦邪？则切己之患不可再经。故生弥久而忧弥积也。释文云：重，柱用切。复，扶又切孟孙阳曰：「若然，速亡愈于久生；则践锋刃，释文云：锋音烽。践一本作蹈。入汤火，得所志矣。」杨子曰：「不然，既生，则废而任之，究其所欲，以俟于死。〔注〕但当肆其情以待终耳。将死，则废而任之，究其所之，以放于尽。〔注〕制不在我，则无所顾恋也。无不废，无不任，何遽迟速于其闲乎？」
　　杨朱曰：「伯成子高不以一毫利物，舍国而隐耕。释文云：舍有舍。伯峻案：「有」当为「音」字之误。大禹不以一身自利，释文云：不以一身自利一本作不以一身利物。一体偏枯。古之人损一毫利天下不与也，悉天下奉一身不取也。人人不损一毫，人人不利天下，天下治矣。」容斋续笔十四引不利上无「人人」二字。释文云：治，直吏切。禽子问杨朱曰：「去子体之一毛以济一世，释文云：去，丘吕切。汝为之乎？」〔注〕疑杨子贵身太过，故发此问也。注释文「太」作「大」，云：音泰。杨子曰：「世固非一毛之所济。」〔注〕嫌其不达己趣，故亦相答对也。禽子曰：「假济，为之乎？」伯峻案：孟子尽心上：「杨子取为我，拔一毛而利天下，不为也」，盖此问答所本。杨子弗应。禽子出语孟孙阳。释文云：语，鱼据切。孟孙阳曰：「子不达夫子之心，吾请言之。有侵若肌肤获万金者，若为之乎？」曰：「为之。」孟孙阳曰：「有断若一节得一国，释文云：断音短。子为之乎？」伯峻案：文选阮瑀为曹公作书与孙权「非相侵肌肤有所割损也」，疑为伪作此语者所本。禽子默然有闲。孟孙阳曰：「一毛微于肌肤，肌肤微于一节，省矣。〔注〕省，察。释文云：省，息井切。然则积一毛以成肌肤，积肌肤以成一节。伯峻案：则犹而也，此「然则」作「然而」用也。下「然则」同。一毛固一体万分中之一物，奈何轻之乎？」禽子曰：「吾不能所以答子。然则以子之言问老聃关尹，则子言当矣；〔注〕聃尹之教，贵身而贱物也。释文云：当，丁浪切。以吾言问大禹墨翟，释文云：翟音狄则吾言当矣。」〔注〕禹翟之教，忘己而济物也。孟孙阳因顾与其徒说他事。
　　杨朱曰：「天下之美归之舜、禹、周、孔，天下之恶归之桀纣。然而舜耕于河阳，陶于雷泽，释文云：案史记曰，舜耕于历山，陶于河滨。今濮阳雷泽县。四体不得暂安，口腹不得美厚；父母之所不爱，弟妹之所不亲。行年三十，不告而娶。释文云：告，古沃切。告上曰告，发下曰诰。及受尧之襌，年已长，释文云：长，张丈切。智已衰。商钧不才，释文云：钧音均。禅位于禹，戚戚然以至于死。此天人之穷毒者也。北宋本无「之」字。蒋超伯曰：庄子徐无鬼篇师其意而变其词云：「卷娄者舜也。舜有膻行，百姓悦之。尧闻舜之贤，举之童土之地，年齿长矣，聪明衰矣，而不得归休，所谓卷娄者也。」治水土，释文云：古本切，禹父名，本又作□。绩用不就，殛诸羽山。禹纂业事雠，释文云：纂音缵。惟荒土功，子产不字，过门不入；释文云：过音戈。身体偏枯，手足胼胝。释文「胼胝」作「跰□」，云：跰，步千切。□，丁湜切。及受舜禅，释文云：禅音善。卑宫室，释文「卑」作「蔽」，云：音弊，音卑。任大椿曰「卑」「蔽」音相通，故蔽既音敝，又音卑。考工记释文：「轮人轮箄，一音薄计反。」史记淮阴侯传：「从间道萆山而望。」如淳曰：「萆音蔽。依山自覆蔽。」箄从卑声，而皆读为蔽。故蔽有敝音，又有卑音。卑宫室之作蔽宫室，以卑蔽音相近而通耳。美绂冕，释文云：绂冕音弗冕。戚戚然以至于死：此天人之忧苦者也。武王既终，成王幼弱，周公摄天子之政。邵公不悦，四国流言。居东三年，诛兄放弟，仅免其身，释文云：仅音觐。戚戚然以至于死：此天人之危惧者也。孔子明帝王之道，应时君之聘，伐树于宋，削迹于卫，穷于商周，围于陈蔡，「围」秦刻卢解本作「困」。俞樾曰：「围」乃「困」字之误。受屈于季氏，见辱于阳虎，戚戚然以至于死：此天民之遑遽者也。凡彼四圣者，生无一日之欢，死有万世之名。名者，固非实之所取也。虽称之弗知，虽赏之不知，与株块无以异矣。〔注〕观形即事，忧危之迹着矣。求诸方寸，未有不婴拂其心者。将明至理之言，必举美恶之极以相对偶者也。释文云：株音诛。块，口对切。桀藉累世之资，居南面之尊，智足以距群下，威足以震海内；恣耳目之所娱，穷意虑之所为，熙熙然以至于死：此天民之逸荡者也。纣亦藉累世之资，居南面之尊；威无不行，志无不从；肆情于倾宫，纵欲于长夜；释文「纵」作「从」，云：从音纵，下同不以礼义自苦，熙熙然以至于诛：此天民之放纵者也。彼二凶也，生有从欲之欢，死被愚暴之名。实者，固非名之所与也，虽毁之不知，虽称之弗知，俞樾曰：上文言舜禹周孔曰，「虽称之弗知，虽赏之不知」，则此言桀纣，宜云「虽毁之不知，虽罚之不知」。「毁之」对「称之」言，「罚之」对「赏之」言，方与下文「彼四圣虽美之所归，彼二凶虽恶之所归」文义相应。「称之赏之」是美之所归也，「毁之罚之」是恶之所归也。今涉上文而亦作「称之」，义不可通矣。此与株块奚以异矣。〔注〕尽骄奢之极，恣无厌之性，虽养以四海，未始惬其心。此乃忧苦穷年也。释文云：尽，子忍切。厌，一盐切。惬，口帖切。彼四圣虽美之所归，苦以至终，同归于死矣。彼二凶虽恶之所归，乐以至终，释文云：乐音洛。亦同归于死矣。
　　杨朱见梁王，言治天下如运诸掌。王重民曰：类聚九十四引作为「梁惠王」，下文「梁王曰」无「梁」字。王叔岷曰：事类赋二二引「杨朱」上有「初」字。文选东方曼倩答客难注、事文类聚后集三九、韵府群玉六、天中记五四引「梁」下亦并有一「惠」字。梁王曰：「先生有一妻一妾而不能治，三亩之园而不能芸；而言治天下如运诸掌，何也？」对曰：「君见其牧羊者乎？王重民曰：「见其」误倒。类聚九十四引「其」作「夫」亦通（说苑政理篇作「君不见夫羊乎」）。伯峻案：其，彼也。「君见其牧羊者乎」犹言「君见彼牧羊者乎」。其之训彼，说见仲父所着高等国文法及词诠。百羊而群，使五尺童子荷棰而随之，王重民曰：类聚九十四引上「而」字作「为」，疑作「为」者是也。为古文作□，与而相似易讹。本书黄帝篇「夫得是而穷之者，焉得为正焉」，庄子达生篇作「物焉得而止焉」，吉府本列子作「焉得而正焉」，是其证。王叔岷曰：御览八三三、事文类聚后集三九、天中记五四引「而群」亦并作「为群」，王说是也。欲东而东，欲西而西。使尧牵一羊，舜荷棰而随之，则不能前矣。且臣闻之：吞舟之鱼不游枝流；鸿鹄高飞，不集污池。何则？其极远也。王叔岷曰：说苑政理篇、金楼子立言下篇「其」下并有「志」字，当从之。下文「何则？其音疏也」。「志」与「音」对言。黄钟大吕不可从烦奏之舞。何则？其音疏也。「钟」汪本作「锺」，吉府本同，今从各本正。陶鸿庆曰：「奏」当为「凑」。凑，会合也。将治大者不治细，成大功者不成小，此之谓矣。」
　　杨朱曰：「太古之事灭矣，孰志之哉？三皇之事若存若亡，五帝之事若觉若梦，释文云：觉音教。三王之事或隐或显，亿不识一。释文云：识如字，又音志，下同。当身之事或闻或见，万不识一。目前之事或存或废，千不识一。太古至于今日，年数固不可胜纪。但伏羲已来三十余万岁，贤愚、好丑，成败、是非，无不消灭；但迟速之间耳。〔注〕以迟速而致惑，奔竞而不已，岂不鄙哉？矜一时之毁誉，以焦苦其神形，要死后数百年中余名，释文云：要，一遥切。岂足润枯骨？何生之乐哉？」
　　杨朱曰：「人肖天地之类，怀五常之性，〔注〕肖，似也。类同阴阳，性五行也。释文「肖」作「俏」，云：音笑，本或作肖。任大椿曰：淮南子，「浸想宵类。」高诱注：「宵，物似也。」汉书刑法志：「凡人宵天地之貌。」师古以宵为肖，然则肖俏宵并通。有生之最灵者也。北宋本、汪本、吉府本、世德堂本「者」下俱衍「人」字，今依藏本、四解本删。人者，爪牙不足以供守卫，肌肤不足以自捍御，释文「捍」作「扞」，云：音汗。御，鱼举切。趋走不足以从利逃害，本作「逃利害」，今从敦煌斯七七七六朝写本订正。伯峻案：说文：「□，趋也。」释名曰：「徐行曰步，疾行曰趋，疾趋曰走。」吕览权勋篇：「齐王走莒。」注：「走，奔也。」释文「趋」作「趣」，云：音趋。无毛羽以御寒暑，必将资物以为养，各本「养」下有「性」字，今从敦煌斯七七七六朝写本残卷删。任智而不恃力。故智之所贵，存我为贵；力之所贱，侵物为贱。然身非我有也，既生，不得不全之；物非我有也，既有，不得而去之。「不得而去之」北宋本、汪本、秦刻卢解本、世德堂本皆作「不得不去之」。俞樾曰：当作「不得而去之」，故下文曰，「虽不去物，不可有其物也」。作「不得不去」，与下文不合矣。盖涉上文「既生不得不全之」，故误「而」为「不」。伯峻案：俞说是也，道藏白文本、林希逸本、吉府本正作而，今订正。释文「而去」作「不去」，云：去，丘吕切。身固生之主，物亦养之主。虽全生，各本「生」下有「身」字，今从敦煌斯七七七六朝残卷删。不可有其身；虽不去物，不可有其物。有其物，有其身，是横私天下之身，释文云：横去声，下同。横私天下之物。不横私天下之身，不横私天下物者，各本无此十四字，今从敦煌残卷增。其唯圣人乎！〔注〕知身不可私物不可有者，唯圣人可也。陶鸿庆曰：张注云云失其读。「其唯圣人乎」当连下读之，乃倒句也。「其唯圣人乎，公天下之身，公天下之物，其唯至人矣！」盖既叹其圣，又许以至也。易干卦文言「其唯圣人乎！知进退存亡而不失其正者，其唯圣人乎！」句法正同。伯峻案：陶所据本脱「不横私」等十四字故云云。今补此十四字，则陶说不足信矣。释文云：从此句下其唯至人矣连为一段。公天下之身，公天下之物，其唯至人矣！此之谓至至者也。」〔注〕天下之身同之我身，天下之物同之我物，非至人如何？既觉私之为非，又知公之为是，故曰至至也。
　　杨朱曰：「生民之不得休息，为四事故：释文云：为，于伪切，下同。一为寿，〔注〕不敢恣其嗜欲。二为名，〔注〕不敢恣其所行。三为位，〔注〕曲意求通。注「曲」世德堂本作「出」，误。四为货。〔注〕专利惜费。有此四者，畏鬼，畏人，畏威，畏刑：此谓之遁民也。〔注〕违其自然者也。「民」本作「人」，敦煌残卷作「民」。王重民曰：「人」应作「民」，宋本未回改唐讳。伯峻案：王说是，今从之改正。王重民又曰：意林引作「此之谓遁人也，当从之。下文云：「此之谓顺民也」，句法相同。王叔岷曰：江遹解：「此之谓遁人」，所见本「之谓」二字亦未误倒。释文云：遁音钝。可杀可活，制命在外。〔注〕全则不系于己。伯峻案：活外为韵，古音同在祭部。不逆命，何羡寿？不矜贵，何羡名？不要势，释文云：要，一遥切。何羡位？不贪富，何羡货？此之谓顺民也。〔注〕得其生理。天下无对，制命在内。〔注〕外物所不能制。伯峻案：对内为韵，古音同在脂部。故语有之曰：人不宦，情欲失半；人不衣食，君臣道息。江有诰曰：宦半为韵，古音同在元部。食息为韵，古音同在之部。周谚曰：释文云：谚音彦。田父可坐杀，释文云：父音甫，下同。晨出夜入，自以性之恒；啜菽茹藿，王叔岷曰：记纂渊海五七引「菽」作「水」。释文云：啜，川劣切。茹去声。藿音霍。自以味之极；肌肉粗厚，释文云：粗，仓胡切。筋节□急，〔注〕□音区位切。释文「□」作「腃」，云：筋音斤。音喟，筋节急也。或作□□，上音权，下区位切。□丑，筋急貌。秦恩复曰：释文「音喟」者，□字音喟也。「□」当作「□」。□，癸声，故音区位反。若「□」字则当音之春反矣。玉篇：「□□，丑貌。」□从月，雚声；□从月，卷声。雚卷声之转也。淮南子修务训作「□」，高诱注：「读权衡之权，急气言之。□读夔。」读夔是区位反之明证。尔雅：「其萌虇」，郭音缱绻，是腃即误字之明证。「□」张湛本作「□」，淮南子作「」。从山从口皆非，当从月。任大椿曰：「□」无区位之音，当为「腃」之误。又「筋急貌」三字下世德堂本又有「曰腃音区位切」六字，道藏本脱去此六字非也。盖列子别本或作「□腃」，释文因分释「□腃」二字。其云「□丑」，释「□」字之义。玉篇、广雅、广韵皆云「□□丑貌」，故以□丑释□字之义。其云「筋急貌曰腃音区位切」，欲明「腃」之与「□」音义之不同也。今道藏本脱去「曰腃」以下六字，则竟似以筋急貌释□丑矣。□丑无筋急之训也。伯峻案：任说非也。「腃音区位切」五字本张注，世德堂本溷与释文为一，任据世德堂本补释文，不可信。又玉篇广韵之「□□丑貌」（广雅释诂作「□□丑也」），当以「□□」连读。王氏广雅疏证引淮南子修务训「睽哆咴」，即广雅之「□咴□」，即此「□□」也。任氏以「□丑」为读，非也。然释文亦有错脱。一朝处以柔毛绨幕，释文云：绨幕音啼莫。荐以梁肉兰橘，心□体烦，内热生病矣。释文云：□，一铅切。商鲁之君与田父侔地，释文云：侔，莫侯切。则亦不盈一时而惫矣。〔注〕言有所安习者，皆不可卒改易，况自然乎？释文云：卒，村入声。故野人之所安，野人之所美，谓天下无过者。昔者宋国有田夫，常衣缊黂，〔注〕乱麻。「黂」世德堂本作「黂」，误。释文云：衣，于既切。缊，一问切。黂，房未切。缊黂，谓分弊麻絮衣也。韩诗外传云，异色之衣也。又音汾。仅以过冬。暨春东作，伯峻案：尧典云：「寅宾出日，平秩东作。」伪孔传云：「岁起于东而始就耕，谓之东作。」赵岐孟子注云：「书曰平秩东作，谓治农事也。」汉书王莽传云：「每县则耕以劝东作。」后汉质帝记、续汉书礼仪志皆云：「方春东作」，更其明证。释文云：暨音洎。自曝于日，王叔岷曰：事类赋一、御览三、天中记一引「自曝于日」并作「曝日于野」，「野」下更有「美之」二字。释文云：曝，蒲木切。不知天下之有广厦隩室，绵纩狐貉。释文云：隩音奥。貉音鹤。顾谓其妻曰：『负日之暄，伯峻案：暄，暖或字。释文云：暄音萱。人莫知者；王叔岷曰：文选与山巨源绝交书注、记纂渊海二、事文类聚别集二二合璧事类前集一引「者」并作为「之」。以献吾君，将有重赏。』里之富室告之曰：『昔人有美戎菽，甘枲茎芹萍子者，对乡豪称之。〔注〕乡豪，里之贵者。释文「萍」作「」，云：戎菽已解力命篇。枲，胥里切。枲，胡枲也。苍颉篇云：□耳也。一名苍耳。枲俗音此。□，思上声。尔雅云：萍，也。又苹，籁萧也。郭注，今籁蒿也，初生亦可食也。乡豪取而尝之，蜇于口，释文云：蜇音哲。惨于腹，释文云：惨，千感切。惨、蜇，痛也。众哂而怨之，释文云：哂，式忍切。其人大惭。子，此类也。』」伯峻案：文选嵇康与山巨源绝交书「野人有快炙背而美芹子者，欲献之至尊」，可见本有此传说，作列子者用以入此章。
　　杨朱曰：「丰屋美服，厚味姣色。蒋超伯曰：说文，「□，大屋也」。引易曰，「□其屋」。则作□亦可。释文云：姣音绞。有此四者，何求于外？有此而求外者，无厌之性。「厌」北宋本、世德堂本作「厌」。释文「厌」作「餍」，云：餍，一盐切。无厌之性，阴阳之蠹也。〔注〕非但累其身，乃侵损正气。注「其」世德堂本作「正」，误。释文云：蠹音妒。累去声。忠不足以安君，适足以危身；义不足以利物，适足以害生。安上不由于忠，而忠名灭焉；利物不由于义，而义名绝焉。君臣皆安，物我兼利，古之道也。鬻子曰：『去名者无忧：』释文云：去，丘吕切，下同。老子曰：『名者实之宾。』伯峻案：今老子无此语，而见于庄子逍遥游篇。而悠悠者趋名不已。名固不可去，名固不可宾邪？今有名则尊荣，亡名则卑辱。释文作为「者亡」，云：亡音无，下同。尊荣则逸乐，释文云：乐音洛，下同。卑辱则忧苦。忧苦，犯性者也；逸乐，顺性者也。斯实之所系矣。名胡可去？名胡可宾？但恶夫守名而累实。释文云：恶，乌路切。夫音符。累去声。守名而累实，将恤危亡之不救，岂徒逸乐忧苦之间哉？」秦恩复曰：自「卫端木叔者」以下卢解缺佚，无从补正。
　　列子集释卷第八
　　说符第八
　　〔注〕夫事故无方，倚伏相推，言而验之者，摄乎变通之会。〔解〕本篇去末明本，约形辩神。立事以显真，因名以求实；然后知徇情之失道，从欲以丧真。故知道者不失其自时，任能者不必远害。秦恩复曰：解中「自」字疑衍。
　　子列子学于壶丘子林。壶丘子林曰：「子知持后，则可言持身矣。」〔注〕老子曰「后其身而身先。」列子曰：「顾闻持后。」曰：「顾若影，则知之。」列子顾而观影：形枉则影曲，形直则影正。然则枉直随形而不在影，屈申任物而不在我。此之谓持后而处先。〔注〕物莫能与争，故常处先。此语以壶子答而不条显，列子一得持后之义因而自释之，壶子即以为解，故不复答列子也。〔解〕夫影由形立，曲直在于形生；形由神存，直伪在于神用。若见影而形辩，知形而神彰；不责影以正身，不执身以明道，观其末而知其本，因其着而识其微，然后能常处先矣。注「以壶子答」道藏本、元本并作「似壶子答」。伯峻案：淮南子缪称训云：「列子学壶子，观景柱而知持后矣。」释文云：争音诤。解音蟹。复，扶又切。关尹谓子列子曰：「言美则响美，言恶则响恶；身长则影长，身短则影短。名也者，响也；身也者，影也。〔注〕夫美恶报应譬之影响，理无差焉。陶鸿庆曰：上句云「名也者响也」，承上「言美则响美，言恶则响恶」而言；是响出于言，而言非响也。此句承上「身长则影长，身短则影短」而言；是影出于身，而身非影也。今云「身也者影也」，义颇难通。此「身」字乃指受报之身言之，与上文「身长身短」意义迥别。下文云，「度在身，稽在人。人爱我，我必爱之；人恶我，我必恶之」，意谓观人之爱我恶我，则知我之爱人恶人。爱人恶人者，身也；人爱人恶之身则影也。故曰：身也者，影也。王叔岷曰：「身」当作「行」，下文「慎尔行，将有随之」，即承此言。今本作「身」，涉上文「身长则影长，身短则影短」而误。御览四百三十引尸子作「行者影也」，可为旁证。伯峻案：王说可取，陶氏曲为之说，颇嫌迂僻。故曰：慎尔言，将有和之；「和」北宋本作「知」，汪本从之，今从吉府本、世德堂本订正。释文云：和，胡卧切，一作知。慎尔行，释文云：行，下孟切，注同。将有随之。〔注〕所谓出其言，善，千里应之；行乎迩，见乎远。江有诰曰：和随为韵，古音同在歌部。释文云：见，贤遍切。是故圣人见出以知入，观往以知来，此其所以先知之理也。〔注〕见言出则响入，形往则影来，明报应之理不异于此也。而物所未悟，故曰先知之耳。〔解〕响之因声，声善则响美；名之因实，实善则名真。故名者声之响，身者神之影也。声出而响和，行习而神随；故圣人闻响以知声，见行而知道也。度在身，释文云：度依字读。稽在人。人爱我，我必爱之；人恶我，释文云：恶，乌路切。我必恶之。〔注〕礼度在身，考验由人。爱恶从之，物不负己。汤武爱天下，故王；「故王」北宋本作「兹王」，汪本从之，今从各本正。释文云：王，于放切。桀纣恶天下，故亡，〔注〕此则成验。此所稽也。〔解〕礼度在于身，稽考在于人，若影之应乎形，响之应乎声。汤武、桀纣其迹可稽也，其度可明也。爱恶之心不可不慎也。稽度皆明而不道也，譬之出不由门，行不从径也。〔注〕稽度之理既明，而复道不行者，则出可不由户，行不从径也。释文云：径一本作衢，一本作术。复，扶又切。以是求利，不亦难乎？〔注〕违理而得利未之有。〔解〕稽度之事可明而不为道者，譬行不由门户与街衢耳。欲以求利身于天下者，不亦难乎？秦恩复曰：据解则卢本「径」作「衢」。尝观之神农有炎之德，稽之虞、夏、商、周之书，度诸法士贤人之言，释文云：度，徒洛切，量也。所以存亡废兴而非由此道者，未之有也。」〔注〕自古迄今无不符验。〔解〕考其行，稽其迹，自古帝王贤圣之言犹人，存亡废兴粲然可明。若不由此道而为理者，未之有也。严恢曰：「所为问道者为富。〔注〕问犹学也。释文云：为，于伪切。今得珠亦富矣，安用道？」〔注〕道，富之本也；珠，富之末也。有本故末存，存末则失本也。注「富之末也」北宋本无「也」字，汪本从之，今依四解本增。子列子曰：「桀纣唯重利而轻道，是以亡。〔注〕非不富，失本则亡身。幸哉余未汝语也。释文云：语，鱼据切。人而无义，唯食而已，〔注〕义者，宜也。得理之宜者，物不能夺也。是鸡狗也。强食靡角，俞樾曰：「靡」读为「摩」。庄子马蹄篇：「喜则交颈相靡。」释文引李云，「摩也」，是靡与摩义通也。「靡角」之「靡」即「交颈相靡」之「靡」，谓以角相靡也。王叔岷曰：俞说是也。御览四二一引作「磨」。磨、摩、靡古并通用。释文云：靡，文彼切。韩诗外传云：「靡，共也。」吕氏春秋云：角，试力也。此言人重利而轻道，唯食而已，亦犹禽兽饱食而相共角力以求胜也。胜者为制，是禽兽也。〔注〕以力求胜，非人道也。王重民曰：「制」字义不可通，盖当作「利」，字之误也。御览四百二十一引作「胜者为利」，可证。为鸡狗禽兽矣，而欲人之尊己，不可得也。〔注〕岂欲人之尊己，道在则自尊耳。人不尊己，则危辱及之矣。」〔注〕乐推而不厌，尊己之谓。苟违斯义，亡将至。〔解〕无乏少者谓之富，非谓求利之富也。若重利轻道，桀纣所以亡也。鸡犬禽兽不知仁义，争食恃力，不知其它。行此则危辱及身，欲人之尊己，岂可得矣？此谓因名求实。
　　列子学射中矣，〔注〕率尔自中，非能期中者也。释文云：中，丁仲切，下同。请于关尹子。尹子曰：王重民曰：御览七百四十五引迭一「关」字，是也。古书或称「关尹」，无称为「尹子」者，下同。王叔岷曰：王说是也。吕氏春秋审己篇亦作「关尹子曰」。下同。「子知子之所以中者乎？」对曰：「弗知也。」关尹子曰：「未可。」〔注〕虽中而未知所以中，故曰未可也。退而习之。三年，又以报关尹子。尹子曰：「子知子之所以中乎？」列子曰：「知之矣。」关尹子曰：「可矣；守而勿失也。〔注〕心平体正，内求诸己，得所以中之道，则前期命矢，发无遗矣。非独射也，为国与身亦皆如之。故圣人不察存亡而察其所以然。」〔注〕射虽中而不知所以中，则非中之道；身虽存不知所以存，则非存之理。故夫射者，能拙俱中，而知所以中者异；贤愚俱存，而知所以存者殊也。〔解〕不知所以中者，非善之善者也。得之于手，应之于心，命中而中者，斯得矣。得而守之，是谓之道也。能知其道，非独射焉，为国为身亦皆如是也。善知射者不贵其中，贵其所以必中也；善知理国理身者亦不贵其存，贵其所以必存。故贤愚理乱可知者，有道也。
　　列子曰：「色盛者骄，力盛者奋，未可以语道也。〔注〕色力是常人所矜也。释文云：语，鱼据切故不班白语道，失，释文云：为句。失一本作矣，恐误。而况行之乎？〔注〕色力既衰，方欲言道，悟之已晚。言之犹未能得，而况行之乎？俞樾曰：上文曰，「色盛者骄，力盛者奋，未可以语道也」。然则色力方盛之人不可以语道，必待班白之人方可语之。若不班白而语道，未有不失者矣。所谓「不班白语道失」也。张注云云，核之本文与上文，义皆不合。王重民曰：俞说殊为牵强。疑「故不班白」上有脱文。「失」字北宋本作「矣」，「故不班白语道矣」与下句「而况行之乎」正相应。「失」字为「矣」之阙误。伯峻案：王说不可信，张注云「言之未能得」，「言之」正释「语道」，「未能得」正释「失」字。下文卢解云，「白首闻道犹不能得」，亦以「不能得」解释「失」字。可见张湛及卢重玄两人所见本都作「失」字。作「矣」者乃字之误。俞说近之。故自奋则人莫之告。人莫之告，则孤而无辅矣。〔注〕骄奋者虽告而不受，则有忌物之心，耳目自塞，谁其相之？陶鸿庆曰：「自奋」上夺「自骄」二字。「自骄自奋」承上「色盛者骄力盛者奋」而言，张注云「骄奋者虽告而不受」，是其所见本不误。释文云：相，息亮切。贤者任人，故年老而不衰，智尽而不乱。〔注〕不专己知，则物愿为己用矣。注北宋本「专」作「以」，「物」作「勿」，「愿为」作「以为」；汪本「专」作「以」，「愿为」作「以为」；今依藏四解本正。释文云：为，于伪切，下同。故治国之难在于知贤而不在自贤。」〔注〕自贤者即上所谓孤而无辅；知贤则智者为之谋，能者为之使；物无弃才，则国易治也。〔解〕俗之所恃者色与力也。恃色则骄怠之心厚，恃力则奋击之志多，不可以语其道也。色力衰者为斑白。白首闻道犹不能得，况能行之乎？故守卑弱者道必亲之，自强奋者人不肯告。人不肯告，宁有辅佐者乎？贤者任于人，故穷年而神不衰，尽智而心不乱。以此理国者，知贤而任之，则贤才为之用。自贤而无辅，则失人矣。释文云：易，以豉切。
　　宋人有为其君以玉为楮叶者，秦恩复曰：「玉」淮南子作「象」。高诱注：象牙也。伯峻案：韩非喻老篇亦作「象」。释文云：为，于伪切。楮，敕吕切。三年而成。锋杀茎柯，伯峻案：「锋」韩非子作「丰」。王先慎云，「作丰是。丰杀谓肥瘦也」。毫芒繁泽，释文云：杀，所拜切。芒音亡。乱之楮叶中而不可别也。释文云：别，彼列切。此人遂以巧食宋国。子列子闻之，曰：「使天地之生物，三年而成一叶，则物之有叶者寡矣。故圣人恃道化而不恃智巧。」〔注〕此明用巧能不足以赡物，因道而化则无不周。〔解〕夫斲雕为朴，还淳之道也。故曰，善约者不用胶漆，善闭者不用关钥。是以大辩若讷，大巧若拙耳。若三年成一叶，与真叶不殊，岂理国全道之巧乎？是以圣人恃其道化，如和气布而万物生，不恃智巧也。若违天理而伪巧出，此之为未明本末也。注「巧能」藏本、四解本作「功能」。「赡物」北宋本作「婚物」，「婚」当是误字。释文云：瞻，市艳切。
　　子列子穷，容貌有饥色。客有言之郑子阳者曰：伯峻案：吕览观世篇高注云：「子阳，郑相也。一曰郑君。」「列御寇盖有道之士也，居君之国而穷，君无乃为不好士乎？」释文云：好，呼报切。郑子阳即令官遗之粟。释文云：遗，唯季切，下同。子列子出见使者，再拜而辞。使者去。子列子入，其妻望之而拊心曰：王重民曰：「之」字衍文。汉书汲黯传：「黯褊心不能无稍望。」师古曰：「望，怨也。」其妻怨望，故拊心。吕览观世篇、新序节士篇并无「之」字可证。庄子让王篇有「之」字者，疑亦后人据列子误增也。「妾闻为有道者之妻子皆得佚乐。释文云：佚乐音逸乐字。今有饥色，君过而遗先生食。「过」各本作「遇」与释文本合。今从道藏白文本、林希逸本、江遹本，其义较长。释文「过」作「遇」，云：遇一本作过，或作适。先生不受，岂不命也哉？」子列子笑谓之曰：「君非自知我也。以人之言而遗我粟，至其罪我也，又且以人之言，此吾所以不受也。」伯峻案：新序节士篇下有「且受人之养不死其难，不义也；死其难，是死无道之人，岂义哉？」数句。其卒，民果作难而杀子阳。〔解〕夫食人之禄，忧人之事。君不知我，因人之言而赐之；若罪我也，亦因人之言而责我也。吾所贵夫知我者，真悟道之士也。及子阳难作而不见害，此真所谓不为外物之所伤累者也。伯峻案：史记郑世家云：「繻公二十五年，郑君杀其相子阳。」吕览适威篇云：「子阳好严（依陈昌齐、俞樾、陶鸿庆三说删极也二字），有过而折弓者，恐必死，遂应猘狗而弒子阳。」释文云：难，乃旦切，一作乱。
　　鲁施氏有二子，其一好学，其一好兵。释文云：好，呼报切，下同。好学者以术干齐侯；齐侯纳之，以为诸公子之傅。元本、世德堂本无「以」字。好兵者之楚，以法干楚王；王悦之，以为军正。王重民曰：御览六百四十八引「王」上有「楚」字，是也。上文「以术干齐侯，齐侯纳之」句法相同。又吉府本御览六百四十八引「正」并作「政」。正政通用。释文「悦」作「说」，云：音悦。禄富其家，爵荣其亲。施氏之邻人孟氏同有二子，所业亦同，王重民曰：御览六百四十八引无上「同」字。而窘于贫。释文云：窘，渠殒切。羡施氏之有，〔注〕有犹富也。因从请进趋之方。北宋本、秦刻卢解本、汪本「请」作「谓」，今从吉府本正。释文云：请一本作谓，恐误。二子以实告孟氏。孟氏之一子之秦，以术干秦王。秦王曰：「当今诸侯力争，释文云：争音诤。所务兵食而已。若用仁义治吾国，是灭亡之道。」遂宫而放之。其一子之卫，以法干卫侯。卫侯曰：「吾弱国也，而摄乎大国之间。大国吾事之，小国吾抚之，是求安之道。若赖兵权，灭亡可待矣。若全而归之，适于他国，为吾之患不轻矣。」遂刖之，而还诸鲁。释文云：刖音月。既反，孟氏之父子叩胸而让施氏。释文云：叩，口候切。施氏曰：「凡得时者昌，失时者亡。子道与吾同，而功与吾异，失时者也，非行之谬也。且天下理无常是，事无常非。〔注〕应机则是，失会则非。先日所用，今或弃之；今之所弃，后或用之。此用与不用，无定是非也。投隙抵时，释文云：隙音郄。抵，当洗切。应事无方，属乎智。〔注〕虽有仁义礼法之术，而智不适时，则动而失会者矣。释文云：属音烛。智苟不足，北宋本无「不」字，汪本从之，今依道藏各本、吉府本、元本、世德堂本增。释文云：一本无不字。使若博如孔丘，世德堂本「若」作「君」。术如吕尚，焉往而不穷哉？」〔注〕二子之所以穷，不以其博与术，以其不得随时之宜。释文云：焉，于虔切。孟氏父子舍然无愠容，陶鸿庆曰：「舍然」即「释然」，舍释古通用。释文云：舍音舍，愠，一问切。曰：「吾知之矣。子勿重言！」〔解〕学仁义之道，善韬略之能，文武虽殊，同归于才行之用，必因智之适时。智者道之用，任智则非道矣。夫投必中隙，抵必适时，应变无方，皆为智也。故适时者无窘才，明道者无乏智。智若不足也，虽文若孔丘，武若吕尚，不免乎穷困也。孟氏既悟，故曰勿重言耳。
　　晋文公出会，欲伐卫，王重民曰：意林引无「出会」二字。公子锄仰天而笑。仲父曰：说苑正谏作「赵简子攻齐，公卢大笑」。盖即一事而记者互异。卢锄音读相近。释文云：锄，士鱼切。公问何笑。曰：「臣笑邻之人有送其妻适私家者，伯峻案：艺文类聚二四、意林、御览三百五引「曰」上并有「对」字。又御览九五五及三百五引作「笑臣邻之人也，邻之人有送其妻适私家者」。又四九七引作「笑臣之邻人也，臣之邻人有送其妻适家者」。又类聚二十四引作「笑臣之邻人也，臣之邻人有送其妻适私家者」。疑此文当作「笑臣之邻人也，臣之邻人有送其妻适私家者」。今本脱误。道见桑妇，悦而与言。王重民曰：意林、御览三百零五引「言」上并有「之」字。然顾视其妻，亦有招之者矣。臣窃笑此也。」公寤其言，乃止。王重民曰：类聚八十八、御览三百零五又四百五十七引「寤」并作「悟」。释文云：寤音悟。引师而还，未至，而有伐其北鄙者矣。〔注〕夫我之所行，人亦行之。而欲骋己之志，谓物不生心，惑于彼此之情也。〔解〕夫贪于得而不知得有所守者，俗人之常情也。故嗜欲无穷而真道日丧矣。所以贵夫知道者，内守其道而不失，外用于物而不遗。世人则不然矣，外贪欲色，他妇是悦也；内失于道者，而已妻见招矣。秦恩复曰：解中「得有所守」「得」字疑是衍文。
　　晋国苦盗。有郄雍者，伯峻案：「郄」当作「郄」。说文，「郄，晋大夫叔虎之邑也。」段注云：「叔虎之子曰郄芮，以邑为氏。」治要引正作「郄」，下同，当从之。邵瑛群经正字云：「俗又讹作郄者，亦郄之变。汉学师宋恩等题名，师□□」，偏旁从，与相似，俗遂变作郄。玉篇云：「郄俗从。」释文云：郄，去逆切。雍音邕。能视盗之貌，「貌」本作「眼」，今从吉府本、世德堂本正。御览四百九十九引亦作「貌」。释文云：貌一本作眼。察其眉睫之间，而得其情。释文云：睫音接。晋侯使视盗，千百无遗一焉。晋侯大喜，告赵文子曰：「吾得一人，而一国盗为尽矣，伯峻案：御览四九九引「为」下有「之」字。释文云：为，于伪切。奚用多为？」文子曰：「吾君恃伺察而得盗，盗不尽矣，且郄雍必不得其死焉。」俄而群盗谋曰：「吾所穷者郄雍也。」王重民曰：御览四百九十九引「所」下有「以」字，是也。遂共盗而残之。〔注〕残贼杀之。王重民曰：治要、御览四百九十九引「残」并作「戕」，疑作「戕」者近是。说文，「它国臣来弒君曰戕」，故张注曰「贼杀之」。释文「残」作为「戕」，云：音墙，注同；一本作残。晋侯闻而大骇，释文「骇」作「駴」，云：与骇同。立召文子而告之曰：「果如子言，郄雍死矣！然取盗何方？」秦刻卢解本无「盗」字。文子曰：「周谚有言：察见渊鱼者不祥，智料隐匿者有殃。〔注〕此答所以致死。江有诰曰：祥殃为韵，古音同在阳部。伯峻案：韩非子说林上云：「古者有谚曰，知渊中之鱼者不祥。」释文云：料去声。且君欲无盗，若莫举贤而任之；使教明于上，化行于下，民有耻心，则何盗之为？」〔注〕此答所以止盗之方。于是用随会知政，而群盗奔秦焉。〔注〕用聪明以察是非者，群诈之所逃；用先识以擿奸伏者，众恶之所疾。智之为患，岂虚言哉？〔解〕教者，迹也，众人所以履而行焉。化者，道也，众人所以日用而心伏。心伏则有耻，迹明则教成。举贤任才，盗斯奔矣。或问曰：庄子云：「圣人生而大盗起。」此云举贤任才而群盗去，何谓邪？答曰：求虚名而丧其实者，大盗斯起矣；得其实而去为名者，群盗斯去矣。故举贤而任才者，求名也；用随会者，得实也。理不相违，何疑之有耶？注「用先识」治要引「先」作「少」，近是。释文云：擿，陟革切。
　　孔子自卫反鲁，息驾乎河梁而观焉。有悬水三十仞，「十」世德堂本作「千」，误。圜流九十里，释文云：圜与圆同。鱼鳖弗能游，鼋鼍弗能居，有一丈夫方将厉之。治要引无「一」字。释文云：厉，涉水也。孔子使人并涯止之，曰：治要引无「并涯」二字。释文云：并，蒲浪切。涯音崖。「此悬水三十仞，圜流九十里，鱼鳖弗能游，鼋鼍弗能居也。治要引无「弗能游」三字。意者难可以济乎？」丈夫不以错意，治要引「错」作「措」。释文云：错，七故切。遂度而出。孔子问之曰：「巧乎？有道术乎？王叔岷曰：家语致思篇、说苑杂言篇「巧乎」上并有「子」字，文意较完，当从之。本书黄帝篇「子巧乎！有道耶？」庄子知北游篇：「子巧与？有道与？」并与此文例同。所以能入而出者，何也？」丈夫对曰：「始吾之入也，先以忠信；及吾之出也，又从以忠信。忠信错吾躯于波流，而吾不敢用私，治要引「错」作「措」。俞樾曰：「忠信错吾躯于波流」，「忠信」字涉上句衍。王叔岷曰：俞说是也。治要引正无「忠信」二字。所以能入而复出者，以此也。」孔子谓弟子曰：「二三子识之！释文云：识音志。水且犹可以忠信诚身亲之，而况人乎？」〔注〕黄帝篇中已有此章而小不同，所明亦无以异，故不复释其义也。〔解〕夫忠者同于物，信者无所疑。同而不疑，不私其己，故能入而复出也。然则同而不疑，不私其己，知道矣夫！黄帝篇中已有此章。伯峻案：此章专以忠信二字为主，「诚身」二字疑衍。治要引正无「诚身」二字可证也。释文云：复，扶又切。
　　白公问孔子曰：「人可与微言乎？」王重民曰：吕览精谕篇、淮南道应篇「问」下并有「于」字，御览五十八引「问」下亦有「于」字，今本脱误。孔子不应。〔注〕白公，楚平王之孙，太子建之子也。其父为费无极所谮，出奔郑，郑人杀之。胜欲令尹子西司马子期伐郑，许而未行。晋伐郑，子西子期将救郑。胜怒曰：郑人在此，雠不远矣。欲杀子西子期，故问孔子。孔子知之，故不应。微言犹密谋也。〔解〕微言者，密言也，令人不能知也。白公，楚平王之孙，太子建之子。建出奔郑，白公欲乱，故孔子不应耳。卢文弨曰：注「胜欲令尹子西司马子期伐郑」，「欲」藏本作「报」。伯峻案：作「报」者误。史记楚世家云：「白公故以此怨郑，欲伐之」，可证欲字之不误。吕览精谕篇高诱注作「胜与庶父令尹子西司马子期伐郑，许而未行」。「与」亦当作「欲」。张注多用高注，此注亦节略高注之文也。释文「欲令」作「报令」，云：费，房未切。胜，诗证切，白公名。令，郎定切。白公问曰：「若以石投水，何如？」王叔岷曰：「问」字涉上文「白公问孔子曰」而衍。事类赋七、御览五八、记纂渊海一、天中记九引皆无「问」字。吕氏春秋精谕篇、淮南道应篇并同。孔子曰：「吴之善没者能取之。」〔注〕石之投水则没，喻其微言不可觉；故孔子答以善没者能得之，明物不可隐者也。卢文弨曰：注藏本「言」下有「人」字，「不可觉」作「不能觉」。曰：「若以水投水何如？」孔子曰：「淄渑之合，易牙尝而知之。」〔注〕复为善味者所别也。〔解〕以石投水，喻迹不可见；以水投水，喻合不可隐也。味者分淄渑，不可合也，唯神契理会然后得也。释文云：淄，侧其切。渑音乘。复，扶又切。别，彼列切。白公曰：「人固不可与微言乎？」「固」北宋本、汪本、四解本作「故」。王重民曰：道藏白文本、吉府本、淮南道应篇、御览五十八引「故」并作为「固」。伯峻案：作「固」者是，今正。孔子曰：「何为不可？唯知言之谓者乎！〔注〕谓者所以发言之旨趣。发言之旨趣，则是言之微者。形之于事，则无所隐。释文云：趣音趋。夫知言之谓者：不以言言也。〔注〕言言则无微隐。〔解〕夫情生而事彰，味殊而可尝，唯神之无方。知言之谓者，神会也。争鱼者濡，逐兽者趋，非乐之也。〔注〕自然之势自应濡走。伯峻案：吕览举难篇云：「救溺者濡，追逃者趋。」释文云：乐音洛。故至言去言，〔注〕理自明，化自行。释文云：去，丘吕切。至为无为。〔注〕理自成，物自从。夫浅知之所争者末矣。」〔注〕失本存末，事着而后争解，鲜不及也。〔解〕鱼在于水，争之者濡；兽走于野，逐之者趋，非乐之也，其势使然也。故至言者不在言，至为者无所为也。浅智逐末，常失其理。道之所行，物无不当者矣。释文云：知音智。鲜，息浅切白公不得已，遂死于浴室。〔注〕不知言之所谓，遂便作乱，故及于难。〔解〕忿而非理，死以快意，下愚之所以乱常也。俞樾曰：「已」字乃「也」字之误。淮南子道应篇作「白公不得也」，吕氏春秋精谕篇作「白公弗得也」，并其证也。张注曰，「不知言之所谓，遂便作乱，故及于难」，正解「不得」之义。释文云：难，乃旦切。
　　赵襄子使新稚穆子攻翟，〔注〕穆子，襄子家臣新稚狗也。翟，鲜虞也。伯峻案：此事又见晋语九、吕览慎大篇、淮南道应训。释文云：穆子，晋大夫新稚狗也。翟音狄。胜之，释文为句。取左人中人；〔注〕左人中人，鲜虞二邑名。使遽人来谒之。〔注〕遽，传也。谒，告也。〔解〕急来告捷也。世德堂本无「来」字。释文云：遽音巨。传去声。襄子方食而有忧色。左右曰：「一朝而两城下，此人之所喜也；今君有忧色。何也？」襄子曰：「夫江河之大也，不过三日；〔注〕谓潮水有大小。飘风暴雨不终朝，释文云：飘，符宵切。日中不须臾。〔注〕势盛者必退也。伯峻案：吕览淮南子俱无「不终朝」三字。梁履绳曰：老子曰，「飘风不终朝，骤雨不终日」，此襄子语义所本。今赵氏之德行无所施于积，〔注〕无积德而有重功，不可不戒惧也。俞樾曰：「施」衍字，盖即「于」字之误而复者。吕氏春秋慎大篇亦有此文，正无「施」字。王重民曰：俞说是也。淮南道应篇亦有此文，亦无「施」字。释文云：行，下孟切。一朝而两城下，亡其及我哉！」〔注〕不忘亡则不亡之也。〔解〕不能积德累行而以强力下二城。夫物盛必衰，不亡何待耶？故贪不以忻，贤者所以惧。知苟得之所以惧也，然后能积其德矣。孔子闻之曰：「赵氏其昌乎！夫忧者所以为昌也，〔注〕戒之深也。喜者所以为亡也。〔注〕将致矜伐。胜非其难者也；持之，其难者也。伯峻案：吕览高注云：「持犹守」。贤主以此持胜，故其福及后世。齐、楚、吴、越皆尝胜矣，然卒取亡焉，梁启超曰：观此语，可见此书必有后人附益。列子与郑驷阳同时，时吴越虽亡，齐楚固在也。记楚之亡，虽非秦始皇二十四年以后，亦当在乐毅入临淄、白起入郢后矣。释文「卒」作「卒然」，云：卒，子律切。不达乎持胜也。唯有道之主为能持胜。」〔注〕胜敌者皆比国，而有以不能持胜，故危亡及之。〔解〕矜功伐能，所以亡也；忧得诫强，所以昌也。贤者以此福及后代，道者以此泽被含生，此之谓持胜。持胜者，持此诫慎胜彼强梁，唯有道者所能行也。孔子之劲能拓国门之关，而不肯以力闻。〔注〕劲，力也。拓，举也。孔子能举门关而力名不闻者，不用其力也。孙诒让曰：左传襄十年：「偪阳人启门，诸侯之士门焉。县门发，聊人纥抉之以出门者。」疑流俗传以鄹大夫事为孔子也。胡怀琛曰：诸子中引此事亦多作孔子。吕氏春秋慎大览、淮南子道应篇、颜氏家训诫兵篇皆作孔子。史通雅说上亦然。校书者多未置辩，惟毕沅校吕氏春秋尝言及焉。是在当时仲尼父亦通称孔子欤？抑相因袭讹误也？王重民曰：释文曰，「拓一本作招」，案：作招者是也。淮南主术篇：「孔子之通智过于苌弘，勇服于孟贲，足蹑郊搜，力招城关，能亦多矣。」高注曰：「招，举也。」吕氏春秋慎大篇：「孔子之劲能举国门之关。」高注曰「以一手捉城门关显而举之。」「捉」字当是「招」字之误。此又以「招」释「举」也。张注：「拓，举也。」盖「拓」亦「招」字之误，则列子本作「招」明矣。文选吴都赋注引正作「招」。意林引作「举」，虽得其义，殆非列子之旧矣。释文云：劲，居盛切，力也。拓一本作招。李善注文选吴都赋曰：「招与翘同。」淮南子作「杓」。许慎云：杓，引也。古者县门下从上杓引之者难也。墨子为守攻，公输般服，而不肯以兵知。〔注〕公输般善为攻器，墨子设守能却之，为般所服。而不称知兵者，不有其能也。释文云：般音班。故善持胜者以强为弱。〔注〕得为攻之母也。〔解〕夫子之力能举关，墨子之善能制敌，不以力谋显而以道德闻者，善此持胜以强为弱也。夫艺成者必为人所役，好胜者必遇于强敌；唯道德仁义者可以役物而兴化者也。
　　宋人有好行仁义者，释文云：好，呼报切。三世不懈。王叔岷曰：记纂渊海五六、事文类聚别集三十、合璧事类续集五五引「三世」并作「三年」释文云：懈，古卖切。家无故黑牛生白犊，以问孔子。伯峻案：孔子，淮南子人间训作「先生」，论衡福虚篇作「孔子」。孔子曰：「此吉祥也，以荐上帝。」居一年，其父无故而盲。其牛又复生白犊，释文云：复，扶又切。其父又复令其子问孔子。其子曰：「前问之而失明，又何问乎？」父曰：「圣人之言先迕后合。释文云：迕音误。其事未究，姑复问之。」其子又复问孔子。孔子曰：「吉祥也。」复教以祭。其子归致命。其父曰：「行孔子之言也。」居一年，其子又无故而盲。其后楚攻宋，围其城；「围」北宋本作「国」，汪本从之，今从藏本、吉府本、世德堂本订正。释文云：许慎注淮南子云：楚庄王时围宋九月。一本作国，非是。民易子而食之，析骸而炊之；伯峻案：左传宣公十四年云：「敝邑易子而食，析骸以爨。」释文云：析音锡。丁壮者皆乘城而战，死者太半。秦刻卢解本、世德堂本「太」作「大」。释文「太」作「大」，云：音泰。此人以父子有疾皆免。及围解而疾俱复。〔注〕此所谓祸福相倚也。〔解〕夫仁者爱人，义者济物。三世不息，其于积善深矣。若有其才则招禄，无其才则致福，此余庆之所锺也。吉祥之应，为善之征，克全其生而获其利。积行之报，岂虚言也哉？王重民曰：御览七百四十引「疾」上有「盲」字。
　　宋有兰子者〔注〕凡人物不知生出主谓之兰也。注「主」世德堂本作「者」。任大桩曰：注「凡人物不知生出者谓之兰也」，「生」字疑「妄」字之讹。俞樾曰：说文门部：「□，妄入宫掖也，读若阑。」是兰子之兰即□之引申义。苏时学曰：兰子义未详，旧注释兰为妄，亦未了了。今世俗谓无赖子为烂仔，其义疑本于此。释文云：史记注云：无符传出入为阑。应劭曰：阑，妄也。此所谓阑子者，是以技妄游者也。疑兰字与阑同。任大桩曰：兰阑古多通用。汉书息夫躬传：「涕泣流兮萑兰。」臣瓒曰：「莞兰，泣涕阑干也。」则兰与阑同。王莽传：「与牛马同兰。」师古云：「兰谓遮兰，即牛马兰圈。」玉篇、广韵阑下训云，「遮也，牢也」，即王莽传注遮兰兰圈之谓也。后汉书公孙述传：「又造十层赤楼帛兰船。」注云：「以帛饰其阑槛。」则阑即兰也。管子中匡篇：「兰盾鞈革。」注：「兰即所谓兰锜，兵架也。」水经注：「县有蜀王兵阑。」华阳国志：「蜀有兵阑。」兰盾兰锜即兵阑也。盖阑多借兰。列子此文阑之作兰，与诸书训义虽异，而通假则同。以技干宋元。王重民曰：类聚六十、御览三百四十四、又四百八十三引「宋元」下并有「君」字。王叔岷曰：书钞一二二、六帖三三、六一，御览五六九引亦并有「君」字。事类赋十三引列子传同。伯峻案：「宋元」当从书钞、御览、类聚诸书所引补「君」字，宋元君疑即褚少孙补史记龟策列传之宋元王。司马贞索隐称宋元王为宋元君，是其例也。宋至偃始称王，即为齐所灭，无谥，私谥为康王（国策及吕览淫辞），或献王（荀子），即元君欤？钱穆先秦诸子系年考辨宋元王考则谓宋元王为王偃太子，亦是县揣之词。吕览君守篇，「鲁鄙人遗宋元王闭」，宋元王当与此同。又宋有元公，平公之子也，非此元君。释文「技」作「妓」，云：渠绮切。宋元召而使见。伯峻案：「元」下疑捝「君」字。下文皆作「元君」可证。释文云：见，贤遍切。其技以双枝，长倍其身，属其，伯峻案：「枝」世德堂本作「技」，御览三百四十四又四百八十三引作「杖」，又五百六十九引作「枝」。释文云：倍依字。属音烛。音胫。并趋并驰，弄七剑迭而跃之，五剑常在空中。元君大惊，立赐金帛。又有兰子又能燕戏者，〔注〕如今之绝倒投狭者。王重民曰：下「又」字当衍，御览四百八十三引无。王叔岷曰：六帖三三，御览五六九引亦并无下「又」字。闻之，复以干元君。释文云：复，扶又切，下同。元君大怒曰：「昔有异技干寡人者，〔注〕谓先侨人。卢文弨曰：郭璞注山海经长股国云，「今伎家乔人盖象此」，侨乔通用。释文云：侨，音乔，寄也。技无庸，释文云：为句。适值寡人有欢心，故赐金帛。彼必闻此而进复望吾赏。」拘而拟戮之，北宋本脱「拟」字，汪本从之，今从各本增。六帖六一引「拘」上有「将」字，御览五六九引「拘」上有「乃」字。释文云：一本漏拟字。经月乃放。〔注〕此技同而时异，则功赏不可预要也。〔解〕夫积仁义以守道者，福可全也；恃力技以侥幸，不常禄也。列子两举其事，以彰德行之为益耳。释文「预要」作「豫要」，云：要，一遥切。
　　秦穆公谓伯乐曰：「子之年长矣，〔注〕伯乐，善相马者。释文云：长，张丈切。相，息亮切，下同。子姓有可使求马者乎？」〔注〕问伯乐之种姓有能相马继乐者不。孙诒让曰：特牲馈食礼云：「子姓兄弟如主人之服。」郑注云：「所祭者之子孙。言子姓者，子之所生。」丧大记云：「卿大夫父兄子姓立于东方。」注云：「子姓谓众子孙也。」姓之言生也。国语楚语：「帅其子姓。」韦注云：「众子姓，同姓也。」伯乐对曰：「良马可形容筋骨相也。〔注〕马之良者可以形骨取也。王重民曰；类聚九十三引「可」下有「以」字，是也。淮南道应篇同。释文云：筋音斤。天下之马者，若灭若没，若亡若失。〔注〕天下之绝伦者，不于形骨毛色中求，故仿佛恍惚，若存若亡，难得知也。释文云：仿佛上音昉，下芳味切。慌惚音怳忽。若此者绝尘弭□。〔注〕言迅速之极。释文云：弭，亡尔切。□，迹也，一本作彻。臣之子皆下才也，汪莱曰：据下卢解「子姓者子弟之同姓者也」，则「臣之子」下脱「姓」字。伯峻案：淮南子道应训「臣之子」下亦无「姓」字，汪说未谛。可告以良马，不可告以天下之马也。臣有所与共担纆薪菜者，〔注〕负索薪菜，盖贱役者。「纆」各本皆作「缠」。王念孙曰：「缠」字之义诸书或训为绕（说文），或训为束（广雅），无训为索者，「缠」当为「纆」字之误也。说文作□，云：索也。字或作纆，坎上六：「系用徽纆。」马融曰：「徽纆，索也。」刘表曰：「三股曰徽，两股曰纆。」盖世人多见缠，少见纆，故传写多误耳。唯道藏本列子释文作纆，音墨，足证今本之误。朱珔曰：哀十四年公羊传，「然则孰狩之，薪采者之。」大雅毛传「刍荛，薪采者。」「薪采」即「采薪」，采或作菜。列子「担缠薪菜」。俞樾曰：「共」乃「供」之字。释文一作供，是也。盖担缠薪菜皆此人供之耳。「担缠薪菜」是两事，担缠者，负荷什物；薪菜者，以给炊也。缠乃纆字之误。菜当作采，古字通用。释文云：共，同也，一本作供。担，丁甘切。纆音墨。有九方皋，淮南子及吕览观表篇作「九方堙」。胡怀琛曰：九方，姓；皋，名。庄子有九方歅。通志谓九方皋、九方歅是一个人。余窃谓九与鬼声近通用。史记殷本纪：「以西伯、九侯、鄂侯三公」，徐广注：「一作鬼侯」，是其证。然则九方即殷时鬼方，以地为姓也。皋、歅是否一人，尚待考。伯峻案：文选张协七命「方堙不能睹其若灭」，李善注引吕氏春秋，谓景阳用吕览也。王叔岷曰：淮南道应篇「九」上无「有」字。此文「有」字疑涉上「有」字而衍。艺文类聚九三、事类赋二一、御览八九六、记纂渊海九八、事文类聚后集三八引「九」上皆无「有」字。释文云：皋音高。此其于马非臣之下也。「此」各本作「比」，道藏白文本、林希逸本、元本、世德堂本作「此」，淮南子亦作「此」。卢文弨曰：比，发语辞。孟子，「比天之所以与我者」，贾谊，「比物此志也」，皆同。伯峻案：卢说不可信。孟子之比训皆，贾谊传之比物，犹比类也（从王先谦汉书补注说）。比字不能用为发语辞。且孟子之「比」今本多作「此」，贾谊传之「比」，新书作「此」，可见古书「比」「此」二字常以形近致混。此处当作「此」，不当作「比」，今依道藏白文本订正。释文云：一本作比。请见之。」〔注〕非臣之下言有过于己。〔解〕担缠薪菜者，贱役者也。子姓者，子弟之同姓者也。释文云：过，古卧切。见，贤遍切，下同。穆公见之，使行求马。三月而反报曰：「已得之矣，在沙丘。」〔注〕地名。穆公曰：「何马也？」对曰：「牝而黄。」释文云：牝，频忍切。使人往取之，牡而骊。释文云：牡，牟后切。骊，力移切。穆公不说，释文云：说音悦。召伯乐而谓之曰：「败矣，子所使求马者！〔注〕谓九方皋。王叔岷曰：艺文类聚九三、事类赋二一、御览八九六、记纂渊海九八、事文类聚后集三八引「子」下并有「之」字，淮南道应篇同，当从之。色物、牝牡尚弗能知，卢文弨云：「色物」御览八百九十六引作「物色」。伯峻案：「色」，淮南子道应训作「毛」，当从之。毛，纯色；物，杂色，详杨树达积微居小学述林释物。又何马之能知也？」伯乐喟然太息曰：「一至于此乎？是乃其所以千万臣而无数者也。〔注〕言其相马之妙乃如此也，是以胜臣千万而不可量。〔解〕皋之相马，相其神，不相其形也。形者，常人之所辩也。伯乐叹其忘形而得神，用心一至于此，自以为不及皋之无数倍也。故穆公以为败，伯乐以为能也。若皋之所观天机也，〔注〕天机，形骨之表所以使蹄足者；得之于心，不显其见。得其精而忘其粗，北宋本、汪本、四解本无「而」字，御览八百九十六、类聚九十三引同，今从道藏白文本、林希逸本、吉府本、世德堂本增。艺文类聚九三、埤雅十五、事文类聚后集三八、韵府群玉三、天中记五五、经济类篇九八引并有「而」字。释文云：粗与鹿同。在其内而忘其外；〔注〕精内谓天机，粗外谓牝牡毛色。许维遹曰：在犹察也。见其所见，〔注〕所见者，唯天机也。不见其所不见；〔注〕所不见，毛色牝牡也视其所视，〔注〕视所宜视者，不忘其所视。注藏本「所」上有「其」字。而遗其所不视。〔注〕所不应视者，不以经意也。若皋之相者，乃有贵乎马者也。」〔注〕言皋之此术岂止于相马而已，神明所得，必有贵于相马者，言其妙也。「相者」四解本作「相马」。王重民曰：北宋本、道藏本、吉府本并作「者」，疑作「者」是也。因上下文诸马字而误。淮南道应篇作「若彼之所相者乃有贵乎马者」。马至，果天下之马也。〔解〕夫形质者，万物之着也；神气者，无象之微也。运有形者，无象也；用无象者，形物也。终日用之而不知其功，终年运之而不以为劳，知而养之者，道之主也。皋之见乎所见者以神也。契其神者而贵于马也，代人皆不知所贵矣。
　　楚庄王问詹何曰：释文云：詹音占也。「治国柰何！」〔注〕詹何，盖隐者也。詹何对曰：「臣明于治身而不明于治国也。」治要引「臣」作「何」，吕览执一篇亦作「何闻为身不闻为国」，淮南道应训「臣」亦作「何」。楚庄王曰：王叔岷曰：「庄」字衍文。上文已言楚庄王，此不必更出「庄」字。治要引正无「庄」字。淮南道应篇同。「寡人得奉宗庙社稷，愿学所以守之。」詹何对曰：「臣未尝闻身治而国乱者也，伯峻案：此两语又见淮南诠言训。释文云：治，直吏切，国治同。又未尝闻身乱而国治者也。故本在身，不敢对以末。」楚王曰：「善。」〔解〕损物以厚生，小人之常情也；损生以利物，好名之诡行也。安社稷者，后其身也。善理身者。国自理之矣。君者国之主，神者形之主。理国在乎安君，理身在乎安神。神安则道崇，道崇则国理。神者身之本，道者神之功，故不敢以末对。
　　狐丘丈人谓孙叔敖〔注〕楚大夫也。伯峻案：说苑敬慎篇载此事，与此异。释文云：敖，五劳切。孙叔敖，楚大夫也。曰：「人有三怨，子之知乎？」〔注〕狐丘，邑名。丈人，长老者。释文云：长，张丈切。孙叔敖曰：「何谓也？」对曰：「爵高者，人妒之；官大者，主恶之；释文云：恶，乌路切。禄厚者，怨逮之。」俞樾曰：淮南子道应篇作「禄厚者怨处之」，是也。「怨处之」谓怨雠之所处也，犹曰为怨府也。处与妒恶为韵。若作「逮」，则失其韵矣。盖由浅人不达处字之义而臆改。王重民曰：俞说是也，御览四百五十九引「逮」正作「处」。北宋本作「远」，误（意林引作「禄厚者人怨之」。孙叔敖曰：「吾爵益高，吾志益下；吾官益大，吾心益小；吾禄益厚，吾施益博。王重民曰：意林引「博」作「溥」，疑作「溥」者是也。释文云：施，始豉切。以是免于三怨，可乎？」〔解〕夫心益下者，道之用也；施益博者，德之用也。用道以下身者，无怨恶也；用德以周施者，主恩惠也。向之三怨复从何而生哉？王叔岷曰：此处叙事未毕，疑有捝文。韩诗外传七此下更有「狐丘丈人曰：善哉言乎！尧舜其犹病诸」十五字，疑当从之。
　　孙叔敖疾，将死，戒其子曰：「王亟封我矣，伯峻案：本连上，今依文意分段。吾不受也。俞樾曰：亟者数也，言王数封我而吾不受也。下文「城市患其亟也」，注曰，「亟，数也」，此亦当与同训。伯峻案：俞说是也，吕览异宝篇作「王数封我矣吾不受也」，可证。释文云：亟，纪力切，急也。为我死，王则封汝。汝必无受利地！王念孙曰：「为」犹「如」也，言「如我死而王封汝，汝必无受利地」也。古或谓如曰为。管子戒篇：「管仲寝疾，桓公往问之。管仲曰：夫江黄之国近于楚，为臣死乎，君必归之楚而寄之。」言如臣死也。秦策：「秦宣太后病，将死，出令曰：为我葬，必以魏子为殉。」言如我葬也。释文云：为，于伪切。楚越之间有寝丘者，此地不利而名甚恶。伯峻案：据「名甚恶」，「寝」当读为史记魏其武安侯传「武安貌侵」之「侵」，谓丑恶也，可参淮南子证闻人间训。楚人鬼而越人禨，「注」信鬼神与禨祥。〔解〕禨字巨衣切，又居希切。淮南传曰：「吴人鬼，越人畿」。畿，祥也。秦恩复曰：今本淮南子「吴」作「荆」，「畿」作「禨」。说文解字□字下引淮南传曰：「吴人鬼，越人□。」「畿」乃「□」字之误。释文云：禨音几，祥也；又音畿。可长有者唯此也。」孙叔敖死，王果以美地封其子。子辞而不受；请寝丘，释文云：寝丘在固始。史记云：「孙叔敖善优孟，后优孟言于庄王，王召其子，封之寝丘。」与之，至今不失。〔注〕汉萧何亦云，子孙无令势家所夺，即此类也。〔解〕人所争者，有力必取之。利之薄者，人所不用焉。不争之物则久有其利，必争之物则不能常保。人知利厚而共争，不知长有而利深。故嗜欲者，必争之地也；全道者，长久之方也。善于道者，触类而长之，何适而非道？伯峻案：淮南子人间训、吕览文与此大同。惟韩非子喻老云，「楚庄王既胜，狩于河雍，归而赏孙叔敖。孙叔敖请汉间之地沙石之处。楚邦之法，禄臣再世而收其地；唯孙叔敖独在。」
　　牛缺者，释文云：缺，倾雪切。上地之大儒也，下之邯郸，释文云：邯郸音寒丹。遇盗于耦沙之中，梁玉绳曰：汉地理志及说文，湡水出赵国襄国县县西北，师古音藕。寰宇记五十九，湡水在邢州沙河县西北十七里，俱名沙河水，即耦沙也。伯峻案：沙河水在河北邢台市沙河县旧治南，今治已移驻褡裢镇，则沙河在县治北。尽取其衣装车，牛步而去。俞樾曰：此当作「尽取其衣装车马，牛缺步而去」。吕氏春秋必已篇作「求其车马，则与之；求其衣被，则与之；牛缺出而去」，是其证也。「出」即「步」字之误耳。此文脱「马」字「缺」字，遂以「车牛」连文，失之矣。视之欢然无忧之色。盗追而问其故。曰：「君子不以所养害其所养。」陶鸿庆曰：下「所」字衍，淮南人间训作「圣人不以所养害其养」，可据正。王重民曰：陶说恐非是，疑上「所」字下脱「以」字耳。庄子让王篇云：「且吾闻之，不以所用养害所养。」吕览审为篇「用」作「以」，用犹以也。御览四百九十九引作「君子不以所养害其所以养」，义不可通。疑下「所」字下「以」字本在上「所」字之下，引者误移也。盗曰：「嘻！贤矣夫！」释文云：嘻，许其切。夫音符。既而相谓曰：「以彼之贤，往见赵君，使以我为，必困我。「使」秦刻卢解本作「便」。陶鸿庆曰：「使以我为」下脱「事」字。淮南子人间训云，「以此而见王者，必且以我为事也」，可据补。王重民曰：陶说是也。御览四百零二、又四百九十九引「为」下并有「事」字。释文作「往见赵君，以我为事，必困我」，云：为句。一本云，往见赵君便以我为必困。不如杀之。」乃相与追而杀之。燕人闻之，聚族相戒，曰：「遇盗，莫如上地之牛缺也！」皆受教。俄而其弟适秦。至关下，北宋本、汪本、四解本作「阙」，道藏白文本、林希逸本、江遹本、元本、世德堂本作「关」，今正。韩非子存韩篇「韩反与诸侯先为雁行以向秦军于关下矣」，干道本「关」作「阙」，王先慎曰：「阙乃关字形近而讹，即函谷关。」释文云：一本作阙。果遇盗；忆其兄之戒，释文「忆」作「意」，云：一本作忆。因与盗力争。释文云：争音诤。既而不如，伯峻案：「如」当作「与」。又追而以卑辞请物。盗怒曰：「吾活汝弘矣，「弘」秦刻卢解本作「宏」。而追吾不已，迹将箸焉。既为盗矣，仁将焉在？」释文云：焉，于虔切。遂杀之，又傍害其党四五人焉。〔注〕牛缺以无招患，燕人假有惜受祸，安危之不可预图皆此类。〔解〕夫知时应理者，事至而不惑，时来而不失，动契其真，运合于变矣。若见名示迹，不适其时，则无往不败也。牛缺不知时，其弟亦过分，亦犹孟氏之二子出于文武哉！矫名过当者，未尝不如此也。
　　虞氏者，梁之富人也，家充殷盛，伯峻案：淮南人间训「充」下有「盈」字。钱帛无量，释文云：量，去声。财货无訾。王重民曰：类聚三十三、御览四百七十二引并作「家既充盛，钱帛无量，财货无比」。释文云：訾音髭，言不可度量也。贾逵注国语云：赀，量也。登高楼，临大路，设乐陈酒，击博楼上。释文云：击，打也，如今双陆碁也。韦昭博弈论云设木而击之是也。古博经曰：博法，二人相对，坐向局，分为十二道，两头当中名为水。用碁十二枚，六白六黑；又用鱼二枚置于水中。其掷采以琼为之。琼畟方寸三分，长寸五分，锐其头，钻刻琼四面为眼，亦名为齿。二人互掷采行碁。碁行到处即之，名为骁碁，即入水食鱼，亦名牵鱼。每牵一鱼获二筹，翻一鱼获三筹。若已牵两鱼而不胜者，名曰被翻双鱼。彼家获六筹为大胜也。畟音则。侠客相随而行。楼上博者射，王重民曰：「楼上」当作为「楼下」，此谓虞氏于高楼设乐陈酒击博赌胜之时，侠客相随，行经楼下，适有飞鸢坠腐鼠而中之，因疑虞氏在楼上所故为而以为辱也。若侠客已行至楼上，则不得有此误会矣。此盖因上文「击博楼上」句而误。类聚九十五引作「游侠相随行楼下博者射中而笑」。文虽简略，而「楼下」字固不误也。伯峻案：今以「楼上」两字属下读，则侠客相随者在楼下可知矣。释文云：博者射为句。射，食亦切。明琼张中，反鱼而笑。两〔注〕明琼，齿五白也。射五白得之，反两鱼获胜，故大」作」下有「吐合切」三字注，今依北宋本删。释文「」作「」，藏本「笑。秦本「「」，云：中，丁仲切。反音翻。，他腊切。凡戏争能取中皆曰射，亦曰投。裴骃曰：「报采获鱼也。」字案真经本或作鱼，案大博经作鲽，比目鱼也。盖谓两鱼勇之比目也。此言报采获中，翻得两鱼，大胜而笑也。鲽，他猎反。今本云鱼者，是多一字也。据义用鲽不用鱼，用鱼不用鲽字。飞鸢适坠其腐鼠而中之。释文坠作队，云：鸢音缘。适音只。队音坠。侠客相与言曰：「虞氏富乐之日久矣，王叔岷曰：六帖十、合璧事类别集十六、天中记十四引「久」上并有「己」字。释文云：乐音洛。而常有轻易人之志。释文云：易，以豉切。吾不侵犯之，而乃辱我以腐鼠。此而不报，无以立慬于天下。〔注〕慬，勇。释文云：慬音勤，勇也。请与若等戮力一志，率徒属必灭其家为等伦。」「戮」四解本作「戮」。释文「戮」作「戮」，云：音留，并力也。皆许诺。至期日之夜，聚众积兵以攻虞氏，大灭其家。〔注〕骄奢之致祸败不以一涂。虞氏无心于陵物而家破者，亦由谦退之行不素着故也。〔解〕前章言学仁义三代以致祥，此章言积骄奢一朝以招祸。行之不着，飞灾所锺。祸福无门，惟人所召。此之双举，诫之深焉。释文「积兵」作为「精兵」，云：一本作积兵。行，下孟切。
　　东方有人焉王叔岷曰：吕氏春秋介立篇、新序节士篇、金楼子杂记上篇「人」并作「士」。曰爰旌目，蒋超伯曰：「爰旌目」张衡应间作「旌瞀」，其词云：「于心有猜，则簋飧馔餔犹不屑餐，旌瞀以之」。伯峻案：张衡传注引「旌」作「精」。刘子新论妄瑕篇袁孝政注、北山录释宾问篇注、又异学篇注引「旌」并作「精」。将有适也，王叔岷曰：御览四九九引「适」上有「所」字，文意较完。新序节士篇亦有「所」字。而饿于道。狐父之盗曰丘，见而下壶餐以餔之。卢文弨曰「餐」藏本作「飧」。释文「餐」作「飧」，云：父音甫，下同。飧音孙，水浇饭也。餔音脯。爰旌目三餔而后能视，曰：「子何为者也？」伯峻案：新序节士篇作「子谁也」。曰：「我狐父之人丘也。」蒋超伯曰：狐父，乃地名。荀子荣辱篇：「所谓以狐父之戈钃牛矢也。」杨倞注：「狐父，地名。」史记：「伍被曰：吴王兵败于狐父。」徐广曰：「梁砀之间也。」爰旌目曰：「嘻！释文云：嘻音熙。汝非盗邪？胡为而食我？注「食」本作「餐」，今从世德堂本正。吕览介立篇亦作「食」。释文云：食音嗣。吾义不食子之食也。」两手据地而欧之，道藏白文本「欧」作「呕」。说文：「欧，吐也。」呕乃俗字。释文云：欧，一口切。不出，喀喀然，遂伏而死。王叔岷曰：释文本有「地」字，当从之。吕氏春秋介立篇、新序节士篇、金楼子杂记上篇亦并有「地」字。释文作「伏地而死」，云：喀音客。一本无地字。狐父之人则盗矣，而食非盗也。以人之盗因谓食为盗而不敢食，是失名实者也。〔解〕求名失实，违道丧生，其爰旌目之谓乎！有道者不然矣。使盗者变其心成乎仁也，身行其道，人沐其化。君子济危，食之两全也；欧则双失，又喀喀而吐，伪愚也哉！
　　柱厉叔事莒敖公，自为不知己，去，居海上。北宋本、汪本、秦刻卢解本、世德堂本「去」作「者」。卢文弨曰：藏本「自」下有一「去」字。陶鸿庆曰：「自」下当有「以」字，「者」当作「去」，以草书相似而误。其文云「自以为不知己，去，居海上。」下本「其友曰，子自以为不知己，故去」；又「柱厉叔曰，不然，自以为不知故去，今死，是果不知我也」，并其证。伯峻案：陶说是也。吕氏恃君览作「自以为不知而去居于海上」可证。今依道藏白文本、林希逸本、江遹本、吉府本改「者」作「去」。又说苑立节篇「柱厉叔」作「朱厉附」，「敖公」作「穆公」。释文作「自以为不知己者居海上」，云：己音纪。居海上一本作而去海上。夏日则食菱芰，许维遹曰：吕氏春秋恃君览「菱芰」一作「菱芡」。高诱注：「菱，芰也。芡，鸡头也，一名雁头，生水中。」淮南说山篇注：「鸡头，水中芡，幽州谓之雁头。」古今注，「芡叶似荷而大，叶蹙皱如沸，实有芒刺，其中如米，可以度饥。」释文云：菱音陵。芰，奇上声，一本作芡。冬日则食橡栗。释文云：橡音象。莒敖公有难，释文云：难，乃旦切。柱厉叔辞其友而往死之。其友曰：「子自以为不知己，释文云：己音纪。故去。今往死之，是知与不知无辨也。」柱厉叔曰：「不然；自以为不知，故去。陶鸿庆曰：「自以为不知」下当有「己」字，写者脱之。伯峻案：吕氏恃君览亦无「己」字。今死，释文作「今死而弗死」，云：一本无而弗死三字。是果不知我也。吾将死之，以丑后世之人主不知其臣者也。」凡知则死之，不知则弗死，此直道而行者也。柱厉叔可谓怼以忘其身者也。〔解〕彼终不知己也，乃死其身，以明彼之不知己，岂有道者所处乎？名之累愚多若是矣，与夫全生宝道者远矣。释文云：怼音坠。忘一本作亡。
　　杨朱曰：「利出者实及，俞樾曰：「及」乃「反」字之误。「出」与「反」犹「往」与「来」，相对成文。孟子曰：「出乎尔者反乎尔者也。」释文「实及」作「实反」，云：反一本作及，非也。怨往者害来。〔注〕利不独往，怨不偏行，自然之势。发于此而应于外者唯请，〔注〕请当作情。情所感无远近幽深。洪颐曰：「言」古文「□」，与心字篆文「□」字形相近，故情字多为请。释文云：请音精。字林云：精，诚也。一本音情，说文云：人之阴气有所欲也。徐广曰：古情字或假借作请。是故贤者慎所出。」〔注〕善着则吉应，恶积则祸臻。〔解〕唯请者，若自召之也。祸福之来若影与响耳，故贤者慎其所出也。今之慕道者皆脱略名教，轻弃礼法，放情任己，以为达生；以仁义为桎梏，以屋宅为裈葱；忽彼报应，人事不修；故嵇康之徒死亡而不暇，嗣宗之辈世疾如仇雠，而不知真理乎！
　　杨子之邻人亡羊，伯峻案：御览一九五引无「人」字。既率其党，又请杨子之竖追之。杨子曰：「嘻！亡一羊何追者之众？」邻人曰：「多歧路。」既反，问：「获羊乎？」曰：「亡之矣。」曰：「奚亡之？」曰：「歧路之中又有歧焉，吾不知所之，所以反也。」王叔岷曰：鹖冠子天权篇注引「所以」作「是以」。杨子戚然变容，释文云：戚，子六切。不言者移时，不笑者竟日。门人怪之，请曰：「羊，贱畜；释文云：畜，丑救切。又非夫子之有，而损言笑者，何哉？」杨子不答。门人不获所命。弟子孟孙阳出以告心都子。心都子他日与孟孙阳偕入，而问曰：「昔有昆弟三人，游齐鲁之间，同师而学，进仁义之道而归。其父曰：『仁义之道若何？』伯曰：『仁义使我爱身而后名。』〔注〕身体发肤不敢毁伤也。伯峻案：注语乃约孝经开宗明义章文。仲曰：『仁义使我杀身以成名。』〔注〕无求生以害仁，有杀身以成仁也。伯峻案：注用论语卫灵公孔丘语。叔曰：『仁义使我身名并全。』〔注〕既明且哲，以保其身。伯峻案：注用诗大雅烝民句。彼三术相反，而同出于儒。孰是孰非邪？」杨子曰：「人有滨河而居者，习于水，勇于泅，释文云：泅音囚。操舟鬻渡，释文云：操，七刀切。利供百口。裹粮就学者成徒，而溺死者几半。释文云：几音祈。本学泅，不学溺，而利害如此。若以为孰是孰非？」心都子嘿然而出。「嘿」吉府本作「默」。孟孙阳让之曰：「何吾子问之迂，夫子答之僻？卢文弨曰：藏本「僻」作为「辟」。释文「僻」作「辟」，云：迂音于，曲也。辟音僻。吾惑愈甚。」心都子曰：「大道以多歧亡羊，学者以多方丧生。释文云：丧，息浪切，下同。学非本不同，非本不一，而末异若是。伯峻案：全晋文三四卢谌与司空刘琨书云「盖本同末异，杨朱兴哀」，伪作列子者或本此，或当时古书已有此章，作列子者用之也。唯归同反一，为亡得丧。释文云：亡音无，下同。子长先生之门，释文云：长，张丈切。习先生之道，而不达先生之况也，释文云：况，词也。伯峻案：汉书高惠高后文功臣表：「以往况今，甚可悲伤。」师古曰：「况，譬也。」此况字亦当训譬，比喻也。不过彼用为动词，此则用为名词耳。释文云，况，词也，不详何据。哀哉！」〔解〕羊以喻神，守神不失为道也。一失其羊，而奔波歧路，不可得矣。但守其神为无丧无得而为无待也。多方于仁义者亦若是矣。
　　杨朱之弟曰布，衣素衣而出。释文云：衣素之衣，于既切，下衣缁衣同。素衣之衣依字。天雨，解素衣，衣缁衣而反。其狗不知，迎而吠之。杨布怒，将扑之。卢文弨曰：藏本「扑」作「朴」，下同。释文「扑」作「朴」，云：片卜切。杨朱曰：「子无扑矣！子亦犹是也。向者使汝狗白而往，黑而来，岂能无怪哉？」〔注〕此篇明己身变异，则外物所不达，故有是非之义。不内求诸己而厚责于人，亦犹杨布服异而怪狗之吠也。〔解〕夫守真归一，则海鸥可驯；若失道变常，则家犬生怖矣。注「厚责」藏本作「专责」。许维遹曰：韩非子说林下「岂」上有「子」字，于义较长。释文「向者使汝狗」作「乡者使汝见狗」，云：乡音向。一本无见字。王叔岷曰：林希逸口义：「人若见白狗而为黑」，疑所见本亦有「见」字。
　　杨朱曰：「行善不以为名，而名从之；名不与利期，而利归之；利不与争期，而争及之；释文云：争音诤，下同。故君子必慎为善。」〔注〕在智则人与之讼，在力则人与之争，此自然之势也。未有处名利之冲，患难不至者也。语有之曰，「为善无近名」，岂不信哉！〔解〕求名之善，人所必争，故曰为善无近名者，不与人争利也。行人之所不能行而不伐者，慎为善也。卢文弨曰：注「名利之冲」藏本作「利名之中」。又「中」下有「而」字。伯峻案：说苑敬慎篇载魏公子牟语，意与此大同。释文云：难，乃旦切。
　　昔人言有知不死之道者，道藏白文本、林希逸本、吉府本「人」下有「有」字，北宋本、道藏四解本、江遹本、世德堂本、汪本并无之。陶鸿庆曰：「言有」二字误倒。王重民曰：陶说非是，「人」下脱「有」字耳。道藏本、吉府本「人」下并有「有」字。伯峻案：依王说，若作「昔人有言有知不死之道者」，则知不死之道者为一人，言者又为一人。如此，则与下文言者死云云文义不相合矣。恐非。陶说近是。燕君使人受之，不捷，而言者死。伯峻案：韩非外储说左上作「所使学者未及学而客死，王大怒，诛之」。释文云：捷，以接切。燕君甚怒，其使者将加诛焉。释文云：使，所吏切幸臣谏曰：「人所忧者莫急乎死，己所重者莫过乎生。彼自丧其生，释文云：丧，息浪切。安能令君不死也？」乃不诛。有齐子亦欲学其道，闻言者之死，乃抚膺而恨。富子闻而笑之曰：「夫所欲学不死，其人已死而犹恨之，是不知所以为学。」胡子曰：「富子之言非也。凡人有术不能行者有矣，能行而无其术者亦有矣。卫人有善数者，临死，以决喻其子。「决」道藏白文本、林希逸本、世德堂本、吉府本并作「诀」。伯峻案：说文新附：「诀，别也。一曰法也。」但决可通诀，如文选鲍昭诗「将去复还诀」，李善注，「诀与决同」。此决即诀，法也。其子志其言而不能行也。他人问之，以其父所言告之。问者用其言而行其术，与其父无差焉。若然，死者奚为不能言生术哉？」〔注〕物有能言而不能行，能行而不能言，才性之殊也。〔解〕或人有非术者云，徒能说虚词以辩理，未有自能行而证之者，故疑其所言以为不实耳。故此章言有知之者，有能知而未能行者，有能行而不知者。然则知而不行，行而不知，不行不知，虽俱能悟，非无差别矣。况闻斯行诸，因知而获悟者，岂不贤于不知言者乎？释文云：为，于伪切。
　　邯郸之民以正月之旦献鸠于简子，释文云：邯郸音寒丹。简子大悦，厚赏之。客问其故。简子曰：「正旦放生，示有恩也。」客曰：「民知君之欲放之，伯峻案：御览二十九引作「民知君欲放之」。故竞而捕之，死者众矣。四解本、世德堂本无「故」字。王重民曰：玉烛宝典卷一引迭「竞而捕之」四字。君如欲生之，不若禁民勿捕。王重民曰：御览二十九引「如」作「而」，字通。捕而放之，恩过不相补矣。」简子曰：「然。」〔解〕夫人知所以善者，皆事之末也。若理其本，则众所不能知，而功倍于理末者，皆若此也。故小慈是大慈之贼耳。名教之迹，理其末也；大道之功，理其本也。众人皆睹其小而不识其大者焉，故略举放鸠以明此大旨也。王重民曰：御览二十九引「然」作「善」，玉烛宝典一引作「诺」。
　　齐田氏祖于庭，食客千人。中坐有献鱼雁者，毕沅曰：说文云：「雁，鹅也。」此与鸿雁异。吕氏春秋云：「庄子舍故人之家，故人令竖子为杀雁餐之。」亦见庄子。新序束奢云，「邹穆公有令，食凫雁必以秕，无得以粟」，皆即鹅也。今江东人呼鹅犹曰雁鹅。田氏视之，乃叹曰：「天之于民厚矣！殖五谷，生鱼鸟以为之用。」伯峻案：友人彭铎曰：用犹食也。下文云「人取可食者而食之」，此云「殖五谷、生鱼鸟以为之用」，鱼鸟、五谷皆人所食之物也。今谓谒客吃饭为用饭，乃古语之遗。韩非子外储说左下「孔子侍坐于鲁哀公，哀公赐之桃与黍。哀公曰：请用。」家语子路初见篇「请用」作「请食」。孔丛子连丛子下篇：「季产见刘公客，适有献鱼者，公熟视鱼，叹曰：厚哉，天之于人也！生五谷以为食。」主名虽异，句法正同。用之为食，更其确证。众客和之如响。释文云：和，胡卧切。鲍氏之子年十二，预于次，进曰：「不如君言。天地万物与我并生，类也。类无贵贱，〔注〕同是生类，留自贵而相贱。注世德堂本作「同生是类，但自贵而自贱」。徒以小大智力而相制，迭相食；非相为而生之。释文云：为，于伪切，下同。人取可食者而食之，岂天本为人生之？且蚊蚋□肤，释文云：蚊音文。蚋音汭。□，子腊切。虎狼食肉，非天本为蚊蚋生人、虎狼生肉者哉？」〔解〕夫食肉之类，更相吞啖，灭天理也，岂天意乎？鲍子之言，得理之当也。尝有俗士言伏羲为网罟，燧人熟肉而食；彼二皇者，皆圣人也。圣人与虎食肉何远耶？释氏之经非中国圣人约人为教，利人而已矣。释氏是六通，圣人约识为教，通利有情焉。今列子之书乃复宣明此指，则大道之教未尝不同也。卢文弨曰：「非天本为蚊蚋生人」，「非」疑当作「岂」。王叔岷曰：林希逸云：「非字合作岂字」。案：林说是也。今本「非」字，疑涉上文「非相为而生之」而误。伯峻案：论衡物势篇：「天生万物，欲令相为用，不得不相贼害也。则生虎狼蝮蛇及蜂虿之虫，皆贼害人，天又欲使人为之用耶？与鲍氏之子言同意。
　　齐有贫者，常乞于城市。城市患其亟也，释文云：亟，去吏切，数也。众莫之与。遂适田氏之厩，释文云：厩音救。从马医作役而假食。伯峻案：御览四八五引「马医」作「马竖」，下同。郭中人戏之曰：「从马医而食，不以辱乎？」伯峻案：以，太也。乞儿曰：「天下之辱莫过于乞。乞犹不辱，岂辱马医哉？」〔注〕不以从马医为耻辱也。此章言物一处极地，分既以定，则无复廉耻；况自然能夷得失者乎？〔解〕士有折支舐痔而取进用者，亦求衣食也。役于贱医之门者，亦求衣食也。获多利则以为荣，获少利则以为耻。代人亦孰知荣耻之实者乎？秦恩复曰：解中折支即折枝。孟子：「为长者折枝。」赵岐注：「折枝案摩折手节解罢枝也。」释文云：分，符问切。复，扶又切。
　　宋人有游于道、得人遗契者，〔注〕遗，弃。王重民曰：御览四百九十九引无「游」字。释文云：宋人有游于道一本作宋人有于道。契，口计切，刻木以记事者。归而藏之，密数其齿。〔注〕刻处似齿。汪中曰：依注义，则书契之契正谓刻也，与锲同。伯峻案：符契之合处在齿，所以别真伪也。易林云：「符左契右，相与合齿。」故此人得契则密数其齿。释文云：数，色主切。告邻人曰：「吾富可待矣。」〔注〕假空名以求实者，亦如执遗契以求富也。〔解〕举俗之人迷于空名，失于真理，皆如拾遗失之木契，计刻齿之数以待富焉；亦犹不耻乞于市而耻受役于人矣；亦何异乎人间逃奴弃其主而别事于人；执劳不异也，而自以为不系属于人。随妄情而失实义，其类皆如是矣。
　　人有枯梧树者，其邻父言枯梧之树不祥，伯峻案：吕氏春秋去宥篇「祥」作「善」。释文云：父音甫，下同。其邻人遽而伐之。〔注〕言之虽公，而失厝言之所也。俞樾曰：「邻」字衍文也。上云「人有枯梧树者」，此云「其人」，即此人也。上下文所云「邻父」，谓此人之邻也，岂得又就邻人言之而谓此人为邻人乎？下文「其人乃不悦曰」，亦无「邻」字，可证此「邻」字之衍。邻人父因请以为薪。〔注〕又践可疑之涂。王叔岷曰：六帖十六引无「人」字，今本「人」字疑涉上下文而衍。吕氏春秋去宥篇亦无「人」字。其人乃不悦，曰：释文「乃」作「乃」，云：古乃字。「邻人之父徒欲为薪而教吾伐之也。〔注〕在可疑之地，物所不信也。与我邻，若此其险，岂可哉？」〔解〕劝之伐树，公言也；请以为薪，理当也。劝伐而请，疑过生焉。故曰，人之所畏，不可不畏。勿谓无伤，其祸将长：此之谓也。伯峻案：解「疑过生焉」「过」疑「遂」字之误。
　　人有亡鈇者，〔注〕鈇，钺也。释文云：鈇音斧，钺也。意其邻之子，伯峻案：「邻」下当有「人」字，下文亦作「邻人之子」可证。御览七六三引作「邻人子」，虽脱「之」字，人字固未夺也。视其行步，窃鈇也；四解本无「行」字。颜色，窃鈇也；言语，窃鈇也；动作态度无为而不窃鈇也。「动作」各本皆作「作动」。王重民曰：「作动」二字御览七百六十三引作「动作」，是也。下文云「他日复见其邻人之子，动作态度无似窃鈇者」。伯峻案：吕览去尤篇亦作为「动作态度」，王说是也。今依卢重玄本、道藏四解本订正。事文类聚别集十八、合璧事类续集三三引亦作「动作」。俄而抇其谷而得其鈇，〔注〕抇音掘。释文云：抇，胡没切，古掘字，又其月切。一本作相，非也。他日复见其邻人之子，王叔岷曰：御览七六三，记纂渊海五五、五九，事文类聚别集十八，合璧事类续集三三引并无「人」字。动作态度无似窃鈇者。〔注〕意所偏惑，则随志念而转易。及其甚者，则白黑等色，方圆共形，岂外物之变？故语有之曰，万事纷错，皆从意生。〔解〕事有疑似而招祸者多矣。自飞鸢坠鼠皆疑似成患。唯积德守道无情不私者，乃能无患焉。故失鈇疑邻，其事一也。注「岂外物之变」藏本作「岂外物之所能变乎」。释文云：复，扶又切。
　　白公胜虑乱，〔注〕虑犹度也，谋度作乱。释文云：胜，诗证切。罢朝而立，倒杖策，錣上贯颐，〔注〕錣，杖末锋。伯峻案：韩非喻老篇作「罢朝倒杖而策锐贯颐」。释文云：錣，张劣反。许慎注淮南子云：「马策端有利铁，所以刺不前也。」血流至地而弗知也。郑人闻之曰：「颐之忘，将何不忘哉？」「颐」北宋本、世德堂本作为「头」。意之所属箸，其行足踬株埳，释文云：属音烛。着，直略切。踬音致，碍也。埳音坎。头抵植木，而不自知也。伯峻案：「意之所属」数句又见淮南子原道训。释文云：抵，丁礼切。
　　昔齐人有欲金者，王重民曰：意林引「欲」下有「得」字，吕氏春秋去宥篇同。清旦衣冠而之市。释文云：衣冠并去声。适鬻金者之所，释文云：鬻音育。因攫其金而去。释文云：攫音镢。吏捕得之，释文「得之」作「倡之」，云：倡音昌，戏弄也；一本作得之。问曰：「人皆在焉，子攫人之金何？」王重民曰：类聚八十三、御览八百一十引「何」下并有「故」字，吕氏春秋同。王叔岷曰：六帖八、事类赋九、记纂渊海一、五五，事文类聚续集二五，天中记五十引亦皆有故字。淮南子泛论篇「何故」作「何也」。释文作「子攫人之金何故？」，云：一本无故字。对曰：「取金之时，不见人，徒见金。」〔注〕嗜欲之乱人心如此之甚也。故古人有言：察秋毫之末者，不见太山之形；调五音之和者，不闻雷霆之声。夫意万物所系迷着外物者，虽形声之大而有遗矣。况心乘于理，检情摄念，泊然凝定者，岂万物动之所能乱者乎？〔解〕张湛云：「嗜欲之乱人心如此之甚也，故曰察秋毫之末者不见泰山之形，听五音之和者不闻雷霆之声」。心有所存，形有所忘，皆若此者也。此章言嗜欲不可纵，丧身灭性之大也。今以丧其身之物，意欲厚其身也。若能无其身，复何用金为？所言无身非谓灭身也，盖不厚而已矣。注「岂」下四解本有「因」字，恐误。卢文弨曰：注「物」字疑衍。伯峻案：卢说未碻。疑「万物动之」当作「万物之动」，「动之」两字倒。释文云：着，直略切。泊音魂，安靖之貌。
  </div>
  <div class="pagination">
   <a href="列子集释.html">
    上一页
   </a>
   <a href="列子集释.html">
    1
   </a>
   <span class="current-page">
    2
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
