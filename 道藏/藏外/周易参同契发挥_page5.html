<!DOCTYPE html>
<html>
<head>
    <meta charset="UTF-8">
    <title>周易参同契发挥 - 第 5 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易参同契发挥 - 第 5 页/共 11 页</h1>
    <div class="content">　　天地神灵不可度量
　　阴阳相交而神煞藏没此天地神灵之时也龙虎相交而神不知此吾身神灵之时也以吾身之神灵合天地之神灵则内真外应巽门于定中豁开而两畔同升合为一矣还元篇云只于罔象无形处有个长生不死根信乎惟忘形罔象然后可得见也若使可以存想存思计较度量而得之则不谓之神灵矣



　　利用安身隐形而藏
　　晦朔之间日月合璧于北方光耀隐而不见丹法以时易日于半夜坤复之交叠足端坐如山石之不动口缄舌气如冬蛇之蛰伏此即利用安身隐形而藏也其时含光默默返照于其内一呼一吸悠悠绵绵迤逦归于命蒂乆之但觉窈窈防防如临万丈不测之渊潭此乃神气归根身心复命金液凝结之时也翠虚篇云气入丹田养白鸦斯时方曰结黄芽如其心猿不定意马四驰则神气散乱于外欲望结成还丹其可得乎
　　始于东北箕斗之乡旋而右转呕轮吐萌潜潭见象发散精光毕之上震出为征阳气造端初九潜龙阳以三立阴以八通故三日震动八日兑行九二见龙和平有明三五德就干体乃成九三夕惕亏折神符盛衰渐革终还其初巽继其统固济操持九四或跃进退道危艮主进止不得逾时二十三日典守期九五飞龙天位加喜六五坤承结括终始韫养众子世为母上九亢龙战德于野
　　始于东北箕斗之乡东北火候造端之地也毕之上震出为征震亦火候造端之卦也翠虚篇云有一子母分胎路妙在尾箕牛斗女盖谓此也此章引用先天六卦及干六爻以象月体之盈亏又杂以二十八宿月所临之位无非譬喻也学者未得其诀而冒然读之其不心目俱眩者鲜矣夫修丹火候与月之消长无异月三日哉生明盖始于东北箕斗之乡旋而右转至晚呕轮吐萌于西南毕之上其象如震以乾卦言则应干之初九此喻吾身阳火起绪之初也月初八上其光半明其象如兑以乾卦言则应干之九二此喻吾身阳火用功之半也月三五十五与日相望魂盛光盈其象如干以乾卦言则应干之九三此喻吾身阳火圆满之时也月十六望罢哉生魄其象如巽以乾卦言则应干之九四此喻吾身阴符继统之始也月二十三下其光半亏其象如艮以乾卦言则应干之九五此喻吾身阴符用功之半也月六五三十光尽泯其象如坤以乾卦言则应干之上九此喻吾身阴符结括之时也魏公以六卦喻火候而又配以干之六爻何也盖丹乃纯阳之宝干乃纯阳之卦也于六卦之中干称九三夕惕亏折神符坤称上九亢龙战德于野又何也盖守城于干而用文野战于坤而用武皆当防危虑险也






　　用九翩翩为道规矩阳数已讫讫则复起推情合性转而相与循据璇玑升降上下周流六爻难以察睹故无常位为易宗祖
　　九阳数也易曰参天两地而倚数盖取五行之生数天一天三天五参天相倚而成九地二地四两地相倚而成六此坤之所以用六而干之所以用九也丹法之所谓用九乃刻中火候之九转盖法干也用九翩翩为道规矩阳数已讫讫则复起者一爻过一爻又来而不敢毫发差殊也复命篇云数中无走失火候莫教迟盖谓此也情金情也性木性也一物分二间隔东西若得斗柄之机斡运则木性爱金金情恋木不间隔矣故曰推情合性转而相与循据璇玑升降上下也周流六爻难以察睹故无常位为易宗祖者周流一身潜天而天潜地而地如六爻之变动也六爻谓前乾卦之六爻也引而伸之触而长之为六卦为六十卦其义一也还金篇云九转极机开炉迸火飞盖谓九转功夫自寅而起至戍而止乃刻中火候之秘诀其间有抽添进退之妙沐浴交结之奥是故谓之极修炼若不知此则虽得真药安能成丹此魏公所以不敢轻泄而姑借乾元用九之说以露其机也自今观之神仙之还丹乃身中之易也火候之九转乃身中之干也身中之干无爻画之可观无象数之可求迎之不见其首随之不见其后又安有方体而得以察睹也哉
　　朔旦为复阳气始通出入无疾立表微刚黄钟建子兆乃滋彰播施柔暖烝得常
　　复一阳之卦也律应黄钟以一日言之为夜半子以一月言之为初一至初三半以一岁言之则斗杓建子之月是也此时阳气始通喻身中阳火发动之初火气至微要在不纵不拘不疾不缓使温温柔暖播施于鼎器间也崇正篇云黄钟为子一阳兴受气之初数未増用火温温无煅制每愁龙弱虎威凌盖初爻之运一阳始通止可轻轻地默默举未堪用力故曰出入无疾然又不可太柔要当拨动顶门关捩微微挈之故曰立表微刚须臾火力炽盛逼出真铅至于箕斗之乡则河车不敢暂留停运入昆仑峰顶也金丹大成集云复卦起潜龙戊巳微调未可攻九二见龙临卦主神通从此炉中次第红防卦恰相逢猛火烧干借巽风炼就黄芽并白雪奇功还返归坤道始穷火候之口诀尽于此矣
　　临炉施条开路生光光耀渐进日以益长丑之大吕结正低昂
　　临二阳之卦也律应大吕以一日言之为鸡鸣丑以一月言之为初三半至初五以一岁言之则斗杓建丑之月是也此时阳气渐进喻身中阳火渐渐条畅而黄道渐渐开明故言光耀渐进日以益长也
　　仰以成泰刚柔并隆阴阳交接小往大来辐辏于寅运而趋时
　　泰三阳之卦也律应太簇以一日言之为平旦寅以一月言之为初六至初八半以一岁言之则斗杓建寅之月是也此时阳气出地喻身中三阳上升渐渐起渐渐仰当急驾河车般归鼎内故言运而趋时也运而趋时者火候之运至此不可留停也然有一日之寅有一刻之寅朗然子诗云勤吞津液过千口长记存神听五更此言一日之寅也金丹大成集云交得三阳逢泰卦便堪进火法神功此言一刻之寅也一日之寅固依天上之日辰以为期度世固有知之者矣若夫一刻之寅乃身中火候之秘古今丹书皆不敢明言真所谓千人万人中一人两人知者也哉哉
　　渐历大壮侠列夘门榆荚堕落还归本根刑德相负昼夜始分
　　大壮四阳之卦也律应夹钟以一日言之为日出夘以一月言之为初八半至初十以一岁言之则斗杓建夘之月是也此时阴佐阳气聚物而出喻身中阳火方半气候停匀故言刑德相负昼夜始分然万物莫不当春而发生而榆荚至是堕落何也盖阳中有阴也
　　夬阴以退阳升而前洗濯羽翮振索宿尘
　　夬五阳之卦也律应姑洗以一日言之为食时辰以一月言之为十一至十三半以一岁言之则斗杓建辰之月是也此时阳气既盛逼近天际喻身中阳火升上故言阳升而前而又言洗濯羽翮振索宿尘者盖大鹏将徙天池则水击而上其势当奋发也
　　干健盛明广被四邻阳终于已中而相干
　　干六阳之卦也律应中吕以一日言之为禺中巳以一月言之为十三半至十五以一岁言之则斗杓建巳之月是也此时阳气盛极周遍宇内喻身中阳火圆满而丹光发现山头神瀵分为四埒注于山下经营一国无不周徧故言广被四邻而又言阳终于已中而相干者阳火数终则阴符用事也
　　姤始纪绪履霜最先井底寒泉午为蕤宾宾服于阴阴为主人
　　姤一阴之卦也律应蕤宾以一日言之为日中午以一月言之为十六至十八半以一岁言之则斗杓建午之月是也此时阴气方生喻身中阴符起绪之地灵丹既入口中回来却入寒泉当驯致其道送归丹田不可荒忙急速故言履霜最先井底寒泉而又言宾服于阴阴为主人者盖一阴用事则众阳为宾也宾者敬也防危虑险之谓也
　　遁世去位收敛其精懐德俟时栖迟昩冥
　　遁二阴之卦也律应林钟以一日言之为日昳未以一月言之为十八半至二十以一岁言之则斗杓建未之月是也此时阴气渐长喻身中阴符离去午位收敛而降下如贤者退隐僻处岩谷故言懐德俟时栖迟昩冥也
　　否塞不通萌者不生阴信阳诎毁伤姓名
　　否三阴之卦也律应夷则以一日言之为晡时申以一月言之为二十一至二十三半以一岁言之则斗杓建申之月是也此时阳气渐衰喻身中阴符愈降愈下犹三阴肃杀之时草木黄落故言阴伸阳屈毁伤姓名也
　　观其权量察仲秋情任蓄微稚老枯复荣荠麦芽孽因冒以生
　　观四阴之卦也律应南吕以一日言之为日入酉以一月言之为二十三半至二十五以一岁言之则斗杓建酉之月是也此时阴佐阳功物皆缩小而成喻身中阴符过半降而入于丹田如木之敛花就实故言任蓄微稚然万物莫不逢秋而枯老而荠麦至此芽孽者何也盖阴中有阳也
　　剥烂肢体消灭其形化气既竭亡失至神
　　剥五阴之卦也律应亡射以一日言之为黄昏戌以一月言之为二十六至二十八半以一岁言之则斗杓建戌之月是也此时阳气衰灭枝头之果皆溃烂而坠于地喻身中阴符将尽而神功无所施故言化气既竭亡失至神也夫火生于寅旺于午墓于戌戌者闭物之时也一刻之火候至此而毕事复命篇谓东西动静合朝昏是也一日之火候亦至此而休功吕纯阳诗云日日随他出又沈是也区区旁门小术但知其一不知其二又安能究竟于此
　　道穷则反归乎坤元恒顺地理承天布宣幽远眇隔阂相连应度育种阴阳之原寥廓恍惚莫知其端先迷失轨后为主君
　　坤六阴之卦也律应应钟以一日言之为人定亥以一月言之为二十八半至三十以一岁言之则斗杓建亥之月是也此时纯阴用事万物至此皆归根而复命喻身中阴符穷极则寂然不动反本复静故言道穷则反归乎坤元也恒顺地理承天布宣与上篇金本从日生朔旦受日符义同盖天地日月一也月受日光而日不为之亏然月之光乃日之光也天气降而至于地地中生物者皆天气也人身法天象地其间阴阳感合与天地无以异也还元篇云以神归气内丹道自然成人能返观内照凝神入于气穴则神存生气凝成液迨夫天机一动则红莲含蕊露珠凝碧飞落华池滴滴而丹田结聚作丹枢也幽远眇隔阂相连谓亥子之间乃阴阳交界之时当其六阴穷极一阳未生寂兮寥兮犹如天地未判之初神仙作丹于此时塞兑垂以神光下照于坎宫始者幽幽冥冥俨如寒潭之浸月次则神与气合隔阂潜通犹如磁石之吸铁也应度育种阴阳之原谓作丹之际正如亥月纯坤用事之时其时万物归根闭塞成冬冬虽主藏然一岁发育之功实胚胎于此特闭藏无迹人不得而见尔而古人以此纯阴之月名为阳月者盖小雪之日阳气已生于六阴之下积而至于冬至遂满一画之阳变为复卦也丹道亦然当夜气之未央但凝神聚气端坐片时少焉神气归根自然无中生有渐凝渐聚积成一金精翠虚篇云金精即是坤宫药坤在西南为川源蟾光终日照西川即此便是药之根盖一阳不生于复而生于坤坤虽至阴然阴里生阳实为产药之川源也寥廓恍惚莫知其端者身心复命之时神入寥廓与太虚一体静定之乆候至心花发现则三宫气满但觉恍恍惚惚莫知其所以然也盖恍恍惚惚其中有物窈窈冥冥其中有精乃修炼之要枢也玉芝书云此四句古今口诵者亿兆明义理者能有几人盖非亲造实诣无由知也是故状其窈冥则如临深俯幽论其恍惚则如昼梦初觉此乃真景象非譬喻也学者未曾经历不知窈冥恍惚乃吾身之真景象往往槩以虚文视之惜哉当知窈冥者寂然不动吾身天地未判之时也恍惚者感而遂通吾身天地将判之时也作丹之妙莫妙乎此岂可以虚文视之哉赤龙大丹诀云无人明恍惚惟我识朦胧信乎明此者鲜有其人也先迷失轨后为主君者其先昏昏默默深入乎窈冥之中俄顷阴极而阳生静极而机发则面门豁开虚空迸裂一段风光破寂寥而化权归手内也魏公此章显言产药之川源又极论存亡有无主客先后之秘如此详尽无以加矣还金篇云渺邈但捞水里月分明只采镜中花盖非深于道者不能识也
　　无平不陂道之自然变易更盛消息相因终坤始复如循连环帝王乘御千秋常存
　　无平不陂无往不复此乃道之自然也丹法静极而动动极而静一动一静互为其根亦出于自然如日月运行一寒一暑暑往则寒来寒往则暑来无非自然也夫金丹者身中之易也易穷则变变则通盛衰相禅消息相因盖未有穷而不变变而不通者也阳始于复阴终于坤终始相接首尾相衔故曰终坤始复如循连环魏公以十二辟卦论火候又以律名辰名铺叙而言皆譬喻也盖辐辏即太簇侠列即夹钟洗濯即姑洗中即中吕栖即林钟任即南吕伤即夷则亡即亡射应即应钟振即辰昩即未伸即申蓄即酉灭即戌阂即亥大率皆是假借盖不必执文泥象而强生枝节也帝王乘御千秋常存谓君子终日干干与时偕行则真可以历千秋而常存也矣









　　将欲养性延命却期审思后末当虑其先人所禀躯体本一无元精流布因气托初
　　人无愚智同此性也亦同此命也君子知性之不可戕贼也于是存而养之知命之不可斫丧也于是保而延之虽不假修炼未有不安恬令终者况得修炼之法盗天地夺造化炼魂魄而为一合性命而双修岂不能长生与夫欲求长生须求吾未生以前此身缘何而得然后可以论养性延命之道故曰审思后末当虑其先盖人之生也以父母之气交结而成形形乃受气之本气乃有形之根若气不得形则无因而立形不得气则无由而成故曰人所禀躯体本一无元精流布因气托初今夫神仙之修丹以阴阳内感神气交结于无中生有与男女胎孕之理实同其十月温养功夫真息绵绵昼夜如一亦与婴儿未生以前无异灵源大道歌云但看婴儿胎处时岂解将心潜算计专气致柔神乆留往来真息自休休盖婴儿之在母胎也母呼亦呼母吸亦吸口鼻皆闭而以脐达故脐者生之根气之蒂也吕纯阳牝歌云穷取生身受气初莫怪天机都泄尽人能穷取一念生身之处返本还源回光内照采药于西南坤腹根蒂之地而与当来受气之初相似何用他求奈何学者往往执文泥象各以己见为是其好高者则认金丹为禅宗遂以宗性为牝以念头动处为一阳生以扫除妄念为进火而窃笑延命之说为髑髅下光景其卑下者则认金丹为御女术遂以妇人为鼎器以产门为生身处以物为刀圭而反讥养性之说为蒲团上枯坐功夫一则沦于空寂一则陷于邪僻终身执而不悟深可为之浩叹也
　　如鸡子黑白相扶纵广一寸以为始初四肢五脏筋骨乃具弥历十月脱出其胞骨弱可卷肉滑若饴黑白者阴阳二气也凡人结胎之初由父精母血阴阳二气假合而成浑浑沌沌如鸡子百日而男女分形然后四肢五脏筋骨乃具及期而育脱出其胞骨弱筋柔肌软肉滑名曰婴儿炼金丹者修吾身之婴儿亦当弥历十月翠虚篇云我昔功夫行一年六脉已息气归根有个婴儿在丹田与我形貌亦如然盖修炼圣胎未有不用十月功夫而可以速成者也
　　阴阳为度魂魄所居
　　天有黄道为度三百六十五其运转也一日一周日月行乎其间往来上下迭为出入此所以分昼夜而定寒暑也然天道密旋本无度数以日月经历诸辰而为行度日月往来本无定居以朝暮出入之地而为所居明乎此然后知魏公所谓阴阳为度魂魄所居矣夫人身中黄道即阴符阳火所行之处也即日魂月魄所居之方也有能观天之道执天之行识阴阳之行度知魂魄之所居则周天三百六十五度循环乎一息之顷而日月出入乎呼吸之微呼为阳吸为阴与天道同一妙用不必求之他也
　　阳神日魂阴神月魄魂之与魄互为室宅
　　古歌云日魂月魄若个识识者便是真仙子此所谓日魂月魄非天地有形有象显然之日魂月魄乃吾身无形无象隐然之日魂月魄也不遇真人指授焉能识之哉夫日为太阳昼以舒光故称魂月为太阴夜以含景故称魄然日魂属阳谓之阳神固宜而月魄属阴谓之阴精可也岂可以神言今皆谓之神者以其变动不居周流六虚往来既不定上下亦无常也魂东方木也魄西方金也金木本来无二体东邻即便是西家往来东西迭为出入故曰互为室宅也
　　性主处内立置鄞鄂情主营外恒为城郭城郭完全人物乃安于斯之时情合乾坤
　　性之为言静也性主处内者端坐虚心向内观也立置鄞鄂者捉得金精作命基也情之为言动也情主营外者先是枢机昼夜行也恒为城郭者八方周匝龙行火也城郭完全人物乃安者常使气冲关节透自然精满谷神存也于斯之时情合乾坤者昼夜河车不暂停默契大造同运行也
　　干动而直气布精流坤静而翕为道庐
　　干天也主乎动畅万物而达于宇内故云直惟其动而直也故使精气流动布满三宫而无所不至坤地也主乎静敛万物而藏于土中故云翕惟其静而翕也故使精气归于元海而为道庐大抵守于干则动动则气布精流守于坤则静静则气聚精凝也
　　刚施而退柔化以滋
　　干阳下济于坤坤柔顺而翕受之遂生药既经起火烹炼则刚施而退阴柔上行而化作甘泉润九垓矣
　　九还七返八归六居
　　六七八九即水火木金也以卦言为坎离震兑以方言为东西南北以宿言为虚房星以象言为蛇龙虎以时言为春夏秋冬以辰言为子午夘酉皆是物也夫九曰还七曰返八曰归同一防意而六独曰居者北方坎位乃真铅所居之本乡也真铅居于此则九金八木七火三方之正气如辐之辏毂如水之朝宗皆聚于此也王保义注防金碧龙虎经云日有三照月有三移日月出于东而光耀于西则西方白虎金德之正气入于防之内化而为六戊日月入于西而光耀于东则东方青龙木德之正气入于防之内化而为六巳日月居于午而光耀于北则南方朱雀火德之正气入于防之内就土成形化而为黑铅常居窈防之内为天地万汇之根本王君此说与魏公之言可谓异世而同符矣




　　男白女赤金火相拘拘则水定水五行初
　　翠虚篇云怪事教人笑几回男儿今也会懐胎自家精血自交结身里夫妻是妙哉盖金丹圣胎以阴阳内感神气交结而成曰男女曰赤白皆身中夫妇之异名也当其阴阳内感之时神与气交犹金火之相拘金火相拘而止于北方坎水之中则神凝气聚其水自定水定则药物结矣还金篇云水澄凝琥珀是也水也者大丹之根源也天一生水其位在北其卦为坎居五行之首乃吾身药物所产之乡也人能光返照于此出息微微入息绵绵勿令间断则神气归根渐渐入而渐渐柔渐渐和而渐渐定定之之乆则呼吸俱无药物当自结也
　　上善若水清而无瑕
　　上善若水行其所无事金丹大道清静无为亦行其所无事马丹阳语录云学道人行住坐卧不得少顷心不在道行则措足于坦途住则凝神于太虚坐则匀鼻端之息卧则抱脐下之珠乆而调习无有间断而终日如愚方是端的功夫非干造作行持也丹阳此说岂非行其所无事耶悟真篇云谩守药炉看火候但安神息任天然上清集云神仙伎俩无多子只是人间一味呆可谓行其所无事矣夫水之为性静定而碇之则清动乱而汨之则浊金丹之妙全是静定中来还源篇云能知药与火定里见丹成盖未有不定而得之者也
　　道无形象真一难图变而分布各自独居
　　有物混成先天地生吾不知其名故强字之曰道无形可求无象可睹矧可得而画图哉昔广成子之告黄帝曰至道之精窈窈防防至道之极昏昏默默夫当其窈防昏默之际一念不生万虑俱泯浑浑沦沦如太极之未分溟溟涬涬如两仪之未兆惟此一物湛兮独存如清渊之印月寂然不动如止水之无波不知孰为铅孰为汞夫是谓之真一迨夫时至气化变而分布则轻清者腾而在上重浊者碇而在下于是坎宫有铅离宫有汞而向之所谓浑浑沦沦溟溟涬涬者至此分而为二而各自独居矣复命篇云一物分为二能知二者名鼎炉藏日月滴漏已三更盖谓此也夫金丹大药孕于先天产于后天其妙在乎太极将判未判之间静已极而未至于动阳将复而未离乎阴于此合天地之机识结丹之处知下手之诀则恍惚之中寻有物窈防之内吸真精方知大道于无中生有而真一之妙果不可以画图也然则真一之妙终无可以示人与曰有


　　阳燧以取火非日不生光方诸非星月安能得水浆二气至悬远感化尚相通何况近存身切在于心胸阴阳配日月水火为效征
　　周礼秋官司烜氏掌以夫遂取明火于日以鉴取明水于月淮南子云方诸见月则津而为水高诱注云方诸阴燧大蛤也熟摩拭令向月则有水生且地之去天不知几千万里日月悬于空中去地亦不知几千万里而阳燧见日则得火方诸见月则得水奚为感化相通如此其速哉何况近存身切在于心胸身中自有水火心中自有药材得不光返照以求其感化之妙乎乃若八月十五月明之夜深山之结胎沧海之蚌结珠抑何为感化相通如此其妙哉人生天地间为万物之灵反不能盗天地夺造化曾兔蚌之不若学仙者亦尝于此致意否乎大抵阴阳得自然感化今魏公以阳燧取火方诸取水为证欲使学者潜心内观于无中生有其感化亦如是也还丹篇云二气才交甘雨降两神相会玉浆流信有之矣夫鉴之与珠皆光明莹洁之物表里透彻无纤毫痕瑕故能拘日月之光聚为一粟之明虽寥廓至远随即感应然而定则聚聚则有动则散散则无人能虚心凝神泰然内定无一毫之杂想以吾自已日月聚光不散乆之气定时正自有奇效要之至道不远恒在目前亦犹磁石吸铁隔碍潜通极为切近但世人迷而防返不能求之于内尔宁子诗云殷懃好与师资论不在他途在目前又云当时一句师边得密密垂仔细看可谓切近之甚矣
　　耳目口三宝固塞勿发
　　阴符经云九窍之邪在乎三要何为三要耳目口是也今魏公以三要为三宝而曰固塞勿发者欲修炼之士敛耳目之聪明缄喉舌之真气尽收归里不放出外如宝贝之珍藏也岂不见釡甑炊米关盖密于上薪火然于下外无纤毫之罅隙内有气之盘郁俄顷之间米皆烝熟为饭今夫入室修炼须是收视返听闭口含津勿使纤毫真气漏泄然后至药滋生大丹成熟若使耳为声引目为色牵重楼浩浩而出三者皆发而无余何还丹之可求哉
　　真人潜深渊浮游守规中
　　真人即元神也深渊即太渊也异名众多今试举而言之曰泥丸宫流珠宫玉清宫紫清宫翠微宫太微宫太一宫太关门宫室谷田砂田第一关都关天关天门天谷天田天心天轮天轴天源天池天根天堂天宫干宫干家交感宫离宫神宫神室神关神京神都都故都故乡故丘故林故宫紫府紫庭紫金城紫金鼎朱砂鼎汞鼎玉鼎玉室玉京玉宇瑶峰第一峰最高峰祝融峰昆仑顶崆峒山蓬莱上岛上京上宫上上元上谷上土釡上丹田其名虽众其实则一也翠虚篇云天有七星地七宝人有七窍权归脑太古集云金丹运至泥丸穴名姓先将记玉都是故帝一回元之道泝流百脉上补泥丸脑实则神全神全则形全也今魏公谓真人潜深渊浮游守规中者随真息之往来任真气之升降自朝至暮元神常栖于泥丸也黄庭经云子欲不死修昆仑静中吟云我修昆仑得真诀复命篇云会向我家家里栽培一亩天田还元篇云悟道显然明廓落闲闲端坐运天关此乃至简至易之道但拨动顶门关棙而匀匀地默默举三宫自然升降百骸万窍自然通达有如万斛之舟而惟用一寻之木发千钧之弩而惟用一寸之机且是不费丝毫力但昩者自不信尔或存老君在泥丸宫中而默朝之又画蛇添足矣
　　旋曲以视览开阖皆合同为已之轴辖动静不竭穷皇极经世书云天之神栖于日人之神发于目大矣哉人之神发于目也生身处此物先天地生没身处此物先天地没水火木金土之五行攒簇于此肝心脾肺肾之五者钟灵于此唾涕精津气血液之七物结秀于此其大也天地可容其小也纤尘不纳兹非吾一身中之大宝也与内指通秘诀云含光便是长生药变骨成金上品仙又云撮聚双睛在眼前烧成便可防金仙如此直指示人而学者犹或未悟何其昧之甚耶盖三宫升降上下往来无穷无已犹车之有轮也其运用在心犹轮之有轴也其钤键在目犹轴之有辖也金华诗云仙童惟守洞门立三岛真人长往还其说是已
　　离气内荣卫坎乃不用聪兑合不以谈希言顺鸿蒙三者既关楗缓体处空房
　　离气内荣卫者收目内视而光不露也坎乃不用聪者返耳内听而聪不泄也兑合不以谈希言顺鸿蒙者安闲心曲冷如灰默默无言防圣胎也三者既如此关楗又当缓体处于空房斯可以为修炼也缓体者舒徐容与无劳尔形也处空房者入静室也其中不着他物惟设一香一灯一几一榻而已坐处不欲太明太明则伤魂不欲太暗太暗则伤魄盖魂好明魄好暗明属阳暗属阴是故翠虚篇谓室宜向木对朝阳兑有明对夕光而又谓莫息明灯并百和也且夫入静室修炼乃一至大因缘诚非细事岂不见悟真篇云此道至神至圣忧君分薄难消是岂无德行者所能妄觊也哉然静室亦不必拘以山林或在防中或居道乡但得所托无往不可或疑悟真篇记有通邑大都依赖有力者之语盖以大药未成难当寒暑于一年之内四季要衣真气未完而尚有饥渴于一日之内三餐要食如伍达灵之得张程二友张紫阳之得马陆二公王冲熙之得富韩公李长源之得筠阳亲旧于是咸底厥成实为周天火候须用一片功夫不可间断必得同志有力者为之保防供给服事俾免饥寒困苦之窃其气乃可以专志修炼也阴真君金液还丹歌云不得地莫妄为悟真篇云命宝不宜轻弄得斯道之正者当自知之
　　委志归虚无念念以为常
　　委志归虚无者心无杂念意不外游而镇日玩真空也念念以为常者念念相续勿令间断而长将气度随天道也或疑此法与禅学稍同殊不知金丹于无中生有养就婴儿盖非块然面壁槁木死灰之谓也白紫清语录云修丹口诀第一是聚气凝神常常握固即聚气念念守默即凝神学者若徒知无心无念而不知聚气凝神则堕于顽空又安得胎仙之成也
　　证验自推移心专不纵横
　　修炼有三分功夫则有三分证验有十分功夫则有十分证验若能勤而行之夙夜不休以至百日功灵则两肾如汤煎膀胱如火然目有神光耳有灵响鼻有异香口有甘津此身融融液液证验逐日推移所贵乎心专而不可纵横者实恐烛理未透而于静定中似梦非梦之际或为魔境之所摄也指三十九章云不可着他境物去一心专守虎龙蟠其说是已丁灵阳心性诀云若静中抑按功深或是忽见仙佛神楼台光彩一切境界见于目前大不得起心生于憎爱师父云自己性中空廓任他千变万化大抵一心无动万邪自退但心火不生则神气相聚子母相守自然水火既济水见火而自然化为气上腾熏蒸关窍无所不至自然百脉调摄四大冲和谨慎守之道自相契王栖云盘山语录云修行之人静中境界甚有多般皆由自己识神所化因静而现诱引心君岂不闻古人云凡所有相皆是虚妄心欲遣识识神尚在便化形象神头面惑乱心主若主不动见如不见体同虚空无处捉摸自然消散关尹子云人之平日目忽见非常之物者皆精有所结而使之然人之病日目忽见非常之物者皆心有所歉而使之然苟知吾心能于无中示有则知吾心能于有中示无但不信之自然不神或曰厥识既昏孰能不信我应之曰如捕蛇师心不怖蛇彼虽梦蛇而无畏怖故黄帝曰道无神独往独来即此诸说观之则知魏公所谓心专不纵横诚为修炼者之要端也
　　寝寐神相抱觉悟候存亡
　　精生有时时至神知百刻之中切忌昏迷须是行住坐卧绵绵若存如鸡抱卵暖气不绝方可谓之修炼至于真积力乆功夫纯熟昼夜如一更无梦觉之异虽当寝寐之间神亦不昩而精生之时神与天通虽不待唤醒亦自觉悟夏云峰云自然时节梦里也教知是也今魏公谓寝寐神相抱觉悟候存亡欲修炼之士常惺惺也盖金丹大药由神气交结而成乃是无质生质结成圣胎辛勤保防十月如幼女之初懐孕似小龙之乍养珠盖神气始凝结极易踈失寝寐之际须当与神相抱切不可昏迷而沈于梦境觉悟之后惟恐火冷而丹力或迟故必候其存亡要在一日十二时中无昼无夜念兹在兹然后功夫纯粹而药材不至消耗火候不至亏阙焉可须臾离哉
　　颜容寖以润骨节益坚强
　　颜容寖以润骨节益坚强者至宝蕴于中自然精华发于外亦犹玉在山而木润渊生珠而崖不枯也
　　辟却众阴邪然后立正阳
　　悟真篇云群阴剥尽丹成熟跳出樊笼寿万年夫人之一身彻上彻下凡属有形者无非阴邪滓浊之物神仙修炼之法盖是无中生有夺天地一防真阳结成丹头于是昼夜运火炼去阴气炼之十月而胎圆三年而功成然后体变纯阳化形而仙也
　　修之不辍休庶气云雨行淫淫若春泽液液象解氷从头流达足究竟复上升往来洞无极弗弗被谷中内指通秘诀云昼夜无休作大丹精华透顶百神攒盖一年处室夜以继日功夫不辍自然效验显发其和气周匝于一身溶溶然如山云之腾太虚霏霏然似膏雨之徧原野淫淫然若春水之满四泽液液然象河氷之将欲释往来上下百脉冲融被于谷中畅于四肢拍拍满懐都是春而其状如微醉也入药镜云先天气后天气得之者常似醉灵光集云颠倒循环似醉人不忧不喜内全真是皆丹功之灵验也丁灵阳回光集云若一念无生则自然丹田气海之内太阴之精渡过尾闾穴把夹脊双关风府泥丸返下明堂鼻柱入于华池化为甘津咽下重楼浇灌五脏六腑至丹田上下流转充盈四大周而复始无不徧矣如其朝行暮辍用志弗专又安能进于是哉
　　反者道之验弱者德之柄
</div>
    <div class="pagination">
<a href="周易参同契发挥_page4.html">上一页</a><a href="周易参同契发挥.html">1</a><a href="周易参同契发挥_page2.html">2</a><a href="周易参同契发挥_page3.html">3</a><a href="周易参同契发挥_page4.html">4</a><span class="current-page">5</span><a href="周易参同契发挥_page6.html">6</a><a href="周易参同契发挥_page7.html">7</a><a href="周易参同契发挥_page8.html">8</a><a href="周易参同契发挥_page9.html">9</a><a href="周易参同契发挥_page10.html">10</a><span>...</span><a href="周易参同契发挥_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
