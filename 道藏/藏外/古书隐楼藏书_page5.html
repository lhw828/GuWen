<!DOCTYPE html>
<html>
 <head>
  <meta charset="utf-8"/>
  <title>
   古书隐楼藏书 - 第 5 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古书隐楼藏书 - 第 5 页/共 28 页
  </h1>
  <div class="content">
   愚人以天地文理圣，我以时物文理哲。
　　范氏曰：禺者，母猴也。禺之天地，至气数充足，自有光华之文理发现，以为坎离相交，入中成土之兆也。是此观天察地之旨，非天星地文之俗学，实乃日月有数、小大有定、天人合发之玄范，为夺神功、改天命之道，尽在于兹。故以天地文理为圣者，知愚人之谓也。我则以日月之数、小大之定、机现之时，用不神之神，令其必以盗机以发现光华时文之理，合圣于哲。更能于物诱纷纭之际，令其就天地文理为圣者默运其气机，因能以物理之哲明于我也。而此时之文理，乃吾人从朝至暮、至亲至近、极平常处。正圣凡转关之要诀也。吾人不可错认，请详参焉。
　　一得曰：显于外者为文，通于中者为理。圣哲皆明晓通达之。称天文星辰也，地理山川也，虽明于象纬堪舆，是天地之迹，非天地之道也者。时者，赅天人而言。天有定时，人身有活时，其递嬗隐现皆有厘然之文、秩然之理，施功不可错也。时之用大矣哉！物者，对我之称，谓人也。迹象之见于下者，蔚为人文。神气之发于上者，各有条理，感合不相紊也，物之用溥矣哉！言志于道者，莫不远求于天地。时物者，人之所忽，而不知大道即在时物之中。气机之流行天地者，推算而符目之所见；消息之感通于时物者，默体而符目之所不见也，此阴符之旨也。直解之理如此。按此节是示两家各正性命之大旨，具有双管齐下妙理。拆愚言愚者，指女人之心而言。《左传》：女，阳物也，其性专静。当以用心入手，故宜以自身天地文理融会贯通，时感合虚空所生之真一，以为圣胎。我则以无心为用者，故但于时物文理充足，机现时，极虚极寂，机自来合，以真意包之，乃成圣胎。盖禺本无心，其机易感；我本中实，非虚莫纳。其理如此。阴符正旨，禺我各处一方，各有气机外透而气机各不离其体，乃有若现勿现之玄，三才一元充满六合，彼我克修，各自达于虚无之境，三才三宝，以无为舍者。无与无遇，相合无分。而此中各具阴阳，空中媾结，变化出焉。若欲形容其妙，罄南山之竹不能尽之。虚无更加寂静，则万化之相交必畅，而所生必充。及至不失其时，虚受其物，则互有所得，彼我个中各各积玉成山，铺金成地。此正上篇天发杀机一节之作用，而基筑于此节者。圣人统男女而普度之，故又有下节功法所以别开生面也。其诀至玄，而功用却极平近。然古今人阅是经而鲜克领悟者，以无口授故耳。一得窃体师意，已将玄旨和盘托出，见者幸共勉旃。
　　人以愚虞圣，我以不愚虞圣。人以奇期圣，我以不奇期圣。沈水入火，自取灭亡。
　　范氏曰：愚者，不识不知情懵懵然之谓。是指其人要如愚之说也。虞者，恐人知觉我之所为，又以口喻我中宫之说也。圣者，不类常道，故云以愚虞圣。我明宇宙在手，万化生身，坎离之交，金木之并，圣功之生，神明之出，自然无为之道，故云不愚虞圣。此“愚虞圣”三字之秘旨也。
　　一得曰：范氏解经悖谬之由总缘认经为男子而设，继又泥于拆字，不得口传，一凭私智，且更认元为一，故费尽心思，适堕旁门。不如据文直解，厥义自明。虞，度也。圣，通明也。愚，谓定静如愚，实不愚也。奇，谓作用神异。圣道自然，不在奇也。矫强作用，则自取灭亡矣。此节语意，正以起下文“自然”二字。看去似浅近，而玄旨甚深。盖黄帝之时，言道不言丹。延至后世有种种说法，然不过身心两字尽之。按此节是从上节透入，别开生面，乃涵万于一之妙用，彼我并成之大道。然非造作而出。故此下节点出“自然”二字。言以静字为入手，而以至静至虚得用奇器为真功，造至粉碎虚空为了当。经尚秘之，未尽泄也。此节玄义，须从吕祖印传口诀以解之。若曰上节言入手之则，时物文理息息静参，则日月小大之中有神明之用。此节功法并将日月小大、时物文理等等作用，一脚踢翻。是乃涵三为一，戴高履厚，并作一身；动植生灵，皆为道侣。性分中包罗圆足，悬若弹丸。然方其进火、退符之时，身踞丸巅以看火候，是乃扩修鄞鄂之作用。已而火候既足，身乃透入丸中，以凝以养，所以休息元神，亦以静镇鄞鄂。斯时，耳目无闻见，外象愚矣，而不知大智若愚所以入圣也；天地有反复，内象奇矣，而不知交泰非奇所以作圣也。盖上节作用，是指三才散布之真元，乃为扩修我之一鄞鄂，只是我真一之辅翼，与我先天真一尚无关涉，是即释氏身积舍利等等耳。末节奇器，乃是真一之别名，用乃大焉，是皆自然之至理。于末节点明，不合自然，则堕落旁门。入火沉水矣。圣经之旨如此。
　　自然之道静，故天地万物生。天地之道浸，故阴阳胜。阴阳相摧，而变化顺矣。
　　范氏曰：自然之道静者，乃先天太极浑然之体，静极而动，化生天地，而大仪两仪互为相交，又化生万物，此明先天应时自然之化育也。第此阴阳天地之道炁机流动，循还不息，渐沁渐溃，至于数足时动，阴阳相胜而发，我则相推相荡，使变化顺，人物以遂其生者，此明后天炁机奉时之现象也。而奉天时是知天人合发之时，时动食时之时，日月小大之时，此种种时，正火候之宗源也。
　　一得曰：浸，相入相灌之谓。阴中有阳，阳中有阴，故曰阴阳胜。范氏此节所解，甚合道妙。然须知有物而施功等，无物及至无物而仍如有物。倒倒颠颠，个中玄义，可以意会，不可言传。而总以虚极静笃为宗。虚极则无障，不为后天所碍，且能以道陶镕，使之还虚。虚而后能静，静则中清，机临必觉，不致蒙昧，措施合宜，可无违时之弊。此一时也，其机之现，有先天，有后天，有宜迎，有宜舍。当进进火；当退退符。虽属自然，须凭意运。而运有抑抑扬扬，宜柔宜刚，宜缓宜急，宜透宜藏。变化从此生，圣功从此出者。
　　先师太虚翁曰：圣人传药不传火，非不传也，火候因时而起，相机而行，依样画葫芦，无是理耳。上乘丹法以心传，中乘丹法须以口授，下乘丹法必以书授，其法繁琐也。阴符一经，文属云篆，篆方丈余，轩辕黄帝得自崆峒天坛。以帝之圣，尚赖问答乃明。世所奉本，盖属黄帝手授之文，虽落文字，而玄旨在乎心传。息心体之，是经最上上乘已于是节首句道破。老子又云乎：人法地，地法天，无法道，道法自然。此节首句，黄帝已揭出宗旨。是示人直从父母未生、天地未有、造化无朕中立脚。知从自然会入，则自滴滴归源，头头合道。又曰：上节既将日月小大，时物文理，包一切，扫一切。而此节阴阳变化中却藏有知时之义，大宜领会。上节之旨戒在拘迹，此书之旨戒在忽机。我师泥丸氏谓宜口授者，盖指此等精义耳。
　　一得谨按：此节“摧”字，今古本皆作“推”。从易经“刚柔相推”句，则此“摧”字应作“推”字。太微律院云隐律师有国师王昆阳高士密付法物。盖自邱祖以来，历代真人所传衣钵卷册如意经杖等等，中有《崆峒问答》一书，上有宋太宗御题御玺，系称陈希夷珍本，并有重阳王祖亲笔传戒偈存焉，是为宋元以前之古本，乃作“摧”字。则此本“摧”字，必有所本，非笔误也。按《易经》“龙战于野，其血玄黄”有相摧之义。一得故仍从范本作“摧”字。上篇知之修之句，他本均作修炼，惟律院吕本作修之，文法较古。盖范氏所得之本，必自律宗来者，故全经篇段节句悉从范本，不从他本分章标题，见者审之。
　　是故圣人知自然之道不可违，因而制之。至静之道，律历所不能契。爰有奇器，是生万物，八卦甲子，神机鬼藏，阴阳相胜之术，昭昭乎进乎象矣。
　　范氏曰：自然之道，胎息三部之功也。而胎息之功，非世俗所谓注意丹田，强拉河车之为。乃先为天地之交，后行坎离之济，末运归中之妙。是学在母腹之形状，使任督开通，升降流行，以资生化者。莫不用十口之反文，以得阳炁之下走，所以有“是故”之称也。前之成圣登真，莫不由此，故立一无为不动之功，至当不易之法。而此非律历之数计可能符契。于是有奇器之用。而此奇器实为道之源，炁之本，万化之基，阴符之祖。圣人藉以为下手施功之地机；于此器立可而杀盗；于此器立可而盗不神之神神；于此器立可而获效；周流八卦、甲子、水金，莫不由此器立可而逆旋；天人合发，神迎鬼藏，莫不凭此器立可之功能也。此器即阴阳相胜之术。一进用之，必得口口刀圭之阳，故有昭昭之象。而此器言于末章，是又示人用此奇器于末时也。第此奇器，人以玄牝、炉鼎、丹田、太极等等指认，皆非正。即《参同契》所称“圆三五，寸一分，口四八，两寸唇，长尺二，厚薄均”等句之谓为奇器之形。此中器字，有口对口，窍对窍之秘。进字又用此奇器之处也。功至用奇器未有不得其一而万事毕矣。嗟乎，圣经当前，妙诀存心，造化现成，何甘自弃，而不知急务耶，勉之勉之。
　　一得曰：此解器字，与上下经文不贯，非正解也。其引《参同契》而曰奇器之形，是溺于注家邪说，更不可从。惟云阳道人以河图洛书注圆三五等句，最为精确。若以河图洛书注器字，庶乎近道矣。形而上者谓之道，形而下者谓之器。器者，道之象也。按此“器”字，当作道字看，可作量字理会。凡器有形质，而此器无形质；凡器有大小，而此器无大小；凡器有内外，而此器无内外；凡器有尽藏，而此器无尽藏。故曰：奇器。以其范围天地，曲成万物，是以名之曰“器”。实天地之所由生，万物之所从出也。故曰：是生万物。以其用言之，则曰器。以其体言之，则曰道，自然之道也。自然之道静，律历能测，后天之动，而不能契先天之静。八卦甲子，皆动中之数。主宰乎八卦甲子之中者，此至静之奇器，有神机鬼藏之用存焉。其在先天，无迹可名；其在人身，则曰玄窍，亦无迹可见。是物我同得于先天者，万物立命之基，即万物归根之地。万化所由生，圣功所由作。本此器以修身，则百骸理。本此器以治人，则万化安。圣人知天地有自然之道，制器不能契也。爱有自然之奇器，是万物所由生者，因而本此器以制阴阳之衍状，探本于生于万物之原，而后万化生乎身。内则施之于一身，外则施之于天下，皆有神机鬼藏之妙用。神者，阳气之伸，故言机。鬼者，阴气之返，故言藏。阴阳相胜，而适得其平，则万物生，斯器无象而昭昭有象矣，此观天道执天行之极功也。范氏以私智诬大道，得吾说而存之，邪说庶几其息乎？
金丹四百字自序注
北宗龙门宗裔闵一得注
　　七返九还金液大丹者，七以火数（火喻身中之神），九乃金数（金喻身中之气），以火炼金（神返身中气自还也），返本还元（神返本性，气还元命，神气混一，性命交融），谓之金丹（此节破题，以属明白之至，下文逐一承明，更为缕晰）。以身心分上下两弦，以神气别冬夏二至，以形神契坎离二卦（此三节标明丹法纲领）。以东魂之木，西魄之金，南神之火，北精之水，中意之上，是之攒簇五行（此节标出作丹之药材）。以含眼光，凝耳韵，调鼻息，缄舌气，是为和合四象（此节教人用功收聚药材）。以眼不视而魂在肝，耳不闻而精在肾，舌不声而神在心，鼻不香而魄在肺，四肢不动而意在脾，故名曰五气朝元。以精化为气，以气化为神，以神化为虚，故名曰三花聚顶。以魂在肝而不从眼漏，魄在肺而不从鼻漏、神在心而不从口漏，精在肾而不从耳漏，意在脾而不从四肢孔窍漏，故曰无漏（此上四节，皆言购聚药材，务使充足而勿漏之法）。精神魂魄意，相与混融，化为一气，不可见闻，亦名无状，故曰虚无。炼精者，炼元精，非淫泆之精（淫泆所感之精，是漏精，非元精）。炼气者，炼元气，非口鼻呼吸之气（口鼻呼吸之气，是漏气，非元气）。炼神者，炼元神、非心意念虑之神（心意念虑之神，是漏神，非元神）。故此神气精者（止念久则神不漏而还元，惩忿久则气不漏而还元，窒欲久则精不漏而还元，乃为元精元气元神），与天地同其根，与万物同其体，得之则生，失之则死。以阳火炼之则化成阳气，以阴符养之则化成阴精（平昔窒欲能久则真水自升，平昔惩忿能久，则真火自降），故曰见之不可用、用之不可见（此二节烹炼药材使之混融之法）。身者心之宅，心者身之主；心之猖狂如龙，身之狞恶如虎。身中有一点真阳之气（窒欲久而真水升，焰出先天之气），心中有一点真阴之精（惩忿久而真火降，流出太极之精），故曰二物（此节标出所以点药成丹之妙品）。心属干，身属坤，故曰乾坤鼎器，阳气属离，阴精属坎，故曰乌兔药物。抱一守中，炼元养素，故曰采先天混元之炁（到得身心混合，自然神凝于虚，即是采取丹头之法）。朝屯暮蒙，昼午夜子，故曰行周天之火候（念不起则火不炎。意不散则火不冷，故必以清静自然为运用之法）。木液旺在卯，金精旺在酉，故当沐浴（息念以养火，真炁自熏蒸）。震男饮西酒，兑女攀北花，巽风吹起六阳，坤土藏蓄七数（性静则情逸，心动则神疲，为学日损、为道日益矣），故当抽添（以上六节皆示以火候调匀之法度）。夫采药之初，动乾坤之槖钥（谁为动之，如何动法，何处动手？是不可以知知之也。惟求之谷神自知），取坎离之刀圭（准能取之，如何取法，何从着手？此不可以力争也，当使象罔也）。初时如云满千山，次则如月涵万水，自然如龟蛇之交合、马牛之步骤。龙争魂，虎争魄，乌战精，兔战神，恍惚之中见真铅，杳冥之内有真汞，以黄婆媒合，守在中宫。铅见火则飞，汞见火则走，遂以无之油和之，复以无名璞镇之。铅归坤宫，汞归干位，真土混合，含光默默。火数盛则燥，水铢多则滥。火之燥（咎由念起），水之滥（咎由意散），不可以不调匀，故有斤两法度（此节畅言以火炼金时要妙，皆属譬喻，非真景也。只是过来人追叙初时有此光景，其实尔时只是念不起、意不散，自然神凝气聚。置我于无，即是调匀，断不可泥象执文、论斤较两，自取坏事）。修炼至此，泥丸风生，绛宫月明，丹田火炽，谷海波澄；夹脊如车轮，四肢如山石，毛窍如浴之方起，骨脉如睡之正酣，精神如夫妇之欢合，魂魄如母子之留恋。此乃真境界，非譬喻也（此节言其效验有如此，并无作用）。以法度炼之（法度载在下文，学者寻流而知源，只在无功功里施功），则聚而不散，以斤两炼之（斤两载在《悟真》，学者舍妄以健真，只是有用用中无用），则结而愈坚。魂藏魄灭，精结神凝，一意冲和，肌肤爽透。随日随时，渐凝渐聚，无质生质，结成圣胎（此节复申明调匀之总诀）。夫一年有十二月，一月三十日，一日百刻，一月总计三千刻，十月总计三万刻。行往坐卧，绵绵若存（此八字是法度），胎气既凝，婴儿显相（无相之相），玄珠成象（无象之象），太乙含真（囫囫囵囵）。三万刻之中，可以夺天上三万年之数，何也？一刻之功夫，自有一年之节候（此乃自然法度，不可以私智推求），所以三万刻，可以夺三万年之数也。故一年十二月，总有三万六千之数，虽愚昧小人行之，立跻圣域（此是真实语，苟得其养，无物不长）。奈何百姓日用（二字点眼）而不知？元精丧也，元气竭也，元神离也（苟失其养，无物不消）。是以三万刻，刻刻要调和（只是念不起意不散是也），如有一刻差违，则药材消耗，火候亏缺（意一散则药即消，念一起则药即耗，犯此病者，皆由平昔惩忿窒欲功夫未足之故），故曰“毫发差殊不作丹”。是宜刻刻用事（只是行住坐卧绵绵若存），用之不劳（动而专一则意自不散，静里翕机则念不起，所谓“绵绵若存，用之不勤”是也），真气凝结（意不散，故气得凝结），元神广大（念不起，故神能广大）。内则一年炼三万刻之丹，外则夺三万年之数；大则一日结一万三千五百息之胎，小则十二时行八万四千里之气。故曰：夺天地一点之阳，采日月二轮之气，行真水于铅炉（由戒得定，神气充足），运真火于汞鼎（由定生慧，神智圆明）。以铅见汞（身入心中），名曰华池；以汞入铅（心宅身内），名曰神水。不可执以无为（自有入无），不可行于有作（无中生有），不可泥于存想（泥于存想，总在窍外，即存而忘乃入窍中），不可着于持守（着于持守，即出窍矣，因持而安，自在窍中），不可枯坐灰心，不可盲修瞎炼（其身未宅神室者曰枯坐灰心，其人未知运用者曰盲修瞎炼，是皆有损无益，断断不可）。惟恐不识药材出处（上文第五节至第十节已指明药材出处），又恐不知火候法度（第十一节至此，指示法度甚详。然究竟于何处得手，须译下文），须要知夫身中一窍，名曰玄牝。此窍者，非心非肾，非口非鼻，非脾非胃，非谷道，非膀胱，非丹田，非泥丸。能知此一窍，则冬至在此矣！药物在此矣！火候在此矣！沐浴亦在此矣！结丹亦在此矣！脱体亦在此矣！夫此一窍，亦无边旁，更无内外，乃神气之根，虚无之谷，在身中求之，不可求于他也。此之一窍，不可以私意揣度，是必心传口授（揣度即是念头。夫大道教人忘念，乌可私意揣度？然既戒揣度，又戒他求，谓必心传口授者，显示学者以必由心得也。在上智之人天怀素定者，读之自可顿入。中智之士功需渐进者，尚恐觅趋径而无由。吾今仰体张祖婆心，普为学人身中指一入窍正路：厥惟止念一法。夫欲止念，先须惩忿窒欲，芟除种种杂念，只留正念。正念虽留，却不许有依附傍念潜滋暗长。俄而此念顿息，后未念起，正是万虑消忘绝妙好时。得师一句，便能心受矣。然人果能于前念已断、后未念续之际，当下猛然一觉，不啻心传，尽堪自得，夫亦何待夫口授焉？只要当下觉得，切勿自惊。弗自惊者则居之安，居之安则身中药材亦资之深，而所谓法度者亦取诸左右逢其源矣！上文所谓冬至药物火候等等尽在于此者，信也。若以私意揣度之，不几南辕而北辙哉！乌乎可）。苟或不尔，皆妄之矣。今作《金丹四百字》，包含造化之根基，贯穿阴阳之骨髓，使炼丹之士，寻流而知源（寻文知义），舍妄以从真（因假悟真），不至乎忘本逐末也（性命为本，神气为末。此节教读者不可泥文执象，下文复申明虚无实际）。夫金丹于无中生有，养就婴儿，岂可泥文执象而溺于旁蹊曲径？然金丹之生于无，又不可为顽空。当知此空，乃是真空，无中不无，乃真虚无（人当万虑消亡之候，当下得之，自能心领神会，有不可思议之妙）。今因马自然去（因马自然去，五字又是一个炼丹总持口诀），讲此数语，汝（指海南白子也）其味之。紫阳张伯端序。　　
〔呜呼！此序何为而作也，昔者紫阳张祖，大丹既成，欲永其道于世，尚恐泄机，复遭天谴。乃着《悟真》一篇，假譬喻以为言，盖欲学者因假悟真，不啻心传口授。不虞其言铅汞过多，形神未显。读者不谅其心，而泥其文，反致溺于曲径旁蹊。而旁门杂出之徒，每引其言以为证，甚至贻厥元孙海南白子，误会其旨，亦三炼而三倾，翻欲骂倒其书，重致慨于先师之不复作也。维时张祖悯世人之不谅，复着《金丹四百字》，托言因马自然去，以寄示海南。犹恐其见铅汞而目逃，复明以自序如此。白子始得以二八两之药，结三百日之胎。亦复悯念世人，悟真者寡，泥象者多，暇日复自录其师传《修仙辩惑论》一篇，锓木以传于世。并不敢隐我张祖运心不普之过。夫道家丹经，如《悟真篇》者亦美矣！然以白子天纵之资，读之而未得其窍，尚误会而难成。苟不得此四百字及此序言，几无以补救于后。今之人，德慧不及白子，窃恐其读此而仍无着手处也。一得故于辛卯之秋，将余门人阳林子签呈其笺释彭注《金丹四百字》一册，刊示同门，今年正月，敬检我北宗朱云阳真人所注《悟真篇阐幽》一书，重刊行世，阐明张祖正指之所在。兹复审译此序，逐节笺注。而于玄牝一节，即将己所阅历课程，略为指引如左。所望世之愚不肖如一得者，即仿此课程以进功，其贤智如白子者，仍读本文而得诀，由是而进按《悟真篇阐幽》一书，以为法度之准程，不亦无碍乎？白子顿之宗也，一得渐之徒也，顿与渐取径虽殊，及其至之一也。张祖所谓“虽愚昧小人行之，立跻圣域”，诚实语也。愿与普天下后世学人，循序进修，同跻圣域，永无负我张祖此序，以补救《悟真篇》之慈旨可也。道光十五年二月初吉北宗后裔闵一得谨注并跋。〕
金丹四百字注释
西陵一壑居士彭好古注解　西浙龙门宗子闵阳林释义
　　真土擒真铅，真铅制真汞。铅汞归真土，身心寂不动。
　　〔注〕人之初生，天一生坎水为肾，肾水沉重象铅，肾生气，气中一点真一之精，是为真铅；地二生离火为心，心火飞扬象汞，心生液，液中一点正阳之气，是为真汞。坎中有戊土，离中有己土。水本阴，而阴中有真阳；火本阳，而阳中有真阴，是为真土。阴交于阳，阳交于阴，全凭真土。真铅即身中之气，真汞即心中之神，真土即身心中之意也。诚能运吾之真意，使汞常迎铅，铅常制汞，铅汞归真土，则神气浑融、性情合一，而身心寂然不动矣。虽曰不动，其实如如之中有了了，冥冥之中有昭昭。妄心已除而照心不昧，肉身若死而法身常生，非坠顽空而甘枯槁也。
　　〔释〕举意宅身以收心，即得五行攒簇，四象和合，从此五气朝元，渐见三花聚顶，何等直截！并不繁难，只是一个诚意以先之耳！
　　虚无生白雪，寂静发黄芽。玉炉火温温，金鼎飞紫霞。
　　〔注〕虚无寂静，下手采药之功夫。白雪黄芽，吾身药生之景象。然以白雪归虚无，以黄芽归寂静，亦自有辩：白雪自虚空而生；黄芽须火养而生，以火能生土也。时当姤卦，天交于地，虚无则白雪自生；时当复卦，地交于天，寂静则黄芽自发。正如天地之间，阳极而阴，则白雪自天而飞；阴极而阳，则黄芽自地而长。玉炉即黄庭，火即神，以神驭气，火在玉炉之中。温温者，行火之候。鼎者，干位，神之本宫。黑变红为紫，火飞上为霞，霞与火非二物也。玉炉火温温，干宫之神照入于坤宫之内。至于鼎上飞紫霞，则坤受干火，发现于坤宫之表，有飞象矣！
　　〔释〕心宅身久，身得心治之初效也。
　　华池莲花开，神水金波静。夜深月正明，天地一轮镜。
　　〔注〕紫阳本序云：以铅见汞名曰华池，以汞入铅名曰神水。即此而观，华池为命蒂，神水为性根。欲性命浑融，始以汞投铅，次以铅制汞。坎宫真一之精载正阳之炁而上升，气象似莲花之开矣。离宫正阳之炁随真一之精而下降，安静似金波之静矣。至时之将子，水清金白而性命神气两相浑合矣。故曰天地一轮镜，只在以性合命、凝神入气穴是也。昔人谓“炼丹无别法，但引神水入华池，万事皆矣”，正言此意。
　　〔释〕心身合一，纯乎天理，自然运行，乃得有下手之时也。
　　朱砂炼阳气，水银烹金精。金精与阳气，朱砂而水银。
　　〔注〕朱砂是液中正阳之气，水银是气中真一之精。补离宫之阴，液中采取真一之精。金精与阳气，以阳火炼之则如朱砂，以阴符养之则如水银，非二物也。
　　〔释〕得下手时，极炼极烹。仍以心治身、以身养心以待之，无别法也。
　　日魂玉免脂，月魄金乌髓，掇来归鼎中，化作一泓水。
　　〔注〕太阳木火为日魂，魂藏神而阳中有阴，阴即月魄，日非月无以生其光，故曰玉兔脂，脂从精也。太阴金水之月魄，魄藏精而阴中有阳，阳即日魂，月非日无以成其体，故曰金乌髓，髓从神也。犹朱砂是日中之精，中感月华而生真汞；水银是月中之华，中感日精而生真铅。大修行人，上士以神化气、以气化精，中士以精留气、以气留神，精神混合，调和于宝鼎之中，则甘露自降为一泓水矣！
　　〔释〕交养融合而身心始化也，夫然后将以观其窍矣。
　　药物生玄窍，火候发阳炉。龙虎交会时，宝鼎产玄珠。
　　〔注〕玄窍即玄牝，玄阳而牝阴，总谓之玄窍。人身下田为炉，乃神之所栖，火发于此，故曰阳炉，炉上则鼎也。静极而动，药物自生，时当采取。得药之后，苟无火候以烹炼之，其药复散，玄珠何从而产哉？是必拨转顶门关捩子，夺取骊龙颔下珠。药即是火，火即是药，药火合一，则龙虎交会，而悬胎宝鼎，自产黍米之玄珠矣。然必玄窍生药，方可阳炉发火，若机未至而先助长，则外火虽行，内符不应，适以自焚其躯耳！大抵神气融和，则玄窍自见；玄窍既见，则火候自知；火候既知，则龙虎自并；龙虎既并，则玄珠自成。其妙在动静之间，不差毫发可也。
　　〔释〕身心纯一不杂，化象豁然，尤须一意主持，慎独是至要也。前五节只着力一静字，至此加一敬字为主持，主敬存诚功夫其在斯乎？
　　此窍非凡窍，乾坤共合成。名之神气穴，内有坎离精。
　　〔注〕此窍即上玄窍。以其不属有无，不落方体，超乎身心之外，出乎恍惚之间，故曰非凡窍。人身上干而下坤，干之中爻索坤而成坎，坎居坤位而气居之，坤之中爻索干而成离，离寄干位而气居之。神者心中之汞也，气者身中之铅也。心为神室，身为气府，故曰名为神气穴。身中有一点真阳之气，气属离，心中有一点真阴之精，精属坎，故曰内有坎离精。
　　〔释〕身心浑然，静观得窍，即非肉体凡身矣。此后更须戒慎身心，勿离勿放，大旨惟必诚其意、克欲从严是也。
　　木汞一点红，金铅四斤黑。铅汞结成珠，耿耿紫金色。
　　〔注〕心中一点真阴之精名曰木汞，木数三，内涵真阳之气为一，故曰一点；木能生火，火色红，故曰一点红。身中一点真阳之炁名曰金铅，金数四，故曰四斤；铅色黑，金水同宫，故曰四斤黑。初以红入黑，次炼黑人红，红黑相投，结成黍米之珠于宝鼎，而耿耿如紫色矣。红与黑相间，其色紫，故曰紫金色。然铅汞非有定物，红黑非有定色，一点四斤亦非定数也。得意者当自知。
　　〔释〕仍是身心浑化主敬存诚功夫。真积日久，至道大凝之时矣！夫然后快足于心，乃可以清静自然为运用也夫！
　　家园景物丽，风雨正春深。犁锄不费力，大地皆黄金。
　　〔注〕家园者身中之真土也，景物者身中药物景象也。时遇一阳来复之际，但鼓巽风以吹坤土，即引神水以润华池；及至三阳交泰之时，亦甚不费采取之力，但勿忘勿助，而大地黄芽自土中而迸出矣！谓之金者，言其结成金丹也。
　　〔释〕集义所生之气，至大至刚，惟以直养无害而已矣。
　　真铅生于坎，其用在离宫。以黑而变红，一鼎云气浓。
　　〔注〕肾生气，气中真一之水为真铅。真一之水即离宫正阳之气，见液相合，气中收取真一之水。非液中采取正阳之气，使母子相逢而相顾恋，则金隐于水，无由上升。盖以神驭气，千古传心之要诀也，故曰其用在离宫，体在坎而用在离也。铅既以火而出，水则以黑变红。药即是火，但见自三关路头，以抵九重天上，油然而兴，霏然而升，翕然而蒸，霭然而凝，而其气如云之浓，上升鼎内矣！
　　〔释〕此承上节，特标身心浑化之功用，全在以心治身之所致也，静之力也。
　　真汞产于离，其用却在坎。姹女过南园，手持玉橄榄。
　　〔注〕汞虽产自离宫，然非得北方之正炁以制伏之，则常欲去，人不得凝聚，故曰其用却在坎。姹女者汞也，南园者离也，离中之汞一见坎中之铅，则铅汞相投，将舍离官而同降坎位，故曰过南园。一过南园而汞成雪矣！玉者象其色之白也，橄榄者象其不方不圆也。
　　〔释〕此复标身心浑化之功用，全在以身养心之所致也，敬之至也。
　　震兑非东西，坎离不甫北。斗柄运周天，要人会攒簇。
　　〔注〕震东兑西，离南坎北，八卦之方位。天道运行，无时休息，而斗柄转移，逐月各指一方，阴阳寒暑不愆其期。人身一天地也，自玄谷上泥丸，复下重楼以归北海，谓之周天。其斡旋之机亦由乎斗柄。一年十二月，一月三十日，共三百六十日，一日一百刻，一年计三万六千刻。一日之功可夺三万六千刻之气，言修丹之士，运周天火候于一日之内，以一日易一年，以十二时易十二月，攒年于日，簇月于时，惟随斗柄以为转运，而东西南北不必言矣。斗柄一差，则时令乖忒，慎之慎之。
　　火候不用时，冬至不在子。及其沐浴法，卯酉时虚比。
　　〔注〕火之为物，太大则炎，大小则冷，要在调合得中，故火必曰候。一时有六候。候者，吾身之节候。何时之有？吾身静极而动，在月即为冬至，在日即为子时，迎此机而与之俱动，则火候在此矣！大抵一阳升为子，一阴降为午，阳升阴降为卯，阴升阳降为酉。所谓不刻时中分子午，非必以冬至为子、夏至为午、兔鸡之月为卯西也。如外丹，进火为子，抽火为午，不增火、不减火为沐浴。不拘子午，亦不拘卯酉也。
　　〔释〕此二节统言身心浑一之功用，专赖一真意以主持之。静之力也，敬之至也，其实诚之至而无息也。真人复示此八十字，不第授学者以运用之柄，且为执文泥象之士，扫除一切丹书眼障而言也。
　　乌肝与兔髓，擒来共一处。一粒复一粒，从微而至着。
　　〔注〕人禀天地真元之炁三百八十四铢，共重一斤。八两日之精，故曰乌肝，即木液也；八两月之精，故曰兔髓，即金精也，金木间隔，假戊己为媒娉，用火锻炼，日生一粒，如黍米大，重一铢八厘，自微至着，积铢而成两，三十日重三十八铢四丝：三百日重三百八十四铢，方圆一寸而重一斤矣！
　　〔释〕显言只须身心交合，并无别法运用，但以直养无害，自微至着而已。是用慎独以至心广体胖，其气将塞乎天地之间矣！
　　浑沌包虚空，虚空括三界。及寻其根源，一粒黍米大。
　　〔注〕有世界则有三才，有三才则有虚空，有虚空则有浑沌。未有天地之先，浑浑沌沌，浑沌包虚空，虚空括三界。及寻吾身受气之初，不过一粒大如黍米然。此人生之根源，而修丹者之所当知也。故曰：有人要觅长生诀，只去搜寻造化根。
　　〔释〕浑沌者身也，虚空者心也，一者诚也。身包心，心括身，所以致此者，一真意由之也。真意在天地为造化之枢机，在人身之生化之主宰也。既使由之，不妨仍使知之，见得真士功用，其盛大有如此者。
　　天地交真液，日月含真精。会得坎离基，三界归一身。
　　〔注〕心液下降，肾气上升，液与气总名曰液，天地交真液也。魂为乌精，魄为兔髓，总名曰精，日月含真精也。坎属阴，坎中藏戊，戊为阳土，是阳者坎之基也。离属阳，离中藏己，己为阴土，是阴者离之基也。会得坎中戊土基始于阳、离中己土基始于阴，则身中天地、身中日月，皆由真土为之运用，而三界归于一身矣。
　　〔释〕坎者身也，离者心也，坎离基者意也。坎在先天居西为魄，至后天居北，是魄已流而为精。今统先后天、混精魄为一家者，身也。离在先天居东为魂，至后天居南，是魂已显而为神。今统先后天、浑神魂而为一家者，心也。惟土居中央，会合四象，实为先后天坎离之基。未尝因先后天而变其所者，意也，惟上士举意宅身以收心，使身心意三者浑归一处，不贰不息，鞠养成真，以致盛大而能生物，岂非万物已备于我，三界归一身那！此丹道之极功，圣人之能事具矣。此后四节，乃重申精凝神结之功用，并非更进一层之说，慎勿疑有重立炉鼎之事，为邪说引误可也。
　　龙从东海来，虎向西山起。两兽战一场，化作天地髓。
　　〔注〕心中正阳之气为龙，木能生火，震属木，故龙从东海来。肾中真一之精为虎，金能生水，兑属金，故虎向西山起。若使龙吟云起而下降，虎啸风生而上升，二兽相逢交战于黄屋之前，则龙吞虎髓，虎啖龙精，风云庆会，混合为一而化为天地之髓矣！
　　〔释〕此溯言下手时，身心初得浑凝之象，非实有战象也。此言战者，言人从后天欲复先天，必须天人交战一场。天定胜人，则情魔灭尽，人定胜天，则理障消融，然后天人浑合，身心乃得浑化耳！按紫阳本序云：心之猖狂如龙，身之狞恶如虎，此节言龙从东海来，乃心家之魂也，虎向西山起，乃身家之魄也，其实即本序所云“身中一点真阳之气、心中一点真阴之精”，“谓之二物”，即此两兽也。本序又云：“心属干，身属坤”，此节言“战一场”者，即陈泥九云“以制伏身心为野战”是也。言“化作天地髓”者，即“天地日月软如绵”是也。彭居士忘却先天坎离本位，率从后天探象，故落出心肾震兑等字，殊非本旨，应从本序改注如此。
　　金花开汞叶，玉蒂长铅枝，坎离不曾闲，乾坤经几时。
　　〔注〕金花本真铅，借汞成胎，王蒂本真汞，借铅成形。人身汞为神，铅为精。“金花开汞叶”者，恍恍惚惚水中生神也；“玉蒂长铅枝”者，杳杳冥冥火中生精也。得诀者，坐至金花显露、玉蒂滋萌，则铅汞之枝叶已茂，此时正宜采药进火，使坎离运行于东西，乾坤周回于上下，一往一复，一升一降，如环无端，不可有顷刻之停。盖未得药时，须要认汞叶之开与铅枝之长，既得药后，又要知往复之妙、升降之宜，方为始终兼尽，而圣胎圆成矣。苟乾坤坎离不循环于十月之中，则鼎器药物暂得竟失，金花乌保其不谢？玉蒂乌保其不凋那？
　　〔释〕此节标示全在真意主持，务使身心刻刻交融，无一丝毫间断，惟以心体干道之大健，以身由坤道之大顺，自然周运不息，将复坎离而乾坤矣！更不必疏明震兑艮巽，复障心目。下节即申明取填之说。
　　沐浴防危险，抽添自谨持。都来三万刻，差失恐毫厘。
　　〔注〕一年十二月，共计三万六千刻，攒簇一日之内。十二月之中，十月行火候，阳生则采药于子宫而使之逆升，谓之抽铅；阴生则退火于午位而使之顺降，渭之添汞。其余两月，卯月益水安金，酉月行火止水。只行水候，不行火候，谓之沐浴，以卯月生中有杀，酉月杀中有生，防火之太燥而有危险也。除两月六千刻，止十月三万刻，故曰“都来三万刻”。三万刻功夫，毫厘有差，则阴阳差互，惟既防危险，又知谨持，专心致志于一圈之中，与动俱现，与静俱隐，期年可以养成婴儿而为超脱之仙矣！
　　〔释〕惟是主敬存诚，斯其为物不贰，苟有用之者，期月而已可也。故曰“都来三万刻”也。差失之恐者，只须纯一无闲，三万刻中无一息之停，非有别项差失可虑。《易》曰：不恒其德，或承之羞。是所恐也。
　　夫妇交会时，洞房云雨作。一载生个儿，个个会骑鹤。
　　〔注〕夫妇者，身中真阴真阳也。真阴真阳，得真土为媒娉，结为夫妇，洞房交结，云腾雨施，一年之内，十月怀胎，两月沐浴，胎完气足，产个婴儿，便跨鹤自泥丸宫出矣。九载生九个，故曰个个。千百亿化身，无非一身，非真有九个也。婴儿为孩，亥子交会，合为孩字，此结胎下手之要也。
　　〔释〕夫即干也，妇即坤也，洞房即非凡窍也。发明第七节大旨，总言身心得意，以擒以制而混化之，以与天地参，皆至诚之功用也。譬诸夫妇，得媒以婚以嫁而交会之，以生育婴儿，特由非凡窍，生得非凡儿，全在逆之。斯仙耳，不若世间夫妇道顺之成人也，今再为揭喻一说：真土为意，譬诸媒也；真铅为身，譬诸夫也；真汞为心，譬诸妇也；得媒合夫妇以成室家，譬诸举意混身心而凝至道。然耶否耶？敢以质诸夫子！
金华宗旨序
　　道在目前，身体自得，何劳身外寻求哉。人身为三才合一之身，造物赋我，其用甚大。我人日具而不知，圣人悯之，征诸一身以示之。盖谓道在一身，而其机在目，故有《金华宗旨》之示。学者行不合旨，何也？体用不辩故也。乃于其上，加以‘太一’二字，而从行犹未能合诀，误在致力于用，而用中不能亏窥体，纵罄南山之竹，而体之为体更隐，乃复加以‘先天虚无’四字，体乃洞现。道祖孚佑帝君兴行妙道天尊，志在普度，怀有医世鸿愿，乃体‘先天虚无太一金华宗旨’十字玄义，着书十有三章，以作后学医世张本。文由是成，教由是授。天尊玄旨盖如此。先师太虚翁曰：余闻之驻世神仙泥丸李翁，谓是书道旨，孚佑帝君初证道果，四大已化，未及医世，乃着诗三章，题曰《至教宗旨》。宋元之际，业已梓布，其次章，即是书《逍遥诀》也。是书出于康熙戊辰岁，演成于金盖龙峤山房。寔为陶靖庵、黄隐真、盛青厓、朱九还、闵雪蓑翁、陶石庵、谢凝素诸名宿，皆医世之材，故授此大道，岂仅为独善一身之流说法哉。神人尹蓬头，亦有廖阳殿演出一书，名曰《东华正脉皇极阖辟证道仙经》，与此书相为表里。修其性命，寔为医世张本。从事医世，寔即性命玄功。观此书《回光证验章》中所示，不可以小根小器承当，必思度尽众生。《周天章》中所示，一身回旋，天地万物悉与之回旋，方寸处极，小而极大。是即身即世，合内外之道，宗旨已昭着矣。无非仰体太上好生之心，期入无复辜负此生年月日，以成大道，以度众生。彼小就者，今日龙虎，明日坎离，沾沾自顾，纵得证果，升作无位天民，独利一家七祖，上帝奚取焉。先师所述，书之成，书之授，道祖孚佑帝君之慈意如此，陶黄盛朱诸真得受此书，以传后学，其鸿愿亦如此。然是书递传失真，即《道藏辑要》梓本，可概见矣。兹故取以订正之。愿大千志士，得是书并《阖辟经》，合体以行，则人能宏道，大千幸甚。是为序。时维道光辛卯四月上浣，金盖山人龙门第十一代闵一得沐手谨序。
吕祖师先天虚无太乙金华宗旨
蒋侍郎元庭先生辑　金盖山人闵一得订正
　　〔是书出于康熙戊辰岁，吴兴金盖山龙峤山房所传。先哲陶石庵先生寿诸梓。嘉庆间，蒋元庭侍郎误得讹本，纂入《道藏辑要》，后得本山原本于浙省，拟即改梓，而板在京邸，及取归，而侍郎又北上，卒于京师，事遂中止。此未了事也，但一得之心岂能刻忘，今适游秣陵，获见世传誊本，亦与陶本不尽合，而较蒋本反多一二节，似又出自陶本者，各有增损，言人人殊，兹一准陶本订正之。〕
天心章第一
　　祖师曰：天心者，三才同禀之心，丹书所谓玄窍是也。人人具有，贤哲启之，愚迷闭之，启则长生，闭则短折，委之命数者，凡夫之见也。无人不愿求生，而无不寻死，夫岂别有肺肠哉？六根以引之，六尘以扰之，骎骎年少，转眼颓殁。至人悯之，授以至道。诲者谆谆，听者渺渺，其故何哉？盖不明大道体用，而互相戕贼，如是求生，犹南辕而北辙也。夫岂知大道以虚无为体，以隐现为用。故须不住于有，不住于无，而气机流通。吾辈功法，惟当以太一为本，金华为末，则本末相资，长生不死矣。斯道也，古来仙真，心心相印，传一得一。自太上化现，递传东华，以及南北二宗。道本无隐，而心传极秘。非秘也，非心授心受，不能授受也。口传固妙，而领会难一，况笔示乎！是以太上大道，贵乎心传，而授受于乌睹之中，豁然而开，师不得期授于弟，弟不得期受于师，真信纯纯，一旦机合神融，洞然豁然，或相视一笑，或涕泣承当，入道悟道，均有同然者。第或由悟而入者有诸，由入而悟者有诸，未有不由心一心信而入而得者。不一则散，不信则浮，散则光不聚，浮则光不凝。不能自见其心，又何能合太上所传之心？故儒崇内省，道崇内观，佛氏四十二章经亦云：置心一处，何事不办。盖以太上大道，只完得一心全体焉耳。全体惟何？虚静无杂焉耳。宗旨妙体如此，宗旨妙用，亦惟在置心一处也。内观即是置心一处之诀，即是心传秘旨。非徒可以心领，且可以口授，非徒可以口授，且可以笔示，至于功造其级，心空漏尽之时，然后恍然洞彻玄妙之旨，非笔之所得而示，并非口之所得而传，真虚真寂，真净真无，一颗玄珠，心心相印，极秘也。至得悟得入之后，而仍极显矣。此无他，天心洞启故耳。今之求道者，若涉大水，其无津涯，已到彼岸，则如筏喻者，筏尚应舍，若不知所从者，可不示之于筏乎？我今叨为度师，先当明示以筏。然天心一窍，不在身中，不在身外，不可摸索而开，只可默存以俟。欲识此存，不外色即是空，空即是色，丹书所谓是那么，非那么，非那么，却那么，才是如如，一开永开也。而功法在于存诚两字。
　　诸子存诚妙用，尚有诀中捷决，乃于万缘放下之时，惟用梵天∴字（即伊字也。梵天伊作∴谓即日月天罡，在人身即是左目右目与眉心，先天神人皆具三目，如斗母雷祖是也。人知修炼，眉心即开，所开之目，名曰天目是也），以字中点存诸眉心，以左点存左目，以右点存右目，则人两目神光，自得会眉心，眉心即天目，乃为三光会归出入之总户（丹书所谓日月合璧之处），人能用三目如梵伊字然，微以意运如磨镜，三光立聚眉心，光耀如日现前，既即引临心后关前（关即双关也）。此一处也，按即玄牝之门，以意引之，光立随临，而毋忘若如二字玄义，天心必自洞启。以后玄用，再为细示，所切嘱者，始终勿为元引耳。（元者气机之所变换，皆非真实玄况，若为引动便堕魔窟）
　　诸子遵循行去，别无求进之法，只在纯想于此。《楞严经》云：纯想即飞，必生天上。天非苍苍之天，即生身于干宫是也。久之，自然得有身外天。
　　盖身为国土，而一乃主君，光即主君心意。又如主君敕旨，故一回光，则周身之气皆上朝，如圣王定都立极，执玉帛者万国。又如主佐同心，臣庶自然奉命，各司其事。诸子只去专一回光，便是无上妙谛。回之既久，此光凝结，即成自然法身。廓而充之，吾宗所谓鄞鄂，西教所谓法王城是也。主君得辅，精气日生，而神愈旺，一旦身心融化，岂仅天外有天，身外有身已哉！
　　然则金华即金丹，神明变化，各师于心，此中妙诀，虽不差毫末，然而甚活，全要聪明，又须沈静，非极聪明人行不得，非极沈静人守不得。
　　〔按此节乃是举世棒喝，举世学人，万不可少此一喝，而蒋氏所得之本节去之，是未身体力行之故。无他，信未真笃之所致也〕
元神识神章第二
　　祖师曰：天地视人如蜉蝣，大道视天地亦泡影。惟元神真性，则超元会而上之。其精气则随天地而败坏矣。然有元神在，即无极也。生天生地皆由此矣。学人但能护元神，则超生在阴阳外，不在三界中，此惟见性方可，所谓本来面目也。
　　〔按此见性方可四字是棒喝，万不可删，而誊本删之，今仍补入。祖意盖言人于大道，乃有行而不能入，得而不能守者，总以未见真性本体，不能无疑，大障随之，此其所以不入不守也。非真见而曰守，不过守所闻焉耳。若果能见，未有不能守也。故祖圣意，重在见性一边，一得故知此章四字为棒喝，是承上章而来也〕
　　凡人投胎时，元神居方寸，而识神则居下心。下面血肉心，形如大桃，有肺以覆翼之，肝以佐之，大小肠承之，假如一曰不食，心上便大不自在，以至闻惊则跳，闻怒则闷，见死亡则悲，见美色则眩，头上何尝微微有些儿动？（问方寸不能动乎）方寸中之真意，如何能动？到动时便不妙，然亦最妙，凡人死时方动，此为不妙，最妙者，光已凝结为法身，渐渐灵通欲动矣，此千古不传之秘也。
　　〔谨按此千古不传之秘，非仅光凝法身一节，如云元神居方寸，识神居下心，古哲未尝一并指示，而后学乃有误认识心为心，而加之以运注，翻着有为，以致助火。盖此血肉心体，识神所依，属阴火，惟宜致虚致寂而致无者。元神乃真性，来自干，亦属火，天火也。祖师故并而标出之〕
　　下识心如强藩悍将，欺天君孤立，便尔遥执纪纲，久之太阿倒置矣。今拟光照元宫，如英明主有伊周佐之，日日回光，如左右臣工，尽心辅弼，内政既肃，自然一切奸雄，无不倒戈乞命矣。
　　丹道以精水、神火、意土三者为无上之宝。精水云何？乃先天真一之炁，神火即光也，意土即中宫天心也。以神火为用，意土为体，精水为基。凡人以意生身，身不止七尺者为身也。盖身中有魄焉，魄附识而用，识依魄而生。魄阴也，识之体也，识不断，则生生世世，魄之变形易舍无已也。惟有魂者，神之所藏也。魂昼寓于目，夜舍于肝，寓目而视，舍肝而梦，梦者神游也，九天九地，刹那历遍。觉则冥冥焉，拘于形也，即拘于魄也。故回光即所以炼魂，即所以保神，即所以制魄，即所以断识。古人出世法，炼尽阴滓，以返纯干，不过消魄全魂耳。回光者，消阴制魄之诀也，无返干之功，只有回光之诀。光即干也，回之即返之也。只守此法，自然精足，神火发生，意土凝定，而圣胎可结矣。蜣螂转丸，而丸中生白，神注之神功也。粪丸中尚可生胎离壳，而吾天心休息处，注神于此，安得不生身乎。
　　〔按此功法，究其入手，以回光聚天池，是由泥丸外宫，悬于天目有如日然，以意引由绛阙，存照中黄，透入玄窍，乃达神室。既则帝降识神，下达下田，其时必有津液护识护神而就冶炼者也。此是回光光聚泥丸以后功夫，大忌燥妄，又忌散漫与昏沈。法惟万虑皆空，一念不扰，待得天心一开，则自油然照入。是时也，不独一身百窍，窍窍放光，大地天元，三才三宝，皆可悠然感至者。故我斯时总以不采采之，其妙更无穷焉。而祖师不之示者，恐学者鄞鄂未固，而世财未充，且于言外藏有妙义，不可不为述及也。盖神室毗连绛阙，绛阙一地，纯以无作无为为事，如是寂体寂照，绛阙乃凉，识神有制，始自随神下降下田，受烹受炼，而无逆违之验。其妙在于一念虚寂，则六贼六根自无驻足矣。祖师玄意盖如此。是即无为功里施功之作用，而即儒宗之使由不使知也。斯篇妙语，乃樵云大师得自驻世神人张蓬头者。神人本姓瞿，故明殉节忠宣公讳式耜之子，管天仙亦以师礼事之者。乾隆四十三年，云游至金盖，斯时樵云大师尚未皈依太虚也。越四载，太虚翁至，谕将斯论注于是章之下，今故述之〕
　　一灵真性，既落干宫，便分魂魄。魂在天心，阳也，轻清之气也，此自太虚得来，与元始同形。魄阴也，沈浊之气也，附于有形之凡体。魂好生，魄望死。一切好色动气，皆魄之所为，即识神也。死后享血食，活则大苦，阴返阴也。物以类聚也，学人炼尽阴魄，即为纯阳。
  </div>
  <div class="pagination">
   <a href="古书隐楼藏书_page4.html">
    上一页
   </a>
   <a href="古书隐楼藏书.html">
    1
   </a>
   <a href="古书隐楼藏书_page2.html">
    2
   </a>
   <a href="古书隐楼藏书_page3.html">
    3
   </a>
   <a href="古书隐楼藏书_page4.html">
    4
   </a>
   <span class="current-page">
    5
   </span>
   <a href="古书隐楼藏书_page6.html">
    6
   </a>
   <a href="古书隐楼藏书_page7.html">
    7
   </a>
   <a href="古书隐楼藏书_page8.html">
    8
   </a>
   <a href="古书隐楼藏书_page9.html">
    9
   </a>
   <a href="古书隐楼藏书_page10.html">
    10
   </a>
   <span>
    ...
   </span>
   <a href="古书隐楼藏书_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
