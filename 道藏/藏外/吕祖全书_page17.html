<!DOCTYPE html>
<html>
 <head>
  <meta charset="utf-8"/>
  <title>
   吕祖全书 - 第 17 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吕祖全书 - 第 17 页/共 22 页
  </h1>
  <div class="content">
   论天地第三
　　吕祖曰：所谓「天地之机」，可得闻乎？
　　钟祖曰：天地之机，乃天地运用大道，而上下往来，行持不倦，以得长久坚固，未尝轻泄于人也。
　　吕祖曰：天地之于道也，如何谓之运用之机？如何谓之行持之机？运用如何起首？行持如何见功？
　　钟祖曰：大道既判而有形，因形而有数。天得干道，以一为体，轻清而在上，所用者，阳也；地得坤道，以二为体，重浊而在下，所用者，阴也。阳升阴降，互相交合。乾坤作用，不失于道。而起首有时，见功有日。
　　吕祖曰：天得干道，所用者阳也。阳主升，何以交于地？地得坤道，所用者阴也。阴主降，何以交于天？天地不交，阴阳如何得合？阴阳不合，乾坤如何作用？乾坤既无作用，虽有起首之时、见功之日，大道如何可得也？
　　钟祖曰：天道以干为体，阳为用，积气在上；地道以坤为体，阴为用，积水在下。天之行道，以干索(音色)于坤。一索之而为长男，长男曰震；再索之而为中男，中男曰坎；三索之而为少男，少男曰艮。是此天交于地，以干道索坤道，而生三阳。及乎地之行道，以坤索于干。一索之而为长女，长女曰巽；再索之而为中女，中女曰离；三索之而为少女，少女曰兑。是此地交于天，以坤道索干道，而生三阴。三阳交合于三阴而万物生，三阴交合于三阳而万物成。天地交合，本以乾坤相索，而运行于道。乾坤相索而生六气，六气交合而分五行，五行交合而生成万物。方其干道下行，三索既终，其阳复升，阳中藏阴，上还于天；坤道上行，三索既终，其阴复降，阴中藏阳，下还于地。阳中藏阴，其阴不消，乃曰真阴。真阴到天，因阳而生，所以阴自天降，阴中能无阳乎？阴中藏阳，其阳不灭，乃曰真阳。真阳到地，因阴而发，所以阳自地升，阳中能无阴乎？阳中藏阴，其阴不消，复到于地；阴中藏阳，其阳不灭，复到于天。周而复始，运行不已。交合不失于道，所以长久坚固者如此。
　　吕祖曰：天地之机，运行于道，而得长久，乃天地作用之功也。惟人也，虽有聪明之性，留心于清净，欲奉行大道，小则安乐延年，中则长生不死，大则脱质升仙。如何作用，运行大道，法动天机，而亦得长久坚固，浩劫长存？
　　钟祖曰：大道无形，因彼之所得而为形；大道无名，因彼之所有而为名。天地得之，而曰「干道坤道」；日月得之，而曰「阴道阳道」。人得之朝廷，则曰「君臣之道」；闺门则曰「夫妇之道」；乡党则曰「长幼之道」；痒序则曰「朋友之道」；室家则曰「父子之道」。是见于外者，莫不有道也。至于父母交会，其父则阳先进，而阴后行，以真气接真水，心火与肾水相交，炼为精华，精华既出，逢母之阴，先进以水，涤荡于无用之处；逢母之阳，先进以血，承受于子宫之前。精血为胞胎，包含真气，而入母子宫，积日累月，真气造化成人，如天地行道，乾坤相索，而生三阴三阳。真气为阳，真水为阴。阳藏水中，阴藏气中。气主于升，气中有真水；水主于降，水中有真气。真水乃真阴也，真气乃真阳也。真阳随水下行，如干索于坤：上曰「震」，中曰「坎」，下曰「艮」。以人比之，以中为度，自上而下，震为肝，坎为肾，艮为膀胱；真阴随气上行，如坤索于干：下曰「巽」，中曰「离」，上曰「兑」。以人比之，以中为度，自下而上，巽为胆，离为心，兑为肺。形象既备，数足离母。既生之后，元阳在肾。因元阳而生真气，真气朝心；因真气而生真液，真液还元。上下往复，若无亏损，自可延年。如知时候无差，抽添有度，自可长生；若造作无倦，修持不已，阴尽阳纯，自可超凡入圣。此乃天机深造之理，古今不传之事。公若信心而无犹豫，名利若枷杻，恩爱如寇，避疾病若怕死亡之难，防失身于别壳，虑透灵于异类。委有清净之志，当且杜其根源，无使走失元阳，耗散真气。气盛而魂中无阴，阳壮而魄中有气　　一升一降，取法无出乎天地；一盛一衰，往来亦似于日月。
　　论日月第四
　　吕祖曰：天地之理，亦粗知矣。日月之躔度交合，于人可得比乎？愿闻其说。
　　钟祖曰：大道无形，生育天地；大道无名，运行日月。日月者，太阴、太阳之精，默纪天地交合之度，助行生成万物之功。东西出没，以分昼夜；南北往来，以定寒暑。昼夜不息，寒暑相催。而魄中生魂，魂中生魄。进退有时，不失乾坤之数；往来有度，无差天地之期。
　　吕祖曰：东西出没，以分昼夜，何也？
　　钟祖曰：混沌初分，玄黄定位。天地之状，其形如卵。六合于中，其圆如球。日月出没，运行于一天之上、一地之下。上下东西，周行如轮。凡日东出而西未没为昼，西没而东未出为夜，此日之出没以分昼夜也。若月之出没，不同于日。载魄于西，受魄于东，光照于夜，而魂藏于昼，积日累时，或出或没，自西而东。其始也魄中生魂，状若弯弓，初夜而光照于西；其次也魄中魂半，时应上弦，初夜而光照于南；其次魄中魂满，与日相望，初夜而光照于东；其次也魂中生魄，状如缺镜，初昼而魂藏于西；其次也魂中魄半，时应下弦，初昼而魄藏于南；其次魂中魄满，与日相背，初昼而魄藏于东。此月之出没以分昼夜也。
　　吕祖曰：南北往来，以定寒暑者，何也？
　　钟祖曰：冬至之后，日出辰初五十分，日没申末五十分。过此以往，出没自南而北，以夏至为期。夏至之后，日出寅末五十分，日没戌初五十分。过此以往，出没自北而南，以冬至为期。自南而北，以冬至夏，乃寒为暑也。自北而南，以夏至冬，乃暑为寒也。夏之日，乃冬之夜也；冬之日，乃夏之夜也。冬至之后，月出自北而南，比于夏之日也；夏至之后，月出自南而北，比于冬之日也。此日月之往来，以定寒暑者也。
　　吕祖曰：天地之机，阴阳升降，正与人之行持无二等。若日月之出没，往来交合躔度，于人可得比乎？
　　钟祖曰：天地之机，在于阴阳之升降，一升一降，太极相生，相生相成，周而复始，不失于道，而得长久。修持之士，若取法于天地，自可长生而不死，若比日月之躔度，往来交合，止于月受日魂，以阳变阴。阴尽阳纯，月华莹净。消除暗魄，如日之光辉，照耀于下土。当此时，如人之修炼，以气成神脱质升仙，炼就纯阳之体也。
　　吕祖曰：修真奉道之士，其于天地阴阳升降之理、日月精华交合之度，下手用功，于二者何先？
　　钟祖曰：始也法效天机，用阴阳升降之理，使真水真火，合而为一，炼成大药，永镇丹田，浩劫不死，而寿齐天地。如厌居尘世，用功不已，当取日月之交会，以阳炼阴，使阴不生；以气养神，使神不散。五气朝元，三花聚顶，谢绝俗流，以归三岛。
　　吕祖曰：若此之功验，深达旨趣，所患不得时节耳！
　　钟祖曰：天地之阴阳升降，一年一交合。日月之精华往来，一月一交合。人之气液，一昼夜一交合。
　　论四时第五
　　吕祖曰：天地日月之交合，年月日时，可得闻乎？
　　钟祖曰：凡四时有等：人寿百岁，一岁至三十，乃少壮之时，三十至六十，乃长大之时，六十至九十，乃老耄之时，九十至百岁，或百二十岁，乃衰败之时，此身中之时，一等也；若以十二辰为一日，五日为一候，三候为一气，三气为一节，二节为一时，时有春夏秋冬。时当春也，阴中阳半，其气变寒为温，乃春之时也；时当夏也，阳中有阳，其气变温为热，乃夏之时也；时当秋也，阳中阴半，其气变热为凉，乃秋之时也；时当冬也，阴中有阴，其气变凉为寒，乃冬之时也。此年中之时，二等也；若以律中起吕，吕中起律，凡一月三十日，三百六十辰，三千刻，一十八万分。月旦至上弦，阴中阳半；自上弦至月望，阳中阳；自月望至下弦，阳中阴半；自下弦至晦朔，阴中阴。此日月中之时，三等也；若以六十分为一刻，八刻二十分为一时，一时半为一卦，其言卦定八方，论其正分四位。自子至卯，阴中阳半，以太阴中起少阳；自卯至午，阳中有阳，纯少阳而起太阳；自午至酉，阳中阴半，以太阳中起少阴；自酉至子，阴中有阴，纯少阴而起太阴。此日中之时，四等也。难得而易失者，身中之时也；去速而来迟者，年中之月也；急于电光，速如石火者，日中之辰也。积日为月积月为岁岁月蹉跎年光迅速贪名求利而妄心未除爱子怜孙而恩情又起纵得回心向道，争奈年老气衰，如春雪秋花，止有时间之景；夕阳晓月，应无久远之光。奉道之士，难得者，身中之时也。艳阳景百卉芬芳水榭危楼清风快意月夜闲谈雪天对饮恣纵无穷之乐消磨有限之情纵得回心向道须是疾病缠身如破舟未济，谁无求救之心？漏屋重完，忍绝再修之意？奉道之士，虚过者，年中之时也。晨鸡未唱而出户嫌迟街鼓遍闻而归家恨早贪痴争肯暂休　妄想惟忧不足满堂金玉病来着甚抵当一眼儿孙气断谁能替换晓夜不停世人莫悟奉道之士，可惜者，日中之时也。
　　吕祖曰：身中之时，年中之时，月中之时，日中之时，皆是时也。尊师独以身中之时为难得，又以日中之时，为可惜者，何也？
　　钟祖曰：奉道者难得少年。少年者，根元完固，凡事易于见功，止千日而可大成。奉道者又难得中年，中年修持，先补益完备，次下手进功，始也返老还童，后即超凡入圣。若少年不悟，中年不省，或因灾难而留心清净，或因病疾而志在希夷。晚年修持，先论救护，次说补益，然后自小成法，积功以至中成，中成法积功，止于返老还童，炼形住世。然而五气不能朝元，三阳难为聚顶，脱质升仙，无缘得成。是难得者，身中之时也。
　　吕祖曰：身中之时，固知难得矣。日中之时，可惜者何也？
　　钟祖曰：人之一日，如日月之一月，如天地之一年。大道生育天地，天地分位，上下相去八万四千里。冬至之后，地中阳升，凡一气十五日，上进七千里，计一百八十日，阳升到天，太极生阴；夏至之后，天中阴降，凡一气十五日，下进七千里，计一百八十日，阴降到地，太极复生阳。周而复始，运行不已，而不失于道，所以长久运行日月。日月成形，周围各得八百四十里；月旦之后，六中起九，凡一日计十二时，魄中魂进七十里；凡十五日，计一百八十时，魄中魂进八百四十里；月望之后，九中起六，凡一日计十二时，魂中魄进七十里；凡十五日，计一百八十时，魂中魄进八百四十里。周而复始，运行不已，而不失于道，所以坚固大道，长养万物。万物之中，最灵最贵者，人也。人之心肾，上下相远八寸四分，阴阳升降，与天地无二等；气中生液，液中生气，气液相生，与日月可同途。天地以乾坤相索，而阴阳升降，一年一交合，不失于道，一年之后有一年；日月以魂魄相生，而精华往来，一月一交合，不失于道，一月之后有一月。人之交合，虽在一昼一夜，不知交合之时，又无采取之法；损时又不解补，益时又不解收；阴交时不解养阳，阳交时不解炼阴；月中不知损益，日中又无行持；过了一年无一年，过了一日无一日。当风卧湿，冒暑涉寒，不肯修持，而甘心受病，虚过时光，而端坐候死。
　　吕祖曰：奉道之人，非不知年光虚度，岁月蹉跎，疾病缠身，死限将至。盖修炼不知法，行持不知时，以致阴阳交合有差，时月行持不准。
　　钟祖曰：身中用年，年中用月，月中用日，日中用时。盖以五脏之气，月上有盛衰，日上有进退，时上有交合，运行五度，而气传六候。金木水火土　分列无差东西南北中　生成有数炼精生真气，炼气合阳神，炼神合大道。
　　论五行第六
　　吕祖曰：所谓「五脏之气」，曰「金木水火土」；所谓「五行之位」，曰「东西南北中」。如何得相生相成，而交合有时乎？采取有时乎？愿闻其说。
　　钟祖曰：大道既判而生天地，天地既分而列五帝：东曰「青帝」，行春令，于阴中起阳，使万物生；南曰「赤帝」，行夏令，于阳中升阳，使万物长；西曰「白帝」，行秋令，于阳中起阴，使万物成；北曰「黑帝」，行冬令，于阴中进阴，使万物死。四时各九十日，每时下十八日，「黄帝」主之。若于春时，助成青帝而发生；若于夏时，接序赤帝而长育；若于秋时，资益白帝而结立；若于冬时，制摄黑帝而严示。五帝分治，各主七十二日，合三百六十日，而为一岁，辅弼天地以行道。青帝生子曰「甲乙」，甲乙东方木；赤帝生子曰「丙丁」，丙丁南方火；黄帝生子曰「戊己」，戊己中央土；白帝生子曰「庚辛」，庚辛西方金；黑帝生子曰「壬癸」，壬癸北方水。见于时而为象者：木为青龙，火为朱雀，土为勾陈，金为白虎，水为玄武；见于时而生物者：乙与庚合，春则有榆，青而白，不失金木之色；辛与丙合，秋则有枣，白而赤，不失金火之色；己与甲合，夏末秋初有瓜，青而黄，不失土木之色；丁与壬合，夏则有椹，赤而黑，不失水火之色；癸与戊合，冬则有橘，黑而黄，不失水土之色。以类推求，五帝相交而见于时，生在物者，不可胜数。
　　吕祖曰：五行在时若此，在人如何？
　　钟祖曰：惟人也，头圆足方，有天地之象；阴降阳升，又有天地之机。肾为水，心为火，肝为木，肺为金，脾为土。若以五行相生：则水生木，木生火，火生土，土生金，金生水。生者为母，受生者为子。若以五行相克：则水克火，火克金，金克木，木克土，土克水。克者为夫，受克者为妻。以子母言之：肾气生肝气，肝气生心气，心气生脾气，脾气生肺气，肺气生肾气。以夫妻言之：肾气克心气，心气克肺气，肺气克肝气，肝气克脾气，脾气克肾气。　
　　肾者，心之夫，肝之母，脾之妻，肺之子；肝者，脾之夫，心之母，肺之妻，肾之子；心者，肺之夫，脾之母，肾之妻，肝之子；肺者，肝之夫，肾之母，心之妻，脾之子；脾者，肾之夫，肺之母，肝之妻，心之子。心之见于内者为脉，见于外者为色，以舌为门户，受肾之制伏，而驱用于肺，盖夫妻之理如此，得肝则盛，见脾则减，盖子母之理如此；肾之见于内者为骨，见于外者为发，以耳为门户，受脾之制伏，而驱用于心，盖夫妇之理如此，得肺则盛，见肝则减，盖子母之理如此；肝之见于内者为筋，见于外者为爪，以目为门户，受肺之制伏，而驱用于脾，盖夫妇之理如此，见肾则盛，见心则减，盖子母之理如此；肺之见于内者为肤，见于外者为毛，以鼻为门户，受心之制伏，而驱用于肝，盖夫妇之理如此，得脾则盛，见肾则减，盖子母之理如此；脾之见于内者为脏，均养心脾肝肺，见于外者为肉，以唇口为门户，呼吸定往来，受肝之制伏，而驱用于肾，盖夫妇之理如此，得心则盛，见肺则减，盖子母之理如此。此是人之五行，相生相克，而为夫妇子母，传气衰旺，见于此矣。
　　吕祖曰：心，火也，如何得火下行？肾，水也，如何得水上升？脾，土也，土在中而承火则盛，莫不下克于水乎？肺，金也，金在上而接火则损，安得有生于水乎？相生者递相间隔，相克者亲近难移，是此五行，自相损克，为之奈何！
　　钟祖曰：五行归原，一气接引，元阳升举而生真水，真水造化而生真气，真气造化而生阳神。始以五行定位，而有一夫一妇。肾，水也，水中有金，金本生水，下手时要识水中金。水本嫌土，采药后须得土归水。龙乃肝之象，虎本肺之神，阳龙出于离宫，阴虎生于坎位。五行顺行，气传子母，自子至午，乃曰「阳中生阳」；五行颠倒，液行夫妇，自午至子，乃曰「阴中炼阳」。阳不得阴不成，到底无阴而不死；阴不得阳不生，到底阴绝而寿长。
　　吕祖曰：五行本于阴阳一气，所谓「一气」者何也？
　　钟祖曰：一气者，昔父与母交，即以精血造化成形。肾生脾，脾生肝，肝生肺，肺生心，心生小肠，小肠生大肠，大肠生胆，胆生胃，胃生膀胱。是此阴以精血造化成形，其阳止在起首始生之处，一点元阳，乃在二肾。且肾，水也，水中有火，升之为气，因气上升，以朝于心。心，阳也，以阳合阳，太极生阴，乃积气生液，液由心降，因液下降，以还于肾。肝本心之母、肾之子，传导其肾气以至于心；肺本心之妻、肾之母，传导其心液以至于肾。气液升降，如天地之阴阳。肝肺传导，若日月之往复。五行各数也，论其交合生成，乃元阳一气为本，气中生液，液中生气。肾为气之根，心为液之源。灵根坚固，恍恍惚惚，气中自生真水；心源清洁，杳杳冥冥，液中自有真火。火中识取真龙，水中认取真虎。龙虎相交，而变为黄芽，合就黄芽而结成大药，乃曰「金丹」。金丹既就，乃曰「神仙」。
　　吕祖曰：金丹就而脱质升仙，以返十洲，固可知矣。如何谓之「黄芽」？
　　钟祖曰：真龙真虎者是也。
　　吕祖曰：「龙虎」者何也？
　　钟祖曰：龙非肝也，乃阳龙，阳龙出在离宫真水之中；虎非肺也，乃阴虎，阴虎出在坎位真火之中。
　　论水火第七
　　吕祖曰：人之长生者，炼就金丹。欲炼金丹，先采黄芽。欲得黄芽，须得龙虎。所谓真龙出于离宫，真虎生于坎位。离坎之中有水火，水火者，何也？
　　钟祖曰：凡身中以「水」言者，四海五湖、九江三岛、华池瑶池、凤池天池、玉池池、元潭阆苑、神水金波、琼液玉泉、阳酥白雪，若此名号，不可备陈。凡身中以「火」言者，君火、臣火、民火而已。三火以元阳为本，而生真气，真气聚而得安，真气弱而成病。若耗散真气，而走失元阳，元阳尽，纯阴成，元神离体，乃曰「死」矣！
　　吕祖曰：人身之中，以一点元阳，兴举三火，三火起于群水众阴之中，易于耗散，而难炎炽。若此阳弱阴盛，火少水多，令人速衰败而不得长生，为之奈何！
　　钟祖曰：心为血海，肾为气海，脑为髓海，脾胃乃水谷之海，所谓「四海」者如此。五脏各有液，所主之位，东西南北中，所谓「五湖」者如此。小肠二丈四尺，而上下九曲，乃曰「九江」；小肠之下，「元潭」之说如此；顶曰「上岛」，心曰「中岛」，肾曰「下岛」，三岛之内，「阆苑」之说如此。「华池」在黄庭之下，「瑶池」出丹阙之前，「池」上接「玉京」，「天池」正冲内院，「凤池」乃心肺之间，「玉池」在唇齿之内。神水生于气中，金波降于天上，赤龙住处，自有「琼液」「玉泉」。凡胎换后，方见「白雪阳酥」。浇灌有时，以沃炎盛，先曰「玉液」，次曰「金液」，皆可以还丹。抽添有度，以应沐浴，先曰「中田」，次曰「下田」，皆可以炼形。玉蕊金花，变就黄白之体；醍醐甘露，炼成奇异之香，若此皆「水」之功效。及夫民火上升，助肾气以生真水；肾火上升，交心液而生真气。小则降魔除病，大则炼质烧丹。用周天，则火起焚身，勒阳关，则还元炼药。别九州岛岛之势以养阳神烧三尸之累以除阴鬼上行则一撞三关下运则消磨七魄炼形成气，而轻举如飞；炼气成神，而脱胎如蜕。若此皆「火」之功效也。
　　吕祖曰：始也闻命，所患者火少水多，而易衰败；次听高论，水火有如此之功验。毕竟如何造化，使少者可以胜多，弱者可以致强？
　　钟祖曰：二八阴消，九三阳长，赫赤金丹，指日可成。七返九还，而胎仙自化者也。真气在心，心是液之源；元阳在肾，肾是气之海；膀胱为民火，不止于民火，不能为用，而膀胱又为津液之府。若不达天机，罔测玄理，奉道之士，难为造化，不免于疾病死亡者矣，
　　吕祖曰：所谓造化，使阳长阴消，金丹可成，而胎仙自化者，何也？
　　钟祖曰：人之心肾，相去八寸四分，乃天地定位之比也；气液太极相生，乃阴阳交合之比也；一日十二时，乃一年十二月之比也。心生液，非自生也，因肺液降，而心液行，液行夫妇，自上而下，以还下田，乃曰妇还夫宫。肾生气，非自生也，因膀胱气升，而肾气行，气行子母，自下而上，以朝中元，乃曰夫返妇室。肝气导引肾气，自下而上，以至于心。心，火也，二气相交，熏蒸于肺，肺液下降，自心而来，由心生液，以液生于心，而不耗散，故曰「真水」也。肺液传送心液，自上而下，以至于肾。肾，水也，二水相交，浸润于膀胱，膀胱气上升，自肾而起，由肾生气，以气生于肾而不消磨，故曰「真火」也。真火出于水中，恍恍惚惚，其中有物，视之不可见，取之不可得也；真水出于火中，杳杳冥冥，其中有精，见之不能留，留之不能住也。
　　吕祖曰：肾，水也，水中生气，名曰真火，火中何者为物？心，火也，火中生液，名曰真水，水中何者为精？火中之物，水中之精，既无形状可求，纵求之而又难得，纵得之而又何用？
　　钟祖曰：前古上圣道成，不离此二物交媾而变黄芽，数足胎完，以成大药，乃真龙真虎者也。
　　论龙虎第八
　　吕祖曰：龙本肝之象，虎乃肺之神。是此心火之中生液，液为真水，水之中，杳杳冥冥，而隐真龙，龙不在肝，而出自离宫者，何也？是此肾水之中生气，气为真火，火之中，恍恍惚惚，而藏真虎，虎不在肺，而生于坎位者，何也？
　　钟祖曰：龙，阳物也，升飞在天，吟而云起，得泽而济万物，在象为青龙，在方为甲乙，在物为木，在时为春，在道为仁，在卦为震，在人身中五脏之内为肝；虎，阴物也，奔走于地，啸而风生，得山而威制百虫，在象为白虎，在方为庚辛，在物为金，在时为秋，在道为义，在卦为兑，在人身五脏之内为肺。且肝，阳也，而在阴位之中，所以肾气传肝气，气行子母，以水生木，肾气足而肝气生，肝气既生，以绝肾之余阴，而纯阳之气上升。肺，阴也，而在阳位之中，所以心液传肺液，液行夫妇，以火克金，心液到而肺液生，肺液既生，以绝心之余阳，而纯阴之液下降。肝属阳，以绝肾之余阴，是以知气过肝时，即为纯阳，纯阳气中包藏真一之水，恍惚无形，名曰「阳龙」。肺属阴，以绝心之余阳，是知液到肺时，即为纯阴，纯阴液中，负载正阳之气，杳冥不见，名曰「阴虎」。气升液降，本不能相交，奈气中真一之水，见液相合，液中正阳之气，见气自聚。若于传行之时，以法制之，使肾气不走失，气中收取真一之水，心液不耗散，液中采取正阳之气，子母相逢，两相顾恋，日得黍米之大，百日无差药力全，二百日圣胞坚，三百日胎仙完，形若弹丸，色同朱橘，名曰「丹药」，永镇下田，留形住世，浩劫长生，此陆地神仙。
　　吕祖曰：肾水生气，气中有真一之水，名曰阴虎，虎见液相合；心火生液，液中有正阳之气，名曰阳龙，龙见气相合。方以类聚，物以群分，理当然也。气生时，液亦降，气中真一之水，莫不随液而下传于五脏乎！液生时，气亦升，液中正阳之气，莫不随气而上出于重楼乎！真水随液下行，虎不能交龙；真阳随气上升，龙不能交虎。龙虎不交，安得黄芽？黄芽既无，安得大药？
　　钟祖曰：肾气既生，如太阳之出海，雾露不能蔽其光；液下如疏帘，安足以胜其气？气壮则真一之水自盛矣。心液既生，如严天之杀物，呼呵不能敌其寒；气升如翠幙，安足以胜其液？液盛则正阳之气，或强或弱，未可必也。
　　吕祖曰：气生液生各有时：时生气也，气盛则真一之水自盛；时生液也，液盛则正阳之气亦盛。盛衰未保，何也？
　　钟祖曰：肾气易为耗散，难得者真虎；心液难为积聚，易失者真龙。丹经万卷，议论不出阴阳；阴阳两事，精粹无非龙虎。奉道之士，万中识者一二。或多闻广记，虽知龙虎之理，不识交合之时，不知采取之法。所以今古达士，皓首修持，止于小成，累代延年，不闻超脱，盖以不能交媾于龙虎，采黄芽而成丹药。
　　论丹药第九
　　吕祖曰：龙虎之理，既已知矣，所谓「金丹大药」，可得闻乎？
　　钟祖曰：所谓「药」者，可以疗病。凡病有三等：当风卧湿，冒暑涉寒，劳逸过度，饥饱失时，非次不安，则曰患矣，患为时病；及夫不肯修持，恣情纵意，散失元阳，耗损真，年高憔悴，则曰老矣，老为年病；及夫气尽体空，魂消神散，长吁一声，四大无主，体卧荒郊，则曰死矣，死为身病。且时之有病，以春夏秋冬，运行于寒暑温凉。阳太过而阴不足，当以凉治之：阴太过而阳不足，当以温治之。老者多冷，而幼者多热，肥者足涎，而羸者多积；男子病生于气，妇人患本于血。补其虚而取其实，保其弱而损其余，小则针灸，甚则药饵。虽有非次不安，而时病为患，委于明士良医，对病服食，悉得保愈。若夫老病如何医？死病如何治？洗肠补肉，古之善医者也，面皱发白，以返童颜，无人得会！换顶续支，古之善医者也，留影住世，以得长生，无人得会！
　　吕祖曰：非次不安，因时成病，良医名药，固可治矣。虚败年老之病，气尽命终之苦，如何治之？莫有药乎？
　　钟祖曰：凡病有三等，时病以草木之药疗之自愈。身病、年病，所以治之药有二等：一曰「内丹」，次曰「外丹」。
　　吕祖曰：外丹者何也？
　　钟祖曰：昔高上元君，传道于人间，指谕天地升降之理，日月往复之宜，自尔丹经满世，世人得闻大道。广成子以教黄帝，黄帝政治之暇，依法行持，久不见功。广成子以心肾之间，有真气真水，气水之间，有真阴真阳，配合大药，可比于金石之间，而隐至宝。乃于崆峒山中，以内事为法，而炼大丹。八石之中，惟用朱砂，砂中取汞；五金之中，惟用黑铅，铅中取银。汞比阳龙，银为阴虎。以心火如砂之红，肾水如铅之黑。年火随时，不失乾坤之策；月火抽添，自分文武之宜。卓三层之炉，各高九寸，外方内圆；取八方之气，应四时之候。金鼎之象，包藏铅汞，无异于肺液；硫黄为药，合和灵砂，可比于黄婆。三年小成，服之可绝百病；六年中成，服之自可延年；九年大成，服之而升举自如，展臂可千里万里，虽不能返于蓬莱，亦于人世浩劫不死。
　　吕祖曰：历古以来，炼丹者多矣，而见功者少，何也？
　　钟祖曰：炼丹不成者有三：不辨药材真伪，不知火候抽添，将至宝之物，一旦消散于烟之中而为灰尘，废时乱日，终无所成者，一也；药材虽美，不知火候，火候虽知，而乏药材，两不相契，终无所成者，二也；药材可美，火候合宜，年中不差月，月中不差日，加减有数，进退有时，气足丹成，而外行不备，化玄鹤而凌空，无缘得饵，不成者，三也。又况药材本天地秀气结实之物，火候乃神仙修持得道之术。三皇之时，黄帝炼丹，九转方成；五帝之后，混元炼丹，三年才成。迨夫战国，凶气凝空，流尸满野，物不能受天地之秀气，而世乏药材。当得法之人，而逃难老死岩谷。丹方仙法，或有竹帛可纪者，久而枯坏，人世不复有矣。若尘世有药材，秦始皇不求于海岛；若尘世有丹方，魏伯阳不参于周易。或者多闻强识，迷惑后人，万万破家，并无一成，以外求之，亦为误矣。
　　吕祖曰：外丹之理，出自广成子，以内事为法，纵有成就，九年方毕。又况药材难求，丹方难得，到底止能升腾，不见超凡入圣，而返十洲者矣。敢告内药，可得闻乎？
　　钟祖曰：外药非不可用也，奉道之人，晚年觉悟，根源不甚坚固。肾者气之根，根不深则叶不茂矣；心者液之源，源不清则流不长矣。必也假五金八石，积日累月，炼成三品，每品三等，乃曰「九品龙虎大丹」，助接真气，炼形住世，轻举如飞。若修持内事，识交合之时，知采取之法，胎仙既就，指日可得超脱。彼乃不悟，执外丹进火加日，服之欲得上升天界，诚可笑也！彼既不究外药之源，今当详陈内丹之理。内丹之药材出于心肾，是人皆有也。内丹之药材，本在天地，天地当日得见也。火候取日月往复之数，修合效夫妇交接之宜，圣胎就而真气生，气中有气，如龙养珠，大药成而阳神出，身外有身，似蝉脱蜕，是此内药，本于龙虎交而变黄芽，黄芽就而分铅汞。
　　论铅汞第十
　　吕祖曰：内药不出龙虎也。虎生于坎宫，气中之水是也；龙出于离宫，水中之气是也。外药取砂中之汞，比于阳龙；用铅中之银，比于阴虎。然而铅汞外药也，何以龙虎交而变黄芽？黄芽就而分铅汞？所谓内药之中，铅汞者，何也？
　　钟祖曰：抱天一之质，而为五金之首者，黑铅也。铅以生银，铅乃银之母。感太阳之气，而为众石之首者，朱砂也。砂以生汞，汞乃砂之子。难取者铅中之银，易散者砂中之汞。银汞若相合，炼自成至宝。此铅汞之理，见于外者如此。若以内事言之，古今议论各殊，取其玄妙之说，本自父母交通之际，精血相合，包藏真气，寄质于母腹纯阴之宫，藏神在阴阳未判之内，三百日胎完，五千日气足。以五行言之，人身本是精与血，先有水也；以五脏言之，精血为形像，先生肾也。肾水之中，伏藏于受胎之初，父母之真气，真气隐于人之内肾，所谓铅者此也。肾中主气，气中真一之水，名曰真虎，所谓铅中银者此也。肾气传肝气，肝气传心气。心气太极而生液，液中有正阳之气，所谓朱砂者，心液也。所谓汞者，心液之中，正阳之气，积气液为胎胞，传送在黄庭之内，进火无差，胎仙自化。乃比铅银合汞，炼成宝也。
　　吕祖曰：在五金之中，铅中取银；于八石之内，砂中出汞。置之鼎器，配之药饵，汞自为砂，而银自为宝。然而在内之铅，如何取银？在人之砂，如何取汞？汞如何取砂，银如何作宝？
　　钟祖曰：铅本父母之真气，合而为一，纯粹而不离。既成形之后，藏在肾中。二肾相对，同升于气，乃曰元阳之气。气中有水，乃曰真一之水。水随气升，气住水住，气散水散，水与气，如子母之不相离。善视者，止见气，不见水。若以此真一之水，合于心之正阳之气，乃曰龙虎交媾而变黄芽，以黄芽而为大药。大药之材，本以真一之水为胎，内包正阳之气，如昔日父母之真气，即精血为胞胎，造化三百日，胎完气足，形备神来，与母分离，形神既合，合则形生形矣。奉道之人，肾气交心气，气中藏真一之水，负戴正阳之气，以气交真水为胞胎，状同黍米，温养无亏。始也即阴留阳，次以用阳炼阴。气变为精，精变为汞，汞变为砂，砂变为金丹。金丹既就，真气自生，炼气成神，而得超脱，化火龙而出昏衢，骖玄鹤而入蓬岛。
　　吕祖曰：以形交形，形合生形；以气合气，气合生气。数不出三百日，分形之后，男女形状之不同，自己丹砂，色泽之何似也？
　　钟祖曰：父母之形交：父精先进，而母血后行，血包于精而为女，女者，中阳而外阴以象母，盖以血在外也。若母血先进，而父精后行，精包于血而为男。男者内阴而外阳以象父，盖以精在外也。所谓「血」者，本生于心，而无正阳之气。所谓「精」者，本生于肾，而有正阳之气，乃汞之本也，即真一之水，和合而入黄庭之中。用铅汤煮，以汞水煎。铅不得汞，不能发举真一之水，汞不得铅，不能变化纯阳之气。
　　吕祖曰：铅在肾中，而生元阳之气，气中有真一之水，视之不可见也。铅以得汞，汞有正阳之气，以正阳之气，烧炼于铅，铅生气盛，而发举于真一之水，可以上升。然而汞本正阳之气，即真一之水而为胞胎，保送黄庭之中，已是龙虎交媾，阴阳两停，亦以铅汤煮之。莫不阴太过，耗散真阳，安得成大药，而气中生气也？
　　钟祖曰：肾气投心气，气极生液，液中有正阳之气，配合真一之水，名曰「龙虎交媾」。日得黍米之大，名曰「金丹大药」，保送黄庭之中。且黄庭者，脾胃之下，膀胱之上，心之北而肾之南，肝之西而肺之东，上清下浊，外应四色，量容二升，路通八水，所得之药，昼夜在其中。若采药不进火，药必耗散而不能住；若进火不采药，阴中阳不能住，止于发举肾气，壮暖下元而已。若采药有时，而进火有数，必先于铅中借气进火，使大药坚固，永镇下田，名曰「采补之法」。而炼汞补丹田，延年益寿，可为地仙。若采药而以元铅抽之，于肘后飞金晶，既抽铅，须添汞，不添汞，徒还精补脑，真气如何得生？真气不生，阳神如何得就？既添汞，须抽铅，不抽铅，徒炼汞补丹田，如何变砂？砂既不变，金丹如何得就？
　　论抽添第十一
　　吕祖曰：采药必赖气中之水，进火须借铅中之气，到底抽铅以成大药，添汞以补丹田，所谓「抽添之理」何也？
　　钟祖曰：昔者上圣，传道于人间，以太古之民，淳而复朴，杳然无知，不可得闻大道。指谕于天地升降之宜，交换在温凉寒暑之气，而节候有期，一年数定，周而复始，不失于道，天地所以长久；比说于日月精华往来之理，进退在旦望弦朔之时，而出没无差。一月数足，运行不已，不失于道，日月所以长久。奈何寒往暑来，暑往寒来，世人不悟天地升降之宜；月圆复缺，月缺复圆，世人不悟日月往来之理。恣纵无穷之欲，消磨有限之时。富贵奢华　算来妆点浮生之梦恩爱愁烦　到底做下来生之债歌声未绝　而苦恼早来名利正浓　而红颜已去贪财黩货　将谓万劫长存爱子怜孙　指望来生同聚贪痴不息，妄想长生，而耗散元阳，走失真气，直待恶病缠身，方是歇心之日；大限临头，才为了手之时。真仙上圣，悯其如此轮回，同归堕落，深欲世人明悟大道，比于天地日月之长久，始也备说天地阴阳升降之理，次比谕日月精华往来之理。彼犹不达天机，罔测玄妙。因以内药比外药，以无情说有情：无情者金石，金石者外药也；有情者气液，气液者内药也。大之天地，明之日月，外之金石，内之气液，既采须添，既添须抽，抽添之理，乃造化之本也。且冬至之后，阳升于地，地抽其阴，太阴抽而为厥阴，少阳添而为阳明，厥阴抽而为少阴，阳明添而为太阳，不然无寒而变温，温而变热也。夏至之后，阴降于天，天抽其阳，太阳抽而为阳明，少阴添而为厥阴，阳明抽而为少阳，厥阴添而为太阴，不然无热而变凉，凉而变寒也。是以天地阴阳升降，而变六气，其抽添之验也。若月受日魂，日变月魄，前十五日，月抽其魄，而日添其魂，精华已竭，光照下土。不然，无初生而变上弦，上弦而变月望也；月收阴魄，日收阳精，后十五日，日抽其魂，而月添其魄，光照已谢，阴魄已足。不然，无月望而变下弦，下弦而变晦也。是以日月精华，往复而变九六，其抽添之验也。自昔真仙上圣，以人心所爱者，无病长生，将金石炼大丹；以人心所好者，黄金白银，将铅汞成至宝。本欲世人明悟其理。无情之金石，火候无差，抽添有数，尚可延年益寿；若以己身有情，正阳之气，真一之水，知交合之时，明采取之法，积日累月，气中有气，炼气成神，以得超脱，岂为今古难得之事。自有外药之说，今古圣贤，或陈说得闻于世，世人又且不悟，欺己罔人，将砂取汞，以汞点铅，即铅干(音干)汞，用汞变铜，不顾身命，枉求财货，互相推举，好道为名，其实好利，而志在黄白，不知铅汞之说，比喻内事。　论河车第十二
　　吕祖曰：所谓「河车」者，何也？
　　钟祖曰：昔有志智人，观浮云蔽日，可以取阴而作盖；观落叶浮波，可以载物而作舟；观飘蓬随风往来，运转而不已，退而作车。且车之为物，盖轸有天地之象，轮毂如日月之比。高道之士，取喻于车，夫车行于地而转于陆，今曰河车，盖有说矣。人身之中，阳少阴多，言水之处甚众。车则取意于搬运河乃主象于多阴故此河车，不行于地，而行于水。自上而下，或后或前。驾载于八琼之内驱驰于四海之中升天则上入昆仑既济则下奔凤阙运载元阳，直入于离宫；搬负真气，曲归于寿府。往来九州岛，无时暂停；巡历三田，何时休息！龙虎既交，令黄婆驾入黄庭。铅汞才分，委金男搬入金阙。玉泉千派，运时止半日功夫；金液一壶，搬过则片时功。五行非此车搬运，难得生成；一气非此车搬运，岂能交会？应节顺时而下功，必假此车而搬之，方能有验；养阳炼阴而立事，必假此车而搬之，始得无差。乾坤未纯，其或阴阳往来之，是此车之功也；宇宙未周，其或血气交通之，是此车之功也。自外而内，运天地纯粹之气，而接引本宫之元阳；自凡而圣，运阴阳真正之气，而补炼本体之元神。其功不可以备纪。
　　吕祖曰：河车如此妙用，敢问河车之理，毕竟人身之中，何物为之？既得之，如何运用？
　　钟祖曰：河车者，起于北方正水之中，肾藏真气，真气所生之正气，乃曰河车。河车作用，今古罕闻，真仙秘而不说者也。如干再索坤而生坎，坎本水也，水乃阴之精，阳既索于阴，阳乃负阴而还位，所过者，艮、震、巽。以阳索阴，因阴取阴，搬运入离，承阳而生。是此河车，搬阴入于阳宫。及夫坤再索干而生离，离本火也，火乃阳之精，阴既索于阳，阴反抱阳而还位，所过者，坤、兑、干。以阴索阳，因阳取阳，搬运入坎，承阴而生。是此河车，运阳入于阴宫。及夫采药于九宫之上，得之而下入黄庭；抽铅于曲江之下，搬之而上升内院。玉液金液本还丹，搬运可以炼形，而使水上行；君火民火本炼形，搬运可以烧丹，而使火下进。五气朝元，搬运各有时；三花聚顶，搬运各有日。神聚魔多，搬真火以焚身，则三尸绝逃；药就海枯，运霞浆而沐浴，而入水无波。此河车之作用也。
　　吕祖曰：河车本北方之正气，运转无穷，而负载阴阳，各有成就，所用功不一也。尊师当为细说。
　　钟祖曰：五行循环，周而复始，默契颠倒之术，龙虎相交而变黄芽者，「小河车」也。肘后飞金晶，还晶入泥丸，抽铅添汞而成大药者，「大河车」也。龙虎交而变黄芽，铅汞交而成大药。真气生而五气朝中元，阳神就而三神超内院。紫金丹成常如玄鹤对飞白玉汞就镇似火龙踊起金光万道罩俗骨以光辉琪树一株现鲜葩而灿烂或出或入，出入自如；或去或来，往来无碍。搬神入体，且混时流；化圣离俗，以为羽客。乃曰「紫河车」也。此三车之名，分上、中、下三成，三成者，言其功之验证，非比夫释教之三乘车，而曰羊车、鹿车、大牛车也。以道言之，河车之后，更有三车：凡聚火而心行意使，以攻疾病，曰「使者车」；凡既济自上而下，阴阳正合，水火共处，静中闻雷霆之声，曰「雷车」；若心为境役，性以情牵，感物而散真阳之气，自内而外，不知休息，久而气弱体虚，以成衰老，或者八邪五疫，返搬入真气，元阳难为抵当，既老且病而死者，曰「破车」。
　　吕祖曰：五行颠倒，而龙虎相交，则小河车已行矣。三田返复，而肘后复飞金晶，则大河车将行矣。紫河车何日得行？
　　钟祖曰：修真之士，既闻大道，得遇明师，晓达天地升降之理，日月往来之数。始也匹配阴阳，次则聚散水火，然后采药进火，添汞抽铅，则小河车当行。及夫肘后金晶入顶，黄庭大药渐成，一撞三关，直超内院，后起前收，上补下炼，则大河车当行。若夫金液玉液，还丹而后炼形，炼形而后炼气，炼气而后炼神，炼神而后合道，方曰道成。以出凡入仙，乃曰紫河车也，
　　论还丹第十三
　　吕祖曰：炼形成气，炼气成神，炼神合道，始于还丹，所谓「还丹」者何也？
　　钟祖曰：所谓丹者，非色也，红黄不可以致之；所谓丹者，非味也，甘和不可以合之。丹乃丹田也，丹田有三：上田神舍，中田气府，下田精区。精中生气，气在中丹；气中生神，神在上丹；真水真气，合而成精，精在下丹。奉道之士，莫不有三丹。然而气主于肾，未朝于中元；神藏于心，未超于上院。所谓精华不能返合，虽三丹终成无用。
　　吕祖曰：玄中有玄，一切之人，莫不有命，命中无精，非我之气也，乃父母之元阳；无精则无气，非我之神也，父母之元神。所谓精气神，乃三田之宝，如何可得，常在于上中下三宫也？
　　钟祖曰：肾中生气，气中有真一之水，使水复还于下丹，则精养灵根，气自生矣；心中生液，液中有正阳之气，使气复还于中丹，则气养灵源，神自生矣。集灵为神，合神入道，以还上丹，而后超脱。
　　吕祖曰：丹田有上中下，还者，既往而有所归。还丹之理，奥旨深微，敢请细说。
  </div>
  <div class="pagination">
   <a href="吕祖全书_page16.html">
    上一页
   </a>
   <span>
    ...
   </span>
   <a href="吕祖全书_page12.html">
    12
   </a>
   <a href="吕祖全书_page13.html">
    13
   </a>
   <a href="吕祖全书_page14.html">
    14
   </a>
   <a href="吕祖全书_page15.html">
    15
   </a>
   <a href="吕祖全书_page16.html">
    16
   </a>
   <span class="current-page">
    17
   </span>
   <a href="吕祖全书_page18.html">
    18
   </a>
   <a href="吕祖全书_page19.html">
    19
   </a>
   <a href="吕祖全书_page20.html">
    20
   </a>
   <a href="吕祖全书_page21.html">
    21
   </a>
   <a href="吕祖全书_page22.html">
    22
   </a>
   <a href="吕祖全书_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
