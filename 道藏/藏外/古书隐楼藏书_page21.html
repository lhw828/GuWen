<!DOCTYPE html>
<html>
<head>
    <meta charset="UTF-8">
    <title>古书隐楼藏书 - 第 21 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古书隐楼藏书 - 第 21 页/共 28 页</h1>
    <div class="content">　　室那室那
　　此句承上，言此慧眼宜藏，非时勿用之义。那者，此也，指此慧眼也。室者，深藏之义。重言之者，深藏又深藏之义也。
　　阿罗嘇佛，罗舍利
　　此句言能宽其度量，德乃宏也义。阿界嘇佛者，犹言视彼普天下人皆同佛然也。罗舍利者，犹言视彼天下人皆善知识，有大智能者也。嘇者，等也，舍利者，智慧第一之名也。罗，世也，犹言普天下也。阿罗者，犹言进彼普天以下也。嘇佛者，犹言皆有佛性，兼万物而言也。此固示人以量宏为德，亦正是慧眼之明，能见其本来，悉皆自佛而化来者，咸具大怫性，大慧光，非仅量宏已也，此之谓佛知见。
　　罚沙罚嘇
　　罚者，棒喝之义，责善之道也。沙者，众庶之名。嘇者，平等之谓。言佛之严以教众庶者，正以众庶与佛平等，有不敢听其自堕义，故曰罚沙罚嘇。犹言我之罚众庶，非以异我而罚之，正以同我而罚之也。所谓见之真者，教自切也义。
　　佛啰舍耶
　　此句承上，言我岂不欲体佛，宽以舍之耶。以彼众庶具有佛性，故有此句之说。
　　呼嚧呼嚧摩啰
　　言我不但不能无罚而舍之，且责令渠各自呼嚧呼嚧然，互相琢磨，正我所以体佛，不忍舍之也。此句正承上文而言者，故曰呼嚧呼嚧摩啰。呼嚧者，琢磨之声。重言之者，乃互相琢磨之声也。磨者，琢磨之谓也。啰，助语词。
　　呼嚧呼嚧酰利
　　此承上，我之令彼呼嚧呼嚧者，冀其如酰焉以自利耳。酰性能去瘀，瘀去新自生。喻人互自琢磨，则旧染日除，而明德日新，故以酰利喻之也。
　　娑罗娑罗
　　娑罗者，西域大树之名，取以比世家子弟者。兹取以喻精修者之得道庇，亦犹如娑罗之庇荫众庶也。重言之，喻其必如娑罗之庇荫众庶也。
　　悉利悉利
　　悉者，有尽然无不然之义。利者，宜也，言处无不宜、行无不宜之谓。是承上文言其利益之周广普遍也，有无时无地不利之义。然按所谓悉利悉利者，乃如下文所言，方是真利也。
　　苏嚧苏嚧
　　苏者，松也，抽也，萌也。嚧者，芦也，生生之气，透现之景象也。此形容慧德佛仁腾腾生长貌，一若有声然，如树芽之透生，有苏嚧苏嚧之声然，得闻见于不闻不见地然，是极言上文悉利悉利之义也。
　　菩提夜菩提夜
　　菩提，佛觉也，乃即佛知佛见之义。夜者，密义也，不见不知之境，盖极静之候也。极静则慧光生义。重言之，进进不已之义。即上文所言苏嚧苏嚧然生者，此也。言当生于静笃之候者，故曰菩提夜菩提夜也。
　　菩驮夜菩驮夜
　　菩作普字义会。驮作负字义会。夜作默默义会。犹言普负众生于黑暗也，故曰菩驮夜。重言之，亦上文进进不已之义。一解夜作水深义解，驮作水母名解，亦通。
　　弥地利夜
　　弥者，大而周密之貌。言上密驮而密增益者，乃彼密帝之所利护黑夜众生之宝也，故曰弥地利夜，是申明上句之义。一解弥帝作人之真心解，亦正。
　　那罗谨墀
　　那者，指点之词，盖指弥帝利夜也。罗，世也，世者身也。谨，谨修一切佛道也。墀者，丹墀，墀有九级，喻功次也。言此弥帝利夜，乃汝身世所恃，要谨修不懈，而明造夫极乐净土之乡，按而步升，有如墀然者，此宝是也。盖墀有九级，功有九成，故曰那罗谨墀也。
　　地利瑟尼那
　　承上墀字义，言功次惟九，而则法甚多，能从忍辱仁柔如地义然，还当以普利普济为怀，内以调和心气，外以调和物理，又必如日之明，毋使或昧，而有圆明普照之行，无我无人之德，乃能步不中阻，墀尽而堂升，此权在汝，汝自着力，则终到焉。故曰地利瑟尼那也。地者，法地之义。利者，普济之怀。瑟者，调和之谓。尼者，日也。那者，汝也。此承上而示以行则之。
　　波夜摩那
　　波者，善逝之义，又有浸润之功，涵养之学。夜者，慎独之义，有退藏之道。摩者，有摩利以须之义，有居易俟命之道。那者，你也，有权在汝之义。此句之下，皆言功效之速，以证广大圆满无阂无住之大陀罗尼心之神妙义。按此句，或云义在善逝，夜台安稳，生则修养其身，摩炼其性，以待西归，未知何如，故曰波夜摩那。是以波字作善终义，夜作阴司会，摩作炼修义，那作何字解。其说与下文颇相照会，此解甚通。又有一解，作逝至夜台，受诸摩罚则奈何，此说亦通。
　　娑婆诃
　　娑婆者，犹言一切，咸得开复而悉解脱也。诃者，速也。一说娑作速字解，婆者，复之谓，诃作贺字义，亦通。
　　悉陀夜
　　悉者，尽然之谓。夜者，长夜，地狱之谓。陀者，佛性，一作度字义，而佛性即在其中也。此句谓有发愿，悉将佛光，度彼长夜诸灵爽者，果能将此陀度，长夜之狱必空也。
　　娑婆诃
　　此承上，言无不一切咸度而且速也。以所持度之陀，乃是广大圆满无阂大悲心大陀罗尼也，应无不尽狱而超之也，故曰娑婆诃。
　　摩诃悉陀夜
此句犹言虽有无量大铁围，无量大阿鼻，种种大地狱，以是陀度，悉成不夜，狱无不空者，故曰摩诃悉陀夜。
娑婆诃
此句言不但可悉度，而且度之速也。
　　悉陀喻艺
　　此句谓求通悟神智才艺者。喻，晓也。艺，神智才艺也。是指通俗种种情状，与夫种种变现之神艺也。
　　室皤罗耶
　　谓愿护彼琼花已萎，形神衰朽，长住罗天人世。如经云，色如驴颜唇，悉返苹婆果，盖非易能，故曰室皤罗耶。耶，疑词。室，室而护持之。皤者，衰老之称。谓彼须发皤然者。罗，罗天人世也。谓愿护彼衰朽，延命住世，是承上句艺字义来。
　　娑婆诃
　　谓彼神悟智艺，性所自具，求无不得，其用至神。矧彼愿护衰朽，留形住世，是亦性分中事，勿谓之妄，以是陀力而求护焉，无不满愿者，故咸许曰娑婆诃。
　　那罗谨墀
　　此句言愿得升证罗天果者。那者，有所指之词也。罗，罗天也。天有三十六，愿欲仗此陀力，谨谨修登，如登墀然，曰愿登某天，故曰那罗谨墀。墀，阶属，升有九级者，丹墀是也。
　　娑婆诃
　　言持此陀，证佛犹能，况罗天乎，故许之曰娑婆诃。
　　摩罗那罗
　　此句言，愿斗天庇护罗世庶众也。摩者，摩利支罗天也，故曰摩罗。那者，犹言他也。罗者，彼之所罗之世也，故曰那罗。是愿斗天转祸为福，返乱为治之义。
　　娑婆诃
　　言此乃普护仁愿，持陀以求，无不满愿，故曰娑婆诃。
　　悉罗僧阿穆佉耶
　　此句言，愿尽彼罗世之为道为僧者，无不熏修净业，不入旁蹊邪径也。悉者，尽也。罗者，天之道。僧者，佛之道。阿者，无不之谓也。穆者，净业也。佉者，旁蹊。耶者，邪径，邪、耶通，故耶作邪字义训。又正韵：佉同祛。穆佉耶，作静穆以祛耶解。
　　娑婆诃
　　言愿虽宏大，而的是大悲大陀罗尼心，故曰娑婆诃。
　　娑婆摩诃阿悉陀夜
　　此句承上而推广之。娑婆者，举世之谓。而曰摩诃焉，则有三千大千之广矣。乃曰阿悉陀夜，其愿之宏大极矣。盖阿者，无不之谓。悉者，周遍之义。陀者，大陀罗尼也。夜者，不夜之天也。陀中有光照夜，故曰陀夜，惟发愿焉，则人人具有此陀。苟能如下文所许，则教化人众，虽彼僻壤穷乡，咸有领袖，持此陀以化之，则无不互相发露，而此三千大千世界，悉成不夜之天矣，故下文竟许之。
　　娑婆诃
　　解见上文注中，盖许其愿力之宏。以此愿力，正是大悲心大陀罗尼也，其效验应速义。
　　者吉罗阿悉陀夜
　　此句言，愿天无恶曜，则地无灾厄。灾厄之临，恶曜照故。恶曜无，则丽夫天者，咸吉曜矣，何患不成大光明界乎。此愿似玄而平正者，恶曜之为恶曜也，曜无善恶，而世之戾气冲以凝丽者，仅此陀力以消夫戾气，则气返乎纯淳，而恶曜便成吉曜焉。此在持陀者之坚固与否耳！故下文亦许之。
　　娑婆诃
　　解见上注，盖亦许其愿力坚固耳！言此正是大陀罗尼心本来面目也，故曰娑婆诃。
　　波陀摩羯悉哆夜
　　此句言，愿海不扬波，商旅安定也。波者，海波。陀者，山陀。摩者，激奋之貌。羯者，相斗之貌。此指飓风迅发，其势有如此奋激，情如羊斗然，商旅当之，舟皆覆溺，人葬鱼腹，大可哀恻。哆者，定也，风恬浪定也。夜者，昏黑之象也。盖此种飓风，发非无因，悉皆不平之气以召之者，能持此陀以照之，不平咸平，此厄有立解之义焉，故下文许之。
娑婆诃
言能平心以持陀焉，效可立见者，故曰娑婆诃。
那罗谨墀皤伽罗耶
此句言，运值天变，愿得老成而居显位者，发其护父之心以护君也。那罗谨墀者，犹言那是天儆君上，使知谨戒也。墀，丹墀，君上也。言彼在苍苍儆夫君上，每有饥饿兵革之临，惟愿皤然候伯发彼护父之心以护君，则君安而民有救赈者，世乃泰焉。皤者，老成练达之称。伽者，有土有位之谓。罗者，护之周也。耶，爷通，训父也。此救劫之第—法也。
　　娑婆诃
　　言彼劫运之临，皆缘天之厌乱而降警者，能持此陀以诚感之，所求自应，愿无不满者，故曰娑婆诃。
　　摩婆利胜羯罗夜
　　此句愿解杀运横开，修罗逞胜，人间涂炭之厄。摩婆者，阿修罗世也。利胜者，以胜为利者也。羯者，相持而斗，有莫解之势。罗夜者，万民涂炭，竟如无日之世然。大可衷也！故愿解之。
　　娑婆诃
　　言此煞运，天人咸痛之，果能持陀而力解之，天人合德，修罗虽强，佛能制之，但以大慈心气感之，嗔心自灭，嗔气立化，故曰娑婆诃。
　　南无喝啰怛那哆啰夜口耶
　　此句解详篇首。言能发愿修证，悉如篇首所示，其愿似妄而非妄，有为者亦若是，故所发愿不一，而证修亦有差别，其间大小虽殊，而佛一一许之者，以人人自具此佛性，则所许者，皆如来真语也。
　　南无阿哩口耶
　　解详篇首，言此即汝心之圣师友。亦汝心自具之不夜珠，向为凡气锢蔽者也。哩口梨通。
　　婆嚧吉帝
　　解详篇首，言即汝心具有之吉帝，非自外降者。嚧卢通。
　　烁皤啰夜
　　解见篇首，言即烁自汝心出者，向为物欲之所闭者也。皤钵通。
　　娑婆诃
　　言汝有志无不满愿者，以人人具足，个个圆成，非从外至，持之坚者，复自速也，故咸许之曰娑婆诃。
　　唵悉殿都
　　此句以下，皆我佛奖劝之词也。唵，叹惜声。悉者，同然之义。殿，音店，不进之貌。都者，美也，奖劝之词也。一若曰：唵，汝诸众庶，何为甘自退后，不思前进，岂自以染深不能白耶，抑自为驽马不堪策耶，佛亦人而修成者，汝诸众庶亦人也，有为者亦若是也，自我慧眼观之，皆净体也，皆骥材也，皆可成佛祖也，故曰都也。此我佛之大慈悲语，亦我佛之真实不虚语也。
　　漫哆罗
　　漫，懒貌。哆，止而不进貌。罗，人天世界也。言汝众庶，具有佛性佛力，乃自漫然懒，哆然止，不思动，不思进，岂非虚生此人天世界乎？此承唵字义来。
　　跋陀耶
　　跋者，走也，失也，犹言走失也，自弃之词也。陀者，大陀罗尼也，是即广大圆满无阂大悲心大陀罗尼也。人人具足，个个圆成，乃自委曰已走失耶，末之思耳。耶者，疑也，是决其必不走失，而故代为设词以问之，故曰跋陀耶。
　　娑婆诃
　　言汝众庶，群相自弃，曰已走失矣，汝果能发勇猛心，虽已走失，复可立许者，故曰娑婆诃。
大悲神咒注释跋
　　广大圆满无阂大悲心大陀罗神妙章句，古本于句下标句而绣象焉，谓是句句佛天圣号。大宿师讥之，以此神咒，纯阐佛性之功用，其大无外，其小无内，一经标示，便落见闻，是小此神妙章句矣。苕敷会是旨，揣之久，似有所得。而世少善本，其间字之讹误，与夫句读不当者迭迭焉。今秋得古传善本于姑苏莲华庵。庵为蒋讳元益常居之庵。苕敷因卢君忽庵，薛君心香，徐君南崖三君子寓于是，得寓目焉。细味其旨趣，会参以闻见，采其驯雅者，按句注释之。非敢自信也，聊以发明一、二玄理，使世之奉持者因知读其宜读，则佛语不割裂，小子之愿焉。谓曰信训，则罪业矣，能不为大宿报者吐弃乎。注成，识此数行，以求诲我者。嘉庆二十二年安次丁丑重九日吴兴发僧际莲氏小艮闵苕敷谨跋于莲华庵雨香天。
清规玄妙全真参访集
清规玄妙全真参访外集
</div>
    <div class="pagination">
<a href="古书隐楼藏书_page20.html">上一页</a><span>...</span><a href="古书隐楼藏书_page16.html">16</a><a href="古书隐楼藏书_page17.html">17</a><a href="古书隐楼藏书_page18.html">18</a><a href="古书隐楼藏书_page19.html">19</a><a href="古书隐楼藏书_page20.html">20</a><span class="current-page">21</span><a href="古书隐楼藏书_page22.html">22</a><a href="古书隐楼藏书_page23.html">23</a><a href="古书隐楼藏书_page24.html">24</a><a href="古书隐楼藏书_page25.html">25</a><a href="古书隐楼藏书_page26.html">26</a><span>...</span><a href="古书隐楼藏书_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
