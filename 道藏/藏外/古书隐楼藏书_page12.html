<!DOCTYPE html>
<html>
<head>
    <meta charset="UTF-8">
    <title>古书隐楼藏书 - 第 12 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古书隐楼藏书 - 第 12 页/共 28 页</h1>
    <div class="content">镕一真言
　　唵引口蓝
　　不计遍，以造清空一炁，无世无身，声臭亦泯，乃为镕一焉。体其功用，乃在唵字，故其音韵绵长。盖括口蓝字精义于唵字韵中耳。然按内典，是名净界，不名镕一也。
圣　诰
　　天宝灵宝神宝，玉清上清太清，一炁流行，三清演化，含光默默，不言而运布四时，正色空空，无为而化生三境，大罗天上，金阙宫中，虚无自然，三清三境三宝天尊。
　　此即玉清神母诰，太乙所颁，元初乃出，世本称为三清总诰，其来旧矣。泥丸氏曰：士诵此诰，忌杂知见，总以空洞无涯，声臭亦泯为宗。余体诰文，直写道体，圣非神母，不足当也；笔非太乙，不能述也。士修至道，当刻内持，世虽讹认，三清全义备焉，谓之总诰，亦无不可。
情　词
　　伏以运值下元，惟一能更，我承宥密，摄世归心，崇仁崇顺，凡庶炁新，伏望宏慈，普垂照注。
　　天炁下施曰仁，地炁上承曰顺。一呼一吸间，两义互自循环者，初则存运，纯则自致，总以毋住毋所乃妙。
忏解真言
　　考诸内典，乃大明咒，自在菩萨之心音。人诚持诵，世感物化，身尸应顺，能发无上菩提念，故能消释业案。然按功法，精严之至也。泥丸氏曰：吕祖取用者。下元劫厄，皆由人造。造物因而运行尔，业案不消，世运难亨也。
　　唵引口么呢钵纳铭吽（音吼）
　　功法，还自观空始，须观造身心两忘，世身乃一。自得现有粟如，游行于中，而色黑如漆者，乃是下元身世，黑乃习染所致。法于现时，神忆真言，而须造至持若勿持，乃有声入心通之应。切戒起有思议，斯便致得无音之音，响彻十方，不识声自何来。乃自学造诚极，得于不持持中者，乃犹魂梦持诵之验也。学既造此，方有世感而物化，身应而炁凝焉。吕祖医科圣功如此。夫岂喉舌持诵者，所得造至哉。然而道不离世，致造入圣，端自喉舌起也。学者不可不悟焉。
云　篆
按此云篆，太乙有言，名曰玄蕴。盖言先天真炁之所凝，神母之心华，篆篆蕴有天地山川。三教经义者，其体可究，其用不可穷也。尔时果老会之，为着玄蕴真言以授世。世故假作开经偈，乌知专贴云篆而说哉。其体可究，元命是也，故可假以医世运。凡从持运，功行两全，世身并利。盖此篆蕴道体，体既至真，其用自神，第非私智可测。故谓用不可穷，玄蕴偈释，非虚语也。
右八十四篆。神母布之，皇人摹之，谌母订之，旌阳集之，果老阐之，纯阳用之，泥丸袭之，一炳承之。我师泥丸氏曰：太素云篆，散布太虚，一时之胜因，皇人天真，见而摹之藏诸天府，授诸世真。譬犹一斛牟尼，散盛（音成）人世，并无句读（音豆），亦无音韵可稽，旌阳集得而慨曰：散寿无方，寿难圆寿。兼之篆体离奇，摹仿真非易也，谌母因而感降，为授音韵，使人可读。旌阳领之，从而翻译成楷，随更集而成文，始有大洞玉经之名。然犹未辑入藏者，延至刘宋，乌程陆静修，奉诏辑入。余按世用，盖有用用用用，又有用元用玩用干用鬼，而统将译楷，逐字分砌钩中，均有玄义存焉者。吕祖医科，独取玩包，稽谓元始玉法焉尔，乃即篆集经文‘南无珏法'句义也。我师又曰：物物有自而生者。云篆之生，生自金书。金书之现，现自王倪。王倪惟何，元命是也。学如体究，是为穷源。知而谨运，化化生生，不违道体。要知道本太虚，体本至无。此义一明，虚无二字，又为王倪所自出也矣。此之谓澈，学者凛体毋忽。以下十二篆，吕祖所续，然其玄义，可度而测者。
　　①盖指儒宗禀承之道。②盖指玄宗禀承之道。③盖指释宗禀承之道。④右二十四篆，泥丸氏所续，按即祝词也。泥丸诰曰：斯宗乃至道，云篆是真文。一篆由心运，三才神仰临。所求无不验，有愿自圆成。能将全篆运，运运出天心。不落有无界，乌鲁斯得征。燃灯曾有记，隐现立随心。泥丸又曰：持运有遗制，无缘难见闻也。遗制惟何，道祖纯阳翁曰：士学持运，只将云篆依次分存，或脐或脑，而序有先后。准而持之，先运王倪，次运金书，再次运篆，不可倒置。王倪惟何，○是也。金书惟何，○是也。泥丸又曰：吕祖之运王倪金书也，乃用天目。而其口功，惟假唵口蓝两字，法如磨镜，是正用神以持者。故其运篆，变用天目，向空而运。篆成，摄存脐存脑，个中尚至精玄义。篆虽运承金书起手，而此王倪，三才之元命，极极化生之自出。以身而言，未出母胎时，本位在脑；既出母胎，便落气海。又按金书，三才之元性，物物隐现之所仰。以身而言，物未感应时，本位在离；既感而应，乃临天谷。故凡篆承金书而运，则由天谷前降，故以降得清明为妙。篆承王倪而运，则由气海后升，故以升得冲和为妙。准此而运，则存脑，则存脐，寓有上行下斆之义，功法井如也。谓必一篆升，一篆降，且必篆篆默持全篆一周者，所以致无偏胜也。准而持之，升降平，阴阳调，呼吸均，进退整矣。谓必持若勿持，运若勿运者，所以致造自然也。学造自然，三元机炁，自返先天，元造返先，身世不已治乎。从而时不刻间，三年五载，以涵以炼，世有不化，运有不昌，天其不天，地其不地乎哉。要知灾劫频临，皆由人造者。故尔仙佛圣贤，教主修省身心，返还道体，天寿不之贰焉。医世之学，吕祖肇而集示。乃假云篆，加修加证。功诀简易，端在维持一念。所谓意诚心正，心正身修，身修家齐，家齐国治，国治而后天下平也。夫岂专利一身哉。至谓道不外我，其义精玄而切实也。太乙不云乎，人身一世身，心即天也，身即地也，念即人也。人处天地之中，渺如一粟，而天实包地，地则载物而承天。形如鸡卵，天则清如，地则黄如，人物森森于其间。主之裁之，惟人乃能。故尔两造，翻若人承然者，人乃天地之神耳。是以神贵虚寂，偈有诸：一脚踏翻尘世界，情忘念绝见天心。此之谓致虚，此之谓守静，从而精进，乃造宥密。学造宥密而自然，始可医世，不为世惑矣，谈何容易哉。不诚不进，不恒不证。可见斯学，只在虚静恒诚四字焉。
普应真言
　　唵引口普口隆（二合）娑诃
　　按出内典，而用法随心。故尔佛法斗法，统取用之。谨按两法，口普口隆之下亦即直接娑诃。而于娑诃之上，亦皆注曰二合。第按西法，合音葛者。故其念法，唵韵隐于喉鼻间，其韵长而幽。开口念之，乃始合诀，其下口普韵短而缩，口隆韵放而洪。再下两字，娑音速，诃音霍，义盖用以降（音杭）伏诸魔，故名一字顶轮王真言。此咒声出，四十里内，诸魔器械，尽自震落。我宗宗斗，斗法合音喝者，义则重（平声）言以申之。故有一合二合，以至八合九合者。吕祖引用从斗，故名普应真言，意在普感普应焉尔。泥丸又曰：持运已毕，总应礼诰而退。至如次数，学戒贪多。即日持八篆，亦不为少。总以神完无漏为主，而功法惟以升得冲和，降得清明为真验焉。
回向誓偈
　　二氏科本或经或忏，均有回向文言。盖以所持所运精义，回存个中，令守勿失。是即释兹在兹也。
　　愿承宥密，摄世入微，假虚涵静，假静还虚，虚极静笃，三无合化，互相医运，征验新奇（音几），刻斯时斯，毋间须臾，志心完神，愿达希夷。
　　愿，乃医世宏愿。承者，踵而承行是也。宥乃安义，密乃不见不闻，鬼神莫测是也。假，借也，即此明彼，对治功法乃尔。摄乃收摄，世兼身世而言。征乃几征，元性性源是也。虚指心，静指身。涵乃涵养，还乃还元，极乃极处，笃乃笃实。三元，天元地元人元也。机乃真机，先天真一之炁机。互乃交互，征乃征信，验乃应验。奇音几，不贰之义。刻乃片刻，时乃暂时，间乃间断。视之不见曰希，听之不闻曰夷。念毕三叩，起诣圣前，肃礼三礼而退。
　　右科乃正本，而所持惟八，可谓简易之至。准而行之，捷应如响者，为能致虚致寂而致诚耳。学鲜克成，乃在不恒。学用体注，功法并如也。
天仙心传附录
神人李蓬头法言一则
　　何为混化，继何加以混忘乎。曰：混化之义，犹以晶瓶，承照日下也。其入手，乃由假始。假法惟何，存此身世，等同晶若也。诚而行之，切戒期效，毋住见闻。法惟混此身世于虚寂之中耳。在汝入手，须先明澈其义，方不堕入幻妄，何可草草。体会明澈，乃可行焉。我为言之，其义惟何。有形之实，不是真实。可见之虚，不是真虚。故尔古哲有言：真实之虚，金玉得之故坚；真实之实，虚空得之故溥。我今更以两造言之，苍苍之天，乃合地炁结成者，然而不可不谓天也。块然之地，乃承天炁结成者，然而不可不谓之地也。学由是义，以行混照，念自无得而着，心自得而不贰焉。如是体行，实虚必自镕一，功到镕一，已造化境，以无分别，故名曰浑。而必继以浑忘者，并此存浑体用而悉释之，乃得深造自然地位耳。学造自然，永无流弊，古哲所谓百尺竿头更进一层是也。
　　右乃授出神人李蓬头，而得自门下徐生。生号根云，泰州人氏。诚信有余，灵慧阙然者，授以书，晓夜对以泣拜。诚极感神，李真乃至，闻竟授生大道。乃窃询之，述谓授以一纸书，口谓道以止念为经，浑照浑化为纬，继以浑忘为竟。所授纸书，受而未能读也。即取与得，言计二百九十有零。按即我师太虚翁所事之学，纸色亦黯澹。盖非为生而出，假以授得者也。爰熟读之，今因汇录心传，笔此数行，以志得读得事之由。小艮氏谨跋。
真师太虚氏法言一则
　　太虚氏曰：三才曰世，我身亦曰世。故世与身，可分可合。我师泥丸氏曰：以修法言之，人法地，地法天，天法道，道法自然。以义言之，自然，体也；道，乃用也。盖体本至虚，道本自无者。准此而事，法惟虚无而已。住作住为，即背自然，去体远矣，是名小道，志士勿之事也。然而古哲古德不有言乎，始因有作人不识，乃至无为众始知。其说何说，曰：此之谓法，法乃法则也。谓须有用用中无用，无为功里施功耳。古哲故曰：那么不那么，不那么却那么。才是那么不背那么。惟诚与恒者可以入道，可以证道。
　　太虚又曰：人身一小天地。言天地，而人在其中。太乙不云乎，我心即天，我身即地，我念即人。如是体之，三才一我也，何身何世之可分哉。此我道祖纯阳吕翁，肇有医世圣功之原由。后学承之，身治而世宁，其验疾于影响。而体验，只在一身，天地鬼神不得而测者。盖得周易盗字之义。其义惟何，乃完密字而已。究其功法，只惟止念二字。吕祖不云乎：大道教人先止念，念头不止亦徒然。所云大道，指此一宗。学者承之，三千功，八百行，片刻可圆。第患不信不明，明而不恒不诚尔。
　　太虚又曰：人身难得，大道难闻。我师泥丸氏曰：汝既为人，先修人道。汝等要知，不修人道，如何合道。道无人我，中无意必者，故能常应常静而能常湛者，心知止念也。念何能止，法惟勿逐勿听而已。盖犹云掩太空然，法惟听之，太空自空，无能为害也。古哲不云乎：不怕念起，只怕觉迟。
　　太虚曰：我师云，人有几等人，道有几等道。我今不怕泄漏，为汝言之。世间人，碌碌庸庸，随波逐浪者，众生也。知修知省者，凡夫也。修知合世而法道者，人也。法道而化身者，道人也。即身而医世者，神仙也。即世而化世者，真仙也。世身而合化者，天仙也。
　　我师问曰：汝今愿为何等人。余乃跪曰：某虽不敏，愿学天仙。师始诰曰：愿大不为妄，能者从之，然须痛扫闻见。往昔见闻，尽属支离，皆为小道，所谓法繁而难成。天仙心学，既无卦爻，又无斤两，澈始澈终，惟守无念两字。得念与成，付诸东流，念始归一焉。某闻，叩首问曰：然则参同契，悟真篇，道属支离欤？师曰：汝自不悟，故尔从事不达。古哲盖为不识世身一致而言也，今已洞悉其说，自宜神会旨趣，以行一身，何可钉椿而钊询。古哲不云乎：得诀回来好看书。又曰：得诀回来可废书。何可转生疑惑，汝自昧我说耳。盖此二书，乃是鱼筌。我向授汝之说，今以汝身化作鱼筌耳。汝不即身以渔，故有此问。汝今而后，但将身心浑照，继须浑化，再继混忘，乃造自然，自会朝屯而暮蒙，且自合夫应星应潮。若仍按图索骥，心何能一，念何能纯哉。
　　泥丸氏曰：世间志士不少，类皆泥小而遗大，故为世囿，莫出范围。我道以出脱为宗，故能一身世而镕化。不可得而名，强名之曰混化。
　　太虚氏曰：世间志士，大都修身以合世，造至即世以化身。此后不复加修，故尔徒有出世之志，而无出世之实。所谓用尽平生力，一觔斗翻十万八千里，原在如来手掌中。我宗不然，一息尚存，此志不容稍懈。其始也，亦皆修身以合世，继亦即世以化身，从而即身以医世，造至世化而不已。务必世身镕一，由安而化，乃为究竟。故能跳出天地外，不在五行中。我宗立法如此，能造与否，不之计也。此愿何愿，内典所谓‘尽此一报身，同升极乐国’者是也。闵一得谨述。
我宗功法，一准天元，中间杂有作用者，盖以学人向自世尚入手，不得不假有作以致中庸耳。若未入世尚者，只从碧苑坛经入门，而致由夫白祖所注道德经，云门朱祖所注参同、悟真两书，归宗于张祖金丹四百字，累行于三尼医世，致化于天仙心传，救弊于悟元子前后辩参证一书，证明于阴符经玄解正义、泥丸氏双修宝筏二书。以上所事，翻翻覆覆，不过造致中和两字耳。其旨只是返本还元，乃即所谓全受全归而已。现已梓者：碧苑坛经，吕祖师三尼医世说述，张三丰真人玄谭集，陆约庵先生就正录，吕祖三尼医世功诀，吕祖师重申西王母女修正途十则，泥丸李翁女宗双修宝筏十则，张祖师金丹四百字，太虚氏天仙心传，太虚氏天仙心传医世玄科，悟元子前辩参证，悟元子后辩参证，古法养生十三则，道程戒忌，琐言续，如是我闻，上品丹法功夫节次，泄天机，吕祖师金华宗旨，尹蓬头皇极阖辟证道仙经，阴符经玄解正义，雨香天经咒注一部。以上二十种，共装一套，总名古书隐楼藏书。外金盖心灯八卷，共一套，总名同上。尚有宋代李注元始天尊先天道德经一部，宋代白祖手注道德经一部，云门朱祖参同契阐幽一部，又悟真篇阐幽一部，王无异周易图说一部，郧阳守梓陈翁易说一部，计共六种。兹缘力薄，未能重梓。此须与有力志士图之。道光甲午清和月定梵氏手识。
天仙道程宝则
泥丸氏传太虚翁述懒云氏纂返真子订
第一宝则（原曰圆明）
　　心性圆明。泥丸氏曰：心性圆明，脚跟定而天仙程现矣。太虚翁曰：要知天地之大，初亦无有，有自妄生，因妄结妄，始有世界。《太玄玉经》所言“罗三蓝波，逮洽台离，堂运推入，连广灵都，郁罗殊邈”是也。人之四大，何独不然，溯我父母未生以前，蓝如波如，清空一炁，与彼先天，是一非二，何有去来，何有通塞，无所为动，无所为静，湛如穆如焉而已。逮遭父母，因妄妄觉，缘觉妄交，成我四大，妄质缘呈，始与现有世界，无二无别。继乃或住于育，或住于弗，或住于超，或住于散。憧憧搅搅于中，遂有动静。因有申窒，七情为之感，六欲为之应，致使四大无主，而天横判，天横兆焉，达者昧其身之所自，曰彼血肉之团，与彼有形有相，咸属妄质，出自妄因，推而至夫木土金石，无非由妄妄呈者，身之所有，惟彼妙明圆觉之心之性，出妙有之天，圆陀陀，光烁烁，不随幻有而灭者，惟其现泥（去声）于身，虽若传舍，而究与天隔。势惟尽此一报之生，返升太虚矣。是以每每听其所之，身不之惜，以为达者，不悟此质虽幻，仍是妙明圆觉心性一家之物究其精神气血，无非妙有，出自妙无。何忍听其殉妄溺妄，疲于奔命。不令一返其源。盖视听言者，妄质也，而所以视听言动者，非妄质也。截其指使，则四大自宁而万虑自寂，截之之诀惟有谁？踞庭盼则己意苞而猷玄。谁者，主人翁也。自然善圆者，我之妙明圆觉之心之性也。夫此一心，儒家体之曰中，佛家体之曰空，我道体之曰虚，李伯阳、陈翠虚体以炼身而成道者。其大无外，其小无内，包三界而有余，纳芥子而不窄，盼则立现，金石至坚，犹不膜隔，矧此血肉之团，本无关隔者，人患不修省耳。故其法惟有圆觉。圆觉之功，始自洗髓，髓洗则心明，心明觉自圆也。髓也者，天心之心，谁是也，其位在脑。洗之者水也，水位在肾。《参同契》曰：真人潜深渊。《易》曰：潜龙勿用。《修仙辨惑论》曰：念中无念。是皆涵谁洗髓之诀。若夫七情六欲，三尸九虫，缘妄成妄，生自妄因。人自后天感气而化，无所为根，无所为本，绝无技俩，一无神通。其所谓技俩神通者，一疑惑，一谗耸，窃权纵肆焉而已，一经夫妙明圆觉之谁，一如明耀，其权顿失，避匿无踪。故法惟并此幻质，而一返置于无何有之乡，照之顾之，虚之寂之，烹之炼之，厥质斯真。次亦惟有按兵不动，修我文德，饮之食之，教之诲之，权不下移，令自谁出，是即凝神聚气，念不妄动，一守冲和，无微不烛，久而久之，群阴咸化，国泰民安而身治矣。是以修身家必以心性圆明为第一宝则云。
第二宝则（原曰圆净）
　　持戒圆净。泥丸氏曰：持戒圆净，则习业消而四大净矣。太虚翁曰：要知生死轮回，缘于习业，习业不净，欲修至道，譬如蒸砂作饭，万无成理。非惟染淫染瞋染贪染妄，凡夫有碍于身心性命之理者，咸当戒而勿之染也，斯得谓之持戒圆净矣。古人有言曰：丧身之事不一，而好色者必死，有动乎中，必摇其精，精摇中动，何道可修。无如身自有情中有，而又长养于七情六欲之间，无物不足以碍我修，无地不足以囿我志，惟大智慧者，乃能于欲海情波中，翻然持我利剑，劈开生死路，深入清净门，视彼声色香味触法，皆是牺牲之利刃，避之惟恐勿及，如是庶几可以戒圆，始而勉，继而驯，如是庶几戒可圆净焉，是即所谓欲摄其心先摄其身之义。实以淫业不除，尘不可出，淫心不除，终落魔道，流入爱坑，失证真路；杀业不除，尘不可出，杀心不除，必落神道，流入怨海，失证真路；欺业不除，尘不可出，欺心不除，必落邪道，流入渗域，失证真路。是以志士，首断杀盗淫业，并绝杀盗淫心，以为诸真张本。噫，要知我身来自情海，非自情海，炁无去来，而道亦如是，舍妄即真，舍真即妄，念念返本，即是清空一炁，何习之得染，何道之得证哉。但今妄业未除，业习正固，法惟张我慧兵，尽净搜削，有或不不恭，惟谁是问，庶几证真路净耳。此修真宗之所以重持戒，而以持戒圆净为第二宝则云。
第三宝则（原曰圆精）
　　精进无间。泥丸氏曰：精进无间，则性田耕熟，而无渗漏之虞矣。太虚翁曰：要知三田久芜，荆棘初除，稍一怠忽，自必间断而萌芽滋长，殆有不可问也矣。盖人一身，内魔伏于内，外魔诱于外，内外伺隙，其理必然。而大凡人情或生怠于乍得乍失之后，而每忽于已得未行之际，一不自省，为害非细。况从善如登，而积习隐铸于情关欲壑之奥。我师所言渗漏，其包甚广，非仅指夫精漏也。眼不谨则神从眼漏，耳不谨则神从耳漏，口不谨则神从口漏，鼻不谨则神从鼻漏。若夫心之飞，精之摇，意之乱，神之昏，气之浊，志之迷，是漏也，而邻于渗矣。渗也者，有漏于不觉不知之境，而失于防不及防，如漏水田然。其为害也，似缓而速，似微而巨，智者戒之，昧者忽焉。我按是则，盖即《修仙辩惑论》中‘断续不专’之对照也。是说虽似贴性分上说，而实是修命家日乘之津梁。故我师以是则为修真第三宝则云。
第四宝则（原曰圆庸）
　　庸其蹊径。泥丸氏曰：庸其蹊径。则内魔不生，外魔束手，而丹道坦矣。太虚翁曰：要知斯道也，何道也返本还源之大道也。其道虽大，至中至庸，一无作为，一无奇异，斯为天仙之道，人人具有，个个圆成，至坚至虚，至灵至混，视之不见，听之不闻，体万物而不遗，纳微尘而勿窄者也，学者如是精体而修之，则功日进而无好胜神飞之患，自无见见闻闻之险。故我师曰丹道坦矣，噫非无见见闻闻也。此道一成，上与三清合其德，下与三界合其炁。凡夫三千大千世界，上天下地主宰，军民魔王魔主人非人等类，如属下令出乘行，疾如风火，何神通之得胜，何奇异之得加。苟不办夫金刚不坏之志，焉能修金刚不坏之道。而方其矢志修时，必多魔试，其相试也，自百倍千倍于地仙人仙之道，其为怪怪异异，出人意表之见见闻闻任何蔑有，诀惟以不动二字付之。且要深明夫一切见闻，悉是幻妄是实非实。譬如目眩之人，认晕成见，因见惑志。且要明夫我道本体，原无不包，原无不有。凡彼见见闻闻，仍非外物，是我一体，心生分别，遂有见闻，因有生灭。生灭知妄，喜惧无因，心便泰定，行功无阻矣。是以志士，但靖心意，成功与否，不之计也。况人一身，阴阳二气耳。阳利人衫，阴利人恶，修真一道，炼阴化阳，阴尽为成，阳纯为道。炼阴之境，日存海底，阴遭阳炼，精气溢身，如云如雾，阳胜则暖，阴胜则凉，阳胜则通，阴胜则滞，相搏则痛，相食则和阳性善飞，阴性善伏，阳为火，阴为水，气为阳，精为阴，凡夫见见闻闻之物类为阴精乘气而幻化者，诀惟有凝神海底，一念默注，勿非其心，全神注守，通塞痛痒，概置勿顾。生死存亡，悉置度外，万无内魔猖狂之理，亦无外魔得肆之祸。此皆我与先师亲历之境，其制法也，惟如是。昔我砚兄刘君不依此诀，因而中废而死，是自取灭亡也，非关修道之故。诀惟有尚德无为，不以察求，下德为之，其用不休而已。其曰不以察求者，任有见见闻闻之遇，而仍存我无闻无见之诀，不动一毫趋避顺降之念，以全其尚德无为之旨正以助夫下德有为之作用也。其曰不休者，非有他法也，亦惟注神海底，聚炁以烹，不以见见闻闻，或痛或痒而移神他顾也。此虽惟事乎下德，而正所以辅尚德也。呜呼，古之作用神矣哉，而其立法之平淡也如此，故此则为修真家第四宝则乎，师曰如是如是云。
第五宝则（原曰圆一）
　　专气致柔。泥丸氏曰：专气致柔，则后先不杂，而丹道淳矣。太虚翁曰：要知天仙之气，气而非气，至虚至清，至纯至灵，故但上升而无住。曰专气者，气不专则神不凝而火不旺，火不旺则精气不化，后天者依然粗浊，不入丹品，时至取之，则后先混纳，斯有坐静气冲之弊。而玄关气杂，如有袱裹，下如有底，倘昧凝神烹炼之诀气液不干，胎不灵圣，则误非细。纵能温养，地仙而已，岂不惜哉。欲无斯弊，惟有专气致柔于前，凝神干液于后，则万无一失。我见世之学者，每以火旺为虑，我常大声而疾呼之，醒之者甚少，不亦哀哉。无他，昧夫不识定静之功，错使后天凡火，每于交媾之际，周身通畅，略似夫妇行房，而错会竟同凡媾。转瞬间竟致有周身麻颤身震气喘之状，十倍受用于凡媾，以为得功得计，岂知勾动相火，从而煽炽我身真精真气，咸化为交感呼吸之物。其则斯法而行者，无不面如童子，又肥又润。岂知一朝命尽，不有丹火内焰五脏焦裂而死，即染三消之症，或有精泄数斛而卒者，余年未多，而历历见有二十三人矣。其中有断欲者，有不断欲者，有多蓄姬妾者，有借用阳鼎者，皆能以不泄而取乐，以为得所助，而津津向人道，不以为过者也。而能善终者则惟断欲一人，然亦终染三消之症而死，可不惧哉。我道之所谓交媾者，通畅之极，盖和之至，有不知天地人我中，惟见氤氲气象而已，声息尚未之有，而况震颤也哉。倘或有之，诀惟加澄我心志，而置此身于无何有之乡，亦无须住手。此亦要嘱，不然，则所化后天，竟后天矣，岂不惜哉。我师以专气至柔纂为修真家第五宝则，有以夫。
第六宝则（原曰圆寂）
　　一尘不染。泥丸氏曰：一尘不染，则呼吸气无而玄关开矣。太虚翁曰：要知呼吸之气不无则真气不现，真气现而玄关始开。其开也有真有幻，自内而开出者真，自外而开入者幻。又有似自外开而实自内开者，此又不可不自审。其诀总从事于忘忘一功，厥关自开，而万无不真也矣。其曰一尘不染，则其无杂念也可知，念无而后息住，息住而后关开，此—定之理，然亦有一虚一寂而便开焉者，此乃气穴，非炁穴也。气穴者，祖气之所自出，而炁穴在其中，炁穴开而玄关辟矣，此一说也，知者鲜矣。噫，此地仙之所以多夫天仙者欤。失之毫厘，谬之千里。语曰：欲知山下路，须问过来人。不蒙师示，到老还成骨董，是某之幸也夫。师不云乎，气穴不开，进火无门。炁穴不开，圣胎不结，忘而又忘，玄关斯辟。是二非二，是一非一，如鸡抱卵，不说而说。我师又曰：其诀且从一尘不染上始，是以修真家纂以此句为第六宝则云。
第七宝则（原曰圆照）
　　凝神入穴。泥丸氏曰：凝神入穴，则气穴暖而真火旺矣。真火旺而关辟无魔，液不渗入而圣胎有室，婴儿斯无失乳之讥焉。然而知之者鲜矣，是不可为外人道也。太虚翁曰：慈哉我师也欤，关无气穴则丹冷，胎乏阴精则乳失（此乃真精，非凡液也。凡液乃凡气所化，故忌渗入也。真精乃真气所化，玉液是也，尚非金液耳）。呜呼，不有师传，我乌知此。我生四十有五年，辛勤三十有五载，足迹遍天下，遇师七十有八人。师师闻至道，而我无缘。未为我道，倦而返浙，始遇师于何山，拜呤斯则，得成今日之我。我今述以示汝者，以汝命多禄胜，人知汝能不以利售，又能破人悭吝之习，化人暴戾之天，是以付汝，汝其郑重而藏，待时而出，必遇至士，汝其勉之（又曰一戊秘，二戊避，三戊秘若弃，四戊遂不秘，刊而布，诸事不由己，识之识之）。异日太虚翁又曰：汝每以凝神一句谓有语病，汝不得凝之一字神理，所谓凝也，先以目光注所凝处，微以意敛真气，氤氲四归，我即以和义寄于其间，而撤其机心，有若存若忘之用，旋即从事于忘忘其和斯极，而神始凝焉矣（师曰其凝在于忘忘时也）。何至有杂参气血之弊。若夫老子之游心于物初一句，乃是结胎安灵之秘奥，此非进火之侯也，汝其识之。故我师以凝神入穴为修真第七宝则，其指趣也玄矣夫。
第八宝则（原曰圆觉）
　端坐习定。泥丸氏曰：端坐习定，采取之秘诀，传自翠虚翁，惜乎世人囫囵读之耳，咀而味之，修道之要，行功之诀，得采之义，承受之秘，已尽备于四字中矣。慈哉翠虚翁，世即囫囵读之，亦可谓一句破的，循而行之，亦自成道。太虚翁曰：然。端也者，寓有六时端一之义，非寓道要乎？坐也者，寓有两目附土之义，非寓功诀乎？习也者，寓有羽趋潜阳之义，非寓得采之道乎？定也者，寂然不动之谓，非真指夫受炼之秘乎（师曰古云行存日受焉，忘受日炼焉）。盖道以勤修为要，六时端一，勤义有焉。修以一意为诀，两目附土，一意寓焉。修功之作用止此，曰羽趋，曰潜阳，自然之妙理，亦自然之功效。不待作用者也。阴无阳则滞，阳无阴则飞，阴阳相须，自然之妙道，情净则阳伏于海底，而群阴自四趋附，此自然之功效。阴曰羽趋，阴无滞弊矣。阳曰潜阳，阳得阴伏矣。阳伏阴附，炼不虚炼，而采非妄采矣。噫，要知采取一功，至简至易，厥诀惟一习字义云，丹书至重于采取一功者，阳待阴养，阴须阳化。我惟全神专注下极，则潜阳旺，斯有阴附立化之功，而群阴羽趋之效，有不待致而来者，我惟虚其气机，则脉络自无阻塞之虞（遇有阻塞，则愈加我虚松其气机一诀）。而中有或痒或痛，或麻或跳，或凉或温，或火烫或冰冷，或如丝如带，或如雾如云，种种不同，现于四肢之间。而我只行虚我气机，冥其闻见，心存海底，不起一念，专守下极。白祖所谓‘开干闭巽留坤塞艮’而已。干者顶际也，首是也，坤者腹也，下极足心俱属坤也，巽者鼻也，呼吸出入之门也。言闭也者，无有呼吸之气出入也，呼吸之气停于内也。艮者地户也，人之粪门是也。塞也者，如忍大便然是也。开也者，有上冲之天下达之渊之景象也。留也者，存之之义也。盖指群阴羽趋，潜阳一种之阴精阴气阴神也。白祖之八字丹经，正当于此则中参用之，故采以示人也。呜呼噫吁，古人着书，志在指迷，传之后世，适以致迷。呼之不醒，仗之不悟，可悲也乎。即如曰交媾，曰采补，至正至精之论，今沦为鼎器家邪说之印证焉。如彭好古辈之注参同悟真等书，援正入邪，迷以指迷，祸无底止。悲夫，天上天下，名山洞府，岂容淫棍混居其中，仙佛虽慈，胸无物我，无有净秽，此指性体而言也。不然，何有蒸砂成饭，刻粪作佛种种微妙戒喻乎。以此必无之事也，故以斯喻为证云。吁，要知我身之阴，皆我真阳失守而化，业以散注于三百骨节之间，四肢五脏之内，待我真阳一尽，崩然委地，随彼地阴，尘然入土，无复生理，圣人惜之，立此修复一门，以度迷者，其诀惟有以意凝神，聚存海底，则阴自求耦，翕然下注，我则加以定守之功，真火益旺，阴来立化，变气附守，充则随炁达肢，阴得阳烘，油然纯活，随神会气，而朝阳于下极。必旋化气炁，而达而守，日积月累，群阴咸化，真阳始纯，而仙道且成，白祖丹诀，实与此则不二者。故以此为修真家第八宝则云。
第九宝则（原曰圆镕）
　　如鸡抱卵。泥丸氏曰:如鸡抱卵，则有内外冲和之妙矣。太虚氏曰：要知此则作用，在一不忘守所守耳。忘则神散而不凝，真火因之而微，真水因之而冷，凡精凡气因之不化。不惟损害，为祸非细（阴积不化必成凡火烧涸真精）其诀为惟何？绵绵若存，用之不勤而已。不勤者勤也，犹言用之不当。惟勤乃当。师谓此句宜读（音豆）断读之，余故作如是解。
　　太虚翁曰：玄乎其玄，其斯九则欤。余昔得之于何山之麓，为我师泥丸氏口授，则而行之，遂有今日。真天仙家不传之秘，我师得之于张无我律师，律师得之于南宗白祖，白祖得之于翠虚陈祖，陈祖得之于道光薛祖，薛祖得之于杏林石祖，石祖得之于紫阳张祖，张祖得之于海蟾刘祖，刘祖得之于钟吕二祖，二祖得之于少阳帝君，少阳帝君得之于金阙帝君，金阙帝君得之于西王母，西王母得之于太上，太上得之于太玄神母，母生九霄，为原始天尊之母也。其诀至简，初惟清寂凝炼明神一七字，递传递演，遂成九则，然皆口口相传不留文字者，传至无我祖师而泥丸氏至，祖师乃以笔述授之，然文但三十有六字，而无序次得循，盖杜盗弊耳。我师得之从而演定，乃有九则。余荷师授，百日基筑，十月胎圆，行三年之乳哺，养十载之忘忘，计自了当，迄今又二十有五年矣，¤子而授，重负释焉，爰为逐则赘述闻见，明知漏泄过甚，鉴¤¤¤¤¤杂法，横行之世，有不得不为之详剖者，上天慈¤¤¤¤¤¤¤¤¤¤¤¤¤¤¤当斟酌出之。此书得行尚有待，岁越四八而又一，庶有行机矣。勉诸慎诸，自度度人，白祖有言，遇而不勤，终为下鬼，可不勉哉，可不慎哉。
　　懒云氏曰：此九则及述言，皆我大师太虚翁口授，余为笔录者，以今行值戊寅岁，其原稿存于玄盖洞天之天柱峰金筑坪，坪为大师墓舍，故藏之，冀有所遇，于袁浦问述所记忆者于右。时维腊月四日录于山安娄工工次，懒云氏并识。
天仙道戒忌须知
泥丸氏传　太虚翁述　懒云氏纂　返真子订
　　戒忌须知第一
　　迷不知止。泥丸氏曰：不知止，则志无所立而趋向惑摇矣。太虚翁曰：学仙须得学天仙，天仙为仙道之止。知止则不为地仙水仙等则法迷惑，而功用纯矣。天仙之学，心学也。专一修心，为明知止。天仙之心，妙明圆觉，真常寂生，其大无外，其小无内者。行止坐卧，或失此趣，应即反照。觉照稍迟，便名迷止，道程之所戒忌也。要知我身非我身也，无一非此心之妙有而一出自妙无者。我则一一摄之复所自，则我身完固而此心始全。儒门所云全受全归。知此修复，古人谓之小知止。以彼学者知觉运行，纯出理天，犹藉觉照而纯一者，尚有分别人法之见也。如能人法双忘，出无入有，湛然常寂而告止者，古人谓惟自度一流，天仙之民人是也，未可谓之天仙之止。夫我天仙之心，有视我身如世界者，有视世界如我身者，有一身世如微尘者，有纳微尘中藏亿亿恒河沙世界，而身于亿亿恒河沙世界，界界在在无量众生前。或竖大法幢，或隐或显，教策济度，人非人等咸登道岸，心不为功。其出种种言行，若不出自我言，出自我行，一若出自纳现世界。界界在在各各众生，一一自心之所自言自行，我无与焉者，厥心斯真。由是修养，精勤无住，愈返愈明，愈纯愈精，是乃大罗天仙之心境如此。知此立志，谓之无上大知止。上所言辅命之性宗也。命无性不立，故先详示云。
　　　若夫炼命之旨，总以阴尽阳纯为止。神通飞腾不与焉。其受炼也，曰精、曰气、曰神。我闻之师，有先天之精焉，有后天之精焉，神与气亦各有二焉者。炼之之法，亦自有一定之止诀焉。研夫后天之精，有形有质者，似精而非精，饮食之所化，未经绛宫化血，而散游于四肢脏腑。若不经彼海底一炼，不得化为凡气，随炁升脑降心，而化液化血以达肾。复又升脐一和，随炁抵海，大炼一番，势有不能成炁，焉能升脑而化玉液乎？凡炼形质之精不依此序而加功，谓之迷不知止。炼之未及化成玉液而中止者，亦不得谓之知所止也。若彼先天之精，真精也。然其性属阴，我身肺气之所化。炼之之法，经肾经脐，而下海一烹，复自升脐，与土一和，降穿尾闾，升巅一聚，天罡顶炁照之，立化金液，油然而降，滴入绛宫，始极清凉，脏腑为之一爽，转眼便化热炁，烘然下行，遍体为之一暖，觉此暖炁氤氲，和入玄关，觉其中有吞吐之趣，此即乳哺婴儿之明证也。世之炼真精者，炼不依此炼之，谓之迷不知止。循诀而炼，不到和入玄关，亦不得谓之知止也。至夫先天之气，阳火也，其真性属阴；后天之气，阴火也，其体性属阳。先天之气无劳炼者，知所养诀，则与造物之真气通，而取之无尽矣。先天之气来自坤宫，干感坤气而成者，故其真性属阴。后天之气来自兑方，兑窃震气而施行者，故其性体属阳。养之之诀惟何？洗我髓，净我心，潜龙勿用是也。炼之之诀惟何？从事上养之诀，加以凝神定虑，用我目光，时巡海底，则下极自得热腾如沸。非惟凡气化为真炁，而凡液亦得化为凡气。得成如云如雾，下护玄关，上腾夹脊，随其真炁氤氲升脑，时得天罡恩加炁照，亦得与真炁径化玉液焉，不亦幸乎。是玉液也，引以灌我绛宫，则清凉无比，脏腑生春；以滋土釜，丹田温润，降透玄关，婴儿得食，遍体充和，是乃炼气初关之止境。循而行之，其秘亦不外乎此者。世之炼气者，则此法诀以行，亦可谓之能知止。第其间升降运行时，有阻有滞，如束如兜，或痛或庠，则另有止诀存焉。
　　戒忌须知第二
　　继续不专。泥丸氏曰：此则句义，《修仙辨惑论》语意不同。此则句义偏在戒忌边，非有作用深义存焉，盖学贯绵密与专精耳。若一断续，一不专，虽得真传，与无闻等，鬼神恶之。非惟无益，玄律炳存，难逃冥罚，可不惧哉，可不戒哉。太虚翁曰：修道如牛毛，成道如兔角，盖指此辈之学道耳。不然，古今道成者，即我闻见，亦成卷帖，何至有兔角之嘅喻乎。其断续不专之弊，总惟性理不明，嗜欲碍败。或因狃于成见；或缘妄识悟岐；或不耐辛苦；或视为高妙；或疑其简易；或虑师传未全，以与侣伴非士；或有宿疾顿发；或值新病适生；或见所尊暴殒；或闻外道名扬；或躐等致疾；或妄作滋灾；或眷属阻；或待时而悞。其魔缘不一，而失修惟同。可胜叹哉。
　　戒忌须知第三
　　未足为足。泥丸氏曰：未足为足，古今修道人之通病，其根由于无闻，缘乏圣师友辅之故。太虚翁曰：我以是故，故于知止一则中，已逗所止境，为若辈当头棒喝也。
　　戒忌须知第四
　　不信因果。泥丸氏曰：不信因果，达者之病，其病至恶。虽得至道，性理不通，以未思深之故。但知空寂，总成小乘。愚昧宗之，酿成沈习，祸无底止，可不惧哉。太虚翁曰：因之与果，如影随形，创不信说者，非惟自绝去径，亦且截其归路也。纵或坚持空寂，不犯他戒，我知其命终之后，福报尽日，定化微尘，散之空境而已。
　　戒忌须知第五
　　人我山高。泥丸氏曰：人我山高，私心肆矣。纵能精进，必堕魔道。太虚翁曰：人我不除，四相具矣，烦恼是非，刻无得静，势有必然，嗔念必多，纵知炼气精圆，适成魔家眷属，我师所言信知也。
　　戒忌须知第六
　　淫心不断。泥丸氏曰：淫心不断，纵能精修，譬如蒸砂作饭，万无成理。太虚翁曰：淫心之生，出自爱海。不断淫戒，人根火炽，烧断真路，堕落水族，为祸非细。况丹道以保精为第一关，精亏则气亏，气亏则神衰，神衰则真火微，炉灶必冷，而群阴肆，病发必死。若彼志土，或狃于成见，以为不孝有三，无后为大，我辈生自儒门，岂容迳辟。亦惟为奏帝天，开一活径，倘有志士，于神完精足之际，愿为其先延一种子，以劝度执见迂儒者。许其一索再索，理无不中，生必是男。第一已孕即须断戒，不得流连，有违戒者，贬入人道，流充爱坑，受种种报。我师以为然，为达吕祖，吕祖许之，已有存案，存行三天，下诰九原矣。然此乃秘密之说，知之者毋得妄泄诰行之原，恐招人谤耳。呜呼！天地且幻，万有非真，形形相续，习业因缘之所造，正是苦事。世人之不断淫事也，好之深，谓曰嗣续计者，乃托词也。不然，寡欲多男，医书可证。彼所谓色者，并非色也，特欲火炽而莫制耳。断之之法，惟一惧字，庶几利焉。由勉至淳，三百日，斯易不炽矣。是以古人悬一骷髅，存如腐尸，或悬圣像，或持经咒，或行礼拜，或结侣伴，皆以制斯一念耳。然莫若置身于虚，摄心于无，使彼六根六尘，无处着脚。惟用我老子游心于初一诀，何等简易。我愿世之志士，刻从事斯句，则丹道亦因速成，何利如之。师曰：然，是汝所说。
　　戒忌须知第七
　　吝伐不除。泥丸氏曰：吝伐不除，人我相大，因果感应之源，注记帐繁，消报不平，公案难了，超脱无期，或变业障，古今比比也。”太虚翁曰：要知舍施济拔分内事也。一生吝念，善缘错过，舍而念存，谓之退悔，功转微矣，岂不惜哉。一存伐念，骄胜气肆，非惟功除，业根栽矣，可不惧哉。我师所以出此痛言于右。盖欲修道，必欲积功，积功一层，舍布施苦行，何从而积？且彼善缘，易失难得。遇而即行谓之仁，行而不伐之谓之义，受侮招谤不之悔谓之德，施恩种德莫之念谓之道。噫，天与我力，又赐我缘，是以得行，奈何从而生吝生伐乎？古之志士，闻见必信，信无不行。今之志士，以能疑为智，以察审为明，是以有立功立德之谋，而终无德功得积也，是昧夫所谓德与功一，心性天良圆而已。故古之志士，但尽我心我力，闻则斯行，终不计夫彼之虚实也，故其德功积易圆。若云可疑，天下事无不可疑者。待信而后行，万无行理。亦恐待济者已早不及待，死者死，败者败焉已，可不惜哉。若吝与伐者，不足与言大道也。彼虽精修，我决其终囿生死窟，而化为冤债种子云，可不戒哉！
　　戒忌须知第八
　　得失念生。泥丸氏曰：得失念生者，未有能循古志而不妄加作用者也，其自造流弊，有不可胜数矣。太虚翁曰：要知人性本善，天理备存，曰得曰失，据彼人事而言也。我辈所修者道。道曰修者，以为妄蔽我心，妄障我性，三尸九虫，七情六欲，朋比为奸，以克我身，是必加修而身始安。修也者，修而去其妄蔽焉而已。妄去则真，障去则明。真与明也，完然而具，未尝有失，得从何来？戡破斯理，何得失之可有？有且无有，心何妄动？憧憧内战，是其自贻伊戚耳。我以为除得一分欲，明得一分心；去得十分欲，明得十分心。我愿学者务除其欲而去其妄，明其心性，自得妙明圆觉矣。苟或不信，而住于患得患失之间，我不知其究竟矣。我亦惟有听之焉而已矣。可不戒哉。
　　戒忌须知第九
　　动静有间。泥丸氏曰：人之一身，自该动静。动者其神，静者其精。气之动静，一听之神。故其身之动也，神使夫气，气承夫神，御精而行也。及其静也，神驭精于气，率气以休于气穴而已。吾之妙明圆觉心性，本无动静，焉有去来。奈何因身之动静，而有间我心学乎。吁，未之思耳。太虚翁曰：旨哉师言，发前人所未发，慈示后人，余小子敢不从而详述哉。闻之师，古之志人，行止坐卧，不废其功，而各有行之之诀，故能动静无间。而有百日筑基，十月胎圆，三年乳哺之功之验。今研其动，曰行曰止。止者，立也；行者，步也。研其静，曰坐曰卧而已。其炼诀惟一，而存炼之所则有四。一者何？凝神而已（此一句包括汗牛充栋所言炼诀烹法诸书）。四者何？行则凝神于涌泉两穴；立则凝神于海底；坐则凝神于绛宫；卧则凝神于坤腹。若夫坐而应对，立而酬应，则又异于独坐独立焉。坐则先存，自海底兜后达背。有如佛像之火焰然，则应对神静（据鄙见，还宜加用炁向客那前一边，在客背后一包，从地底收回），而语言调达（此一包要用得神速，只须看见客时，以神向其背后，从地下包过来，则此炁机已在我后升上，又复向客一包，如一鸡卵然，而我与客在其中，如是则我但用遍体神凝一段充和功用为妙）。立则先存神于两足底板，微微用力踏住，而口酬应（即于坐功之上亦可如此），则神安而不飞焉。其卧功亦有两法，一名希夷睡，一名环阳睡。希夷者，陈抟祖师御赐之徽号；环阳者，茅山李老君之号，是柏子老君，非太上化身之老君也。其睡法各有妙处。如用希夷睡，侧左者曲其左肱，以手心垫面，开其大指、食指，以左耳安在大指、食指开空之处，则耳窍留空矣，直其腰背，曲其左股，达其坤腹，泰然安帖于褥际〈鄙见谓腰腹及右股须各偏平仰一边，则丹田气舒也矣〉，直安右股于左足脚侧（鄙见谓右股宜略带平势而开，则与肾处不帖着，方为妥当），以右手手心，安帖脐轮，而凝其神于脐后，存我一身，咸如晶之明，而如睡于平波水面，下空无底，而一身被褥，存化白气如鸡卵然，而我睡其中，此侧左之法，如侧右亦如侧左法。若用环阳睡，睡不侧睡，而于上半身垫物，须高厚于下半身所垫，约高半尺或三寸，仰而睡，两手握固，直其两臂，八字安开，两股亦然，而于闲处各离肾囊一二寸许，缄口闭目而冥其心，时约十几息，存见氤氲然，如云如雾，绕我一身内外，以意凝留绛宫（凝留此氤氲气也），有若存若忘之诀（如是存，当必觉此胸际或板木或烦热，几有不可忍之气象，是氤氲之气得我心火一烘，气将化血，方用下所说诀，则血可归肾焉），我之两目，冥照于胸背褥下，有若无底然（如是则血有热气，从心后脊前分作两路，左右流注腰肾，乃有血化为精之验），亦勿太作意，而松松如顾焉而已（此顾字，即修仙辨惑论中操持照顾之顾也）。其中妙义，有不可胜述者（盖即我注中所述之类）。其中大旨在生血之功有八，而化精之功有二焉。若夫与人同睡，其诀有九，恐误后学，流入旁门，不敢述也。”
　　初丙午岁十月朔，懒云氏侍太虚翁，为述泥丸氏天仙道程宝则、天仙道戒忌须知。述至动静有间一则，懒云氏心动，太虚翁神人也，为南岳分神，左手有文曰主宰太虚（其文似篆而灵活有飞蟠之势，其色纯朱，于其殁际，沐手乃见），故号太虚。懒云氏盖心请笔所述于书，以度世之有缘者。太虚翁曰：“可，得汝而笔之，我何吝焉，大江南北，将遍流诸，虽然，时尚有待。”乃起而吟，吟曰：“皇岁三六，越又二三。神河滨北，娄工舍南。琐琐野人，赤脚弟男。伊焉授受，诀始流传。”吟毕，复曰：“得之不难，闻之亦众，第其中各视其质地何如，而所修自异，即所证亦不同焉，览是书者，皆我个中人，幸毋自弃。”已而又曰：“我师昨至，谓我将应帝召，行有期矣。”遂起而吟曰：“住世七十九，光阴非等闲，喜完真面目，神证太虚天。”吟毕，授笔出纸曰：“录！”遂自《道程宝则》起，次第端书，录至动静有间，则已值月之望日矣。太虚翁曰：“盍将朔日吟句，会录成则，附于是则述后，以为将来首授道侣，作一证缘乎？”懒云氏起而纂之，纂毕以呈。太虚翁曰：“善”。又曰：“为我续书之。”续曰：“我所述，诸书未悉载，得之者慎毋轻视，得而不行，行而不勤，勤而不恒，皆名轻视，毕生不成道，某月日（原本乃乾隆丙午十月望日），澹泊主人（澹泊，斋名，即归安县射村开化院之澹泊境，太虚翁羽化处）太虚翁嘱，懒云氏识。”吁！时越十一日，而太虚翁果辞世矣。今岁戊寅，懒云氏游寓娄工工次，悟而出录，以待赠夫有缘者。爰复续识数语于段末云。
　　戒忌须知第十
　　行不由人。泥丸氏曰：行不由人者，非安分之志士，乃好奇务异之徒，王难或幸免，天律必难容，故律有之，偶而一犯，罚滞三载，恶其性喜隐僻，不由中道，流祸至烈，故重罚不稍宥焉，可不戒哉。太虚翁曰：我师所言，真实不虚者。古之隐士，住世忘年，载之册籍，炳炳可考者千有余人。今反混迹尘寰，或为荒寺收供僧，或与褴褛乞丐伍。最上者，匿迹峨嵋，鸡足太华劳黄诸山至僻处，豺狼为侣，趺坐数百春秋，叶落没躯，荆榛塞径，惟恐人知，是皆汉魏六朝唐宋元明之大术士也。昔日显异迹多者，其罚滞也无岁月。我实知之，我实见之，不忍白其名姓焉而已。我恐世之有志者，迷而悮用，其自害也不浅，故不吝为人一饶舌。志士切戒之也可，慎毋行不由人是嘱。尔时，海留翁侍曰：神通法术，乃驻世真人藉以积功累行者，册籍载之详矣。夫子戒之，岂以书载不足尽信欤，抑寓有深意而故辟之极欤？太虚翁曰：汝迷不足以语此，虽然，不为汝说，贻误后人。汝见翼卵而成雏者否？曰见。曰：见形未全而预有出壳者否？曰未之见。曰卵之变化有其道，变化成形有其理，形成破壳有其时，未有时未至而得变化，时未变化而得形成。时未形坚而得破壳者，强而致之出，未化未形者死，形成未坚者萎，形坚时未至者病。我昔所言，盖已形成而坚如者，特时未至一流，故其患也仅如此。然已病甚矣！吁！雏之一物，凡物也，自无而化有者，养至形成，其功已竣，而天破人破，其损其益犹如此。若夫吾道，仙道也。自有化无，炼实还虚，拨妄返真，摄情归性，炼阴成阳。种种修诀，不舍色身，不着色身，活活泼泼，混混穆穆，若存若亡，精精纯纯。不以五脏六腑为五脏六腑，不以四肢百骸为四肢百骸。视惟存有圆陀陀，光烁烁。始成水月境界，次成黄金沙世，终成红紫净境。卒忽现境缩小，如米如粟，我则以真意摄入玄关，如磁吸铁，透入玄胎，乃为安灵入圣之妙用，不假外来丝毫杂气，与我身中未经历炼之凡精凡气凡神半缕混入者也。方其玄关初辟，一杂用显异秘宗，我胎未结，真炁甚微，真灵虽备，而尘敝尤坚，光明无几，显异秘宗，乃是真灵率彼识神，统我凡气，外合地天罡杀生气以行事者。其灵异在假天帝之号令。是以地天之气，莫不来合。然其来合者，莫非六天魔王，上遵帝令，敕其魔气，会合而来。中多畏正佯驯之神，其心未正，既遵号召而至，自必如令而承行者。故其行也，必灵必验。要知行法之士，功夫未淳，真炁未足，真灵尚微，心性未圆，妄念犹炽，是以有此妄炼，无非妄有好胜好名，贪灵希异，与夫欲速尝试之痴心也。彼诸魔神，鉴之熟矣，因而诱我内魔，朋比篡踞我躯，彼诸学者，亦不自觉心已着魔，从此肆行无忌，而法益异灵，反谓昔修咸错，因而自误误人，必然之势。倘渠道根深厚，得遇至人，从而喝醒，复反真道，勇猛修持，亦得胎圆胎出。而于粉粹了当一着，百千年久，有不得而行者。何以故？昔之妄业，积如山海，业消罪赦，天诏乃临，斯关始破，可不戒哉！海留要知内养一圆，功行自足，与造造物者，一鼻呼吸，念动神应，神凝气护，如心使指，指无不应，而谓神通不巨乎？何藉乎法，何藉乎术哉？蔽而不之神蔽，蔽而不之通者，凡情凡念耳！净其凡情凡念而一策之，复之真，斯自神通矣。海留翁悦，懒云氏乃为笔之于书云。
　　戒忌须知第十一
　　耽于闲逸。泥丸氏曰：耽于闲逸者，非志士，并非自度者可比，大可哀也，圣人复起，亦难策而致道，其身纯阴，盖炼有不胜其炼者，呜呼，余复何言。太虚翁曰：慈哉，我师不屑教诲者，正以深诲之也。若辈性静者，其病在懒，似达非达，似知足而不知足。乃才短一流，混迹于玄门中，其用心也苦矣。我师心甚怜之，故加棒喝。世之纳身于枯木圜堂者，此辈比比云。我谓此辈特昧夫修诀耳！知置身于烦恼场而一守其闲逸之趣，兼能刻省得失，便是大善知识，久而群知其养，则又移置无知之地。以考此趣之得失，内窃克养于中，以间安勉，孰谓非得天仙之大蹊径乎。何以故？既皈玄门，慎毋虚过光阴。若欲于恬静处终其天年，我诀其终此百千生。而此闲逸之趣，万无定得者，此正我师棒喝之旨夫。噫！既无其才，又无其力，勉欲精勤，病必随之，不如就其才料而纳之造就之窠。此即鸟鹄异质，各有受炼之秘存乎其中。人不虚生，是人总可得道，幸毋自弃自嘱。
　　戒忌须知十二
　　致功克期。泥丸氏曰：致功可以克期者，一人之说，非通论也。盖禀受不一，而愚智有殊。克期以致功，未有不因而致弊者。太虚翁曰：然。师言破的，饮水饮汤，冷暖自觉，师不得定之于弟，父不得定之于子，禀受有殊，智愚不一耳。行适其当，不及其期而已足。不得其当，虽过其期，行不中止。曰七曰九者，老少之名目，并非致功之期克也。曰百日曰十月曰三年，恒久之义焉。左转三十六，右转三十六，是即半斤八两之说。类此而推，均可无庸泥滞也。譬如行路然，计弓准步而定里，成法则如此，由斯路者，行之而已，总以得到为宗。奚必执途人而考其步数乎？步有大小，其数自殊，考步以计里，不亦惑乎！天仙之道，活泼泼者是，固非泥象执文者可与议斯道。
　　戒忌须知第十三
　　净秽自画。泥丸氏曰：净秽在心，境不与焉，世之志士，迷而功阻者比比，大可笑也。太虚翁曰：旨哉斯言，净秽在心，境不与焉，不易之论也。滞境而画，食古不化之故。要知净秽辟秽种种作用，盖即净面连心洗，焚香带性烧之义。奈何有礼废吊唁而行避茔冢者！以为书载见尸四十九，终身不得道。不知此说出于礼诵之门，而隐讽夫阴阳流，专以送死领葬为生计者，梦寐寝食于其间，穷其一身内外，无非死气焉，是诚万无道成之量者。然世之阴阳家，果能诚诵夫太玄玉经，且更能日诵心维，不惟此身清净，所过者化，所存者神，累行积功，孰有胜于此者？此之谓下结鬼缘，亦证道之一助。况心无生死轮回乎！吁，生死且无，何有净秽？惟礼诵一门，理宜内外精洁，稍懈非所以致我敬，是以有焚香设供之仪，沐浴更衣之事。若夫修养一宗，纯存贞一天仙一道，寂浩无踪，均无凶秽得触之虞，庸何忌焉。然苟无其道，而心有感之，则诀有退持太玄玉经，存放慈光，若月若日，照耀金庭，虽有感触，亦无弊焉。万无有因而自画，必待七终，乃始往吊，致废大礼。亦万物因往而自画进修之功。此我师揭此一则以示人之慈旨云。
　　戒忌须知第十四
　　泥古律今。泥丸氏曰：时移世变，气运使然，泥古律今者，徒知好古，食而不化者也。不可以不戒。太虚翁曰：然。古法不行于世也久矣。即如传道一科，情有不可得而古法者，然而知之者鲜矣。昔某于某地，传某以某道，仪礼均未具，而受授竣。有某者起而责曰：某道传自某祖，得自某师，仪若彼，礼若此，何其重也，今某传某，若此简，若此亵。可乎？某欲辨而未得，迄今传为话柄。呜呼，彼之责者，亦是也。然彼也者，乌知夫今昔情殊也哉。经曰：礼云礼云，玉帛云乎哉。古哲之重夫仪文者，正以卜受者之诚与否耳。今则不然矣，计仪而受授，将以召彼，而群凝哉，且将因仪而谤道焉。呜呼，可知某之不计仪而受授，是崇道，非慢道也。即此以律泥古律今，殆有不可不戒者矣。吁！天下滔滔，泥古且未真，洞而审之，类皆假古以律今者，其心其行，更有不可问焉者矣。
　　戒忌须知第十五
　　身心意任。泥丸氏曰：以三逆任者仙，以三殉任者人，故以身心意任为戒。太虚翁曰：玄哉师说。身心意者，谓之气精神也可，谓之天地水也可，盖其内蕴有是理，故精乃心之所出，神乃意之所有，气乃身之所载，其实一心以主之。以三逆任者，盖能以心制意，以意制身，以身定志，以志定神，以神定气，相制相定，欲净理纯，纯一不二，则仙之道也。以三殉任者，盖但心任意，以身殉意，以意殉心，相殉相任，欲炽理灭，千态万状，则人之道也。噫！要知天仙一道，以逆为用者，天地定位也，地天乃泰。他若水火木金，有相媾相交之妙，而水土亦有和洽之功。类而推之，无不以逆为用者，以我师之所以谆谆告诫也欤。
　　戒忌须知第十六
　　礼仪荒忽。泥丸氏曰：是可即外以证内，正是止敬存诚一功之现于内外者也，何可荒忽。志士犯此，必堕魔道，可不戒哉，是昧夫足恭之一说耳。太虚翁曰：犯此则戒者，大都似达非达一流。盖此一辈夙修乏福，而薄有才智，沦落不偶，识者鲜焉。致恭致敬，人之不答，更有从而笑之者，遂渐大反其行止。又遇好事者从而推奖之，曰：某也材，古之狂狷无以过之。世之无知者从而附和之，因美其名曰能解脱，能恬淡，能狐高，相赞相成。风闻夫无闻志士之耳，遂亦遥遥应染焉。此末世群以礼仪荒忽为存本色之因也。夫学者诚宜戒之！否则必堕流我慢魔道，可不戒哉。第当内外如一，又当如分而止。故凡身处尊贵之阶，礼宜持夫忘分之礼；身处卑幼之序，则但尽夫弟子之仪。若于同侪酬应之际，礼文无失，当而已矣。夫我道，天仙之大道，不避人不逃世者，酬酢不得而缺。鼓钟于宫，声闻于外，慎毋使彼四方君子，闻所闻来，见所见去。况夫天仙家，乃寓火候于行止坐卧间者，何可忽忽诸。若遇当坐而谈者，则有载谈载坐之行诀。步而谈者，又有载谈载步之行诀。立而谈者，又有载谈载立之行诀。人坐亦坐，人起亦起，人立亦立，人步亦步。周旋拜礼，莫不有微细妙诀存乎其中。大可随地随时行我功诀，炼我炁精。更可详验我行功之安勉。岂慢行酬酢之仪文于外，而无我内治之神功哉。是以天仙一戒律，有三千八百之多之微细条目也。盖心愈静而愈圆，有不待存注而无不中规中矩之妙。然须于平时细微体认而体行之，则当场酬应之际，自不厌其礼文之繁琐矣。故古之志士必于家庭间，随时随处不废其起起立立坐坐步步之仪文者，正以炼其起起坐坐行行立立之功诀也。一旦应时而出，或事上，或接平，或临下，其仪其文，自然周致而合度合诀焉。大隐朝市，此说何谓乎。今则不然，以为家无常礼，而惰其百骸四肢焉。不知家无常体之说，言不惟晨昏定省而已。凡彼巨细仪文，咸当于斯际，而体认如何内外不二，而仪文非仪文，一一必使其内外如一，而无偏胜之弊，故曰无常礼焉。夫子之申申如夭夭如，正是于闲居燕处，时而行其体认之妙用。第可以意会不可言传。慎毋误认为闲居燕处而稍忽。其自然止敬之功为要。记有之，进思尽忠，退思补过，岂仅专指夫政事焉而已哉。要知政事之得失，不出乎一心。行止坐起，知有以安驻其神之诀，则神驻于身，而不飞焉他注矣。出而立朝，则理事自明，决政自当，应对自和，进退自正。一切周旋酬酢，谦适于谨，恭适于安，让适于宜，辨适于达，论适于畅，行适于正，操适于真。盖我天仙之道，穷则独善其身，达则兼善天下；存则圣贤，化则仙佛，无非终始于洽心一功，而造夫大而化，犹不自住焉，乃为天仙之学，孰谓可以礼仪荒忽也哉。彼以礼仪为礼仪，则具文矣。外恭敬而内怠慢，犹荒忽也，不可不以为切戒者，二三子识之。
二懒心话
　　序
　　斯二子不知何许人，亦不详其姓氏。阅其心话，殆养生家而将从事于南宫者。余见而录之，喜其言浅而深、粗而精，其间命意，似有所向，殆又非顽隐一流，趣味与余不二。爰去其不经，而存其常说，名之曰《二懒心话》。盖以一号懒翁，一号大懒。按其懒字，从心不从女，是有取夫赖心而学之义焉，是殆苏懒翁之流亚也，盖能从事夫天心道心者。嘉庆戊寅之十一月望日小艮肃录并识。
　　萍逢
</div>
    <div class="pagination">
<a href="古书隐楼藏书_page11.html">上一页</a><span>...</span><a href="古书隐楼藏书_page7.html">7</a><a href="古书隐楼藏书_page8.html">8</a><a href="古书隐楼藏书_page9.html">9</a><a href="古书隐楼藏书_page10.html">10</a><a href="古书隐楼藏书_page11.html">11</a><span class="current-page">12</span><a href="古书隐楼藏书_page13.html">13</a><a href="古书隐楼藏书_page14.html">14</a><a href="古书隐楼藏书_page15.html">15</a><a href="古书隐楼藏书_page16.html">16</a><a href="古书隐楼藏书_page17.html">17</a><span>...</span><a href="古书隐楼藏书_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
