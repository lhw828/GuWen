<!DOCTYPE html>
<html>
<head>
    <meta charset="UTF-8">
    <title>古书隐楼藏书 - 第 16 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古书隐楼藏书 - 第 16 页/共 28 页</h1>
    <div class="content">　　○此物在释曰真空真如觉性，若知下手端的，炼魔见性，片晌功夫，发起三昧真火，返本还元，一体同观，天地咸空，霞光万道，五眼六通，炼成金刚不坏之身，了鬼神窥不破之机。
　　○此物在儒是无极而太极，依外天地而论，无极是天地周图，日月未判之前，四维上下不辨，一混混沌沌，如阴雾水，及气至时到，气满相激。才生太极。太极是日月，只要体法天地日月，不是要采天地之日月也。日月既生，天地自分。清气在上为天，虚无一派神祗，都是清炁精明之光曜也；浊气在下，大地山河人民，俱在地下，五谷一切万物，虽在地发生；都借天气方得有生。天之清气为纯阳，地之浊气为纯阴，而露从天降，是阳能生阴，万物从地生，是阴能生阳。天地是个虚无包藏，无穷尽，无边际。天之星宿神祗，其动转各有方位，地下万物，按四时八节，发生总自虚无。夫日月是天之精，上照三十三天，下照九泉黄极，东西运转，上下升降，寒暑往来。日是纯阳之体，内含一点真阴之精，属青龙、姹女、甲木、水银、金乌、三魂，即是外彼；月是纯阴之体，内含一点真阳之炁，属白虎、婴儿、庚金、朱砂、玉兔、七魄，即是内我。人身造化同天地，故人身亦有真日月，道本在迩，而人反求诸远也。三魂属性，性在天边；七魄属命，命在海底。内外通来，性命两个字，了却万卷书。性属神是阴，命属炁是阳，故曰一阴一阳之谓道也。那个真阴与真阳相对，这个真阴之精既不知，又乌知这一点真阳之炁乎？今之学者，不惟不知真阳，亦且不知真阴，若知真阴，则真阳亦自知之矣。不遇真师，枉用猜疑，是道在天地，天地亦不知也。学者穷究身中天、地、人三才之妙窍，一身内外阴阳真消息，如不得旨，一见诸书之异名，必无定见，执诸旁门，无能辨理；既不能穷理，则心不明，心既不明，则性天不能如朗月；既不能见性，焉能知命？噫！只为丹经无口诀，教君何处结灵胎。
　　外。先天真阳。⊙此图是一身内外之造化，名通天窍，炼丹炉，躲生死路，生身处，父母未生前，五行不到处。一点真阳，明明在四大形山秘密处，此个消息，玄之又玄。此个灵明宝珠，在人身与外天地日月同体，是一身之祖炁。今日说破真父母，明朝不怕死和生，即太上慈悲所言，《黄庭经》外景之旨也。
　　中。身中。○此图是产天地之造化，剑铸雌雄，药看老嫩，全在此中，安天立地，不离此中。万劫因缘要正传，是天炁下降不到地，地炁上升不到天，空里常悬，理最难明，故曰“中间一窍少人知，须要明师亲口传”。然乾坤交姤亦在此，坎离交垢亦在此也。
　　内。海底命主。○此一图是海底金精之灵龟，吾身彼家之兑金，戊土之命主。浑身百脉，五脏六腑，全凭此物执掌，且成仙成佛，超生出死，亦凭此穴安排。实是个固命之地，养命之方，却诸病不生，为万炁之根蒂，乃一身中之太极，即太上慈悲所言，《黄庭》内景之旨也。
　　天、地、人三才，实在自己一身而言。以后天论之，则于身中有象有方；若以先天究之，则生天、生地、生入、生物，无象无方之物也。仙云：“先天不得后天，无以招摄；后天不得先天，无以变化。”此是天、地、入在己身内外，上、中、下三个真消息，三个真炉鼎，又属三教三乘妙法，体外天、地、人三才，廓外三教经书。此个五行中人之五行，皆在性命中，岂求之他人哉！《悟真篇》云：三五一都三个字，古今明者实然稀。仆说的不是大言，且不论火候攒簇细微，只说三个五行，百万人中无一知者。若知三才相盗，返此之本，还此之元，传精送神，偷精换气，颠倒采取，若人敢承当，要作仙佛也不难。凡学修炼者，先穷取一身内外真炉鼎；若不识内外真炉鼎，则无处下手。既知安炉立鼎之在内外，及阴阳往来之旨，便穷取真铅真汞，及内外药生的时候，方可进火修炼。若不知吾身内外药材，则炉鼎中煅炼何物？
　　外。真铅真汞。○丶此个窍，己身内外真炉鼎。安九阳之鼎，铸慧剑以定时候，开关采药，朱里回汞，攒簇沐浴，水火既济，持空养虚，只在此窍，含着一点真朱砂水银，明明在身不内不外之地，万人不识。离此一着，都是盲修瞎炼。此就是己身外五行，外炉鼎，外造化，即轩辕所铸九阳之鼎是也。
　　中。坤土釜。○此个窍，正是攒簇结胎，生天地人物，及风云雷雨，都在此中宫正位。此是神室宝鼎，产内外二药，铸雌雄二剑，抽铅添汞，候取点化丹药，故曰“中间一窍少人知”。
　　内。脐下命主。○此个窍，乃兴功之根本，成道之梯航。安炉立鼎在内，水火锻炼，法财俱足，神气完全，上七窍生光，才是真正时候，方可采吾身外炉鼎之药，以配身中之雌雄。又全凭此穴；调神纯熟，万神受使，星回斗转，方可夺外天机也。
　　夫上一窍乃纯阳之体，内含一点真阴之精，是我身彼家之物，属外在内，即两肾中间一点明，发之于外，故喻他也；下一窍乃纯阴之体，内藏着一点真阳之气，是吾身我家之物，属内，即干宫泄入坤位之物，故喻我也。上窍内是女体，外是男子；下窍内是男体，外是女身：故仙翁多以男女彼我喻也。然中间一窍为中宫，黄婆媒舍，若会此处颠倒配合，方可成圣。夫命宝从己身之外来，还是自己坤位之物，却在吾法身中、色身内之他家也，故仙云“采取不离自己元神”是也。世之学者，不得正传，无处下手，执己又不是，离已也不是。谁知一点元阳，明明洒洒，在己身玄中高处，隐藏于不内不外之密处，内外一气牵连，千古不传之秘。然人身现成放着两个真消息，与外天地日月同体，不差毫发，是天地乃万物之最大者，人为万物中之最灵者。天地不过是个大人，人不过是个小天地，所以人身造化同天地也。谁能省悟人人有个通天窍，人人有一味长生不死药，人人有个炼丹炉，人人有个上天梯，人人有个人不识，人人不信有长生不死方，人人不信有白日升天路，情愿受死，哀哉痛哉！
　　凡炼大还丹，先要补虚，只补得骨髓盈满，方可炼金液大还丹。夫下手功夫，先采上窍阳里真阴，入内金鼎气海之中，与肾经配合，夫阳里真阴，即是自己元神真形，在外属三魂；下窍阴里真阳，即是身中元炁，属七魄。其先后二炁一会，则坎离自交，魂魄混合，神凝气结，胎息自定；每日如夫妇交情，美快无比，切不可着意，水火既济，发运四肢，如外火活焰相似；只要水火均平，此是小周天火候。调和熏蒸，喉中真息倒回元海，则下肾自入内，真火自然冲入四肢，浑身软，美快无穷，腹内如活龙回转升降，有数十样变化，婴儿姹女自然交合，此是采阳补阴，筑基炼己一节事。夫修炼金液大还丹，广积内外法财，终日逍遥，昼夜常明，则长生久视之道也。世人全赖五谷养命，若数日不食，则气脱而死也。若人老，则下元虚损，骨髓俱空，不能胜五谷之气，是五谷能养人亦能杀人。若会内水火既济，气血逆流，则五脏气和，脾胃开畅，食入腹中，亦能化气，生精生神。果得天机下手功夫，直候骨髓盈满，腹脐如满胎妇人一般，却不是果有胎块之形象也，不过气满、精满、神满而已。如果三全，则真火煅炼，调神炼气，大丈夫自有功成名遂之时也。仆今奉劝世人，参访苦求功夫，决破一身内外天机，下手速修，炼己待时，时候一至，择地入室，炼此龙虎大丹。必要僻静鸡犬不闻之处，外边只要知音道侣，不许一个闲杂人来到，恐防惊神。仙言和光同尘，仆言僻静处，何也？益炼己于尘俗，养气于山林也。
　　金液还丹乃超凡入圣之道，非他事之可比，必须一尘不染，万虑俱忘，一刀两段，丝毫无挂，永作他乡之客，终无退悔之心，如此立志，乃是出家人，入室时，持空炼神，守虚养气，直养得精血充盈，筋骨柔和，身无皱纹，如蜘蛛相似，上七窍生光，昼夜长明，心如太虚，才正是时候，方可求仙。又专心致志，演神纯熟，成形受使，星回斗转，随意所变，直到这个时候，才是气满神全，法财广大，方可炼大丹，方作得一个丹客也。
　　功夫既行，七窍生光，三阳开泰，神剑成形，趁水推船，因风发火，一阳内生，方可夺外天机，下手开关，采吾身外金丹，以龙嫁虎而作夫妇也。若会攒簇，湛然摄起海底之金郎，后开夹脊、通泥丸，落入水晶宫内，与木汞配合，不过半个时辰，攒簇已定，真火冲入四肢，浑身骨肉火烧刀割相似，最难禁受，就是十分好汉，到此无分主张，须要防危虑险，沐浴身心，水火既济，顷刻浑身如炒豆子一般相似，百窍一齐爆开，浑身气血都会成形、都会说话，就在身上吵成一堆。舌根下又有两穴，左为丹井，右为甘泉，名正涌穴，随骨脉一齐开，下肾水涌到口，即时咽纳不及，滋味甚异；比沙糖大不相同。直至三十时辰两日半，狂水已尽，专候天癸降，此正是时候，忽然一点真铅下降，凉如冰片，即时下一点真汞迎之。攒簇之后，浑身湛然，如千百面战鼓之声，又如百万颗雷霆之吼，此即一身百脉气血变化所致，休要惊怕，只要踏罡步斗，执剑掌印，这里正是凶恶处，三回九转，降师召将，如此防顾，于虚空中或见龙虎相交，天地交泰，日月合宫，诸仙诸境发现，切不可认以为真，恐着外邪，既得真铅投汞，三日之后才生大药。当此两家争战之时，仆若不亲口说破，十个九个都吓杀了也。心有恐怖，即遭魔障，既炼先天元阳，遗体都化成神，返来害已，虽化成形，却是阴神，阴神最灵化，能千变万化诸境为害，未肯善善降伏。常人有言：“你会六通神，方才说死生；不会六通神，休思伏鬼神。”既伏不得鬼神，休想成道。若使鬼神不能相见，焉能为害？混混又至三十时辰两日半，气气相通，气满至极。忽然活泼泼，捧出太阳流珠，脱壳入口，百万龙神，尽皆惊失，此是元种真丹药，入口始知我命由我不由天也，仙云：“这回大死今方活”，又云：“一战而天下平”。到此地位，才是真正天地交泰，日月交宫。真阳之药到，顷刻周天火发，骨胎化作一堆肉泥，阳神脱体，撒手无碍，专心致志，持空守虚，随神变化，夫万物皆天地所发生，则万神皆朝礼而宾服。厌居尘世，逍遥蓬莱，有三千玉女侍奉，终日蟠桃会上，饮仙酒，戴仙花，四大醺醺，浑身彻底玲拢，海底龟蛇自然蟠绕，到此才是真五龙大蛰法也。炼之百日，玄关自开，婴儿现相，龟蛇出现，万神受使，才是真铅真汞颠倒，浑身紫雾毫光，瑞气千条，红光罩体，学者到此地位，口中才得干汞。炼之六个月，体似银膏，血化白浆，浑身香气袭人，口中出气成云，此是灵丹成就，人服之永不死，亦能治死人返活。
　　炼之十个月，阳神脱体，一身能化为十万身。只候十二个月，夺尽天地全数，阳神已就，浑身脱去八万四千阴神，步日月无影，入金石无碍，入水不溺，入火不焚，刀兵无所容其刃，鬼神莫能测其机，变化无穷，乃成真人矣。浑身气候，都是真药，鸡餐成风，马食成龙，人服成仙，此理鬼神亦难明，若不见过做过，这等言语谁人肯信！夫大药金丹，造化功夫，三回九转，火候细微，攒簇口诀，只在五七之间，把天地都颠倒过，都是自然而然。虽是自然，却要知体法天地造化，方可成就，却不是要在天地日月上，然后成道也。
　　夫大药入口事，从做过，从见过，从试过，应到自然处。功夫虽一年，火候细微只在百日之内，动静凶恶只在九十日以里，得内外而攒簇，顷刻湛然，圣胎成就，产个黍米之珠，吞入腹中，周天火发，脱胎换骨，只要持空养虚，徐皆自然而然。今人果得真师明示，先去炼己于尘俗，积铅于市廛，攒年簇月，攒日簇时簇刻，大定之中，只在一刹那间，不出半个时辰，把天机都颠倒过，运火十月之功，体天地自然之法，若不能死中求活，焉能逃出三灾八难之外哉！大学之士，聪敏智慧，闻一知十，三教经书，能讲能说，不过明性理字义而已，而于金丹造化，大道天机，内外两个真消息，焉能省悟？若果遇至人，真传实授，便主穷理尽性开悟，如水归大海，省诸丹书，横竖无不是道。诸子丹书，前人不肯妄言，一句句字字不空，只是人不能省悟。譬如说“金丹吞入腹”之言，不能得旨之人，就错认在口腹上说话，岂知窍妙，吸尽西江之玄哉！臂如说天地、日月、男女上去了，都是胡猜胡说。执着旁门声音颜色，拒人于千里之外，不肯谦恭下士，终无了悟，反吹毛求疵，诽谤高人，焉能得其法术哉！反为天人之共恶，是皆地狱种子，诚可哀也。奉劝世人，如遇至人，切不可执着已见，当虚心参访，苦求明师，方不致自误也。
　　⊙此督脉也。督者，总也，总领一身之气脉。正是天地未判，未生身前，先天元阳祖炁，浩劫长存，亘古至今而不坏者也。
　　○此任脉也。任者，仁也，乃生生不息之元气也。净罗罗，圆陀陀，赤洒洒，精喇喇，明丽丽，光灼灼，活泼泼，此物是象帝之先，万神之祖，包含万象，发生万物，释云摩尼珠，道云黍米玄珠，医云活滚滚一丸，真灵丹妙药，实千古不传之秘。今人不明此理，亦无传授，又不醒悟，焉知“内外”二字之妙。任督二脉实先后天之玄，诚哉百姓日用而不知也。
　　督脉⊙此窍是生身之源，未有此身，先有此窍，非凡孔窍之窍也，乃玄机之妙窍也。此消息正是父母未生前一点元阳炁。
　　任脉○此窍是一身五脏之主，内外执掌，全在此窍，若知颠倒攒簇，是生五脏之根，未有五脏，先有此窍，未生此身，先生此窍也。此个消息，是养命之方，留命不死之根蒂。
　　这上、中、下三个真消息，若得正传，能归根复命，使四炁归入下元，魂魄不散，水火既济，有何病证！这元阳得传授明白，或遇法网不能脱，不能成道，不得已然后将海底命主，为四炁之根本，发起命主，归元炁不散，用一着撒手无碍，舍此消息，亦可再出头而学道也。此是鬼神不测之玄机。这先天元炁，黍米玄珠，真心传得明白，勤而行之，忽然大悟，则三教经书，了然在吾目前，不待思索，自然解悟。以大理论，则浑身上下，内外血气，俱后天渣滓之浊阴，唯秘密处一点元阳，是个纯阳，此真形属心，此心是真空心，非这个血肉心。此真心万人不识，其中别有个乾坤世界。仆把内外三心，述之于后。
　　外心　天心：○此心是真空心，曰玄关，通天窍，正是内外五行真炉鼎。凡开关发火，踏罡步斗，执剑掌印，了鬼神窥不破之机，全在此也。要知法度可也。
　　中心　人心：○此心是中心一窍也，为黄婆舍，内外攒簇，看时定候，全凭黄婆是也。安炉立鼎，为炼内外二药，老嫩要辨，真伪亦然，出自此心也。
　　内心　地心：○此心正海底命主，万神之蒂。凡修大乘，先修小乘，筑基炼己，聚积法财，保养汞气，全在此穴，要识刚柔。
　　此三个心，在一身内外，三个消息，若会把天地颠倒过，打开无缝锁，一句了却古弥陀。此三心，万古不传之秘，除了这血肉心，还有三个真心，这三心贯通虚无真空。若明这个真心，则天地万象，包含在这空心里。这个空心含着真阴真阳，然真空消息是把无缝锁，终不能开，生死何处躲？仙云：“金针容易得，玉线最难穿。要知生死路，如滚芥投针。”喻言阴阳，阴阳是性命，谁人识得么？然人觉三日五日，一七二七三七日，回首要留命不死，当捉住水火风不散，归我身中彼家兑之命主，不要动心，是不死之方。若人年老，不能行持了道，要回首去，如瓜儿一熟，蒂儿一落，全在这些消息，一知时候，发海底命主，归上虚无元性，自然魂魄不散，任从自己，方不迷矣。
正道歌
　　我有一口诀，长叹无处说。天下访不着，人人不可说！顺凡逆是仙，此是真口诀。万般枉费心，都是胡扭捏。熟记悟真篇，求师仔细别。自然些子妙，玄机神莫测。融融乾坤髓，拣时用意啜。要须地下宝，须明天上月。浮沈看老嫩，水源别清洁。若逢野战时，猿马休颠劣。宾来先作主，主来后作客。黄婆媒姹女，交姤丹自结。外面黑如漆，里面白如雪，中间黄紫烂，肉青皮似血。结就五炁丹，三尸阴鬼灭。玲珑剔透人，痴聋喑哑拙。心也无得思，口也没得说。用文须用武，采取按时节。金鼎常令暖，玉炉毋令热。交姤顷刻间，温养十个月。男子会生产，产个三岛客。活吞一粒丹，天仙来迎接。九年功行满，稳步朝金阙。
又
　　道情不是等闲情，既识玄机不可轻。先把世情都放下，后将妙理自研明。未炼还丹先炼性，未修大药且修心。心定自然丹性至，性清然后药材生。雷声隐隐震虚空，黄庭紫雾罩千寻。若还到此休惊怕，只把元神守洞门。守洞门，如猫鼠兔逢鹰。万般景象都非正，一个红光是至真。此个红光生异象，其中犹若明窗尘。中含一点先天气，远似葡萄近似金。到手全凭要谨慎，丝毫念起丧天真。待他一阳归洞府，身中化作四时春。一片白云看一阵，一番雨过一番新。终日绵绵如醉汉，悠悠只守洞中春。遍体阴精都剥尽，化作纯阳一块金。此时气绝如小死，打成一片是全真。到此功夫为了当，却来尘世积功勋。功成行满天命诏，阳神出现了真灵。此言休与非人说，轻泄天花板机霹雳轰。嘱咐仙朋与道侣，不逢达者莫轻论。其中句句通玄妙，此真之外更无真。收拾锦囊牢闭固，他日修行可印心。可印心，五十二句要君听。若有虚言遭横死，误尔灵官鞭碎身。
金丹破疑直指
　　世有一等小根盲人，见先仙所言外阴阳、外炉鼎、外药物，便执迷以女人为鼎器，诚可哀也。这样无知之徒，岂知清静大道有三身四智、内外鼎炉、内外药物、内外火候之玄哉！岂知万物皆备于我，天地造化皆同我之大哉！
　　假如有缘之士，得遇真师，先行玉液内还丹，炼已和光，操持涵养，回光返照，此明心见性之事。若夫金液还丹，乃情归性，直到真空地位，大用现前，龙女现一宝珠，发现至此，方为一得永得。亥子之交，坤腹之间，于一阳初动，兴功之时，手探月窟，足蹑天根，回风混合，从此方有百日功灵之验，金液还丹乃全此五行之大事也。除此性命双修清静之道，馀皆旁门小术耳。
　　吾于一身内外，安炉立鼎之妙，攒簇五行口诀，药物火候细微已得，不知虚空法度，便去入室，行外药入腹大事，发火兴功。行到秘密处，有虚空万神朝礼，仙音戏顶，此事鬼神难明，只因自己不能炼已于尘俗，未得积铅于市廛，气脉又未大定，基址亦未三全，理虽融而性未见，故万神发现，凶险百出，心神恍惚，不能作主。又因外边无知音道侣护看防守；着其声色，惊散元阳，激鼎焚炉，劣了心猿，走了意马，神不守舍，气不归元，遭其阴魔。何为阴魔？我不细说，后学不知。皆因真阳一散，阴气用事，昼夜身中鬼神为害，不论睁眼合眼，耳中只听鬼神噪闹，白日间犹可，到晚最为难过，不敢定静一时，我身彼家海底命主，兑金之戊土，冲翻五脏百脉，血气皆随上腾，连身提起不着地，杀身丧命，鬼家活计。仆暂弃前功，遵师训指，大隐市廛，积铅尘俗，摄情归性，杀机返心。自幼至老，被天地人物盗去天真，今于虚无中尘色内，却要盗夺返还于我天性之中，方得元精、元气、元神，欲还三全，全凭虚极静笃，造致万物芸芸，乃得各复归根。根归理融，理融见性，身心大定，五行攒簇，才去行向上事而了道也。
　　想先代贤哲，多有中道而废者，皆因未曾炼己持心，金来归性，以至二候得药，于四候进火之时，不知虚空法度，粗心大意，是以白公有“再斫松筠节”之叹。谁知虚空消息，至细至微，至凶至恶，若是擒捉不住，定不饶人。学人能知一身内外两个消息，了然无碍，从此操持涵养，克去己私，复还天理，则还丹之功，至简至易，终日操吾身外之黄花，以候先后二天之琼浆，此正是“饮酒戴花悟长生”之妙也。然混元一事，则毋意、毋必、毋固、毋我，任死任生，忘人忘我，终日穿街过市，玩景怡情，于淫房酒肆，兀坐妄言，岂不动人之惊疑笑谤哉！摄境积铅，法财两用，岂不致俗子之欺弄祸身哉！是以籍通都大邑有力之家，以为外护，目击道存，韬光晦迹。仙云：“若贪天上宝，须用世间财。”乃吾身天上九阳鼎之大宝也。
　　凡寄生于宇宙之间，男女所赖以生而不死者，唯此一点阳精而已，岂有学仙的人，男子学道必用女人，女人学道必用男子，是财坏天下之风化，皆天知禽兽之所为也。噫！言语不通，执迷不悟，岂仙佛之眷属乎？学者果能操持涵养，于造次颠沛流离之际，不失方寸，然后求向上外药入腹事，顷刻湛然，脱胎换鼎，浑身化一道金光，大地成空，身外有身，阳神脱体，持空养虚，此是五龙大蛰法。仙云：内丹不成，外丹不就。言人得正传，且先积精累气，并积内外法财，养得气满神全，金光出现，昼夜常明，则此时内丹成，而吾身外丹法象现矣。凡看书不可按图索骥，学者于昼夜常明之时，药苗一生，方可采吾身外药，配吾身中之雌雄，一得金光入口，周天火发，顷刻湛然，撒手无碍，才是金蝉大脱壳也。学才未遇人时，当小心低意，积功累行，遇魔勿退，遇谤勿嗔，重道轻财；一遇至人，笃志苦求，决破一身内外两个真消息，忽然醒悟真去处。而言之所谓“吾身一天地”也。然此真去处，虽曰不依形而立，而窍中之窍，夫岂无形哉！今乃借物以明之，譬之叉口然，实其中则张，虚其中则弛。而窍之能张能弛，亦复如是。
　　起手时先须凝神，入于窍中之窍，息息归根而中实矣，中实而胎长矣。然神本生于窍中之窍，而寄体于心宫，余尝谓之原是我家之物，而复返于我也。
　　窍中之窍者，神室也。神室即气穴，即中黄。盖黄即上之正色，而上意也，故坎之土戊，其意常在于离，离之土已，其意常在于坎，此其性情然也，而自有相投合之机矣。若能识其投合之机，而以意送之，神凝气住，则自然结成一点金丹，至简至易，而非有穿凿也。此盖以母之气，伏子之气，而子母之气，相眷恋于窍中之窍，丹岂有不成者乎！
序
　　纯阳子誓渡众生，已有《九皇丹经注》，为男子修仙之津粱。不忍坐视女子具有夙根、素存道念者不得真传，误入歧途、沦于鬼趣。乃于已未盂冬朔日临焕彩楼，感不二仙子，诚将西王母口授魏元君真传，原名《女大金丹诀》阐之。是书历经魏金何麻樊凤诸大女真佩行证授，数百年来，真传错杂，讹以传讹，吾甚悯之。爰命不二仙子，息心删订，以续女真一脉。仙子剔净循传，辑述以呈，个中本末昭然矣！世之学道，遵行有路矣！敬以辑录，申改《女修正途九则》，上仍冠以西王母三字，并请颁示《女真九戒》，以肃道风，共成十则，统沐慈准受授，亦遵玉清神母懿旨也。女功既圆，则自万化生于身，坤德承干，大可赞襄医世。功成之日，身世并圆，业蒙诏下三天帝主，普敕三界龙神，一体睫¤，造化幸甚。是乃开辟以来未有之遭逢，自今以后，不惟善女得立成真，善姑得立了道，天之所覆，地之所载，日月所照，霜露所坠，无不安如盘石，然尤贵能身率者。仙子勉诸！道用无边，而道基还自十则始，是为序。
　　不二元君孙贞一曰：女真丹书，世岂无有？率皆混杂曲说，以致妄徒穿凿附会，自诬诬世。甚有导堕精灵者，祸流肆蔓。道祖浑厚，仅以沦入鬼趣慨之。然念女子从一而终，失身莫逭，元亏虽修，何可误堕，是乃人禽所由分也。贞一切痛久矣！幸沐道祖委删订辑，爰雠剔之。一循《西王母女大金丹诀文》原本，参增《玉清神母口授大道玄影》，辑成九则，录呈鉴政。道不终隐，仰蒙申改。题曰《西王母女修正途》，冠以《女真九戒文》，共成十则。并请发明玄秘，俾知女子修真，地道无成而代有终，原有参赞化育之大道，大可身体而力行之，统沐慈准，便宜受授。从此女宗，不惟不堕歧途，且易直登天阙。道运之当重振也，敬立欢忭，拜序子武林焕彩楼，所以志幸也。全真正宗道孙孙贞一百拜谨序。
西王母女修正途十则
吕祖师申正重题孙元君遵剔补述
太虚翁沈太师授受业弟闵一得注
　　若曰按女修，应受九戒。戒律曰：行持不退，大有利益，戒果圆成，不经地狱之苦，生逢十善之家，名登紫府，位列仙班。今颁女修正途，应以九戒戒文为第一则。文曰：孝敬柔和，慎言不妒；贞静持身，离诸秽行；惜诸物命，慈悯不杀；礼诵勤慎，断绝荤酒；衣具质素，不事华饰；调摄性情，不生烦恼；不得数（音索）赴斋会；不得虐使奴仆；不得隐善扬恶。以上共九戒，能遵方可受持正途。盖以所颁，至珍至贵，不戒授受，为亵天宝，授者受者，一体受罚，慎之凛之。
　　〔谨按全部，则则皆冠“若曰”两字者，文成于述授之手，乃代西王母金口口宣，记者之词。是犹佛经冠以“如是我闻”，道经冠以“道言”之义。又按此则则中九戒文，前人取冠于第一则则前，乃在净身、净口、净坛等等文列。吕祖申正全部，始将戒文加以申说，纂作正文笫一则。从此道不轻传大义，开门见山矣。〕
　　若曰女修正途第二则，题曰“本命”。盖言女子，阴质也，月象也。当十三四五岁时，元炁充足，真血盈满，有阴中之一阳，月圆之光正旺，至天癸一降，元炁道破，真血遂泄。若到婚嫁之后，或生男女，元炁渐损，真血渐亏，虽月月有信水复生，即月月有信水复伤。女命难修，在此一着。女欲保命还元，须寻修诀，得诀以修，功成甚速也。题曰“本命”者，盖以女命还在天癸。天癸不化，命何能保？还元无日。无如修诀至珍，故以“九戒”文为第一则，而以“本命”文为第二则，先性后命之义。进体此则之下，接曰“性原”，盖言修性正以保命耳！
　　〔谨按全部，除去第一则出自吕祖创纂，第二至九则，皆属不二元君重订辑成，复经吕祖手正者，意在明显。故措词从达，恐复因文掩义，贻误后人。见者切勿以文欠古雅，疑非仙笔焉。至如第十则，全经吕祖纂出，盖自申准以后，而续演政者也。〕
　　若曰修正途第三则，题曰“性原”。盖言女子，水性也，花质也。时当年少，知识已开，即宜自饬，毋任戏游，兼戒奔驰。于斯时也，自有一点初经，含于内牝，如星如珠，乃是先天至宝，藏于坤腹之上，位在中黄之中。女子斯时，若知洁性，不看淫戏，不听淫词，举止幽闲，动循内则，静则释如，则此一物，得附性天，便成元一，不变赤珠，不化天癸。无如凡女无知，童性喜动，或随嬉戏，或逐跳奔，不无气动心摇、精神内乱、真炁不固，则此星星天宝，油然融化，其热如火，夺门而下，破扉而出，举世名曰天癸。际此以后，纵或守贞不字，总是凡女也矣。此无他，不识“性原”之故。志欲修还，惟自下则修起焉。
　　〔谨按：内牝即是牝户，以下又有泉扉，亦名牝户，故以中黄之户曰内牝云。又按：初经命宝，不识知修，则附性天而化元一，古之圣女有行之者,大士天妃，此明证也。世间不乏慧女，可惜内无仙父母，外无圣师友，千慧千堕，悲夫！〕
　　若曰女修正途第四则，题曰“修经”。盖言女子天癸巳下、真炁巳破、真血已亏，不事修经，真血日少、真炁日亏，纵欲精修，有何益乎？丹书曰：“竹破须将竹补宜。”其诀惟何？凡有月信者，先斩赤龙；无月信者，又须先复而再斩。究其起手，皆用周大之法。于子午二时，跨鹤而坐，万缘放下，叩齿七十二次，以通肺腧二穴；次用两鼻，微微呼吸三十六次，以通周身血脉。于斯时也，诚恐炁从下泄，必须跨鹤加劲，毋任放松。须以两手分叉脐下扉上，以意往后向上而送，约行三十六息；再以两手作托天，必须分意存在尾闾，导炁后达而升，如是约行三十六息；再行缓托三十六次、急托三十六次，则自觉尾闾气动，有腾腾上升之几趣。如是后，可将两手放下，仍叉两腰，加用两肩往上直耸三十六次，则自觉夹脊双关、肺腧等地，气势动升。而或有塞阻处，加行咬紧牙关，意存后颈，往上直提三十六次，则自觉玉枕、泥丸皆通矣。如是后，方用下嘴唇包上嘴唇，微微着力，则自觉泥丸之炁，下到鼻中低处。其时只用舌搭天桥，无须着力，须以意存舌搭之处，甘露自降。乃于鼻中微带缩法，以意送露咽下，直降绛阙。存留片晌，方以意导向后退降，须分左右达存两腰，各旋三十六次。再以意导分向脐轮，左旋三十六次，右旋三十六次，则自觉满腹通畅。于斯时也，两手仍叉脐下扉上，以意分导，乃是左右同刻，齐提三十六次，则自觉有一点点入子宫，则须若存若忘，片晌而已。此是修经之大略，个中尚有无上活法，此时未可言也，然不外夫“寂虚而视”一句云。
　　〔谨按部位，子宫即内牝，盖即男子之玄窍。丹书曰：“阳曰玄，阴曰牝。”合而言之，是即老子所谓“玄牝之门”、《黄帝阴符经》载之“奇器”也。曰奇器、曰玄窍、曰牝户、曰子宫，名虽有四，而穴则一穴。谨按此则之以子宫言，盖假人事以明之，然可见圣胎、凡胎皆结于此。又按：“不外夫”句，盖言有消息可体行，使毋大意云尔。〕
　　若夫子宫体得一阵热气盘旋，此时泉扉更宜紧闭，莫教放松，得有逸趣。最忌念起，稍有恋情，便致遍体酥麻，非惟急宜定情，仙凡从此两分。
　　〔言当紧闭，不可大意。扉闭稍松，真炁扉泄。下文云云，则更危矣。盖以其时，扉内必有非凡震痒，再经提闭，则此牝内，必得非常逸趣，不加定情，必致遍体酥麻，溜入情海，虽欲定情，恐不及矣。故曰“仙凡从此两分”。大师太虚翁曰：法惟艮背，厥情乃定。否则扉必洞开，精漏若注也矣。惜哉惜哉！〕
　　于斯时也，急须息心多时，寂俟子宫安静而己，盖即魏元君“宝归北海安妥妥”也。虽然，尚是黄叶之止儿啼，切莫认作结胎云。
　　〔谨按：觉海即南海。则此子宫即北海，而位却在中极中黄之北，盖即《周易》黄中通理之处。乃以前后为南北，不以下上为北南也。况有魏元君句足证乎，故必寂俟子宫安静乃可停功。窃按此则，是有赤龙而修，修至龙斩以后等等功法，大宜静体以行，一卤莽，功尽废，故曰“仙凡从此两分”云。又按此则，乃是全部圆影，所谓还元返本，造至结胎，玄景已具。第是则就一身之天地五行，炼而还返之至宝，尚属小还小返，大可日行、时行而得，丹书所谓“一粒复一粒”者，是此至宝也。此则故以黄叶晓之，然于收取煅炼之诀、引归安妥等等处所，乃是完完全全一部大还玄影，大宜体识，切勿卤莽看过。〕
　　若曰女修正途第五则，题曰“复还”。盖言世上女流，有年至老而身未净者，有年仅四十五、六而龙已云断者，皆当修致还元，一如处女样。此功此法，即前四则内之功法也。但以往上后提者，改为往前下注、流归溪海；应咽甘露，只许咽咽留阙，不许下送。加用手摩乳溪，左旋三十六，右旋三十六，觉此阙溪现有溶溶趣味；再加分摩两乳，缓摩三十六，急摩三十六，先轻后重，亦各行三十六，共成百四零四之数，自觉两房及溪之中真炁絪缊，得有凉液如泉出自双关、涌归南海。息心俟之，毋许心后分注两腰，只许于中宫万缘放下，而却绝不用夫引导等等，随机散布而已，自觉遍体极清极和。如是行持，一日不间，弱自渐强，衰自渐壮，老者亦渐还少，而面有花色，两乳渐收如处子，中渐结若桃核。如是百日之内，足得天癸色若胭脂水，三日之后，即行四则内功，一毫不加不换，赤龙又自斩矣。然以得见日月，而现若双环，乃为真得云。
　　〔谨按道典，言有年老妇女，尚有信水，水非信水，乃是饮食之津，是经民相火烘而成、不归肝脾之物，或变肠红，或变赤带，或成倒经，皆此物也。症皆属亏。故与先期而断同用修复，一如处女样后，方可从事断龙耳！又按得见见字，当从现韵读，盖此见作现韵读之。见乃是现兆，惟心寂体，乃可见也。现若之现，体之即见也。按此两字，义有浅深，不可卤莽读过。〕
　　若曰女修正途第六则，题曰“乳房”。盖言乳房上通心肺之津液，下澈血海之真汁。炼得乳房如处女小儿形，便是女换男体。其功法不外四则五则者。女子以血为本也，而此则题旨乃在炼赤返白，又患本亏，故有炼液化血一着。化液成血，莫如露露留阙，神注双关，关内旧积泥液，油然镕化而溪归海归。血生必旺，其中精义乃在第五则内。若欲化血返白，莫如意注溪房，口齿紧咬，加意虚寂心念，炁自归溪达房。加用两掌分揉两乳，先缓后急，先轻后重，共行百四零四，炁聚倍旺，加意后退，分注两腰。更以目神分率炁旋左右，共成七十有二息，必得炁烘若灸。更以意导绕轮，不计其数，必得下极若沸。则此赤化新白，必自化气，穿闾升脊、踰枕透谷。斯时内现三山玄圃不如净境，急须从事忘忘。忽又冥寞成夜，我自寂守，久之，必自得有电掣雷轰，露洒若注，华池充满，咽不胜咽，油然降阙达脐，遍体清和。吾仍寂体以视之。如是百日不间，两乳中壮者，平如小子；两乳中空者，实若核桃，一如处子。究其得如小子，乃从化白功足；得如处子者，功从化赤功足。吾宗遵行，得验者不少，着有诗词者，凤姑也，兹堪采以作证，其诗曰：“左日右月一阴阳，关鼻内运名运罡。若欲阴阳归日月，手把真火揉双房。”受者勉诸！
　　〔谨按双关，位在脊前宫后，关内有二穴，人身泥液之所踞，左曰膏，右曰肓，药力不能到，真炁不自至者。泥液踞祸一身，造化生人，乃为设关以护心，故名其处曰双关。夫液曰泥，似液而非液者，本属饮食之所化，津类也。乘气着肺、散布一身以润经络者，此一物也。身内真炁旺，物经则化，为用无穷。真炁若衰，物经不化，流注脏腑经络，亦不为害。惟适感至阴阴炁，乃成泥液，似精非精，壅塞炁道，而被注留最多处，双关、下极两地，留祸最肆莫如双关，盖以真炁不自至故。故其聚积，积若昆阴冰雪，历经三伏而不化。虽有己上心罡，以防以护，神旺则安，神衰则危。古哲知之，故有聚神烘关一诀，而世罕得闻。知而行验、载诸诗词者，其惟凤真，兹故取以印证也。然考凤真谨行得验，还仗先事虚寂心念一诀。惟能虚寂心念，故得神归炁旺，加以注溪揉房功法，始得泥液镕涌出关，达洋承炼，是得有无相济之妙用耳！又按乳之左房通肝，右房通肺，溪则通心通肾又通脾，故宜刻时观注。然于平时，只须有意无意以持之。盖以女子命根根于心，义得坤卦中爻而成离，伏有真火。然血以凉生，血旺而神安，故宜倍加虚寂，原是治病养生、复元成道之要地。第当行得《清静经》三观观法为妙耳。〕
　　若曰女修正途第七则，题曰“玉液”。盖言男子清静入手，功到运彻河车，真精保足，不出玄关，逆流至顶，露洒天谷，沛下华池，亦名玉液。然以得到阴神出现，魂游玉府，魄朝帝真，圆光罩顶，潮涌玄海，响彻玉清，乃真玉液之丹还，古真名曰“醍醐灌顶”。若夫女子玉液，乃是赤龙液化白凤髓。厥髓充足，乃可从事逆流，不为虚行故事。个中功法，虽不离乎四则之所示，而妙义须循六则。盖以能如是，方能用用无穷，是即前贤所谓“一粒复一粒”，用取岂有竭？得到真种子，此事还当力。然其致足致得之由，总因克事虚寂心念，受者勉诸！
　　〔谨按此则，当引翠娥仙子自述一则注之。则曰：“余昔从事还丹，法用人忘其人、法忘其法入手，时至则行，故能吾忘为我，但自今斯明斯，（今，今日；明，明日；斯，此还丹大事也）日忘其日，时忘其时，一旦天地亦无。久之，而吾忽醒如悟如，寂听寂视而已，然竟浑忘何事而事也。但觉灸如焚如，而后现有脂如油如（后乃北极之后。脂如油如，赤龙液化白凤之髓也）；无际无涯，若有声，若无声，时流时止，载澈载喷，有时而悬若雪练，有时而净若冰湖，时非一时，处非一处，目不为眩，神不为疲。忽于个中，见见闻闻，却足迷性者。吾于斯时，尚克自警曰：毋为物诱。又忽觉曰：逝者如斯，盖可颐指而使气者。将起试之，忽又觉曰：天地与我同体者，返身内省，吾身谅亦同然，理果外然内亦然，则必内然外亦然也。于是反躬自省，吾无有我，寂体久之，我乃现焉，然欲深入内省，绝无门窦，遽然如梦觉，觉此身中，中下下极，火热如灸，声发如雷，风声潮声，起自个中，倏忽之间，穿闾升脊，透枕达谷，如注甘露，乃由鼻落。华池水满，咽不胜咽，而时不半晌，已造液涌南洋，寻将注腰绕脐，以镕以冶，天地同体，外然内然，其信然矣。我于斯时，竟循常序，功竣乃退。”云云。仙子所述，纯是化功，想其平时，必克专事虚寂于前，进事忘忘于后者也。一得故采以证印事是功法者。〕
　　若曰女修正途第八则，题曰“胎息”。盖言胎息，至道也，天梯也。女子还丹以后，精气充足，与男同体，不假胎息，还虚无日也。夫此一息，功用无边，而诀修至简。然非尽人一成，其中大有差等，是非造物有以主之，造物亦自因物成物也。方人假寂以寻息，鼻无思也，无虑也；朝斯夕斯，一朝摸着祖窍，窍自洞开，不招也，不拒也。翕然息与鼻合，浩浩兮无涯，冥冥兮莫测，不知祖是我、我是祖，一鼻呼吸，古哲名曰胎息。然此窍中，阴阳五行，天地人物，皆生于此。息随机感而机应，自成天水地人神鬼六等仙眷者，诀惟虚寂致极。德合真一而修，成天仙；德合玄一而修，成水仙；德合贞一而修，成地仙；德合精一而修，成人仙；以下二乘，德合情一而修，偏阳成神，偏阴成鬼。善人之证果，未可得谓真仙也。差等致如是，种在机感机应。虽曰天赋，岂非自取？受者勉旃！
　　〔谨味则说，胎息一功，真至道，真天梯也，敢不勉旃！〕
　　若曰女修正途第九则，题曰“南无”。盖言女修大成，无如大士。乃苦行熏修，修证佛菩萨。其得力乃在南无二字。二字之中，蕴藏玄义。惟能体守此身即佛，犹如一座晶制七级浮屠，安镇普陀岩上。座前有个红孩儿，乃是识神领袖，大士一任他东参南参，参到五十三参，参参见佛，公案了了；继凭南洋龙女，捧献自在玄珠，乃用紫竹林隔住；旋任白鹦鹉，上下飞舞；手持清净瓶，插住杨柳枝儿，收取自然甘露水；稳坐普陀岩上，用哆啰之法，以一唵字，放在真意之地，收得至宝，放在鱼篮之中；念伽啰伐哆，将一切娑婆，纵在南海，海中由他波浪滚滚，俺只自在观自在。此一部大法，却少不得第四则内功，尤当息息出自上则，则自步步步返真虚真寂，功圆行满，乃得与大士相视而笑，穆如释如也矣。受者勉诸！
　　〔谨按此则，纯以化功了化机，只许意会，毋许饶舌，但须要勤勤恳恳于南无，体守此身即佛，活活泼泼，无往无所焉而已。〕
　　若曰女修正途第十则，题曰“慎终”。盖言女子，坤德也，地道也，无成而代有终者，是亦应行赞襄化育于光天化日之下也。而功仍自虚寂入手，不费分文，不劳丝力，坐而致之，人莫知之，而德参造化，是盖即身以医世也。而功纯以调心虚寂为用，调至胸怀清静而天都泰安，调至坤腹通泰而闾阎富庶，调至四肢通畅而四夷安靖，如是体调而身安，身安而世治，响应如是，故能一刻清和，即有一刻实德，虽不见效而效自有焉。第恐素学未淳，三田不贯，盖未有一身未济而能得济世才也。诀惟朝斯夕斯，人一己百，人十己千，虽愚必明也。受者勉诸！
　　〔谨按此则，乃是西王母准重颁授全部，不二元君乃遵玉清神母口授医世大道，辑易昔传末则，以殿则末。信属开辟以来未有之旷典，吕祖谓为造化幸甚，元君谓为道运之当重振。其有厚望于后学如此。一得愿得见是书者，互相劝勉云。〕
泥丸李祖师女宗双修宝筏
太虚翁沈大师述并注　受业弟闵一得重订
女功指南
　　第一则
　　泥丸氏曰：女功进步，初则止念，继则调心，念止心调，便可从事按摩矣。法忌避炎就凉。盖女以血为本者，其性偏阴，阴性喜凉，不假按摩以微行气机，则易沦入纯阴，阴则凉，凉则冰却，不加之以动运，酿成痰凝血淤等病，而功难行矣。然须从止念调心始。女属坤，而坤藏真火，火伏则吉，火发烁金，不调而运，金遭火逼，则有翰音登天之象，故女修诀惟从止念调心始。止念调心，功不厌多，亦不忌久行者，静中有动也。
　　〔太虚氏曰：念止则气纯，心调则气和，续行按摩，则有阳发之机，虑或机郁躁生，故复示戒。且凡女性喜凉恶热，而初得止念调心，和趣中或遭机郁躁生景象，必起提灌真阴之念，此纯阴汹聚之由。盖静则阴凝，不动则阳郁，初学必有此弊。不知推究发躁生烦之由，遽求得凉快一时，误矣！必须加功，用运气机之法，气行则躁自释，不悟此而求其效，适更增病，此又痰凝血淤之所由致也。故切戒之。法惟续事按摩者，正以杜斯淤凝之窦。又以人情乐功喜进，或致按摩过猛，地火焰腾，凡火从之，则有烁金之弊，故有翰音登天之戒。翰音者，酉禽也，逼之极，则飞走上登，故又申说止念调心之妙。盖示此则为女宗澈始澈终之要诀云尔。〕
　　第二则
　　泥丸氏曰：女子精修，以阳旺为始，而以阴格为终，此法至秘，知者鲜矣！迷者循修男诀，智者趋向禅宗，亦克自证一果，得有立亡坐化之效，不知仍沦鬼趣，离道远矣。盖女以血为本者，血旺则精盈，心凉则生血，古云液血之炼、血精之化，还仗神清。血无液化，液失神烘，液泥成痰，流注脾胃，蒸升着肺，散流经络，百病猬生，五脏被灾，六腑遭厄，故古丹诀，必先息心。心息定而神清，心斯凉矣。故必当俟心凉液涌，然后念注乳溪，加以用手旋摩，务使气机洋溢；次举两手分旋其房，亦惟俟此絪缊周绕，更觉暖气后烘、双关得有烟焰，势逼透关，满关泥液，分沛乳溪，一如泉涌；旋以真意，导入南洋，寂而守之，约有四九之息，舍意一松，觉此个中，油然而降，分注两腰，左右盘旋，各约神息四九之数；乃一意引聚脐轮深处，缓旋四十九，急旋四十九，察吾尾闾，暖炁后穿，如或势缓，可甩提缩二便法，自得穿尾升脊，上过昆仑，降注泥丸；觉此泥丸，宽广如海，自可停留涵育，既而降注华池绛阙，大地阎浮，露珠沛洒，混忘所事，但觉恍焉惚焉，不呼自呼，不吸自吸，不提自提，不咽自咽，此中滋味甘香，气神充和，三田一贯；已而玄况四塞，急须内顾，顺将万缘放下，旋觉身虚若谷，大地亦无，隐隐凉气袭人，絪缊四塞；忽复雾散云收，下现性海，碧波澄如，我总一念不动，忘境忘情，忽现金光万道，细雨如珠，随光下注，左旋右转，化成皓月，浮沉晶海，遽然如梦而醒。泥丸氏曰：此际急须内省此身，斯时以气爽神清、遍体和畅为得，得则全身照凝片时，以意注牝，觉得此中恬泰，是矣。遂复摩手摩面，运神绕腹，双耸辘轳，俱各共行四十九息；徐徐扭腰，摆洒膝腿，坐点趾尖，各行二十四息而止。行之百日，日行三次无间，天仙根基立矣。
　　〔太虚氏曰：此则大略，古名上天梯，大道丹诀在是，祗欠末后大着。后之学者，务先熟读，字字体去，息心默会，日十百遍，则行功时，如入熟径，不为境迷，纵或现象稍异，而层次井然，切戒学者持作《西游记》看过。盖男子丹经，汗牛充栋；女子丹经，世少全册，得如《金华直指》一十八则，已属不传之秘，得此《指南》以合参之，坤道天仙秘诀备矣。若仅得夫《直指》，地仙人仙而已矣。〕
　　第三则
　　泥丸氏曰：男子双修不用鼎，用鼎终非得道人，添油乃术非真诀，真诀三才为一身；女子双修总一般，无含三有育成丹，个中真一如仓粟，造化为炉熟任餐。又曰：可知世有无遮会，种子原来遍大千，假个坛场作炉鼎，卢能去后失真传。又曰：吾说此偈，天龙八部，应各惊骇，谓吾饶舌，恐遭玄罚。而我畅言之者，盖承玉清神母懿旨，谓惜大道绝传，曾敕不二圣姑郑重宣示，口以授我，意在直泄，毋复假名易号，重误后人。其说曰：孤修非至道，同类自相须，身外有身者，形忘堪事诸。其诀曰：干元得自顶，坤元失自牝。人元遍大千，三元一心领。不外心寂虚，不外身无梗。动静合真常，我无元自并。元并一亦并，一元即情性。情乃性之元，性为才共禀。能无元一化，自超无上品。是乃玉清神母之懿旨，不二圣姑之口授也，能者从之。
　　〔太虚氏曰：同类相须，太极之理，是即所谓二五之精，妙合而凝也。《悟真》内外，全部《参同》，所言只此一理，世人误会，乃有三峰之秽行，今得师训，千百载心传始白。炳何幸而得授（炳乃太虚翁派名也），世何幸而得明，是为男女二宗末后大着。第非具有慧力，鲜克有终者。炳味宗旨，法惟无我，乃能无物，物我两忘，真一乃现，真一已现，循一以持，一自相镕，化化生生，无穷无已。个中皇道，莫如无遮佛会，丹书所谓生龙活虎，遍满虚空。炳于斯会见之，然须一循古制，乃无悔吝。以斯会也，其义至密，而迹至显者，切莫误会。夫所谓密，密在一心，有得有失，人莫得而知者是；其所谓显，显若市聚，行行止止，纤毫无隐者是。惟其则法乃尔，故能不为世忌。噫！哲人之心苦矣，哲人之见远矣！〕
　　第四则
　　泥丸氏曰：然，古圣有云：凡质不化，了道无期，功行不圆，证果无日，躐等而进，适证岐迷，不圆而证，下品小果。学者凛此慈示，须预炼得法身坚固，则有受煅之基，此基不立，未可与言上则也。上则所事，纯是化功，而步步起自色身，是乃寓虚于实、即实致虚之作用。天仙功法如此。
　　〔太虚氏曰：法身者，身外之身也。夫此一身，非存想所得有，非法炼所能成。其诀则借假修真，其加修不外色身，诀惟炼此色身，内外贞白，是身非身，非身是身，所谓功举则身无，功停则身有。方其无时，一切寒暖觉非我，一切痛痒觉非我，所谓觉而勿着者是也。如何得能，法惟神宅虚无，身不为身，则能之。能识真一，一外皆幻者，更能之。如是炼至无远无近、无内无外，则更进矣。加修至夫无去无来、无入无出，则真造夫无远无近、无内无外也矣。再能加修夫无起无灭、无动无静，斯真无去来出入矣。如是，则已具法身净境矣。然不外于色身中讨者。〕
　　第五则
　　泥丸氏曰：真阳之言是（真阳，太虚氏之号，为泥丸氏所赠也）。如是精修，法身自具，如是不退，身外有身。汝须知古哲，必藉末后大着以了道者，乃是了道中之捷径耳！盖以一身之真阴真阳有限，从而炼之，不外后先互煅。平时炼得此诀，非无日增月累之效，无如一身后天凡累，亦有日生月增之势，纵能勇于精修，而遭大厄者古今不少，良可悯也。无他，总缘一身之真先，多寡可计，而一身之伪后，滋长莫测，况修不自童真，沾染破败，人人难免乎？汝于此，可为世人惧矣！
　　〔太虚氏曰：饮水饮汤，冷暖自觉。苟其法身已具，所谓调护之诀，收放之宜，无劳访得者，固已有内验足审也。即或法身未具，所谓调护之诀、放收之宜，亦祗宜于一身中寻其消息者，亦不外乎塞通升降、寒温燥润也。于此而施其则法者，夫岂外乎塞者通之、寒者温之、燥者润之，循环颠倒于其间乎？其大旨，以专以柔，不为物诱，调其心炁，一其气机，知此身为寄器。凡夫按摩提缩与诸存运频加者，不过灵活其气机焉而已。苟其炁机已灵且活，法惟专柔为主，念起即化，一收即休。慎毋骑牛觅牛，收不知休，是名头上安头。即如通充升降、温凉平润等验得之，皆忌粘滞，亦犹收当知休之义耳！准此以修以养，万无脱毙之虞也。炳见如是。〕
　　第六则
　　泥丸氏曰：然，汝言是。女之神飞，男之精泥，皆缘头上安头之故。盖神之所恋者，精也。神凝精平则安，精涸神孤则飞，不知者谬为蜕化，大可哀也。于是可知过行按摩存注之非，其故何哉？女子内阴而外阳，卦义属离，而真阴每随月信漏失，故静胜动者吉，动胜静者凶。男子以精为本，女子以血为本，精以暖旺，血以凉生，知此，则知所以养矣。女功之不废按摩存注者，其义有二：一以通其气机，则经络疏畅；二以炼其津液，不使液滞化痰，而液乃化血。古哲谓以静存为宗者，亦有二义，君安臣庶安，则神清不飞；又静则慧生，不为欲搅，而命得保固。此则一己双修之诀也。气机既舒，志意净寂，加之以充和，继之以贞白，日计不足，月计有余，踵而事之，一旦证夫身等虚空、三田一贯，惟觉肢肢节节，窍窍光明，功修至此，一己之身外身具矣。果能踵事不退，神足气充，念不外驰，则神不逐念，血生必旺，真阴亦足，气精自有弥天塞地局境。然或逐念腾飞，便堕二乘，丹书所谓阴神出壳是也。学者不可不戒者也。
　　〔太虚氏曰：炳尝闻诸夫子，神者心神，守而不飞者，恋精而守也。精一涸，则神飞矣，精者肾精，精之不泥者，得神以御耳！盖此泥精，尚非元精，乃是液类，血且未成者是也。真神一离，斯精乃泥凝矣。《易》曰：一阴一阳之谓道。偈曰：半斤八两始成真。又曰：孤阴不生，独阳不长，乾坤坎离、震巽兑艮、地天日月、性命男女，一阴一阳，循环终始，谓之常道。修或一乘，感或一偏，便成弊政。又曰：大凡人之初修，惟在一身中求配合，而第有先后之分。先者曰真，后者曰假。原夫假育于真，真亦名假，假返于真，便亦名元。采或失时，或着色相，便落旁径，即成凡幻，大足为患，然犹有救。其最烈者，莫如孤修功足之候，感入杳冥，而念或一偏，则格致亦偏，虽求中止，事不及矣。女则神飞，男则精泥，可不慎哉！噫，要知《崔公入药镜》‘是性命，非神气’，曰神曰精者，犹如黄叶止儿啼也。不识真金，焉辩黄叶？钟祖有言：四大一身皆属阴，不知何物是阳精，有缘遭遇明师指，得道神仙只事身。又云：有无交入为丹本，隐显相扶是水金，莫执此身云是道，独修一物是孤阴。合之师示，盖有所谓真种子者在欤！然不外于此身求者，其旨玄矣。〕
　　第七则
　　泥丸氏曰：然。《道德经》云：有物混成，先天地生，寂兮寥兮，独立而不改，周行而不殆，可以为天下母，吾不知其名，强名曰道。又云：恍兮惚兮，其中有物，杳兮冥兮，其中有精，其精甚真，其中有信。盖此一物，闭在形山，古人有言，不在身中求，不在身外采，恍恍又惚惚，似在虚无杳冥之间，而不外乎玄关一窍。此一窍也，其大无外，其小无内，思之不得，运之不开。法惟身等虚无、万缘放下、空忘其空、寂忘其寂者，神自入彀、炁自内出。气体絪缊、无头无尾者，是此物之发现，身外身之始兆也。此窍不开，纵能断龙神化，尚是黄叶之幻有幻无也，何得谓之结胎，何得谓之入门？前则所示，尚是黄叶，非真金也。
　　〔太虚氏曰：按摩虽妄，弃之则气机不通；注想亦诬，废之则炁精不足。踵而上之，修至有物无物，而师意犹未许为究竟者，以犹是这边事耳！虽然，这边事尽，那边易通；那边未通，机隔重山。其通也，以念引之，油然沛然，四邻自至。故虽隔山隔湖，而气机之通，有如觌面。其法惟何？闻之师云：放光以引之，摄心以俟之。若彼升我降，彼退我归，会而已矣，无益也。法惟于不寂中，寂然不动，虚而善受。气机一到，觉有谐畅之趣，仍自寂然不动，以意包摄之，深藏内炼，由坤达艮，乘槎入汉，觉有金光电掣，凉气弥空，如云如烟，绕身内外。于斯时也，戒杂人意，或慕或疑，念起立撇之，觉有一种气机，油然充塞于中，无有内外，无有边际，倏忽之间，变态叠现，难以计算，莫之能绘，莫之能说。然亦有寂无光耀、黑漆成夜者。是皆谓之玄影，又名彼岸圆像。实则彼我圆图，谓之华严楞严法华三境，三山十洲玄景。其实彼我化工之气机，彼岸非彼岸也。而彼岸得证，又不外此。师云：某尝质诸清净元君，元君曰，如是如是。又曰，男功何独不然。〕
　　第八则
　　泥丸氏曰：偈有之：翻来覆去乾坤事，二炁交精合艮金。又曰：鹰拿燕雀，鹘打寒鸦。细中之细，妙中之妙，而不外夫知白守黑、知雄守雌，又岂外夫存无守有也哉！
　　〔太虚氏曰：《道德》《南华》非女子所能日诵，《清净》一经，读之宜熟。内则宜崇，外惟《坤宁》《贞一》二经欤！盖性不彻者命难存，戒不严者功不笃也。味师引偈，其义隐奥，讵易测核，虽沐揭示上上法，凡女何知，依然洋望，天下比比也。盖含全部火记于中，熟读《黄帝阴符》，参看《龙虎》《参同》《悟真》，乃可与言是则也。炳为略示端倪，曰：翻来自覆去，其事有循环。识得一中一，参参一在前。都来只二炁，精交影万端。身无一乃现，能包彼大千。大千影灿灿，灿灿是彼元。不为元引去，元始即吾元。元元不一一，一一一无全。寂然不撒手，功夫岂等闲。雀燕由渠燕，鸦寒亦听寒。不饥时不到，时到任吾餐。是为妙中妙，玄中更有玄。白知故守黑，浑望得大全。间渠何得尔，极无极具焉。师之精义盖如此，虽然，有无自相生，取舍须循一也。色身不化，百事无成者。〕
　　第九则
　　泥丸氏曰：善哉，汝说也。语有诸：欲事超凡、先净凡思，继空三界；而不愆内则，不媚鬼神，孝敬慈祥，无违夫子；柔顺利贞，不违坤道；动则循理，静则释如；寓道妙于执箕执帚，悟火候于执爨执炊。诗曰：委委佗佗，如山如河。之子不淑，云如之何。其垂戒也，为何如哉！
　　〔太虚氏曰：师此一则，其旨微矣。盖夫世之皈道皈释者，鲜循内则，罕识性宗，能柔顺以事师长，每嫉狠以悖伦常，其弟其师，不齿于名教，抑将自投于铁围阿鼻也，不亦哀哉。一得曰：我师太虚翁无上大道，得传于师祖泥丸氏者，十有八九，更于此书见矣。按此个中心传，岂仅女宗之宝筏？男宗枕秘于中逗透者，不一而足。原本盖由辗转传写，颇多讹舛，谨订正而厘定之。惜有《男宗双修宝筏》，为长山袁氏携去。待访之，应未失也。盖男宗书中，亦逗女宗宝秘，而其誊本，乃亦大有脱简，若得而订正之，合刻之，斯成完璧，两书得以会参矣，渡世之功不小也。识此以告得男宗书之君子云，毁去善书，必遭冥罚，见诸经典，可不戒哉。金盖山人闵一得谨跋。时维道光十年岁次庚寅孟秋望日。〕
行持佛说持世陀罗尼经法全部(附参考)
西竺心宗弟百代图哆律师衍　弟百有一代真仙纂　弟百有二代守性梓
　　靖身真言
　　唵引口蓝
</div>
    <div class="pagination">
<a href="古书隐楼藏书_page15.html">上一页</a><span>...</span><a href="古书隐楼藏书_page11.html">11</a><a href="古书隐楼藏书_page12.html">12</a><a href="古书隐楼藏书_page13.html">13</a><a href="古书隐楼藏书_page14.html">14</a><a href="古书隐楼藏书_page15.html">15</a><span class="current-page">16</span><a href="古书隐楼藏书_page17.html">17</a><a href="古书隐楼藏书_page18.html">18</a><a href="古书隐楼藏书_page19.html">19</a><a href="古书隐楼藏书_page20.html">20</a><a href="古书隐楼藏书_page21.html">21</a><span>...</span><a href="古书隐楼藏书_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
