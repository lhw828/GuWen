<!DOCTYPE html>
<html>
<head>
    <meta charset="UTF-8">
    <title>吕祖全书 - 第 12 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕祖全书 - 第 12 页/共 22 页</h1>
    <div class="content">　　赞
　　悲心度世　　广法慈尊　敷扬天道显人伦尽性有常经　忠主孝亲　奕世永为箴
　　
　　参同经赞偈
　　中卷赞
　　慈航普渡　　接引群迷　　伭关要诀绝支离直指本原机　法体真如　　参学莫迟疑
　　
　　开经偈
　　天门开处降金仙　　鸾驭重临讲法筵第一义中宣妙谛　　最深伭里说伭伭
　　
　　太上演救劫消灾赐福解厄保运证真参同妙经　　中卷
　　明理释疑章第十一
　　尔时　天尊，钦奉玉旨，宣演伭文，周十章已，回鸾谒陛，再降法筵。于是诸仙圣众，或驾苍，或乘灵鹤，簇拥仙仗，步虚而来，散诸宝华，天乐鸣空，卿云缭绕，瑞气氤氲。　天尊宴坐良久，诸天真宰，希聆法音。
　　时有左掖仙真，出班奏曰：「往昔　天尊于花石城，演说忠孝宝训，历引前圣先贤事实，昭示后人，垂万余言，详明剀切。迄今习诵无闻，遵行罔见，狂澜愈盛，慈筏空施。以弟子愚昧思之，于道似无所补！」
　　于是　天尊慨尔叹曰：「是何言欤！是何言欤！昔　太上居景室山，与　五老上帝，阐发天地阴阳，九灵长生诸经，百万余篇。复降神蜀都，谈伭玉局，琼篇盈积，至今流播，罔有沦替。　释迦如来说法，多至三藏，教不一乘，宗亦各别，奚必人尽能行。
　　太上曰：『吾言甚易知，甚易行。天下莫能知，莫能行。盖说法在我，从违在人！』宁得因人信慢之不一，易　吾救济之慈心乎？况忠孝友悌，根诸赋畀，谓之民彝物则。无奈世风日下，正教不兴，民罔信道，乖气致殃，以致凶灾疠疫，饥馑荐臻。　吾今所说，正欲辅翼王化，挽回劫运，救拔众生，开导群迷，务期人人醒悟，依实践履。且天心仁爱，无非欲民返淳归朴，复还性初。若使人皆向善，家敦仁敬，世有淳风，和气致祥，宁非盛世！若拘说法常例，则　吾曩昔所演诸经，诠释伭要，已畅厥旨！
　　试观宇宙之大，贤愚贵贱，人不一类，安得人尽学仙？人尽学佛？是以　观音大士《普门品》中，三十二应，随根说法，良有以也！若有实心修道之士，吾自开陈引导，务使了脱尘缘，证位上真。」
　　于是诸仙真宰，踊跃欢喜，咸称善哉，静默冥心，听候宣扬。
　　慎事师友章第十二
　　天尊宴坐琼台，告诸真人曰：「人生在三之节：君亲而外，师道为尊！盖子臣之谊，虽人所当尽，然是非之介，邪正之分，差诸毫厘，谬以千里，辨于几微，不可不慎。故必藉明师开陈义理，讨论切磋，则行无差忒，庶几忠为纯忠，孝为纯孝，不蹈陷君陷亲之失。
　　古人进德修业，必延访明师，以为学道之资。然师友不同，有见闻广博之师，有道德轶群之师，有品望着隆之师，又有方外超迈之师。
　　昔黄帝师广成，尧师尹寿，舜师务成，文王师鬻熊，太上师容成，即　孔圣问礼，皆有所师。太上曰：『吾非圣人，盖学而知者！』自古圣贤佛仙，罔非从师授业，而后悟道。书曰：『能自得师者王，谓人莫己若者亡。好问则裕，自用则小。』帝王且然，况凡民乎？　太上曰：『自见者不明，自是者不彰』人惟自见自是，所以得少为足，不能虚以受人。不知人匪生知，盖由师传。
　　三教虽殊，尊师则一。即吾门修炼，若不亲受真师口诀，纵熟习丹书，焉能得知切实下手工夫！虽极力施功，决无成就。故释门亦以亲善知识，为菩萨法乐。赵州九十行脚，盖大事未明，参求真师耳，若夫友所以辅仁。《易》曰：『丽泽兑，君子以朋友讲习。』诗曰：『他山之石，可以攻玉。』古人于理有未明，义有未晰，则必进问于师，退质于友。务使所蓄之疑，涣然冰释；所修之功，怡然理顺。昔复圣颜子，闻一知十，资极敏悟。尚以能问于不能，以多问于寡。盖其心中，真见得道理无有穷尽，学问原无底止，方能如是虚衷咨询。后世愚妄，每多自满自骄，自大自傲，不能虚衷受善，虽先达在前，亦不屑问，况于友乎？
　　所以正人日疏，匪人日密，邪师损友，便僻佞柔，助虐为非，聚成败类，师友道废，良可慨矣！即　吾昔时，若非　正阳圣师，传授心法，安得超凡入圣，证位上真？大众静听，修禅修道，希圣希贤，不求明师益友，以砥砺观摩，是犹北辙南辕，愈趋愈远，道不可得矣！
　　戒重化源章第十三
　　「有天地而后有万物，有男女而后有夫妇，有父子，有君臣。则夫妇者，彝伦之首，造化之源，人道之始也。故天地和，则二气絪缊，万物化醇，雨旸时若，品物咸亨。夫妇和，则男正位乎外，女正位乎内，一倡一随，而后家道正，生育蕃，顾不重欤？然夫妇一道，所关甚重，大而国家，小而闾阎，治乱兴衰，皆基乎此！考之虞肇沩汭，夏始涂山，商周之兴，君后一德，齐戒鸡鸣而起，卫刺终风而乱，良有以也。自有天地以来，夫妇之道尚矣。然人道造端于夫妇，若无礼义以节制之则荡，制之不得其宜则乖，所以闺阁之内，帏幙之间，不失于狎昵，即失之乖违，鲜有能得其正者。昔人虑其狎也，而戒其如宾如友；惧其乖也，而喻之如鼓瑟琴。诗美刑于，易利女贞，能无念乎？
　　昔圣人作易，上经首乾坤，下经首咸恒，乾坤一阴阳也，阴阳一夫妇也，故干为天为父，坤为地为母，阴阳合德而刚柔有体，一奇一偶，是生变化。由是而长男、中男、少男，长女、中女、少女，六子生焉。所谓独阳不生，独阴不长，阖辟之道，阳施阴受，本诸此也。然干之道，曰万物资始，乃统天；坤之道，曰万物资生，乃顺承天。人于夫妇，亦若天地，夫以刚健之德统乎妇，妇以柔顺之德承乎夫，一统一承，而后家道成焉，男女生焉。文始帝君曰：『一夫一妇而生一子，形可合；一夫一妇而生众子，形可分。一合一分之机，天地生生化化之妙，秘蕴于其中矣。』
　　至于伭门，修炼铅汞，升降水火，喻如夫妇，亦取阴阳交媾，而后能结圣胎。即释氏空色两忘，而亦以法喜为妻。盖一切助道法，皆所以内固身心，而始得成圣哲，绍隆佛种，亦如妇主内政，助夫成家。是以诗始关睢，书称厘降，礼重大婚，春秋慎重逆女，则夫妇一伦，匪细故也。人能和于夫妇，夫训其妇，妇勉其夫，彼此相劝于善，学为琴瑟之好，勿贻谷风之怨，共图举案之乐，勿蹈说音脱幅之讥。则翕兄弟，顺父母，皆自斯而致之耳。苟夫不和其室，妇不敬其夫，则乖违之气，钟于一家，殊失化源之宜，又何以望后嗣之有贤者？能孝于亲，能友于昆弟者乎？至于昵笫、私妻子、忘父母，此实败德，天地所恶，鬼神所瞋，倡随之义，岂如是乎？」
　　葆守真元章第十四
　　「古人设庠序学校，以明人伦，为日用常行之道。本人人性中自有之理，初无奇特，亦无难行。惟人视为庸常，不能笃实践履，不知大圣大贤，俱从纲常伦理中实心行去，以造至其极。即吾门亦云：『欲修仙道，先修人道。人道不修，仙道远矣！』然纲常伦理，在人固所当尽，若不知惜精养神，以保固形体，则无以却疾延年，亦非摄生之道。　太上曰：『塞其兑，闭其门，终身不勤；开其兑，济其事，终身不救。』故又当慎起居，节嗜欲。于大寒酷暑，迅雷烈风骤雨阴霾之时，上弦前，下弦后，晦朔之际，或时令愆候，俱宜避忌，保守其身，勿纵欲以丧精，勿逞忿以耗气，勿嗜饮以伤神。
　　子舆氏曰：『守身，守之本也。』盖人一身，惟精气神。精气即是水火，又名铅汞。然火性好炎，宜制之使不燥；水性易走，宜防之使不泄。丹书曰：『顺则人，逆则仙。』盖水本流下，逆之使升；火本炎上，降之使下。一升一降，颠倒阴阳，而成既济。然非清静，任运自然，不假作为，亦不易得。
　　广成仙师曰：『必静必清，勿劳尔形，勿摇尔精，乃可长生。』慎汝内，闭汝外，多知为败。盖内景不出，则心不外驰，神藏于中；外景不入，则邪气不干，精神完固，百骸调理，可以养生，可以延年。　太上曰：『见素抱朴，少私寡欲，摄生之道，莫要于此。』至于多知，虽与外诱不同，然亦足纷其心思，耗其神气。况贪求多知，则无守约之功，愈多愈离，与道违背。是以　孔圣不贵多闻，而戒朋从之思。《维摩经》云：『法不可见闻觉知，若行见闻觉知，非求法也！』所以善摄生者，内境不漏于六根，外境不沦于万有，湛然清净。
　　凡一切忧惧烦恼妄想，不系于心，内守真元，惟恐渗失。夫人之身，譬之于木，若内朽无实，一遇暴风，立见摧折。是以不善摄生之人，一遇天时寒则畏寒，热则畏热，水不上升，火不下降，故寒暑不能却，水火不能济，摄生之道，可弗究欤？欲求摄生，务要逆修，而使水升火降，山头药秀，海底日红。《黄庭经》曰：『内守坚固真之真，虚中恬淡自致神，急守精室勿妄泄，闭而葆之可长活。』至哉言乎！人能慎守其身，以处于世，则疾可却，年可延，而长生可几矣。」
　　修崇善行章第十五
　　「人生世间，能知内守真元，以摄养此身，如坚贞之木，真精内含，本实固矣。然虽有根柢以厚于内，尤贵枝叶蕃茂以充于外，方能承受雨露之养。人身亦然，既知内守精气，若不力崇善行，以积于外，譬诸无枝之木，虽生不蕃，何以邀雨露之养乎？传曰：『树德莫如滋。』树者种植之义，滋者培养之深也，故德宜种更宜培。然德有万端，而以济人利物为先。若人于平日，好义乐施，遇人有急，存心周之；闻人有失，方便救之。力所能施，委曲济之；力有未能，设法处之。见人理有未明，事有多滞，宛转以开导之。善则鼓励之，不善则力止之。念念为人，时时方便。
　　太上曰：『富者赠人以财，仁者赠人以言。』赠人以财，固属济人；赠人以言，是为法施，饶有利益，尽人可为。世人所以不能者，为人我之见，固执于中。不观之西铭语乎：『民吾胞也，物吾与也』，人能体会得民物皆我胞与，则万物一体，何善不可崇？何德不可修？《易》曰：『君子以顺德，积小以高大。』所以先圣老安少怀之愿，真有与天同大之量。自古佛仙，视一切众生，犹如赤子。释氏谓『蠢动含灵，皆吾性中所有之物。』人能体佛仙圣贤之心，以崇善行，即未必能如圣贤，而此心亦即作圣贤之基。即未必能如佛仙，亦与佛仙不异矣！至于存心好善，其平时宁遂无过？惟知有过则宜速改。《易》曰：『不远复，旡祇悔，元吉。』能改一过，即获一善。语云：『行善之人，譬彼春园之草，不见其长，日有所增。』盖善为人所固有，行之在我，亦惟勤勤恳恳，不骛名，不求报。
　　太上曰：『上德若谷。广德若不足，处其厚，不居其薄；处其实，不居其华。』《易》曰：『君子以厚德载物。』昔之圣贤，己立立人，己达达人。佛仙自度，亦即度人，若杨子为我，孟子辟之。世儒不察，妄诋吾道为杨墨之学，不知吾道慈悲广大，无人不度，特不信者难度耳！杨子不能利人，岂吾道比乎！况修道之士，先须种德。故丹经云：『若非积德累功，动有群魔作障。』人能行善，天道必佑，神明眷顾。书曰：『作善降之百祥，若作善而不获报，必其善有未纯。如有真正好善之士，未有不获报者，善行既久，则庆流子孙，泽绵后世。』诗所谓『受天百禄，降尔遐福』也。人能内保真元，外崇善行，终身弗懈，而不得道者，无有是处。」
　　严辨真儒章第十六
　　「若有众生，专习儒业，不事他岐，则当如前所说，内守身心，外崇德行，先究根本。于天人性命之旨，极力穷研；仁义道德之蕴，尽心探索。慎守惟危之人心，毋令放逸；时惕惟微之道心，务深涵养。闲邪以去其非，主敬以立其诚。忠以持己，恕以待人。其进德也，效汤铭之日新又新；其修业也，法说命之逊志时敏。谦以自牧，虚以受人。学问本无尽藏，勿恃才而傲物，省身常患不及，勿文过而饰非。常思羹墙之见，勿贻衾影之惭。积厚者自然流光，贵在持之以让，若颜氏之有若无，实若虚。发迩者自能见远，尤在居之以约，念端木之贫无，富无骄，沉于六经之府，历究夫四子之文，读圣贤书，体圣贤心，行圣贤事，为圣贤人。以伊尹尧舜之乐，为必可学；以孟子愿学　孔子之志，为必可师。此实儒者，所当尽之本务。盖『儒』字从人从需，则上以接乎先圣道学之传，下以启迪后人承继往开来之统，为世人所必需也。若夫子史，亦足以资见闻，扩耳目，广心思，充才识。亦宜旁搜博采，去其芜取其精，疑者阙之，信者存之。古人居一室之中，而能知天下之大，千百年事之得失者，恃有书也。然杨子之书，语多险僻。
　　荀子论性恶，已昧其本！独论经国数章，尚有可取。六朝之史，是非多诡于圣人，亦可因此而知世之治乱，此亦儒者所宜究心。至于艳丽之词，与无益身心之书，徒为玩物丧志！昔贤所戒，须慎之耳！
　　盖名之为儒，不特儒冠儒服。即俨然为儒中之人，务宜笃儒行，立儒品。求为真儒，勿为伪儒；为通儒，勿为拘儒；为大儒，勿为小儒。宁岸然自守，为圣道之干城，勿诡随流俗，作乡愿而败德。洗心藏密，以希圣希贤；存理遏欲，以尽性至命。达则行之，虽安富尊荣而不矜；穷则守之，纵泉石幽壑而不变。此真儒之本领，士品之所贵也。　吾昔亦学儒业，淹通经史，后方入道，证位天仙。故三教虽殊，其实一理。一者何？『心』也。
　　太上曰：『勿起分别，勿起执着。』孟子曰：『夫道一而已矣！』先圣后圣，其揆一也。特俗儒拘守章句，不究根本，徒执名相，强为分别耳！不知观喜怒哀乐未发时，气象与释道两门，教参本来面目，岂有异乎？况　孔圣为万世儒宗，至今证位天帝，亦受佛称！颜曾四配，天宫显爵，三千弟子，永无落劫，岂非为儒即为佛仙之因！真儒即佛仙之所深契者乎！世有真儒，吾当开陈以接引之。何分儒？何分道？何分释？」
　　伭关秘密章第十七
　　「若有众生，厌弃尘缘，心慕伭风，志求了脱，欲明长生久视之道，修炼返还之功，必先识得伭关一窍，方有亲切直捷工夫，不致误入旁门。然此一窍，隐于一身，虚无之中，空空洞洞，至伭至妙，非心非肾，非口非鼻。或指泥丸，或指脐内，或指两肾中间，种种乱道，皆非真也！不遇明师指授，何由得知。丹经云：『饶君聪慧过颜闵，不遇真师莫浪猜！』盖此一窍，上通乎心，下通乎肾，为真息往来必由之所，故谓伭关，亦谓橐钥。修丹之士，于此伭关之中，撰结圣胎。
　　太上曰：『天地之间，其犹橐钥乎？虚而不屈，动而愈出。』良以此真息之机，宛如炉篝之有橐钥，一机鼓荡，而一身之经络营卫，百脉九窍，皆由此以为出入回还，往复上下，周旋一昼夜间，运行周天三百六十五度，气机无息，运用不穷。或又谓之伭牝。太上曰：『伭牝之门，是为天地根。绵绵若存，用之不勤。』然伭，阳也；牝，阴也。《心印经》云：『出伭入牝。』盖真气出入，左旋右转，运动于中，昼夜不息之谓也。
　　《易》曰：『辟户之谓干，阖户之谓坤，一阖一辟之谓变，往来不穷之谓通。』然是气息，一呼也，为出为辟，为升为阳，于一呼而接天根，故谓之干；一吸也为入为翕，为降为阴，于一吸而接地根，故谓之坤。阴阳阖辟，而成变化，莫不由此伭关一窍。微乎！微乎！伭矣！妙矣！修仙之士，先修此也。然此一窍，至虚至灵，居乾坤之中，为金公木母，相并之地，为婴儿女交姤之乡，为四大五行不着之处，归根复命，安炉立鼎，皆系乎此！因其幽深伭渺，故曰伭；以其空中一穴，故曰牝。名虽多种，其实一也！以有心求之，恍惚无象，不见其有；以无心求之，气机充周，不竟为无。惟是屏息万缘，涤除尘虑，默默体认，于不着有不着无中，自然得之。此关一开，中有无相真人，往往来来，化凡体为金液，而筑基炼己之功，次第施行，毫无阻碍矣！然金丹大旨惟上根能之；中下之资，或未能行。但能慕道修真，虽资格分有多品，若果真诚奉道，初终弗懈，则品品可以出尘跻真，法法可以延年度世。
　　曩昔　吾于沔水，曾演天地人三仙修炼之法，各数十条，『天仙』按周天三十六品，『地仙』、『人仙』，取配二十四气，并七十二候之数。惜其书秘藏沔水，未经传世。然有志学道，或常住宫观，诵经焚修，心无尘垢，亦属本分全真。若徒饰黄冠羽服，茫然不知大道所归之处，罔明脱离生死之要，吾恐无常迅速，森罗殿上，转轮藏中，非恃道貌可免！一失人身，万劫难复。凡俗无知，罔明大道，迷失人身，犹归其咎，于未知修真之故！若既入吾道，而不能专心向上，苦志修行，悠悠忽忽，轻慢此生，即如轻慢吾道，沉沦亿劫，永失人身，宁不悲欤？宁不恸欤？在会众生，各宜猛省人身难得！」
　　火候药物章第十八
　　「修道之士，既明伭关，须知药物！然产药有川源，而药即铅汞之说也。铅产西方，西方属兑金，金为水母；汞产东方，东方属震木，木为火母。以金召水，以木召火，而生坎离。故　太上曰：『知其母，复知其子；既得其子，复守其母。』此即知川源之说也。采本无采之采，以火为采。丹经云：『铅遇癸生须急采，金逢望远不堪尝。』入药有造化，炼药有火候。然火候不一，有文武先后缓急，次第用功之不同。
　　丹书云：『至人传药不传火，从来火候少人知。』非不知也，以其一心运动于内，子午抽添，火烈则抽，火寒则添。其添与抽，隐而无形，微而弗，非如薪炭有形之物，可以易知。　吾今为世人指点药物，虽有黄芽白雪龙虎，种种异名，只一汞铅尽之。即汞铅亦是异名，只一水火尽之。水火之象，取诸坎离。盖心居南方为离，离为火，而元神居之；肾居北方为坎，坎为水，而元居之。真气为真精所化，真精乃真气所融。真气即药物，用元神之真火，御元气之药物。炼药须用炉鼎，炉鼎亦是异名，即伭关之地，虚中一窍，有炉象焉。于无象中有象，即于此若有象若无象之中，升降水火，即谓之烹炼。
　　太上曰：『养其无象，象故长存；守其无体，体故全真。全真相守，可以长久。』此火候之大要也。以神运气，以气引精，默默任运，身心泰定，致虚守静，寂淡无为。其运气也，息息归根，勿忘勿助，其下手施功，全用逆修，使元神内守，精气凝结。炼精化气，炼气化神，炼神还虚，虚无自然，圣胎斯成。然后温养乳哺，全用静体默护。自未结胎以前，常用武火，以退阴符。及阴符退尽，已露纯干阳刚之体，只用文火，温养保固，使之泰然安处乎中。盖武火譬之战争，至已成圣胎，则如天下泰平，惟宜偃武修文，焉用武事？　太上曰：『佳兵者不祥之器，不得已而用之，故恬澹为上。』工夫至此时，只宜恬澹自守，切戒助长。久久纯熟，婴儿长养时至，自然脱胎神化，自在逍遥。居一室之中，可以遨游乎四海九州岛岛之大；在尘寰之内，可以腾身于霄汉溟漠之间。《易》曰：『美在其中，而畅于四肢，发于事业，美之至也。』孟子曰：『睟然见于面，盎于背，施于四体，四体不言而喻。』盖还丹一得，返老还童，实有此景。《度人经》所云：『说经十过，枯骨更生。』皆此修炼之所致也。若中年入道，外药已失，须用接命延年之方，以补后天之所不及。然虽有真功，而先天不完，圣胎难结！如志念坚固，保守神气，依时吐纳，朝夕罔间，即不能至脱胎神化，入圣超凡，而筑基炼己，确有实功，亦可住世长年，与凡流回异。其根元自当劫劫常在修炼之门，而善因道缘，亦不虚负，此所谓趁早下种子也。人欲长生，急须早为修省，勿致老来，后悔莫及！」
　　禅宗向上章第十九
　　「昔释迦佛说法，大迦叶同　舍利弗，俱系精于长生之学，淹贯丹书，各率弟子来归。后皆授记作佛；神光以道学而归　达摩；黄梅五祖，前生为栽松道人，昙鸾焚仙经而修净土，此由道而入释也；许真君，曩劫师　定光佛为释子，至　普师谌母，授以金丹大道，拔宅飞升；李长初为僧，顽空盲炼，经　予指点，得证天仙，此由释而入道也；丹霞弃选官而学佛，后因得悟，此由儒而入释也；即　予亦习儒业，因遇　正阳圣师，授以伭妙，此由儒而入道也。于此见修佛修仙，初无一定，学道学释，悉由乎人。但发愿在彼，即于彼中苦行；发愿在此，即于此中力修。是以专习儒业，则应如前所说，学为圣贤。圣贤而外，无所可学。若修仙道，则应深究返还之功，以及诵持之门，求其了脱尘缘。宜思名为全真，则当全此真一不二，无灭无生。如有一毫私念杂于其中，非真也。天之所以与我，本属完全，若一亳未全，则非全受全归之义。『全真』二字，岂易名乎？若有众生，心慕禅宗，好乐佛法，割爱出家，则宜抛却尘缘，志求向上，于西来大旨，拌俗作拼一死工夫，往前行去。果能于藏典，研穷精义，朝探夕索，有未彻处，求善知识，指引开导，切勿自是，妄生臆度。昔华严法界品，善财遍参五十三大善知识，至上与诸佛颉颃，是何如志愿！凡居方丈之内，或坐禅之间，而尘垢不消，世缘不断，于本元真心未明，妄认缘心为自真心，则一生如在云雾中举步，欲见晴空朗霁之象，胡可得也！
　　《楞严经》曰：『心生则种种法生，心灭则种种法灭。』盖缘心因前尘而起，有生有灭，是为妄心。妄心乃幻化无端，真心则常住不动。季世禅学，多不明真心，乃率性而有，但认应事接物之缘心，以为本来之真心，不知向前力修。若肯于行住坐卧，四威仪中，勘这点缘心，生从何处起？灭向何处去？于有生灭中，求不生灭真心，一旦打破迷关，洞见根本，则知幻即离。不假方便，离幻即觉，亦无渐次，此与儒门克复相似。盖克得己，即复得礼，知离幻，即觉真。初无异也，然欲离幻即真，须假戒定工夫。若不严持戒律，则心多散乱，遇事牵引，不得大定。能由戒入定，心不妄动，久久敛束，至于纯一，则真常之心，自然发现。故　予尝曰：『真常须应物，应物要不迷。』正谓此也。即儒门颜子，四勿工夫，亦是持守身心之戒，初无两样。若能坚持戒律，恪遵佛语，以求自了，而后向上一机，方能进步。若不依戒律，或受戒而不能守戒，求其了明心地，定且无有，慧于何生，不二法门，未许通彻也，有志参禅，极力猛省。」
　　警示禅流章第二十
　　「欲求作佛，须明佛性。此佛性者，得之生初，人人本有，圣凡不异。或曰『大乘』，或曰『最上乘』，总指此性。性元无二，功有不同，其不同者，根不齐也。然根之不齐，由于气禀有清有浊，故上根之资，一闻会，便解修持，参学亦易；中下之资，较诸上根，闻不易解，然办苦功，终能醒悟，特较上资，为觉难耳。至于三根，固有不同，而修持之功亦殊，是以《楞严》圆通果位，其入手有二十余种差别；即《圆觉》三观，每一观有单修双修，先后齐修等之各异；即《华严》十住十信十回向，以及四十一心之阶级浅深，种种不一，此所以宜究心经论，精研伭微也。虽　佛叱多闻，不及修行无漏。然又曰『菩萨常念广学多闻，增长智慧』，可见　佛未尝尽弃多闻，特以『渡河须用筏，既渡不须执』耳。故执经论以求佛法为不是，离经论以求佛法，亦不是也。若只图参学，不事经论，则　如来何故说法四十九年，临盘时，又以教典付嘱　阿难尊者，则知空抱一知半解，而叱淹贯藏典为非，终属得少为足，增上慢一流人。不知昔人于竺干之教，穷极伭奥，辨明宗旨，非仗论以阐经，藉经以显法，安得大彻？所以永嘉阅《维摩》而悟心宗，天台诵《法华》而得三昧，载之传灯者，多属雄才博识之衲子，罔有浅见眇闻之高僧。但佛门垂教，归元无二，方便多门，故经有顿渐，乘有大小。根器敏捷者，于渐中亦得顿悟；根器浊钝者，于顿教而亦渐通。如『三兽渡河』，此为下中之根，说小乘喻也；然『三车出宅』，见喻于《法华》，则由渐而说顿，开权智之方便。而显实智之一乘，故佛法以《法华》会三归一，为极至之谈。是以诸大弟子，先后授记作佛，不论男女，不论人天，不论老少，咸与授记。此所谓在坑满坑，在谷满谷，即儒家所云『无物不有，无时不然』者也。但佛性虽圣凡不异，若不穷究参悟，又何得超凡入圣？昔　六祖为居士时，腰石舂米，极修苦行，后人似此磨励者，能有几许？即如参求之外，尚有诵持；诵持而外，复有净土。　自远法师开堂卢山，由念佛而脱轮回，生极乐者，备载《净土传》内。
　　因诵经而发明心性，见诸高僧传者，亦不知凡几！俗世缁流，参禅者动鄙念佛，不知　大势至菩萨，亦缘念佛而证圆通；普贤菩萨，以亲　如来无量光，现前授我菩提记，而为劝发。岂小果乎？惟是僧众，或喜诵持，则务如说修行，于诵持中究明心性；或喜宗乘，则宜屏息万缘，直参向上，于禅观中究明心性；或喜净土，则务以佛心念佛，一心不乱，于念佛中究明心性，若心性未明，正好极力参求。如客子返乡，必到家而后安；如轻帆渡河，必陟岸而后快。若中途而止，画地自限，欲求超凡，凡乌可超？欲求入圣，圣何可入？初果尚难，况四果乎？初禅未能，矧四禅乎？如此修行，终身莫能彻悟，于西来　祖意，必不可得。斯之谓袈裟底下失脚难复一辈人也。」
　　会三归一章第二十一
　　于时法筵仙众，闻是说已，齐起于坐，白　天尊曰：「自昔上世，睿哲挺生，神明间出，坟典未作，琼编未启，梵帙未着。初不闻有儒道异名，何况于释？文教既开，宪典斯作，垂之宇内，昭若日星，中古而降，淳朴斯漓。人罔知道，多迷性宗，多昧至理，而后三教同兴，以开聋瞽。然支派各分，愈分愈远。语曰：『道不同，不相为谋。』韩子曰：『入者主之，出者奴之。出乎彼，则入乎此，势使然也。』今谓三教同一至道，不应有三教之名。既儒释道攸分，则不应云三教一理！毕竟同中，有所以异。惟愿　天尊，显为宣说，使后代众生，知所趋向，免堕疑障。」
　　天尊言曰：「昔者鸿蒙初开，文字未立，结绳而治。天垂象，有日月星辰云霞之章，灿然昭着于上。圣人则之，观星斗而作字，法云霞而作篆，察鸟迹而成文，作为书契，以利民用。方是时也，儒且无名，况释道乎！然教虽未立，而体段已备。盖自河图洛书生成之数，为庖羲画卦之始；而乾坤坎离之义，阴阳五行之旨，实开精一执中之传，为三教之宗。况《易》曰：『一阴一阳之谓道。』伭篇种种说阴阳，岂有异乎？且修炼之士，先明水火升降，而未济既济，《易》已先言之矣！岐伯告于黄帝之言，亦以天一生水。河图之秘，配诸铅汞，即释氏称为金仙，金乃水母，此即河图生成之数，原为统同一理。至于道之与儒，尤为易晓。长生之功，有外六十四卦者乎？伏羲之卦，始于先天，干南坤北等。惟文王后天之学，干始西北，坤位西南。修丹之士，于乾坤之中，安炉立鼎，以后天药物，修还先天。其中虚无空洞之中，即一画以开天也，将谓上古圣人，儒耶？释耶？道耶？
　　惟中古圣人，知后世之人，不能全体皆备，不得已分出三教名目。名虽各异，理实一焉。故曰『千百世以上，有圣人出焉，此心此理同也；千百世以下，有圣人出焉，此心此理同也』。所以　佛说《法华》：『　日月灯明佛之后，复有　日月灯明；威音王佛之后，又有　威音王佛！』岂但如是，即尽未来劫，三教殊途而同归，非　吾一人之私言，乃先圣后圣之公言也！昔　至圣以　『犹龙』之言称　太上，可谓尊之至矣！是　至圣未尝辟道也。《太上西升经》曰：『　吾师天竺古皇先圣在焉，吾将逝矣。』是　太上未尝辟佛也。况　释迦如来，往昔劫中，师事　长寿仙人，闻《法华经》于灵鹫大会，自述以告学人，是　如来亦未尝辟仙也。三教圣人，此心此理，原无异也。惟其无异，故无分也。
　　人之习学，岂必尽明三教！悟彻一原，然能于心性之中，深究明了，无论学儒学释，与夫学道，至于悟彻之时，自得三教一原之理。故儒须真儒，释须真释，道须真道。真者何，以至诚之心，体至诚之理，修至诚之功，真一不二。则圣可希，佛可学，仙可几也。佛经云：『所谓众生者，即非众生。』若徒循迹相，互相讥讪，甘作三教罪类，是名众生也。」
　　于是诸仙闻已，稽首赞叹而作颂曰：天尊大慈悲　为说三教理　心性同一原　天人契妙旨　　如镜鉴空明　如月印止水　透发示宗乘　修行有根柢　　是儒与释道　究何分彼此　证果大圆通　方能解斯语　　普愿诸众生　毋使疑障起
　　诸仙说是颂毕，一时散天华，绕座三匝，作礼而退，信受奉行。
　　参同经赞偈
　　下卷赞
　　法言湛寂　　巨典幽深　　参调元化运慈心解义指迷津　普济群伦　　合参达上乘
　　
　　开经偈
　　香云缥缈覆中天　　灵鹤翩翩绕法筵真帝广宣三十二　　佛伭儒教永流传
　　
　　太上演救劫消灾赐福解厄保运证真参同妙经　　下卷
　　保劫惟善章第二十二
　　尔时天尊，宣演三教合一之理，传昔圣未传之秘。因罢法座，同诸仙众，恭诣弥罗天宫，玉清圣境。奏报既毕，退居无上宫，怡养神真，同　琼宫仙子、瑶岛真卿，讲说清净修持之功、太乙含元之道。正讲论间，忽而叹曰：「吾观下界生民，迷惑者多，了悟者少；背道者多，行道者少；谈道者多，得道者少。无怪水火疫疠，大厄洪灾，不能解免。然欲挽劫运，须明至道。欲明至道，当先修心。若不以修心之法，多方化度，彼诸众生，宁知趋避？　吾当不辞烦劳，代天宣化，济度群迷。」
　　于是　天尊复驾五色祥云，降神鄂渚。于斯时也，林木初下，金风凛冽，杲日映空，丹霞流景，山岳静默，紫气腾辉，群仙庆悦，共侍法筵，愿闻至要。
　　天尊言曰：「吾观神州之内，禹甸遐迩，种种不正之气，或旱或涝，或水或火，或蝗或疫，所灾之处，人俱不知受报业缘，反多乖戾，以致日复一日，不能解释。　吾按道书，自子至寅，为一小劫；十二辰纪，共四小劫；积诸小劫，为一大劫。于是凶荒起焉，疫疠生焉，刀兵作焉，旱涝频焉，灾异出焉。又或日月失经，星辰失度，山崩水溢，饥馑荐臻，种种不祥，虽曰气运，实由人事。所以古人遇灾而惧，侧身修行，上至君王，下及兆庶，皆不敢忽。是以人君修德罔愆，则彗星弗现，日月当食弗食；官吏清洁自持，则蝗不入境，虎皆渡河，反风灭火，事载史书，极为显着。
　　昔有一城，皆种夙孽，数当屠戮。经岳府申奏，上帝弗忍，因举龙颜于云端观察，惟见城中黑气毒云，结聚不散，焂忽之间，祥光一道，自城隅起，直冲　帝座。帝曰：『善哉！此孝子光也。城既有此，屠可免焉。』因命　贪狼星君，持节往护，遂得一城免于屠戮。事载　《文帝劝孝录》中，可考而知也。夫一城当屠，劫之最大，灾之极重者也。乃因一孝子获释，可见挽劫在人，不尽关乎气数。书曰：『天作孽，犹可违；自作孽，不可逭。』此其验也。
　　今人于天灾流行，不知修省，勉力为善，妄事邪祷。末矣！更或恣肆奢靡，作为无益，是为逆天！子舆氏曰：『顺天者存，逆天者亡。』顺者顺乎天理，非违道以邀福也。又书曰：『钦若昊天。』钦者敬畏之极，若者信顺之笃也。若遇灾而能修德行仁：一家善，可免一家之灾；一方善，可解一方之厄。若诸众生，能即吾言而深味之，精思力行，以进乎善，斯上帝可格，灾可免，厄可释，虽积愆宿垢，譬诸云雾散于烈风，冰霜消于杲日。慎勿惑于妖巫邪觋，妄行非分之祷，不特无益，反滋罪孽！慎尔厥躬，笃尔善行，实消除劫厄之要道也。」
　　天人理一章第二十三
　　天尊复告大众曰：「天有沴运，可以移之；星有失度，可以转之。是天道转移，在乎人事，则人之一生，或富或贵，或贱或贫，或穷或通，或寿或夭，亦无一定。修德之至，则贱者可贵，贫者可富，夭者可寿，穷者可通；若极恶之人，其获报反此。故人之得失，主之于天，虽人定可以胜天，而天定更可胜人。天人交感，其理一也。夫『川』本流也，防之可以使止，其流也，畅于形体之通；『渊』本渟也，决之可以使行，其渟也，拘于形器之隘。惟人亦然。方其未达，若一无所能，一无所为，故行则拂乱，而有空乏饥饿，困心衡虑之苦；及其既达，则有经天纬地之功，惊世骇俗之事。究之祇一人之身，非能于后，而弗能于前。
　　盖时命阨之也，然富贵贫贱，循环无端。青门种瓜人，旧日东陵侯，富贵可常恃乎？居朝参知政事之人，即昔日被人讥之瞌睡汉，贫贱可以欺乎？是以圣人体天之道，执天之行，居富贵而不骄，处贫贱而不忧，乐天知命，心若太虚，真气贯四时，聪明并日月，其行事与天合德，故其序易也：否泰相循，剥复相乘。盖天地之气，剥不终剥，剥极而复。人事亦然，泰不常泰，泰过则否。　太上曰：『天之道，其犹张弓乎？高者抑之，下者举之，有余者损之，不足者补之。』人之道亦然：福兮祸所倚，祸兮福所伏。孰知其极，其无正耶？正复为奇，善复为妖。故人之一身，与天道相表里。
　　《阴符经》云：『天性人也，人心机也。立天之道，以定人也。天人合发，万变定基。』故凡希圣希仙，先须明此天人合一之旨。则『宇宙在乎手，万化生乎身。』可以弥纶天地之道，辅相天地之宜，是为最上一乘之理。然此天人合一之旨，乃尽性之极功，至命之能事。初学之士，如何能之？亦惟于自己心性中，时时体认。盖人一心，本具有天理，人心即是天心。天有太极，人心亦有太极；天有中和；人心亦有中和。子思子曰：『道不远人，人之为道而远人，不可以为道。』
　　盖人心外无道，道外无心。凡人修道，即修心也，修心即修道也。道有异乎？心有异乎？人人有此一心，即人人各具一天；人人同此一心，即人人同此天，同此道也。但世人汨于嗜欲，自蔽其天，自昧其心，不能于声臭俱泯中，求取帝载之天。即吾心一念未动时，直与于穆之天，呼吸相通，非舍一心之外，别有所谓道理合之也。若离此心以求合天，是即邪说诬民，非正道也。昔　予曾谓『点金一术，恐误五百年后人』，正为此心，不敢自欺以欺天，故蒙　圣师接引成真。即今之飞鸾演化，亦是运此慈心，代天行道。若是众生心同　予心，天必佑之，予亦鉴之，至道可得矣。」
　　持盛在德章第二十四
　　「羽属三百六十，凤为之长；毛属三百六十，麟为之长；属三百六十，人为之长。
　　宇宙之内，万有不齐，飞走各殊，灵蠢各异。亦惟各随所禀，自生自育于天地之间。若欲比而同之，胡可得也！宁惟品物，虽天地之大，日月之明，宜其无不覆载，无不照临。然而天不满东南，地不满西北，朔方极阴之处，日月所不能照。故子思子曰：『天地之大也，人犹有所憾。』屈子曰：『日安不到，烛龙何照？羲和之未旸，若华何光？』夫以天地之大，日月之明，尚有不足之处，而况于人乎？昔总真王真人，师事　麻姑元君，元君告曰：『接待以来，沧海三变桑田，蓬莱水又浅矣！』故光阴瞬息，隙驹电影，不足为喻；王质樵柯，转盻千岁；渔郎浦口，再返迷津。盖六合之内，无非幻境；一切有情，悉是幻身。以幻历幻，奇异怪变。自古以来，莫可殚述。若究其极，天地亦属幻化，终有败坏。故曰诚者物之终始，天地亦一物也。特天地悠久，人弗及尔！
　　然天地亦无全盛之时。试观之日月，日中则昃，月盈则亏。盈亏之道，随时循转；观之山川，水满而溢，土满而颓，颓溢之理，因物运行；观之百物，朝菌不知晦朔，蟪蛄不知春秋，灵蠢之性，虽微亦异。孟夏之月，百卉繁殖，草木畅茂，而靡草先死，此可解乎？孟春之月，雷乃发声，百果草木皆甲折，而桃李争相敷荣；至熏风一煽，榴火增妍，芙蕖香馥，回视桃李，黯然无色；金风一动，白露初凝，黄花晚节，兴动幽人，菱荷无香。清池水碧，昔之芙蕖，亦复何在？谛观四时，寒暑迭运，荣枯消长，莫可纪极！
　　夫物之不齐，物之情也。走者不能强之使飞，蠢者不能必之使灵，其性然也。　南华帝君，论欲齐之，非谓物之齐也，乃合初终计之，其归根复命，若齐焉耳。是以至人，远取诸物，近取诸身，知盈虚消长，本属轮替之道，此丰彼啬，亦无全盛之理。是以素位而行，不愿乎外。如处极盛之时，常凛倾覆之戒。故居上位而不骄，所以长守贵也；处丰阜而不，所以长守富也。是以圣人序《易》，于『大有』之后，继之以『谦』。盖有『大』而能『谦』，所以长保其有，不特居于全盛之时为然也。昔　孔圣嘉卫公子荆善居室，特以其知足耳！　太上曰：『知足不辱，知止不殆，可以长久。』佛经曰：『知足之人，虽贫如富；不知足者，虽富而贫，常为知足者之所怜悯。』诗曰：『不忮不求，何用不臧？』盖一不知足，则贪心生；贪心生，则忮求之念重，而于处遇之道，尽失之矣！况处全盛之时乎！所以处盛则喜心生，而骄奢起焉；若偶有一事之拂意，则忧心生，而瞋斯作矣。此相循而至之道，所必然也。
　　宇宙之宽，古今之遥，宁尽无全盛者乎？姑不尽述，如晋之八郄，五大夫三卿，可谓盛矣！不数传而其子孙皆耕于野。如唐之汾阳，功复帝业，名载青史，贵极人臣，簪笏济济，可谓盛矣！亦不数传，而其所居赐第，已为他人所有。全盛之势，果安在乎？故处盛之道，惟在守之以谦，居之以约，保之以德。至于盛衰之数，听之于天，安之于命，若欲居全盛之势，永无一失，自古以来，未之有也。」
　　因缘明验章第二十五
　　「道之化也，虚化神，神化气，气化形，形生而万物塞焉！何以塞？塞于形气之碍也。人之一身，目司视，耳司听。其视也、明也、听也、聪也，其形各殊，其用别也。今夫鸡羽类也，于昼则明，于夜则昏；鸮亦羽类也，于昼则昏，于夜则明。鸮之各为异也，滞于形气之碍也。今试观之虚空，虚空非有也，而有道者，可以履虚空；观之金石，金石非无也，而有道者，可以贯金石。人之一身，五官四体，不能交相为用也，而　如来神力，目可为耳功德，耳可为目功德，其转塞为通者，何也？化也。道无乎不化，亦无乎不神。
　　今夫五行，土本制水，而水滋复能伤土，土为之淤；木本生火，而火烈复能毁木，木为之灰。其生也、也、变也、化也。其变也，自无而有，非无因而有也；其化也，自有而无，非无因而无也，有因缘在焉。昔　释迦说法，种种因缘譬喻，而憍陈如等，俱以因缘得悟，《法华》说因缘一周，而富楼那等，俱得授记。不特古圣佛祖，即　予昔以妙行真人，降神吕氏，亦有因焉。若无夙因，何以得降生于其家乎？即遇　正阳圣师，授以《度人经》一卷，亦由圣祖　少阳帝君，语以因缘，故得度也。且　圣祖周人，于汉时始度　正阳，亦由　太上指令下山，于要路候之，度归仙洞。　圣祖以度　正阳功，证　东华紫府少阳帝君。后　圣师亦以度　予之功，证　正阳传道垂极帝君。若无因缘，则自周迄汉，历数百载；自汉至唐，又数百载，何能不期而遇乎？
　　故宇宙之大，若无前因，觌面失之；若系夙因，虽千里万里，不为远也！昔东土　初祖，承西天　二十七祖命曰：『汝之因缘，在于震旦。』遂航海而至，适梁武帝天监年中，因举帝论弗契，退归少室，面壁九载，后遇　神光，授以偈曰：『一花开五叶，结果自然成。』传至　六祖，适符一花五叶之数，岂非因缘有前定乎？即　予阐演毗陵，及栖真各处，或因缘宜久则久，宜速则速，未有无因而得遇也！然　予奉　玉清灵宝之简命，弥罗金阙之灵符，于大千世界，普度有缘，慈悲之心，期无人弗度，故一日大赴三千场，又岂仅一方一处而已乎！
　　然愿固洪深，因由夙植，譬之『雨露之养，不能滋无根之木。』故因小缘小，因大缘大，未有善因而恶缘者，亦未有恶因而善缘者，即如楚中所建　予坛，不知凡几！况自唐至今，历有千载，海疆之大，予坛几千百万，然今之好　予道者，即前劫曾有奉　予之因。其缘深者，因深也；缘浅者，因浅也。
　　尔诸弟子，幸今聚此一坛，非偶然之因，宜各修省，即是善因，同结善缘。若能修持不退，至于因深缘熟，了道成真，方可自信。昔　舍利弗，于威音王时，即在　释迦佛往因中为弟子，劫劫相依，未尝少替，后于　释迦会中智慧第一。尔诸弟子，但办诚心，深信因缘，善芽日新，善业斯懋，慎毋迷昧，自堕岐径。」
　　罪福报应章第二十六
　　「上古之世，淳气未漓，圣哲在上，化成天下，人皆有善而无恶；中古之世，淳气既漓，为恶者多，作善者少，故圣人以神道设教，明善恶报应之趣，生死轮回之理，使人迁善而改过。然世之儒者，不知天道好旋，惠迪吉，从逆凶，亳发不爽，闻佛仙所说报应神验之事，率以为荒渺无稽，至谓佛法未入中国以前，并无所谓『碓舂磨研』者。不知地狱苦报，载诸仙经者，历历可考，岂但佛经已乎？况修善者生天，积恶者三途苦趣，圣有明训。特事属幽渺，人未及见耳！　太上曰：『天之道，不争而善胜，不言而善应。』岂尽无稽乎？即佛经碓舂磨研，种种地狱变相，亦只为下根之人，难以理训，不得不明示三途苦趣，以儆惕之。实佛氏慈悲，不得已耳！《维摩经》云：『此方之人，刚强难化，故佛为说刚强之语以调伏之。』非谓修善之人，亦有碓舂磨研之苦报也！故于上中之资，则惟宣说明心见性之功，于罪福报应，祇戒其勿犯耳！然报应之理，不特佛仙谆谆诰诫，即载之儒书者，亦难枚举！如《春秋》一书，古圣垂训之大经大法。然《春秋》事载于前，报应验之于后，二百四十二年之间，其为报应彰彰者何限？试举数事言之：
　　齐襄公实死鲁君，及鲁人问罪，而推其罪于公子彭生。至崔杼之乱，公见豕人立而泣曰：『公子彭生也。』因惊走，遂遇难。
　　郑国鬼祸，语兆于明年杀段之前，事验于次年杀段之际，讵非冤仇相报于死后者乎！
　　齐桓公葵邱之会，初命曰：『无易树子，无以妾为妻。』而内嬖如夫人者六人，以致死后，五子争立，不得殓，尸虫迸于寝门之外，此非背誓之惨报乎！
</div>
    <div class="pagination">
<a href="吕祖全书_page11.html">上一页</a><span>...</span><a href="吕祖全书_page7.html">7</a><a href="吕祖全书_page8.html">8</a><a href="吕祖全书_page9.html">9</a><a href="吕祖全书_page10.html">10</a><a href="吕祖全书_page11.html">11</a><span class="current-page">12</span><a href="吕祖全书_page13.html">13</a><a href="吕祖全书_page14.html">14</a><a href="吕祖全书_page15.html">15</a><a href="吕祖全书_page16.html">16</a><a href="吕祖全书_page17.html">17</a><span>...</span><a href="吕祖全书_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
