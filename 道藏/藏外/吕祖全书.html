<!DOCTYPE html>
<html>
<head>
    <meta charset="UTF-8">
    <title>吕祖全书 - 第 1 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕祖全书 - 第 1 页/共 22 页</h1>
    <div class="content">吕祖全书
　　
　　吕祖本传(卷一)	前八品仙经(卷九、十)
　　后八品仙经(卷十一)	五品仙经(卷十二)
　　三品仙经(卷十三、十四、十五)	参同经(卷十六、十七、十八)
　　涵三语录(卷二十八)	修真传道论(卷二十九、三十)
　　敲爻歌沁园春批注(卷三十一)	灵宝毕法(卷三十三)
　　九品仙经(卷九)	
　　【吕祖本传　(卷一)】
　　吕祖全书本传小序
　　吕祖对　正阳帝君「欲度尽众生，方肯上升」，迨上升之后，复行化度世，是以由唐迄今，隐显变化不一，世称　吕仙，其自称曰：回道人，曰：无上宫主，究证位无上圣师，灵迹极多，不能尽载。
　　本传止据原传叙次，间有增入，并分注处，以备参考。至传闻之异，有谓本唐宗室姓李，或曰名，或曰名琼，以夫妇入山双修，易姓吕；或曰举进士第作令，或曰举进士不第；或曰六十四岁游长安，遇　正阳帝君，或曰六十四岁上朝　元始玉皇；或曰四月十四日生，或曰八月初四日生；其生之年，或曰贞观，或曰天宝，或曰贞元，种种不一。　吕祖尝曰：「呼牛应牛，呼马应马，世人之谬，乃真乃假，吾唐以前，吾亦何有也？」其言达矣！
　　夫太上降生，指李为氏，雪山初诞，从而出，以及二龙绕室，五星在庭，神灵之征，历历不爽。仙佛圣贤之生，由来异矣。若　吕祖吾又乌能测之哉。
　　义陵无我子刘体恕汇辑
　　男刘荫诚清惠、侄刘允诚清虚仝校
　　沙羡一行子黄诚恕参订
　　赞
　　莫大神通　全在忠孝　利己利人　千秋大道
　　自古至今　因缘非渺　信笔描来　当前写照
　　又
　　一剑横秋　清风两袖　道在函三　丹成转九
　　苍梧北海　白云帝乡　甘河一滴　源远流长
　　吕祖本传(照道书全集、仙佛奇踪、神仙通鉴、全唐诗诸书校订其事迹，互异者分注本文之下，以备参考。)
　　吕祖名岩，字洞宾，世为河中府永乐县人。曾祖延之，仕唐终河东节度使，祖渭终礼部侍郎，父让海州刺史。贞元十四年，四月十四日巳时生，母就蓐音肉时，异香满室，天乐浮空，一白鹤自天飞下，竟入帐中不见。生而金形木质，鹤顶龟背，虎体龙腮，翠眉凤眼，修颈露颧，额阔身圆，鼻梁耸直，面白黄色，左眉角一黑子，左眼下一黑子，头大，两足纹隐如龟音均折。少聪敏，日记万言，矢口成文。既长身五尺二寸，喜顶华阳巾，衣白黄襕衫，系皂音叨，状类张子房。二十不娶，始在襁褓。
　　马祖见之，曰：「此儿骨相不凡，自是风尘表物，他时遇庐则居，见　钟则扣，留心记取。」后果如所记
　　后游庐山，遇火龙真人，传天遁剑法。自是混俗货墨于人间，号纯阳子。咸通中，举进士第，时年六十四岁。
　　后游长安酒肆，见一羽士，青巾白袍，长髯音然秀目，手携紫筇音穷，腰挂大瓢，书三绝句于壁曰：
　　坐卧常携酒一壶　　不教双眼识皇都
　　乾坤许大无名姓　　疏散人间一丈夫
　　得道真仙不易逢　　几时归去愿相从
　　自言住处连沧海　　别是蓬莱第一峰
　　莫厌追欢笑语频　　寻思离乱可伤神
　　闲来屈指从头数上声得到清平有几人
　　吕祖讶其状貌奇古，诗意飘逸，因揖问姓氏。
　　曰：「吾覆姓钟离，名权，字云房。」
　　吕祖再拜延坐。
　　钟曰：「子可吟一绝，予欲观之。」
　　吕祖遂呈一绝曰：
　　生日儒家遇太平　　悬缨重滞布衣轻
　　谁能世上争名利　　臣事玉皇归上清
　　钟祖见诗暗喜。因同憩肆中。钟自起执炊，吕祖忽困倦，枕案假寐，梦以举子赴京，进士及第，始自州县，而擢郎署，台谏给舍，翰苑秘悲去声阁，及诸清要，无不备历。升而复黜，黜而复升。前后两妻，富贵家女，婚嫁早毕，孙甥振振音真，簪笏满门。几四十年，又独相十年，权势熏炙。忽被重罪，籍没家资，分散妻孥，流于岭表，一身孑然，穷苦憔悴。立马风雪中，方兴浩叹。
　　恍然梦觉，钟祖在旁，炊尚未熟，笑曰：
　　「黄粱犹未熟　　一梦到华胥」
　　吕祖惊曰：「先生知我梦耶？」
　　钟曰：「子适来之梦，升沉万态，荣悴多端，五十年间，一顷耳！得不足喜，丧何足悲！且有大觉，而后知此人世一大梦也。」
　　吕祖感悟，知宦途不足恋。再拜曰：「先生非凡人也，愿求度世术。」
　　钟故辞曰：「子骨节未完，志行未定，若欲度世，须更数世可也。」翩然别去。
　　吕祖怏怏自失，弃官归隐。钟祖自是十试吕祖：
　　一　　一日自外归，见家人皆病殁，心无悼怛，但厚备棺具，已而没者皆起；
　　二　　偶鬻货于市，议定其值，市者翻然止酬其半，亦无所争，并半值不取，委货而去；
　　三　　元日有丐者，倚门求施，与以钱物。丐者索不已，且加谇詈。再三礼谢，丐者笑而去；
　　四　　牧羊山中，遇一虎追逐群羊，推羊下峻阪，独以身当之，虎随释去；
　　五　　独居山中草舍观书。忽一女年可十七、八，光艳照人，妆饰靓音净丽，自云归宁母家，日暮倦行，借此少憩，既而调戏百端，夜逼同寝，竟不为动；
　　六　　一日郊出。及归，家资为劫盗席卷，殆无以供朝夕。了无愠色，躬耕自给。忽于锄下，见金数十饼，急掩之，一无所取；
　　七　　偶于坊市，货铜器数事归，则皆金也，即访主人还之；
　　八　　有风狂道士，在坊陌市药，曰：「服者立死，再世得道。」旬日不售，因买药归，服之无恙；
　　九　　春潦泛溢，掉一小舟至中流，风涛掀涌，端坐不动，竟亦无虞；
　　十　　一日独坐室中，忽见奇形怪状鬼物无数：有欲击者、有欲杀者，一无所惧。复有夜乂数十，械一囚，血肉淋漓，哭泣号叫曰：「汝宿世杀我，急偿我命！」曰：「杀人偿命，其又奚辞。」遽索刀绳欲自尽，忽闻空中叱声，鬼神皆不复见，一人抚掌而下，即　钟祖也。
　　谓曰：「尘心难灭，仙才难值，吾之求人，甚于人之求　吾也！　吾十度试子，皆无所动，得道必矣！但功行未完，授　子黄白秘术，可以济世利物，使三千功满，八百行圆，吾来度子。」
　　问曰：「所作庚辛，有变异乎？」
　　曰：「三千年后，还本质耳。」
　　吕祖愀音悄然曰：「误三千年后人，不愿为也。」
　　钟笑曰：「子推心如此，三千八百，悉在是矣！」只须此试足矣
　　因与之叙弃世得道来历，且言：「受　苦竹真君记曰：『此去游人间，遇人有两口者，即汝弟子。』吾遍游山海，竟未见人有两口者！今详子姓，实符　苦竹之记矣。予所居终南鹤岭，子能从　予游乎？」
　　吕因随往。星月交辉，四顾寂寥，钟执　吕手偕行，才数步，恍如骑快马；历山川，俄顷至洞南，门下钥矣。　钟以碧击吕带，俱从门隙中入，豁然开朗。登一高峰，至大洞门东，前有二虎踞守，钟叱之，虎伏不动，乃引入。金楼玉台，珍禽琪树，光景照耀，气候如春。相与坐盘陀石，饮元和酒三杯，俄有一青衣，双髻金铃，朱裳翠袖，云履玉佩，异香氤氲，持玺纸金书曰：「群仙已集蓬莱上宫，要音邀先生赴天池会，论《五元真君神游记》事。」
　　钟祖将去，吕祖虑其不返，赋诗送曰：
　　「道德崇高相见难　　又闻东去幸仙坛
　　杖头春色一壶酒　　顶上云攒五色冠
　　饮海龟儿人不识　　烧山符子鬼难看
　　先生去后身须老　　乞与贫儒换骨丹」
　　钟曰：「汝但驻此，吾去不久。」遂望东南乘紫云而去。
　　吕祖将所附素书，披阅玩诵。
　　旬日　钟回，曰：「子在是岑寂，得无忆归否？」
　　曰：「既办心学道，岂有家山思乎？」
　　钟曰：「善哉！　汝等不知分合阴阳之妙：守阴则只是魄，存阳则只是魂。若能聚魂合魄，使阴阳相合，魂魄同真，是谓『真人』。」
　　吕曰：「魂魄冥冥，至理甚深，何以全角？」
　　曰：「慧发冥冥，泰定神灵。神既混合，岂不契真？
　　金形玉质，本出精诚。大药既成，身乃飞轻。」
　　因问「天地」？
　　曰：「干三索而天交于地，乃生三阳；
　　坤三索而地交于天，乃生三阴。
　　阳中藏阴，曰『真阴』。真阴到天，因阳而生；
　　阴中藏阳，曰『真阳』。真阳到地，因阴而发。
　　交合得道，自然长久。」
　　问「日月」？
　　曰：「月受日魂，以阳变阴，阴极阳纯，月华莹音映净，
　　修炼到此，积气成神。
　　问「四时五行」？
　　曰：「一心自有五行，一日自有四时，大抵阴阳相椎而已。
　　阳不得阴不成，到底无阴而不死；
　　阴不得阳不生，到底阴尽而皆阳。」前、后八品经义盖本乎此
　　又问「水火龙虎」？
　　曰：「身中有君火、臣火、民火。
　　真火出于水中，恍恍惚惚，其中有物，
　　视之不可见，取之不可得。
　　真水生于火中，杳杳冥冥，其中有精，
　　见之不可留，留之不可住。
　　肾，水也。水中有气，名曰『真火』。
　　心，火也。火中生液，名曰『真水』。此即「龙从火里出，虎向水边生」义
　　以水生木，肾气足而肝气生，以绝肾之余阴。
</div>
    <div class="pagination">
<span class="current-page">1</span><a href="吕祖全书_page2.html">2</a><a href="吕祖全书_page3.html">3</a><a href="吕祖全书_page4.html">4</a><a href="吕祖全书_page5.html">5</a><a href="吕祖全书_page6.html">6</a><span>...</span><a href="吕祖全书_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
