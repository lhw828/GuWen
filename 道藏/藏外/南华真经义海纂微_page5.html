<!DOCTYPE html>
<html>
 <head>
  <meta charset="utf-8"/>
  <title>
   南华真经义海纂微 - 第 5 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南华真经义海纂微 - 第 5 页/共 31 页
  </h1>
  <div class="content">
   宋　褚伯秀　撰
　　德充符第二
　　鲁有兀者叔山无趾踵见仲尼仲尼曰子不谨前既犯患若是矣虽今来何及矣无趾曰吾唯不知务而轻用吾身若是以亡足今吾来也犹有尊足者存吾是以务全之也夫天无不覆地无不载吾以夫子为天地安知夫子之犹若是也孔子曰丘则陋矣夫子胡不入乎请讲以所闻无趾出孔子曰弟子勉之夫无趾兀者也犹务学以复补前行之恶而况全德之人乎无趾语老聃曰孔丘之于至人其未邪彼何宾宾以学子为彼且蕲以諔诡幻怪之名闻不知至人之以是为已桎梏邪老聃曰胡不直使彼以死生为一条以可不可为一贯者解其桎梏其可乎无趾曰天刑之安可解
　　郭注踵频也人生莫之为而任其自生重身知务者也若忘其自生谨而矜之轻用其身者也犹有尊足者存言刖一足未其德去其矜谨任其自生所以务全也使天地而为覆载则有时而息矣无趾闻所闻而出犹怪孔子方复学于老聃师人以自得是率其常然舍己而效人求非常之名也故学非为幻怪也而幻怪以之生礼非为华薄也而华薄由之兴故至人以为桎梏欲以直理防之仲尼非不防也顺物则名迹立终不免乎名其为桎梏也孰能解之哉吕注无趾亡足而所以行者未尝忘所以行者尊足之谓也仲尼欲入而讲所闻性与天道非所以泛与学者也无趾不言而出则所以相与有不容声者矣宾宾以学疑至人其犹未邪道以绝学为至则世之所学者至人观之皆諔诡幻怪而为已桎梏夫唯以死生为一条可不可为一贯则桎梏解矣胡为不使之然哉盖可解者人刑天刑则不可解也
　　疑独注不知物谓忘物轻用吾身谓忘形尊足谓道也无趾务全道而忘身外身而身存也以夫子之德配天地独责其不谨不及此以迹言若以心言则孔子辞以陋请入而讲所闻者是也无趾默然而喻故夫子勉弟子识之又见老聃疑夫子宾宾以学蕲以諔诡幻怪名闻而不知至人以是为桎梏胡不思所以解之盖夫子学老聃亦世事当为非有所觊也老子以无趾未明其心故使解其桎梏无趾以为天命使然不可解也
　　祥道注申徒叔山之于王骀其兀同其所以处兀则异叔山之于申徒其务学同其所以为学则异即事观之名于教为尊即道观之名于身为累故古之得道者防得丧于一巳还功名于众人是谓帝之悬解孰得而荣辱之哉而世人竞一时之虚誉规死后之余荣疲薾而不知归窘束而不自适重囚桎梏何以异此然孔子非好异以蕲名也苟恶其桎梏而思解之则是任我违命而更有为安在其为孔子哉
　　碧虚注尊足谓性性不则可称全矣仲尼请无趾入室讲道而无趾目击意达不言而出孔子以无趾之迹诲门人之心无趾语老聃孔子何宾宾以学子为蕲以幻怪名闻而不知至人以此为刑戮也胡不思所以解之上与造化同死生一条也下与物我齐可不可一贯也天刑不可解未能泯迹也
　　赵注叔山仲尼问答与前章申徒子产意同孔子传道修教使天下学者赢粮而趋之此所谓仅以諔诡幻怪之名闻者也聃谓无趾胡不使仲尼思所以解其桎梏知此理则无系累矣无趾谓人生有形则有累安能高举不在世间故曰天刑之安可解
　　鬳斋云不知务犹云不晓事尊足性也二字下得奇宾宾恭谨諔诡幻怪言其好名桎梏者名为已累天刑犹天罚也此皆寓言至若无趾兀者也犹务学以补前行之恶而况全德之人乎此语有益于世教首章王骀得道而至命者也次章申徒有德而知命者也此章无趾务学以补过者也南华论德充有三等与人间世所序意同夫子谓叔山不谨犯患则其兀也必有以致之彼亦谓不知务而轻用吾身已自知其过唯其知过斯能补过故圣门不弃焉尊足即所谓使其形者也于此而务全求得其道矣无趾以夫子为天地图有以覆载之夫子指其前失以为今来何及矣无趾叹其犹若是则有不满于中殊不知夫子之言正所以覆载之之道也使无趾思所以补前行之失而为全人形之残兀何加损焉有以见圣贤化治曲成万物而不遗人品差殊则其成也不无等降如本篇所列者是也
　　鲁哀公问于仲尼曰卫有恶人焉曰哀骀它丈夫与之处者思而不能去妇人见之请于父母曰与人为妻宁为夫子妾者数十而未止也未尝有闻其唱者也常和而已矣无君人之位以济乎人之死无聚禄以望人之腹又以恶骇天下和而不唱知不出乎四域且以雌雄合乎前是必有异乎人者也寡人召而观之果以恶骇天下与寡人处不至以月数而寡人有意乎其为人也不至乎期年而寡人信之国无宰而寡人国焉闷然而后应汜而若辞寡人丑乎卒授之国无防何也去寡人而行寡人防焉若有亡也若无与乐是国也是何人者也仲尼曰丘也尝使于楚矣适见豚子食于其死母者少焉眴若皆弃之而走不见已焉尔不得焉尔所爱其毋者非爱其形者也爱使其形者也战而死者其人之葬也不以翣资刖者之屦无为爱之皆无其本矣为天子之诸御不爪翦不穿耳取妻者止于外不得复使形全犹足以为耳而况全德之人乎今哀骀它未言而信无功而亲使人授己国唯恐其不受也是必才全而德不形者也哀公曰何谓才全仲尼曰死生存亡穷达贫富贤与不肖毁誉饥渴寒暑是事之变命之行也日夜相代乎前而知不能规乎其始者也故不足以滑和不可入于灵府使之和豫通而不失于兑使日夜无郄而与物为春是接而生时乎心者也是之谓才全何谓德不形曰平者水停之盛也其可以为法也内保之而外不荡也德者成和之修也德不形者物不能离也哀公异日以告闵子曰始也吾以南面而君天下执民之纪而忧其死吾自以为至通矣今闻至人之言恐吾无其实轻用吾身而亡吾国吾与孔丘非君臣也德友而已矣
　　郭注恶骇天下而人归之者明不由权势饮食而徃不由形美招致而徃也夫才全者与物无害故入兽不乱群入鸟不乱行而为万物之林薮哀公与处未经月已觉其有远趣不至期年委以国政闷然而应汜而若辞宠辱不惊也夫生者以才德为死而才德去矣故失而走情苟焉形虽不同而物无害心情苟亡虽母子不足以固其志矣使形者才德也翣者武所资战则无武翣将安施采择嫔御燕尔新婚皆以形好为意故足以降至尊之情回贞女之操德全而物爱之也宜矣死生存亡饥渴寒暑其理固当不可逃也人之生也非误生生之所有非妄有天地虽大万物虽多而吾之所遇适在于是则绝力至知弗能违也命行事变不舍昼夜始非知之所规故非情之所留知命之必行事之必变岂于终规始在新恋故哉苟知性命之固当虽死生穷达千变万化而湛然自若和理在身灵府者精神之宅不以忧患惊神使和性不滑灵府间豫不失其兑泯然任之顺四时而俱化也天下之平莫盛于停水内保其明外无情伪鉴洞照与物无私故能全其平行其法无事不成无物不和此德之不形者是以天下乐推而不厌也
　　吕注无君位则至贵之德不足名无聚禄则至富之业不足比天下皆以情求之而不得则以为至而思之神无方而无不在则知不出乎四域也万物负阴而抱阳则分矣雌雄合前妙乎阴阳而不测是以意其异乎人闷然汜者则非肯以物为事卒授之国亦寓焉耳无防何而行窅然丧之也豚子死母之喻言神之在母乃所以在子相与为也神离其母则不得所以去之战之有翣所以自卫战死则无所事翣刖者之不爱其屦皆无其本矣神使其形所以为本也嫔御新婚犹以形全而致重况德全乎未言而信无功而亲是必才全而德不形者也死生存亡等目在人则事之变在天则命之行日夜相代知不能规吾何容心哉和者神之所好灵府神之所宅其神和豫通而不失于兑则其神无郄而不见有昼夜之间与物为春是与物接而生时乎心者也水平而明其性然也内保外不荡勿挠之也喻人之性亦然万物皆备则成万物为一则和德者成和之修德不形则同于初物安得离其所自生哉
　　林注哀骀它无位无禄恶骇天下唯才德内充所以众归之不役乎分外故知不出乎四域与物为一故雌雄合乎前也闷然汜若无心而不系猊无几何而去难进易退也豚子之于母生为巳死则不矣喻君子以才德为而不以形骸为爱形为六骸耳目使其形者道德性命之理也战死而无用翣刖者之无用屦喻形以才德为本非其本则形无用也嫔御翦爪穿耳娶妻者以形伤不使盖择形全者为用况全德之人乎死生存亡饥渴寒暑事变命行日夜相代虽有至知不能度其所始唯才全者无得无丧任之而已故不足以滑和不失于兑悦日夜无郄忘变之至与物为春有以生之也此言造化无极事物日生而不物者未尝死接而生时乎心谓至人因时接物感而遂通而已停水均平天下取法德不形者亦若是也德者成和之修化行而不知所以化德不形者物不离功而不知所以功也
　　祥道注王骀以兀而取物最哀骀它以恶而物不离盖有尊形存焉虽兀犹全也有至猊存焉虽恶犹美也所谓至猊者才全而德不形是也故丈夫妇人之所慕鸟兽之所亲以至国君愿授之国非使物保而物自保之也母爱以使形为本战者以勇为本行者以足为本哀骀它所以存而见任去而见思者有本故有德德全则显而为才才全则入而为德德不形则自死生存亡以至不失于兑不以物易已也自日夜无郄以至生时乎心不以已忘物也内保之则无失其实外不荡则无感其名所谓德者修其性而复于成和而已哀公之于孔子始为君臣而终为德友其悟也盖亦微矣
　　碧虚注权势聚禄可以活人故众归之今匹夫而众归者以德为丘也已性也生则己死则失豚母亡其己性豚子失其已故弃而走喻哀公鲜德而至人远之也翣以旌武屦以饰足战死刖足皆忘其本饰安用哉死生至寒暑十六目是为尘网凡涉世者莫能逃委之天命是曰德充然犹为方内之士彼游方之外者翛然县解入于大妙故仲尼德以忘言哀公绝其所问也炎凉事变晨夕不停虽巧历规度莫定乎前谁复计其终乎灵府既虚自然和理闲豫通达不滞常有兑悦之懐虚妙之心未尝间断也春气茂养同圣贤育物之心水停之盛为大匠之所取法德在内则成身施于外则和物成和之理非修莫就也执民之纪而忧其死未能刍狗万物忘国则身富忘势则德充矣
　　赵注哀骀它即不言之仲尼时仲尼自卫反鲁形容丑恶故曰卫有恶人焉丈夫与之处思而不能去喻诸侯敬之妇人愿为妾喻弟子从之和而不唱述而不作也君位聚禄喻道济天下而为素王也知不出域雌雄合前言所知不过日用之常所见不越夫妇之愚而所以与人异者何也哀公遗形取德授之国政未防而去仲尼喻以豚子食于死母少焉非已弃之而走燔肉不至孔子不税冕而行岂得已哉战死之无用翣犹刖者之无用屦也嫔御新婚又以喻才全德不形死生至寒暑十六者人所不能免循环昼夜莫规始终而不足以乱吾天和入吾方寸盎然欢然万象皆春接而生时感而遂通也水停也盛天下为法也德修而成和和则同德离物则形形则非德矣此哀公所以称孔子为德友也
　　鬳斋云知不出乎四域言所知不出乎世外雌雄合乎前与物狎也即鸥鸟不惊之意豚子之喻谓人之爱恶不在形之美恶战死不用翣非行礼之丧犹刖者之屦无所施也此明德在内而不在外嫔御不翦爪不穿耳贵全其形不事修饰新娶者免役礼记有之此借全形以喻全德死生穷达事变命行日夜迭运于前虽知者不能求其始而不足以滑胸中之和不入于灵府不动其心也日夜无郄言日新不已与物为春遇事皆乐也接而生时乎心接犹感时犹时中之时随事所感而应之才全谓全质性德不形言不显伐内保外不荡形容水平可法之意成全性中之和是其德之修也德不形者无所徃而非德故物不能离焉非君臣也德友而已与孟子友之云乎意同
　　按雌雄之意所解不一或以为禽兽者本于列子雌雄在前孳尾成群之说窃考经意丈夫与之处思而不能去妇人愿为妾之语则雌雄合乎前言丈夫妇人归之者众也战而死者其人之葬也不以翣资旧来从资绝句翣者饰武之具形似方扇以木为之衣以白布画以云气夹车两边所以自卫也资或训用训送或略而不言殊无论后得无讲师从翣绝句以助释资文从理顺经防大明续考礼记檀弓篇周人置翣孔子之丧饰棺墙置翣又置绞衾设蒌翣【绞音爻蒌音柳周礼作柳翣】又明堂位云周之璧翣郑氏注天子八翣皆戴璧垂羽诸侯六翣皆戴圭大夫四翣士二翣皆戴緌【儒佳切系冠缨】据此则古者丧礼通用翣非特为饰武设窃原南华本意谓先圣制礼使人养生送死而无憾周以棺衾饰以栁翣贵贱隆杀各当其宜所以慎终也若战而死则非正命又失用师之道故其葬也不以翣形且不得全归何望仪物之备哉亦犹刖者之不爱其屦也此章从上文豚子食于死毋起喻至此又叠喻以结之不过形容德充于内者无假于外德馁于中者外饰无益也与物为春是接而生时乎心言才全而德不形者至和内蕴接物无间若青阳流布无不被生育之恩盖以无心为心故能无感不应濓溪先生不去前草云与自家意思一同亦此义或问方其不感不接和安在哉曰如乐在悬声无乎尔

　　南华真经义海纂微卷十二
　　钦定四库全书
　　南华真经义海纂微卷十三
　　宋　褚伯秀　撰
　　德充符第三
　　闉跂支离无脤说卫灵公灵公悦之而视全人其脰肩肩瓮防大瘿说齐桓公桓公悦之而视全人其脰肩肩故德有所长而形有所忘人不忘其所忘而忘其所不忘此谓诚忘故圣人有所游而知为孽约为胶德为接工为商圣人不谋恶用知不斫恶用胶无丧恶用德不货恶用商四者天鬻也天鬻也者天食也既受食于天又恶用人有人之形无人之情有人之形故群于人无人之情故是非不得于身乎小哉所以属于人也謷乎大哉独成其天惠子谓庄子曰人故无情乎庄子曰然惠子曰人而无情何以谓之人庄子曰道与之猊天与之形恶得不谓之人惠子曰既谓之人恶得无情庄子曰是非吾所谓情也吾所谓无情者言人之不以好恶内伤其身常因自然而不益生也惠子曰不益生何以有其身庄子曰道与之猊天与之形无以好恶内伤其身今子外乎子之神劳乎子之精倚树而吟据槁梧而瞑天选子之形子以坚白鸣
　　郭注其德长于顺物则物忘其丑长于逆物则物忘其好德者世之所不忘形者理之所不存故忘形非忘而忘德乃诚忘也游于自得之场放之而无不至才德全者也而知约德工四者自然相生其理已具故圣人无所用其已物无妄然皆至理所趋当任之而已形猊同人而掘若槁木故浩然无不任而独成其天也夫人非情之所生则生岂情之所知惠子未解形猊之非情而复有问庄子谓以是非为情则无是非好恶者虽有形猊直是人耳情将安寄不以好恶伤身任当而直前者非情也因自然而不益生止于当也惠子犹未明生之自生理之自足庄子又告以生理自足于形猊之中任之则自存好恶之情秪足以自伤耳倚树据梧言有情者之自困此世之所谓情而云天选明夫情者非情之所生而况他哉吕注无脤大瘿以德长而见美二君形有所忘也人不知存其神是所忘役于视听思虑是所不忘不忘其所忘而忘其所不忘此谓诚忘非特形有所忘而已诚忘则圣人之所游物不得遁而皆存者也若然者以知为孽非本干也以约为胶所以约散也以德为接所以续异体以工为商所以为器也圣人不谋恶用知不斫恶用胶无丧恶用得不货恶用商四者天鬻也故无待于外有人之形无人之情以其所游在诚忘故也群于人则游乎世俗是非不得于身则体乎天均得其小者属于人大者属于天也猊则动作威仪无非道形则六骸九窍天所生所以为人者足矣奚为疑其不可以无情乎惠子直谓无情若木石不可以为人庄子谓吾所谓情是非不得于身也吾所谓无情不以好恶内伤其身也若是则足以有其身何必益生哉惠子不知即动而静乃据梧以求静唯不知此即是不得其所为使形为天之所选而以坚白鸣也
　　林注形者世所不忘德者世所忘也人能不忘世所忘而忘世所不忘则才德全矣是谓诚忘圣人所游列子谓观其所变游之至者也智者谋所出故为孽约者物之束故为胶德成已以应物故为接工造器以营利故为商此四者世人之所为圣人则不谋不斫无丧无货恶用四者为四者虽人事亦天所以养人者既受食于天恶用人为哉圣人形与人同故群于人情与人异故是非不得于身形小所以属乎人情大所以成其天也惠子知其情而不知所以情庄子谓不以好恶内伤其身合性命之情而言所以成乎天者也好恶之情应物而已身无与焉不益生则能尽其生理而无所措其情道猊天形不伤于好恶斯足以有其身矣今子外神劳精倚据梧此皆有情之所累也天选子之形容与物独异子又益生惑众若公孙龙坚白之论能胜人之口而不服人之心此不知性命之情而受役于造化者也
　　祥道注圣人之道无方而无乎不在无体而无乎不为则其心无适而非游也游者逍遥自放无所系累之称所谓恶用知恶用胶恶用德恶用商者乃其所游也知因谋而出约因斫而兴德因丧而有工因货而作四者皆世人相养之具德充之人无用之天食而已圣人形与人同故乎小哉情与人异故独成其天圣人非无情也好出于不好恶出于不恶因其自然而不益生谓之无情可也人之生也形选于天性灵于物其未尝不充特牵于物而有以害之去其害而德充矣惠子之多言害之尤者故是篇以非惠终焉
　　碧虚注二君之中其说忘形而未能忘德也圣人游于忘形忘德之外虽日用知德而不自矜故胶孽等事无由萌兆不谋利害何用知不斫情性何用胶无丧于物何用德不植货财何用商已上四事皆天然而养者也蛣转丸蜘蛛结网不谋之知也云龙风虎松柏女萝不斫之胶也禽兽林薮鱼鳖江湖无丧之德也物物自利各各营生不货之商也此乃天之所食故曰天食有形无情望之似木鸡矣一尺之面容猊不同者道与之也六尺之体空窾无殊者天与之也皆非情之所有夫任子之形者岂有情哉喑醷而自生耳今子有人之形与众无别而强以坚白同异之辩鸣噪于众人之前而自谓贤者犹跃冶之金何得不怪哉
　　赵注无脤大瘿形恶可知二君悦之而视全人忘其形而亲其德也形恶可忘而世人不忘德不可忘而世人忘之此真忘矣圣人游于斯世虑知过而至于欺立约以固之虑德不足以及人教以贸迁有无聚天下之货也圣人之所以为圣则无此四者故曰不谋不斫无丧不货也乎小哉形也謷乎大哉德也惠子又犹疑无情何以为人答以吾谓无情者不以好恶内伤其身此直指以告而惠子犹有枝辞庄子警之曰夫子外神劳精疲役甚矣若子之形一旦为天之所取尚能腾口说以肆坚白同异之辩邪鬳斋口义云德有所长形有所忘言爱其德而忘其形世人知有形而不知有德此真忘也圣人有所游即心有天游知以处事约以检身接于外而忘于内商贾犹卖名声于天下也心有天游则知此四者皆为吾累故无所用之天食犹天爵德知前论皆以为美此则以为恶鼓舞其笔有失防检处有人之形已下乃庄子寻常有此语惠子因而问之天与之形有物也道与之猊物必有则也吾所谓无情者忘好恶而不伤因自然而不益今惠子外神劳精于坚白同异之辩且天授子形何乃自苦如此邪
　　德有所长者悦在德而不在猊形有所忘者舍乎猊而契乎心此二子之所以见知于二君二君之所以见称于后世也圣人之所游亦不出乎人间世从容逍遥以观其变行不以足视不以目故物无遁形人无遁情而其忧世之心未尝一日去懐也夫声名妖孽所以滑性而以之为知由是贪诈生焉结绳之约由于朴散而执之如胶由是欺诞生焉工匠作器所以给用而贸易为商由是巧伪出焉此皆时俗之弊也真人犹觊有以反之故断曰不谋恶用知不斫恶用胶不丧恶用德不货恶用商其言意亦切矣此还淳返朴之要道圣人复出不易斯论人能脱去胶孽等累则与天为徒何世患之能及有人之形饮食起居同也无人之情是非好恶不动于中也乎小哉此形之在天地謷乎大哉此德之在性情也以已之性情复已之自然岂假他人哉道与之猊无论美恶安之而已天与之形无论寿夭全之而已常因自然而不益生知不益则必不损夫复何所措其情今惠子不务内充其德徒以言辩求合天下之情以至外神劳精据梧而瞑则其为知能所役亦困苦矣故告以天之所以选取汝形而为万物之灵者岂但以坚白之辩鸣噪于人间而已由阶而升致极乎性命道德之奥乃圣乃神可企及也痛惜惠子累于才而溺于辩昩乎性而惑乎情是因知而失德学者之大病殊弗悟人之至情本无好恶好恶因物而有情与物忘则化矣常因自然而不益生是谓无情之情何以辩为使惠子而顿悟还淳返朴进乎无知则德可充而性可复何患乎人之不契物之不应哉
　　物得以生之谓德乃天赋粹美所以成形尊生由是而充之性与天道可得而闻也夫德本乎天而充之在人可不自爱重乎物之符契特应感小节以印德充之验其成功大业则有相天地赞化育者焉故王骀足以起敬于夫子将欲引天下而从之则其修为必有大过人者且不教不议而学者虚徃实归自非以心契心而死生无变命物守宗而化由己出其能至是乎视所一遗所丧以见得道者忘形唯止能止众止明夫以虚而来鉴凡此皆所以充之之道也德充而为物所归犹松柏之与众木尧舜之于百姓岂特以众生为幸幸在能正众生而一已之死生祸福非所芥故择日登假去留在我何肯以物为事哉申徒无取兀之过而招兀视兀犹全也子产以执政之贵而傲兀虽贵犹贱也无趾而尊足存所存有重于足者天刑之不可解则一安之命而与全人无异矣哀骀它之雌雄合乎前使哀公忘其恶而愿授国此非爱其形爱使其形者也故泰和内运疵疠外消德与日新道通神化事成而不以功自处无徃而不为物所归矣哀公以仲尼为友德尊而位可忘也灵公视无脤为全德尊而形可忘也圣人所游与物无际謷乎大哉独成其天是能忘人之所不忘而粹美所归有不得而辞者惠子厚于才而薄于德遂问好恶之情答以性命之情所以深救其失使道猊天形不伤于好恶有形无情常因乎自然至是则必德充物符彼已两尽是非好恶化于忘言何在乎外神劳精而以坚白鸣哉
　　太上云上德至德孔德德皆德之充者善结无绳约天下将自宾不召自来有德司契皆符之谓也而南华发挥为尤详至取残兀厉恶之人以标论本盖所以为尚形骸外德性者之戒云





　　南华真经义海纂微卷十三
　　钦定四库全书
　　南华真经义海纂微卷十四
　　宋　褚伯秀　撰
　　内篇大宗师第一
　　知天之所为知人之所为者至矣知天之所为者天而生也知人之所为者以其知之所知以养其知之所不知终其天年而不中道天者是知之盛也虽然有患夫知有所待而后当其所待者特未定也庸讵知吾所谓天之非人乎所谓人之非天乎且有真人而后有真知何谓真人古之真人不逆寡不雄成不谟士若然者过而弗悔当而不自得也若然者登高不栗入水不濡入火不是知之能登假于道也若此
　　郭注知天人之所为皆自然也则内放其身外防于物任之而无不至夫为者不能为而为自为知者不能知而知自知真人遗知而知不为而为自然而生坐忘而得故知称绝而为名去人之生也凡天之所有者不可一日无然身之所有者知或不知理之所存者为或不为知之所知者寡身之所有者众为之所为者少理之所存者博人之所知不必同而所为不敢异异则伪成而真丧矣知人之所为有分故任而不强知人之所知有极故用而不荡一体之中知与不知暗相与防此虽知之盛而未若遗知任天必有待也若任天而生则遇而当吾生有涯天也欲益之者人也人莫非天治乱成败皆自然耳有真人而后天下之知皆得其真不逆寡则所顺者众不雄成则非恃其为纵心直前群士自合非谋谟以致之直自全当而无过非以得失经心言能登至于道若此之远也
　　吕惠卿注知天之所为则知吾之所自生者天也莫之为而人无与焉知之所不能知也知之所能知者人之所为则以其知之所知养其知之所不知以知养生非以生随知所以能尽年而不中夭世所谓知之盛者无过于此然不免有患盖所谓知天知人必待知而后当知非道之真而待以为当所待固未定也则安知吾向之所谓天者非人乎所谓人者非天乎唯真人有真知则以不知知之而无所待也天下是非不一则从众而已从众则不免于逆寡也地道无成而代有终刚则不免于雄成也询谋佥同则不免于谟士此皆圣人应世之迹而非其真真人者体纯素而无我则虽过也不得不过何悔之有虽当也不得不当何自得之有若然则登高我所为也将谁栗水火亦我所为也将谁濡且知固非道而真人真知能登假于道也若此
　　林疑独注天之所为人所不知而必以人之知养之一身之中凡在形骸之内吾所不知形骸之外吾所知也为之饮食为之动止皆所以养其不知也夫思者有形无思者无迹今以有形之思而思其无思则知养不知亦明矣知之所养者薄而不知者不逃其养故曰盛也知虽盛而不免患犹有待而后当故也有待则未定两忘其知与不知岂复有所待庸讵知吾所谓天之非人人之非天乎唯其不逆寡众以是而顺之不雄成众以是而先之不谟士众以是而归之其过其当理之适然何悔何得之有若然者登高不栗不濡不此至妙之理非真人莫能是知之能登假于道也
　　陈祥道注知天之所为命也知人之所为义也知天不知人则以命废义知人不知天则以义废命皆道之一偏而非至也以其所知养其所不知则其生也自然而已人之所为必资所养而后致夫知非道也资之以入道必有待而后当也知天之所为所待者人也虽当乎人不知有天是所待者特未定所知不能无偏非真知也真人之于知无亿也故不逆寡无为也故不雄成无待也故不谟士若然者或过在于经世而吾不知其所以过或当在于循理吾不知其所以当也不知其为高故登而不栗不知其为水火故入而不濡不是知之登假于道也
　　陈碧虚注天之所为降清妙之气覆育万物人之所为运冲和之气营卫百骸若乃知天无为而不空人有为而不滞者斯为至矣清妙之气不知其所从来谓之独化独化者天然而生也知之所知者有涯之知知之所不知者无涯之知以有涯之知养无涯之知不越分而求知是知之盛也然犹患在乎知有待有当莫若都忘而任之境之对待则未定也岂知天然之非人事人事之非天然乎若然者心防冲漠迹混嚣尘升入太虚吻然无际也
　　王雱注凡有知者必用智以伤生唯学道者知不出乎道知不出乎道此养其所不知而能登假扵道者也
　　赵虚斋注天之所为出于自然知之所不知也人之所为出于使然知之所知也以知之所知养知之所不知是由知人以知天由知天以事天有考终命无防短折蔑以加矣而犹有患死生之变不可预期有所待则未定也若夫不识不知顺帝之则则朝闻夕死彼且恶乎待哉孟子尽心章正明此理
　　鬳斋口义云人事尽时天理见是以其知之所知养其知之所不知也知在我所待在外或不求而得或必求而得皆不可得而定若谓出于天又必求而后得若谓出于人又有求而不得者讵知天之非人人之非天乎必有真人而后有真知此言有道者也寡不足也当不足之时即听顺之功虽成亦不以为雄夸也士同事东山诗勿士行枚无心而为故曰不谟事不以失为悔不以成为喜皆委之自然也不栗不濡不即无入而不自得之义登假犹云深造也禇氏管见云由知己而知人由知人而知天此知之正也天本无为今言天之所为者日月星辰之所以运阴阳寒暑之所以行也人之所为者善恶逆顺之所以着祸福得丧之所以成也既知此矣以其知之所知养其知之所不知所知谓知之所及人事可料天理可推者是也所不知谓非知可料非数可推恍惚杳防神神帝者是也终天年而不夭此特为人而言故云知之盛耳犹待知而后当故所待者特未定也又岂知吾所谓天之非人人之非天乎天人混融乃真知也齐物论云知止乎其所不知是已寡谓贫约之时成喻盛之大时处约当以顺逆则害生处盛当以谦雄则祸至谟士以事释之义长即经所谓不思虑不预谋是也若然者应酬接物之间过于事情盖适然耳何悔之有当于事情亦适然耳何自得之有譬夫飘瓦虚舟无心于迕物故物亦不忌之以是而登高何者为栗以是而入水何者为濡以是而入火何者为哉因知而升至于道犹若此况忘知而顿悟者乎
　　古之真人其寝不梦其觉无忧其食不甘其息深深真人之息以踵众人之息以喉屈服者其嗌言若哇其嗜欲深者天机浅古之真人不知悦生不知恶死其出不防其入不距翛然而徃翛然而来而已矣不忘其所始不求其所终受而喜之忘而复之是之谓不以心捐道不以人助天是之谓真人
　　郭注寝不梦无意想也觉无忧遇即安也食不甘理当食耳真人之息以踵乃在根本中来嗌言若哇气不平畅深根宁极然后反一无欲与化为体泰然任之故徃来而不难终始变化皆忘之矣岂直逆忘其生犹深求死意邪不问所受者何物遇之无不适也夫物之感人无穷人之逐物无节则天理灭矣真人知用心则背道助天则伤生故不为也
　　吕注无思虑则寝不梦无嗜欲则食不甘然后其息深深而以踵矣踵者气之元息之所自起身以足为踵息以所自起为踵皆以其至下言之深之又深则至于无息矣众人失守而屈服者其嗌言若哇求息以踵可得乎其天机浅物触则发也其息以踵则去物远矣知生而悦死而恶出而防入而距以弃其所谓翛然者则是以心捐道爱生而忘其生之所始畏死而求其死之所终不能喜而受之忘而复之昧于自然而益生焉是以人而助天也
　　疑独注真人夜寝旦觉不异于人不梦无忧则异于人盖心无思者魂闲而不游乎物其寝所以无梦形无为者神闲而不役乎物其所以无忧其食不甘犹不食也其息深深者真人之气藏于深眇踵者身之下极气藏于密而不暴于外也息者鼻其所自而心为之主屈服者为人沮制其气挫折故嗌言不平畅而若哇嗌者受食之处嗜欲深者神驰识昧察其天机止在肝膈之上面目之前去本远矣孟子曰其为人也多欲虽有存焉者寡矣是也不知悦生则其出何防不知恶死则其入何距翛然徃来至神不动而已不忘所始归其根也不求所终一付之命耳方其生也不问何物喜而受之及其终也不思所归忘而复之是谓不以心捐道不以人助天也
　　祥道注古之真人其寝也魂不交故无梦其也形不开故无忧味味而不味于味故食不甘直养而不耗其真故其息深不悦生不恶死则其生死也任天出不防入不距则其出入也任物若然者翛然徃来而已夫累于物者忘其始趋于利者求其终其受有所不适其复有待乎思唯真人不忘所始而归其根不求所终而至于命故受而喜之忘而复之无思也不以心捐道无为也不以人助天是之谓真人碧虚注神凝者不梦心空者无忧无所嗜故不甘也真人火在水下故其息无所不之众人水火相亢故不宁极嗜欲深者天机浅真水浊则天光昏为道者无悦恶自任者无防距不忘始则存其本不求终则不预谋不用心而弃大道不益生以致不祥此真人之行也
　　虚斋注无寝无觉无食无息此真人也息自喉出众人皆然至于寐熟喉中咯咯所谓嗌言若哇也悦生恶死出防入距所谓欲深机浅也真人无是则徃来自由矣故能不昩本然之天与物相为无穷也受而喜之不累于生忘而复之反其本也不以心捐道则心与道一不以人助天则人与天一也真人之于天道安乎自然而已
　　鬳斋云其寝不梦神定也其觉无忧与接为构而不以心斗也其食不甘即无求饱之意其息深深道家修养之论实原于此神定则息深自踵而上至于口鼻神无所养则出入之息止于喉间而已静躁不同体于身者见之若内无真见言语只在口头所以易屈服于人看参禅问话者可知嗜欲即人欲天机即天理深浅言消长分数也此段一句是一条贯道书释典皆从此出自不知悦生己下只说出生入死事不忘始不求终即是原始要终之受形于天安得不喜全而归之无所系念也不以心捐道即心是道也不以人助天寿夭有命人力无所加也其寝不梦与觉同也其无忧与道同也食不甘则淡乎无味息深深则不离其根真人之息以踵此是养生家奥学南华为悯世人逐物丧真神衰气耗不得已而发露斯防人多疑踵字之难通盖以喻身之下极若能反求诸身见其息之深深则知所谓踵矣众息以喉人所共知息之所自来者即踵也嗜欲熏蒸重阆湮塞息离踵而不能复止徃来于喉间是以略为外物抑挫则其气屈服不伸而嗌言若哇易系云失其所守者其辞屈此皆由于嗜欲深锢有以贼其天机非天机之浅也不忘所始即受而喜之不求所终即忘而复之不以心捐道疑捐应是缘狥也逐也庶协下文不以人助天之义齐物论不喜求不缘道可证音存而字讹耳
　　若然者其心志其容寂其颡頯凄然似秋暖然似春喜怒通四时与物有宜而不知其极故圣人之用兵也亡国而不失人心利泽施乎万世不为爱人故乐通物非圣人也有亲非仁也天时非贤也利害不通非君子也行名失已非士也亡身不真非役人也若狐不偕务光伯夷叔齐箕子胥余纪他申徒狄是役人之役适人之适而不自适其适者也
　　郭注所居而安为志虽行而无伤于静其颡頯然大朴之猊体道合变者与寒暑同其温严无心于物故不夺物宜无物不宜故莫知其极其亡国也因人心欲亡而亡之暖若阳春泽者不谢凄若秋霜凋落者不怨夫圣人无乐也莫塞而物自通无亲也任理而物自存时人者未若忘时自合之贤也不能一是非之涂而就利违害则伤德累当矣善为士者遗名而自得故名当其实福应其身自失其性而矫以从物受役多矣安能役人若狐不偕务光之徒皆舍己效人狥彼伤我者也
　　吕注其心志者志于道也容寂则神凝不动颡頯则反朴无态凄然似秋非有所恶暖然似春非有所爱喜怒通四时则同乎天和所以与物宜也亡国而不失人心吾无心于恶之也泽万世不为爱吾无心于爱之也其于物也因其自通其于仁也天下兼忘其于时也行藏在我困而不失其所守者君子所守异乎凡民者士也忘高深遗死生者役人也故自圣人仁贤以至役人虽尊卑贵贱之不同要皆有所谓真然后足以充其名若狐不偕务光之徒皆役人之役而不自适其适者也唯无所为而为之乃所以自适其适也
　　林注其心志忘已也其容寂忘物也其颡頯忘形也凄然似秋真人之义暖然似春真人之仁喜怒通四时则人民鸟兽各得其宜其神不疲其德不丧何有穷极哉圣人用兵非得已也因其有罪而伐之故不失人心汤武之事可见矣圣人利泽所及者广所施者远而未始有心以爱人尧舜之心可见矣圣人任物之自通非有心而乐通之也不可得而亲踈是所谓至仁也贤者动与天时冥防非求防于天时也欲一夫道必齐利害而通之反是则非君子也行名则唯名之逐而失已之修非士也役人者自足以使人失其本牲而忘身作伪则受制于人非役人也祥道注内无所汨故其心志外无所动故其容寂杀非为威也生非为仁也其颡頯然则不为物感可知矣圣人用兵因人所欲亡而亡之故不失人心义之尽也因人所欲利而利之故不为爱人仁之至也其于物也以不通通之其于仁也以不亲亲之蔽于天时则人事废非贤也暗于利害则情伪分非君子也行名争已伯夷之徒是也亡身不真申徒狄之徒是也
　　碧虚注心志一之而已容寂反照也颡如頯之不动敦兮若朴也知天则通四时知人则与物宜忘外利则得内利慎内害则远外害身名两全谓之善士忘身狥物受役多矣若狐不偕之徒皆受役忘身者也赵注其心志志当作忘其容寂静也其颡頯然实之猊凄然暖然顺乎四时与物宜而莫知其极无所徃而非顺也亡国而不失人心则杀之而不怨泽施万世不为爱人则利之而不庸通物近利不足以言圣有亲则私不足以言仁随时变迁不足为贤利害不通不足为君子行名失己不足为士有所狥而忘其身则不能役群动矣若狐不偕之徒皆忘身不真者也
　　鬳斋云志者有所主而定一之意頯然大猊凄然怒也暖然喜也无心喜怒犹四时之春秋随时而处各得其宜而无一定所止之地即所谓接而生时乎心也用兵毒天下施泽爱天下皆以无心行之则亡国亦不怨被其德者亦曰帝力于我何有自乐通物已下一段皆讥诮圣贤以明真人之道不可及也志字诸解多牵强不通赵氏正为忘字与容寂义协其论甚当元本应是如此传写小差耳其颡頯然若老聃出沐之时也自前古之真人形容至此言其不以死生利害动于中故外猊能若此喜怒通四时则与天合道与物有宜则与人合德又恶知其穷尽哉用兵亡国而不失人心人忘乎我也泽施万世不为爱人我忘乎人也圣人尽己之性而通物之性盖出乎自然非用心而乐用之也至仁无亲而博爱贤者无时而不中君子之于利害通而一之无所避就而祸亦未尝妄及焉行所以成名名所以表行失己则无其实非士也亡身而趋于伪者受役而已何足以役人不役于人而自适者其唯真人乎
　　南华真经义海纂微卷十四
&lt;子部,道家类,南华真经义海纂微&gt;
　　钦定四库全书
　　南华真经义海纂微卷十五
　　宋　褚伯秀　撰
　　内篇大宗师第二
　　古之真人其状义而不朋若不足而不承与乎其觚而不坚也张乎其虚而不华也邴邴乎其似喜乎崔乎其不得已乎滀乎进我色也与乎止我德也厉乎其似世乎謷乎其未可制也连乎其似好闭也悗乎忘其言也以刑为体以礼为翼以知为时以德为循以刑为体者绰乎其杀也以礼为翼者所以行于世也以知为时者不得已于事也以德为循者言其与有足者至于丘也而人真以为勤行者也
　　郭注真人与物同宜非朋党也下之而无不上若不足而不承也常游于独而非固守旷然无懐乃至于实畅然和适故似喜也动静行止常居必然之极不以物伤己而无所趋也至人无厉与世同行故若厉也謷乎未可制高放而自得连乎其好闭绵邈深远也刑者治之体而非我为礼者世自行而非我制知者时之动而非我当德者彼所循而非我作以刑为体者任治之自杀虽杀而宽以礼为翼者顺世之所行故无不行夫高下相受不可逆之流小大相君不得已之势承百流之防居师人之极者任时世之知委必然之事付之天下而已矣丘者性之本物各足以本付群德之自循斯与有足者至于本也本至而理尽矣
　　吕注真人与我有义而非朋盛德若不足而不承也先圣尝叹觚不觚真人之觚觚矣与世推移非坚而不能自举者也其道弥满六合而未始有物然而居其实者也邴之言炳受而喜之崔亦犹摧廹而后动滀乎进我色而容物也与乎止我德不失己也人之所畏不可不畏则厉乎似世犹可制也謷乎大哉则不可制也连乎好闭不与物通故悗乎忘其言也此皆言其似而不可以状求也仁者于杀则矜之以其爱之也不仁者于杀则快之以其恶之也真人无所爱恶则其杀也岂不绰乎哉此则见其所体矣克己复礼则视听言动莫非礼也用之为翼以行于世而已入于不古不今则岂有时哉物采而后有知是其不得已于事也以德如轨辙之可循则有足者皆可与之至于丘也丘者中高之地中而不可不高者德也凡此皆用吾真而已何勤行之有哉
　　林注真人与物宜而不为党心若不足而其道首出万物之上老子云后其身而身先若不足而不承也与者自适觚者独立而人皆可入故曰不坚其道舒张虽虚而不华也喜则其色炳焕崔则廹而后动进其色而不藏止于德而常静夫惟进我德故厉乎其似世夫惟止我德故謷乎未可制终则退藏于密连乎好闭悗乎忘言而至矣以刑为体者其杀如秋冬理之当然虽杀而绰然有余也礼者德之华所以行于外有翼之象以知为时者因时之自然不得已于事也丘者地之高有足者皆可至以德为循亦犹是也此皆真人出而与人同者亦何尝经心哉
　　祥道注其状义而不朋不可得而亲踈若不足而不承不可得而贵贱觚而不坚行虽弗圆而非固守虚而不华文虽不实而非灭质邴乎其似喜畅然自适也崔乎不得已廹而后应也滀乎进我色啬精于内发神于外也与乎止我德利用于外不荡乎内也厉乎謷乎连乎三者至为去为也悗乎其言至言去言也真人之道至于去为去言者以刑礼知德为本而已矣经中多以山喻道丘喻德藐姑射之山弅【音粉】之丘具茨之山昆仑之丘是也真人之道用之不勤而人真以为勤行者是睹万物之众而疑天地雕斫之劳也
　　碧虚注人之容状非有朋党也复能谦冲若愚卑而不受觚而不坚虚而不华邴乎似喜崔乎不得已言其虚旷悦怿应物有节也滀乎与乎言其温颜教育厉乎謷乎则听厉而仰高也连乎好闭悗乎忘言此真人之道不可测识者也而刑礼知德治世之具必有以体翼时循之刑不宽则失治体礼不兴则化不行知不明则事留滞以德循礼然后能行于道也土高曰丘人物之所归聚有足言能行者皆可至也真人无为自合天理世人见其成功则以为勤行者也赵注与物宜而非党周而不比也中不足则外物易入此无所入实若虚也觚有棱角易与物忤坚而不觚则觚不觚矣虚而不华大而非夸也邴乎崔乎外洋洋见于颜色中实廹而后动也滀乎进我色安安而能迁与乎止我德和而不流也厉乎似世有人之形无人之情也謷乎未可制广矣大矣物莫御也连乎好闭无关键而不可开悗乎忘言默而成之也刑礼知德不得已而应世之道也以刑为体象刑惟明藏于不用也以礼为翼知和而和必以礼节之也以知为时动静不失其时也以德为循言与有足者至于丘丘山也有足人也与之者无足也特寓形骸象耳目人见其不行而自至真以为有足也
　　鬳斋云义而不朋中立不倚也慊然若不足而不自卑承觚德之隅也觚而不坚有德之隅而无圭角也张乎舒畅猊虚者有若无不华实也邴乎似喜不喜崔下也处事应物有不得已之意滀乎充悦猊其生色也晬然见于面故自进我色与乎自得之猊进我德吉祥止止也望之厉然与世人同而其中实有崔乎不得已之意謷乎未可制不屈于世也连乎密也好闭不欲开口方其未言似不欲言及其既言亦若不言故悗乎其忘言也两句一意以刑为体虽杀而绰绰乎无忤我心也以礼为翼行于世而狥俗也时乎用知是不得已而应事也循天德之自然而无所容力譬人登丘山有足行者皆自至不必谓勤劳而后至也
　　此言真人之状者其心善渊而不可测姑即其形似者论之义而不朋与物宜而非党也若不足而不承自卑之人尊之也在众人则宜物必党不足必承矣觚而不坚廉而不刿也虚而不华实若虚也邴乎崔乎则言其情似喜于济人利物又似乎不得已盖无心之应斯真应也滀乎进我色晬然见于面人喜即之也与乎止我德爱人也以德人亦乐得之此皆言其德容之盛有以化物厉乎难释崔本作广乎言德量广无不包足以容斯世所以謷乎大哉独成其天也连乎其好闭莫见其根门若是则真人之道不容声矣礼刑知德皆先王治世之具行乎自然与民宜之德则循之而皆可至于高循谓安而行之非必勤劳而可得也陈碧虚照文如海张君房校本喜色世下三乎字并作也与上下句协似亦有理
　　故其好之也一其弗好之也一其一也一其不一也一其一与天为徒其不一与人为徒天与人不相胜也是之为真人死生命也其有夜旦之常天也人之有所不得与皆物之情也彼特以天为父而身犹爱之而况其卓乎人特以有君为愈乎已而身犹死之而况其真乎泉涸鱼相与处于陆相呴以湿相濡以沫不如相忘于江湖与其誉尧而非桀也不如相忘而化其道
　　郭注常无心而顺彼故好恶善恶与彼无二无有不一者天也彼彼而我我人也真人同天人齐彼我旷然无不一防然无不任知死生者命之极非妄然也真人在昼得昼在夜得夜以死生为昼夜岂有所不得今人有所不得而忧虑在懐皆物情耳非理也卓者独化之谓人之所因者天天之所生者独化人以天为父昼夜寒暑皆安之而不敢恶况卓尔独化于防之境又安得不任之哉真者不假于物自然不可违岂直君命而已故证以涸鱼之喻与其不足而相爱岂若有余而相忘夫非誉皆生于不足至足者忘善恶遗死生与变化为一又安知尧桀之所在邪吕注夫物视其所一而不见其所异故其好之者美与善也而美善出于此不好之者恶与不善而恶与不善亦出于此则好与不好一也一犹水之湛然者其不一犹水之波流亦水而已知此则非独止而后止也然有一有不一者其一与天为徒退藏于密也不一与人为徒吉防与民同患也莫之致而致者命莫之为而为者天死生之相为夜旦出于命与天则人之有所不得与此物之情也吾何为哀乐于其间哉以天为吾之所自生身犹爱之况生之所自生其为父也卓矣独不爱之乎苟惟知其卓者而爱之则生无足忻明矣人特以有君为愈乎已身犹死之而况其真乎苟知其真者而听之则死无足距明矣性命之源涸处乎人伪之陆而呴濡以仁义之湿沫不若相忘于道术之江湖而不知死生聚散也盖悦生恶死者情无死无生者道誉尧非桀亦情而已知两忘非誉而化其道则所以忘死生者未始不同也林注此言刑礼知德皆真也故复明好与不好防为一致其一也一其不一也一则一与不一复为一矣天人齐等无有高下岂复有一与不一之相胜哉死生之理命也阴阳之常天也真人任其自然在昼得昼在夜得夜以死生为昼夜岂有所不得与然犹有患虑在懐皆物情耳非理也卓者天地之祖真者万物之母物自天生以天为父乐从而不敢违况天之祖乎以君为胜乎已犹以身死难况万物之毋乎涸鱼濡沫不若相忘于江湖以喻大道之世物各逍遥鸡犬相闻民不徃来及至后世道散朴离跂踶为仁蹩躠为义父子兄弟懐情相欺始思所以治之誉尧非桀纷争无巳不若相忘于自然也
　　陈祥道注一者无迹于天下卓然独立块然独处天得之以清地得之以宁侯王得之以为天下正是以古之得道者始于致一中于抱一终于反一此真人所以无适而非一也万物本一而不一者物之私意防夫一者则知物之私意亦一而已故入而一则与天为徒出而不一则与人为徒与天为徒而不失人与人为徒而不废天则一与不一复为一矣夜者旦之藏死者生之始观夜旦之不足系则死生岂足恤哉故真人无情于生死而生死与之偕则夫人之有所不得与偕者物之情也人知以天为父以君为尊而不知所谓卓者尤当爱真者尤当守也至仁无亲则有恩以相生养者不足于仁也至知无知则有情以相非誉者不足于知也江湖譬道之广大故言道者多以水喻之
　　碧虚注得与犹相与人之不能一好恶同天人齐彼我者皆物情之所系也彼唯知尊爱天命而未识保其妙道唯知死节事君而不知外身修真鱼失水则相濡沫适江湖则忘矣人昧理则相非誉得此道则化矣
　　赵注好之也一弗好之也一好恶在人我则无好恶也天则无好恶人自有好恶耳何胜负之有知夜旦相代天之所为死生相代命之所为通乎昼夜之道则知死生之说人而不知此理则悦生恶死情皆然也子之所以孝其父者以父为天也而在已之天不知爱可乎臣之所以忠其君者虽死不顾而真君之所存不知尊可乎鱼处陆而思水人处乱而思治皆不免悦生恶死之情相忘江湖相忘道术则生死一理何喜何惧哉
　　鬳斋云一自然也造化也好恶之异同皆不出乎造化之外故一与不一皆一也人能同好恶则知天故与天为徒以好恶为异则知人而已故与人为徒真人无好恶异同无分乎天人但任自然而已涸鱼之相濡沫喻人处世有为相忘于江湖喻体道无为也誉尧非桀一句是其独见自得处无桀亦无尧无誉亦无毁两忘而付之自然是化之以道也
　　此论真人好恶出于至公亦犹无好恶也故好亦一弗好亦一其一也一不一亦一其一与天为徒本乎自然无所不一也其不一与人为徒或出使自然不纯乎一也以道观之一与不一亦一而已天不人不因人不天不成亦何相胜之有盖恐世人泥夫迹不一而失其理之大同故又喻以人之生死犹天之有夜旦凡戴天履地者俱不免而有所不得与知者皆物情蔽之耳若摄情归性混合天人则可以与知死生之理犹夜旦之常而不足芥也人以天为父而犹尊爱之况已之卓然者乎君愈乎已而身犹死之况已之至真者乎此又直指道体以示人人能反求其卓然至真者则知吾之生死乃一念之起灭一气之徃来耳傥不明此则失其所以生何异鱼之处陆而呴濡以湿沫视相忘于江湖为何如哉
　　南华自谓吾为是论亦无异誉尧非桀未能相忘而化其道盖欲人忘言而以心契之又所以扫其迹也
  </div>
  <div class="pagination">
   <a href="南华真经义海纂微_page4.html">
    上一页
   </a>
   <a href="南华真经义海纂微.html">
    1
   </a>
   <a href="南华真经义海纂微_page2.html">
    2
   </a>
   <a href="南华真经义海纂微_page3.html">
    3
   </a>
   <a href="南华真经义海纂微_page4.html">
    4
   </a>
   <span class="current-page">
    5
   </span>
   <a href="南华真经义海纂微_page6.html">
    6
   </a>
   <a href="南华真经义海纂微_page7.html">
    7
   </a>
   <a href="南华真经义海纂微_page8.html">
    8
   </a>
   <a href="南华真经义海纂微_page9.html">
    9
   </a>
   <a href="南华真经义海纂微_page10.html">
    10
   </a>
   <span>
    ...
   </span>
   <a href="南华真经义海纂微_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
