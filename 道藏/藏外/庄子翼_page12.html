<!DOCTYPE html>
<html>
<head>
    <meta charset="UTF-8">
    <title>庄子翼 - 第 12 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄子翼 - 第 12 页/共 14 页</h1>
    <div class="content">　　碧虚【名与身孰亲身与货孰多疆场废地何苦争为鸿烈解曰杀戎马而求狐狸援两鳖而失灵龟断右臂而争一毫折镆铘而竞刀锥可谓不知轻重者也】
　　鲁君闻颜阖得道之人也使人以币先焉颜阖守陋闾苴布之衣而自饭牛鲁君之使者至颜阖自对之使者曰此颜阖之家与颜阖对曰此阖之家也使者致币颜阖曰恐听者谬而遗使者罪不若审之使者还反审之复来求之则不得已故若颜阖者真恶富贵也故曰道之真以治身其绪余以为国家其土苴【侧雅反】以治天下由此观之帝王之功圣人之余事也非所以完身养生也今世俗之君子多危身弃生以殉物岂不悲哉凡圣人之动作也必察其所以之与其所以为今且有人于此以随侯之珠弹千仞之雀世必笑之是何也则其所用者重而所要者轻也夫生者岂特随侯之重哉【鲁君一作鲁侯苴有子麻也土苴粪草】
　　管见【难进易退君子之常养愈久而植愈深阖不容议矣且天下功业莫大于帝王此犹以为余事则所谓圣人之其者岂常流可测邪所以之所以为即语云所由所安也恐听者谬多者字真以治身治当是持凡圣人之动作圣字为冗隋侯之重重当作珠全见吕氏春秋可证不韦去庄子未远必得其真】
　　子列子穷容貌有饥色客有言之于郑子阳者曰列御冦盖有道之士也居君之国而穷君无乃为不好士乎郑子阳即令官遗之粟子列子见使者再拜而辞使者去子列子入其妻望之而拊心曰妾闻为有道者之妻子皆得佚乐今有饥色君过而遗先生食先生不受岂不命邪子列子笑谓之曰君非自知我也以人之言而遗我粟至其罪我也又且以人之言此吾所以不受也其卒民果作难而杀子阳【子阳郑相为人严酷罪者无赦舍人折弓畏子阳怒责因国人逐猘狗而杀子阳】
　　碧虚【士甘陆沈无闻岂肯诎志而受无名之禄苟狥妻子之情而踯躅于祸网哉】
　　楚昭王失国屠羊【悦】走而从于昭王昭王反国将赏从者及屠羊屠羊曰大王失国失屠羊大王反国亦反屠羊臣之爵禄已复矣又何赏之言王曰强【上声】之屠羊曰大王失国非臣之罪故不敢伏其诛大王反国非臣之功故不敢当其赏王曰见之屠羊曰楚国之法必有重赏大功而后得见今臣之知不足以存国而勇不足以死寇吴军入郢畏难而避寇非故随大王也今大王欲废法毁约而见此非臣之所以闻天下也王谓司马子綦曰屠羊居处卑贱而陈义甚高子其为我延之以三旌之位屠羊曰夫三旌之位吾知其贵于屠羊之肆也万钟之禄吾知其富于屠羊之利也然岂可以贪爵禄而使吾君有妄施之名乎不敢当愿复反吾屠羊之肆遂不受也【三旌司马本作三珪云诸侯之三卿皆执珪者】
　　碧虚【诵诗书而发居屠肆而守义者何代无之夫窃势以为已功市权而要重赏者闻此亦当知愧矣】口义【大王反国反屠羊各得其本分三旌三公也车服各有旌别故曰三旌】
　　原宪居鲁环堵之室茨以生草户不完桑以为枢而瓮牖二室褐以为塞上漏下湿匡坐而子贡乘大马中绀而表素轩车不容巷往见原宪原宪华冠縰【徙】履杖藜而应门子贡曰嘻先生何病原宪应之曰宪闻之无财谓之贫学而不能行谓之病今宪贫也非病也子贡逡巡而有愧色原宪笑曰夫希世而行比周而友学以为人敎以为已仁义之慝舆马之饰宪不忍为也曾子居卫缊袍无表颜色肿哙手足胼【骈】胝【支】三日不举火十年不制衣正冠而缨绝捉衿而肘见纳履而踵决曳縰而歌商颂声满天地若出金石天子不得臣诸侯不得友故养志者忘形养形者忘利致道者忘心矣孔子谓颜回曰回来家贫居卑胡不仕乎颜回对曰不愿仕回有郭外之田五十亩足以给饘粥郭内之田十亩足以为丝麻鼓琴足以自娱所学夫子之道者足以自乐也回不愿仕孔子愀然变容曰善哉回之意丘闻之知足者不以利自累也审自得者失之而不惧行修于内者无位而不怍丘诵之久矣今于回而后见之是丘之得也【匡正也縰履曳履也应门自对门也希世顾世誉也肿哙剥错也一云盈虚不常貌】新传【夫富与贵是人之所好也贫与贱是人之所恶也所好所恶皆生于心能无心则好恶所以忘好恶忘则处富贵不知其富贵居贫贱不知其贫贱泛然自得于胸中所以逍遥于天地之闲也若原宪曾子颜回者可谓无心矣宪居环堵之室户而瓮牖曾子颜色肿哙而衣冠决坏颜回家贫处卑而饘粥丝麻之仅给三人未尝恶贫而忘道故或歌或而忘形自得矣岂务殉物而伤生欤此所以异于世俗矣故曰致道者忘心】
　　中山公子牟谓瞻子曰身在江海之上心居乎魏阙之下奈何瞻子曰重生重生则利轻中山公子牟曰虽知之未能胜也瞻子曰不能自胜则从神无恶乎不能自胜而强不从者此之谓重伤重伤之人无寿矣魏牟万乘之公子也其隐岩穴也难为于布衣之士虽未至乎道可谓有其意矣【象魏观阙国君之门淮南子作騩阙许慎云天子之两观也】疑独【魏公子牟封于中山瞻子魏之贤人夫人心最为难胜故虽身在江海心居魏阙自言其未能无心于富贵也重生则利轻利轻则不思魏阙矣牟虽知生可重物可轻然其心不能自胜夫未自能胜不如且顺之而勿强抑强抑则内伤其神神恶之矣不能自胜一伤也强而抑之是二伤也故曰重伤此非自养之道也故曰无寿矣瞻子所言固不可为学道者之法譬名医疗疾必审人而处方期于瘳疾而已】
　　孔子穷于陈蔡之间七日不火食藜羹不糁【素感切】颜色甚惫而歌于室颜回择菜子路子贡相与言曰夫子再逐于鲁削迹于卫伐树于宋穷于商周围于陈蔡杀夫子者无罪借夫子者无禁歌鼓琴未尝绝音君子之无耻也若此乎颜回无以应入告孔子孔子推【吐雷切】琴喟然而叹曰由与赐细人也召而来吾语之子路子贡入子路曰如此者可谓穷矣孔子曰是何言也君子通于道之谓通穷于道之谓穷今丘抱仁义之道以遭乱世之患其何穷之为故内省而不穷于道临难而不失其德天寒既至霜雪既降吾是以知松柏之茂也陈蔡之隘【厄】于丘其幸乎孔子削然反琴而歌子路扢然执干而舞子贡曰吾不知天之高也地之下也古之得道者穷亦乐通亦乐所乐非穷通也道德于此则穷通为寒暑风雨之序矣故许由娱于颍阳而共【恭】伯得乎丘首【孔子之宋与弟子习礼大树下桓魋欲杀孔子伐其树孔子遂行不糁无米粒也借陵借也削然反琴声然奋舞貌共伯即共和丘首一作共首】
　　吕注【自颜阖御冦至孔子皆不妄受人之爵禄施予以至贫贱冻馁而不改其乐者也其次公子牟虽未至乎道而有其意者也世俗之人湛于人伪者闻许由善卷之风狂而不信故历叙圣贤莫不乐道以忘生忘生为难犹且为之则不以天下国家伤其生为易可知矣】
　　司马彪【共伯名和修其行好贤人周厉王之难天子旷绝诸侯皆请以为天子即位十四年大旱屋焚卜于太阳兆日厉王为祟召公乃立宣王共伯复归于宗逍遥得意共山之首】
　　舜以天下让其友北人无择北人无择曰异哉后之为人也居于亩之中而游尧之门不若是而已又欲以其辱行漫我吾羞见之因自投清冷之渊汤将伐桀因卞随而谋卞随曰非吾事也汤曰孰可曰吾不知也汤又因瞀【务】光而谋瞀光曰非吾事也汤曰孰可曰吾不知也汤曰伊尹何如曰强力忍垢吾不知其他也汤遂与伊尹谋伐桀克之以让卞随卞随辞曰后之伐桀也谋乎我必以我为贼也胜桀而让我必以我为贪也吾生乎乱世而无道之人再来漫我以其辱行吾不忍数闻也乃自投椆水而死汤又让瞀光曰知者谋之武者遂之仁者居之古之道也吾子胡不立乎瞀光辞曰废上非义也杀民非仁也人犯其难我享其利非廉也吾闻之曰非其义者不受其禄无道之世不践其土况尊我乎吾不忍久见也乃负石而自沉于庐【一作卢】水【陇上曰亩陇中曰阻兵须强力弑君须忍垢椆水一作桐水】
　　郭注【孔子曰士志于仁者有杀身以成仁无求生以害仁夫志尚清遐高风邈世与夫贪利没命者故有天地之降也旧说曰如卞随务光者其视天下也若六合外人所不能察也斯则谬矣夫轻天下者不得有所重也苟无所重则无死地矣以天下为六合之外故当付之尧舜汤武耳淡然无系故泛然从众得失无槩于怀何自投之为哉若二子者可以为殉名慕高矣未可谓外天下也】
　　昔周之兴有士二人处于孤竹曰伯夷叔齐二人相谓曰吾闻西方有人似有道者试往观焉至于岐阳武王闻之使叔旦往见之与之盟曰加富二等就官一列血牲而埋之二人相视而曰嘻异哉此非吾所谓道也昔者神农之有天下也时祀尽敬而不祈喜其于人也忠信尽治而无求焉乐【洛】与政为政乐与治为治不以人之坏自成也不以人之卑自高也不以遭时自利也今周见殷之乱而遽为政上谋而下行货阻兵而保威割牲而盟以为信行以【悦】众杀伐以要利是推乱以易暴也吾闻古之士遭治世不避其任遇乱世不为苟存今天下暗周德衰其并乎周以吾身也不如避之以洁吾行二子北至于首阳之山遂饿而死焉若伯夷叔齐者其于富贵也苟可得已则必不赖高节戾行独乐其志不事于世此二士之节也【孤竹国在辽西令支县界血牲一本作杀牲】
　　郭注【论语曰伯夷叔齐饿于首阳之下不言其死也此云死者亦欲明其守饿以终未必饿死也】吕注【若无择随光夷齐者非特不受人之天下与其爵禄又以闻其言处其世为污辱至于溺饿而死此其于乐道以忘生者益为难世俗之情所不信也数子皆圣贤则于死生之义固达矣夫死有重于泰山有轻于鸿毛而舜禹之让其流为之哙殷武之事其末为聩辄闻无择随光夷齐之风者于天下后世岂小补哉则死非所爱也而韩非乃云汤恐天下以已为贪乃让务光恐光受之乃使光汤欲传恶声于子光遂投河司马迁亦不信有所谓随光者韩非以知杀身则其量汤与光宜若此盖许由支父支伯不以天下易其生使后世尊生而轻利也无择随光夷齐之徒则弃生以利天下使后世忘生而重义也其为仁则一而已矣庄子方论至道以遗名利则夷齐随光皆在所斥及论让王以悟危身狥物之俗则皆在所贵观者知此则言忘而意得矣】
　　郭氏总注【此篇大意以起高让远退之风故被其风者虽贪冒之人乘天衢入紫庭犹时慨然中路而叹况其凡乎故夷许之徒足以当稷契对伊吕矣夫居山谷而天下者虽不俱为圣佐不犹高于埃尘者乎其事虽难为然其风少弊故可遗也曰夷许之弊安在曰许由之弊使人饰让以求进遂至乎之哙也伯夷之风使暴虐之君得赐其毒而莫之敢亢也伊吕之弊使天下贪冒之雄敢行篡逆唯圣人无迹故无弊也若以伊吕为圣人之迹则伯夷叔齐亦圣人之迹也若以伯夷叔齐非圣人之迹耶则伊吕之事亦非圣矣夫圣人因物之自行故无迹然则所谓圣者我本无迹故物得其迹迹得而强名圣则圣者乃无迹之名也】陆德明【或谓让王之篇其章多重生而瞀光二三子自投于水何也答曰庄书之兴存乎反本反本之由先于去荣是以明让王之一篇标傲世之逸志防在不降以厉俗无厚身以全生所以时有重生之辞者亦归弃荣之意耳所以深袪尘务之弊也其次者被褐啜粥保身而已其全身尚高而超俗自逸宁投身于清冷终不屈于世累也】
　　刘槩【于不得已而已者无所不拒于得已而不已者无所不取无所不拒近狷无所不取近狂圣人得中道而与之则二者皆在所废其不得中道而与之则二者皆在裁之之域矣夫狂狷者固中道之弊而后世狂者非特进取也至于贪生爱利颠冥于嗜欲之地狷者非独有所不为至于洗耳投渊以恶尧舜之名此又狂狷之弊也庄子谓让之为名处夫授受之间而宜不失者也王者域中之大于王而能让事物何有哉故圣人不得已而临莅天下如王子捜者盖可见矣圣人至于外无物则孰弊弊焉以天下为事至于内无我则为天下所归亦安得而辞如此则尧舜之禅汤武之伐伊尹之相汤伯夷之避纣或足履尧门与夫身居畎亩者无殊致矣】
　　管见总论【本篇载让王高节自尧舜许由善卷至于王子捜皆重道尊生不以富贵累其心视天下如敝屣者也子华颜阖曾颜公子牟之徒葆真守约不以利禄易其操视富贵如浮云者也其间魏牟校诸圣贤若不足然以国之公子能舍王位之尊就岩穴之隐亦良难矣故其长风余波之所被启有国者重道尊生之心清净无为之敎所以立圣素王之业所以着也世之忘己狥物者小临利害一毫必争在王位而能让可谓天下之盛举矣夫怀道抱德而为人之所寄托者或不愿有国去而入山海有之何无择随光之徒遽至自沈而防不赀之躯耶盖士不得中道而狷介特立者不能无弊是以贪甚者求之无厌必至于篡逆让甚者避之无所必至自沈而后已比亦慕名之过唯圣人中庸无弊让受合宜隐显随时从容中道尧舜之事是也伯夷叔齐让国而逃于首阳食薇蕨而终则非故为矫亢要名后世者若夫为君而让则其迹显未为君而避则其迹隐退让之志本同惟其时而已矣】
　　盗跖第二十九
　　孔子与柳下季为友柳下季之弟名曰盗跖【之石反】盗跖从卒九千人横行天下侵暴诸侯穴室枢户驱人牛马取人妇女贪得忘亲不顾父母兄弟不祭先祖所过之邑大国守城小国入保万民苦之孔子谓柳下季曰夫为人父者必能诏其子为人兄者必能教其弟若父不能诏其子兄不能敎其弟则无贵父子兄弟之亲矣今先生世之才士也弟为盗跖为天下害而弗能敎也丘窃为先生羞之丘请为先生往【税】之柳下季曰先生言为人父者必能诏其子为人兄者必能敎其弟若子不听父之诏弟不受兄之敎虽今先生之辩将奈之何哉且跖之为人也心如涌泉意如飘风强足以拒敌辩足以饰非顺其心则喜逆其心则怒易辱人以言先生必无往孔子不听颜回为驭子贡为右往见盗跖盗跖乃方休卒徒太山之阳脍人肝而餔之孔子下车而前见谒者曰鲁人孔丘闻将军高义敬再拜谒者谒者入通盗跖闻之大怒目如明星发上指冠曰此夫鲁国之巧伪人孔丘非耶为我告之尔作言造语妄称文武冠枝木之冠带死牛之胁多辞缪不耕而食不织而衣摇唇鼓舌擅生是非以迷天下之主使天下学士不反其本妄作孝弟而徼幸于封侯富贵者也子之罪大极重疾走归不然我将以子肝益昼餔之膳孔子复通曰丘得幸于季愿望履幕下谒者复通盗跖曰使来前孔子趋而进避席反走再拜盗跖盗跖大怒两展其足案剑嗔目声如乳虎曰丘来前若所言顺吾意则生逆吾心则死孔子曰丘闻之凡天下有三德生而长大美好无双少长贵贱见而皆之此上德也知维天地能辩诸物此中德也勇悍果敢聚众率兵此下德也凡人有此一德者足以南面称孤矣今将军兼此三者身长八尺二寸面目有光唇如激丹齿如齐贝音中黄钟而名曰盗跖丘窃为将军耻不取焉将军有意听臣臣请南使吴越北使齐鲁东使宋卫西使晋楚使为将军造大城数百里立数十万户之邑尊将军为诸侯与天下更始罢兵休卒收养昆弟共祭先祖此圣人才士之行而天下之愿也盗跖大怒曰丘来前夫可规以利而可諌以言者皆愚陋恒民之谓耳今长大美好人见而之者此吾父母之遗德也丘虽不吾誉吾独不自知耶且吾闻之好面誉人者亦好背而毁之今告我以大城众民是规我以利而恒民畜我也安可长久也城之大者莫大乎天下矣尧舜有天下子孙无置锥之地汤武立为天子而后世绝防非以其利大故耶且吾闻之古者禽兽多而人民少于是民皆巢居以避之昼拾橡栗暮栖木上故命之曰有巢氏之民古者民不知衣服夏多积薪冬则之故命之曰知生之民神农之世卧则居居起则于于民知其母不知其父与麋鹿共处耕而食织而衣无有相害之心此至德之隆也然而黄帝不能致德与尤战于涿鹿之野流血百里尧舜作立群臣汤放其主武王杀纣自是之后以强凌弱以众暴寡汤武以来皆乱人之徒也今子修文武之道掌天下之辩以敎后世缝衣浅带矫言伪行以迷惑天下之主而欲求富贵焉盗莫大于子天下何故不谓子为盗丘而乃谓我为盗跖子以甘辞子路而使从之使子路去其危冠解其长剑而受教于子天下皆曰孔丘能止暴禁非其卒之也子路欲杀卫君而事不成身菹于卫东门之上是子敎之不至也子自谓才士圣人邪则再逐于鲁削迹于卫穷于齐围于陈蔡不容身于天下子教子路菹此患上无以为身下无以为人子之道岂足贵邪世之所高莫若黄帝黄帝尚不能全德而战鹿之野流血百里尧不慈舜不孝禹偏枯汤放其主武王伐纣文王拘羑里此六子者世之所高也孰论之皆以利惑其真而强【上声】反其情性其行乃甚可羞也世之所谓贤士伯夷叔齐辞孤竹之君而饿死于首阳之山骨肉不葬鲍焦饰行非世抱木而死申徒狄諌而不听负石自投于河为鱼鳖所食介子推至忠也自割其股以食文公文公后背之子推怒而去抱木而燔死尾生与女子期于梁下女子不来水至不去抱梁柱而死此四者无异于磔犬流豕操瓢而乞者皆离【罹】名轻死不念本养寿命者也世所谓忠臣者莫若王子比干伍子胥子胥沈江比干剖心此二子者世谓忠臣也然卒为天下笑自上观之至于子胥比干皆不足贵也丘之所以我者若告我以事则我不能知也若告我以人事者不过此矣皆吾所闻知也今吾告子以人之情目欲视色耳欲听声口欲察味志气欲盈人上寿百岁中寿八十下寿六十除病瘦死丧忧患其中开口而笑者一月之中不过四五日而已矣天与地无穷人死者有时操【平声】有时之具而托于无穷之间忽然无异骐骥之驰过隙也不能其志意养其寿命者皆非通道者也丘之所言皆吾之所弃也亟去走归无复言之子之道狂狂汲汲诈巧虚伪事也非可以全真也奚足论哉孔子再拜趋走出门上车执辔三失目芒然无见色若死灰据轼低头不能出气归到鲁东门外适遇柳下季柳下季曰今者阙然数日不见车马有行色得微往见跖邪孔子仰天而叹曰然柳下季曰跖得无逆汝意若前乎孔子曰然丘所谓无病而自灸也疾走料虎头编虎须几不免虎口哉【展禽鲁僖公时人至孔子生八十余年若至子路之死百五六十岁不得为友是寄言也枢户破人户枢而取物也枝木冠冠多华饰如枝繁也带牛胁以牛皮为带也缝衣逢掖之衣大袂襌衣也张其尸曰磔流烹也】
　　郭注【此篇寄明因众之所欲亡而亡之虽桀纣可去也不因众而独用已虽盗跖不可御也】吕注【夫子与盗跖善恶相对吉凶贞胜者也天下之动贞夫一唯其对而不一则不足以相胜也观跖之所以拒夫子者则天下之不仁而为利者其皆如是又恶可与言哉凡治其心者苟不能绝弃圣知仁义则亦不免为巧利之对而已是以至人知善之与恶相去何若故不誉尧非桀两忘而化其道以复乎未始有物此人心之尽而道之体也今不直言寓之孔跖者直言则人所难喻故反覆辩难以见其情实】
　　子张问于满苟得曰盍不为行无行则不信不信则不任不任则不利故观之名计之利而义真是也若弃名利反之于心则夫士之为行不可一日不为乎满苟得曰无耻者富多信者显夫名利之大者几在无耻而信故观之名计之利而信真是也若弃名利反之于心则夫士之为行抱其天乎子张曰昔者桀纣贵为天子富有天下今谓臧聚曰汝行如桀纣则有怍色有不服之心者小人所贱也仲尼墨翟穷为匹夫今谓宰相曰子行如仲尼墨翟则变容易色称不足者士诚贵也故势为天子未必贵也穷为匹夫未必贱也贵贱之分在行之美恶满苟得曰小盗者拘大盗者为诸侯诸侯之门义士存焉昔者桓公小白杀兄入嫂而管仲为臣田成子常杀君窃国而孔子受币论则贱之行则下之则是言行之情悖战于胸中也不亦拂乎故书曰孰恶孰美成者为首不成者为尾子张曰子不为行即将疏戚无伦贵贱无义长防无序五纪六位将何以为别乎满苟得曰尧杀长子舜流母弟疏戚有伦乎汤放桀武王杀纣贵贱有义乎王季为适【嫡】周公杀兄长防有序乎儒者伪辞墨者兼爱五纪六位将有别乎且子正为名我正为利名利之实不顺于理不监于道吾日与子讼于无约曰小人狥财君子狥名其所以变其情易其性则异矣乃至于弃其所为而殉其所不为则一也故曰无为小人反殉而天无为君子从天之理若枉若直相为天极面观四方与时消息若是若非执而圆机独成而意与道徘徊无转而行无成而义将失而所为无赴而富无狥而成将弃而天比干剖心子胥抉【决】眼忠之祸也直躬证父尾生溺死信之患也鲍子立干【干】胜【申】子不自理廉之害也孔子不见母匡子不见父义之失也此上世之所下世之所语以为士者正其言必其行故服其殃离【罹】其患也【臧聚臧获窃聚之人也鲍子名焦周末人污时君不仕子贡諌之遂弃其而饿死申子或云申徒抱瓮之河或云申生也】
　　郭注【此章言尚行则行矫贵士则士伪故蔑行贱士以全其内然后行高而士贵耳】
　　吕注【善与恶对故孔子不能化盗跖名与利对故子张不能服苟得苟得所以讼于无约也子张以干禄为学则知有名苟得则知有利无约体道而信者也夫为恶与利世谓之小人为善与名世谓之君子此以人道言也以天道言则人之君子天之小人若狥天而从其理则君子小人不可得而分矣枉直视乎天之中则无枉直面观四方与时消息则虽中而不执以为中此道所以六通四辟无乎不在也是非皆一无穷执圆机而无不应独成而意与道徘徊则畴躇兴事以每成功凡若此者所以之天无转而行至将弃而天此则已之天不以人废天之谓也忠信廉义世所谓名与善也而皆不免乎患世人但知利恶之为累而不悟名与善亦非道也是以无约之论重及之】
　　管见【二子之论不决故苟得曾与讼于无约小人狥财至章末并无约之辞谓二子皆狥一偏未为合道莫若心忘善恶一无所狥听其自然无君子小人之分各得其性情之正亦何有枉直中外是非之辩哉独成而不于物所以与道徘徊而不失也若转移自然之行求成为义之名及趋于富利以望有成皆弃灭其天理而陷溺于物欲者也】
　　无足问于知和曰人卒未有不兴名就利者彼富则人归之归则下之下则贵之夫见下贵者所以长生安体乐意之道也今子独无意焉知不足耶意知而力不能行耶故推正不忘耶知和曰今夫此人以为与已同时而生同乡而处者以为夫绝俗过世之士焉是专无主正所以览古今之时是非之分也与俗化世去至重弃至尊以为其所为也此其所以论长生安体乐意之道不亦远乎惨怛之疾恬愉之安不监于体怵惕之恐欣欢之喜不监于心知为为而不知所以为是以贵为天子富有天下而不免于患也无足曰夫富之于人无所不利穷美究势至人之所不得逮圣人之所不能及侠【协】人之勇力而以为威强秉人之知谋以为明察因人之德以为贤良非享国而严若君父且夫声色滋味权势之于人心不待学而乐之体不待象而安之夫欲恶避就固不待师此人之性也天下虽非我孰能辞之知和曰知者之为故动以百姓不违其度是以足而不争无以为故不求不足故求之争四处而不自以为贪有余故辞之弃天下而不自以为廉廉贪之实非以迫外也反监之度势为天子而不以贵骄人富有天下而不以财戏人计其患虑其反以为害于性故辞而不受也非以要名誉也尧舜为帝而雍非仁天下也不以美害生也善卷许由得帝而不受非虚辞让也不以事害己此皆就其利辞其害而天下称贤焉则可以有之彼非以兴名誉也无足曰必持其名苦体绝甘约养以持生则亦乆病长阨而不死者也知和曰平为福有余为害者物莫不然而财其甚者也今富人耳营钟鼓筦钥之声口嗛于刍豢醪醴之味以感其意遗忘其业可谓乱矣侅【碍】溺于冯气若负重行而上也可谓苦矣贪财而取慰贪权而取竭静居则溺体泽则冯可谓疾矣为欲富就利故满若堵耳而不知避且冯而不舍可谓辱矣财积而无用服膺而不舍满心戚醮【焦】求益而不止可谓忧矣内则疑劫请之贼外则畏冦盗之害内周楼疏外不敢独行可谓畏矣此六者天下之至害也皆遗忘而不知察及其患至求尽性竭财单以反一日之无故而不可得也故观之名则不见求之利则不得缭【了】意绝体而争此不亦惑乎【知不足云者言为知力不足故不用耶抑但推寻正道不忘故不用耶冯气言偾畜不通之气也内周楼疏者言重楼内匝疏轩外通谓设守备也】
　　郭注【此章言知足者常足】
　　吕注【无足以富为见下贵是为安体乐意之道知和以为富者同生同乡而世辄下贵之则其中无主可知是与俗化于世弃其至重至尊者以为世俗之所为失其性命之情谓之安体乐意亦疏矣惨怛恬愉不监于体怵惕欣欢不监于心则知为为而不知所以为向所谓以隋侯之珠弹千仞之雀是也虽至富至贵者犹不免于患况足于财者于无足以富为是谓人性皆然孰能辞之知和以为不知足者不能让畔故争四处而不以为贪知足以无以天下为故弃天下而不以为廉廉贪之实反监之度而已度谓器之小大不同谓人性皆然不可也侅溺于冯气言冯恃多资其气骄满体泽则冯谓形体润泽则恃而不知卫生极言富之为害如此其终也观之名则不见求之利则不得人乃缭意绝体而争之此则向所谓知为为而不知所以为也孔子不能化盗跖子张不龙服苟得苟得取直于无约无足见屈于知和则知善恶名利不足以相胜唯道德足以胜之也】
　　碧虚【物莫重乎身身莫重乎生今乃同俗化世去重弃尊以为其所为而论安体乐意之道何缘近之处贫贱则惕居富贵则忻愉是昧本而矜迹也为为者为兴名就利之为而不知富贵之自为也舍其自为而欲兴就者知其不免矣夫礨空之蚁唯聚膻臭蒙袂之士耻近嗟来鱼相忘于江湖人相忘于道术又何借乎因挟哉纵肆者遇声色则心乐骄侈者处权势则体安此人之性也孰不愿之动以百姓非为已也不违其度少私寡欲争四处者谓征伐四方志在安民非利宝货故不为贪及其功成名遂禅位有道亦不自以为廉也王子捜逃乎丹穴颜阖饭牛辞聘此岂要名誉哉舜以天下让善卷善卷耕而不顾此岂兴名誉哉贪饕之人以恬淡为病寂寞为阨而不知平易为福有余为害唯财速祸惨于他物而世俗弗悟也以恬淡寂寞之士观钟鼓醪醴则丧乱道业观膏梁充滥则动多艰苦权势取慰者溺为身疾攫金不顾者甚于戮辱而委积无厌忧畏不释一旦祸至身倾唯求所积之早尽耳当此之时真性已竭货财已单思放鹰大于蔡上闻鹤唳于华亭讵可复得耶】
　　杨用修【侅溺于冯气旧注饮食至咽为侅冯音愤愤满也按冯当音如冯河之冯言富人积资如负重然既已难矣又行而上尤其难也故曰可谓苦矣下静居则溺体泽则冯又自解侅溺于冯一句静居则溺宴安鸩毒声色所迷无水自沈也故曰溺体泽则冯言营营然如冯河徒涉陷身九渊故曰冯何必作愤音】刘槩总论【天下无是非是非生于人之情天下有是非是非泯于人之性是之德为吉非之德为凶易曰吉凶者正胜者也夫不能防于正以均忘而纷纷于有为之域物物自贵而相贱孰能定之故虽孔跖之分而相谓为盗矣庄子非不知尊孔子而贱盗跖也以世人不悟均忘之理相胜以知相夸以能若复狥情而尊之则是非愈彰性命之情愈烂漫矣故借天下之所共非者而述其自是之情则虽圣人亦不能以辩胜故末篇以子张之言为未当而以知和之论终焉】
　　丹铅录【邵尧夫云庄子盗跖篇言事之无可奈何者虽圣人无如之何庖人虽不治庖尸祝不越樽俎而代之言君子思不出其位杨中立云逍遥游一篇子思所谓君子无入而不自得养生主一篇孟子所谓行其所无事能以此意读庄子所谓圆机之士可与之论九流矣世之病庄子者皆不善读庄子者也】
　　剑第三十
　　昔赵文王喜剑剑士夹门而客三千余人日夜相击于前死伤者岁百余人好之不厌如是三年国衰诸侯谋之太子悝患之募左右曰孰能【悦】王之意止剑士者赐之千金左右曰庄子当能太子乃使人以千金奉庄子庄子弗受与使者俱往见太子曰太子何以教周赐周千金太子曰闻夫子明圣谨奉千金以币从者夫子弗受悝尚何敢言庄子曰闻太子所欲用周者欲绝王之喜好也使臣上【税】大王而逆王意下不当太子则身刑而死周尚安所事金乎使臣上大王下当太子赵国何求而不得也太子曰然吾王所见唯剑士也庄子曰诺周善为剑太子曰然吾王所见剑士皆头突鬓垂冠曼【莫干反】胡之缨短后之衣瞠目而语难王乃【悦】之今夫子必儒服而见王事必大逆庄子曰请治剑服治剑服三日乃见太子太子乃与见王王脱白刃待之庄子入殿门不趋见王不拜王曰子欲何以教寡人使太子先曰臣闻大王喜剑故以剑见王王曰子之剑何能禁制曰臣之剑十步一人千里不留行王大之曰天下无敌矣庄子曰夫为剑者示之以虚开之以利后之以发先之以至愿得试之王曰夫子休就舍待命令设戏请夫子王乃校剑士七日死伤者六十余人得五六人使奉剑于殿下乃召庄子曰今日试使士敦剑庄子曰望之久矣王曰夫子所御杖长短何如曰臣之所奉皆可然臣有三剑唯王所用请先言而后试王曰愿闻三剑曰有天子剑有诸侯剑有庶人剑王曰天子之剑何如曰天子之剑以燕溪石城为锋齐岱为锷晋魏为脊周宋为镡【寻】韩魏为夹【铗】包以四夷裹以四时绕以渤海带以常山制以五行论以刑德开以阴阳持以春夏行以秋冬此剑直之无前举之无上案之无下运之无旁上决浮云下绝地纪此剑一用匡诸侯天下服矣此天子之剑也文王芒然自失曰诸侯之剑何如曰诸侯之剑以知勇士为锋以清廉士为锷以贤良士为脊以忠圣士为镡以豪杰士为夹此剑直之亦无前举之亦无上案之亦无下运之亦无旁上法圆天以顺三光下法方地以顺四时中和民意以安四乡此剑一用如雷霆之震也四封之内无不宾服而听从君命者矣此诸侯之剑也王曰庶人之剑何如曰庶人之剑头突鬓垂冠曼胡之缨短后之衣瞠目而语难相击于前上斩颈领下决肝肺此庶人之剑无异于斗鸡一旦命已绝矣无所用于国事今大王有天子之位而好庶人之剑臣窃为大王薄之王乃牵而上殿宰人上食王三环之庄子曰大王安坐定气剑事已毕奏矣于是文王不出宫三月剑士皆服毙其处也【曼胡粗缨无文理也锷剑刃也镡剑口也铗把也一云镡从棱向背铗从棱向刃也三环闻义而愧绕馔二周不能坐食也服毙谓忿不见礼皆自杀也】
　　吕注【庄子之制行愿曳尾于涂中而不为大庙牺牲以悟危身殉物之俗则剑实所未闻盖借此以明道之所用无往而不可耳能止其君之喜好而安其国之危则其泽之及亦岂小哉夫天子之剑以天下为之所以言天下神器不可为也示之以虚开之以利后之以发先之以至此所以用神器之道以其不可为而为之者也能知其本末轻重之所在与其所以论制之法持行之时则用之而天下服矣自燕溪齐岱至渤海恒山喻天子之剑以天下为之自五行刑德至下绝地纪喻神之无时无方也唯神人可以御神器故匡诸侯而天下服庄子之所以为剑者如此文王闻之芒然自失乃知己所好者非真剑也诸侯以一国为剑故以士言士者民之望也知勇居先故以为锋清廉居次故以为锷贤良倚以为干者故为脊忠圣植以为本者故为镡豪杰则吾所持而行者故以为铗为国者观其所以为锋锷镡铗者合与否则器之利不利国之安危可知也天下一国大小虽殊其所以用之者在精神之运则一而已及问庶人之剑则正指王之所好以救其失】刘槩【天下事物之情莫不毁异而尊同捐小而慕大以至违害就利往往皆然若其不与已同虽利不从不见所利虽大不慕也庄子论道是篇及于辞人客之言者盖寓至理于微必假言而后获也物情自贵而相贱自是而相非而欲以不同蕲人之合则虽夫子之圣亦屈于盗跖之暴矣以所同而胜人则庄子一言而绝赵王终身之好者固其理也夫突鬓垂冠曼胡短后瞠目而语难者赵王之所好非庄子之情今且变其常情易其常服者彼将尊其所也上论天子次及诸侯下鄙庶人者彼将慕其所大也大则服天下次则宾四封下则斩颈领者彼将就其所利也事物之情不过于此圣人调而应之物而畜之则众狙之服于朝四暮三之术岂无其道哉若夫枉己未有能直人则庄子之剑似求合矣盖自盗跖渔父皆非已事也其言之大意皆所以相攻而理固微矣若按迹而求岂知言者哉】
　　渔父第三十一
　　孔子游乎缁帷之林休坐乎杏坛之上弟子读书孔子歌鼓琴奏曲未半有渔父者下船而来须眉交白披发揄袂行原以上距陆而止左手据膝右手持颐以听曲终而招子贡子路二人俱对客指孔子曰彼何为者也子路对曰鲁之君子也客问其族子路对曰族孔氏曰孔氏者何治也子路未应子贡对曰孔氏者性服忠信身行仁义饰礼乐选人伦上以忠于世主下以化于齐民将以利天下此孔氏之所治也又问曰有土之君与子贡曰非也侯王之佐与子贡曰非也客乃笑而还行言曰仁则仁矣恐不免其身苦心劳形以危其真呜呼远哉其分于道也子贡还报孔子孔子推【吐雷反】琴而起曰其圣人与乃下求之至于泽畔方将杖拏而引其船顾见孔子还乡而立孔子反走再拜而进客曰子将何求孔子曰曩者先生有绪言而去丘不肖未知所谓窃待于下风幸闻咳唾【吐卧切】之音以卒相丘也客曰嘻甚矣子之好学也孔子再拜而起曰丘少而修学以至于今六十九岁矣无所得闻至教敢不虚心客曰同相从同声相应固天之理也吾请释吾之所有而经子之所以子之所以者人事也天子诸侯大夫庶人此四者自正治之美也四者离位而乱莫大焉官治其职人忧其事乃无所陵故田室露衣食不足征赋不属【烛】妻妾不和长少无序庶人之忧也能不胜任官事不治行不清白群下怠功美不有爵禄不持大夫之忧也廷无忠臣国家昏乱工技不巧贡职不美春秋后伦不顺天子诸侯之忧也阴阳不和寒暑不时以伤庶物诸侯暴乱擅相攘伐以残民人礼乐不节财用穷匮人伦不饬百姓淫乱天子有司之忧也今子既上无君侯有司之势而下无大臣职事之官而擅饬礼乐选人伦以化齐民不泰多事乎且人有八疵事有四患不可不察也非其事而事之谓之总莫之顾而进之谓之佞希意道言谓之谄不择是非而言谓之谀好言人之恶谓之谗析交离亲谓之贼称誉诈伪以败恶人谓之慝不择善否两容颊【或颜字】适偷拔其所欲谓之险此八疵者外以乱人内以伤身君子不友明君不臣所谓四患者好经大事变更易常以挂功名谓之叨专知擅事侵人自用谓之贪见过不更闻諌愈甚谓之狠人同于已则可不同于已虽善不善谓之矜此四患也能去八疵无行四患而始可敎已孔子愀然而叹再拜而起曰丘再逐于鲁削迹于卫伐树于宋围于陈蔡丘不知所失而离【罹】此四谤者何也客凄然变容曰甚矣子之难悟也人有畏影恶迹而去之走者举足愈数而迹愈多走愈疾而影不离身自以为尚迟疾走不休绝力而死不知处阴以休影处静以息迹愚亦甚矣子审仁义之间察同异之际观动静之变适受与之度理好恶之情和喜怒之节而几于不免矣谨修而身慎守其真还以物与人则无所累矣今不修之身而求之人不亦外乎孔子愀然曰请问何谓真客曰真者精诚之至也不精不诚不能动人故强哭者虽悲不哀强怒者虽严不威强亲者虽笑不和真悲无声而哀真怒未发而威真亲未笑而和真在内者神动于外是所以贵真也其用于人理也事亲则慈孝事君则忠贞饮酒则欢乐处丧则悲哀忠贞以功为主饮酒以乐为主处丧以哀为主事亲以适为主功成之美无一其迹矣事亲以适不论所以矣饮酒以乐不选其具矣处丧以哀无问其礼矣礼者世俗之所为也真者所以受于天也自然不可易也故圣人法天贵真不拘于俗愚者反此不能法天而恤于人不知贵真禄禄而受变于俗故不足惜哉子之蚤湛于伪而晚闻大道也孔子又再拜而起曰今者丘得遇也若天幸然先生不羞而比之服役而身教之敢问舍所在请因受业而卒学大道客曰吾闻之可与往者与之至于妙道不可与往者不知其道慎勿与之身乃无咎子勉之吾去子矣吾去子矣乃刺船而去延缘苇间颜渊还车子路授绥孔子不顾待水波定不闻拏音而后敢乘子路旁车而问曰由得为役乆矣未尝见夫子遇人如此其威也万乘之主干乘之君见夫子未尝不分庭伉礼夫子犹有倨傲之容今渔父杖拏逆立而夫子曲要磬折言拜而应得无太甚乎门人皆怪夫子矣渔父何以得此乎孔子伏轼而叹曰甚矣由之难化也湛于礼义有间矣而朴鄙之心至今未去进吾语汝夫遇长不敬失礼也见贤不尊不仁也彼非至仁不能下人下人不精不得其真故长伤身惜哉不仁之于人也祸莫大焉而由独擅之且道者万物之所由也庶物失之者死得之者生为事逆之则败顺之则成故道之所在圣人尊之今渔父之于道可谓有矣吾敢不敬乎【揄袂挥袂也齐民犹言平民春秋后伦朝觐不及等也两容颊适者善恶皆容颜貌调适也】
　　郭注【此篇言无江海而间者能下江海之士也夫孔子之所教任岂直渔父而已哉将周流六虚旁通无外蠕动之咸得尽其所怀而穷理至命固所以为至人之道也】
　　吕注【孔子体性抱神以游世俗则岂有渔父之讥哉所以言此者盖世之学孔子者不过其迹故寓言于渔父以明孔子之所贵者非世俗所知子贡之告渔父者乃世儒所知孔子者也夫天下虽大亦物而已孔子之所以为孔子者孰肯以物为事故道之真以治身绪余土苴以治国家天下诚如子贡所言非其任而为其事则其分于道也岂不远哉八疵四病宜其不免也观后世得孔子之迹者而考其所为则庄子之言千载之下犹亲见之得不谓之神人乎】





　　庄子翼卷七
　　钦定四库全书
　　庄子冀卷八
　　明　焦竑　撰
　　列御冦第三十三
　　列御冦之齐中道而反遇伯昏瞀人伯昏瞀人曰奚方而反曰吾惊焉曰恶乎惊曰吾尝食于十而五先馈伯昏瞀人曰若是则汝何为惊已曰夫内诚不解形谍【牒】成光以外镇人心使人轻乎贵老而防其所患夫人特为食羹之货多余之赢其为利也薄其为权也轻而犹若是而况于万乘之主乎身劳于国而知尽于事彼将任我以事而效我以功吾是以惊伯昏瞀人曰善哉观乎汝处已人将保汝矣无防何而往则户外之屦满矣伯昏瞀人北面而立敦【】杖蹙之乎颐立有间不言而出宾【摈】者以吿列子列子提屦跣而走暨乎门曰先生既来曾不发药乎曰已矣吾固吿汝曰人将保汝果保汝矣非汝能使人保汝而汝不能使人无保汝也而焉用之感豫出异也必且有感揺而本才【一作性】又无谓也与汝游者又莫汝吿也彼所小言尽人毒也莫觉莫悟何相孰也巧者劳而知者忧无能者无所求食而遨游泛若不系之舟虚而遨游者也【方李云道也吾惊者见人感已即违道故也读曰浆谍间也贵老谓重御寇过于老人也防乱也多余之赢列子作无多余之赢当从之保附也敦防也宾者通客之人也出异犹言表异也无谓也者非道德之谓也食而遨游本作饱食而遨游】郭注【浆谓卖浆之家先馈言其敬已内诚不解则外自矜饰形谍成光举动便辟而成光仪也外镇人心内实不足以服物也使人轻乎贵老言镇物由乎内实则使人贵老之情笃也防患言以羙形动物则所患乱主也浆人权轻利薄可无求于人也保汝者苟不遗形则所在见保保者聚守之谓也任平而化则无感无求无感无求乃不相保先物施惠惠不因彼豫出则异也必将有感则与本性动也细巧入人为小言夫无其能者唯圣人耳过此以下至于昆虫未有自忘其能而任众人者也】
　　吕注【圣人被褐怀玉全其形生其藏身也不厌深渺内诚不解则未能心形光可谍而知非藏身之道也食于十浆其半先馈是有以外镇人心使之轻贵老而重已则其患而自贻也防同赍唯感而后应体性抱神以游世俗乃能使人无保也出异则藏用不密感豫则揺而本性养心存神之大患故以莫告而小言者为毒而莫觉莫悟者不可谓之相孰也孰言其熏蒸而至于成为学者日益故劳且忧为道者日损去知巧而复无能故泛若不系之舟虚而遨游者也】
　　江遹【性犹水也凝之而为冰释之而为水凝则其体不易释则其用无穷至人之心涣若冰将释而复归于明曾何光耀之外镇哉若夫内矜实智不能自解物有结之便辟成光人皆得以密察之有若浆人之权轻利薄者亦轻乎贵老而防其所患矣防乱也言其患众至也以五浆先馈为惊是善于内观者也处已谓不遗形也北面而立辨于物也敦杖蹙之乎颐忘我也不言而出忘言也列子提屦跣走则未能默悟不言之教矣夫能不失德而未至于上德之不德知可道有迹而未造常道之无心斯不能使人无汝保也且以不能使人无保为患者与夫使人保汝者有间矣感豫者先施也列子固未尝出异以感物也所以人得而保之者必有以感之而不自知也既已有感矣劳汝神摇汝精日与户外之屦者相与辩其果有谓乎故曰揺而本才又无谓也与汝游者俱沦于人道之患故莫知所吿其小言之詹詹安能为至言之发药哉若是者同之乎迷涂物与我无成也故曰莫觉莫悟何相孰也】
　　循本【内诚不解者不能中虚也外谍成光不能泯于无迹外可间谍而成光采为人所窥也防犹腌酿也所患谓舍其自然而从事外敬故以为患也保汝者人归之借以保防也与汉纪萧曹恐逾城保高祖义同敦音顿防也蹙之乎颐以杖拄颐而皮肉皱也豫未然才或作性感于未然所以出异众之验必且有所感则揺动尔之本性无谓无人言之者虽与汝游者亦莫以相告也小言者细巧入人之言及有小言者又为人之害者也孰谁何也相问之词言莫有能觉悟者何取其为相问也】
　　郑人缓也呻吟裘氏之地祗【支】三年而缓为儒河润九里泽及三族使其弟墨儒墨相与辩其父助翟十年而缓自杀其父梦之曰使而子为墨者予也阖胡尝视其良既为秋柏之实矣夫造物者之报人也不报其人而报其人之天彼故使彼夫人以已为有以异于人以贱其亲齐人之井饮者相捽【卒】也故曰今之世皆缓也自是有德者以不知也而况有道者乎古者谓之遁天之刑【良良人谓缓也或作埌音浪冢也言何不试视缓墓已化秋柏之实矣】
　　郭注【呻吟吟咏之谓祗适也翟缓弟名缓怨其父之助弟故感激自杀死而见梦谓已既能自化为儒又化弟令墨弟由己化而不能顺巳巳以良师而便怨死精诚之至故为秋柏之实夫造物以下庄子辞也积习之功为报报其性不报其为也然则习学之功成性而已岂为之哉彼有彼性故使习彼缓自羙其儒谓已有积学之功不知其性之自然也夫有功以贱物者不避其亲也无其身以平性者贵贱不失其伦也穿井所以通泉吟咏所以通性无泉则无所穿无性则无所咏世皆忘其泉性之自然徒识穿咏之末功因欲矜而有之不亦妄乎观缓之谬以为学父故能任其自尔而知故无为乎其间也仍自然之能以为已功者逃天者也故刑戮及之】
　　吕注【缓自为儒而使弟为墨以至相与辩其父助翟而缓自杀皆其人而已若缓之所以为儒翟之所以为墨则其人之天也论其人则父子兄弟不一其身儒墨不同其业论其人之天则一而已其父之所梦者乃缓之天缓之天即其弟之天而缓不自缓矣言彼之为墨天实使之良者受之于性非学所能亦天而已谓其弟为而子自谓己之天为良则忘其父子兄弟之词学儒而儒学墨而墨与缓之为柏实乃其所以报皆天使之也而人不知所以使己助人者未尝异也乃以已为有以异于人至于贱其亲如缓之所为可不悲哉此与齐人以井为已有而至于相捽者无异世之不知其天而贱彼贵我者皆缓也原其所以失性如彼者以其有知而已有德者以不知所以全其天也况有道者乎有知则遁天遁天倍情则不免于复是以古者谓之遁天之刑】
　　循本【呻吟诵读也只三年只三年而儒业成也河润九里喻泽及三族言为儒食禄而泽及宗族也阖盍也盍胡皆何也谆聂之词梦中与其父言资而子学墨者我也而父何尝以善视之我死已为墓上楸捂之实矣庄子引此却断之曰夫造物之报人也不屑屑于报其人之所为往往报其所不能为者缓乃责报于所为之事误矣彼造物者实使彼能墨而缓恃已以贱其亲譬齐人之饮水于井争而相捽也井无分于予夺而饮者自相捽是不知天也今世人皆缓之徒也由此言之有德之人且以造物之报为不可知而况有道之人乎有道之人一切付之自然矣古者谓缓之徒为遁逃天理之刑】
　　通义【阖胡二句诸解无意味谓父何不见其成弟之善如时之秋如柏之实成其材开其生意而乃党弟以致我死乎十年宿怨其为儒可知矣】
　　陆德明【穿井者谓已有造泉之功而捽饮者不知泉之出乃天也缓以使弟墨为功而怨其父不知翟之能墨亦其天也】
　　圣人安其所安不安其所不安众人安其所不安不安其所安
　　郭注【圣人无安无不安顺百姓之心也所安相与异所以为众人也】
　　吕注【所安者天也所不安者人也】
　　循本【此数语足上意缓盖不安者也】
　　庄子曰知道易勿言难知而不言所以之天也知而言之所以之人也古之人天而不人
　　郭注【知虽落天地未尝开言以引物也应其至分而已】
　　吕注【之天之人之分此无为谓所以云狂屈似之知与黄帝终不近也】
　　朱泙【平】漫学屠龙于支离益单千金之家三年技成而无所用其巧
　　郭注【事在于适无贵远功】
　　吕注【龙之为物其变化有似乎圣知屠则绝弃之谓单千金之家空其所有也无所用其巧则亦无所事于绝弃矣此之天之全者也】
　　圣人以必不必故无兵众人以不必必之故多兵顺于兵故行有求兵恃之则亡
　　郭注【理虽必然犹不必之斯至顺矣兵其安有理虽未必抑而必之各必所见则乖逆生物各顺性则足足则无求矣不得已而用兵以恬淡为上者未之亡也】
　　吕注【兵莫防乎志镆铘为下圣人之才立之斯立道之斯行则可必也然而未尝必归之天而已是以必不必则不为不得志之所伤故无兵众人反此故多兵顺于兵而行有求有恃之而亡者矣】
　　新【道者无为之朴也兵者有为之器也圣人体道无为而顺物情所以无兵而已矣故曰圣人以必不必故无兵众人亡道有为而迕物情所以多兵而已矣故曰众人以不必必之故多兵多兵则顺兵而外求也故曰顺于兵故行有求然兵者圣人不得已而用之也岂务乐用而恃之与恃之则固难以存也故曰兵也恃之则亡】
　　笔乘【兵非戈矛之谓喜怒之战于胸中者是也庚桑子曰怀恚未发兵也岂止镝之惨而已】小夫之知不离苞苴竿牍敝精神乎蹇浅而欲兼济道【导】物太一形虚若是者迷惑于宇宙形累不知太初彼至人者归精神乎无始而甘冥乎无何有之乡水流乎无形发泄乎太清悲哉乎汝为知在毫毛而不知大宁【竿牍竹简为书相问遗也】
　　郭注【苞苴以遗竿牍以问遗问之具小知所徇也昏于小务所得者浅而欲兼济道物经虚渉远志大神敝形为之累则迷惑而失致矣是以至人泊然无为而任其天行也为知所得者细任性大宁而至也】吕注【小夫之知不离问遗之间则是敝精神乎蹇浅而欲兼济导物太一形虚非其任也此所以迷感于宇宙形累不知太初则不能太一形虚矣唯圣人归精神乎无始而甘冥乎无何有之乡至其动也水流乎无形发泄乎太清乃所以兼济导物太一形虚者也夫心之为物莫知其乡亦大矣而其知不离乎苞苴竿牍之间此其知在毫毛而不知大宁为可悲也】
　　循本【太一形虚与寻常言太一太初者不同其句法是兼济对太一道物对形虚兼济乎道与物太一乎形与虚犹言极均平之耳形累不知太初者为形所累不知有太初也甘冥即酣眠水流乎无形发泄乎太清言至人如水之无心知在毫毛小知也】
　　宋人有曹商者为宋王使秦其往也得车数乘王说【悦】之益车百乘反于宋见庄子曰夫处穷闾阨【隘】巷困窘织屦槁项黄馘【国】者商之所短也一寤万乘之主而从车百乘者商之所长也庄子曰秦王有病召医破痈溃痤【才何反】者得车一乘防【矢】痔者得车五乘所治愈下得车愈多子岂治其痔耶何得车之多也子行矣
　　郭注【夫事下然后功高功高然后禄重故高远恬淡者遗荣也】
　　循本【槁项者项枯槁无肉黄馘者耳黄悴消削如被馘然痤亦痈】
　　鲁哀公问于颜阖曰吾以仲尼为贞干国其有瘳乎曰殆哉圾乎仲尼方且饰羽而画从事华辞以支为防忍性以视民而不知不信受乎心宰乎神夫何足以上民彼宜汝与【畲】子颐与误而可矣今使民离实学伪非所以视民也为后世虑不若休之难治也施于人而不忘非天布也商贾不齿虽以事【一作士】齿之神者弗齿为外刑者金与木也为内刑者动与过也宵人之离【罹】外刑者金木讯之离内刑者阴阳食之夫免乎内外之刑者唯真人能之【贞桢通诗云维周之桢犹云栋梁也】
　　郭注【圾危也夫至人以民静为安今一为贞干则遗高迹于万世令饰竞于仁义而雕画其毛彩百姓既危至人亦无以为安也凡言方且皆谓后世从事饰画非任真也从事华词以支为防言将令后世之从事者无实而意趣横出也后世人君将慕仲尼之遐轨而遂忍性自矫伪以临民上下相习遂不自知也今以上民则后世百姓非直外形从之而已乃以心神受而用之不复自得于体中也彼百姓也女哀公也彼与女各自有所宜相效则失真此即今之见验也予颐言效彼非所以养已误而可言正不可也为后世虑明不谓当时也治之则伪故圣人不治布而识之非刍狗万物也商贾不齿况士君子乎要能施惠故于事不得不齿以其不忘故心神忽之此百姓之大情也金谓刀锯斧钺木谓捶楚桎梏静而当则内外无刑不由明坦之涂者谓之宵人动而过分则性气伤于内金木讯于外自非真人未有能止其分者也】
　　吕注【易以贞为事之干天下之动贞夫一者也唯忘心可以致一致一所以为贞干为天下国家者倘不知此而徒欲任圣知以为治其弊必至于如所言也夫道法自然如鹄之不日浴而白有圣知为之累则是饰羽而画也羽者天质自然画者人为之巧犹从事华词以大为小名实殽乱事不出乎自然则皆强为忍性以视民而不知不信若然者不能忘心而受乎心不能体神而宰乎神此所以为民也何足以上民哉道之所以不可与人者以其中无主而不正也则彼仲尼能宜汝与抑予自颐养与唯绝学而心养者乃所以致一也徒欲以圣人为贞干误而可矣非所以为正离实学伪非所以视民若云行雨施则何不忘之有商贾不与士齿古礼也以事齿之礼之变也神者不齿人之性也贵义而贱利礼实出于人之性至于好利而忘义者失其本心故也金与木刑人之体动与过刑人之心寂然不动者心之正动无非邪也有为而欲当则缘于不得己否则皆过而已杨子云昼人之过少夜人之过多宵即夜之谓为道未至乎光大而不免内外刑者犹为宵人耳唯真人寂然而为缘于不得已内外之刑安能累哉】
　　循本【彼指民女指哀公予颜阖自谓颐犹颐指误错误彼民宜与之相忘汝与我但颐指示之自可何必政令虽或差误亦不妨以其相与以实也商贾不得与士大夫齿虽或偶以事故相齿而人之神终不乐言意不欲与之齿也颜阖不乐仲尼意盖如此宵人即小人古字通用汉书毋迩宵人是也此阖言真人之道与仲尼夐别也】
　　新传【圣人者与天地合德与阴阳同功不暴其神而使人相不显其迹而付物自化窈兮无为而复归于朴岂为辅于时与夫奥妙虚静者圣人之道也窈冥晦默者圣人之迹也道不可以知而迹不可以见今用于鲁而为辅则是道可知而迹可见天下必饰外尚词而拟之矣如此则圣人不得不有为而天下不得不丧真非为理之道也故曰方且饰羽而画从事华词以支为旨又曰难治也此颜阖能知圣人无用之用矣】孔子曰凡人心险于山川难于知天天犹有春秋冬夏旦暮之期人者厚貌深情故有貌愿而益有长若不肖有顺【一作慎】狷【狷】而达有坚而缦有缓而焊【旱】故其就义若渴者其去义若热故君子远使之而观其忠近使之而观其敬烦使之而观其能卒【猝】然问焉而观其知急与之期而观其信委之以财而观其仁告之以危而观其节醉之以酒而观其则杂之以处而观其色九征至不肖人得矣
　　郭注【险于山川至去义若热言人情貌之反有如此者夫君子易观不肖难明然视其所以观其所由察其所安搜之有涂亦可知也】
　　吕注【愿者少立故与益反长与不肖反顺狷与达反达者质直而好义则非顺狷也坚与缦缓与焊皆相反者故察之不可以一涂也】
　　正考父一命而伛再命而偻三命而俯循墙而走孰敢不轨如而夫者一命而吕鉅再命而于车上舞三命而名诸父孰协唐许贼莫大乎德有心而心有及其有也而内视内视而败矣凶德有五中德为首何谓中德中德也者有以自好也而吡【匹尔反】其所不为者也穷有八极达有三必形有六府羙髯长大壮丽勇敢八者俱过人也因以是穷缘循偃佒【鞅】困畏不若人三者俱通达知慧外通勇动多怨仁义多责达生之情者傀达于知者肖达大命者随达小命者遭
　　郭注【孰敢不轨言不敢以不轨之事侮之也而夫谓凡夫唐谓尧许谓由言而夫与考父谁同于唐许之事也有心为德非真德也真德者忽然自得而不知所以得也率心为德犹之可耳役心于眉之间则伪已甚矣乃欲探射幽隐以深为事则心与事俱败矣吡訾也夫自是而非彼则攻之者非一故为凶首若中无自好之情则恣万物之所是所是各不自失则天下皆思奉之矣穷谓穷于受役天下未尝穷于所短而常以所长自困缘循仗物而行者也偃佒不能俯执者也困畏怯弱者也此三者既不以事见任乃将接佐之故必达也智慧外通言通外则以无涯伤其内也勇动多怨言怯而静乃厚其身也仁义者天下皆望其爱爱则有不周矣故多责傀然大悟解之貌肖释散也随者泯然与化俱也遭者毎在节上住乃悟也】
　　吕注【正考父至孰协唐许言器度大小有如此者不识不知顺帝之则毁则为贼矣德有心而心有眼知识具而败其则贼莫大于是内视则所谓贼也五官之动迷而不反莫非凶也中德为者谓德有心有心则有我自是而非彼故有以自好而呲其所不为也八者俱过人则自故以是穷三者不若人则自强故通达知慧外通则物至勇动多怨仁义多责此明世俗之所羙者非羙所恶者非恶要在强行者有志以遗其形而已人能于生而达之则所谓天而生者无以知为也傀然而已于知而达之者知吾之所知出于无知而未能无知肖之而已命者造物所为吾与造物为人故达大命者随之而不去知穷达在天而不在我故达小命者遭之而不辞也】
　　循本【正考父孔子十世祖也事见春秋传而夫指世俗之人车上舞乘车而轩舞也名诸父呼诸父之名也唐许陶唐时许由也许由让天下而弗受岂以爵命自骄孰协谁能如之也耳目口鼻心五者之欲皆凶德而心主其中心之欲尤为凶德之首凡自好而訾人之不为我所为者即是凶德羙髯长大为一壮丽勇敢为一知襄子羙髯长大则贤射御足力则贤亦是二事并六府为八以八者之所能为过人因以是穷此申言穷有八极也缘循者顺其自然偃佒者偃仰自在困畏不若人者困抑畏怯自处于不如人三者不求通而自通此申言达有三必也下又缀上通达字论之知慧外通者勇动则多招怨仁义则多招责唯达有生自然之情者能傀伟自任达于知者虽未及此亦克肖似即践形惟肖之肖达天命之大者动与天随达天命之小者虽不及此亦能安其所遭言所谓通达者非事乎其外也】
　　方思善【穷有八极言八者穷之极也达有三必言三者达之必也形有六府形者表暴于外之名府者蓄藏于中之义言有六者蓄藏于中不免表暴于外也知慧勇动仁义所谓六府也故惟达者免乎此矣达生者无心达知者无达命者吉凶好恶无思无营而与天游也】
　　笔乘【文子曰道有知则乱德有心则险心有眼则何者有眼必有见学道者每患于无见而不知见为德之贼也释氏所说五种眼唯天眼肉眼在面慧法佛眼皆在心彼心眼者德之成此心眼者德之败知其所以败则知其所以成无二理也然则达于知者非眼乎而何以言肖曰老子不云乎夫道大似不肖若肖久矣其细】
　　人有见宋王者锡车十乘以其十乘骄穉【治】庄子庄子曰河上有家贫恃纬萧而食者其子没于渊得千金之珠其父谓其子曰取石来锻【断】之夫千金之珠必在九重之渊而骊龙颔下子能得珠者必遭其睡也使骊龙而寤子尚奚微之有哉今宋国之深非直九重之渊也宋王之猛非直骊龙也子能得车者必遭其睡也使宋王而寤子为防粉矣【纬织也萧荻蒿也锻捶碎之也骊龙黑龙也】
　　郭注【夫取富贵者必顺乎民望也若挟奇说乘天衢以婴人主之心者明君之所不受也故如有所誉必有所试于斯民不违佥曰举之以合万夫之望者此三代之所以直道而行之也】
　　吕注【世之冒险探尝以徼宠名幸而不寤者皆探珠之也此乃至人之所危而哀之彼用以骄穉人不亦谬乎】
　　口义【骄穉者骄矜而孩视人也纬萧织芦为箔也得珠遇龙睡喻人之取富贵皆危道也奚微之有言残食无余也】
　　或聘于庄子庄子应其使曰子见夫牺牛乎衣以文绣食以刍菽及其牵而入于太庙虽欲为孤犊其可得乎郭注【乐生者畏牺而辞聘髑髅闻生而矉蹙此死生之情异而各自当也】
　　吕注【庄子入于不死不生尝以死为南面王乐则太庙牺牲非所畏也而俗方危身伤生以蹈利故其制行如此】
　　庄子将死弟子欲厚之庄子曰吾以天地为棺椁日月为连璧星辰为珠玑万物为赍【□】送吾具岂不备邪何以加此弟子曰吾恐乌鸢之食夫子也庄子曰在上为乌鸢食在下为蝼蚁食夺彼与此何其偏也以不平平其平也不平以不征征其征也不征明者唯为之使神者征之夫明之不胜神也久矣而愚者恃其所见入于人其功外也不亦悲乎
　　郭注【以一家之平平万物未若任万物之自平也征应也不因万物之自应而欲以其所见应之则必有不合矣夫执其所见受使多矣安能使物哉惟任神然后能至顺故无往不应也明之所及不过于形骸至顺则无远近幽深皆各自得故用发于彼而功藏于物若恃其所见执其自是虽欲入人其功外也】吕注【得天地万物之所一而同焉以为体则其生也备物以将形其死也以之为赍送非虚言也彼患乌鸢蝼蚁之食则不免予夺之偏唯无心则无所予夺于以平之刖平之至于以征之则征之至苟有心则不无取舍失其常心是为至不征至不平也欲以平之则其平也不平欲以征之则其征也不征犹之水也莫动则平大匠取法唯其平也故以平之则平唯其征也故以征之则征凡今知所以予夺者明而已其不知者乃所以为神也明者唯为之使而神则征之此明之所以不胜神也而愚者莫知所谓神独恃其所见以入于人则用功于外安能反其性命之情哉】
</div>
    <div class="pagination">
<a href="庄子翼_page11.html">上一页</a><span>...</span><a href="庄子翼_page7.html">7</a><a href="庄子翼_page8.html">8</a><a href="庄子翼_page9.html">9</a><a href="庄子翼_page10.html">10</a><a href="庄子翼_page11.html">11</a><span class="current-page">12</span><a href="庄子翼_page13.html">13</a><a href="庄子翼_page14.html">14</a><a href="庄子翼_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
