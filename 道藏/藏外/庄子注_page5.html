<!DOCTYPE html>
<html>
<head>
    <meta charset="UTF-8">
    <title>庄子注 - 第 5 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄子注 - 第 5 页/共 26 页</h1>
    <div class="content">　　今之不知胡蝶，无异于梦之不知周也；而各适一时之志，则无以明胡蝶之不梦为周矣。世有假寐而梦经百年者，则无以明今之百年非假寐之梦者也。
　　夫时不暂停，而今不遂存，故昨日之梦，于今化矣。死生之变，岂异于此，而劳心于其间哉！方为此则不知彼，梦为胡蝶是也。取之于人，则一生之中，今不知后，丽姬是也。而愚者窃窃然自以为知生之可乐，死之可苦，未闻物化之谓也。
　　
　　《庄子．内篇．养生主第三》
　　吾生也有涯，而知也无涯。以有涯随无涯，殆已！已而为知者，殆而已矣！为善无近名，为恶无近刑，缘督以为经，可以保身，可以全生，可以养亲，可以尽年。
　　夫生以养存，则养生者理之极也。若乃养过其极，以养伤生，非养生之主也。
　　所禀之分各有极也。
　　夫举重携轻而（一）神气自若，此力之所限也。而尚名好胜者，虽复绝膂，犹未足以慊其愿，此知之无涯也。故知之为名，生于失当而灭于冥极。冥极者，任其至分而无毫铢之加。是故虽负万钧，苟当其所能，则忽然不知重之在身；虽应万机，泯然不觉事之在己。此养生之主也。
　　以有限之性寻无极之知，安得而不困哉！
　　已困于知而不知止，又为知以救之，斯养而伤之者，真大殆也。
　　忘善恶而居中，任万物之自为，闷然与至当为一，故刑名远己而全理在身也。
　　顺中以为常也。
　　养亲以适。
　　苟得中而冥度，则事事无不可也。夫养生非求过分，盖全理尽年而已矣。
　　
　　庖丁为文惠君解牛，手之所触，肩之所倚，足之所履，膝之所踦，砉然响然，奏刀騞然，莫不中音，合于桑林之舞，乃中经首之会。文惠君曰：「嘻，善哉！技盖至此乎？」
　　言其因便施巧，无不闲解，尽理之甚，既适牛理，又合音节。
　　
　　庖丁释刀对曰：「臣之所好者道也，进乎技矣。始臣之解牛之时，所见无非全牛者﹔三年之后，未尝见全牛也﹔方今之时，臣以神遇而不以目视，官知止而神欲行。依乎天理，批大却，导大窾，因其固然。技经肯綮之未尝微碍，而况大軱乎！良庖岁更刀，割也﹔族庖月更刀，折也﹔今臣之刀十九年矣，所解数千牛矣，而刀刃若新发于硎。彼节者有闲，而刀刃者无厚，以无厚入有闲，恢恢乎其于游刃必有余地矣。是以十九年而刀刃若新发于硎。虽然，每至于族，吾见其难为，怵然为戒，视为止，行为迟，动刀甚微，謋然已解，牛不知其死也，如土委地。提刀而立，为之而四顾，为之踌躇满志，善刀而藏之。」
　　直寄道理于技耳，所好者非技也。
　　未能见其理闲（三）。
　　但见其理闲也。
　　司察之官废，纵心而（顺）理〔顺〕（四）。
　　不横截也。
　　有际之处，因而批之令离。
　　节解窾空，就导令殊。
　　刀不妄加。
　　技之妙也，常游刃于空，未尝经概于微碍也。
　　軱，戾大骨，衄刀刃也。
　　不中其理闲也。
　　中骨而折刀也。
　　硎，砥石也。
　　交错聚结为族。
　　不复属目于他物也。
　　徐其手也。
　　得其宜则用力少。
　　理解而无刀迹，若聚土也。
　　逸足容豫自得之谓。
　　拭刀而弢之也。
　　文惠君曰：「善哉！吾闻庖丁之言，得养生焉。」
　　以刀可养，故知生亦可养。
　　公文轩见右师而惊曰：「是何人也？恶乎介也？天与？其人与？」曰：「天也，非人也。天之生是使独也，人之貌有与也。以是知其天也，非人也。」
　　介，偏刖之名。
　　知之所无柰何，天也。犯其所知，人也。
　　偏刖曰独。夫师一家之知而不能两存其足，则是知之（无）所〔无〕（一）柰何。若以右师之知而必求两全，则心神内困而形骸外弊矣，岂直偏刖而已哉！
　　两足共行曰有与。有与之貌，未有疑其非命也。
　　以有与者命也，故知独者亦非我也。是以达生之情者不务生之所无以为，达命之情者不务命之所无柰何也，全其自然而已。
　　
　　泽雉十步一啄，百步一饮，不蕲畜乎樊中。神虽王，不善也。
　　蕲，求也。樊，所以笼雉也。夫俯仰乎天地之间，逍遥乎自得之场，固养生之妙处也。又何求于入笼而服养哉！
　　夫始乎适而未尝不适者，忘适也。雉心神长王，志气盈豫，而自放于清旷之地，忽然不觉善（为）之〔为〕（一）善也。
　　
　　老聃死，秦失吊之，三号而出。弟子曰：「非夫子之友邪？」曰：「然。」「然则吊焉若此，可乎？」
　　人吊亦吊，人号亦号。
　　怪其不倚户观化，乃至三号也。
　　曰：「然。始也吾以为其人也，而今非也。向吾入而吊焉，有老者哭之，如哭其子﹔少者哭之，如哭其母。彼其所以会之，必有不蕲言而言，不蕲哭而哭者。是遁天倍情，忘其所受，古者谓之遁天之刑。适来，夫子时也﹔适去，夫子顺也。安时而处顺，哀乐不能入也，古者谓是帝之县解。」
　　至人无情，与众号耳，故若斯可也。
　　天性所受，各有本分，不可逃，亦不可加。
　　夫逃遁天理，倍加俗情，哀乐经怀，心灵困苦，有同捶楚，宁非刑戮！古之达人，有如此议。
　　时自生也。
　　理当死也。
　　夫哀乐生于失得者也。今玄通合变之士，无时而不安，无顺而不处，冥然与造化为一，则无往而非我矣，将何得何失，孰死孰生哉！故任其所受，而哀乐无所错其闲矣。
　　以有系者为县，则无系者县解也，县解而性命之情得矣。此养生之要也。
　　指穷于为薪，火传也，不知其尽也。
　　穷，尽也；为薪，犹前薪也。前薪以指，指尽前薪之理，故火传而不灭；心得纳养之中，故命续而不绝；明夫养生乃生之所以生也。
　　夫时不再来，今不一停，故人之生也，一息一得耳。向息非今息，故纳养而命续；前火非后火，故为薪而火传，火传（一）而命续，由夫养得其极也，世岂知其尽而更生哉！
　　
　　《庄子．内篇．人间世第四》
　　颜回见仲尼，请行。曰：「奚之？」曰：「将之卫。」曰：「奚为焉？」曰：「回闻卫君，其年壮，其行独。轻用其国，而不见其过。轻用民死，死者以国量乎泽，若蕉，民其无如矣！回尝闻之夫子曰：『治国去之，乱国就之。医门多疾。』愿以所闻，思其所行，庶几其国有瘳乎！」
　　与人群者，不得离人。然人间之变故，世世异宜，唯无心而不自用者，为能随变所适而不荷其累也。
　　不与民同欲也。
　　夫君人者，动必乘人，一怒则伏尸流血，一喜则轩冕塞路。故君人者之用国，不可轻之也。
　　莫敢谏也。
　　轻用之于死地。
　　举国而输之死地，不可称数，视之若草芥也。
　　无所依归。
　　
　　仲尼曰：「嘻，若殆往而刑耳！夫道不欲杂，杂则多，多则扰，扰则忧，忧而不救。古之至人，先存诸己而后存诸人。所存于己者未定，何暇至于暴人之所行！
　　其道不足以救彼患。
　　宜正得其人。
　　若夫不得其人。则虽百医守病，适足致疑而不能一愈也。
　　不虚心以应物，而役思以犯难，故知其所存于己者未定也。夫唯外其知以养真，寄妙当于群才，功名归物而患虑远身，然后可以至于暴人之所行也。
　　
　　且若亦知夫德之所荡而知之所为出乎哉？德荡乎名，知出乎争。名也者，相轧也﹔知也者，争之器也。二者凶器，非所以尽行也。
　　德之所以流荡者，矜名故也；知之所以横出者，争善故也。虽复桀跖，其所矜惜，无非名善也。
　　夫名智者，世之所用也。而名起则相（札）〔轧〕，智用则争兴，故遗名知而后行可尽也。
　　
　　且德厚信矼，未达人气﹔名闻不争，未达人心。而强以仁义绳墨之言衒暴人之前者，是以人恶有其美也，命之曰菑人。菑人者，人必反菑之。若殆为人菑夫。且苟为人悦贤而恶不肖，恶用而求有以异？若唯无诏，王公必将乘人而斗其捷。而目将荧之，而色将平之，口将营之，容将形之，心且成之。是以火救火，以水救水，名之曰益多。顺始无穷，若殆以不信厚言，必死于暴人之前矣！
　　夫投人夜光，鲜不按剑者，未达故也。今回之德信与其不争之名，彼所未达也，而强以仁义准绳于彼，彼将谓回欲毁人以自成也。是故至人不役志以经世，而虚心以应物，诚信着于天地，不争畅于万物，然后万物归怀，天地不逆，故德音发而天下响会，景行彰而六合俱应，而后始可以经寒暑，涉治乱，而不与逆鳞迕也。
　　适不信受，则谓与己争名而反害之。
　　苟能悦贤恶愚，闻义而服，便为明君也。苟为明君，则不（若）〔苦〕（二）无贤臣，汝往亦不足复奇；如其不尔，往必受害。故以有心而往，无往而可；无心而应，其应自来，则无往而不可也。
　　汝唯有寂然不言耳，言则王公必乘人以君人之势而角其捷辩，以距谏饰非也。
　　其言辩捷，使人眼眩也。
　　不能复自异于彼也。
　　自救解不暇。
　　乃且释己以从彼也。
　　适不能救，乃更足以成彼之威。
　　寻常守故，未肯变也。
　　未信而谏，虽厚言为害。
　　
</div>
    <div class="pagination">
<a href="庄子注_page4.html">上一页</a><a href="庄子注.html">1</a><a href="庄子注_page2.html">2</a><a href="庄子注_page3.html">3</a><a href="庄子注_page4.html">4</a><span class="current-page">5</span><a href="庄子注_page6.html">6</a><a href="庄子注_page7.html">7</a><a href="庄子注_page8.html">8</a><a href="庄子注_page9.html">9</a><a href="庄子注_page10.html">10</a><span>...</span><a href="庄子注_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
