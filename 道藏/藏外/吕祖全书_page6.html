<!DOCTYPE html>
<html>
<head>
    <meta charset="UTF-8">
    <title>吕祖全书 - 第 6 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕祖全书 - 第 6 页/共 22 页</h1>
    <div class="content">　　时有会中，礼拜同求：「蒙　师觉我，万化同流。世传内外，一体兼修。内丹既修，外亦堪周。于中奥妙，望　师普留。」
　　真君复告曰：「脱胎神化，内丹可修。外丹虽合，非德焉求？广积功行，普济物流。吾道欲损，损极丹修。昔　汉天师，平粜为证；迄　葛仙翁，炼济幽冥，施符舍药，普济世人，持危扶颠，恤困施恩；许祖旌阳，亦务前功，功满行足，天神护守，丹不魔侵，炼之九九，入口飞升。
　　古有丹井，丹址可征。尔既有问，吾岂不云！即将此道，续于章中。
　　外丹之道，虽有作为，实分体用，以用见体，互结天性，炼铅取铅，水中淘金。始为一家，列分二性，披褐怀玉，海底日升。丹之初结，月出乎庚，虽譬于月，乃真铅形。黑魂不亏，白日成金，脱凡为仙，转制有径，循之卦爻，区分漏应，阴返阳复，得分根，阳炼复散，阴炼复凝。一阳生时，勿使散耗，以阴种阳，阳能自肇，是谓『真铅』。
　　如尔精华，虽为西子，实养东家，识得黄芽，可炼内外。今附各章，参之自解。」
　　观心品第三
　　真君曰：「鸿蒙混元，无上至灵。育陶天地，化魄炼魂。心者神舍，契合阴阳，主宰众妙，应化无方。　太上有云：『道以心得，心以道明。』以心观道，以道观心，操心如谷，有应无声，涵合太极，运化五行。孟子有曰：『仁，人心也。』仁者无敌，故能化物。物蒙其化，天下归仁。定心栖神，神所以存。心定神彰，神彰物冥。寂然不动；吾心之体，感而遂通；吾心之用，致知格物；吾心之灵，炼气化神。必先养心，养心寡欲，为道之根。
　　心澹而虚，自然神应。神应无乡，因物而应，返而归之，以合天性。应无所住，不欲落有，云『无心』者，恐踵于尘。心上无尘，尘自不生。丹从心觅，岂曰无心？若以无心，为道之宗，内可以筑，昧乎顽空。
　　守道之基，必虚其心！心虚物虚，物虚心灵。持戒定慧，而澄于心；淡食素衣，以绝物阴；名利知止，以复和。情一生物，心为变更，变为妄想，缘物缘尘，暮缠朝搅，万魔来侵！心神颠倒，错乱天真。种种心生，名曰『妄心』。心活神死，因此而云，设云死心，何以运神？形不从化，同木偶人！
　　心如明珠，圆陀光灼，置之盘中，泼泼无着音酌。静而离欲，而自神生。守神不忘，抱元炼形，形神受炼，灵复太空。炼心曰『阳』，着物曰『阴』，所谓『毫阴不尽，不能为仙！』尔当悟之。
　　心为化机，譬天斗枢，不染一物，因悟于机。身小心大，与天地齐，扩而充之，可包天地。打破桶箍音孤，便识真虚。如镜照物，物去则静。本体原明，因物迷弄，不能返本。习心之病，『人心惟危，道心惟微。』以微治危，安得不危？
　　范氏有云：『一心之微，众欲攻之。其为存者，呜呼几希！』君子存诚，克念克敬。天君泰定，百体从令。引古论今，而合丹经。万水归源，道岂异论！其道则一，其教不同，总归于善。一室千灯，养气炼形，不外乎心！心广体胖音盘，引道之征。心静神全，神凝性见，水静无波，月影不乱；心动如水，溺流故浊，风恬浪平，天性自若。静亦如水，归源故清。潜神侠智，驭气藏灵，虚心养神，固握灵根。舍之则亡，操之则存。
　　天地之形，阴阳之灵，妙化万物，贵不生情！人能执天，何道不明？只因迷物，而致纷纷。以心炼性，以气保命。化魂曰『性』，化魄曰『命』。情来复性，性来复命，筑铅之机，后章垂论。甘露洒心，虚极便见！静精气神，始得不乱。忘物我人，以防其渐。惟精惟一，允执厥中。体此修之，尔心自灵。天何言哉！
　　孔圣有曰：『知我春秋，罪我春秋。』得道忘言，吾何此留？喻阴阳理，体内外丹，借二灵，实魂魄关。彼以情投，须血荣气溢；我以信合，须精固神坚。精若驭气，阳拘一阴而生女此即离卦；气若驭精，阴抱一阳而成男此即坎卦。神气属阳，非精血二阴不能住；精血属阴，非气神二阳不能产。若男女情性不投，而生育者鲜矣！故精繇情生，血繇气荣。精血两凝，结婴儿形，合成造化，体赖阴阳，结卵，移脱神功。
　　能固其精，能养其气，能驭其神，何患不生？生生之道，必先静心！驭神不散，交感方灵。循此行之，子可继宗。须惜命宝，而勿轻弄！外丹水铅，中含五彩。金水未分，应吾心静；灵物生时，月现蛾眉，应吾心动。金汞动应为魂，水铅静藏为魄。铅中藏汞，魄隐魂焉；汞出铅中，魂摄魄焉。子盗母气，日渐形充；母传子气，日渐枯倾。转转盗传，阴阳互附。天地相承，夺斯造化，号先天名，非比世间。硫砒硵硼朱砂水银，金石之质，后天之形，安为先天？以阴炼阴，万丹难成！先天能化后天成宝之用，后天不能化先天为丹之功。如先天元无为，能炼后天凡躯作圣；后天凡躯有欲，不能炼先天元成真。故炉中铅汞，即身中铅汞也。吾有神符，炼药传尔，预以朱书，每日虔虔，或寅或卯，煎汤药毕，用符一道，焚入服之，养心驱邪，炼气保虚，神功世殊，久久自验，勿传非人，慎而敬之。」
　　静性品第四
　　真君曰：「静性之功，保命之要，转运虚无，颠倒生死。性系乎心，命系乎身。铅龙汞虎，驱降符升。忘情养性，虚心养神。太上有云：『谛观此身，从虚中来。』虚者性也。性乃无极之真，太虚之灵。自一禀形，故谓之『性』，从道受生，故谓之『命』。子思有曰：『天命之谓性，率性之谓道。』故能尽性，与天地参！性命与道，奚为三哉？道为性命，性命为道。采取之机：性在天边，命在海底。天海之象，喻譬而已！曰精曰神，性命之基。故性无命不立，命无性不存。心虚性明，命固精生。存诚定意，固济此根；涤虑洗心，沐浴此身。养性之方，保命之喻，性返虚寂，心入无为，精自化气，气自化神，神自化虚。
　　今世之人，性繇心役，心繇物羁。故照心常静，动应万变。应用则动，本体常静；妄心常动，静起万念；应用虽静，本体常动；照返为道，妄返为物；心天离物，性天离尘。故灭妄心，性天自真；不减照心，性天自清。
　　命系乎气，性系乎神。潜神于心，聚气于身。心清虑散，足以知命；虑绝情忘，足以尽性。虚能用物，静能应事。人性本善，言于孟氏。以性摄情，性定情真，照见本来，复命归根。一直了性。自然了命。根浅器薄，先命后性。性为身主，身本为客，客身养此性，让之为主，身心不动，虎伏龙降，以情入性，是谓丹乡。故炼性之喻，如调乎琴弦：紧则断弦，慢则无音。欲琴可操，紧慢得中！情生于心，心生于性。情波性流，性为昆仑。性之灵觉，森乎万象。欲以全之，睹如不睹，闻而不闻，漠无朕，常静常清。不为时迁，不与物竞，翕聚发散，全循乎定！卷而藏之，神功合虚，欲知其性，先觉其施，应接百端，性焉有滞！定而不迷，云元神者，先天之性；云欲神者，后天之性。先天之性，灵光之根；后天之性，气质之形。质性若无，元性自见。
　　处中致和，欲不能迁；欲不能迁，则气抱元；元气相随，神清气绵。性本无方，命本无位，静神运筹，二物自会。上德无为，不以察求，阴阳内感，天地同游。故孟子曰：『尽其心者知其性，知其性则知天也。』性繇理发，命繇性存。性静情逸，复见天心。故穷理尽性以至于命，如时雨化，万物以兴。尧舜性之，垂衣而治，治之无为，而天下归，万庶奠安，率性而已！
　　参学之士，能驭性天，归于无为，合于真虚，虚极静笃，神显机微。
　　道包天地，莫逃乎性！性乎性乎，惟定惟静。无将迎逢，亦无内外，汝当保之，为尔命蒂。干道资始，故能施生；坤道资生，故能以承。虽云精血聚结，实自虚无化灵。女必经调而血荣，男必气固而精凝，非定性者，孰不荡倾？女性多僻，其气和神畅，美快于情；男性多，其气敛神收，固筑其心。虎龙不猖，猿马不奔，恐临颠蹶，要在忘形！
　　气候有时，区分有节，黄婆引领，自归巢穴。虎呵龙笛，二符同，璇玑运转，立见天工！不可使浮，浮则气溃；不可使沉，沉则气坠。以性循之，阴阳自至。
　　炼神固精，勿纵以情。寡欲保基，行方有功！不患阳萎，而患情分。分情散神，精随而倾，所以保精，必先养神，神固久久，精亦坚灵。世人不知，用药以助，药不性热，阳何以附？而殊不知，热药入腹，气随热散，精随热飞，此岂正道！丧命之愚，修学之士，切宜戒之。
　　铅中金，虚无。不知采取之机，则金散而难产！铅包金水，混乱不清。水静金生，铅消汞长。静性者，日炼金存而水竭，不以时察，则水虽竭而金随涣矣。铅中一阳为龙，属坎中真火；汞中一阴为虎，属离中真水。阴迫阳升，如虎降而龙跃出，故月出庚方。龙抱地网，日临午位，虎出天罗。世上迷徒，炼铅为灰，谓之枯铅而使干音干汞，殊不知铅中金气巳散，乃尘嚣耳！又安能制凡水银而为至宝哉！
　　歌中云：『若要水银死，先须死水银。水银如不死，如何死水银？』何哉！若要水银死，后天凡水银也；先须死水银，先天铅中金。铅为水，故名仙水银也，此仙水银结胎之后，脱尽铅体，九转功成，精华聚凝，不飞不走，如死一般取出炉中，凡水银见之即死，如其仙水银，阴符未退，滓质不清，而有溺沦飞走之患，又安得死后天凡水银哉！世人不知，妄为妄作，以致倾家。焉知外丹，变化妙用者耶！」　
　　养气品第五
　　真君曰：「太上有云：『专气致柔，能如婴儿。』元绎身，繇神而机。神即是火，火即是心。若趋情欲，火逐分，落于客气，质感而朦，转旅多乡，迷失本宗，莫能御之，溺于缘境。学者能反，内观自静，兀兀绵绵，守胎之息。执天之行，能运万物。云养气者，孟子浩然，至大至刚。直养无害，塞天地间。夫此气者，岂有偶焉！循路不息，运化自然。故心勿忘，亦勿助长。体此炼之，气得而养。
　　夫形不自生，生形者气；气不自生，生气者道。易曰：『不疾而速，不行而至。』丹云『三关』，只可知之，安可繇之。今之盲修，闭室炼气，气不从化，毒肿相继。
　　夫观乎天，天运不息。春生秋敛，感类乎气。不事天行，妄猜人意，打坐敛神，捉精服气，不知坐里，万尘搅累，闭目纵静，放参迷溃，一见物色，习心又至。如此养气，发渐银生，颜渐黄萎。
　　夫学伭者，必须保身，行走坐，气常驭神，神出便收，以固元根，归吾心窍，运气驭精。
　　《胎息经》曰：『胎从伏气中生，气从有胎中结。』气入身来谓之生，神若离形谓之死。神行气行，神住气住，能驭之者，神气自住。生而不有，为而不恃，无所住中，乃见真机！以神驭气，惟静惟虚，譬蚕结茧，气伏于中，久而变化，而为蛾虫。人能藏神，奚不上升！身心着幻，徒付口论。真心不动，真气自固；意不随缘，其神自灵；身不动色，其精自存。精不生色为存，气不散物为固，神不逐缘自灵。气不脱变，故能存形；气若散亡，形即随崩。一块脓血，安能有根？随时臭腐，空落沈沦。故气为形主，从无生有。返本还元，胎息是守，固守虚无，以养神气，返其精华，摄其液英，循气而化，一降一升。天降以阴，地升以阳，以龙制虎，虎受龙降；天心地肾，二气相将，龙火虎金，二物不狂。绵兀温养，无位有方。气和神和，神和气藏，藏而不逞，化为玉浆，转而化气，气达三堂，曰肾曰心，曰百会乡。气降气升，附此为向。不可意求，求则火炀音羊；不可意散，散则水洋。至哉伭机，不以形求！以形求之，非道之繇。
　　旨乎！旨乎！默而识之，当以道得，勿以心留。关尹子云：『反迹合道。』孔圣有云：『克己复体。』如此行焉，知气养矣！情来归性为逆，夫唱妇和为顺。笛本无音，因气而作；胎非有质，繇气而结。处兹人道，为结二气，不可离暌，不可着意。丹道人道，反复而已。二气不失，必先调之，气续绵绵，定息为制。必先阴输，而后阳至。今彼欲满，方可施御，伏降身心，勿使浪弃。上识天时，下察地理，欲合天机，先择地利。形体端正，色颜奇丽；性格温和，心境平易。得此筑基，基水堪依。譬之亢阳，田禾稿矣。一朝霖及，未足而止。土润得之，禾滋而起；土燥逢之，禾蒸而萎。朝夕耕耘，土得以培；弃之不理，荒芜无依。世传之方，壬子丸宜，乾坤之机，夫妇之道，人能行之，后裔可绍。但须养气，以还其元。如气不养，精以荡颠。惜神驭气，以养其精。精不外用，固守于中。守中勿失，天命之根。逆则成圣，顺则生人。易云：「君子修之则吉，小人悖之则凶。」体以结气，气以养体。阳非阴不生，阴非阳不化。汞龙属用，易于飞明；铅虎属体，易于藏幽。龙汞逐火而变散，仗虎铅以水而摄之；铅虎藏幽而伏匿，仗汞火化而抽之。所谓『抽铅添汞』，铅岂能抽？炼久自还。因阳复久而阴化为气，铅不待抽，而成嚣尘。所谓『汞能枯铅』，非炼铅枯而死汞耳，是不抽铅，而铅自抽也。添汞者，汞从何添？炼久自返为形，繇阴助久，而阳受为质，汞不待添，而自立基址。所谓『母能养子』，铅枯汞干耳。是不添汞，汞自添也。外丹亦不过二气符结而成矣。」
　　筑铝品第六
　　真君曰：「铅为命基，主乎身中。性不纯真，藉此行功。须察气质，采筑根萌。丹生北海，应水雷屯；药种南宫，符山水蒙。二气互感，万化繇成。真人潜渊，得朋乃从。肾气传肝，肝气传心，心气变液，液摄金精，金蟾吐辉，赤蛇盘之，白虎逐物，青龙御之，铅精无位，逐情有隅，神无生灭，因物而隳。心曰栖神，肾曰寓精，黄庭气穴，鼎炉之名，缕络相连，兀兀如存。有形之中，而寻无形，因命见性，实性之因；无形之中，而寻有形，因性见命，故曰虚心。性本天赋，自然而成；命本形灵，筑铅海内。采汞天中，运铅之英；归汞之中，精生于静，而感乎动。心液运火，下交肾宫；肾火静华，一阳上蒸。乘气翕升，循之旋绕，百骸贯通，神得以藏，精得以灵。如天降阴，夏至初生，秋至冬，阴降已极，复阳地中，阳伏垂久，气盈必升，勃然发动，万物随生。
　　天运于内，妙用森森。气不散外，附地为根。人体天地，敬以直内，可符合也。但要恬淡虚无，存元真气；精神默守，久久自。神若无为，气自升降。故宜节食，恐伤乎神；故止色欲，恐丧其精。精静神清，气随脉贯，起于北海，摄于南宫，返运黄庭，混合万神。以意而孚，朝于真空，身下二肾，舌下二窍，华池神水，紫府元君。　太上有曰：『华池神水，下灌灵根。』子若修之，命可长存。不可着有，不可循无。保精化气，自结神炉。神火下浊，精华上浮，二气相合，从有修无，如龙养珠，用之谆谆，角听以灵，如鸡孵卵，覆之温温，羽育以成。受胎之初，复命之根。火炼水发，阴降阳升。心火属阳，其液属阴。肾水属阴，其华属阳。若夫坎卦，以阴包阳；若夫离卦，以阳包阴。雷起于水，阴中有阳；水流于山，阳中有阴。水能就地，以心交肾；雷能御天，以肾交心。心肾之机，采取二气。以心肾求，反为物累。神不离气，气不散精，神精气合，可以长生。能筑此铅，形神两全，神飞上界，形住人间；若不能守，气散形捐，一包脓血，空悟修参。
　　火燥丹伤，水滥无功。阴阳两采，意合情浓。须令他虚，还当我实。虚能应物，实能播生。种实苗发，土虚物荣。经静血虚，三日之中，红飞满地，难见春工！承天布宣，阴乘阳受，男多情移，有如霪雨，妄施不节，生物腐矣！女多性偏，有如旱炎，一遇水苏音苏，生物沛然。以血受精，胎结为骨；以精授血，胎化为肉。肉血本阴，骨精本阳，阴舍阳体，阳裹阴光，男子怀阴，女人抱阳。血化骨存，精岂寻常！人能返运，身不沦亡。
　　诸仙保精，以致仙乡。纵欲逞炽，魄散魂张，甘为壤鬼，空入迷茫。『无摇尔精，无劳尔形。』太上之言，孰为听从？　吾今演说，非为谈淫，戏谑烟花，吾心岂尘！世间草木，尚能继生；人道不承，为丧轻。内修二气，外积阴功，惩忿窒欲，养神蓄精，如此行之，何患不成？阳虚补阳，阴错调经，调补之法，助药为功。
　　吾采世方，以摄有生，保而慎之，勿示非人。金本生铅，入水不濡，应屯而起；土生于金，入火不散，应蒙而施。北海产铅，南宫生汞，本乎水土，二气妙用。水枯金见，子离母胎，同类相求，应召而来。
　　狐兔不马，燕雀岂凤，世上愚徒，金石乱弄。　　炼金因火，以变气质，文武兼之，而离浊窟。　　养金用鼎，以育婴孩，温养兼之，而结圣胎。　　金光笼罩，宝月当空，此中景象，筑铅功夫，十月变化，昼夜河车。
　　此中道理，干汞之基，炼养之法，彭子近之，上帝廪禄，神仙俸资，非有功行，焉敢为持！不遭天谴，即付雷诛，暗中夺福，百路千岐，只可耳闻，未可力为，功满行足，自遇提携。」
　　入虚品第七
　　真君曰：「入虚云者：虚一切境，境不能搅；虚一切色，而色不迷；虚一切欲，欲不侵之；虚一切物，物不施为。虚身虚心，以炼神基；虚精虚气，以还真机。凡所见闻，悉观以虚。虚中之基，其基甚微。太上有云：『有物混成，先天地生。寂兮寥兮，独立不改，周行不殆，惟恍惟惚，惚兮恍有象，恍兮惚有物，冥兮中有精。是虚无中，中含妙灵。』颜子有云：『仰之弥高，钻之弥坚，瞻之在前，忽然在后。』易曰『干元』，释曰『真空』，空中一窍，称为太极。本非可名，实自无生，五行共，七政科同。太上曰：『无视无听，抱神以静；无声无臭，厥一于中。』心微妙契，心危尘随，危而不危，可以知微。妙微之理，能潜能飞；妙微之音，笛吹无孔，琴无弦支。妙微之体，石人会语，木马风嘶，养其静极，知其妙虚，虚而不虚，妙在窍机。日用可知，耳听惟聪。耳中窍妙，目视惟远；目中窍妙，乃尔之神。非耳目妙，所云妙者，神入其窍，尔之心窍，能收其神，六门不游，七情不生。
　　炼神归虚，复尔灵根，根非有根，生前物灵，惟虚能化，惟化能神，不神之神，是谓真神。散则成气，合则成真。曾子一贯，颜子屡音虑空平声。释典又云：『无量劫来，生死之本，所云来者，虚中之精，虚精之妙，契合万伦。』经中有云：『视不见我，听不得闻，离种种边，名为妙道。』世人丧神，妄欲化物，不识化机，返化为物，故曰『稚子弄影，为影所弄；狂夫侮像，为像所侮。』四句出谭子化书不明真虚，何有所补？吾身之中，喜怒之作，哀乐之动，感物之非，为吾之病。以身化虚，身随虚化，何喜何怒？何乐何哀？不能虚者，自障尘埃。气繇声灵，觉繇梦灵，静虚之中，不格骸形。入虚虚极，恍如梦寐，亦无见闻，可谓神归。浑然数日，转发慧机。内外灵彻，改换形躯，躯出五色，是脱阴基，如龙换骨，如蛇退皮。积之久久，不动不摇。觉气上腾，风雨潇潇，舌润甘津，鼻流玉柱，眼发光明，气热丹池，渐渐复升，狂风揭地，蒸泥丸，如昏似醉，腹闻裂帛，耳觉雷轰，上下疼痛，透骨穿筋，千千战豉，万万涛声，周身火发，上下通红，流贯百骸，运达一身，入虚和，载在丹经。得此功验，向后再进，周天火候，繇此入身，混沌觉后，再立乾坤，飞腾有日，不负修功。尔今得此，勿视以轻。
　　天下无不可父之胎，无不可母之产。草木有生，物各有种，螽斯之应，焉谬语哉！论有之曰：『孤阴不生，寡阳不成。』无阴则阳无所附，附者气也；无阳则阴无所从，从者精也。以虚炼精则精固，以虚炼气则气荣。精虽结肾，以虚应之则生，而无色欲之患；气虽驭体，以虚应之则荣，而无偏枯之倾。气荣于血，神驭于精，守虚以施，乃真静入虚之妙。情虽交而气用外想，体虽合而神休急移。男情既乐，女意且欢，摄其阴水，以壮阳光，候津液流，注鼻息喘，阳操神移，气入阴囊。世有两情同极，二气芬芳，因而双胎，非为异常。
　　凡夫着昧，不以撙曾上声节，竭精贪欲，颜色衰黄，形枯于外，神倦于内，形神羸音电尪音汪，浊丧之累，抱精养虚，寡欲候期，不但有子，命亦绵基。尔遇世迷，当以为戒，莫将宝珠，而作泥块！同归寿域，岂不为美！贪此亡身，甘为下鬼！铅炼九鼎，鼎鼎有枢；厥中有铅，真伪两岐。三十文爻以驭气，七十武爻以筑基。于中变化，种种生之。若无温养之妙，安合虚窍之微！采者采其真铅，如珠之象，在乎水铅之内。故云肾府，出胎神化，变作黄芽；故曰于归，汞蛇易变，以铅反复制之不飞。铅龟易溺，以汞结驭而不奔驰，但抽添如滴漏之验，返覆若月体盈亏。虽铅真而尚未绝，无火则形体难辉，不能以继于子，安得传于孙兮？此前九鼎脱胎，为真虚之质，鼎鼎繇母气抚存，而方获之。」
　　脱胎品第八
　　真君曰：「胎息既定，内光乃神。和气应，虚极成真。恍惚之中，气满成神。阳精显相，顿觉身轻，超宗拔祖，偕得上升，功完行足，天诏降临，跨飞鹤羽，名列蓬瀛。
　　太上有曰：『夫欲修道，先能舍事，不依一法，而心常住。定心之上，豁然无覆；定心之下，旷然无基。』孟子故曰：『大而化之之谓圣，圣而不可知之之谓神。』喻尔脱胎，以形合虚，识静笃处，知无为机，镞三关妙，筑太极围。以其所知，易其不知；以其所识，易其不识；以其所听，易其不听；以其所为，易其不为。尔之未生，何有一物？比所受生，受生形役，种种挂碍，爱欲贪瞋。骄华矜泰，习变于心。儒云『己私』，释云『网障』，伭云『受阴』释亦云受阴。顿弃此种，累我相根。原非我有，物转忘情。将此习性，如刀截藕，一分两段，寸丝不萦，刚心烈决。如身未生，心身非有，何所挂萦？猛然觉悟，厌世境界，四大脓血，如污粪中，眼不可视，鼻不可闻，得此顿断，方曰『了心』。了心气累，气累藏神，神伏气结，沛然御灵，劈开混沌，光满太清，覆十方，粉碎虚空，一条拄杖，将天地撑，一袱无极，包乾坤形，载虚载静，无死无生，纵音宗横八表，神住三清，脱胎神化，炼留形，形住于世，神超玉庭。云此至道，助尔通真，他年行满，举拔飞升。」
　　无物原从有物　有形原附无形　无形生育精灵　父母合成一性只为时人溺欲　不知收摄之功　妄将性纵爱中倾　志士反观基命基是父之灵气　命繇母结成胎　胎灵凝聚太虚来　先要炼神绵耐捉得金精牢固　自然春满庭阶　收春对景谩开怀　火燥神丹难载十月胎符温养　于中法用屯蒙　胎胎转制本相同　须要绵绵育性三载圣通默化　恤贫济困修功　应符八卦是原根　法载丹书采用进火退符之道　何曾离了阴阳　时人妄说后天方　骗害富家着网好笑愚无智见　图他法术高强　不知他有自称王　肯把江山来让有母方能有子　他娘怎比亲娘　天分先后事乖张　不比寻常一样银是后天阴物　汞砂体岂纯阳　才临炉火便飞扬　个个人迷家丧无母不成铅气　号为水底之金　将银妄作母之根　尽被丹家诓哄有母不灵者此　明明附在诸经　闲观金谷细论评　便是外丹究竟
　　师判巳毕。时有天香馥郁，瑞气浮庵，鹤鸣云表，霞映庭帏，金花宝光敷坐，种种异祥惊应。满村人各稽首，赞叹希有，礼谢而退。
　　「西江月六首，前二首以明夫妻之道，后四首喻外丹之功，符合前经，共完八品。学者反复详玩，自有得焉。宝而秘之，庶不负　吾阐度之诚也。首品乃经文，七品乃分解首品之义，切勿妄传非人，以起诬谤。戒之戒之！」
　　
　　
　　天皇密咒
　　天生云龙，道本上升。张烈正气，丽于太清。辅弼正道，行于正平。六甲洞元，九天超形。福禄子孙，先行自真；次及人皇，人敬长生。六丁九，秘密真成。敬之终吉，昊天贵名。久之道妙，身体常充。闻此真句，与道合真。急急如　元始天尊律令。
　　
　　
　　秘诀
　　符上三圈，名曰「三花聚顶」；符内九圈，名曰『九转还丹』，又曰『九龙捧圣』。真乃丹田气，书此符，须取先天之，布于纸上，候清晨，神清气爽，书之方验。
　　三花聚顶，天为我盖。九转还丹，一真人　只念此四句。服之一纪，身轻飞升。
　　
　　八仙寿神汤
　　何首乌(米泔水浸软，竹刀刮去皮，以黑豆蒸过三炷香，取出晒干)十地骨皮(酒洗，晒干)八　　　白茯苓(去粗皮，酒洗，晒干)八人参(净明者好，以阴干为妙)四　生地黄(酒洗一宿，晒干)四熟地黄(酒洗净，晒干)四　　天门冬(酒浸一二时，去心，晒干)四麦门冬(酒浸二时，去心，晒干)四
　　金兰观注：
　　右即上面药方。原文直排，由右至左，与网页排列不同。
　　右各锉为碎片，以地骨皮、白茯苓为君；仍以何首乌再加一倍余者为臣、为佐。
　　此药作丹人间多时矣！至元二年，以授武夷冯伭同刊于人世，但不曾以符合炼耳！此符斩三尸，此药炼五，久服可仙也。忌戒葱蒜萝卜，亦忌诸豆。
　　
　　壬子丸
　　厚朴、人参、桂心、没药　(各四)　　　乳香(三)吴茱萸、菖蒲、白芨、白蔹、白茯苓　(各一)牛夕、细辛　(各五钱)　　当归、白附子　(各少许)
　　右为末，炼蜜为丸，用壬子日修合如红豆大，每服十丸。男子服补益，孕妇服即双胎。空心好酒下，夫妇俱服之美。
　　刻后八品经原跋
　　至道孤行，得人而传。虽然，人不易得也，人获上天栽培之厚，欲闻大道于斯世，固非根器浅薄者之所能几及，而又岂信心不笃，源未真者之可望其涯涘也！
　　上圣宏慈，实深悲悯，悯人之昧而罔觉，真理未彻，以至宇宙混浊，灵光锢蔽。毋惑乎后起者，演其名未究其实，失上圣救苦斯世之慈衷，接引后学之本意也！吕祖师《前八品》妙谛真诠，行世已久，奉持者众。嗣《后八品》隐于临江，藏而未传。我祖阐教度人之深意，不与之俱晦耶。
　　不才弟子徐太极，至诚皈依，粗晰其义，奉行弗怠。忽一夕梦黄冠博带，有仙子之风焉。醒而有悟，随起合刻《前、后八品仙经》，镌之金石，公之天下，启叩道前。适值同道弟子吴太隆，欣然捐资，欲与极共襄盛事。极曰：「此宣扬正教，醒世诱民也，安敢私而秘之？」敬择乙卯季春月吉日，延同道弟子张太伦，恭就武昌省城内，玉皇阁书写，命匠刊刻，布行于世。讽一言之妙谛，而千古聋瞶，皆振其愚，诵数品之伭奥，而左道旁门，悉归于正。俾微者着，幽者显，人人识指南之有路。庶性命之学，不堕于幻渺之无据矣。愿同志者领取焉。
　　极等不深知文，但志其合刻之意而跋诸后。
　　时康熙乙卯岁蒲月既望。
　　
　　五品仙经　(卷十二)
　　序
　　五品经赞
　　观心除妄品第一
　　开基采药品第二
　　鼎炼炉品第三
　　空形虚命品第四
　　脱胎出阳品第五
　　附傅先生传
　　五品经小序
　　天地人之数，不外于五：天有五星、地有五行、人所具有五官、所秉有五性、所接有五伦，相生相，相反相成，五之时用大矣哉！
　　吕祖所以有五品之演也，天君泰然，百体从令，首揭「观心除妄」于品端，妄心既除，可以下手速修；故次之以「开基采药」，炼药必须炉鼎；故次之以「鼎炼炉」。炉鼎恐人错会，误入旁门，一切色相，不可执着，故次之以「空形虚命」，空色两忘，阳神出现，几非在我，静以俟之，修仙之能事毕矣！故以「脱胎出阳」终焉，而皆不外于一心。品虽有五，实由得一，犹之五行一阴阳也，阴阳一太极也，太极本无极也。其条理细密，义蕴幽深，括尽万卷道藏真诠，岂第阐《八品》未阐之奥已耶！人而无志于道则已，有志于道，其可不尽心乎！
　　五品经序
　　楚会城北武胜门外，东行半里许，有观曰「栖真」，背山面湖，茂林修竹，居民鲜少，游迹罕至。观不甚大，而清幽寂静，愈于诸方，洵仙真栖息之胜地也。
　　曩时郭外有傅生者，夙具灵根慧性，雅慕　吕祖，与附近同志诸人结吕祖社请乩。康熙己未岁，祖偶游楚疆，见紫气浮空，知有达人，因飞鸾而降，一时归依法席者，多属儒冠，称盛会焉。
　　嗣是阐演《五品仙经》，傅充正侍，祖因密示伭要，复语往因，傅于言下顿悟，既了明根性，侍演愈虔，祖遂因之丕阐洞微极宣奥妙，按五行五常之数以定品，法河洛爻象之义以绘图，以人心为一身之主，妄念乃障道之原，「观心除妄」，崇根本也；「开基采药」，示真功也；「炼炉鼎」，明丹穴也；「空形虚命」，忘色相也；「脱胎出阳」，圣胎已成，愈宜谨戒，功圆行满，待诏飞升也。
　　经文虽少而义蕴幽深，括尽修真之妙谛，由昔侍演《五品》，有傅生善知识在焉，遂蒙　吕祖之曲施宝筏，溥利群氓也。学者敬而信之，深思而力究之，其于道也，亦庶乎有得矣！
　　沙羡一行子黄诚恕谨序。
　　---
　　义陵无我子刘体恕汇辑男刘荫诚清惠、侄刘允诚清虚仝校沙羡一行子黄诚恕参订
　　五品仙经原序
</div>
    <div class="pagination">
<a href="吕祖全书_page5.html">上一页</a><a href="吕祖全书.html">1</a><a href="吕祖全书_page2.html">2</a><a href="吕祖全书_page3.html">3</a><a href="吕祖全书_page4.html">4</a><a href="吕祖全书_page5.html">5</a><span class="current-page">6</span><a href="吕祖全书_page7.html">7</a><a href="吕祖全书_page8.html">8</a><a href="吕祖全书_page9.html">9</a><a href="吕祖全书_page10.html">10</a><a href="吕祖全书_page11.html">11</a><span>...</span><a href="吕祖全书_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
