<!DOCTYPE html>
<html>
 <head>
  <meta charset="utf-8"/>
  <title>
   古书隐楼藏书 - 第 8 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古书隐楼藏书 - 第 8 页/共 28 页
  </h1>
  <div class="content">
   按此咒词，乃是佛顶所说一字顶轮王真言，学者持之，三遍三顶礼，而行者但自行持而已。余按全部功诀，总从一念不生入手，行致心清气调，遍体充和地位，则即身世并益，第以恒久为妙。然能一刻清和，有一刻实德，虽不见效，而效自有焉。学者切戒有欲速之念，诚恐堕入意识业。盖人心识最灵而最魔，一入彀中，闻见纷纭，断不胜断，不可不戒。学者但自息心静气入手，自得真一元炁发生。盖此真一元炁，乃自呼吸气静而出，呼吸未静，真一不生也。然此无他诀，惟有一念不生，则心自静极而呼吸自无矣。若误用闭字功法，是又南辕北辙，息必反促，不可不戒。夫所谓一念不生者，非竟无念，乃是不杂他念之谓，盖实至诚无息之道也。
阖辟经序
　　原夫大道宝筏，莫不应运而出，盖由太上好生，悯世忘善，乃授纯修弟子，以度众生，俾各会归于极，以合皇极，永保升平于无极耳。无如学者，心性不明，日趋污下，所示秘文宝筏，辗转流传，始惟鱼鲁，继且私心涂改，以至旨昧宗淆。是以得书，贵慎校订，然传本讹误，未有如近日所见誊本二书，一名《吕祖师先天虚无太一金华宗旨》，一名《尹真人东华正脉皇极阖辟证道仙经》，寔皆太上心传，玄门宝筏。是二书也，吾山遗有初传梓本，取以印证，正合原序所云，至道隐而不宣，必遭魔障。一得何敢稍懈，爰为雠定雠正，遂成完璧。原序曰：太上心传，无非命宝，应昌明之元会，八万劫而一传。顾皆天魔深忌之文，每乘学者心念一偏，魔便乘机而入，改参魔说，以败正道。故古哲得一秘书，立即寿诸金石，垂作砥柱，邪说乱宗，得取以证。又曰：今值真道流行，时不可失，毋庸秘而不泄，什袭收藏，不若寿诸梨枣，布诸都邑，无缘者忽视之，传而不传；有志者钻研之，秘而非秘，中有循环守护者，二书原序所载已如此。今幸《阖辟经》讹本，未纂入《道藏》，《金华宗旨》讹本，虽入藏而板存姑苏，取以重梓，亦自易易，且其所误不过支派混乱，取证失真，明眼人见之，自然立辩。况书自由出，梓本久已传世，而此《东华正脉皇极阖辟证道仙经》，梓本流传未广，世故罕见，其所参杂讹本，又相传来自青羊宫，乃为此经发源之地，混淆内溃，最足误人，不早为辩正，遗误必烈。本山书板虽已残缺，幸有刷印原本，原可照本翻刻。然讹本流传已广，必须补其缺，正其误，一一标而出之，庶以伪本为枕中秘者，不为所惑，知所适从矣。不敢以原书具在，无烦笔削，可登梨枣，遂惜墨偷安也。爰拟即为付梓，广为流布，谨述订正颠末，以弁其首。盖以是经，于道宗旨，大有关系云尔。时维道光辛卯仲夏望日，吴兴金盖山龙门正宗第十一代闵一得沐手谨序。
尹真人东华正脉皇极阖辟证道仙经
青羊宫传钞本　金盖山人闵一得小艮氏订正
添油接命章第一
　　尹真人曰：原人生受气之初，在胞胎内，随母呼吸，受气而成。此缕与母相连；渐推渐开，中空如管，气通往来，前通于脐，后通于肾，上通夹脊，由明堂至山根而生双窍，由双窍下至准头而成鼻之两孔，是以名曰鼻祖。斯时我之气通母之气，母之气通天地之气，天地之气通太虚之气，窍窍相通，无有阂隔。及乎数足，裂胞而出，剪断脐带，力地一声，一点元阳，落于脐轮之后，号曰天心，虚灵一点是也。自此后天用事，虽有呼吸往来，不得与元始祖气相通。人生自幼至老，断未有一息注于其中；尘生尘灭、万死万生，皆为寻不着旧路耳！所以太上立法，教人修炼，由其能夺先天之正气，所以能夺者，由其有两孔之呼吸也。所呼者，自己之元气，从中而出；所吸者，天地之正气，从外而入。人若使根源牢固，呼吸之间亦可夺天地之正气，而寿命绵长；若根源不固，所吸天地之正气，恒随呼吸而出，元气不为己有，反为天地所得，亦只为不得其门而入耳。盖常人呼吸，皆从咽喉而下，至中脘而回，不能与祖气相通，所谓众人之息以喉也。若至人呼吸，直贯明堂而上（此惟息息自先天，故能息息由黄道）。盖切切然以意守夹脊双关（其间即黄中即神室，又名黄堂，位在关前心后，非后天呼吸所得经也），自然通于天心一窍，得与元始祖气相连，如磁吸铁而同类相亲，即庄子所谓真人之息以踵也。踵者深也，即真人潜深渊、浮游守规中之义。既潜深渊，则我命在我，而不复为大冶所陶矣！此窍初凝，即生两肾，次而生心，其肾如藕，其心如莲，其梗中空外直、拄地撑天。心肾相去八寸四分，中余一寸二分，谓之腔子里，乃心肾往来之路、水火既济之乡（是皆胎始结时，气与母一所成之一缕，乃先天真气结成，渐推渐开而然也。原其得结之由，由于未孩不有思虑，故气不杂而纯，初无朕兆得见，继因往来，久久乃现，然属有形而无质也。既而未孩而孩、始有脐带得凭以通，而尚无心，故得与同呼吸。及既出胎，力的一声，气落下极，则已自成一物，故惟自行呼吸。然与天地终始相通，而其与祖不接者，气浮不沈之故。欲与祖接，绝不费功，但自放下一切，吾心自静。心静气自静，气静则自下沈，下沈自与祖接，自得通流一体。久久气淳，不但周流一体，自与天地太虚同一呼吸，那有不得长生之理）。欲通此窍，先要穷想山根（曰穷想者，犹言想到无可想，想念则自无），则呼吸之气，方渐次而通夹脊、透泥丸，以达于天心祖窍，而子母会合、破镜重圆。渐渐扩充，则根本完固，救住命宝，始可言修炼功夫。行之既久，一呼一吸，入于气穴，乃自然而然之妙也（此千古不传之秘，而妙用只是无念而已，是纯由黄道升降故能自然如此）。按了真子曰：欲点长明灯，须用添油法。一息尚存皆可复命。人若知添油之法，续尽灯而复明，即如返魂香点枯荄而重茂也。油干灯绝，气尽身亡，若非此窍则必不能添油、必不能接命，无常到来，懵懵而去矣。故吕祖曰：“塞精宜急早，接命莫教迟。”接则长生，不接则天死也。人生气数有限，而盛不知保，衰不知救，如刘海蟾云：“朝伤暮损迷不知，丧乱精神无所据。”细细消磨、渐渐衰耗，元阳斯去，阖辟之机一停，呼吸之气立断，噫，生死机关，迅何如也？而世人不肯回心向道者，将谓繁耶，抑畏难耶？然于此着功法，最是简易，但行住坐卧常操此心，藏于夹脊之窍，则天地真气随鼻呼吸，以扯而进，自与己之混元真精凝结丹田，而为吾养生之益。盖此窍之气，上通天谷、下达尾闾，周流百节之处，以天地无涯之元气，续成有限之形躯，自是容易。学者诚能凝神夹脊之窍，守而不离，久久纯熟，则里面皎皎明明，如月在水相似，自然散其邪灭、消其杂虑、降其动心、丑其妄念。忘念止则真息自现，真息现而真念无念、真息无息。息无则命根永固，念无则性体常存。性存命固，息念俱消，即性命双修之第一步功也。张崇烈云：先天气从两窍中来，西江水要一口吸尽，即此义也。嗟夫，人生如无根之树，全凭气息以为根株，一息不来，即命非我有。故修长生者，首节专以保固真精为本，精旺自然精化为气，气旺自然充满四肢。四肢充满，则身中之元气，不随呼而出；天地之正气，恒随吸而入。久之胎息安、鄞鄂固，斯长生有路矣。此段功夫，自始至终舍他不得；起手时，有添油接命之功；坤炉药生时，有助火开关载金之功；婴儿成形时，有温养乳哺之功。只待婴儿既长、脱穴而升、移居内院之时，则是到岸不须船，而此添油接命之功，方才无用。夫添油入窍，种种玄况不一，总以造有热汤倾注之验，觉极通畅，却并不是将无作有的话头，学者细心行持，自有天然妙处。
　〔南樵子曰：此夹脊双关一窍，在人背脊二十四节上下之正中，真可以夺神功、改天命。《易》曰：黄中通理，正位居体，美在其中，和之至也。
　　闵小艮曰：按此窍在脊前脘后，而有形无形，未开谓之玄关，既万谓之玄窍。学者行到虚极静笃时，此窍乃现，胎息息于此也。我身元神，于此升降，乃谓得道道路也。谓得彻天彻地也。故此元神一入，自觉此中大无外、细无内也。丹书一名神室，又曰黄房，其名不一。总之，结胎养胎造至脱胎，皆基于此处，第非后天三宝所得闯入也。盖以此处是黄中，先天休养之所，主君之堂，臣辅得入须凭宣召者。若夫任督，乃为赤黑道，后天精血所由之径，为之导者，亦藉神气。世人未知分别，每有后天闹黄之弊。历古丹经，不敢迳示由中升降，而但示以由任而降、由督而升，职此故也。是经慈示，实为万古未尝少泄之秘，而为证道捷径。是故谆谆导以自然。自然则无后天升降，升降纯是先天矣。一得惟恐学者妄用心意，不从自然，致遭不测，识此数行，以告同学云。〕
凝神入窍章第二
　　尹真人曰：太上云（谨遵山本增之）：吾从无量劫来，观心得道，乃至虚无。夫观心者，非观肉团之血心，若观此心，则有血热（钞本热作凝）火旺（钞本火旺作气滞）之思，不可不慎也。
　〔闵小艮曰：谨按太上观心，核属三观，盖即内观外观远观也。人心虽妄，当于此心之后而退藏之，妙用无穷，皆基于此。其法盖以观虚观无且观静寂耳！如是观若勿观，个中玄窍始开，若一杂有意念，其弊莫测，故有不可不慎之戒。〕
　　人有三心，曰人心道心天心。人心者，妄心也；道心者、照心也；天心者，玄关祖窍，气穴是也。太上观心者，以道心而普照天心也。
　　又曰（钞本误作南樵子曰，兹准山本订正之）：入窍观心之法：凝神定息、清虚自然、六根大定、百脉平和，将向来夹脊双关所凝，潜入命府，送归大冶牢封固。命门一窍，即脐后一寸二分，天心是也，一名神炉，又名坤炉（此句准山本增之），而息之起、息之止，在此一穴。按自气穴起息，状如炉烟，随吾呼吸，仍不外乎黄庭为之主张者，盖有元神在也。调处之法，乃以道心而照天心，则此灵谷之中，气机虽繁，有神以主，亦仍如如不动；本体常存，神与气合，紧紧不离，是名外炼，而不失夫胎息。盖如凝神于炁穴（是神室也），时时收视返听、照顾不已，则此气穴（是坤炉也），亦自寂寂惺惺、永无昏沈，而睡魔自遣，且能应抽应添，运用自如矣。《楞严经》云：“一根既返元，六根自解脱。”盖无六根则无六识，无六识则无轮回种子，既无种子，则我一点真心，独立无倚、空空荡荡、光光净净，斯万劫而常存也。每见专务顶门之性为宗者，是不知命也；专务坤炉修命为宗者，是不知性也。纯阳曰：“修命不修性，此是修行第一病；只修祖性不修丹，万劫阴灵难入圣。”若此凝神入窍之法，乃性命双修之诀，盖得中央黄晕所结之神以宰之耳！人若识于此处，而迎吾一点元神入于元始祖窍、天心气穴之中，绵绵续续，勿助勿忘，引而亲之，一若升于无何有之乡，则少焉呼吸相含、神气相抱，结为丹母，镇在下田；待时至时，则摄吾身先天灵物，上引三才真一，油然下入，合我身中铅汞，即成无上英华，融而化之，有如北辰居所众星皆拱之验，是皆元神潜入气穴所致，故尔诸气归根，万神听令。然而古哲谓是黄叶、非真金也。必须久久行之，先天性命真正合一，如汞投铅而相制伏，而大丹真孕其中矣！盖以此段功夫，神既入窍，则呼吸一在窍内，而吾鼻中呼吸，只有一点而微若无，方为入窍之验。验验不失，乃得真金焉。
　〔南樵子曰（钞本误作师又复言，盖误。将经又曰作南樵子曰，故误以此注反作师又复言。今准山本正之）：此一章功夫，妙在运双关所凝之神，藏于气穴，守而不离，则天地元始祖气，得以相通而入也。凡修持者，每日以子午卯酉四时为则，每时或坐一香三香，斯时毛窍已开，必须再坐一二香，将神一敛，下坐，方可出户，否则恐干外邪，故亦不可不慎。
　　闵小艮曰：此章玄论皆属丹经所未泄，了道成真，秘旨备矣。中被魔学节改，幸道不终隐，得准山本一一订正，夫岂人力也哉！〕
神息相依章第三
　　尹真人曰（谨遵山本增之）：天谷之神，湛然寂然，真性也；神炉之中，真气氤氲而不息者，真命也。他两个才是真水火、真乌兔、真夫妇、真性命。使二者纽结一团、混合一处、炼在一炉，二六时中，神不离气，气不离神，性不离命，命不离性，二者则二而一、一而二者也。其功与前章之功一贯而下，每日子前午后，定息静坐，开天门以采先天，闭地户以守胎息，纳四时之正气以归正室、以养胎真，渐采渐炼以完干体，以全亲之所生、天之所赋。真汞八两，真铅半斤，气若婴儿，阴阳吻合，混沌不分，出息微微，入息绵绵，内气不出，外气反入，久之神炉药生，丹田火炽，两肾汤煎，此胎息还元之初、众妙归根之始也。则一刻功夫，可夺天地一年之节候，璇玑停轮，日月合璧，真是：万里阴沈春气到，九霄清彻露华凝。妙矣哉，真阳交感之候欤！盖神入气中，犹天气之降于地；气与神合，犹地道之承于天。《易》曰：大哉干元，万物资始也。盖一阳不生于复而生于坤，坤虽至阴，然阴里藏阳，大药之生实根柢于此。药将产时，就与孕妇保胎一般，一切饮食起居，俱要小心谨慎。诗云：“潮来水面侵堤岸，风定江心绝浪波。性寂情空心不动，坐无昏愦睡无魔。”此惟凝神气穴、定心觉海，元神与真气相依相恋，自然神满不思睡，而真精自凝、铅汞自投、胎婴自栖、三尸自灭、九虫自出，其身自觉安而轻，其神自觉圆而明，若此便是长生路，休问道之成不成。此境必待神炉药生、丹田火炽、两肾煎汤，方见此效，方可行开关之功。
　　又曰（青羊钞本误作南樵子曰，兹准梓本订归经文录之）：修真之土，果能将夹脊双关所凝之神藏于气穴，守而不离，则一呼一吸，夺先天元始祖气尽入气穴之中；久而其气充满，畅于四肢、散于百骸，无有阻滞，则自然两肾汤煎、丹田火热而开关也。
　〔南樵子曰：此一段功夫，妙在照之一字。照者，慧目也，慧日照破昏衢，能见本来面目。《心经》云：照见五蕴皆空。空者，光明之象也。五蕴皆空，则六识无倚、九窍玲珑、百关透彻，空空荡荡，光光净净。惟到此地，方为复我本来之天真，还我无极之造化。明心见性，汞去金存，再行添油入窍之功，神息永不相离，只待婴儿成形、移居内院方歇止。
　　闵小艮曰：按此内院，即是泥丸，又为玉清宫，元神坐以待诏飞升之地也。〕
聚火开关章第四
　　尹真人曰（钞本误作南樵子）：开关乃修真首务，胎息即证道根基。未有不守胎息而望开关、不待开关而能长生在世者。许旌阳曰：关未开，休打坐，如无麦子空挨磨；开得关，透得锁，六道轮回可躲过。此确论也。
　〔闵小艮曰：此关是元关，乃即尾闾关，故可聚火以开，上而夹脊双关亦然，皆可以运行开者。锁则无缝锁，大造用以封锁玄窍者也。法惟虚寂之极，先天匙现，豁然洞启。此窍一启，九窍齐开，而胎息得行，大道乃有路焉矣。然按章旨，真人盖为玄关未开者而发，乃从色身上攻去积阴，则行无病阻，是亦一法也。余更进而寂体，真人另有玄意，乃补首章所未示，恐人专事中透捷法，而置任督于勿理，则于生生妙用未免。功诀亦非至庸至正功法。此功行后，则于色身固大利，而于法身得培，更无欠缺，后学遵循中透，亦无混入闹黄之误，玄意盖如此。〕
　　开关之法，择黄道吉日，入室静定，开天门以采先天，闭地户以守胎息，谨候神炉药生、丹田火炽、两肾汤煎，见此功效，上闭巽窍、塞兑垂帘，神息归根，以意引气，沈于尾间，自与水中真火纽作一股，直撞三关（钞本作自有天然真火误），当此之时，切勿散漫，倒提金锁锁，以心役神、以神驭气、以气冲火，火炽金镕，默默相冲，自一息至数百息，必要撞开尾闾，火通金过太元关，而闾口内觉刺痛，此乃尾闾开关之验。一意后冲，紧撮谷道，以鼻息在闾抽吸，内提上去，如推车上高坡陡处，似撑船到急水滩头，不得停篙住手，猛烹急炼，直逼上升，再经夹脊双关，仍然刺痛，此又二关开通之验。以神合气，以气凝神，舌拄上腭，目视顶门，运过玉枕，直达泥丸顶上，融融温暖，息数周天数足，以目左旋三十六转，铅与汞合，真气入脑而化为髓。再候药生，仍行前功，每日昼夜，或行五七九次，行之百日，任督自然交会。一元上下，旋转如轮，前降后升，络绎不绝。内有一股氤氲之气，如云如雾，腾腾上升，冲透三关，直达紫府；渐采渐凝，久则金气布满九宫，补脑之余，化而为甘露，异香异美，降入口中，以意送入黄庭土府，散于百络，否则送炉。如是三关透彻，百脉调合，一身快畅，上下流通，所谓“醍醐灌顶得清凉、同入混炉大道场”者此也（钞本于土府下少两句）。百日之功，无闲时刻，关窍大开，方可行采药归壶之事。不然，纵遇大药而关窍不开，徒费神机，采亦全无应验。张三丰云：“不炼还丹先炼性，未修大道且修心。修心自然丹性至，性至然后药材生。”还虚子曰：“开关之法，妙在神守双关一窍，此窍能通十二经络，善透八万四千毛窍，神凝于此，闭息行持，久之精满气化，气化自然冲开三关、流通百脉、畅于四肢，窍窍光明，此为上根利器也。”然于中下之士，或又行功怠缓，则关窍难开，必得丹田火炽，两肾煎场，依法运行，方能开通。故经云：“天之神栖于日，人之栖于目。”古人谓目之所至，神亦至焉；神之所至，气亦至焉。又云：“神行则气行，神住则气住。”开关功夫，不外乎此。
　〔南樵子曰（钞本误纂下文入经，故无四字，兹准山本订正文）：此章功夫，始而妙在神气纽作一股，默默透后上冲，次而直如推车至上半山，似渡江临急流水，必要登巅达岸而后已，学者专心致志，努力行持，自有此效。
　　闵小艮曰：先师太虚翁云：吕祖医世功法入手，亦以开关为第一义，大可即此章以治身，即可准此功以医世。细体以行，身无有不治，世无有不安泰也。其效乃在流通百脉，畅于四肢，而难在通关透窍也。关开乃有用，窍透用始得当，治身其然，治世亦尔也。〕
采药归壶章第五
　　尹真人曰（谨准山本增之）：采药必用夜半子时一阳初动者，其时太阳正在北方，而人身之气在尾闾，正与天地相应，乃可以盗天地之机、夺阴阳之妙、炼魂魄而为一、合性命以双修。盖此时乃坤复之际，天地开辟于此时，日月合璧于此时，草木萌孽于此时，人身阴阳交会于此时，至人于此时而采药，则内征外应，若合符节，乃天人合发之机，至元而至妙者也。经云：“食其时，百骸理，盗其机，万化安。”又云：“每当天地交合时，盗取阴阳造化机。”于亥末子初之时，清心静坐，凝神定息，收视返听，一念不生，万缘尽息；浑沦如太极之未分，溟涬如两仪之未兆，湛然如秋江之映月，寂然似止水之无波，内不知乎吾身，外则忘乎宇宙。虚极静笃，心与天通，先天大药，随我呼吸而入于黄庭。周天数足，铅汞交结，天然真火，熏蒸百脉，周流六虚，冲和八表。一霎时雷轰巽户，电发坤门，五蕴空明，九宫透彻，玉鼎汤煎，金炉火炽，黄芽遍地，白雪漫天，铅汞髓凝，结如黍珠。三十六宫花似锦，乾坤无处不春风。诀曰：“存神惟在肾，水火养潜龙，含光须默默，调息顺鸿蒙。”此乃封闭之要诀也。（青羊钞本此下有文六句，梓本无之，盖后人所搀也，兹削而不录）。
　〔南樵子曰：修真炼至明心见性，归真已得其半，学者果能九窍玲珑、五蕴空寂、百节透澈，则采药亦易得。邱长春曰：“深耕则易耨，布种为钩玄。识得玄中奥，人元遍大千。”在人遇师不遇师耳！（此梓本原文，钞本大有窜改，不录）
　　闵小艮曰：闻诸驻世神人泥丸李翁谕我先师太虚翁云：成道多门，而采取非一。律宗所事为最高，盖谓得自虚空也。得之之时，学者倘有遍体统炽之患，此情动于中之故。法惟退心于密，能感致太极真阳，阴焰自灭。夫此真阳，归自坤位，升得干护，归体太极，故能降熄燎原之焰。然非凉德所能感降吾身者。是以学贵累行，名曰深耕；次惟大隐朝市，不劳布种，自有人元虚集，而己则寂净虚无以俟，此则律宗之所受授也。夫太极真阳，学者德能感此，必自顶门而下，且必滴顶应阙，霎时清凉，验乃如此，所谓“干元得自顶、三界立清凉”是也。南樵所述，玄乎玄乎，而青羊钞本削而不录，故准梓本订增之。
　　又曰：一得参究遇师语意，辗转不成寐，久之，忽入一境，见我师太虚翁，燕坐如生平，手执一卷青纸金书，曰：“此是琼管先生所遗，鹤林彭君纂入《天仙枕中秘》，世间尚有之，访可得者。”一得跪而阅之，记其大旨，乃即《太上宗旨》所载，须置活虎生龙，备为勾引，感太玄于虚际，是乃清净道侣，以元引元、以一引一，此自然通感之妙用。书内有八十一偈，其七言曰：“活虎生龙习静时，虚空交感不相知。无中生有还归彼，有里还无我得之。得此恍同巫峡雨，全凭目力慎维持。”盖言以目后透而升，斯无逐情外漏之弊。其殿偈四言，盖释师字之义。按《尔雅》“师众也”，《玉篇》“像他人也”，是籍男女众人以引元之义。如释氏之无遮大会，即此妙用也。《礼》曰：“师也者，教之以事而喻诸德者也。”教以事，如集清净道侣，以引太玄之事；喻诸德，则兼有积德之旨。师字之义，所该如此。偈云：“太玄真一，极休如雌，感而遂通，行行合师。五五不圆，勿克应之。得之则荣，失之则枯。道无予夺，德孤乃孤。”太虚翁曰：“斯贵自勉，毋辜负，尔自知。”又曰：“后世必有误会者，岂仅作功行条数已裁！”二千五百人为师，五五是解师中众字之义。孤者众之反，曰德孤乃孤者，言无德虽遇众，如不遇也。南樵所述师字，隐含如许妙义也。南樵述而不之释，感师慈示，爰谨识之。〕
卯酉周天章第六
　　尹真人曰：前章先天大药，入于黄庭，采药也。此章卯酉周夭，左右旋转，收功也。张全一铅火秘诀云：“大药之生有时节，亥末子初正二刻。精神交媾含光华，恍恍惚惚生明月。媾毕流下喷泡然，一阳来复体轻泄。急须闭住太元关，火逼金过尾闾穴。采时用目守泥九，垂于左上且凝歇。谓之专理脑生玄，右边放下复旋折。六爻数毕药升干，阳极阴生往右迁。须开关门以退火，目光下瞩守坤田。右上左下六凝住，三八数了一周天。此是天然真火候，自然升降自抽添。也无弦望与晦朔，也无沐浴达长篇。异名剪除譬喻扫，只斯数语是真诠。”此于采药归壶后行之，则所结金丹不致耗散。大药采来归鼎，若不行卯酉周天之功，如有车无轮、有舟无舵，欲求远载，其可得乎？其法：先以法器顶住太玄关口，次以行气主宰，下照坤脐，良久，徐徐从左上照干顶，少停，从右下降坤脐，为一度，如此三十六转，为进阳火；三十六度毕，去了法器，开关退火，亦用行气主宰，下照坤脐，良久，徐徐从右上照干顶，少停，从左下降坤脐，为一度，如此二十四，为退阴符。纯阳云：“有人问我修行法，遥指天边月一轮。”此即行气主宰之义也。此功与采药归壶之功，共是一连。采取药物于曲江之下，聚火载金于干顶之上，乾坤交媾于九宫，周天运转而凝结，故清者凝结于干顶，浊者流归于坤炉。逐日如此抽添，如此交媾，汞渐多而铅渐少，久而铅枯汞干、阴剥阳纯，结成牟尼宝珠，是为金液大还丹也。盖坎中之铅，原是九天之真精，离中之汞，原是九天之真气。始因干体一破，二物遂分两弦，常人日离日分，分尽而死；而至人法乾坤之体，效坎离之用，夺神功、改天命，而求坎中之铅制离中之汞，取坎中之阳制离中之阴，盖阳纯而复成干元之体也。紫阳曰：“取将坎位中心实，点化离宫腹内阴。自此变成干健体，潜藏飞跃尽由心。”
　〔南樵子曰（钞本误纂入经）：后升前降，采外药也，左旋三十六以进阳火，右转二十四以退阴符，皆收内药而使来归壶，不致耗散，日积月久，炼成一黍米之珠，以成真人者，即此也。
　　偈曰：移来北斗过南辰，两手双擎日月轮。飞趁昆仑山顶上，须臾化作紫霄云。
　　闵小艮曰：谨按此章，乃就一身中，采取坎一以为种子，与上章经义不一。上章得自虚空，此章成自神功者也。〕
长养圣胎章第七
　　尹真人曰：始初那点金精，浑然在矿，因火相逼，遂上干宫，渐采渐积，日烹日镕，损之又损，炼之又炼，直至烟销火灭，方才成一粒龙虎金丹。圆陀陀，活泼泼，辉煌闪灼，光耀昆仑，放则迸开天地窍，归复隐于翠微宫。此时药也不生，轮也不转，液也不降，火也不炎，五气俱朝于上阳，三花皆聚于干顶，阳纯阴剥，丹熟珠灵，此其候也。然鼎中有宝非真宝，欲重结灵胎，而此珠尚在昆仑，何由得下而结耶？必假我灵，申透真阳之气以催之、太阳真火以逼之。催逼久则灵丹自应时而脱落，降入口中，化为金液而直射于丹扃之内。霎时云腾雨施、雷轰电掣，鏖战片晌之间，而消尽一身阴滓，则百灵遂如车之辏毂，七宝直如水之朝宗矣。许宣平曰：“神居窍而千智生，丹入鼎而万种化。”然我既得灵丹入鼎，内外交修，炼之又炼，至与天地合德，则太虚中自有一点真阳，从鼻窍而入于中宫，与我之灵丹合而为一。盖吾身之灵，感天地之灵，内征外应，浑然混合。老子云：“人能常清净，天地悉皆归”。当此两阳乍合、圣胎初凝，必须时常照觉、谨慎护持，如小龙之初养珠，如幼女之初怀孕，牢关圣室，不可使之渗漏；更于一切时中、四威仪内，时时照顾，念念在兹，混混沌沌，如子在抱，终日如愚，不可须臾间断也。葛仙翁曰：“息息归中无间断，天真胎里自坚凝。”陈虚白曰：“念不可起，念起则火炎；意不可散，意散则火冷。”惟要不起不散，含光默默，真息绵绵，此长养圣胎之火候也。
　〔南樵子曰：道之所以长养圣胎者，不独玄门为然，释氏亦有形成出胎之语。修真之士，于静定之中入三摩地者，谓道之元神元气元精，三者合一而归于天心一窍也。释氏谓之正定正中正受，三昧真定而入于真空大定也。入定之时，慧日悬空朗大千，大道分明体自然。十月圣胎完就了，一声霹雳出丹田。照天心一窍者，以耳内听此窍，以眼内观此窍，如如不动，寂寂惺惺，身如琉璃，内外明彻，包含十方诸佛刹土，静定自如，虚空淡然，浑然一物，此为三昧真定法门。
　　偈曰：男儿怀孕是胎仙，只为蟾光夜夜圆。夺得阴阳真造化，身中自有玉清天。
　　闵小艮曰：谨按此章，双承前两章得药归壶，示以长养圣胎功也。盖前两章得法不同，而皆有未尽善处。一由性功未纯，而感外扰，致有燎原之患；幸知累行积功，上感大造，降至真阳，色身赖以拯救。然经此患，玉石俱伤，欲保功成，必须得法以抚以安也。其次章之失，乃是命理未精，所采所得，尽属后天，丹书所谓黄叶，不是真金。何以故？我身三宝，得自父母，父母得自天地，是太极无极之降本流末也。以人而论是先天，以道而论尚属后天。至人知之，故必先事身中胎息，致开先天玄关，摸着大造鼻孔，同出同入，始得于中招引人元，出坤入坤。按两坤字，上坤指坤方，西南是也；下坤指人身，坤腹是也。如是呼吸，自得一一收归坤炉，朝烹夕炼，与夫平日所引所致种种真元，炼而成珠者，引归神室，溶而成一粒，乃为胎成。先师太虚翁谓功至此，方可从事长养，倘或所聚有杂，必重加功力，以镕以化。盖以往昔所结，尚属幻化之胎，法惟仗神逼出内院，镕成金液，重下坤炉，招致玄窍感降之一，与吾神炉炼物，融成一粒，引归神室中，以休以养，始得谓真种。今按是章所言，若合符节，则知是章所言鼻窍，不可认作人身鼻孔，此窍必是玄窍，而鼻则祖义焉耳！南樵子隐而未泄，恐误后人，不敢不白云。〕
乳哺婴儿章第八
　　尹真人曰：前面火候已足、圣胎已圆，若果之必熟、儿之必生，弥历十月，脱出其胎。释氏以此谓之法身，玄门以此谓之婴儿。盖炁穴（钞本作气，误也。按此炁穴即是玄窍，又名神室。而气穴是神炉，又曰坤炉，乃为药归煅炼之所，而炁穴乃是仙胎结养之地，此不可以不辩者也）原是神仙长胎住息之乡，赤子安身立命之处。婴儿既宴坐静室、安处道场，须藏之以玄玄，守之以默默。始借坤母黄芽以育之，继聚天地生气以哺之。此感彼应，其中自呼自吸、自阖自辟、自动自静、自由自在，若神仙逍遥于无何有之乡，若如来禅定于寂灭海之场。虽到此大安处，仍须关元，勿令外缘六尘魔贼所侵，内结烦恼奸回所乱。若坐若卧，常施莹净之功；时行时止，广运维持之力。方得六门不漏、一道常存，真体如如，丹基永固。朝夕如此护持，如此保固，如龙之养珠，如鹤之抱卵，而不敢顷刻之偶忘，方谓真人潜深渊、浮游守规中也。其法以眼观内窍、以耳听内窍，潜藏飞跃，总是一心。则外无声色臭味之牵，内无意必固我之累，方寸虚明，万绿澄寂，而我本来之赤子，遂怡怡然安处其中矣！老子云：外其身而身修，忘其形而形存。如心空无碍，则神愈炼而灵；身空无碍，则神愈炼而愈精。炼到形与神而相涵，身与心而为一，才是形神俱妙与道合真者。古仙云：此际婴儿，渐露其形，与人无异，愈要含华隐曜、镇静心田者，若起欢心，即为着魔。婴儿既长，自然脱窍，时而上升干顶，时而出升虚际，时而顿超三界外，不在五行中，出没隐现，人莫能测。修道必经之境，古哲处之，惟循清虚湛寂焉，是为潜养圣婴之至道。
　〔南樵子曰：火候已定，圣胎已完，全赖灵父圣母，阴阳凝结以成之。虽然，婴儿显象，尚未老成，须六根大定，万虑全消，而同太虚之至静，则婴儿宴居静室、安处道场，始能得灵父圣母虚无之祖炁，以养育之。养育之法：神归大定，一毫不染，开天门以采光天，闭地户以守神室，无昼无夜，刻刻堤防，勿令外缘六尘所侵，内贼五阴嗔魔扰乱，心心谨笃，三年婴儿老成，自得升超天谷，直与太虚不二矣。
　　偈曰：含养胞胎须十月，婴儿乳哺要千朝。胎离欲界升内院，乘时直上紫云霄。
　　闵小艮曰：青羊钞本，搀入门外汉语。如此章中，既云婴儿既长，穴不能居，又于注末搀入婴儿老成，自尾闾上升天谷。既长而穴不能居，是肉身耶，婴儿乃由尾闾钻上耶；且焉有玄窍嫌窄者，翻能透闾而上？自相矛盾乃尔，兹准山本订正之。〕
移神内院章第九
　　尹真人曰：始而有作有为者，采药结丹以了命也；终而无作无为者，抱一冥心以了性也。施肩吾曰：“达摩面壁九年，方超内院；世尊冥心六载，始脱藩笼。”夫冥心者，深居静室，端拱默默，一尘不染，万虑潜消，无思无为，任运自如，无视无听，抱神以静，体含虚极，常觉常明，此心常明，则万法归一，婴儿常居于清净之境，栖止于不动之场，则色不得而碍之，空不得而缚之，体若虚空，斯安然自在矣。阴长生曰：“无位真人居上界，空寂更无尘可碍，有为功就又无为，无为也有功夫在。”所谓居上界者，盖即婴儿之栖天谷也；空寂明心者，盖即吕祖向晦宴息、冥心合道之法也；无为也有功夫在者，盖即太上即身即世、即世即心，遥相固济之宗旨。其次盖即谭长真所云“婴儿移居上丹田，端拱冥心合自然。修道三千功行满，凭他作佛与升仙”也。谓必移居天谷者，非必以地峻极于天，实以其纯一不杂，婴儿居此，自无一毫情念得起。但起希仙作佛之心，便堕生死窟中，不能得出。夫此清净体中，空空荡荡，晃晃朗朗，一无所有，一无所住。心体能知，知即是心；心本虚寂，至虚至灵。由空寂虚灵而知者，先知也；由空寂虚灵而觉者，先觉也；不虑而觉者，谓之正觉；不思而知者，谓之真知。虽修空，不以空为证，不作空想，即是真空；虽修定，不以定为证，不作定想，即为真定。空定真极，通达无碍，一旦天机透露，慧性灵通，乍似莲花开，恍如睡梦觉，忽然现干元之境，充满于上天下地而无尽藏。此正心性常明，炯炯不昧，晃朗宇宙，照彻古今，变化莫测，神妙无方。虽具肉眼，而开慧眼之光明；匪易凡心，而同佛心之觉照。此由见性见到彻处，修行修到密处，故得一性圆明、六根顿定。何谓六通？玉阳太师曰：“坐到静时，陡然心光发现，内则自见肺肝，外则自见须眉，知神踊跃，日赋万言，说法谈玄，无穷无极，此是心境通也；不出庐舍，预知未来，身处室中，隔墙见物，此是神境通也；正坐之间，霎时迷閟，混沌不分，少顷，心窍豁然大开，天地山河，犹如掌上观纹，此是天眼通也；能闻十方之语如耳边音，能忆前生之事如眼前境，此是天耳通也；或昼或夜，能入大定，上见天堂，下见地狱，观透无数来劫及宿命所根，此是宿性通也；神通变化，出入自如，洞见众生心内隐微之事，意念未起，了然先知，此是他心通也。”若是者何也？子思曰：“心之精神谓之圣”，故心定而能慧，心寂而能感，心静而能知，心空而能灵，心诚而能明，心虚而能觉。功夫至此，凡一切善恶境界，楼台殿阁，诸佛众仙，不可染着。此时须用虚空之道，而扩而充之，则我天谷之神，升入大虚，合而为一也。再加精进，将天谷元神，炼到至极至妙之地，证成道果。太上曰：“将此身世身心，融归入窍，外则混俗和光，出处尘凡，而同流俗；往来行藏，不露圭角，而积阴功；开诚普渡，以修以证，是正性命双修之妙用。”究其旨归，不外皇极阖辟之玄功。《易》曰先天而天弗违者，盖言机发于心，两大之气机，合发而弗违也。此即人能宏道之旨。而功法不外神栖天谷，行夫不识不知、惟深惟寂、阳光不漏，故能愈扩愈大、弥远弥光，自然变化生神。生之又生，生之无尽，化之又化，化之无穷。东华帝君曰：“法身刚大通天地，心性圆明贯古今。不识三才原一个，空教心性独圆明。”是言当以普济为事，是即行满三千、功圆八百之旨。又曰：“世间也有修元者，先后浑凝类圣婴。若未顶门开巨眼，莫教散影与分形。”是言杂有后天。后天有形，一纸能隔，况骨肉乎？若夫先天，金玉能透，何劳生开巨眼哉！惟其杂有后天，开眼而出，虽可变化无穷，未能与天合德，故须加以九年面壁之功，淘洗净尽，乃与天合。自然跳出五行之外，返于无极之乡，证实相玄之又玄，得真功全之又全，成金刚不坏之体，作万年不死之人；自觉觉他，绍隆道种，三千功满而白鹤来迎，八百行圆而丹书来诏，飞升金阙，拱揖帝乡。《中和集》云：“成就顶门开一窍，个中别有一乾坤。”然此顶门岂易开哉！先发三昧火以透不通，次聚太阳火以冲之，二火腾腾，攻击不已，霎时红光遍界、紫焰弥天，霹雷一声，天门开也。吕祖亦云：“九年火候真经过，忽尔天门顶中破。真人出现大神通，从此天仙可称贺。”此言后天未净，破顶而出也。至于积功累行，全在神栖内院之时。余昔有云：“功圆才许上瑶京，无限神通在色身。行满便成超脱法，飘然跨鹤觐三清。儿今金阙正需材，邱氏功高为救灾。止杀何如消杀劫，三千世界尽春台。”
　〔南樵子曰：吾师运心，何等之普？今之人得有一诀一法，秘密深藏，惟恐泄漏，知与吾师自较，岂不愧死？噫！渡人即是渡己，累行即是修仙，盖以普渡即性天耳！
　　闵小艮曰：按钞本此一章，大有改削，注不胜注，兹一准山本增之。细体经文，直是医世入手功法，其间圆证宗旨，亦备示焉，第未说破医世之旨耳！驻世神人泥丸李祖，谓是书与山本所降《金华宗旨》，皆为医世而出，盖必上承元始法旨者。然章中不露应运而说，迳谓旨归不外云云，是从太上所示体会而得。按真人在世以法显，未闻倡行医世之道，此经盖升证后宣示之文，亦运会使然也。故神人李祖有‘欲说未说今将说’之偈，见于是经下章。〕
炼虚合道章第十
　　尹真人曰：水邱子云：“打破虚空息亿劫，既登彼岸舍舟揖。阅尽丹书万万篇，末后一句无人说。”李真人曰：“欲说未说今将说，即外即内还虚寂。气穴为炉理自然，行满功圆返无极。”高真人曰：“此秘藏心印，皆佛佛相授，祖祖相承，迄今六祖衣钵，止而不传，请佛秘藏，于斯已矣！今值元会，樵阳再生，真道当大行，世所传炼神还虚而止者，犹落第二义，非无上至真之道也。”
　〔樵阳者，古真人之号，姓王，不知何代人。王昆阳律祖，潞洲人，相传生时，有仙人过其门曰：“樵阳再生矣！太上律宗，从此复振矣！”载在《三山馆录》。律祖于顺治、康熙间，五开演钵堂，付授太上三大戒，弟子三千余人，传戒衣钵，有《吕祖医世说述》，则得受者有三千余部，岂非真道之大行乎？况律祖戒堂，开在京邸白云观，尔时佛道两宗传戒，非奉旨不得私开。其所传，有律有书有手卷，卷中载历祖支派，自太上而下，所传戒偈，或五言或七言或四言，累代相承无缺。无所承者，则必属冒入，律必究送勿贷。卷上录有谕旨，冠其卷端，而玄律亦极严，所以杜假冒耳！所传之书，义理本无所禁，然戒律郑重，恐人亵玩，故轻泄之律最严，是以律裔一概袭藏，而凡无人可授之裔，则必聚而焚之。此食古不化之流弊，律祖三传而道逐绝。今嘉庆间所开演钵，邱祖戒本失传，近所传访诸《净明宗教录》，与邱祖所传，小同而大异也。我山先辈，亦守戒焚之，书则录本幸存，而卷律亡矣。先师太虚翁道及，必抚膺流涕，盖为此耳！真人此书，直与医世妙用，一贯相通，循以修入，太上宗旨，如示诸掌。不为注而出之，何以对我师？且任情不政，何以对真人？此一得不得已之苦衷，非好为饶舌也。龙门后学闵一得谨志。〕
　　禅关一窍，息心体之（此一句为开玄窍之枕中秘），一旦参透，打开三家宝藏，消释万法千门，还丹至理，豁然贯通，而千佛之秘藏，复开于今世。盖释曰禅关，道曰玄窍，儒曰黄中，事之事之，方能炼虚合道，乃为圣谛第一义、即释氏最上一乘之法也。此法无他，只是复炼阳神，以还我毗卢性海，以烹以炼，浊尽清纯，送归天谷；又将天谷之神，退藏于密，如龙养颔下之珠，似鹤抱巢中之卵，即内即外、即气即心，凝成一粒；谨谨护持，无出无人，眼前即是无量寿国，而此三千大千世界，咸各默受其益。无有圭角可露，虚寂之极，变化之至，则其所谓造化者，自然而复性命，自然而复空虚，至此则已五变矣。变不尽变、化不尽化，此通灵变化之至神者也。故神百炼而愈灵，金百炼而愈精。炼之又炼，则炉火焰消，虚空现若微尘，尘尘蕴具万顷冰壶世界；少焉神光满穴，阳焰腾空，自内窍达于外窍。外大窍九，以应九州岛，大窍之中，窍窍皆大神光也；小窍八万四千，以应郡邑，小窍之中，窍窍皆大神光也，澈内澈外，透顶透足，在在皆大神光。
　〔光之所注，其处利益，故当在在照注。注以透澈为度，无有丝毫作用于其间，惟以恒定为妙。定则周遍，恒则透澈，医世秘诀，尽于此章矣。盖照则一到，光则元至，能透能足，施有虚施乎哉！是有实理实验，然在行者，不费一文，不劳丝力，坐而致之，得间即行，日计不足，月计有余，况有三年九载乎？第当切戒者，于光照之时，慎忽妄加作用。按《琼管诗文集》详载：“白祖本是先天北斗禄存星君，唐尧时大旱，玉帝付以瓶水拂尘，命星君驭龙施雨。旨曰：‘某地几点，某地几点，毋缺毋多。’既行，凶地皆赤，禾苗枯、溪涧涸，乃不遵旨，倾瓶馨水而回，致有九年之水，星君乃下谪为人。”此可见天工人代，不可作意于其间，畸轻畸重也。医世功法，无如是书光照两字，而教养亦自两全。即如用清用和，我辈性功未澈、命理未精，用或不当，得罪非细，不如迎光普照、不加意念为得。鄙见如是，笔以质诸高明。〕
　　再又摄归祖窍之中，一尘不染，寂灭而静定，静定而寂灭。静定之久，则红光如奔云发电，从中窍而贯于上窍，则更无论大小之窍。而神光动耀，照澈十方，上天下地中人，无处不照耀矣！
　〔医世至此，所得益地，不独震旦南赡可周，西牛东胜北狄中赤皆受益焉。而功用全在一尘不染，并无作用于其间。下文所行所言亦如此，是有涵育熏陶、俟其自化之义。〕
　　如是则更加敛摄，消归祖窍之中，一尘不染，寂灭而静定，静定而寂灭。静定之久，则六龙之变化已全，而神更变为舍利之光。如赫赫日轮，从祖窍之内一涌而出，化为万万毫光，直上于九霄之上，普照大千世界。一如大觉禅师所说偈言。方知太上所云：天地有坏，这个不坏。这个才是先天主人翁，这个才是真性本体，这个才是金刚不变不换之全真，这个才是无始以来不生不灭无神。这个大神通、大性光，觉照阎浮提，普渡一切，才是不可称、不可量、不可思议之无量功德也。故其偈曰：一颗舍利光烈烈，照尽亿万无穷劫。大千世界总皈依，三十三天咸统摄。
　　〔闵一得读是经毕，欢喜踊跃，百拜稽首，谨献一偈曰：至真妙道隐西天，东土重闻赖师述。是名皇极阖辟经，道宗玄旨该儒释。即修即证道并行，功用默申医世说。忘年忘月一心持，有效无效敢休歇。自从无始到如今，生生世世空劳力。生年月日时现存，一寸光阴皆可惜。一朝圆满返大罗，大罗天本为人立。大千志士莫灰心，佛也凡夫修乃及。如是如如非杜撰，皇皇经语堪重绎。
　　青羊宫原本，辗转传写，道贩辈证诸律宗，律宗惊其轻泄，节去其要，道贩辈又从而增损之，故尔强半失真。奉天李蓬头，名一炁，曾论及此，此世传伪本之由。有夙根者，具慧眼，觉其参错不纯，委余校订，幸有本山梓本，刊自康熙间者，取以雠剔，遂成完璧。吾宗丹书，皆为世珍，先师太虚翁于是书有跋，惜为同人携去。忆其大旨，谓此经上承正脉，是通天澈地之道，长生久视乃其余事。又言真人生于东汉，隐现不可测，驻世神仙泥丸李翁，谓尝会于青羊宫之寥阳殿，自云于岭南蜕化，生平以有为法炫世，大厄随至，乃跨铁鹤以遗世，兹述虚无大道以勉同志焉。观于此，则是经炼虚合道章所引李诗，即为我祖泥丸真人无疑矣！尹真人于元明时姓尹，世所称尹蓬头是也，于东汉时姓屈讳祯，道号无我，阅千数百年，盖屡易姓名以隐于尘世者。余生也晚，何幸得处其山，又得其书，今更得其伪本而订正之，个中奇缘，盖有不可思议者，故谨志之。龙门后学闵一得谨跋。〕
尹真人寥阳殿问答编（计六篇）
青羊宫传钞本　金盖山人闵一得订证
第一篇（按即升座篇）
　　尔时尹真人在西蜀青城山白云堂下，诸弟子散斋致斋毕，设座于寥阳殿东庑，迎请真人登座。真人乃临（此山本之文，与钞本稍异），诸生三参礼毕，各各依次而立。真人为诸生讲说皇极开天阖辟玄机，清净解脱不二法门。座中有一弟子，名曰玄真，离次而出，诣真人座前，稽道再拜而问焉。
　　曰：“请问真人生死阴阳之理？”真人答曰：“大众好生恶死，莫识生从何来，死从何去。徒在生前，千谋百计，奔驰一生。及至死时，如生龟解壳、活鳖落汤，地水火风各自分散。神既离形，而但观世界，直与泼墨相似。东西莫辨，上下不知，轮回六道，随业受生。只见有缘之处如火，见光明色，发为爱种，纳想成胎。十月满足，力地一声，天命真元注于祖窍，属于坤卦。自一岁至三岁，属于复卦；至五岁，属于临卦；至八岁，应乎泰卦；至十岁，应乎大壮：至十三，应乎夬卦；至十六，应乎干卦。自一阴以至六阳，男子无漏，称为干体。此时倘遇明师授诀，修炼顿圆。此乃上德全人也。自后欲情一动，真元即泄，此时八年损一阳。十六岁至二十四岁，一阴初生，应乎姤卦；至三十二岁，应乎遁卦；至四十岁，应乎否卦；至四十八岁，应乎观卦；至五十六岁，应乎剥卦；至六十四岁，纯阴用事，复返于坤。此乃人生不出六阴之数也。人之一生，千作万为，俱为虚幻，而所与偕行者，惟生前所作善恶二业，紧紧随身一丝不漏者也。”
　　又问前三田？答曰：“脐轮之后一寸二分，力地一声，真元落于此处，号曰天心，一名气海，又曰神炉，乃胎仙元之根，是故又号天根，为炼精化气、炼气上升之地，是故又号坤炉，按即丹书之下田。下田之上，亦曰黄庭，乃是赤子立命之处。人之血心，名曰绛宫，不可修炼，只宜存养。盖以存液成血、养血化精，是亦要地。心之后而稍下，乃是中田，名曰黄堂，又名土釜，《易》曰黄中，道曰玄窍，乃仙胎结养之所，最忌后天三宝渗入者。顶中泥丸，名曰干顶，一名天谷，又号内院，婴儿成形，升驻于此，丹书名曰上田，此处是也。”（钞本所改谬混之至，谨准山本一一订正）。
　　又问后三关？答曰：“人之尾闾，在尻脊上第三节，一名长强，一名三岔路，一名河车路，一名禁门，其下曰玄关，其前曰气海，乃阴阳变化之乡、任督交会之处，丹书名曰尾闾关者是也。人之背脊二十四节，上应二十四气，有关在二十四节头尾之中，一名双关，直透顶门，此即夹脊关也。人之后脑骨，一名风池，其窍最小而难开，欲开此窍，舌拄上腭、目视顶门，全仗神炉聚火，接续冲起，此关乃开。此关名曰玉枕，又曰铁壁也。身后三关开法如此。”（统准山本订正之）
　　又问人之元气可以发生否？答曰：“元气逐日发生，子时一阳之气生于复卦，其气到尾闾，乃尻骨上第三节是也；丑时二阳之气生于临卦，其气到肾堂，自下数上第七节是也；寅时三阳之气生于泰卦，其气到元枢，自下数上第十一节是也；卯时四阳之气生于大壮，其气到夹脊，自下数上第十二节是也；辰时五阳之气生于夬卦，其气到陶道，自下数上第二十二节是也；巳时六阳纯干之气，至玉枕关，阳已极也，阳极阴生，理所必然。午时一阴之气生于姤卦，其气到泥丸宫，即百会穴也；未时二阴之气生于遁卦，其气到明堂，明堂在两眉之正中上一寸二分是也；申时三阴之气生于否卦，其气到膻中，心之外包络是也；酉时四阴之气生于观卦，其气到中脘；戌时五阴之气生于剥卦，其气到神阙；亥时六阴之气乃纯坤之卦，阴极又阳生矣。自子至巳为六阳，行阳二十五度，自午至亥为六阴，行阴二十五度，昼夜周流于五脏六腑之间，而气滞则病、气息则死。人之修炼而长生住世者，总由固精以养气，闭任以开督，使两脉运行而不息也。”
　　请问太极之理？师曰：“太极者，吾人之天心也，释氏曰圆觉，道曰金丹，儒曰太极。所谓无极而太极者，不可极而极之之谓也。凡人始生之初，只此一点灵光，所以主宰形骸者，即此太极也。父母未生以前，一片太极，而其所以不属乎形骸者，乃为无极也。欲识本来真面目，未生身处一轮明。太极有二理，自运行而言，则曰时候，虽天地不外乎一息；自凝结而言，则曰真种，虽一黍可包乎天地。宿蛰归根，晏息杳冥，是为时候太极；孕字结实，交媾结胎，是为真种太极。人能保完二极而不失，而可以长生、可以不化，岂止穷年令终而已哉！”
　　请问如何谓之火龙水虎？答曰：“水虎者，黑铅也，是天地万物发生之根，乃有质无气者，真铅也；火龙者，红铅也，是天地万物发生之本，乃有气无质者，真汞也。有质者，真铅也，太阴月之精，为天地万物有形之母；无质者，真汞也，太阳日之光，为天地万物发生之父。铅汞之体，互相孳育，循环不已，不可谓生天生地生万物之祖宗乎？古今至人，知神物隐于此，法爻象而采取太阴之精，设炉鼎而透会太阳之气，以二者归于神室，混混沌沌相交，交合不已，孳育无穷，而木中生魂、金中生魄，凝然而化为鄞鄂，结为百宝，名曰金液大还丹。”
　〔此答蕴有极玄极秘极妙极宏，而又极庸极奇极简极正之体之用，然不外乎我师太虚翁两句，曰：内而虚极静笃，外而混俗和光。按此必以天地为药物、太虚为炉鼎，用以措之世，即为三尼医世；用以归之一身神室，谓之金液大还丹；如是行去，谓之公私两利、世身并益焉。先哲谓：是书功法，足取医世，有以夫。〕
　　请问如何谓之日乌月兔？答曰：“日者阳也，阳内含阴象，砂中有汞也。阳无阴则不能自耀，其魂为雌火，乃阳中含阴也。日中有乌，卦属南方，谓之离女，故曰日居离位反为女。月者阴也，内含阳象，铅中有银也。阴无阳则不能自莹，其魄名雄金，乃阴中含阳也。月中有兔，卦属北方，谓之坎男，故曰坎配蟾宫却是男。无隐子曰：铅取玉兔脑中精，汞取金乌心内血。只此二物结成丹，至道不繁无扭捏。二物者一体也。”
　〔此节发明上节之玄理，而取贵得精焉耳！用以医世，理信然也．究其妙用，不外清和两字，而功用必如乌兔，遥相固济，用乃无穷．古哲曰：用日必如春，用月必如秋。有以夫？〕
请问大小炉鼎？师曰：“凡修金液大还丹，先要安炉立鼎。鼎之为器，匪金匪铁；炉之为器，匪玉匪石。黄庭为鼎，气穴为炉。黄庭正在气穴之上，一缕相连，乃真人身血脉交会之处，鼎卦曰正位凝命是也。此之谓小炉鼎也。干位为鼎，坤位为炉。鼎中有水银之阴，即火龙也；炉内有玉蕊之阳，即水虎也。虎在下为发火之枢机，龙在上起云腾之风浪。若炉内升阳降阴无差，则鼎内天魂地魄留恋、青龙白虎相拘、玉免金乌相抱，火候调停，炼成至宝。故青霞子曰：‘鼎鼎非金鼎，炉炉非玉炉。火从脐下发，水向顶中符。三姓既会合，二物自相拘。固济胎不泄，变化在须臾。’此之谓大炉鼎也。”
　　〔先哲靖庵氏曰：医大千，当用大炉鼎，烹小鲜，只用小炉鼎。”太虚氏曰：医世运，须用大炉鼎，若治身家，病在一己，只须频事小炉鼎，身无有不正，家无有不治者也。〕
　　请问内药、外药火候之旨？师曰：“凡修炼者，先修外药，后修内药。若明睿之士，夙具灵根，则一炼外药，便炼内药．内药无为无不为，外药有为有以为；内药无形无质而实有，外药有体有用而实无；外药可以治病，可以长生久视，内药可以超升、可以出有入无；外药外阴阳往来，内药内坎离辐辏。以外药言之，交感之精，先要不漏，呼吸之气，更要微微，思虑之神，贵在安静。以内药言之，炼精者炼元精，抽坎中之阳也，元精固则交感之精自不泄漏；炼气者炼元气，补离中之元阴也，元气住则呼吸之气自不出入，炼神者炼元神，坎离合体而复干元，元神凝则思虑之神自然泰定，内外兼修，成仙必矣。紫阳云：‘内药还同外药，内通外亦须通，丹头和合类相同，温养两般作用；内有天然真火，炉中赫赫常红，外炉增减要勤功，妙绝无边真种。’真种者，人元也，火符之断案也。”
　〔无边真种，来自大千，得诀以修，多如仓粟。无时天地盈满虚空者，说详《双修宝筏》，所以难得者，中不虚寂耳！斯答所言内药，乃指身中之先天；所言外药，乃指身中之后天．先师太虚翁曰：“长春真人云；‘以身而言，坎铅为外药，离汞为内药，其实身心而已；以世而言，乾坤之气为外药，坎离之精为内药，其实后先而已。’故以道论，太极之极为外药，无极之极为内药。是以天地有病，义取太极以补之，不济，迎致无极以生之。至人作用有如此，此载《太上大戒说》中者，我宗律祖，世世相承，传至昆阳王祖而绝。其说尚存，所示功诀，不过空述其义．非天夺之，人心不古故也。吾得闻此，自吾恩师泥丸真人述之，谓云游遍大千，所见所闻，无上玄旨，无有过此者，然谓道不终隐，此是长春真人首徒虚靖赵氏一祖之言，有所授之也。”先师之论，现载《三一阴符经》中，感而述于是答之后。噫！吾身亦是天地之身，穷返极复，亦可深造无极，既造无极，则自可与无极一鼻孔出气，况古至人亦非三头六臂者。古人云：有志竟成。成不成莫问，事不事在我，计惟死而后已可也。〕
　　请问取坎填离、复我干健之体之旨？师曰：“铅汞者，太极初分先天之气；先天气者，龙虎初弦之气也。虎居北方坎水之中，阳爻原出于干，乃劫运未交之先，干因颠灭驰骤，误陷于坤，干之中爻遂损而成离，离本汞居，故坎中黄男名汞祖也；龙居南方离火之内，而离内阴爻原属于坤，乃混沌颠落之后，坤因含受孳育得配于干，坤之中爻遂实而为坎，坎本铅金，故离中玄女是坎家也。似此男女异室、铅汞异炉，阴阳不交，而天地否矣。圣人以意为黄婆，引坎内黄男配离中玄女，夫妻一媾，即复纯干，是谓取坎填离，复我先天干健之体。紫阳云：‘取将坎内心中实，点化离宫腹内虚’是也。”
　〔取坎填离活法，无如《金华宗旨坎离交媾章》功法最妙。祖师曰：“凡漏泄精神、动而交物者皆离也，凡收转神识，静而中涵者皆坎也，七窍之外走者为离，七窍之内返者为坎，一阴主于逐色随声，一阳生于返闻收见。坎离即阴阳，阴阳即性命，性命即身心，身心即神炁。一自敛息，精神不为境缘流转，即是真交。而沉默趺坐时，又无论矣。”准是法以行，则医世亦于此得诀，而用不支离矣。〕
　　请问如何谓之降龙？师曰：“离日为汞，中有己土，强名曰龙。其形狞恶，主生人杀人之权，专成仙成佛之道，威灵变化，感而遂通；云形雨施，品物流行，干之九二：见龙在田利见大人。孔子曰：‘龙德而中正者也’。世上不悟此龙生生之功，每反受其害。若人能知而畏之、周而驭之，则能降此狞恶之龙，而积至精之汞不难矣。降之之法，制其心中之真火，火性不飞而龙可降，则有投铅之时。不积汞，何以取其铅？不降龙，何以伏其虎？且真铅真汞未易相投，而真龙真虎亦难相制。学者若能了得这个龙字，则此外皆末事也。”
　〔炼丹妙诀，无过降龙，医世功法，首正人心。诀惟一切放下，迎请干元以注阎浮，朝斯夕斯，世风自正，随升坤元之气，以相辅之，用葆真风．先哲石庵氏尝言此感通之理，应验如神，盖道其实学也。说载韩箕畴《三山馆录》。韩乃康熙间名士，有文行者，石庵氏为其戚友，非虚语也。〕
　　请问如何谓之伏虎？师曰：“坎月为铅，中有戊土，强名曰虎。其形猖狂，虽能害人杀人，却蕴大乘气象，举动风威，叩之则应；含宏光大，品物资生，《易》曰‘履虎尾不咥人亨’，孔子曰‘素履之往独行愿也’。若人能知而畏之、驯而调之，则能伏此猖狂之虎，以产先天之铅矣。其降龙必继之以伏虎者，盖伏虎则无咥人之患也。故历代圣师以降龙为炼己，以伏虎为持心。紫阳曰‘若要修成九转，先须炼己持心’，即此义也。”
　〔炼丹妙诀固如是也，用以医世，诀惟摄坤元以宁之。何以故？无恒产而有恒心，惟土为能耳！〕
　　请问如何谓之心印衣钵？答曰：“善哉，汝以此为问乎！佛有《梵网经》《陀罗尼》，天有《元始律》《玉章经》，乃真心印，乃真衣钵也。然其义理渊深，而所包无际，如天之无不覆，如地之无不载。智如三藏法师仅译其文，而于陀罗尼经旨，未尝身体力行。圣如纯阳帝君仅述其说，而于玉章经真文，未尝诠注一字。东华帝君曰：‘法身刚大通天地，心性圆明贯古今。不识三才原一个，空教心性独圆明．’盖言即身即世、即世即心、无内无外、无灭无生、合修合证者，乃为菩萨、乃为天仙也。故吾佛道，惟律宗始得传授。然衣钵相传，历千数百年，而未有发其覆以倡宗风者，盖待其人而后行，亦待其运会而后有其人。然人非天外人也，人人可学、人人可能。性命功圆，则经义自能通晓，经力自能觉照大千，通乎天地而运乎一心。此虚无秘密、清净妙明之机，保合含宏、觉通光大之体，小则纤尘不染，大则沙界弥纶。十方诸佛共这一个鼻孔出气者，三界众仙向这里立命安身者，了道悟真从这里打破者，成佛作祖在这里涵溶者。三才三宝，一宝一真，非有非无，现在规中。形如满月，状似蓬壶。然非心非肾，非脏非腑，放之则弥六合，卷之则退藏于密。魔王拱服，众圣皈依。如红日当空，阴魔敛形；如皎月中天，容光必照。机旋星斗，气转乾坤，祖祖无言，师师吐舌，此无上无极之真品也。此乃是无极真空、教外别传之旨，是乃千真不露之灵章、万圣不传之奥典。即译即说以事，必须修见本来面目，造至真实彻悟，然后循行水火之功、煅炼之法，三田充满、三界清和，再须加以九年温养，是以修造清净广大法身，承行始无不验。我玄门斯道之传，始于晋授天仙戒，世世相承，宝而秘之，然而长春真人三千门弟子，而闻道者一十八真耳！偈曰：不是玄门消息深，高山流水少知音。有人寻着来时路，赤子原通天地心。”
　〔钞本此篇大与梓本不同，或为律裔惊其漏泄秘文而削去之，道贩辈又从而窜改之，故于宗旨奥义，尽净除去。兹准山本原文改正。〕
　　请问如何谓之采药？答曰：“采药之法，乃心心相印、口口相传，不敢轻泄，汝今问及，不亦智乎？汝于亥末子初，观一阳初动之际，虚极静笃，心与天同、神息合一；先天之炁，随我呼吸入于黄庭；周天数足、丹田汤沸，此真验也。百脉如虫行，四肢如火炽，此采药归壶之秘诀也。”
　　请问如何谓之转识为智、变化气质之性为佛性？答曰：“本来天真之性，本无尘染，不着一物，即大圆镜智性是也。因—念萌动，合于凡躯，为后天知识所诱，故转而为识。今欲返其本而复其初，每日不拘时候，凝神定息，神息相依，抱一无离。时以善法，扶助自心；时以赤水、润泽自心；时以境界，净治自心；时以忍耐，坦荡自心：时以仙佛知见，开发自心；时以仙佛平等，广大自心；对以正法眼界，观照涅盘妙心。久久行之，尘根扫尽，六识无依，而我本来面目，如皎日当空。复我最初之本体，还我无极之造化，由兹转识为智，化气质之性为佛性，良有以也。”
　　请问若诸众生精修道业，有护持否？若诸众生不能修炼，将此经敬奉供养，有福德否？答曰：“若诸众生精心行持，即是广积阴功。
　　〔所谓色身一刻清和，闾阎即受一刻利益，况能终日终月乎！先师太虚翁曰：“泥丸翁云，‘一日行三时，三月必得征应。’我辈云水，无位无财，三千功、八百行，何日得圆？太上悯之，故垂是典。无如世无恒心，心且不恒，又何论行哉！恒行无间，三载胎圆，斯胎即名无量功德胎。护道天神，昼夜巡护，如睫护睛，行有不圆乎哉！然律有对代者：知而不行，罪无赦！一日一大过，可不惧哉！吾宗律裔，修多磨折，盖或忽此故也。日有刻持，九年亦必道成，中或有间，便当折算，斯乃三元考功司所掌。岁逢五腊，上元天官，汇申玉阙，此常例也。闾阎祷祝、佛道持诵，亦归医世律中者，世所未之闻也。”先师所述有如此，不敢秘，谨以告吾同人。按下文所示，亦有是义，并非神其说。曰解说、曰书写、曰供养，是归祷祝礼诵一律者，遵行亦必有验，是乃真人不得已之婆心，所以救赎失持一流人物耳！而其宏愿，盖在行持也。〕
　　玉帝敕命十方天仙、飞天神王侍卫左右，如护玉帝，护持正道，一切诸魔不敢侵害，修真之人，九玄七祖升仙界。若为尘缘所牵，不能修炼，将此真文，为人解说、教人行持，其功德不可思议。若诸众生，将此真文，精洁书写，上中下卷合以成部，供养净室，晨昏香灯不辍，吉星照耀，宅舍光明，诸佛拥护，万圣锡福，禳灾禳疾，无不应验。痴聋喑哑，虔诚供养，礼拜真文，久久行持，必性灵通，气质顿改。”
　　是时问答已毕，异香满座，现前大众，各各明了性命，豁然开悟。尔时慧庵主人座下，有一弟子，名曰静极，起诣真入座前，稽首长跪而赞曰：
　　大哉至道，无上至尊。开天立极，敷落神真。
　　天地之祖，万物之根。混沌太无，杳杳冥冥。
　　天震地裂，元始诞生。阖辟开通，神冲六门。
　　不生不灭，无臭无声。灵明不昧，亘古长存。
　　上彻天清，下烛地宁。中立皇极，元始至尊。
　　三皇辅佐，召摄万灵。主宰五炁，混合百神。
　　性命之蒂，阖辟之衡。万神侍卫，魔王保迎。
　　有缘之士，得遇是经。能断爱欲，绝灭七情。
  </div>
  <div class="pagination">
   <a href="古书隐楼藏书_page7.html">
    上一页
   </a>
   <span>
    ...
   </span>
   <a href="古书隐楼藏书_page3.html">
    3
   </a>
   <a href="古书隐楼藏书_page4.html">
    4
   </a>
   <a href="古书隐楼藏书_page5.html">
    5
   </a>
   <a href="古书隐楼藏书_page6.html">
    6
   </a>
   <a href="古书隐楼藏书_page7.html">
    7
   </a>
   <span class="current-page">
    8
   </span>
   <a href="古书隐楼藏书_page9.html">
    9
   </a>
   <a href="古书隐楼藏书_page10.html">
    10
   </a>
   <a href="古书隐楼藏书_page11.html">
    11
   </a>
   <a href="古书隐楼藏书_page12.html">
    12
   </a>
   <a href="古书隐楼藏书_page13.html">
    13
   </a>
   <span>
    ...
   </span>
   <a href="古书隐楼藏书_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
