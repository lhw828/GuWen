<!DOCTYPE html>
<html>
<head>
    <meta charset="UTF-8">
    <title>云笈七签 - 第 90 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云笈七签 - 第 90 页/共 103 页</h1>
    <div class="content">　　成。想风烈而昭然，思音徽而可觌，诚足镂之金板，秘于兰台。披封奏归美之心，愿裁于序引，属乙夜观文之暇，聊志于岁时。题曰《翊圣保德真君传》云尔。
　　◎翊圣保德真君传
　　推忠协谋同德守正佐理功臣、枢密使、开府仪同三司、行吏部尚书、同中书门下平章事、上柱国、太原郡公臣王钦若编集建隆之初，凤翔府盩厔县民张守真，因游终南山，忽闻空中有召之者，声甚清彻。守真惊惧。四顾无所见，默行悚听，约数里，又闻语云：汝若先行，吾即在后。如是者数日，守真莫能测。既还其家，又闻于室中曰：吾受命降灵，汝何为顽梗如此，不听吾言？吾若不为宋朝大事，当已粉碎汝矣！守真方异之而且惧，因曰：未审是何星辰如此临降？守真性本愚戆且昧，神祇愿勿凭陵，必无事奉。乃曰：吾是高天大圣玉帝辅臣，授命卫时乘龙降世。但以非正真之士，无以奉吾教。汝有异骨，不类常流，汝可虔心奉吾道训也。守真曰：窃闻在男曰巫，在女曰觋。守真虽处凡庸，耻为兹类。又曰：吾上天之神，非鬼魅也。五岳四渎，吾能役使。汝若回心入道，勤奉香火，当令汝应大国之征命，受真主之恩遇，岂同巫觋之辈耶！守真曰：神人既若此教导，敢不虔事？乃设酒肉之馔以祀焉。又闻言曰：吾神人也，汝何为以腥秽渎我？以汝未晓，不欲罪汝。此去但以香茶及素食鲜果为供，吾虽不食，歆汝之意也。守真稽首而谢。又曰：吾为汝天上之师，汝别有人间之师，但访高士，以求度焉。
　　守真乃礼古楼观先生梁筌为师，度为道士，遂于所居之侧择隙地出家，则于北帝宫内立殿以事神，旦暮崇奉，颇极精至。
　　神谓之曰：观汝虔心，称吾教导，贞洁之士，可以驱邪。吾先将诲汝剑法，俾汝为民除妖。后当令汝结坛，俾汝为国祈福。守真再拜曰：守真本实凡庸，粗怀愚直，当缘夙生奉事，乃致今获归依。愿以至心，永奉灵德，坛仪剑法，恭俟灵训。真君曰：剑法有三。但以刚铁锻为利刃，吾目一视，便可用也。有疾之人，俾汝挥击，邪气销铄，其人无损。或地祇作孽，水族生妖，分野为灾，国家轸虑，当以上剑治之。或山泽之怪，飞走之雄，震骇闾阎，侵毒黎庶，当以中剑治之。或魑魅之徒，夔<鬼卢>之辈，挟邪暴物，作祟害人，当以下剑治之。守真曰：三剑之法，已闻命矣。结坛之仪，伏俟指教。真君曰：结坛之法有九。上三坛则为国家设之。其上曰顺天兴国坛，凡星位三千六百，为普天大醮，旌旗鉴剑弓矢法物罗列次序，开建门户具有仪范。其中曰延祚保生坛，凡星位二千四百，为周天大醮，法物仪范，降上坛一等，其下曰祈谷福时坛，凡星位一千二百，为罗天大醮，法物仪范，降中坛一等。傥非时祷祀，不及备此三坛，亦当精洁词章，鲜异花果，扣鼓集神，恳祷而告，去地九尺，焚香以奏，亦可感应也。中三坛则为臣寮设之。其上曰黄箓延寿坛，凡星位六百四十；其中曰黄箓臻庆坛，凡星位四百九十；其下曰黄箓去邪坛，凡星位三百六十。此三坛所用法物仪范，各有差降。下三坛则为士庶设之。其上曰续命坛，凡星位二百四十；其中曰集福坛，凡星位一百二十；其下曰却灾坛，凡星位八十一。所用仪范，量有等差。此九坛之外，别有应物坛，或六十四位，或四十九位，或二十四位。法物所须，各以差降，士民之类，可量力而为之。如臣庶上为帝王祈佑，当作祈谷福时坛，凡一千二百位。或为父母师尊禳灾祈福，当为醮设坛，随仪增益也。守真拜而受之，自尔多有征验，不能备纪。
　　乾德中，太宗皇帝方在晋邸，颇闻灵应，乃遣近侍赍信币香烛，就宫致醮。使者斋戒焚香，告曰：晋王久钦灵异，欲备俸缗，增修殿宇，仍表乞敕赐宫名。真君曰：吾将来运值太平君，宋朝第二主修上清太平宫，建十二座堂殿，俨三界中星辰，自有时日，不可容易而言。但为吾启大王，言此宫观上天已定增建年月也，今犹未可。使者归以闻，太宗惊异而止。
　　太祖皇帝素闻之，未甚信异。遣使赍香烛青词，就宫致祷，召守真诣阙，备询其事。守真具言之，且曰：非精诚恳至，不能降其神。仍以上圣降灵事迹闻奏。太祖召小黄门长啸于侧，谓守真曰：神人之言若此乎？守真曰：陛下傥谓臣妖妄，乞赐按验，戮臣于市，勿以斯言亵黩上圣。诏守真止于建隆观，翌日，遣内臣王继恩就观设醮，移时未有所闻。继恩再拜虔告，须臾，真君降言曰：吾乃高天大圣玉帝辅臣，盖遵符命降卫宋朝社稷，来定遐长基业，固非山林魑魅之类也。今乃使小儿呼啸，以比吾言，斯为不可！汝但说与官家，言上天宫阙已成玉锁开，晋王有仁心，晋王有仁心。凡百余言。继恩惶惧不敢隐，具录以奏，因复面言，神音历历，闻者兢悚。太祖默然异之，时开宝九年十月十九日之夕也。
　　翌日，太祖升遐，太宗嗣位。寻召守真于琼林苑，为周天大醮，作延祚保生坛。醮罢，真君降言于内臣王继恩曰：吾有言，汝当为吾奏之。曰：
　　建隆元年奉帝言，乘龙下降卫人君。扫除妖孽犹闲事，纵横整顿立乾坤。国祚已兴长安泰，兆民乐业保天真。八方效贡来稽首，万灵振伏自称臣。亲王祝寿须焚祷，递相虔洁向君亲。吾有捷疾一百万，诸位灵官万垓人。若行忠孝吾加福，若行悖逆必诛身。赏罚行之既平等，天无氛秽地无尘。爱民治国胜前代，万年基业永长新。继恩录之于简，翌日以闻。太宗览之惊
　　异，稽首谢曰：国家之幸，宗庙之庆，虔荷上圣，赐此格言。命缄藏于内殿，寻遣内供奉官王守节、起居舍人王龟从，就终南山下筑宫。
　　方卜地于终南镇，真君忽降言于龟从等曰：此地乃修建上帝宫阙之地，不可易也。于是乃定。凡三年，宫成。中正之位列四大殿，前则玉皇通明殿，次紫微殿，次七元殿，次真君所御殿。东庑之外，有天蓬、九曜、东斗、天地水三官四殿。西庑之外，有真武十二元神、西斗、天曹四殿。又有灵官堂、南斗阁，并列星宿诸神之像。竖钟经二楼，斋道堂室，靡不完备。建碑以纪其事，题曰上清太平宫，一如真君预言之制。命常参官一人监宫，择道士焚修。每岁三元及诞节、上本命日，并遣中使致醮。祀神之夕，上望拜焉。岁或水旱，或国家将举事，率致祷焉。
　　初宫成，真君忽降言谓王龟从等曰：汝奉诏修宫，勤则至矣。然何为不开日月华门？不画八小殿壁？阶墀甓甃亦未严备，惟求速成，以冀恩宠。然上天亦不掩尔功，亦不赦尔罪。守节、龟从颇切惊惧，然已奏讫，役不及增备，惟稽首祈谢。及至阙，皆获增秩，赐白金千两，既而守节染疾而亡，龟从殁于兵刃，此乃不掩功不赦罪之戒明矣。
　　太平兴国初，太宗皇帝亲征太原，真君忽降言于守真曰：官家已临汾晋，非久克复城池，汝当令监官内臣等设醮，以谢胜捷于上帝。守真等曰：国家大事，乞俟捷音。真君曰：上天已定，胜负也。逾旬而王师告捷，监宫等以闻，帝遣内臣卢文寿赍内库香药、御署词章，诣宫陈醮以谢上帝。是夕，真君降言曰：官家设此大醮，上帝与诸天皆喜，国祚延远，过于有唐矣。
　　至六年，守真以乾明节诣阙朝贺召见，因面奏曰：“圣真下降，俯为昌朝，乞降诏加号以答灵贶。”上允其奏。寻下诏曰：太平宫神，受命上穹，降灵下土。苾致荐，肸蚃有征，大庇斯民，屡垂丕贶，宜加美号，以答神休，其封神为翊圣将军。诏命至宫，守真焚香以告，真君忽降言曰：汝当上问，官家所言翊圣者，翊于何圣？守真数日疑惧，不敢答。复言曰：汝但驰奏，官家不罪汝。守真遂具章以闻，太宗览之，召近臣谓之曰：“玉帝辅臣所辅翊者，上帝也。当以此意报守真，令启白也。”既而内臣传命到宫，守真诣殿，焚香以告真君，曰：“此意是也。”七年，守真复诣阙朝贺，真君忽降言曰：“吾有言，汝当闻于官家。曰：“大道兴隆阴谋灭，诸天众圣皆欣悦。宋朝社稷甚延年，太平景运初兴发。君上端心显明哲，爱民治国常须切。万年基业永长新，金枝玉叶无休歇。”守真得之，到阙以闻。诏赐守真紫衣，号崇元大师。自后每遣使醮告，真君或有言，守真皆密以闻。
　　至道初，忽降言谓守真曰：“吾建隆之初，奉上帝命下降卫时，今基业已成，社稷方永，承平之世，将继有明君。吾已有期，却归天上，汝等不复闻吾言矣。傥国家祈祷，但严洁焚香，北面告吾，虽不降言，当授福卫护宗社。”又曰：“汝遇吾下降，至今三十五年，勤亦多矣，上帝已有符命，授汝为五土之主，此限满日，升汝仙官，汝亦不久住也”。自是不复降言。
　　明年闰七月十六日，守真谓门人等曰：吾已领符命，今将去矣。言讫而化。既而圣上嗣位，崇奉之典，率遵旧式。洎受元符，封泰山，建玉清昭应宫，于宫中宝符阁之西北隅作凝命殿，殿后为凝命阁，以奉真君。
　　大中祥符七年，诏曰：诞敷宝命，仰荷于至神；昭报殊征，虔增于懿号。盖为邦之大典，庇民之深旨也。而况翊宣元化，式表众灵，司阴骘于含生，播明威于福地。当王基肇启，固降治而已彰；洎文考缵承，复先期而斯应。由是亟营珍馆，备荐徽章，蒙介福于无垠，佐鸿图于累盛。顾惟眇质，绍抚绵区，属典礼之交修，实祺祥之沓委。缅怀幽赞，罔怠钦崇。是用益以丕称，奉之茂则，式达至精之恳，庶伸祗答之文。期克享于夤恭，永保宁于品汇。爰颁成命，俯告宰司，深体予怀，共宣其事，翊圣将军宜加号曰翊圣保德真君。
　　自真君之降世也，或时有所受，人即传录。而岐、雍之间，有物魅妖怪为害之极者，皆投诚致告，则守真祈祷，奉教而往，靡不祛殄。凡所灵验，不可胜纪，今录其传闻者云。
　　守真常朝礼至玉皇大殿，睹其题曰通明殿，不晓其旨，因焚香告曰：通明之理，窃所未谕，敢祈真教。真君曰：上帝在无上三天，为诸天之尊，万象群仙，无不臣者。常升金殿，殿之光明，照于帝身，身之光明，照于金殿，光明通彻，无所不照，故为通明殿。诸天帝君，万灵侍卫，仙众梵佛，悉来朝谒，仰视其殿，惟见大光明中，上帝俨然。仙班既退，光明遍彻诸天焉。
　　有王叟者，年七十余，少事戎帅，老而退居终南镇，胆气雄杰，谈五代时事，历历可听。每闻妖怪诞妄之事，则扼腕切齿。自真君之始降，未甚信响。洎目睹灵异，欣然归仰。自后常日二时赴宫，焚香伏拜，虽风雨霜雪，未尝暂旷。一日忽告守真启殿门，瞻礼焚香，且泣曰：老夫本怀刚气，幼事军门，不信邪魔，常守正直。百生有幸，得遇上真。今已衰耗，大期将至。所愿归全之后，得在左右，以备驱使，为万足矣。真君降言而许之。未几，叟无疾而终。逾旬，守真忽于真君殿前，闻空中有呼其名者曰：我铁轮将军也，汝何以略不见录？守真仰而问曰：真君左右有四将军，常侍殿中。守真常所虔事，未
　　知铁轮将军是何星辰名位？空中又曰：我即王叟也。曾有至愿，乞侍左右，今蒙收录，使掌铁轮，位在四将军之下。汝今后或有醮祭，勿忘吾名也。
　　真君尝谓守真曰：吾每巡游周天，有诸位灵官，捷疾吏兵数逾百万。彗孛妖沴，知吾骑从所至，皆屏迹远避。岳镇海渎可以麾召，而世之物魅邪怪，岂足数耶！吾念汝正直，付汝剑法，俾汝为民救患禳灾。汝宜精勤，无或懈怠，积功立名，加惠及物，上天所鉴，当录汝名。若慢道轻教，不守虚寂，自有阴责矣！吾若一怒，万物立为埃尘，汝其可当乎！然汝每有责罚，乃吾小将军怒汝不专谨尔！汝自宜致恭于彼。汝所兴念，彼各预知，不可欺心，贻汝祸患。
　　守真尝一日从容焚香，虔诚问曰：守真睹释氏之教，言天上天下无如佛者。未知三清之上，品位何若？愿赐真语，以蠲蒙滞。真君降言曰：佛即西方得道之圣人也，在三清之中，别有梵天居之，于上帝则如世之九卿奉天子也。守真曰：其教流演，颇盛于世，又何理也？真君曰：教流中夏，帝之念也。随世盛衰，亦帝之念也。守真曰：道释经典，并垂于世，未审崇奉何者，即获其福？真君曰：《太上道德经》大无不包，细无不纳，修身炼行，治家治国。世人若悟其指归，达其妙用，造次于是，信奉而行，岂惟增福，谅无所不至矣。释氏之四十二章经，制心治性，去贪远祸，垂慈训诫，证以千恶，亦一贯于道矣！奉之求福，固亦无涯。至于周公、孔子，皆列仙品，而五经六籍，治世之法、治民之术，尽在此矣。世虽讽诵，多不依从。若口诵而心随，心随而事应，仁义信行礼智之道常存于怀，岂惟正其人事，长生久视之理，亦何远矣！
　　守真又尝启请云：终南山中赤谷神祠者，近乡之人多所祈祀。屠牛击豕，以为飨馔。酒乐喧沸，民氓鼓舞。若斯之事，其获佑乎？真君曰：终南山实名山福地，人凡境圣，今古皆然。兴妖致邪，杀命祈福。以兹俟福，斯亦远矣！既而草窍潜匿其下，捕贼者积薪焚之，祠宇煨烬，寂无灵异。建隆末，长安进士刘颃颇有文学，出于流辈，尝诣宫再拜祷曰：顽欲知将来位秩高卑，愿赐灵语。真君降言曰：天赋汝文性，不赋汝禄位。汝若学道退闲，当犹延永。若妄求进身，虑促汝寿算也。颃闻之，不悦而退。后三岁，果无成而卒。
　　雍熙中，华山希夷先生陈搏卒于张超谷石室中，世多传其羽化。守真朝礼之次，因焚香启告曰：华山陈搏近卒，时人谓之尸解，未审其人功行证仙阶乎？敢希上真，略赐指谕。真君降言曰：搏之炼气养神，颇得其要，然及物之功未至，但有所主掌尔。端拱中，知凤翔府、比部郎中高凝佑尝就宫致礼。既去，真君忽降言于监官李铸曰：高凝佑行亏忠信，死非久矣。铸窃志之。俄而凝佑秩满还京，为三司判官。铸闻之，乃复焚香启告曰：高凝佑今为此职，又何福耶？真君降言曰：死将至矣。数月而凝佑卒。吏部尚书宋白，乾德中家于盩厔。有弟显，小字曰岐哥。年十余岁，为狐魅所惑，号呼无度，举动失常，忽力敌数夫，家人莫能制。医砭之辈至者，必遭凌扑。白因斋心，遣所亲诣宫致祷，恳求卫护。真君降言曰：汝去，吾当令守真往彼。守真受教而往，方至其家，坐于客馆，而岐哥已觉，慞惶失次。家人遽出迎拜，守真具问之，因厉声呼其名。须臾，岐哥捽其首，从中唯唯而出，至守真前，战汗悚息。守真呵责移时，鬼乃露形，叩头伏罪。守真以术戮之，应手而毙。岐哥仆地良久而苏，即获平愈。
　　真君尝忽谓守真曰：山下李靖庙中，有狐鬼数十，盘泊于彼，本方地神适有驰报，虑其为妖害民，汝可速往逐之。守真禀命，仗剑而去。须臾坐于庙前，震呼数四，俄而狐鬼数十悉
　　出，遍列于前，惶惑惊悸。守真乃责之曰：此上真下降之地，汝辈岂宜杂处！今未欲戮，汝可速返林莽，无以血污我灵剑！鬼等相顾，狼狈匍匐而散。守真自往至还，曾不移时。寓宫道士王德渊问其所适，守真具道之。德渊曰：自此至彼，往复二十里，何其速耶？守真曰：我离庙时，以剑挥下庭树低枝在地，可验也。德渊俟晓，跃马而观焉。果于庙前闻腥秽之气，不可近，得断枝而还，始再拜称异。时又有妖狐数百，在邠州城中，颇为怪异。守真闻之，因焚香致告，具道其事，愿奉教往彼除之。真君降言曰：此狐妖辈尝于长安南山中，化形为菩萨之状，诱彼居民，舍财为寺，其间回心归善，亦十有八九。上帝以此故授其符命，俾为邠州土地，亦有限数，俟其岁满，当自远去，无能为害，汝不必往也。
　　开宝中，凤翔府民陈英美家有山魈为怪。投掷瓦砾，日盈其庭。时放烟焰，欲焚其舍。财物耗散，亲族愁苦。召术士禳禁，命僧徒课诵，皆不能止，乃移居远遁，亦蹑踪而至。英美计无所出，因斋戒持香，躬诣宫庭，精虔以告。真君降言，谓守真曰：汝今速受吾命令，往为除。守真再拜，负剑跃马，再宿而至其家。而掷瓦之声，喧嚣如故，观者填隘，皆曰：此道士必不能去此怪。守真乃盥涤严洁，整衣引剑而入，其怪忽然而止。是夕，为坛于庭中，守真噀剑立其上，厉声徐呼曰：山魈鬼何在乎？傥为妖未已，当出与吾较胜。不然，则当去万里之外，释汝之罪。如是移时，悄无影响，自是其家安肃，乃随守真诣宫，陈醮以谢焉。
　　又长安富民杨氏家有鬼物为怪，掷瓦纵火一日万变，聚族忧惶，莫可宁处。时有术士李捉鬼者，尤善符禁。杨氏召之，方及其门，若为物所系，匍匐而起，俄复颠陨，如是者三，遂狼狈而走。杨氏复召僧众为道场，诵经作梵呗以祛之。俄又若
　　有物攫其道具，或投于屋，或弃于井，群僧惶惧而去。乃至捣衣砧石，亦自空中腾起，三三两两，相逐而落中庭，遇物凌触，而物无所损。如是之怪尤众，不可具纪。杨氏素闻真君之灵，乃躬持香烛等，驰赴焚祷，具言其怪，且求驱殄。真君降言曰：汝当速归，吾令守真继往也。守真寻再拜而往其家，士民观者填隘其户。守真易衣整冠，咒水挥剑，行于四隅，其怪即寂然无声。守真谓杨氏曰：此妖伏矣！请为醮以祛之。向夕，结坛焚章，礼毕而去。一城之众，稽首称叹。守真既归，杨氏随诣宫中，陈醮以谢。
　　又富民刘文璨者，忽为狐鬼所惑，心神恍惚，动止不宁。市中逢道流，语之曰：子面有妖气，必为邪物所着。真君下降，可虔心祷之，必愈斯疾。文璨乃自赍香烛，晨夕驰赴，中路为鬼物所追，或为僧尼妇女，或为商贾，万端诱惑不进。文璨既迷且惑，复遇道流于路，具告其故。道流曰：是皆鬼物也。汝宜迳往，无或退志，为群妖所害。文璨心悟，不数日奔迫至宫，洁斋恳至，百拜殿下。真君降言曰：知汝远来，吾今令守真为汝除邪。是夕，守真立文璨于庭中，守真仗剑噀水，呵叱数四，文璨懵然踣于地，移时而起，曰：适先生呵叱之际，见数人若神将者，各擒二鬼而去。文璨惶骇，不觉颠仆。今神思清爽，如酣醉之始醒也。百拜而去。
　　自真君之临降，官吏民庶，不远千里，或驰诚遥祷，或斋戒朝拜，以祈真受。时有所闻，大抵多随其性习，加以训勖，人臣依于忠，人子依于孝，清淳者示之格言，贪酷者警以要道，词甚平易，颇叶音韵，然获闻之者至寡。今据其所传，录之如左。
　　乾德中，骊山白鹿观道士冯洞元朝礼之次，焚香虔告曰：洞元讲孔子之书，依老氏之教，积有年矣。而修身炼行，未得真旨，幸逢上真，敢求一言。真君降言曰：到境始知安，形忘灵物闲。真空须照达，幽微即大还。动观无障碍，希夷合自然。功成神莫测，变化可冲天。去住由自己，三官赦旧愆。命曹除罪薄，六丁奏上天。众生要修道，须知无上源。洞元百拜，虔谢而去。
　　开宝中，侍御史路冲奉诏知凤翔府，就宫礼请守真，就府署中陈醮祈降。是夕，洁斋致祷曰：冲身居职守，阻拜真仪，辄以苹藻，虔祈降鉴，乞赐真语，以导蒙昧。真君降言曰：尽力事君，以为忠臣，浊财勿顾，邪事莫闻。整雪刑岳，救疗人民。动合王道，终为吉人。积愆累咎，必有沉沦。众生本无形之性，配有形之躯。旷劫以来，不能自悟，自有无极世界，不夜之乡，混合太虚，杳冥同理。又曰：六合乾坤内，众生多不会。造业向前行，如盲蓦江海。如将智慧观，自越千重海。冲再拜，录而奉之。左补阙王龟从，一日斋心诣宫，焚香恳祷曰：凡庸贱类，衅咎无涯，幸逢上真，愿赐灵诲。如何修身，以获遐寿？真君降言曰：劝汝修炼，莫如精勤。精勤不怠，上圣皆闻。太平降世，用武兴文。无文则不正，用武则益君。食禄利勿违王命，行吉善但守清贫。清贫者响合天地，浊富者像火投冰。投冰者火缘渐灭，积恶者自贯其身。自贯者殃及七祖，地府下痛害及亲。吾悬千尺之索，提钓有缘之人。道之尊，德之贵，大道能生一切物。众生头象天，足象地，中心空然合真理。凿户牖，以为室，房室之中有一物，亦无形，亦无影，杳杳冥冥人不识，若能识者得长生。阳在天，阴在地，二气同和诚有谓，空中造化乃自然，自然之中生万类。天不高，地不卑，大道混合虚无理，学道众生审欲闻，此是修行崇妙门。
　　开宝中，丞相沈伦尝连绵卧疾，虔心遣使诣宫，陈醮致告曰：伦浊秽之质，病恼所侵，如何修行，得免兹患？敢期圣语，以导愚蒙。真君降言曰：灵物不病，形躯自安。形躯有病，返照而看。来人录之，归致于伦。伦捧览之，惊喜曰：吾得之矣。寻而疾愈，复遣人诣宫醮谢。
　　道士王德渊因游终南山，寓止宫中，勤奉香火，好养生而性褊，多所恚怒。忽一日，真君降言谓之曰：汝学道修真，先当调习其性，以顺天和。忘诸有为，勿耗心识。融怡凝湛，道乃可见。复戒之曰：莫管内，莫管外，来往真灵无挂碍。所居安乐是汝家，各自勤行莫相待。莫相待，先达之人无滞碍。真空妙乐有天堂，与圣相同灭诸罪。
　　又曰：妙理须行到，周旋皆合道。举措见真空，真空无烦恼。混合太虚中，自有无声乐。地炉天灶间，皆同凡圣道。常将智慧观，可向今生了。德渊曰：上感真君降言教示，不晓前篇内‘与圣相同灭诸罪’，愿垂诲谕。真君曰：汝若除烦入静，炼心修真，积累其功，数盈之后，泥丸百节，元神灵通，而自同于圣。天堂妙乐，无所不至，岂更有诸罪也？故言‘与圣相同灭诸罪。’太平兴国中，驾部员外郎李铸尝知凤翔府，备睹灵应。俄复奉诏监宫，凡十余年，志颇严洁。真君前后降语仅十余篇，其所录者数首。一曰：建隆之初，方禀希夷。上帝命吾，众圣皆知。乘龙下降，列宿相随。五岳受命，主张地祇。潜扶社稷，密佐明时。吾要李铸，知吾降期。不得轻泄，免漏天机。
　　又曰：与吾独异佐国，与吾以道理民，与吾慈善理家，与吾不饮自醉。醒时理民，醉时理神。此语是延年益寿之法，吾劝府主记取。
　　又曰：为官求理在贞明，智慧俱通临事清。观天行道合阴德，食君爵禄常若惊。为吾洗心复换骨，背凡入圣奔长生。天宫快乐胜凡世，不夜之乡挂一名。
　　又曰：府主累世为人生中国，与吾清直，莫行斜曲，与吾积善累功，与吾辅佐明主。与吾洗雪黎民，与吾挂心刑狱。上帝若知名天官也，克取舍住世转流之财，但修取有形之像，获随身之功，得无量之福。与吾不得因循，不奈时光迅速。灵官赏汝功勋，天曹与汝添福。若一一依吾圣言，必得延年益寿。
　　又曰：年登七十余，住世不久居。饶君寿百岁，问汝得几秋？地府直须怕，冥司难请求。有功无惊惧，积罪必遭诛。子孙难替代，早觉莫痴愚。
　　又曰：有缘无缘，福业相牵。有缘福至，无缘业缠。三业大罪，信根不圆。若遵吾语，如倚太山。
　　又曰：听吾之语必延年，亦将康健保安然，至诚不退修真理，今生若在玉皇前。
　　又曰：为汝虔心，星辰下降。来驾于玄风，去乘于法雨。开盲愚之耳目，回积恶之人心，尽归投于正路。因汝醮告上玄，恶人尽来归敬，此汝之功也。吾已与汝闻于上帝，俾汝获福也。汝宜清者重清，白者重白，明者重明。勿初勤末怠，中路变异，回清为浊，回善为恶。设灵官奏闻，上帝若知，有误于吾也。又七月十日夜，真君降言：汝忠勤奉国，惠爱临民，更要用心，勿违吾诫。未遇吾之前，所作诸恶，吾与汝并销除也。遇吾之后，况无诸业，左右已录汝功也。更须晨夕，与吾积其善功，勿得怠惰吾圣言也。
　　又曰：但行王事，洗雪冤沉，常差灵官，护助汝也。或有诸事，常行平正，依吾圣言。况是太平君治化，诸事前程，汝但莫忧。
　　又曰：托托莫忧烦，军府自然安。每事依王道，从他天下传。
　　又曰：为主虔诚拜上玄，宋朝社稷保长安。不久太平天下
　　乐，一家受福镇如山。
　　又曰：为主合虔诚，将心助太平。天宫系其职，每事更宜精。众圣皆知汝，举措直须惊。一朝功满后，永住看三清。
　　又曰：生前莫乱忧，已后亦无愁。主判阳间事，凡人得几秋。但依圣言着，长生上天求。
　　铸每受一篇，未尝不晨夕讽诵焉。又尝谓铸曰：汝年及八十，别无修炼之功，未免掩形升魂，亦当有所主掌尔。铸再拜曰：此生得遇上真下降，屡受秘语。他日傥获主掌，愿与守真同列。真君曰：人间官职，守真不及汝。天上名位，汝不及守真也。但心归真正，升仙阶亦有时矣。
　　淳化中，西京留守中书令赵普，尝遣使备礼，致醮虔祈，愿闻休咎。真君降言曰：赵普扶持社稷，甚有功勋，上帝所知，赐汝福寿。然以大妨小，幽府亦有冤对。当启诵真经。告祈天地。首忏前非，吾亦与汝达于上帝，庶解兹咎，汝官职寿数，已有限矣。其使录之而去。普跪读感涕，因焚香谢过，复遣人诣宫设醮。
　　给事中、参知政事贾黄中，尝遣人投诚致祷，以祈圣诲。真君降言曰：圣主命臣，臣之事君。道佐当代，心依古人。善恶无隐，奸邪必闻。君臣合道，可立功勋。又曰：爱民用心，赏罚平等，但依吾语，合家保安。
　　殿中丞张卓尝乞圣言，真君曰：大道养汝性，阴阳生汝身。为吾勤行道，为吾勤修真。公廉常用意，忧恤在乎民。遇时佐明主，清浊上帝闻。浊富终不久，清贫为天人。莫教人道富，从他人笑贫。自有真家富，清高不愧贫。又曰：形凡性不凡，为国显清廉。家积千余口，有罪自家担。又曰：但服阳和气，天灶再熏蒸。地炉别有用，道德日日新。延年积福应，真空若至清。虚无有妙理，度脱有缘人。
　　道士周务本尝诣宫奏词一通，乞降真语。真君降言曰：汝有词言慕上天，其如心意隔关山。仙宫不远如指掌，内外工夫全未圆。阴官察录无谴过，免坠酆都数百年。依吾所语合吾道，要复三清应不难。
　　张守真子元济，常斋戒诣宫。真君降言曰：汝父守真遭逢于吾，故令子孙受福。汝岂不闻信州龙虎山张道陵，至今子孙不绝，亦逢于上圣，得道之后，应及后世。汝亦于吾有缘，直须在家孝于父母，食禄忠于帝王，立身扬名，岂非好事！又诲之曰：无事莫街行，勤学必立名。扬名在天下，道荫有长生。又曰：为过自家知，善恶日相随。分明违天道，问汝阿谁痴？
　　淳化中，真君降言示守真曰：当今显圣明，修德动三清。上天归正道，四海息交兵。八方钦睿圣，五谷尽收成。劝君须修德，上帝赐长生。又曰：关西贼寇，缘应时数，官家须指挥招捉，使臣莫杀平人。官家修德之际，正贼须剪灭。
　　又尝降言诫辅道士曰：千人心不同，万人心皆错。举意不相通，与圣难相约。
　　真君又尝降言诫官吏等曰：每存忠信齐其天，文武班行自有贤。为主万年定基业，常忧黎庶恐饥寒。长行德行合其道，烧香虔祝告虚玄。但愿国安君长久，齐心辅佐太平年。
　　又尝降言诫朝臣等曰：擎天之柱着功勋，包罗大海佐明君。文王治世及尧日，辅弼乾坤在忠臣。为主直须行决烈，死生齐却戴皇恩。常行吉善合其德，慎终如始莫忧身。
　　◎进翊圣保德真君事迹表
　　臣钦若言：臣闻高穹睠命，元圣膺期，必有至神，聿彰幽赞，《谟》《训》标于保曈《雅》《颂》载于监观，考古今之冥符，见天人之交感。臣钦若诚庆诚抃，顿首顿首。伏以灵源锡羡，炎德嗣兴。景祚有开，丕微允赫。帷玉晨之元辅，奉金阙之明威。降精爽不贰之民，显阴阳莫测之造。佐大邦之启运，告神宗之绍图。兆自几先，耸乎闻听。繇是增隆靖馆，茂荐徽称，鉅典崇严，纯禧响答。乃至扌晋绅乡士，横目蒸黎，稽首以瞻睟容，洗心以伫灵诰。随其性之远近，视其器之浅深，时亦戒以徽音，警其蒙惑。谆谆之诲，咸洞其隐微。蚩蚩之氓，潜识其真正。或魑魅为孽，夏鼎之所未刊；或膏肓致妖，秦医之所难究。亦复俯聆虔恳，遥授指踪。真教猥临，群邪必殄。窈冥之象，既炳于人寰；飒飚之游，亟还于霄极。永载苾芬之纪，潜施睠佑之祥。凡厥秘言，悉存旧录，将伸伦次，以示方来。
　　敢谓微臣，猥承明诏，齐心仰诵，盥手兢持，莫究渊冲，粗伸绎。窃念上真之茂躅，实为昭代之明征。岂夫庸琐之材，辄敢形容其
　　事？伏望皇帝陛下，垂旒注览，援翰摛文，赡名以纪芳蕤，作序以冠篇首，式彰夤奉，永耀洪休。臣无任赡天望圣，战汗屏营之至。其所录成《真君事迹》三卷，谨随表上进以闻。臣诚惶诚惧，顿首顿首，谨言。
　　◎批答
　　省表具知。夫妙道为大，本于若冲；至神无方，昭首善应。惟玉虚之元辅，冠琼简之真阶。幽赞裁成，亶彰阴骘。当艺祖之受命，降福壤而炳灵，逮文考之绍休，告帝期而前兆。式申美报，肇建殊庭。奉禳禬之严科，介苍黔之丕祉。若乃夷微委鉴，肸苾攸凭。示谆诲以惟勤，昭明威而叵测。恍兮之应犹响泠然之驭亟旋。自朕慕承，夤加崇奉。俨睟仪于恭馆，荐嘉号于元都，念秘诰之具存，表格思之攸盛。期于综缉，以耀休征。卿任寇枢衡，道熙邦采，雅资博洽，庶就编联。而能缃帙以惟精，封缥囊而来上。恳求制序，复冀命名。再循浅昧之辞，曷叙直聪之烈。勉从勤请，良积腆惭。嘉尚之怀，寐兴无舍。所请宜依。
　　卷一百四纪传部传二
　　◎玄洲上卿苏君传──周季通集
　　先师姓苏，讳林，字子玄，濮阳曲水人也。少禀异操，独逸无伦，访真之志，与日弥笃。常负担至赵，师琴高先生，时年二十一，受炼气益命之道。琴高初为周康王门下舍人，以内行补精术及丹法，能水游飞行。时已九百岁，唯不死而已，飞仙也。后乘赤鲤入水，或出入人间，而林托景丹霄，志不终此。后改师华山仙人仇先生。仇先生者，汤王时木匠也，服胎食之法，还神守魂之事，大得其益。先生曰：子真人也，当学真道，我迹不足蹑矣！乃致林于涓子。
　　涓子者，真人也。既见之，遂授以真诀，告林曰：欲作地上真人，必先服食药物，除去三尸，杀灭谷虫。三尸者：一名青古，伐人眼，是故目暗面皱，口臭齿落，由是青古之气穿凿泥丸也。二名白姑，伐人五脏，是故心耄气少，喜忘荒闷，由白姑贯穿六腑之液也。三名血尸，伐人胃管，是故肠轮烦满，骨枯肉燋，志意不开，所思不固，失食则饥，悲愁感叹，精诚昏怠，神爽杂错，由血尸流噬魂胎之关也。若不去三尸，而服药者，谷食虽断，虫犹不死也。徒绝五味，虽勤吐纳，亦无益者。盖其虫生，而求人不死，不可得也。是故服食不辟于死生，
　　由青古、白姑、血尸三鬼不去所致尔！虽复断谷，人体重滞，奄奄淡闷，又所梦非真，颠倒翻错，邪淫不除，由虫在内，摇动五神故也。凡欲求真，当先服制虫丸。制虫丸者，一名初神去本丸也。欲作真人，当先服制仙丸。制仙丸者，太上八琼飞精之丹也。夫求长生不死，仙真之初，罔不先服制虫丸，以除尸虫，建长生之根矣。若人腹中有虫，宁得仙乎？形中饶鬼，安得真乎？其虫凶恶，速人之死，故当除之。
　　涓子后告林曰：我被帝召，上补中黄四司大夫，领北海公，去世无复日也。后林诣涓子寝静之室，得书一幅，以遗林也。其文曰：五斗三一，太帝所秘。精思二十年，三一相见，授子书矣！但有三一，长生不灭，况复守之乎！能存三一，名刊玉札，况与三一相见乎！加存洞房为上清公，加知三元为五帝君。后圣金阙帝君所以乘景迅雷，周行十天，实由洞房三元真一之道。吾饵术精三百年，服气五百年，精思六百年，守三一三百年，守洞房六百年，守玄丹五百年。中间复周游名山，看望八海，回翔五岳，休息洞室，乐林草之垂条，与鸟兽之相激。川渎吐精，丘陵蓊郁。万物之秀，寒暑之节。弋钓长流，遨游玄濑。静心山岫，念真养气。呼召六丁，玉女见卫。展转六合，无所羁束。守形思真二千八百余年，实乐中仙，不求闻达。今卒被召，上补天位。徘徊世泽，惆怅绝气。吾其去矣，请从此别。子勤勖之，相望飚室也。林省书流涕，彷徨拜空，涓师之迹，于是绝迹矣！
　　夫玄丹者，泥丸之神也，其法出《太上素灵诀》。守三一为地真，守洞房为真人，守玄丹为太微官也。林谨奉法术，施行道成。周观天下，游睠名山。分形散影，寝息丹陵。卖履市巷，丑形试真。得意而栖，遁化不伦，时人莫能识也。以汉元帝神爵二年三月六日，告季通曰：我昨被玄洲召为真命上卿，
　　领太极中候大夫，与汝别。比明旦，有云车羽盖，骖龙驾虎，待从数千人迎，林即日登天，冉冉西北而去。良久，云气覆之，遂绝。
　　林未去之时，先是太极遣使者下拜为中岳真人，后又太上遣王郎下拜为五岳地真人，宫在丹陵。予见先师得道为仙，已三被拜授，而乃登升。盖洪德高妙，玄韵宿感。灵化虚源，神澄八方。龙升凤逐，飞步真门。隐显津梁，观试风尘。其道神矣！其法珍矣！非纸札粗意所能述宣。今聊撰本师之标略尔。将来有道之士，以游目也。
　　◎太和真人传（元阳子附）
　　太和真人尹轨，字公度，太原人也，乃文始先生之从弟。少学天文，兼通谶纬，来事先生。因教服黄精花，及授诸道经凡百余篇，皆蒙口诀。先生登真之后，即与隐士杜冲等同于先生宅修学，时年二十八，绝粒行气，专修上法。太上哀之，赐任太和真人，仍下统仙寮于杜阳宫。时复出游，带神丹十余筒，周历天下，济护有缘。或炼金银，以赈贫穷，或行丹药，以救危厄。求哀之人，咸得其福利焉。或上朝玉京，校一切行业善恶报应宿命之期；或论天地日月星辰运度赊促之分；或游宴诸天，参校神仙图箓，品位部御之方，或论童真始仙威仪俯仰之格；或临诸地，领察兆人建功立行斋请之福；或监度学道男女，经方药饵之道，或游百山千川，检阅神司鬼神考录罪福之目；或论风雨雷电水旱丰俭之事焉。吾所游行，或为道士，或为儒生，或为童愚，或为长老，不可以一涂限也。或与群真众仙，
　　骖龙驭凤，策空驾虚，云驰电迈，出有入无，分形散影，处处游集。或巡五岳之洞，适十洲之宫，出八荒之域，入九幽之府。或酌碧海之津，挹玄丘之云，采丹华于阆苑，掇绛实于玉圃。故《上清琼文帝章》曰：太和真人与太华真人、三天长生君、南极总司禁君、西台中候、北帝中真、九灵王子、太灵仙妃、赤精玉童、玄谷先生、南岳赤松子、中山王乔、紫阳真人、西城王君、中黄先生、赵伯玄、山仲宗等，同修行三真宝经上法。皆面发金容，项负圆光，乘虚登霄，游宴紫庭，变化万方，适意翱翔，啸命立到，征召万灵，摄制群魔，决生死，驾霄乘烟，出入帝庭焉。
　　○附：元阳子
　　元阳子者，仙人也。生于北极之端，育于虚无之中，与天地浮沉，随日月周回，被服自然，含刚怀柔，优游乎太漠之外，踟蹰乎中岳之上，观和气之布施，察万物之经纪，览纬度之差序，图盛衰之终始。乃遇老君，哀愍元阳，遣经一卷，名曰《黄庭》。乃太素之始元，阴阳之至道，分理之真要，养神之诀文。上古之人，行得其真；中古以来，不得其要。传授谬误，亦从来久也。本黄老作此经，令学者皆得神仙。然黄老已来，英儒之士多为注解，不得黄老之本旨，失其要说。于是元阳怃然退思，采黄老之妙谶，粗为其注，不能究尽道意，深远至通，犹可为学之徒使微悟之尔！有得《黄庭经》者，老子也。《史记》或云：“黄者、黄帝；老者、老子。今亦谓《太上经》为正也。”
　　◎太极真人传
　　太极真人杜冲，字玄逸，镐京人也。以周昭王丁巳年，闻文始先生登真，乃于兹灵宅栖玄学道。于时幽人逸士自远而来者，有五人焉。并沈默虚远，方雅高素，道术相忘，共弘不伐之则也。后穆王闻之，为修观建祠，置冲为道士焉。将以气均巢许，德为物范，故天子礼之而不臣，诸侯敬之而不爵，盖以其弘修道业故也。
　　冲闲居幽室，吟咏道德，常摄护气液，吐纳光华。经二十余载，幽感真人展先生降于寝静，侍者二人，捧碧玉函立于左右。冲乃拜首求哀，蒙授《九华丹方》一函。谓冲曰：老君与尹先生于东海八渟山，召太帝，集群真，天下山川洞室仙人，不远而至。时有地司保举子之勤劳，老君敕我付尔仙经也。冲依按合服，而身生玉映，五脏坚润，裁容气息。又感真人李君授以《太上素灵洞玄大有妙经》，冲复修之，甚得其验，遂乃解胞释结，保命凝真，领摄群神，洞观众妙焉。
　　穆王亲崇道教，以祈神仙，共策遗风之骏，日驰千里，中到昆仑山，升玄圃之宫；西诣龟山，谒王母于青琳之室；东游碧海，展敬丈人，采若木之华；北适玄垄；南迈长离，同挹绛山之髓。驱策虎豹，役使百灵，通冥达幽，莫测其涯。年一百二十余，以懿王巳亥岁，上清元君遣仙官下迎，授书为太极真人，下任王屋山仙王矣。
　　◎太清真人传
　　太清真人宋伦，字德玄，洛阳人也。以厉王甲辰岁入道，于是凝心寝景，抱一冲和，不交人事，日诵《五千文》数遍，服黄精白术。积二十余年，乃密感老君，项负圆明，面放金光，披九色离罗之帔，建七映晖晨之冠，有仙童六人，负真执箓。伦匍匐乞哀，乃告伦曰：吾有景中之道，通真之经，生乎三元之始，出乎九玄之庭。五德合庆，六气凝精，分真散景，保遐固龄。子能修之，立致云轩，出有入无，彻幽洞冥。三光并耀，二气灵，变化适意，飞升上清。伦拜受之，乃开蕴，出《灵飞六甲素奏丹符》以付于伦。伦得经修之，乃自然通感。常有玉童六人，更递侍之，察物如神，言无不验。能望岩申步，凌波涉险，不由津路。或化为獐鹿，或托作鸠鸽，翱翔原陆，试人之心。年九十余，以景王时，受书为太清真人，下司中岳神仙之录焉。
　　论曰：按《楼观仙师传》及《楼观本记》并云，昔周康王闻尹先生有神仙大度之志，乃拜为大夫，并赐嘉名，因号此宅为楼观焉。次昭王时，大夫遇老君，因遂得道。其次穆王乃钦尚遗尘，为建祠修观，召幽逸之人，置为道士，自尔相承，于今不绝。故《楼观碑》云：楼观者，昔周康王大夫关令尹喜所立也，以其结草为楼，因即为号。又云：周穆王西游，秦文东猎，并枉驾回轮，亲崇道教。始皇建庙于楼南，汉武立宫于观北，晋宋谒板，于今尚存。秦汉庙户，相继不绝。由是论之，乃验老君西度关在于昭王之时，信矣！或云幽厉平敬之时西度
　　者，此由后人不见《老君本纪》，妄为穿凿者也。幽王时，孔子时有见老君者，斯并化胡之后，复还中夏幽演之时也。或云老君西出散关者，按张天师述《老君本纪》云，老子幽演讫，乃与文始先生游此赤城上虞山，过女几鸡头天柱太白山。秦昭襄王闻之，于西麓下为修城邑，今散关中其故墟犹在是也。谓曾于此过，乃升于昆仑山，故此旧墟尚称尹喜城，老停驿等名尔。以此详之，则癸丑年复非度此散关明矣。或云《史记》无文，事同虚妄者，至如九天九垒，川源土俗，遍于六合，犹有不书，况其一区一第，辄能备载焉？若编以史为实录者，则天下谱牒图书，谶纬经论，并为虚诞，岂独此一观一传而已哉！盖验之在实，其来久矣。周宣王时，郊闻采薪之人行歌曰：巾金巾，入天门。呼长精，歙玄泉。鸣天鼓，养泥丸。时人莫能知之，惟老君曰：此活国中人，其语秘矣！斯皆修习无上正真之道也。
　　◎太元真人东岳上卿司命真君传──弟子中候仙人李道字安林撰
　　真人姓茅，讳盈字叔申，咸阳南关人也。姬胄分根，氏族于茅，积德累仁，祚流百世，诞纵明贤，继踵相承。高祖父讳蒙，字初成，深识玄远，察览兴亡，知周之衰，不仕诸侯。乃师于北郭北阿鬼谷先生，遂隐遁华山，盘桓灵峰，逍遥幽岫，静念神仙，高抗萧寥，绝尘人间也。盈曾祖父讳偃，字泰能，蒙之第四子也。仕秦昭王之世，位为舍人，稍迁车骑校尉、长平恭侯，毗弼霸正，有功业于时焉。盈祖父讳嘉，字正伦，仕
　　秦庄王，为广信侯。始皇即位，嘉辅帝室。当庄襄王时也，秦地渐以并巴蜀、汉中、宛郢，置南郡矣，北收上郡以东，为河东、太原、上党，东至荥阳，灭二周，置三川郡。以吕不韦为丞相，号文信侯，以嘉为德信侯，使招置宾客游士，欲并天下。始皇六年，韩、魏、赵、卫、楚共击秦，取寿陵。始皇使嘉将兵攻之，有功焉。卫迫东都，嘉又克讨，皆平之。始皇壮嘉志节，赐金五千斤。二十五年，秦大兴兵，使嘉攻燕辽东，得燕王而还。又遣嘉定荆，江南地皆降，是年置会稽郡，嘉将兵于会稽而亡。始皇哀其忠，因以相国礼葬之于长安龙首山西南。嘉有六子，并知名于时，始皇皆官爵承先，并各赐姓。其第六子讳祚字彦英，不仕不学，志愿农巷，即盈之父也。祚有三子：长子讳盈，字叔申；次子讳固，字季伟；小子讳衷，字思和。
　　盈少秉异操，天才颖烁。矫志萧抗，行迈远逸。不营闻达，不交非类，独味清虚，恬心玄漠。盈时年十八，遂弃家委亲，入于恒山，读老子《道德经》及《周易传》，采取山术而饵服之。潜景绝崖，素挺灵岫，仰希标玄，与世永违。
　　始皇三十年九月庚子，盈高祖父蒙，于华山之中，乘云驾龙，白日升天。先是时，其邑谣曰：神仙得者茅初成，驾龙上升入太清，时下玄洲戏赤城。继世而往在我盈，帝若学之腊嘉平。始皇闻谣歌而问其故，父老具对曰：此仙人之谣，劝帝求长生之事。于是始皇忻然，乃有寻仙之志，因改腊曰嘉平。
　　盈于恒山积六年，思念至道，诚感密应，寝兴妙论，通于神梦，仿佛见太玄玉女把玉札而携之曰：西城有王君得真道，可为君师，子奚不寻而受教乎？心豁灵畅，启徒内爽，觉悟流光之腾晔，自谓已得之于千载矣。明辰植晖，东盼霄迈，登岭陟峻，径到西城。斋戒三月，沐浴向望，遂超榛冒险，稽首灵域，卒见王君。
　　后二十年，从王君西至龟山，见王母。盈乃叩头再拜，自陈于王母曰：盈小丑贱，生枯骨之余。敢以不肖之躯，而慕龙凤之年，欲以朝菌之质，窃求积朔之期。虽仰远流，莫以知济，津途坚塞，所要无寄。常恐一旦死于钻放之难，取笑于世俗之夫。是以昔日负笈幽林，贪师所生，遂遇王君，哀盈丹苦，见授治身之要，服气之法。于是静斋深室，造行其事。师重见告，以盈身非玉石，而无主于恒。气非四时，常生于内。正当率御出入，呼吸中适。和液得修，形神靡错。感应思积，则魂魄不滞。理合其分，气甄其适，乃可形精不枯。宅不可废也。若使精神疲于往反，津液劳于出入，则形当日凋，神亦枯落，岁减其始，月亏其昔矣。宜便妙访，求其长易之益。西王母曰：子心至矣！吾昔先师元始天王及皇天扶桑太帝君见遗以要言，汝愿闻之邪？于是口告盈以玉佩金珰之道、太极玄真之经。盈拜受所言，稽首而立。又告盈曰：“夫金珰者，上清之华盖，阴景之内真，玉佩者，太上之隐玄，洞飞之宝章。得其道者，皆上陟霄霞，登遨太极，寝晏高空，游行紫虚也。向说元始天王、太帝君言，是《太霄二景隐书》，玉佩金珰之文章也。又有《阴阳二景内真符》，与本文相随太上法，惟令授诸司命。子玉札玄挺，录字刊金，黄映内曜，素书上清，似当为上卿之君，司命之任矣。此道后别当付于子也。然不先闻明堂玄真之道，亦无由得《太霄隐书》也。
　　盈于是辞师乃归，带索混俗，亦不矫于世。自说入恒山北谷学儒俗之业，时年四十九也。盈父母尚存，父见大怒：为子不孝，不亲供养，寻逐妖妄，流走四方，吾当喻汝为不生之子也。欲杖罚之。盈长跪谢曰：盈受命应当得道，道法世事两不相济。虽违远供养，无旦夕之益。能使家门平安，父母老寿。盈已受圣师符箓，见营助者以天丁之兵，见侍卫者以仙童玉女。
　　今道已成，不可打击，恐三官考察，非小故也。父外信礼度未该，内修道德玄域，意有未释。故验盈情状，俾众不惑。于是操杖向盈，适欲举杖，杖即摧折成数十段，段皆飞扬，如弓矢之发，中壁壁穿，中柱柱陷。父悟不凡，嗔意乃止。盈曰：向所启正虑如此，邂逅中人，则有所伤故耳。
　　至汉宣帝时，二弟俱贵。衷为五官大夫、西河太守，固为执金吾，并当之官，乡里相送者数百人。时盈亦在座，谓宾曰：吾虽不作二千石，亦有仙灵之职矣。来年四月三日当之官，能如今日之集会不？众许之。至期日，盈门前数顷地忽自平治，无复寸芥，皆青缣幄屋，屋下铺数重白毡，容数百人坐。远近翕赫相语，来者塞道。客乃有数倍于送弟时。众宾并集，尔乃大作主人，不见使人，但见金盘玉杯，自至人前，奇腼异果，不可名字。酒又美好，又有妓乐，丝竹金石，声动天地。香麝之芳，达于数里。饮食随益，六百余人，莫不醉饱。明日迎官来至，文官则朱衣素带数百人，武官则甲兵牙旗器杖曜日。盈与家人及亲族辞决，而语宗室子弟曰：夫真仙道隐，贵在迹翳，不应表光曲饰，动耀视听。吾所以不得默遁藏景，潜举空同者，盖欲以此道诱劝二弟之追慕也。亦何但固衷之返迷耶？天下有心者，尽当注向神仙之冀获尔！言讫，遂归句曲。邦人因改句曲为茅君之山。
　　时二弟在官，闻盈玄迹眇迈，白日神仙，乘飞步虚，越波凌津，灵官奉从，着于民口，节盖旌旗，光耀天下。始乃信仙化可学，神灵可致。然后明松乔不虚，鼎湖实有。于是并各弃官还家，以日仄之年，方修盈糟粕遗事。不得口诀，未为补益。乃相与共叹而相谓曰：家兄得道，非他人也。曷不往从亲禀问密诀，而留此按云云方书，以规度世乎？纵往而不达，兄之神仙，终不使吾等死于非所也。遂共弃家，扶舆自载，以寻斯举。
　　以汉元帝永光五年三月六日渡江，求兄于东山，遂与相见。悲忻流涕，告二弟曰：悟何晚矣！二弟跪曰：固衷顽下，不达道德。愿赐长生，济弟元元。盈曰：卿已老矣，欲难可补复。纵得真诀，适可成地上仙耳。其上清升霄大术，非老夫所学。今且当渐阶其易行，以自支住。于是并教二弟服青牙始生、咽气液之道，以住血断，补焦枯摄筋骨之益，亦停年不死之法也。因以长斋三年，授以上道，使存明堂玄真之气，以摄运生精，理和魂神。三年之内，竭诚精思，神光乃见。于是六丁奉侍，天兵卫护。盈又各赐九转还丹一剂，并神方一首，各拜而服之，仙道成矣。
</div>
    <div class="pagination">
<a href="云笈七签_page89.html">上一页</a><span>...</span><a href="云笈七签_page85.html">85</a><a href="云笈七签_page86.html">86</a><a href="云笈七签_page87.html">87</a><a href="云笈七签_page88.html">88</a><a href="云笈七签_page89.html">89</a><span class="current-page">90</span><a href="云笈七签_page91.html">91</a><a href="云笈七签_page92.html">92</a><a href="云笈七签_page93.html">93</a><a href="云笈七签_page94.html">94</a><a href="云笈七签_page95.html">95</a><span>...</span><a href="云笈七签_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
