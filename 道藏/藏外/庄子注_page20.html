<!DOCTYPE html>
<html>
<head>
    <meta charset="UTF-8">
    <title>庄子注 - 第 20 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄子注 - 第 20 页/共 26 页</h1>
    <div class="content">　　恐其因有杀心而遂怒也。
　　方使虎自啮分之，则因用力而怒矣。
　　知其所以怒而顺之。
　　顺理则异类生爱，逆节则至亲交兵。
　　
　　「夫爱马者，以筐盛矢，以蜃盛溺。适有蚊虻仆缘，而拊之不时，则缺衔首碎胸。意有所至而爱有所亡。可不慎邪！
　　矢溺至贱，而以宝器盛之，爱马之至者也。
　　仆仆然群着马。
　　虽救其患，而掩马之不意。
　　掩其不备，故惊而至此。
　　意至除患，率然拊之，以至毁碎，失其所以爱矣。故当世接物，逆顺之际，不可不慎也。
　　
　　匠石之齐，至于曲辕，见栎社树。其大蔽数千牛，絜之百围，其高临山，十仞而后有枝，其可以为舟者旁十数。观者如市，匠伯不顾，遂行不辍。弟子厌观之，走及匠石，曰：『自吾执斧斤以随夫子，夫尝见材如此其美也。先生不肯视，行不辍，何邪？』曰：「已矣，勿言之矣！散木也。以为舟则沉，以为棺椁则速腐，以为器则速毁，以为门户则液樠，以为柱则蠹，是不材之木也。无所用，故能若是之寿。」
　　不在可用之数，故曰散木。
　　
　　匠石归，栎社见梦曰：「女将恶乎比予哉？若将比予于文木邪？夫柤梨橘柚，果蓏之属，实熟则剥，剥则辱。大枝折，小枝泄。此以其能苦其生者也。故不终其天年而中道夭，自掊击于世俗者也。物莫不若是。且予求无所可用久矣！几死，乃今得之，为予大用。使予也而有用，且得有此大也邪？且也若与予也皆物也，奈何哉其相物也？而几死之散人，又恶知散木！」
　　凡可用之木为文木。
　　物皆以自用伤。
　　数有睨己者，唯今匠石明之耳。
　　积无用乃为济生之大用。
　　若有用，（必）〔久〕（一）见伐。
　　以戏匠石。
　　
　　匠石觉而诊其梦。弟子曰：「趣取无用，则为社何邪？」曰：「密！若无言！彼亦直寄焉！以为不知己者诟厉也。不为社者，且几有翦乎！且也彼其所保与众异，而以义喻之，不亦远乎！」
　　犹嫌其以为社自荣，不趣取于无用而已。
　　社自来寄耳，非此木求之为社也。
　　言此木乃以社为不知己而见辱病者也，岂荣之哉！
　　（木）〔本〕（二）自以无用为用，则虽不为社，亦终不近于翦伐之害。
　　彼以无保为保，而众以有保为保。
　　利人长物，禁民为非，社之义也。夫无用者，泊然不为而群才自用，（自）用者各得其叙而不与焉，此（以）（三）无用之所以全生也。汝以社誉之，无缘近也乎！
　　
　　南伯子綦游乎商之丘，见大木焉，有异：结驷千乘，将隐芘其所藾。子綦曰：「此何木也哉！此必有异材夫！」仰而视其细枝，则拳曲而不可以为栋梁﹔俯而视其大根，则轴解而不可以为棺椁﹔咶其叶，则口烂而为伤﹔嗅之，则使人狂酲，三日而不已。
　　其枝所阴，可以隐芘千乘（者也）（三）。
　　
　　子綦曰「此果不材之木也，以至于此其大也。嗟乎神人，以此不材。」
　　夫王不材于百官，故百官御其事，而明者为之视，聪者为之听，知者为之谋，勇者为之扞。夫何为哉？玄默而已。而群材不失其当，则不材乃材之所至赖也。故天下乐推而不厌，乘（一）万物而无害也。
　　
　　「宋有荆氏者，宜楸柏桑。其拱把而上者，求狙猴之杙者斩之﹔三围四围，求高名之丽者斩之﹔七围八围，贵人富商之家求椫傍者斩之。故未终其天年，而中道之夭于斧斤，此材之患也。故解之以牛之白颡者，与豚之亢鼻者，与人有痔病者，不可以适河。此皆巫祝以知之矣，所以为不祥也。此乃神人之所以为大祥也。
　　有材者未能无惜也。
　　巫祝解除，弃此三者，必妙选骍具，然后敢用。
　　巫祝于此亦知不材者全也。
　　夫全生者，天下之所谓祥也，巫祝以不材为不祥而弗用也，彼乃以不祥全生，乃大祥也。神人者，无心而顺物者也。故天下所谓大祥，神人不逆。
　　
　　支离疏者，颐隐于脐，肩高于顶，会撮指天，五管在上，两髀为胁。挫针治繲，足以糊口﹔鼓荚播精，足以食十人。上征武士，则支离攘臂而游于其间﹔上有大役，则支离以有常疾不受功﹔上与病者粟，则受之三钟与十束薪。夫支离者其形者，犹足以养其身，终其天年，又况支离其德者乎！
　　（持）〔恃〕（四）其无用，故不自窜匿。
　　不任徭役故也。
　　役则不与，赐则受之。
　　神人无用于物，而物各得自用，归功名于群才，与物冥而无迹，故免人闲之害，处常美之实，此支离其德者也。
　　
　　孔子适楚，楚狂接舆游其门曰：
　　凤兮凤兮　何如德之衰也
　　当顺时直前，尽乎会通之宜耳。世之盛衰，蔑然不足觉，故曰何如。
　　
　　来世不可待　往世不可追也
　　趣当尽临时之宜耳。
　　
　　天下有道　圣人成焉天下无道　圣人生焉
　　付之自尔，而理自生成。生成非我也，岂为治乱易节哉！治者自求成，故遗成而不败；乱者（二）自求生，故忘生而不死。
　　
　　方今之时　仅免刑焉
　　不瞻前顾后，而尽当今之会，冥然与时世为一，而后妙当可全，刑名可免。
　　
　　福轻乎羽　莫之知载
　　足能行而放之，手能执而任之，听耳之所闻，视目之所见，知止其所不知，能止其所不能，用其自用，为其自为，恣其性内而无纤芥于分外，此无为之至易也。无为而性命不全者，未之有也；性命全而非福者，理未闻也。故夫福者，即向之所谓全耳，非假物也，岂有寄鸿毛之重哉！率性而动，动不过分，天下之至易者也；举其自举，载其自载，天下之至轻者也。然知以无涯伤性，心以欲恶荡真，故乃释此无为之至易而行彼有为之至难，弃夫自举之至轻而取夫载彼之至重，此世之常患也。
　　
　　祸重乎地　莫之知避
　　举其性内，则虽负万钧而不觉其重也；外物寄之，虽重不盈锱铢，有不胜任者矣。为内，福也，故福至轻；为外，祸也，故祸至重。祸至重而莫之知避，此世之大迷也。
　　
　　已乎已乎　临人以德殆乎殆乎　画地而趋
　　夫画地而使人循之，其迹不可掩矣；有其己而临物，与物不冥矣。故大人不明我以耀彼而任彼之自明，不德我以临人而付人之自（得）〔德〕（三），故能弥贯万物而玄同彼我，泯然与天下为一而内外同福也。
　　
　　迷阳迷阳　无伤吾行
　　迷阳，犹亡阳也。亡阳任独，不荡于外，则吾行全矣。天下皆全其吾，则凡称吾者莫不皆全也。
　　
　　郄曲郄曲　无伤吾足
　　曲成其行，自足矣。
　　
　　山木，自寇也﹔膏火，自煎也。桂可食，故伐之﹔漆可用，故割之。人皆知有用之用，而莫知无用之用也。
　　有用则与彼为功，无用则自全其生。夫割肌肤以为天下者，天下之所知也。使百姓不失其自全而彼我俱适者，悗然不觉妙之在身也。
　　
　　　
　　《庄子．内篇．德充符第五》
　　鲁有兀者王骀，从之游者，与仲尼相若。
　　德充于内，（应）物〔应〕（一）于外，外内玄合，信若符命而遗其形骸也。
　　弟子多少敌：孔子。
　　
　　常季问于仲尼曰：「王骀，兀者也，从之游者，与夫子中分鲁。立不教，坐不议。虚而往，实而归。固有不言之教，无形而心成者邪？是何人也？」
　　各自得而足也。
　　怪其残形而心乃充足也。夫心之全也，遗身形，忘五藏，忽然独往，而天下莫能离。
　　
　　仲尼曰：「夫子，圣人也，丘也直后而未往耳！丘将以为师，而况不若丘者乎！奚假鲁国，丘将引天下而与从之。」
　　夫神全心具，则体与物冥。与物冥者，天下之所不能远，奚但一国而已哉！
　　
　　常季曰：「彼兀者也，而王先生，其与庸亦远矣。若然者，其用心也独若之何？」仲尼曰：「死生亦大矣，而不得与之变﹔虽天地覆坠，亦将不与之遗﹔审乎无假而不与物迁，命物之化而守其宗也。」
　　人虽日变，然死生之变，变之大者也。
　　彼与变俱，故死生不变于彼。
　　斯顺之也。
　　明性命之固当。
　　以化为命，而无乖迕。
　　不离至当之极。
</div>
    <div class="pagination">
<a href="庄子注_page19.html">上一页</a><span>...</span><a href="庄子注_page15.html">15</a><a href="庄子注_page16.html">16</a><a href="庄子注_page17.html">17</a><a href="庄子注_page18.html">18</a><a href="庄子注_page19.html">19</a><span class="current-page">20</span><a href="庄子注_page21.html">21</a><a href="庄子注_page22.html">22</a><a href="庄子注_page23.html">23</a><a href="庄子注_page24.html">24</a><a href="庄子注_page25.html">25</a><span>...</span><a href="庄子注_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
