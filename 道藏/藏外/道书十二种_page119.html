<!DOCTYPE html>
<html>
<head>
    <meta charset="UTF-8">
    <title>道书十二种 - 第 119 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道书十二种 - 第 119 页/共 155 页</h1>
    <div class="content">    修真之道乃天下第一件大事，亦天下第一件难事。以其至大至难，古人皆谓之天下稀有之事。是事也，非深明造化、洞晓阴阳，存经久不易之志，循序渐进者，不能行之。后世学人，不究此事为何事，未曾学道，即欲成道；未曾学人，即欲作仙。无怪乎修道者如牛毛，成道者如麟角也。予自幼慕道，未遇正人，不辨是非，乃乱乃萃，几乎受害。幸逢吾师龛谷老人，略闻香风，始知自己从前之错，亦知天下道人大半皆错。因述吾师之意，提其修真纲领，总为九条，名曰修真九要。其法由浅及深，自卑登高，为初学之人作个梯级。不论学道修道，依此九要，循序而入，终必深造自得，且能识的盲师明师，辨得邪道正道。纵不能行此天下稀有之事，亦可以知有此天下稀有之事，庶不至空过岁月，虚度一生矣。

时  大清嘉庆三年岁次戊午菊月九日栖云山素朴散人悟元子刘一明自叙于自在窝中

勘破世事第一要

     吁嗟！人生在世，如梦幻泡影，百年岁月，瞬息间耳。无常一到，纵有金穴银山，买不得性命；孝子贤孙，分不了忧愁。若不及早打点，临时手忙脚乱，阎王老子不肯留情，一失人身，万劫沉沦。有志于道者，须将这个关口急急打开，方有通衢大路。否则，尘缘不断，妄想成道。虽身已出家，而心未曾出家，一举一动，无非在世事上用功夫，一行一止，总是在人情上作活计，不特不能成道，而且无由闻道，何贵乎出家？古今来无数学人，多蹈此辙。所以学道者如牛毛，达道者如麟角。悟真云：“试问堆金如岱岳，无常买的不来无？”了道歌云：“先将世事齐放下，后把道理细研精。”是言世事皆假，性命最真，欲知其真，先弃其假也。何则？一认其假，则心为假役，一假无不假，与道日远，便不是自惜性命之人。不自惜性命，悬虚不实，空过岁月，老死而矣，何益于事？昔吕祖因一梦而群思顿脱，马祖因悟死而成道最速，是盖先勘破世事而后修真。所以成真了道易于他人。况出家修行原系勘破世事而然。若未勘破而强出家，有名无实，本欲登天而反坠地，适以取败，岂不枉费心机耶？吾愿学人，不论在家出家，若欲辨切身大事，将世事先须尝探一番。尝探来，尝探去，尝探到没一些滋味处，始知万缘皆空，性命事大，从此把身外一切虚假之事一笔勾消。脚踏实地，寻师访友，勇猛精进，为道忘躯，自然一诚格天，祖师暗中提携，当有真人度引矣。

积德修行第二要

    悟真云：“若非修行积阴德，动有群魔作障缘。”可知积德修行乃修道者之要务。倘离德以言道，便是异端邪说，旁门外道，差之多矣。故古之圣人，必先明道；古之贤人，必先积德。未有不明道而能圣，未有不积德而能贤。然欲希圣必先希贤，若欲成道必先积德。道德两用，内外相济，圣贤之学业得矣。道者，为己之事；德者，为人之事。修道有尽而积德无穷。自古及今，仙佛神圣成道之后，犹必和光同尘，积功累行，直待三千功满，八百行完，方受天诏。况金丹大道为鬼神所忌，非大忠大孝之人不能知，非大贤大德之人不敢传。即强传而知之，鬼神不喜，势必暗降灾殃，促其寿数。非徒无益，而又害之。予自得龛谷仙留之旨，以大公为怀，每遇志士，便欲接引。间或略示端倪，徐观其后，未几自满自足，不能深入，竟至日久懈怠，志气尽丧。其悭贪烦恼，甚于常人。前后数人，俱皆如此。噫！此等之辈必是祖先无德，自己无行，以是始勤终怠，迷失真宗，而不可挽回矣。予因自不小心，失言匪人，亦屡遭魔障。幸喜无大关系，真宝未被窃去。有鉴于此，后遂结舌，不敢轻露圭角，是必待有大力者倾囊付之耳。世之学人方入门户，直视神仙为至易之事，而遂骗化十方，罔知所忌。绝不思一丝一粒俱十方之血汗；一饮一啄皆众生之苦力。或有以口头禅笼人者；或有以假道法摄财者；或有以黄白术谋骗者；千方百计，不可枚数。异日欠下十分债账，不知如何消化。古人谓：“两只角或有或无，一条尾千定万定”者，必此辈欤？有志斯道者，须当以德行为重，自立节操，不要胡涂作事，担误了前程。何为德？恤老怜贫、惜孤悯寡、施药舍茶、修桥补路、扶危救困、轻财重义、广行方便者是也。何为行？苦己利人、勤打尘劳、施德不望报，有怨不结雠，有功而不伐，有难而不惧，见义必为者是也。能积德，能立行，愈久愈力，德服鬼神，品超庸俗，高人一见，决定入目，大道有望。否则，不积一德，不修一行，妄想成道，偶遇高人，掩其不善而着其善，自谓可以欺人，殊不知人之视己，如见其肺肝然矣。更有一等不务本分之流，作孽百端，朝酒肆而夕花乡，口道德而心盗跖，损人利己，千奇百怪，不知自悔，反怨自己无福无缘，乃毁谤丹经尽属诳言。真地狱种子，当入异类，求其为人而不可得，何敢望仙乎。吁！德者，自己人世之事；道者，师传成仙之事。不积德而欲修道，人事且不能，仙道怎得成，可不三思乎？

尽心穷理第三要

    《说卦传》曰：“穷理尽性，以至于命。”可知尽性至命之学，全在穷理上定是非耳。穷理透彻，则性能全，命能保，直入无上至真之地；穷理恍惚，则命难修，性难了，终有到老落空之悔。今之学人，胡涂出家，胡涂学道，胡涂修行，生则既然胡涂，死时焉能亮净？性命何事，而乃如此妄为耶！金丹之道，包罗天地之道也，窃夺造化之道也，至尊至贵，至神至妙，非容易而知。学人不想自己性命为何物，不辨祖师法言是何义，饱食终日，无所用心，妄想一言半语之妙，即欲成道，日则浪荡打混，夜则高枕安眠，以丹经为无用之言，以子书为哄人之套。诈称有道者，以错引错，妄冀成真者，以盲诱盲。即有一二信心之士，亦不过是走马看花，何尝深用心思，穷究实理。古人亦有谓“若还纸上寻真义，遍地都是大罗仙”之语，是特为不求师者而发，非言丹经子书为无用。后人不知古人之意，多借此为凭证，而即置经书于不问，大错大错。夫仙真法言，一字一意不敢妄发，一言半语尽藏妙义，不知费尽多少老婆心，为后人作阶梯，与教门留眼目。而反毁之谤之，其罪尚可言乎！即后之高人贤士所作所为，总在古人范围之中，究其实落，未必高过于古人。今之高人不哄学人，则古之仙真不误后世也可知矣。吾劝有志之士，取古人之法言，细穷细究，求师一决，通前达后，毫无一点疑惑，方可行持，慎误自恃聪明，而有己无人；亦勿专听梆声，而任人误己；至于不通文字之学人，亦须于俗语常言中，辨别实义。盖俗语常言中有大道藏焉，特人未深思耳。如“没体面”，“没人形”，“有窍道”，“好自在”，“颠三倒四”，“随方就圆”、“随机应变”、“沙里淘金”、“无中生有”、“七死八活”、“有己无人”、“不知死活”、“不顾性命”、“只知有己，不知有人”、“走三家不如守一家”、“礼下于人，必有所得”、“只知其一，不知其二”，此等语天机大露，何妨拈出一二，作个悟头，朝参幕思。虽大理不明，而知识渐开，与道相近，亦不空过了岁月。此穷理之学，不论贤愚，人人可做，果能功夫不缺，日久自有所悟。但所悟者一己之私见，不得贸然下手。倘遇明师，必须彻始彻终，追究个清白，真知灼见，得心应手，方不误事。若知前不知后，知后不知前，知阴不知阳，知阳不知阴，知体不知用，知用不知体，或知有为而不知无为，或知无为而不知有为，或见元关而不知药生，或知药生而不知老嫩，或知结丹而不知服丹，或知结胎而不知脱胎，或知文烹而不知武炼，或知武炼而不知文烹，或知阳火而不知阴符，或知进火而不知止足，或知温养而不知抽添，毫发之差，千里之失，未许成真。不但此也，且阴阳有内外，五行有真假。性命工夫两段，先后二天各别，有真有假，有真中之假，有假中之真，有真中之真，有假中之假。此等机关究之不彻，即行之不到；辨之不清，即作之不成。是以吕祖三次还丹未成，后得崔公《入药镜》而始完功；紫清有夜半风雷之患，重复修持而方了事。如二翁者，神仙中之领袖，些子不明，犹有不虞，而况他人乎？学者须当三思之。

访求真师第四要

    古仙云：“若无师指人知的，天上神仙无住处。”又《悟真》云：“饶君聪慧过颜闵，不遇真师莫强猜。”诚哉性命之学，必有师传，非可妄猜私度而知，昔道光顿悟圆通，自知非向上事，后得遇杏林而成大道；上阳即得缘督之诀，不敢自足，犹必见青城而备火候；三丰嵩山苦历十余年，一无所得，后感郑吕二仙指点，方知大事。虽世间微艺薄技，尚赖师传而知，况性命大事，岂能无师而晓？盖性命之道，乃窃阴阳、夺造化、转生杀、扭气机、先天而天弗违之道，鬼神不能测，蓍龟莫能占，得之者立跻圣位，直登彼岸，是天下第一件大事，是天下第一件难事，苟非圣师附耳低言，如何知之？独是旁门三千六百，丹法七十二品，以邪害正，以假乱真，谁为盲师，谁为明师，甚难辨别。然辨别亦易，大凡高人出世，自命不凡，独弦绝调，不滥交，不谄世，不同党，不要名，不恃才，不谋利，不欺人，不怪诞，一言一语，俱有益于世道，一行一止，大有裨于圣教，贪、嗔、痴、爱而俱无，意、必、固、我而悉化，品节清高，人人所不能及，胸襟脱洒，个个所不能到。间或援引志士，亦必千磨百折，试其真假，果其白玉无瑕，方肯指示端倪；如其非人，决不敢轻泄天机。此所以为明师也。若夫盲师无而为有，虚而为盈，不肯自思己错，更将错路教人。或有指男女为阴阳者，或有以经粟为黍珠者，或有以炉火为外丹者，或有炼心肾为内丹者，或有以存想为凝神者，或有行子午为抽添者，或有转辘轳为周天者，或有认顽空为无为者，或有以运气为有为者，或有以忘形为修静者，或有以炼睡为退阴者，或有服硫黄为进阳者，或有避五谷求延年者，诸如此类，不可胜数。此等之辈，功德不言，节操不立，身衲衣而腰钱囊，头簪冠而心蛇蝎，见富贵而留心，遇困苦而忘道，饮酒啖肉，不顾十方血汗，丧名败教，那知万劫沉沦，行步时、只在钱财上用功夫，举动处、尽于衣食上费心思，一头一拜，即收为徒，一茶一饭，即便传道，借圣贤之门户，而自欺欺世，窃仙佛之法言，而捏怪作妖，只知一身饱暖，那管他人死活。学人若听其言而不察其行，以有道目之，未有不入于网中而伤害性命者。况一惑其言，认假为真，固结不解，虽有高真圣师欲为提携，亦无门可入。天下道人遭此难者，不一而足。缁黄之流，东走西游，谁无几宗公案？谁无几句话头？只以口头三味取人，则人人是佛，个个是仙。试问学道者千千万万，成道者能有几人？大抵圣贤不常见，仙佛不多得，以其不常见、不多得，所以为高人。高人者，出乎其类，拔乎其萃，岂得以口头三昧为高人乎！当年予师秘授试金石一方，善识人之高低身份。若遇修行之人，以酒色财气试之，而不能动者，必非凡品，更以《悟真》、《参同》诘之，而随口应者，即是明师。屡试屡验，百发百中，愿以此法，共诸同人。
炼己筑基第五要

   《沁园春》云：“七返还丹，在人须先炼己待时。”《悟真篇》云：“若要修成九转，先须炼己持心。”盖修真之道，还丹最易，炼己至难，若不炼己而欲还丹，万无是理。夫还丹者，如房屋之梁柱；炼己者，如房屋之地基。未筑地基，则梁柱无处建立；未曾炼己，则还丹不能凝结。学者得师口诀，急须炼己，炼己纯熟，临炉之际，左右逢源，得心应手，铅汞相投，情性相合，自无得而复失之患。特以人自有生以来，阳极生阴，先天走失，后天用事，当年故物，尽非我有，加之百忧感其心，万事劳其形，精漏、神昏、气败，将此幻身如破锅烂瓮相似。锅破瓮烂，盛不得水；人之身体衰败，还不得丹，同是一理。故虽后天假物，非还丹药料。然未还丹，尚藉赖以成功，而亦不可有损伤。古人云：“若无此梦幻，大事何由办？若还大事办，何用此梦幻？”又云：“不怕先天无真种，只怕后天不丰光。”盖后天足则先天可复，先天复则后天可化，炼己筑基之功，岂可轻视乎！何为炼己？少贪无爱，炼己也；牢固阴精，炼己也；打炼睡魔，炼己也；苦己利人，炼己也；大起尘劳，炼己也；心地下功，全抛世事，炼己也；勇猛精进，以道为己任，炼己也；脚踏实地，步步出力，炼己也；富贵不能淫，贫贱不能移，威武不能屈，炼己也；披褐怀玉，大智若愚，大巧若拙，炼己也。炼己之功居多，总以无己为归着。老子云：“吾之所以有大患者，为吾有身，及吾无身，吾有何患？“炼己炼到无己时，外其身而身存，后天稳当，基址坚固，先天真阳来复，混而为一。“先天气，后天气，得之者，常似醉”，一时辰内管丹成矣。若为炼己，遽行一时之功，则后天不固，先天虽在咫尺，未许我有。盖其铅至而汞失迎，坎来而离不受，彼到而我不待也。噫！筑基时须用橐龠，炼己时还要真铅。炼己筑基，岂易事哉！

和合阴阳第六要

    修真之道，金丹之道也；金丹之道，造化之道也；造化之道，阴阳之道也。《易》曰：“一阴一阳之谓道。”又曰：“天地氤氲，万物化醇，男女构精，万物化生。”是孤阴不生，独阳不长，阴阳相合，方能生育。金丹之道，惟采取先天真一之气也。先天之气，无形无象，视之不见，听之不闻，搏之不得，乃自虚无中来者。圣人以实而形虚，以有而形无。实而有者，真阴真阳；虚而无者，二八初弦之气。初弦之气即先天气，此气非阴阳交感，不能有象。若欲修金丹大道，舍此阴阳，别无他术矣。但阴阳不一，倘认假为真，徒劳心力，无益有损，不可不辨。男女之阴阳，尘世之阴阳也；心肾之阴阳，幻身之阴阳也；日月之阴阳，天地之阴阳也；冬至夏至，一年之阴阳也；朔旦望后，一月之阴阳也；子时午时，一日之阴阳也；二候四候，一时之阴阳也。凡此皆非金丹之阴阳。金丹阴阳，以我家为阴，以他家为阳；我为离，他为坎；离中一阴为真阴，坎中一阳为真阳。取坎填离，是以真阴求真阳，以真阳济真阴也。且阴阳又有内外之别：内之阴阳，顺行之阴阳，生身以后之事，后天也，人道也；外之阴阳，逆运之阴阳，生身以前之事，先天也，仙道也。内外阴阳皆无男女等相，非色非空，即色即空；非有非无，即有即无。若着色空有无之形，便非真阴真阳实迹矣。既知阴阳，须要调和相当，不多不少，不偏不倚，不急不缓，不有不无，不即不离，不躁不懦，或阳动而阴随，或阴感而阳应，或阴中用阳，或阳中用阴，或借阴以全阳，或用阳以制阴，或以内之阴阳而助外，或以外之阴阳而济内，内外合道，金丹自虚无中结就，取而服之，长生不死。《参同》云：“同类易施功，非种难为巧。”《悟真》云：“内药还同外药，内通外亦须通，丹头和合类相同，温养两般作用。”三丰云：“世间阴阳男配女，生子生孙代代传。顺为凡，逆为仙，只在中间颠倒颠。”调和阴阳之道，尽于此矣。

审明火候第七要

    古经云：“圣人传药不传火，火候从来少人知。”则是药物易知，火候最难。盖药物虽难觅，若遇明师点破，真知灼见，现在就有，不待他求，所以易知。至于火候，有文烹、有武炼，有下手、有休歇，有内外、有先后，有时刻、有爻铢，有急缓、有止足，一步有一步之火候，步步有步步之火候，变化多端，随时而行，方能有准。若差之毫发，便失之千里。所以最难。何为火？煅炼之神功也；何为候？运用之时刻也。运用时刻在鸿蒙将判、阴阳未分之际；煅炼神功在天人合发、有无不立之内。且有外火候、有内火候。外火候，攒簇五行，和合四象；内火候，沐浴温养，防危虑险。虽内外二药相同，而火候运用大异，不遇真师，焉能知的？夫攒簇五行，和合四象，是盗天地之生机、窃阴阳之祖气，回斗柄而转天枢，开坤门而塞艮户，其妙在乎积阴之下一阳来复之时。此时与天地合其德，与日月合其明，与四时合其序，与鬼神合其吉凶，所谓一年只有一月，一月只有一日，一日只有一时者是也。惟此一时，易失而难寻，易错而难逢，得之则入于生道，失之则入于死道。圣人于此一时运动阴符阳火，拔天根而钻月窟，破混沌而拈黍珠，回七十二候之要津，夺二十四节之正气。水火相济在此，金木交并在此，铅汞相投在此，安身立命在此，出死入生在此。若过此时，阴阳分离，真者藏而假者用事，已落后天，不堪用矣。至于“曲江岸上月华莹”，生药之火候；“风信来时觅本宗”，采药之火候；“水生二药正真，若待其三不可进”，老嫩之火候；“铅遇癸生须急采，金逢望远不堪尝”，急缓之火候；“忽见现龙在田，须猛烹而急炼；但闻虎啸入窟，宜倒转以逆施”，用武之火候；“慢守药炉看火候，但安神息任天然”，用文之火候；“未炼还丹须急炼，炼了还须知止足”，温养之火候；“只因火力调和后，种得黄芽渐长成”，丹成之火候；“托心知，谨护持，照看炉中火候飞”，保丹之火候；此皆还丹之火候。若夫大丹火候，别有妙用，“受气吉，防成凶”，结胎之火候；“混沌七日死复生，全凭侣伴调水火”，固济之火候；“送归土釜牢封固，次入流珠斯配当”，养胎之火候；“用铅不得用凡铅，用了真铅也弃捐”，抽添之火候；“丹灶河车休矻矻，鹤胎龟息自绵绵”，沐浴之火候；“一日内，十二时，意所到，皆可为”，防危之火候；“婴儿是一含真气，十月胎完入圣基”，胎成之火候；“群阴剥尽丹成熟，跳出凡笼寿万年”，脱胎之火候；此大丹始终之火候。更有内外两用之火候，“凡俗欲求天上事，用时须要世间财”，采药火候中之火候；“偃月炉中玉蕊生，朱砂鼎里水银平”，结丹火候中之火候；“第七日阳复起首，别妙用混合百神”，结胎火候中之火候；“有无俱不立，物我悉归空”，脱胎火候中之火候；内外二丹火候之秘，于此尽矣。其中又有细微奥妙之处，是在神而明之，存乎其人，临时变通，非可以文字传矣。

外药了命第八要

   《悟真》云：“休施巧伪为功力，认取他家不死方。”缘督子曰：“先天之气自虚无中来。”曰他家，曰虚无，则知非一身所产之物。说到此处，诸天及人皆当惊疑也。天以阴阳五行化生万物，气以成形，人得天赋之正气，为万物之灵，具此气即具此理。气者，命也；理者，性也。是性命者，天之所与也。天始与之，而天终夺之，此势之所必有者。若以后天幻身之物与天争权，总在造化规弄之中，焉能脱的造化？不有金液还丹之道，妄想保全性命，万无是理。金液还丹之道，先天之道也。先天之道，包罗天地，运动阴阳，系天地之外机秘，故能了生死而避轮回，出凡尘而入圣基。但此机秘远隔千里，近在咫尺，可惜世人不肯认真，日远日疏，绝不返顾，自送性命。若有志士，穷究实理，忽的打破疑团，截然放下，直超彼岸，则赫赫金丹一日成，不待三年九载也。然丹成最易，而修炼甚难，使无虚实相应、阴阳变化、以术延命之道，而金丹不结。以术延命之道，乃夺天地造化之权，窃阴阳消息之机，转生杀，扭斗柄，先天而天弗违之道也。《阴符经》云：“其盗机也，天下莫能知，莫能见。”《悟真》云：“始于有作人难见，及至无为众始知。但见无为为要妙，岂知有作是根基。”盖人自先天失散而后，真阳有亏，形虽男子，其中皆阴，倘执一己而修，不过涕唾津精气血液，不过眼耳鼻舌身意，不过七情六欲、五蕴八识、三彭百穴，是以阴济阴，命何由接，丹何由接？故《参同》云：“牝鸡自卵，其雏不全。”此其证也。夫丹经所谓外药者，以其我家真阳失散于外，不属于我，寄居他家，而以外名之。迷人不知，错会他字、外字，或猜为御女闺丹，或猜为五金八石，或猜为天地日月，或猜为云霞草木，以及等等有形之物。殊不知真正大药，非色非空，非有非无，乃鸿蒙未判之始气，天地未分之元仁，顺则生人生物，逆则成仙作佛。圣人以法追摄，于一个时辰内结成一粒黍珠，号曰阳丹，又曰还丹，又曰金丹，又曰真铅，以此真铅点一己之阴汞，如猫捕鼠，霎时干汞结为圣胎，此外药之名所由有也。试细申之，“药出西南是坤位，欲寻坤位岂离人。”外药也；“初三日，震出庚，曲江岸上月华莹。”外药也；“金鼎欲留朱里汞，玉池先下水中银。”外药也；“取将坎位心中实，点化离宫腹内阴。”外药也；“偃月炉中玉蕊生，朱砂鼎内水银平”，外药也；“坎离之气和合，黄芽自生”，外药也；但药本在外，如何得向内生？药属于他，如何得为我有？经云：“五行顺生，法界火坑；五行颠倒，大地七宝”。木本生火，今也火反生木；金本生水，今也水反生金；金木水火中藏戊己二土，和四象而配五行，一气运用，复成一太极，火功到日，炼成一粒至阳之丹，取而服之，长生不死，与天地同春，与日月争光，所谓一粒金丹吞入腹，始知我命不由天者此也。噫！万两黄金买不下，十字街前送至人。金丹大道，万劫一传，至尊至贵，得之者立跻圣位，不待他生后世，眼前获佛神通，人何乐而不积德修道哉？

内药了性第九要

    《道德经》云：“有欲以观其窍，无欲以观其妙。”此二语乃金丹大道之始终，古今学人之要诀。外药不得，则不能出乎阴阳；内药不就，则不能形神俱妙。上德者修内药，而外药即全；下德者修外药，而内药方就。外药者渐法，内药者顿法。外药所以超凡，内药所以入圣。“有欲观窍者”外药，窃夺造化之功，幻身上事；“无欲观妙者”内药，明心见性之学，法身上事。倘外药已得，而不修内药，即吕祖所谓“寿同天地一愚夫”耳。况大丹难得者外药，外药到手，即是内药，圣胎有象，阴符之功，即在如此。《参同》云：“耳目口三宝，闭塞勿发通，真人潜深渊，浮游守规中。”所谓“无欲观妙”者此也。“无欲观妙”者，无为之道，但无为非枯木寒灰，绝无一事之谓，其中有朝屯暮蒙、抽铅添汞、防危虑险、固济圣胎之功。所以融五行而化阴阳，以至道法两忘，有无不立，十月霜飞，身外有身，极往知来，归于真如大觉之地，即佛祖所谓正法眼藏，涅盘妙心，最上一乘之大道也。若非了命之后而遽行此功，根本不固，虚而不实，未曾在大造炉中煅炼出来，总然了得真如之性，若有一毫渗漏，难免抛身入身之患。后人不知古人立言之意，多以性理为不足贵，试问世间学人，有几个能明涅盘之心乎？有几个能见真如之性乎？涅盘心、真如性，净裸裸、赤洒洒、圆陀陀、光灼灼，通天彻地，非可以后天人心血性而目之。古人亦有了性不了命，万劫阴灵难入圣之语，是特为未修命而仅修性者言之。若已了命，焉得不修性？若不修性，则应物固执，空有家财而无主柄。若不修性，虽幻身已脱，而法身难脱。若不修性，只可长生，而不能无生。若不修性，虽生身之初能了，而未生之前难全。内药了性之功，所关最大，无穷的事业，皆要在此处结果，何得轻视性乎？吾愿成道者，未修性之先，急须修命；于了命之后，急须了性。阴阳并用，性命双修，自有为而入无为，至于有无不立、打破虚空，入于不生不灭之地，修真之能事毕矣。
    阴符经三百余字，其言深奥，其理精微，凿开混沌，剖析鸿蒙，演造化之秘，阐性命之幽，为古今来修道第一部真经。唐陆龟蒙谓黄帝所着，宋陈渊谓黄帝受于广成子，朱文公亦谓黄帝着，邵尧夫谓战国时书，程伊川又谓非商末即周末时书。其说纷纷，各述所知，究无定见。以予论之，世皆传为黄帝阴符经，丹经子书，俱谓阴符经系黄帝所作，考之文字，始于黄帝，兴于唐虞夏商，或者黄帝撰作，口口相传，不记文字，后世成真仙侣，笔之于书，流传世间，亦未可定。就其世传之说，丹经之载，谓黄帝着之，亦无不可，但此书沿讹已久，苦无善本，字句差错者极多，或借骊山老姥百言演道、百言演法、百言演术之说，紊乱圣道，以盲引盲；更有借伊吕张果子房孔明注语欺世惑人者，似此鱼目混珠，指鹿为马，大失真经妙旨。予于乾隆四十四年，岁次己亥，于南台深处，取诸家注本，校正字句，细心斟酌，略释数语，述其大意，扫邪救正，以破狂言乱语之弊，高明者自能辨之。
时 大清嘉庆三年岁次戊午九月九日栖云山素朴散人悟元子刘一明叙于自在窝中

　

阴符经注解跋
    阴符经者，黄帝演道书也。而谈兵之家，视为天时孤虚旺相之理，人事进退存亡之因，即缁黄之流，浅窥圣经，谬为注疏者亦不少，不几误璞为鼠，以青作黄乎？我悟元老师，造性命之精，证天人之奥，体古圣觉世之婆心，思发其覆，悯后学穷理而无门，详为之解，扫诸说之悖谬，诠阴符之肯綮，其中尽性至命之学，有为无为之理，靡不详明且备，将数千年埋没之阴符，至今原旨毕露，而无余蕴矣。经云：观天之道，执天之行，尽矣。仆则曰：圣经之精，圣道之微，尽矣。
大清嘉庆三年岁次戊午九月九日受业门人王附青云峰甫沐手敬题

轩辕黄帝着 洮阳门人张阳全校阅
悟元子刘一明注
后学陶铸灵重刊
    阴者，暗也，默也，人莫能见，莫能知，而己独见独知之谓；符者，契也，两而相合，彼此如一之谓；经者，径也，道也，常也，常行之道，经久不易之谓。阴符经即神明暗运，默契造化之道。默契造化，则人与天合，一动一静，皆是天机，人亦一天矣。上中下三篇，无非申明阴符经三字，会得阴符经三字，则三篇大意可推而知矣。
上篇
    观天之道，执天之行，尽矣。
    性命之道，一天道也。天之道，阴阳之道耳。修道者能知天道之奥妙，而神明默运，窃阴阳之气，夺造化之权，可以长生不死，可以无生无死，然其最要处，则在能观能执耳。何谓观？格物致知之为观，极深研几之为观，心知神会之为观，回光返照之为观，不隐不瞒之为观；何谓执？专心致志之为执，身体力行之为执，愈久愈力之为执，无过不及之为执，始终如一之为执。观天道，无为之功，顿悟也，所以了性；执天行，有为之学，渐修也，所以了命。能观能执，用阴阳之道以脱阴阳，依世间法而出世间，性命俱了，心法两忘，超出天地，永劫长存，只此二句，即是成仙成佛之天梯，为圣为贤之大道，外此者，皆是旁门曲径，邪说淫辞，故曰尽矣。
    天有五贼，见之者昌。
    五贼者，金木水火土也。天以阴阳五行化生万物，气以成形，而人即受此气以生以长，但自阳极生阴，先天入于后天，五行不能和合，自相贼害，各一其性，木以金为贼，金以火为贼，火以水为贼，水以土为贼，土以木为贼，是谓天之五贼也。惟此五贼，百姓日用而不知，顺行其气，以故生而死，死而生，生死不已。若有见之者，逆施造化，颠倒五行，金本克木，木反因之而成器；木本克土，土反因之而生荣；土本克水，水反因之而不泛；水本克火，火反因之而不燥；火本克金，金反因之而生明；克中有生，五贼转而为五宝，一气混然，还元返本，岂不昌乎！

    五贼在心，施行于天。宇宙在乎手，万化生乎身。
    人秉五行之气而生身，身中即具五行之气。然心者身之主，身者心之室，五贼在身，实在心也。但心有人心道心之分；人心用事，则五贼发而为喜怒哀乐欲之五物；道心用事，则五贼变而为仁义礼智信之五德。若能观天而明五行之消息，以道心为运用，一步一趋，尽出于天而不由人，宇宙虽大，如在手掌之中；万化虽多，不出一身之内；攒五行而合四象，以了性命，可不难矣。

    天性人也，人心机也，立天之道，以定人也。
    天性者，天赋之性，即真如之性，所谓真心，不识不知，顺帝之则，而人得以为人者是也；人心者，气质之性，即知识之性，所谓机心，见景生情，随风扬波，而人因之有生有死者是也。天性者，天机，即是天道；人心者，人机，即是人道。守天机者存，顺人机者亡。惟大圣人观天道，执天行，中立不倚，寂然不动，感而遂通，修真性而化气性，守天道而定人心，不使有一毫客气杂于方寸之内也。

    天发杀机，移星易宿；地发杀机，龙蛇起陆；人发杀机，天地反复；天人合发，万化定基。
    杀机者，阴肃之气，所以伤物也；然无阴不能生阳，非杀无以卫生，故天之杀机一发，则周而复始，而星宿移转，斗柄回寅；地之杀机一发，则剥极而复，龙蛇起陆，静极又动；惟人也亦俱一天地也，亦有此阴阳也，若能效天法地，运动杀机，则五行颠倒而地天交泰，何则？人心若与天心合，颠倒阴阳只片时。天时人事合而一之，则万物变化之根基即于此而定矣。中庸所谓致中和，天地位焉，万物育焉者，即此也。
    性有巧拙，可以伏藏。
    人秉阴阳之气以成形，具良知良能以为性，性无不善，而气有清浊。秉气清者为巧，秉气浊者为拙。性巧者多机谋，性拙者多贪痴。巧性拙性皆系气质之性，人心主事，非本来之天性。修真之道，采先天，化后天，而一切巧拙之性，皆伏藏而不用矣。
    九窍之邪，在乎三要，可以动静。
    九窍者，人身上七窍，下二窍也；三要者，耳目口也。人身九窍皆受邪之处，而九窍之中，惟耳目口三者为招邪之要口，耳听声则精摇，目视色则神驰，口多言则气散，精气神一伤，则全身衰败，性命未有不丧者。人能收视，返听，希言，闭其要口，委志虚无，内念不出，外念不入，精气神三品大药凝结不散，九窍可以动，可以静，动之静之，尽是天机，并无人机，更何有邪气之不消灭哉！
    火生于木，祸发必克；奸生于国，时动必溃。知之修炼，谓之圣人。
    火喻邪心，木喻性，奸譬阴恶，国譬身。木本生火，火发而祸及木，则木克；邪生于心，邪发而祸及心，则性乱；国中有奸，奸动而溃其国，则国亡；阴藏于身，阴盛而败其身，则命倾；身心受累，性命随之，于此而知潜修密炼，观天道，执天行，降伏身心，保全性命，不为后天五行所拘者，非圣人其谁与归？
中篇
    天生天杀，道之理也。
    天道阴阳而已，阳主生，阴主杀，未有阳而不阴，生而不杀之理。故春生夏长秋敛冬藏，四时成序，周而复始，循环不已，亘古如是也。
    天地，万物之盗；万物，人之盗；人，万物之盗。三盗既宜，三才既安。故曰：食其时，百骸理；动其机，万化安。
    天以始万物，地以生万物，然既生之，则又杀之，是天地即万物之盗耳；世有万物，人即见景生情，恣情纵欲，耗散神气，幼而壮，壮而老，老而死，是万物即人之盗耳；人为万物之灵，万物虽能盗人之气，而人食万物精华，借万物之气生之长之，是人即万物之盗耳。大修行人，能夺万物之气为我用，又能因万物盗我之气而盗之，并因天地盗万物之气而盗之，三盗归于一盗，杀中有生，三盗皆得其宜矣。三盗既宜，人与天地合德，并行而不相悖，三才亦安矣。三才既安，道气长存，万物不能屈，造化不能拘矣。然此盗之秘密，有一时之功，须要不先不后，不将不迎，不可太过，不可不及，坎来则离受之，彼到而我待之，阳复以阴接之，大要不失其时，不错其机，故曰，食其时，百骸理，动其机，万化安。食其时者，趁时而吞服先天之气也；动其机者，随机而扭转生杀之柄也。食时则后天之气化，百骸皆理，可以全角；动机则先天之气复，万化俱安，可以延年。时也机也，难言也。要知此时即天时，此机即天机，苟非深明造化，洞达阴阳者，乌能知之？噫！八月十五玩蟾辉，正是金精壮盛时，若到一阳才起处，便宜进火莫延迟。
    人知其神而神，不知不神之神而所以神。
    古今学人，皆认昭昭灵灵之识神，以为本来之元神，故着空执相，千奇百怪，到老无成，有死而已，殊不知此神为后天之神，而非先天之神，乃神而实不神者。先天之神，非色非空，至无而含至有，至虚而含至实，乃不神之神，而实至神者。奈何世人只知后天之神而神，甘入于轮回，不知先天不神之神，能保乎性命，无怪乎万物盗我之气而罔觉也。
    日月有数，小大有定，圣功生焉，神明出焉。其盗机也，天下莫能见，莫能知。君子得之固穷，小人得之轻命。
    人之所以能盗天地万物之气者，以其天地万物有定数焉；天地万物不能盗人之气者，以其圣道无形无象焉。如日月虽高，而有度数可推，日则一年一周，天有春夏秋冬之可见；月则三十日一周，天有盈虚朔望之可窥，大为阳，小为阴，阳极则生阴，阴极则生阳，大往小来，小往大来，阴阳循环，乃一定不易之道。至人于此推阴阳造化之消息，用功于一时辰内，采鸿蒙未判之气，以为丹母，夺天地亏盈之数，以为命基，先天而天弗违，后天而奉天时，圣功于此而生，神明于此而出，此功此明，其盗机也，虽天鬼神不可得而测度，而况于人乎！天下乌得而见，乌得而知？如其能见能知，安能盗之？此其所以为圣，此其所以为神。是道也，非忠臣孝子大贤大德之人不能知，非烈士丈夫俯视一切万有皆空者不能行。果是真正修道君子，得意忘言，大智若愚，大巧若拙，不到了性了命之后，不肯泄漏圭角，固穷而如无知者也。至于薄福小人，偶尝滋味，自满自足，又不自重性命，无而为有，虚而为盈，约而为泰，适以自造罪过，非徒无益，而又害之矣。
下篇
    瞽者善听，聋者善视。绝利一源，用师十倍。三返昼夜，用师万倍。
    瞽者善于听，非善听也，以目无所见，而神藏于耳，故其听也聪；聋者善于视，非善视也，以耳无所闻，而气运于目，故其视也明。即此二者以观，闭目而耳聪，塞耳而目明，况伏先天之气，舍假修真，存诚去妄者，何患不能长生乎？清静经曰：众生所以不得真道者，为有妄心；既有妄心，即惊其神；既惊其神，即着万物；既着万物，即生贪求，即是烦恼，烦恼妄想，忧苦身心，便遭浊辱，流浪生死，常沉苦海，永失真道。妄想贪求，乃利之源也，人能绝此利之一源，则万有皆空，诸虑俱息，胜于用师导引之功十倍，又能再三自返，存诚去妄，朝干夕惕，昼夜殷勤，十二时中，无有间断，渐归于至善无恶之地，胜于用师导引之功万倍。盖师之功，能革其面，而不能革其心；能与人规矩，而不能使人巧；绝利自返，正心地下功，戒慎恐惧于不睹不闻之处，师力焉得而及之？至圣云：一日克己复礼，天下归仁焉。为仁由己，而由人乎哉？正此节妙谛。

    心生于物，死于物，机在目。
    心如主人，目如门户。本来真心，空空洞洞，无我无人无物，与太虚同体，焉有生死，其有生死者，后天肉团之心耳。心不可见，因物而见，见物便见心，无物心不现。是主人或生或死，物生之，物死之，其所以使物生死心者，皆由目之开门揖盗耳。盖目有所见，心即受之，是心生死之机，实在目也。人能返观内照，外物无由而受，生死从何而来？古人云：灭眦可以却老，此至言也。
    天之无恩，而大恩生。迅雷烈风，莫不蠢然。至乐性余，至静性廉。
    天至高而万物至卑，天与物相远，似乎无恩于物矣。殊不知无恩之中而实有大恩生焉。天之气鼓而成雷，嘘而成风，迅雷震之而万物发生，烈风吹之而万物荣旺。发生荣旺，万物皆蠢然无知，出于自然，此无恩而生大恩，天何心哉？故至乐者，万物难屈，无拘无束，性常有余；至静者，万物难移，无贪无爱，性常廉洁。乐者无心于余而自余，静者无心于廉而自廉，亦如天之无恩而有大恩。无心之用，神矣哉！
    天之至私，用之至公，禽之制在气。
    天之道行于无象，运于无形，为物不贰，其至私与。然其四时行而万物生，其用又至公焉。推其奥妙，其一气流行，禽制万物乎？禽者，擒也，统摄之谓；制者，造作之谓；言统摄万物，制造万物，在乎一气也。一气上升，万物皆随之生长，一气下降，万物皆随之敛藏，生长敛藏，总是一气擒制之，一本散而为万殊，万殊归而为一本。私而公，公而私，非私非公，即私即公，一气流行，循环无端，活活泼泼的也。
    生者死之根，死者生之根。恩生于害，害生于恩。
    天道生物，即是一气。上下运用一气，上为阳，下为阴。阳者，生也，恩也；阴者，死也，害也。然有生必有死，有死必有生，是生以死为根，死以生为根也；有恩必有害，有害必有恩，是恩在害生，害在恩生也。若人死里求生，则长生而不死，人能害里寻恩，则有恩而无害，出此入彼，可不慎乎！
    愚人以天地文理圣，我以时物文理哲；
    愚人不知生死恩害，是天地造化循环之秘密，直以天地文理为圣矣。我则谓天文有象，地理有形，着之于外者，可见可知，未足为天地之圣。若夫时物之文理，无象无形，乃神运之道，藏之于内者，不可见，不可知，正天地之所以为哲也。盖物有时而生，有时而死。当生之时，时生之，不得不生；当死之时，时死之，不得不死。生者，恩也，死者，害也，生而死，死而生，恩而害，害而恩，生死恩害，皆时运之，亦无非天地神道运之。天地神道不可见，因物以见之，观于物之生死有时，而天地神道之明哲可知矣。
    人以愚虞圣，我以不愚虞圣；人以其奇期圣，我以不奇期圣。
    性命之道，始于有作人难见，及至无为众始知。故古来修真上圣，当有作之时，黜聪毁智，韬明养晦，斡天关，回斗柄，采药物于恍惚杳冥之乡，行火候于无识无知之地，委志虚无，神明默运，虽天地鬼神，不可得而测度，而况于人乎？乃人不知其中奥妙，或以愚度圣人，彼岂知良贾深藏，若虚而实有，不愚之运用乎？当无为之时，和光同尘，积功修德，极往知来，一叩百应，神通广大，智慧无边，而人或以奇期圣人，彼岂知真常应物，而实非奇异之行藏也。圣人不愚，亦如时物文理之哲，圣人不奇，亦如天地文理不圣。圣人也，所参天地之化育，而德配天地者也。
    沉水入火，自取灭亡。
    人之悭贪恩爱，如水渊也；酒色财气，如火坑也。一切常人，不穷天地造化之道，不究圣功性命之学，自暴自弃，以假为真，以苦为乐，沉于水渊而不知，入于火坑而不晓，自取灭亡，将谁咎乎？
    自然之道静，故天地万物生。天地之道浸，故阴阳胜。阴阳相推，而变化顺矣。
    大道无形，生育天地；大道无名，长养万物。无形无名，自然至静之道。然静者动之基，静极而动，天地万物即于此而生焉。一生天地，而天地即得自然之道以为道，故天地之道浸。浸者，浸润渐入之谓，亦自然之义。惟其浸润自然，动不离静，静不离动，一动一静，互为其根，故阴阳胜。动为阳，静为阴，动极而静，静极而动，阴极生阳，阳极生阴，阴阳相推，四时成序，万物生成，或变或化，无不顺之，造物者岂有心于其间哉？盖以自然之道无形，无形而能变化，是以变化无穷也。
</div>
    <div class="pagination">
<a href="道书十二种_page118.html">上一页</a><span>...</span><a href="道书十二种_page114.html">114</a><a href="道书十二种_page115.html">115</a><a href="道书十二种_page116.html">116</a><a href="道书十二种_page117.html">117</a><a href="道书十二种_page118.html">118</a><span class="current-page">119</span><a href="道书十二种_page120.html">120</a><a href="道书十二种_page121.html">121</a><a href="道书十二种_page122.html">122</a><a href="道书十二种_page123.html">123</a><a href="道书十二种_page124.html">124</a><span>...</span><a href="道书十二种_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
