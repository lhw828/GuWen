<!DOCTYPE html>
<html>
<head>
    <meta charset="UTF-8">
    <title>吕祖全书 - 第 3 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕祖全书 - 第 3 页/共 22 页</h1>
    <div class="content">　　含元殿上水晶宫　　分明指出神仙窟
　　大丈夫　遇真诀　　须要执持心猛烈
　　五行匹配自刀圭　　执取龟蛇颠倒诀
　　三尸神　须打彻　　进退天机法六甲
　　知此三要万神归　　来驾火神离九阙
　　九九道至成真日　　三界四府朝元节
　　气翱翔兮神烜赫　　蓬莱便是吾家宅
　　群仙会饮天乐喧　　双童引入升伭客
　　道心不退故传君　　立誓约言亲洒血
　　逢人兮　莫乱说　　遇友兮　不须诀
　　莫怪频发此言辞　　轻慢必有阴司折
　　执手相别意如何　　今日为君重作歌
　　说尽千般伭妙理　　未必君心信也么
　　仔细分明说与汝　　保惜吾言上大罗」
　　吕祖闻已，尽豁尘浊，复进问「三元、三清、三宝、三境」之说。
　　钟曰：
　　「第一混洞太无元，从此化生天宝君。
　　治玉清境，清微天官，其气始青；
　　第二赤混太无元，从此化生灵宝君。
　　治上清境，禹余天宫，其气伭黄；
　　第三冥寂伭通元，从此化生神宝君。
　　治太清境，大赤天宫，其气伭白。
　　故九天生神气。经云；『三号虽殊，本同一也。』
　　三君各为教主，乃三洞尊师。」
　　授受将毕，忽有二仙绡衣霞彩，手捧金简宝符云：
　　「上帝诏　钟离权为九天金阙选仙使。」
　　拜命讫，谓吕曰：「吾即升天，汝好住世间，修功立行，他日亦当如我。」
　　吕再拜曰：「岩志异于先生，必须度尽众生，方肯上升也。」此是何等大誓愿力，真慈肠也。
　　时翔鸾彩凤，金幢玉节，仙吹去声嘹喨。　钟祖与捧诏二仙，乘云冉冉而去。
　　吕祖既得　钟离之道，又得火龙真人天遁剑法，一断音短烦恼，二断色欲，三断贪瞋。尝有诗曰：
　　「昔年曾遇火龙君　　一剑相传伴此身
　　天地山河从结沫　　星辰日月任停轮
　　须知本性绵多劫　　空向人间历万春
　　昨夜钟离传一语　　六天宫殿欲成尘」此诗系后混迹市廛追忆而题
　　初游江淮，试灵剑，除长蛟之害。至洞庭湖，登岳阳楼独酌。
　　钟祖忽降曰：「来践前约。
　　上帝命汝眷属悉居荆山洞府，子之名字，已注玉清籍中。」
　　三月十八日，引拜苦竹真君，传日月交并之法。年五十三，归宗庐山。年六十四，上朝
　　元始玉皇。
　　自是隐显变化不一。惟其誓愿宏大，是以浮沉浊世，行化度人，虽愚夫愚妇，罔不闻名起敬。
　　尝曰：「世人竞欲见　吾，而不能行吾言，虽日夕与　吾同处，何益哉！人若能忠于国、孝友于家、信于交友、仁于待下、不慢自心、不欺暗室，以方便济物，以阴骘格天，人爱之，鬼神敬之。即此一念，已与　吾同。虽不见　吾，犹见　也。
　　盖人之性：
　　念于善，则属阳明，其性入于轻清，此天堂之路；
　　念于恶，则属阴浊，入于粗重，此地狱之阶。
　　天堂地狱，非果有主之者，特由人心自化成耳！」
　　宋艺祖建隆初，吕祖自后苑出，对上称朱陵上帝，以火德王天下，留语移时，左右皆不得闻，语秘不传，上解赭袍玉带赐之。俄不见，上命绘像于太清楼，道录陈景元传其像于世。政和中，宫禁有祟，白昼现形，盗金宝妃嫔，独上所居无患，自林灵素王文卿诸侍宸治之，息而复生，上精斋虔祷，奏词凡六。一日昼寝，见东华门外，有一道士，碧莲冠，紫鹤氅，手持水晶如意，前揖上曰：「臣奉
　　上帝命，来治此祟。」良久，召一金甲丈夫，捉祟劈而啖之。
　　上问：「丈夫何人？」
　　道士曰：「此乃陛下所封　崇真君关羽也。」
　　上勉劳再四，复问：「张飞何在？」
　　羽曰：「飞乃臣累劫兄弟，今已为陛下生于相州岳家，他日辅佐中兴，飞将有功焉。」
　　上问道士姓名。
　　曰：「臣姓阳，四月十四日生。」
　　梦觉，名侍宸言之曰：「此吕仙也。」
　　自是宫禁帖然，遂诏天下有吕仙香火处，皆正「妙通真人」之号。制曰：
　　「朕嘉与民偕奉大道，凡厥仙隐，具载册书。况默应祷祈，宜示恩宠。　吕真人匿景影同藏文，远迩游方，逮建福庭，适有寓舍，叹兹符契，锡以号名，神明俨然，尚垂昭鉴，可封『妙通真人』。」
　　塑像于景灵宫，岁时奉祀焉。其神通妙用，载诸传记者，不可殚音丹述：元世祖封号纯阳演正警化真君、元武宗加封纯阳演正警化孚佑帝君。所着诗词，有浑成集行于世，迨后飞鸾现化，于五陵演有《前、后八品》，鄂渚之栖真演有《五品》，涵三演有《三品》、《参同》诸经，湖南草堂演有《圣德》诸经，其先有《指伭篇》、《忠孝诰》、《修真传道集》、《玉枢经赞》传世。今并汇辑，合为全书。元世祖以下一段原传无，今补入。
　　无我子敬赞曰：
　　「道家之有　孚佑帝君，犹释家之有　观音大士也。世尊无为，而其法兴于　大士；太上无为，而其法兴于　帝君。虽证位天上，犹出入人间，度人无量。殆与圣人之欲万物各得其所者同，故天下万世，闻者莫不兴起，其愿力至为宏远矣。昔　世尊于楞严会上，选　大士为诸佛中圆通第一。若　吕祖者，其亦圆通第一也哉！」
　　【前八品仙经　(卷九、十)】
　　序
　　太上吕祖开天皇极证真阖辟洞妙仙经上卷
　　太极化育品第一
　　五行端孝品第二
　　诚悌导引品第三
　　正忠示教品第四
　　太上吕祖开天皇极证真阖辟洞妙仙经下卷
　　信实达道品第五
　　保精固命品第六
　　气合伭元品第七
　　前八品经小序
　　自青牛去而伭学着，白马来而佛教兴，以故儒书之外，复有释典丹经，无非诱掖斯世，以慎守其道心，洗涤夫人心而已。
　　然佛仙之书，亦自各立门户为一家言，于二帝三王之道，固已千岐万派矣！谁复有穷源索本，而归于一者乎？惟
　　吕祖会三教之旨，阐为诸经，《八品》其发硎也，
　　一、二品　着于广陵，
　　三、四品　着于金陵，
　　五品　　　着于毗陵，
　　六、七品　着于信州，
　　八品　　　着于临江。
　　地更五处，时历数年，想见其演之不易！惟其心之慈、愿之宏、志之坚确，夫是以卒底于成。
　　此经多沈郁谨严，不似后此所演诸经之畅，而实包孕诸经，胚胎众品，如泉出山而势将放海，如解箨而气已干霄。
　　惟理原一贯，旨本同归，三教不必殊途，诸经又焉异致，而曲学下乘旁门，各树赤帜，互相讥诋者，其亦可以废然而返矣。
　　重刻八品仙经原序
　　不佞受性恬简，有志于道。居恒虔奉　吕祖，凡有所为，必以告，师亦鉴予之诚，往往降箕，示以规训，赠以歌诗，其语初似秘，而事至无不晓然符契者。
　　及滇守之迁，一日箕忽有所命，谓「畴昔所着仙经，前后共八品，业已梓之广陵，但其传未广。子今守滇，滇为古六诏地，夷汉杂处，民性羯音结羠音死，罔知礼义王化，日寻干戈，以戕其生，朽骨腐肉，郁为腥膻，以致上触　帝罚。子序是经而广其传，其为利益甚溥。　余时敬诺。」
　　夫道尽之于《易》，而意尽之于阴阳。嗣后黄帝与蚩音鸱尤战于涿鹿，九天伭女，授以　太上道君所撰《阴符经》，犹龙公时度函关为令尹喜所勉，而为之撰《道德经》。二经其势若险而趋甚平，辞若偏而蓄甚完。再后有《参同契》，原本于《易》，推广二圣人之旨而奥言之，莫可涯涘！晚而又有《悟真篇》，谆谆为铅汞龙虎婴儿女之说。其幡然悟者，以为身中之坎离；其罔然迷者，遂流而为黄白采炼之术。枝蔓音万不根，张皇过实，道岂如是哉！
　　今兹《八品》，主于道而辅之以儒释，其体用颇合乎《中庸》，其指归无异乎《楞严》、《圆觉》，由浅而深，由外而内，由显而微，由五行而万物，由伦常日用而身心性命，无所不该，无所不晰，高不可揆，深不可原，阐之而彰三光，舒之而弥六合，随之而不见其后，迎之而不见其前，广矣大矣！恍兮惚兮，罔能穷其象物，而洞其渊微。无论《悟真》，骎骎乎追躅《参同》而媲美之。
　　游方之内者，玩绎而有得于是，则将忠君孝亲、遵礼法、去凶暴、笃于自修，以养其名；
　　游方之外者，玩绎而有得于是，则将息虑绝欲、炼精气，勤吐纳、专于内守，以养其神。
　　此之谓不虚生，此之谓长生，此之谓无生。
　　三教合一而万理无亏。道不择地，地不择人，不越乎衣冠文物之伦，鸟言卉服之众，而俨如　东华、　孚佑，驾云骈而临教之，大畅伭风，一洗陋俗，岂小补云乎哉！然揣本而后齐末，原始而后要终，则今日之刊布流通，尤所致意于方之内，盖方内者，方外之基也。抱朴子云：「求仙要当以忠、孝、和、顺、仁、信为本，若德不修，而但务方术，终不得长生。」有客从旁笑曰：「子大夫辨矣，将无以神道设教乎！」余退然不敢任。
　　万历甲寅岁冬月，还阳道人赵性粹书于滇中之澄怀轩。
　　八品仙经原序　(此序系初合刻八品，尚未分定品目时)
　　《八品仙经》，盖　纯阳吕祖师之箕着也。其一、二品授于广陵，三、四品授于金陵，五品授于毗音皮陵，六、七品授于信州，八品授于临江。仍谕授经众信，存以俟取。至是乃命广陵童启伭子，普取梓布，李子序之。经至，启伭汇录，更祈　仙姑何祖，紫阳张祖箕校，梓于万店筑仙楼，阳乃重加订。稽首作礼而序曰：
　　「大哉品经乎！其括丹经，剖伭蕴，剔皇猷，舣音拟道筏，要原终始，宗贯天人，罔弗悉备！洵度世之贞符，修仙之要道也。于稽其概：可以征设教之神焉，可以觇翊治之隆焉，可以功德之盛焉，可以三教之归焉，可以核音劾正邪之辨焉，可以证修炼之秘焉。何也？
　　盖神不可以方所测，故感自疾而应益显，信不可以遐迩窒，故孚自溥而化益光，是故祖师品经，不一人一方畀，而五陵多士畀者，正以彰大道为公之兆，寓中孚起信之机尔，故曰「可以征设教之神」；
　　昔羲黄尧舜，神化宜民，垂拱而治，是故《伭元太极五行品》，首表我太祖高皇帝圣谕，配扬
　　玉帝天尊，阐化妙旨，使人晓然知迁善以弭音米灾，积德以致福，养性以合真，而助国佑民，默赞无为之化莫茂焉。故曰「可以觇翊治之隆」；
　　昔伭圣化形演经，大士分身说法，是故祖师痌瘝愚盲，曲垂接引，或以梦示，或以形谕，或以箕演，纪载不足以尽之，迨兹品经，则又媲休云笈普门，功德尤为罔极，故曰「可以功德之盛」；
　　夫道一而已矣。初无有三教之分也。昔我老犹龙，宣圣窃比，象教未东，列子预述，夫何其徒，各相护持不相下，非矣！是故品经，博援儒释之精微，发挥道源之奥妙，而殊途同归之义弥昭，故曰「可以会三教之归」；
</div>
    <div class="pagination">
<a href="吕祖全书_page2.html">上一页</a><a href="吕祖全书.html">1</a><a href="吕祖全书_page2.html">2</a><span class="current-page">3</span><a href="吕祖全书_page4.html">4</a><a href="吕祖全书_page5.html">5</a><a href="吕祖全书_page6.html">6</a><a href="吕祖全书_page7.html">7</a><a href="吕祖全书_page8.html">8</a><span>...</span><a href="吕祖全书_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
