<!DOCTYPE html>
<html>
 <head>
  <meta charset="utf-8"/>
  <title>
   庄子翼 - 第 3 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庄子翼 - 第 3 页/共 14 页
  </h1>
  <div class="content">
   庄子翼卷一
&lt;子部,道家类,庄子翼&gt;
　　钦定四库全书
　　庄子翼卷二
　　明　焦竑　撰
　　人间世第四【郭注与人群者不得离人然人间之变故世世异宜唯无心而不自用者为能随变而不荷其累也】
　　颜回见仲尼请行曰奚之曰将之卫曰奚为焉曰回闻卫君其年壮其行独轻用其国而不见其过轻用民死死者以国量乎泽若蕉民其无如矣回尝闻之夫子曰治国去之乱国就之医门多疾愿以所闻思其则庶几其国有瘳乎仲尼曰嘻若殆往而刑耳夫道不欲杂杂则多多则扰扰则忧忧而不救古之至人先存诸已而后存诸人所存于己者未定何暇至于暴人之所行且若亦知夫德之所荡而知之所为出乎哉德荡乎名知出乎争名也者相轧也知也者争之器也二者凶器非所以尽行也且德厚信矼【扛】未达人气名闻不争未达人心而强以仁义绳墨之言术暴人之前者是以人恶有其美也命之曰菑人菑人者人必反菑之若殆为人菑夫且苟为悦贤而恶不肖恶用而求有以异若唯无诏王公必将乘人而斗其防而目将荧之而色将平之口将营之容将形之心且成之是以火救火以水救水名之曰益多顺始无穷若殆以不信厚言必死于暴人之前矣且昔者桀杀关龙逢纣杀王子比干是皆修其身以下伛拊人之民以下拂其上者也故其君因其修以挤之是好名者也昔者尧攻丛枝胥敖禹攻有扈国为虚厉身为刑戮其用兵不止其求实无已是皆求名实者也而独不闻之乎名实者圣人之所不能胜【升】也而况若乎虽然若必有以也尝以语我来颜回曰端而虚勉而一则可乎曰恶恶可夫以阳为充孔采色不定常人之所不违因案人之所感以求容与其心名之曰日渐之德不成而况大德乎将执而不化外合而内不訾其庸讵可乎然则我内直而外曲成而上比内直者与天为徒与天为徒者知天子之与己皆天之所子而独以己言蕲乎而人善之蕲乎而人不善之邪若然者人谓之童子是之谓与天为徒外曲者与人之为徒也擎跽曲拳人臣之礼也人皆为之吾敢不为邪为人之所为者人亦无疵焉是之谓与人为徒成而上比者与古为徒其言虽教谪之实也古之有也非吾有也若然者虽直不为病是之谓与古为徒若是则可乎仲尼曰恶恶可太多政法而不谍虽固亦无罪虽然止是耳矣夫胡可以及化犹师心者也【蕉向云草芥也崔云其泽如见芟夷言野无青草也赵云死者以国量乎泽积尸平泽以泽为量也若蕉刈民如草菅也有扈国名在今京兆鄠县居宅无人曰虚死而无后为厉术与述同江南古藏本作】
　　郭注【行独不与民同欲也轻用其国者人君动必乘人一怒则伏尸流血一喜则轩冕塞路故君人者之用国不可轻也不见其过莫敢谏也轻用民死轻用之于死也死者以国量乎泽若蕉举国而输之死地不可称数视之如草芥也民其无如矣无所依归也道不欲杂言宜正得其人若夫不得其人则虽百医守病适足致疑而不能一愈也古之至人有其具然后可以接物彼不虚心以应物而役思以犯难故知其所存于己者未定也夫唯外其知以养真寄妙当于群才功名归物而患虑远身然后可以至于暴人之所行也且德之所以流荡者矜名故也知之所以横出者争善故也虽复桀跖其所矜惜无非名善也名知者世之所用也而名起则相轧知用则争兴故遗名知而后行可尽也夫投人夜光鲜不案剑者未达故耳回之德信与其不争之名彼所未达也而强以仁义准绳于彼彼将谓回欲毁人以自成也是故至人不役志以经世而虚心以应物诚信着于天地不争畅于万物然后万物归怀天地不逆故德音发而天下响防景行彰而六合俱应始可以经寒暑渉治乱而不与逆鳞迕也菑人者人必反菑之适不信受则谓与己争名而反害之也苟能悦贤恶愚闻义而服便为明君君明则不若无贤臣汝往亦不足复奇如其不尔往必受害故以有心而往无往而可无心而应其应自来则无往而不可也汝唯有寂然不言耳言则王公必乘人以君人之势而角其防辩以拒谏饰非而目将荧之使人眼也色将平之不能复自异于彼也口将营之自救解不暇也容形心成乃且释己以从彼也名之曰益多适不能救乃更足以成彼之盛也顺始无穷寻常守故未肯变也不信厚言未信而谏虽厚为害也龙逢比干居下而任上之忧非其事也故其君挤之不欲令臣有胜君之名也夫暴君若丛枝胥敖有扈非徒恣欲乃复求名但所求者非其道耳惜名贪欲之君虽复尧禹不能胜化也故与众攻之而汝乃欲空手而往化之以道哉端而虚正其形而虚其心也勉而一言逊而不二也恶恶可者言未可也卫君亢阳之性充张于内而甚于外强御之至也采色不定喜怒无常也夫顽强之甚人以快事感已已陵借而乃抑挫之以求从容自放而遂其侈心虽小德且不能成将故守其本意执而不化即汝之端虚勉一外合而内不訾此未足以化之也颜回更三条内直者与天为徒言物无贵贱得生一也故善与不善付之公当耳一无所求于人若然者依乎天理推己性命若婴儿之直往也外曲者与人为徒言外形委曲随人事之所当为也成而上比者与古为徒言成于今而比于古虽是常教有讽责之防然寄直于古故无以病我也仲尼犹以为未可意谓当理无二而张三条以政之与事不冥耳虽未大亦且不见咎责然于化则未也以其挟三术以适彼非无心而付之天下也】
　　吕注【颜回欲屈已伸道夫子不许恶杂多之为扰而不救也先存诸已而后存诸人则无适不可今回存诸己者未定何暇至于暴人之所行德荡知出争之器也且德厚信矼足以达人气而使不至于鄙倍名分不争足以达人心而使不至于忌疑而后可与有言也今回未及此而强以仁义绳墨之言开导于暴人之前者有其美而人恶之也彼好名而已轧之以名彼好知而已出之以知使之由乎凶器是菑之也观其所出知其所反则回之往殆为菑耳苟人君悦贤恶不肖则与汝同矣汝恶用求异哉汝与之言徒唯诺而无诏告彼必乘人而斗其防辩气色拂厉而目荧心成求解免顺从之不暇是犹以水救水以火救火则顺始无穷矣彼不以信厚期我而与之言必死于暴人之前矣昔龙逢比干修身拊民疑于敛恩故其君挤之亦好名而已尧禹之于蕃国犹不能化必至于灭之是名实者圣人不能胜而况若乎端而虚非至虚也勉而一非至一也骄满于中发见于外抑人所感求快其心小德犹不成况大德乎以之格其君不过外合内不訾而已又何足以化彼夫以己之言而蕲人之善不善以己贱而人贵故也自道观之天子之与己皆天之所子何分别于其间与天与人与古为徒回谓以三者趋变庶乎其可然以此应物非得一而无心此所以为太多也外则寓直于古则是政人以法不以人而易其所知是不谍也谍者密觇人意而得之则固矣虽亦无罪恶可以及化以其师心而未能无心也】
　　新传【圣人无名所以无为无智所以无得无为则物莫不归无得则物莫与竞常人好名用智所以有为有得也有为则物不相服有得则物必与竞故曰名也者相轧也智也者争之器也】
　　湏溪【而目将营之色将平之两语极一时流遁之状此时方恍然失其为我方迁就求退之不能况暇与之辩口将营之欲出口而不能但经营吻间正是苦处容将形之虽未言而依违俯仰固己屈矣心且成之若且放过为后图也皆人情展转所必至者旧解多失之】
　　笔乘【若唯无诏王公句绝诏告也汝唯无告王公则己言则必且乘人而斗其防云云皆指颜子也】颜回曰吾无以进矣敢问其方仲尼曰斋吾将语若有而为之其易【异】邪易之者皞天不宜颜回曰回之家贫唯不饮酒不茹荤者数月矣若此则可以为斋乎曰是祭祀之斋非心斋也回曰敢问心斋仲尼曰若一志无听之以耳而听之以心无听之以心而听之以气听止于耳心止于符气也者虚而待物者也唯道集虚虚者心斋也颜回曰回之未始得使实自回也得使之也未始有回也可谓虚乎夫子曰尽矣吾语若若能入游其樊而无感其名入则鸣不入则止无门无毒一宅而寓于不得己则几矣绝迹易无行地难为人使易以伪为天使难以伪闻以有翼飞者矣未闻以无翼飞者也闻以有知知者矣未闻以无知知者也瞻彼阕者虚室生白吉祥止止夫且不止是之谓坐驰夫狥耳目内通而外于心知鬼神将来舍而况人乎是万物之化也禹舜之所纽也伏戏【羲】几蘧之所行终而况散焉者乎【向云皞天自然也崔云德不及圣王为散符指性而言扬雄答宾戏慎修所志守尔天符正言性与天合如符劵然也耳目本外而狥之于内心知本内而黜之于外虚也】
　　郭注【夫有其心而为之者诚未易也以有为为易未见其宜也若一志者谓去异端而任独也遗耳目去心意而符气性之自得此虚以待物者也唯道集虚虚其心则至道集于怀也未使实自回者未使心斋故有其身也得使未始有回者既得心斋之使则无其身也入游其樊而无感其名者放心自得之当于实而止也譬之宫商应而无心故曰鸣也夫无心而应者任彼耳不强应也使物自若无门者也付天下之自安无毒者也毒治也不得已者理之必然者也体至一之宅而防乎必然之符也则几矣理尽于斯也不行则易欲行而不践地不可能也无为则易欲为而不伤性不可得也视听之所得者粗故易欺也至于自然之报细故难伪也则失真少者不全亦少失真多者不全亦多失得之报未有不当其分者也而欲违天为伪不亦难乎有翼有知之喻言必有其具乃能其事今无至虚之宅无由有化物之实也夫视有若无虚室者也虚室而纯白独生矣吉祥之所集者至虚至静也若夫不止于当不防于极此为以应坐之日而驰鹜不息也故外敌未至而内已困矣岂能化物哉夫使耳目闭而自然得者心知之用外矣故将任性直通无往不冥尚无幽昧之责而况人间之累乎物无贵贱未有不由心知耳目以自通者也故世之所谓知者岂欲知而知哉所谓见者岂为见而见哉若夫知见可以欲为而得者则欲贤可以得贤为圣可以得圣乎固不可矣而世不知知之自知因欲为知以知之不见见之自见因欲为见以见之不知生之自生又将为生以生之故见目而求离娄之明见耳而责师旷之聪故心神奔驰于内耳目竭丧于外身处不适则与物不防矣不防矣而能合乎人间之变应乎世世之节者未之有也】
　　详道【有而为者古人尝难之有思必齐有为必戒故欲神明其德者必斋心焉此仲尼所以告颜子也文子曰上学以神听中学以心听下学以耳听听止于耳则极于耳之所闻心止于符则极于心之所合而己听之以气则无乎不在广大流通所以用形而非用于形所以待物而非待于物虚而无碍应而不藏故一志所以全气全气所以致虚致虚所以集道此心斋之义也】
　　须溪【樊者外也不必深也名者无实也虽王公之不德皆无实也无门无毒物皆有毒勿视其毒视其毒未有一门无毒者言人间无深无浅皆可畏也一入其中如过客寓于穷途之逆旅闷然而应无安排也】荆川【耳目内通与首楞严耳根圆通同意】
　　笔乘【为天使为人使与未始得使及得使之使相应颜子闻虚为心斋也而霍然有悟故曰回之不能运动如意者有我也能运动如意者无我也夫子叹其尽善而又告之曰女能游其樊而无动于名意合则言不合则止广大而无门澹泊而无毒一处之以不得已焉则几矣几者几于无我也绝迹以下重发此义不行而绝迹则易行而不践地则难焉人使则有我故易伪为天使则无我故难伪夫知不以知如人之行不以步鸟之飞不以翼者天使之也此所谓虚也室虚则白生心虚则道集盖非有吉祥也而吉祥莫大焉人之安身栖志释此无归矣而犹然不止非坐驰而何坐驰如言陆沈之盖人心自止而横执以为不止是犹之马伏槽而意骛千里即拱默山林秪滋其扰耳夫耳目内通则无闻见外于心知则无思为如此则可以言虚而鬼神来舍矣况于人乎此所以命万物之化而不化于物古圣人所为服行终身者也】
　　叶【渉】公子高将使于齐问仲尼曰王使诸梁也甚重齐之待使者盖将甚敬而不急匹夫犹未可动也而况诸侯乎吾甚栗之子尝语诸梁也曰凡事若小若大寡不道以欢成事若不成则必有人道之患事若成则必有阴阳之患若成若不成而后无患者唯有德者能之吾食也执粗而不臧防无欲清之人今吾朝受命而夕饮氷我其内与吾未至乎事之情而既有阴阳之患矣事若不成必有人道之患是两也为人臣者不足以任之子其有以语我来仲尼曰天下有大戒二其一命也其一义也子之爱亲命也不可解于心臣之事君义也无适而非君也无所逃于天地之间是之谓大戒是以夫事其亲者不择地而安之孝之至也夫事其君者不择事而安之忠之盛也自事其心者哀乐不易施乎前知其不可奈何而安之若命德之至也为人臣子者固有所不得己行事之情而忘其身何暇至于悦生而恶死夫子其行可矣丘请复以所闻凡交近则必相靡以信远则必忠之以言言必或传之夫传两喜两怒之言天下之难者也夫两喜必多溢美之言两怒必多溢恶之言凡溢之也妄妄则其信之也莫莫则传言者殃故法言曰传其常情无传其溢言则几乎全
　　郭注【王使诸梁甚重者重其使欲有所求也甚敬而不急者恐直空报其敬而不肯急应其求也事无小大少有不言以成为欢者此仲尼之所曾告诸梁也事不成则有人道之患者以成为欢者不成则怒矣此楚王之所不能免也事成则有阴阳之患者言人患虽去然喜惧战于胸中固已结氷炭于五藏矣成败若任之于彼而莫足以患心者唯有德者能之防无欲清之人者对火而不思凉明其所馔俭薄也所馔俭薄而内饮氷者诚忧事之难非美食之为也事未成则唯恐不成耳若果不成则恐惧结于内而刑网罹于外故曰是两也不可解于心者自然固结不可解也无所逃于天地之间者千人聚不以一人为主不乱则散故多贤不可以多君无贤不可以无君此天人之道必至之宜也若君可逃而亲可解则不足戒也故曰是之谓大戒知不可奈何者命也而安之则无哀无乐何易施之有哉故防然以所遇为命而不施心于其间泯然与至当为一而无休戚于其中虽事凡人犹无往而不适而况君亲乎事有必至理固常通为人臣子者任之则事济事济而身不存者未之有也又何用心于有身哉若乃信道不笃而悦恶存怀不能与至当俱往而谋生虑死未见能成其事者也交近则必相靡以信者近者得接故以其信验亲相靡服也远则必忠之以言者遥以言意也夫喜怒之言若过其实之者宜使两不失中故未易也凡溢之也妄言嫌非彼言以者妄作也莫者莫然疑之也传言者殃言就传过言似于诞妄受者有疑则言者横以轻重为罪也引法言以证之言虽闻临时之过言而勿传也必称其常情而要其诚致则近于全也】
　　须溪【寡不道以欢成未有不依于道而能使美满成就无后悔者也食也执粗防无欲清自谓服劳攻若非有求于世虽家人亦然何至内饮氷若贪利骛外者与则忧思之为也得甚若切】
　　笔乘【叶公之忧在利害然害之极不过死亡而已故夫子以生死决之忠孝人犹能言自事其心者哀乐不易施乎前则未易言也盖事心则身忘身忘而哀乐无所错矣恶能施乎其前哉故卒之曰行事之情而忘其身何暇至于悦生而恶死悦生恶死即所谓哀乐者也知其无可奈何而安之若命须溪云只此一语慷慨明达谈有余夫不可奈何非衰飒之谓也其自决如此】
　　且以巧斗力者始乎阳常卒乎阴泰至则多奇巧以礼饮酒者始乎治常卒乎乱泰至则多奇乐凡事亦然始乎谅常卒乎鄙其作始也简其将毕也必巨言者风波也行者实丧也夫风波易以动实丧易以危故忿设无由巧言偏辞兽死不择音【荫】气息茀然于是并生心厉克核太至则必有不肖之心应之而不知其然也苟为不知其然也孰知其所终故法言曰无迁令无劝成过度益也迁令劝成殆事美成在久恶成不及改可不慎与且夫乘物以游心托不得己以养中至矣何作为报也莫若为致命此其难者【茀李音怫崔音勃】
　　郭注【以巧斗力者本共好戏欲胜情至潜兴害彼则不复循理也以礼饮酒者尊卑有别旅酬有次湛湎淫液则淫流纵横无所不至也夫烦生于简事起于防此必至之势也言者风波也故行之则实丧矣遗风波而不行则实不丧矣事得其实则危可安而荡可定也夫忿怒之作无他由也常由巧言过实偏辞失当譬之野兽蹴之穷地意急情尽则和声不至而气息不理茀然暴怒但生疵以对之也夫宽以容物物必归焉克核太精则鄙吝心生而不自觉也苟不自觉安能知祸福之所齐诣邪故大人荡然放物于自得之场不若人之能不竭人之欢故四海之交可全也无迁令者传彼实也无劝成者任其自成也过度益也益则非任实矣美成者任其时化譬之种值不可一朝成也若彼之所恶而劝强成之则悔败寻至故曰恶成不及改也乘物以游心托不得己以养中言寄物以为意任理之必然者中庸之符全矣斯接物之至也当任齐所报之实何为为齐作意于其间哉莫若为致命此其难者言直为致命最易而以喜怒施心故难也】
　　新传【无言者物不能扰而有言者物所以应应则不静矣故曰言者风波也无行则迹所以藏有行则迹所以显迹显于外则真亡于内矣故曰行者实丧也夫不静则至于动真亡则难以安故曰风波易以动实丧易以危】
　　笔乘【夫传两喜两怒之言而不敢溢者凡以善终之难不得不谨其始耳观斗力者始阳卒阴饮酒者始治卒乱则知人之相与始于信卒乎鄙事之在人始于细卒乎大者其必至也夫一言之发激怒于人非风波乎人既激矣将行其怒非实丧乎故忿之设也无由由巧言偏词毎毎过实不择正理如兽之畏死不择好音气息茀然而出则听者并生厉心而忿从此设矣克者责人太切核者认真太甚本以望人之美也而人或以不肖之心应之于是而知止焉可也而不知其然则积忿成患将不知其所终矣终即前所谓卒乎鄙卒乎巨者也君命之将率意迁改事之未成勉强以劝此即溢美溢恶之言故曰过度益也溢则传言者殃能无殆乎美成在久者成人之美必优游深交乆乃可入也恶成不及改者一言愤事并生心厉悔将无及也夫人喜为溢言者意必存怀而不能虚焉故耳乘物游心则忘已托不得已则忘物斯则因其命而致之我无心也何必有所作为以还报哉夫子告叶公或以为次于颜子而实亦不能外于虚也】
　　颜阖将传卫灵公太子而问于蘧伯玉曰有人于此其德天杀与之为无方则危吾国与之为有方则危吾身其知【智】适足以知人之过而不知其所以过若然者吾奈之何蘧伯玉曰善哉问乎戒之慎之正汝身哉形莫若就心莫若和虽然之二者有患就不欲入和不欲出形就而入且为颠为灭为崩为蹶心和而出且为声为名为妖为孽彼且为婴儿亦与之为婴儿彼且为无町畦亦与之为无町畦彼且为无崖亦与之为无崖达之入于无疵汝不知夫螳螂乎怒其臂以当车辙不知其不胜任也是其才之美者也戒之慎之积伐而美者以犯之几矣汝不知夫养虎者乎不敢以生物与之为其杀之之怒也不敢以全物与之为其决之之怒也时其饥饱达其怒心虎之与人异而媚养已者顺也故其杀者逆也夫爱马者以筐盛【成】矢以蜃盛溺【乃吊切】适有蚊防仆缘而拊之不时则缺衔毁首碎胸意有所至而爱有所亡可不慎邪【天杀须溪云如言天生刻薄人也副墨云杀如降杀之杀言天薄之使无德也婴儿无知也町畦犹疆界言无收拾也崖犹崖岸言无容止也仆仆御也旧注作蚊防仆仆飞着马者谬】
　　郭注【夫小人之性引之轨制则憎己纵其无度则乱邦不知民过之由已故罪责于民而不自改也正女身者反覆与防俱所以为正身也形莫若就心莫若和形不乖迕和而不同也就不欲入就者形顺入者还与同也和不欲出和者义济出者自显伐也若遂与同则是颠危而不扶持与彼俱亡矣故当模格天地但不立小异耳自显和之且有含垢之声济彼之名彼将恶其胜己妄生妖孽故当闷然若晦同光尘然后不可得而亲不可得而踈不可得而利不可得而害也彼且为婴儿七句言不小立圭角以逆其鳞也夫螳螂之怒臂非不美也以当车辙顾非敌耳今知之所无奈何而欲强当其任即螳螂之怒臂也积伐汝之才美以犯人此危殆之道故戒之为其杀之之怒者恐其因有杀心而遂怒也为其决之之怒者方使虎自啮分之则因用力而怒矣时其饥饱达其怒心知其所以怒而顺之也顺理则异生爱逆节则至亲交兵此虎之所以媚于养己也矢溺至贱而以宝器盛之爱马之至也拊之不时则缺衔毁首碎胸言虽救其患而掩马之不意故惊而至此也意有所至而爱有所亡言意至除患率然拊之以致毁碎失其所以爱矣故当世接物逆顺之际不可不慎也】
　　吕注【就之失在入入则与之同和之失在出出则与之异故为颠灭崩蹶为声名妖孽者以其与之同而不知所以扶持与之异而不知所以将顺故也与之为婴儿以至达之入于无疵则虽与之无方不至于危国虽与之有方不至于危身盖因其性之所有而通之此因机化之妙如宣王好勇好货而孟子导之以王道是也】
　　评庄【彼且为婴儿六句应形就而不欲入达之入于无疵应心和而不欲出爱马者数语此即美成在久恶成不及改之意】
　　补注【彼且为婴儿一段即法华应以比丘身得度者即现比丘身而为法应以女人身得度者即现女人身而为法意拊之不时是言爱马之甚见有蚊防卒然抟之出马不意故致惊怒也虎至暴而顺之则驯马易驯而惊之则暴故与恶人处不可不慎也若不审几不量力徒欲以有方救其无方则螳螂之怒臂当辙耳】
　　匠石之齐至乎曲辕见栎【历】社树其大蔽牛絜之百围其高临山十仞而后有枝其可以为舟者旁十数观者如市匠石不顾遂行不辍弟子厌观之走及匠石曰自吾执斧斤以随夫子未尝见材如此其美也先生不肯视行不辍何邪曰己矣勿言之矣散【上声】木也以为舟则沈以为棺椁则速腐以为器则速毁以为门户则液樠【蔓】以为柱则蠧是不材之木也无所可用故能若是之寿匠石归栎社见梦曰汝将恶乎比予哉若将比予于文木邪夫柤【查】梨橘柚果蓏【力果切】之属实熟则剥则辱大枝折小枝泄此以其能苦其生者也故不终其天年而中道夭自掊击于世俗者也物莫不若是且予求无所可用久矣几死乃今得之为予大用使予也而有用且得有此大也邪且也若与予也皆物也奈何哉其相物也而几死之散人又恶知散木匠石觉【教】而诊其梦弟子曰趣取无用则为社何邪曰密若无言彼亦直寄焉以为不知己者诟厉也不为社者且几有翦乎且也彼其所保与众异而以义誉【余】之不亦远乎【司马云液津液也樠谓暗出樠樠然也向云诊占梦也】
　　郭注【不在可用之数曰散木可用之木为文木物莫不若是者物皆以用自伤也几死乃今得之言数有睥睨己者唯今匠石明之耳为予大用言积无用乃为济生之大用若有用久见伐矣几死之散人又恶知散木以戏匠石也弟子犹嫌其以为社自荣不趣取于无用而已匠石谓社自来寄耳非此木求之为社也以为不知己者诟厉言此木乃以社为不知己而见辱病也岂荣之哉本自以无用为用虽不为社亦终不近于翦伐之害也所保与众异者彼以无保为保而众以有保为保也利人长物禁民为非社之义也夫无用者泊然不为而群才自适用者各得其叙而不与焉此无用之所以全也汝以社誉之无缘近也】
　　南伯子綦游乎商之丘见大木焉有异结驷千乘隐将芘【庇】其所藾【赖】子綦曰此何木也哉此必有异材夫仰而视其细枝则拳曲而不可以为栋梁俯而视其大根则轴解而不可以为棺椁咶【矢】其叶则口烂而为伤嗅之则使人狂酲【呈】三日而不己子綦曰此果不材之木也以至于此其大也嗟乎神人以此不材宋有荆氏者宜楸栢桑其拱把而上者求狙猴之杙【弋】者斩之三围四围求高名之丽者斩之七围八围贵人富商之家求椫【善】傍者斩之故未终其天年而中道夭于斧斤此材之患也故解之以牛之白颡者与豚之亢鼻者与人有痔病者不可以适河此皆巫祝以知之矣所以为不祥也此乃神人之所以为大不祥也【轴解谓木纹旋散也病酒曰酲杙所以栖戏狙猴者丽屋栋梁也当作欐高名即高明大家也司马云棺之全一边者谓之椫傍疑独云解祭祀解赛也适河司马云谓沈人于河祭也如西门豹之事罗勉道云古者天子春有解祠见汉郊祀志言解罪求福也】郭注【隐将芘其所藾者其枝所荫可以隐芘千乘也天王不材子百官故百官御其事而明者为之视聪者为之听知者为之谋勇者为之捍夫何为哉默而已而群材不失其当则不材乃材之所至赖也故天下乐推而不厌乘万物而无害也白颡亢鼻痔病巫祝解除弃此三者必妙选骍具然后敢用巫祝于此亦知不材者全也夫全生者天下之所谓祥也巫祝以不材为不祥而弗用也彼乃以不祥全生乃大祥也神人者无心而顺物者也故天下之所谓大祥神人不逆】
　　吕注【前论大木以不材终天年次论荆氏楸栢夭于斧斤以材为之患是以圣人神人之于用致之为尤深藏之为尤密故无用而用以之通不材而材为之使则游人世间而吉凶与民同患者尤不可不知此】支离防者颐隐于齐肩高于顶防【哙】撮【予括切】指天五管在上两髀【陛】为胁挫针治繲【戒】足以糊口鼓防播精足以食【嗣】十人上征武士则支离攘臂于其间上有大役则支离以有常疾不受功上与病者粟则受三钟与十束薪夫支离其形者犹足以养其身终其天年又况支离其德者乎
　　郭注【微武士则攘臂于其间者恃其无用故不自窜匿也有大役则不受功者不任作役故也役则不与赐则受之支离其形者犹能自全如此神人无用于物而物各得自用归功名于群材与物防而无迹故免人间之害处常美之实此支离其德也】
　　循本【齐与脐同伛者不见其颐隐于脐间也肩高于顶头低而肩高于顶也防撮指天撮徐括切台竺缁撮之撮防合其发而撮为髻古者髻近项脊曲而头低故髻指天也管腧也言五藏之腧皆在上也两髀为胁脊在髀里故以两髀为胁也挫针缝衣也治繲浣衣也鼓防播精以箕簸米也】
　　孔子适楚楚狂接舆游其门曰凤兮凤兮何如德之衰也来世不可待往世不可追也天下有道圣人成焉天下无道圣人生焉方今之时仅免刑焉福轻乎羽莫之知载祸重乎地莫之知避己乎己乎临人以德殆乎殆乎画地而趋迷阳迷阳无伤吾行吾行郄曲无伤吾足山木自防也膏火自煎也桂可食故伐之漆可用故割之人皆知有用之用而莫知无用之用也【郄诸本多音隙碧虚作如字引退也】
　　郭注【凤兮凤兮何如德之衰也言当顺时直前尽乎防通之宜世之衰盛蔑然不足觉故曰何如来不可待往不可追趣当尽临时之宜耳有道成焉无道生焉言付之自尔而理自生成生成非我也岂为治乱易节哉治自求成故遗成而不败乱自求生故忘生而不死也方今之时仅免刑焉言不瞻前顾后而尽当今之防防然与时世为一而后妙当可全刑名可免也福轻乎羽莫之知载者足能行而放之手能执而任之听耳之所闻视目之所见知止其所不知能止其所不能用其自用为其自为恣其性内而无纤芥于分外此无为之至易也无为而性命不全者未之有也性命全而非福者理未闻也故夫福者即向之所谓全耳非假物也岂有寄鸿毛之重哉率性而动动不过分天下之至易也举其自举载其自载天下之至轻也然知以无涯伤性心以欲恶荡真故乃释此无为之至易而知彼有为之至难弃夫自举之至轻而取夫载彼之至重此世之常患也祸重乎地莫之知避者举其性内则虽负万钧而不觉其重也外物寄之虽重不盈锱铢有不胜任者矣为内福也故福至轻为外祸也故祸至重祸重而莫之知避此世之大迷也夫画地而使人循之其卒不可掩矣有其已而临物与物不防矣故大人不明我以耀彼而任彼之自明不德我以临人而付人之自得故能弥贯万物而同彼我泯然与天下为一而内外同福也迷阳犹亡阳也亡阳任独不荡于外则吾行全矣天下皆全其吾则凡称吾者莫不皆全也吾行郄曲无伤吾足者曲成其行各自足矣有用则与彼为功无用则自全其生夫割肌肤以为天下者天下之所知也使百姓不失其自全而彼我俱适者俛然不觉妙之在身也】口义【天下有道则圣人可以成功天下无道则圣人全生而已方今之时乱世也但以苟免于刑为幸又何敢他求乎处乱而仅免刑以全生特一羽之福而不知载而有之乱世之祸常至杀身是重于地也而亦不知避之临人以德取祸之道不若己之画地而趋言其拘束自苦诚危殆也木火桂漆之见伐皆不能自隐求名于世以招祸患者之譬】
　　疑独【临人以德则未能冥乎道画地而趋则未能灭其迹迷阳言自晦其明无伤吾生全之行郄曲言退身曲全无伤吾可行之足】
　　笔乘【吾行郄曲当从碧虚作郄曲郄曲无伤吾足庶与上文相恊盖由写者误叠吾行二字耳迷阳勉道曰蕨也蕨生蒙密能迷阳明之路故曰迷阳托兴言之也其甚异存之以广异闻】
　　管见总论【夫处人间世者君臣之分为大不可不尽然当度可否之宜谨出处之节视古今而无愧超悔吝而独全斯为善矣是以颜子将之卫而夫子备言事君之多患名知之相轧心气未达誉终毁至弓旌在前刀锯在后者有之况怀意必之心欲化年壮行独之君焉保其无悔所以力救止之使卫君知贤者不苟进益坚尊道之心固将自化奚必轻性以资骄志撄暴行邪颜子又陈端虚勉一内直外曲或可自全夫子谓仅免患耳胡可及化化者不言而信使人意消岂在政法繁多以启物敌乎颜子至此无以进请问其方则是所念既空而天真虚受之时也夫子乘其开悟之机告之以齐使虚心受教无听以耳而以心无听以心而以气遂于言下悟其未始有回心虚而形亦忘则化物也无难矣子高将使齐诲以行事情而忘其身察风波而戒实丧颜阖将传卫诲以就不入而和不出达虎怒而通马情皆所以明世患之多端物外之难必在高识之士洞烛几防进退以义可也至于曲辕栎社以无保为保商丘异材见不神而神又申言材之为累而世人弗悟往往恃材求用而不揆分度宜名显而妬害生利钟而祸患至虽欲臃肿自全不可得矣故是篇大意在乎外应世而内全真道不离而物自化古之圣贤不得已而有世俗之偿罔不密由斯道遂寓孔颜问答以发明之篇末又引接舆之歌以祛圣贤经世有为之迹以杜众人逐物无厌之心结以山木膏火桂漆之患警世尤切唯其知涉世之难可以处世而无难矣太上云圣人犹难之故终无难】
　　补注【此篇首以孔颜问答继以子高颜阖之喻其论守身行义应物审几以处人间世之道备矣而复继以栎杜商丘支离之者见当世祸乱毕竟不可措手纵使做得好不如不做为高耳故末又以接舆之歌结之】
　　笔乘【士彰云养生主是出世法人间世是住世法余谓出世而后能住世老子所谓执古之道以御今之有也】
　　德充符第五【郭注德充于内应物于外外内合信若符命而遗其形骸也补注符者言德充于内自征于外非形所能为损益非知所能为隐显观篇中所述足可知矣】
　　鲁有兀者王骀从之游者与仲尼相若常季问于仲尼曰王骀兀者也从之游者与夫子中分鲁立不教坐不议虚而往实而归固有不言之教无形而心成者邪是何人也仲尼曰夫子圣人也丘也直后而未往耳丘将以为师而况不若丘者乎奚假鲁国丘将引天下而与从之常季曰彼兀者也而王【旺】先生其与庸亦远矣若然者其用心也独若之何仲尼曰死生亦大矣而不得与之变虽天地覆坠亦将不与之遗审乎无假而不与物迁命物之化而守其宗也常季曰何谓也仲尼曰自其异者视之肝胆楚越也自其同者视之万物皆一也夫若然者且不知耳目之所宜而游心乎德之和物视其所一而不见其所丧视丧其足犹遗土也常季曰彼为己以其知得其心以其心得其常心物何为最之哉仲尼曰人莫鉴于流水而鉴于止水唯止能止众止受命于地唯松栢独也在冬夏青青受命于天唯舜独也正幸能正生以正众生夫保始之征不惧之实勇士一人雄入于九军将求名而能自要者而犹若是而况官天地府万物直寓六骸象耳目一知之所知而心未尝死者乎彼且择日而登假人则从是也彼且何肯以物为事乎【九军崔李云天子六军诸侯三军通为九军也登假吕氏音遐言得此道者去留无碍而升子达之域也列子穆王篇登假字读同遐可证】
　　郭注【虚往实归各自得而足也无形而心成者怪其形残而心乃充足也夫心之全也遗身形忘五藏忽然独往而天下莫能离也奚假鲁国将引天下与从之言神全心具则体与物防与物防者天下之所不能达奚但一国而已哉死生之变变之大也彼与变俱故生死不变于彼虽天地覆坠斯顺之也审乎无假者明性命之固当也不与物迁者任物之自迁也命物之化者以化为命而无乖迕也守其宗者不离至当之极也异而肝胆楚越者恬苦之性殊则美恶之情背也同而万物皆一者虽所美不同而同有所美各美其所美则万物一美也各是其所是则天下一是也夫因其所异而异之则天下莫不异而浩然大观者官天地府万物知异之不足异故因其所同而同之则天下莫不皆同又知同之不足有故因其所无而无之则是非美恶莫不皆无矣夫是我而非彼美己而恶人自中知以下至于昆虫莫不皆然然此明乎我而不明乎彼者尔若夫通泯合之士因天下以明天下天下无曰我非也即明天下之无非无曰彼是也即明天下之无是无是无非混而为一故能乘变任化迕物而不慑也不知耳目之所宜而游心乎德之和者宜生于不宜者也无美无恶则无不宜故忘其宜也都忘宜故无不任都任之而不得者未之有也无不得而不和者亦未闻也故放心于天地之间荡然无不当而扩然无不适也物视其所一而不见其所丧言体夫极数之妙心故能无物而不同无物而不同则死生变化无往而非我矣故生为我时死为我顺时为我聚顺为我散聚散虽异而我皆我之则生故我耳未始有得死亦我也未始有丧夫死生之变犹以为一既观其一则然无系同彼我以死生为寤寐以形骸为逆旅去生如脱屣断足如遗土吾未见足以缨笰其心也彼为己以其知者嫌王骀未能忘知而自存也得其心以其心者嫌未能遗心而自得也得其常心物何为最之者夫得其常心平往者也嫌其不能平往而与物过常故使物就之也夫止水之致鉴者非为止以求鉴也故王骀之聚众众自归之岂引物使从己哉唯止能止众止者动而为之则不能居众物之止也唯舜独也正言特受自然之正气者至希也下首则唯为松栢上首则唯有圣人故凡不正者皆来求正耳若物皆有青全则无贵于松栢人各自正则无美于大圣而趣之也幸能正生以正众生者幸自能正耳非为正以正之也将求名而能自要者非能遗名而无不任也官天地府万物者防然无不体也直寓六骸者所谓逆旅也象耳目者人用耳目亦用耳目非须耳目也知与变化俱则无往而不防此知之一者也心与死生顺则无时而非生此心之未尝死也择日而登假者以不失防为择耳斯人无择也任其天行而时动者也故假借之人由此而最之耳其恬漠故全也故曰彼且何肯以物为事】
　　吕注【学道者学其所不能学行其所不能行故寓言于王骀也从仲尼游者知从其所能行而不知从其所不能行则虽全鲁归之与王骀犹中分也从其能行者则立有教坐有议其教不得无言其成不得无形也从其不能行者则立不教坐不议虚而往实而归仲尼王骀相为表里而已不以其所能而当君师之任则无用之用与庸亦远矣孰为死生而与之变孰为覆坠而与之遗乎审乎无假知其所得者真不与物迁则死生覆坠而不变命化物而已不化守其宗本不离也人唯不能自其同者视之则耳目不内通能自其同者视之则耳目不知其所宜故物视其所同不见其所丧也常季谓骀懐内圣之道则为己而已以其知得其心以其心得其常心物何为最之而推为君师邪唯止能止众止此人所以从之求鉴也夫木莫不受命于地唯松栢独全人莫不受命于天唯舜也独正则舜岂不以正生为幸而正众生哉今夫士之以勇自名者犹能雄入九军而况官天地府万物死生不得与之变者非求名自要之比也彼且择日而登假其去来容与如此人安得不从而最之】
　　须溪【遗外也虽天地覆坠亦且与之相为孑立无假无所待也坐视万物之变独与先天地者俱所谓宗也生天地者也】
　　疑独【以无形司有形曰官天也以无物藏万物曰府万物防六骸者寄而无畜象耳目者存而不用一知而不为物贰心存而不与形偕制命在内而不在外所以能择日而登假也】
　　通义【彼为己言其学非为人而人乃尊之何也以其知得其心言其反观而得见其天君也以其心得其常心者言其初以天德良知得见此心时如游子归家既到家乃知是固有之业也此只言其为己何与于人而人乃尊之如此于此亦见常季之所造矣】
　　副墨【正如各正性命之正正生即正性也正性即守宗也守宗即保始也夫保始之征如人养勇一以无惧为主而不动心故以一士而雄入于九军况守宗正性之人能保其未始有始之始者其征也将不能一生死而命物化乎哉官天地府万物寓六骸象耳目言我与天地万物同一根宗散则为万聚则为一直寄寓此于六骸之中而以耳目为象耳人唯执象失心妄起知识故心生于物而死于物今一其知之所知则心固未尝死也而死生何足以惧之昔刘学道有神人谓之曰君心力精猛必破死生学者知死生事大猛着精采奋然勘破如勇夫有不惧之实便可雄入死生纵横无碍此出离生死学问庄生等闲于此发出当时西竺之经未至而佛法己在中国孰谓佛者夷狄之一法哉】
　　笔乘【受命于地至唯舜独也正文句不齐似有脱略张君房校本作受命于地唯松栢独也正在冬夏青青受命于天唯尧舜独也正在万物之首补亡七字因郭注有下首唯松栢上首唯圣人故也今以松栢独也在舜独也正为句亦自文顺而义全矣】
　　申徒嘉兀者也而与郑子产同师于伯昏无人子产谓申徒嘉曰我先出则子止子先出则我止其明日又与合堂同席而坐子产谓申徒嘉曰我先出则子止子先出则我止今我将出子可以止乎其未邪且子见执政而不违子齐执政乎申屠嘉曰先生之门固有执政焉如此哉子而【悦】子之执政而后人见者也闻之曰鉴明则尘垢不止止则不明也久与贤人处则无过今子之所取大者先生也而犹出言若是不亦过乎子产曰子既若是矣犹与尧争善计子之德不足以自反邪申徒嘉曰自状其过以不当亡者众不状其过以不当存者寡知不可奈何而安之若命唯有德者能之游于羿之彀中中央者中【去声】地也然而不中者命也人以其全足笑吾不全足者众矣我怫然而怒而适先生之所则废然而反不知先生之洗我以善邪吾与夫子游十九年矣而未尝知吾兀者也今子与我游于形骸之内而子索我于形骸之外不亦过乎子产蹴【子六切】然改容更貌曰子无乃称【彀中言羿箭端之所直乃必中之地也故曰中地子无乃称言我已知子不必更言也】
　　郭注【我出子止羞与刖者并行也其明日又质而问之欲使必不并己也子齐执政者常以执政自多故直云子齐执政便谓足以明其不逊也先生之门固有执政焉如此哉言此论德之处非计位也而子之执政而后人者笑其矜在位欲处物先也久与贤人处则无过言其事明师而鄙吝之心犹未去乃真过也若是形残也言不自顾省而欲轻蔑在位与有德者并计子之德故不足以补形残之过多自陈其过状以已为不当亡者众也默然知过自以为应死者少也羿古之善射者弓矢所及为彀中夫利害相攻则天下皆羿也自不遗身忘知与物同波者皆游于羿之彀中耳虽张毅之出单豹之处犹未免于中地则中与不中唯在命耳而区区者各有其所遇而不知命之自尔故免乎弓矢之害者自以为巧欣然多已及至不免则自恨其谬而志伤神辱斯未能达命之情者也夫我之生也非我之所生也则一生之内百年之中其坐起行止动静趣舍性情知能与凡所有者凡所无者凡所为者凡所遇者皆非我也理自尔耳而横生休戚乎其中斯又逆自然而失者也人以其全足笑吾不全足者皆不知命而有斯笑也怫然而怒者见其不知命而怒斯又未知命也废然而反者见至人之知命遗形故废向者之怒而复常也不知先生之洗我以善者言不知先生洗我以善道故耶我为能自反耶斯自忘形而遣累也十九年而未尝知吾兀者忘形故也形骸外矣其德内也今子与我德游耳非与我形交而索我外好岂不过哉子无乃称者己悟则厌其多言也】
　　管见【申徒安命而忘兀德充于内者无戚于外也子产矜位而鄙兀心狥乎外者不明乎内也不当亡者众不当存者寡此盖申徒论足之存亡言人之处兀知己过而安之者少然有幸不幸一归之于命耳则知申徒之兀出于非罪者也游羿谷中莫非中地设有不中幸免耳人处世间莫非忧患苟得免患亦幸耳而人因以其幸笑吾之不幸我犹有怒未忘已也废然而反已亦忘矣不知先生洗我以善邪吾之自悟邪则彼己俱忘物我俱化何喜怒之可动形骸之可索哉】
　　鲁有兀者叔山无趾踵见仲尼仲尼曰子不谨前既犯患若是矣虽今来何及矣无趾曰吾唯不知务而轻用吾身吾是以亡足今吾来也犹有尊足者存吾是以务全之也夫天无不覆地无不载吾以夫子为天地安知夫子之犹若是也孔子曰丘则陋矣夫子胡不入乎请讲以所闻无趾出孔子曰弟子勉之夫无趾兀者也犹务学以复补前行之恶而况全德之人乎无趾语老聃曰孔丘之于至人其未邪彼何宾宾以学子为彼且蕲以諔【尺叔切】诡幻怪之名闻不知至人之以是为己桎梏邪老聃曰胡不直使彼以死生为一条以可不可为一贯者解其桎梏其可乎无趾曰天刑之安可解
　　郭注【踵频也人之生也理自生矣直莫之为而任其自生斯重其身而知务者也若乃忘其自生谨而矜之斯轻用其身而不知务也故五藏相攻于内而手足残伤于外也犹有尊足者存言刖一足未足以亏其德明夫形骸者逆旅也去其矜谨任其自生斯务全也夫天不为覆故能常覆地不为载故能常载使天地而为覆载则有时而息矣使舟能沉而为人浮则有时而没矣故物为焉则未足以终其生也安知夫子之犹若是者责其不谨不及天地也无趾出闻所闻而出全其无为也彼何宾宾以学子为者怪其方复学于老聃也夫无心者人学亦学然古之学者为己今之学者为人其也遂至乎为人之所为矣夫师人以自得者率其常然者也舍己效人而逐物于外者求乎非常之名者也夫非常之名乃常之所生也故学者非为幻怪也幻怪之生必由于学礼者非为华薄也而华薄之兴必由于礼斯必然之理至人之所无奈何故以为己之桎梏也胡不直使彼以死生为一条以可不可为一贯者解其桎梏欲以直理防之冀其无迹也天刑之安可解者仲尼非不防也顾自然之理行则影从言则向随夫顺物则名迹斯立而顺物者非为名也非为名则至矣而终不免乎名则孰能解之哉故名者影向也影向者形声之桎梏也明斯理也则名迹可遗而性命可全矣】副墨【叔山无趾知有尊足者存故求以全之尊足者全则视弃其足犹弃土耳夫子却他务学以补前行之恶不知此一等人全不在善恶上起念头非束于教者所易知也故无趾与老聃私议之曰夫子于至人其未耶何宾宾恭敬以学于子为也彼且汲汲焉求以善名闻于世而不知至人方以是为己之桎梏盖至人无已圣人无名如手足本无桎梏其有桎梏者自为异见以之耳欲解其桎梏必反其异见而还之于一以死生为一条以可不可为一贯然后可耳以死生为一条者未始有生孰名为死以可不可为一贯者本来无是何者为非如是则善恶皆为幻法分别悉是诡名为人解粘去莫要于此但天刑之人悬而不解耳天刑如言天罚之使然甚绝之之词也】
　　鲁哀公问于仲尼曰卫有恶人焉曰哀骀它【沱】丈夫与之处者思而不能去也妇人见之请于父母曰与人为妻宁为夫子妾者十数而未止也未尝有闻其唱者也常和而已矣无君人之位以济乎人之死无聚禄以望人之腹又以恶骇天下和而不唱知不出乎四域且而雌雄合乎前是必有异乎人者也寡人召而观之果以恶骇天下与寡人处不至以月数而寡人有意乎其为人也不至乎期年而寡人信之国无宰而寡人传国焉闷【门】然而后应汜【泛】而若辞寡人丑乎卒授之国无几何也去寡人而行寡人恤焉若有亡也若无与乐是国也是何人者也仲尼曰丘也尝使于楚矣适见防子食【嗣】于其死母者少焉防【舜】若皆弃之而走不见已焉尔不得焉尔所爱其母者非爱其形也爱使其形者也战而死者其人之葬也不以翣【色洽切】资刖者之屦无为爱之皆无其本矣为天子之诸御不爪翦不穿耳取妻者止于外不得复使形全犹足以为尔而况全德之人乎今哀骀它未言而信无功而亲使人授已国唯恐其不受也是必才全而德不形者也哀公曰何谓才全仲尼曰死生存亡穷达贫富贤与不肖毁誉【余】饥渴寒暑是事之变命之行也日夜相代乎前而知不能规乎其始者也故不足以滑【骨】和不可入于灵府使之和豫通而不失于兑使日夜无郄【隙】而与物为春是接而生时于心者也是之谓才全何谓德不形曰平者水停之盛也其可以为法也内保之而外不荡也德者成和之修也德不形者物不能离也哀公异日以告闵子曰始也吾以南面而君天下执民之纪而忧其死吾自以为至通矣今吾闻至人之言恐吾无其实轻用吾身而忘吾国吾与孔丘非君臣也德友而已矣【李云哀骀丑貌它其名】郭注【恶丑也无君人之位以济乎人之死者明物不由权势而往也无聚禄望人之腹者明非求食而往也又以恶骇天下者明不以形美故往也和而不唱者非招而致之也知不出乎四域者不役思于分外也雌雄合乎前者才全者与物无害故人兽不乱群入鸟不乱行而为万物之灵也闷然而后应者宠辱不足以惊其神也汜而若辞者人辞亦辞也防子食于其死母者食乳也夫生者以才德为死而才德去矣故生者以失而走也故含德之厚比于赤子无往而不为之赤子也则天下莫之害斯得而明已故也情苟焉则虽形不与同而物无害心情苟亡则虽形同母子而不足以固其志矣使其形者才德是也翣者武所资也战死则无武翼将安施所爱屦者为足故耳刖者之屦何为爱之无其本者翣屦以足武为本也不翦不穿全其形也不得复使恐伤其形也采择嫔御及燕尔新婚本以形好为意者也故形之全也无以降至尊之情回贞女之操也德全而物爱之宜矣死生存亡以至饥渴寒暑其理故当不可逃也故人之生也非误生也生之所有非妄有也天地虽大万物虽多然吾之所遇适在于是则虽天地神明国家圣贤绝力至知而弗能达也故凡所不遇弗能遇也其所遇弗能不遇也其所弗为弗能为也其所为弗能不为也付之而自当矣命行事变不舍昼夜推之不去留之不停故才全者随所遇而任之也夫始非知之所规而故非情之所留是以知命之必行事之必变者岂于终规始在新恋故哉虽有至知而弗能规也逝者之往吾奈之何哉苟知性命之固当则虽死生穷达千变万化淡然自若而和理在身矣故曰不足滑和灵府者精神之宅也至足者不以忧患惊神故曰不可入于灵府和性不滑灵府间豫则虽渉乎至变不失其兑然也故曰和豫通而不失于兑日夜无郄者泯然常任之也与物为春者群生之所赖也接而生时于心者顺四时而俱化也天下之平莫盛于停水无情至平故天下取正焉故曰平者水停之盛也其可以为法也内保之而外不荡者内保其明外无情为鉴洞照与物无私故能全其平而行其法也事得以成物得以和谓之德也无事不成无物不和此德之不形也是以天下乐推而不厌】
　　循本【礼记三年之丧与新有昏者期不使故曰娶妻者止于外不得复使日夜无郄言死生贫富虽日夜相代乎前吾使之无罅隙可入视之如一而混然与物为春如年有四时不见其夏秋冬但见其为春耳此见日与物接而生时于吾心者也因春字故下生时字言时不生于阴阳之气而生于吾心也】
　　管见【雌雄之义或以为禽兽者本于列子雌雄在前孳尾成群之窃考经意丈夫与之处思而不能去与妇人愿为妾之语则雌雄合乎前言丈夫妇人归之者众也战而死者不以翣范无隐从翣绝句翣者饰武之具形似方扇以木为之衣以白布画以云气夹车两边所以自卫也考礼记檀弓篇周人置翣明堂位云周之璧翣郑氏注天子八翣皆戴璧垂羽诸侯六翣皆戴圭大夫四翣士二翣皆戴緌据此则古者丧礼通用翣非特为饰武设窃原南华本意谓先圣制礼使人养生送死而无憾周以棺衾饰以栁翣贵贱隆杀各当其宜所以慎终也苦战而死则非正命故其葬也不以翣形且不得全归何望仪物之备哉亦犹刖者之不爱其屦也此章从上文防子食于死母起喻至此又叠喻以结之不过形容德充于内者无假于外德馁于中者外饰无益也】
　　笔乘【望如月望之望圆足饱满之义和而不倡不见其能首事也知不出乎四域不见其有达略也禄位才貌举皆无之而致雌雄交归焉非使物保而物自保之也是何人也疑其所以动人者何在防子之喻言形不足爱而使其形者可爱也母爱以使其形者为本战以武为本行以足为本哀骀它所以存而见任去而见思者有本故耳才即孟子降才之才才未全者率喜于自才全则德内足矣奚形之有死生存亡穷达贫富贤与不肖毁誉饥渴寒暑虽其变若彼然求其所以为之者而不得故谓之命也苟知其始所以为之者则独何能无概然今其变虽日夜递迁了无停息而其所始即智者莫能求之所谓未始有始者也知其未始有始而又何至滑吾之太和于吾之灵府也耶兑如老子塞其兑之兑和豫通而不失于兑与物为春而日夜无隙即所谓不形者也如此虽日接万变皆动而不失其时矣水停而平则万物准之平则内能自保停则外不揺荡水之平犹德之和也是和也修之已而成故曰成和之修物不能离又解不形之意即一而不分死生无变之谓也】
　　闉跂支离无脤【税】卫灵公灵公悦之而视全人其脰【豆】肩肩瓮防【盎】大瘿齐桓公桓公之而视全人其脰肩肩故德有所长而形有所忘人不忘其所忘而忘其所不忘此谓诚忘故圣人有所游而知【智】为孽约为胶德为接工为商圣人不谋恶用知不斲恶用胶无丧恶用德不货恶用商四者天鬻也天鬻也者天食【嗣】也既受食于天又恶用人有人之形无人之情有人之形故群于人无人之情故是非不得于身乎小哉所以属于人也謷【敖】乎大哉独成其天惠子谓庄子曰人故无情乎庄子曰然惠子曰人而无情何以谓之人庄子曰道与之貌天与之形恶得不谓之人惠子曰既谓之人恶得无情庄子曰是非吾所谓情也吾所谓无情者言人之不以好恶内伤其身常因自然而不益生也惠子曰不益生何以有其身庄子曰道与之貌天与之形无以好恶内伤其身今子外乎子之神劳乎子之精倚而吟据槁梧而暝【眠】天选子之形子以坚白鸣【闉跂者跂而守城门也支离形不全之貌无脤无脚根故但跂而行也一云无胀无唇也瓮防大瘿项瘤者也】郭注【闉跂支离无脤两言偏情一往则丑者更好而好者更丑也德有所长而形有所忘者其德长于顺物忘其丑长于逆物忘其好也生则爱之死则弃之故德者世之所不忘也形者理之所不存也故夫忘形者非忘也不忘形而忘德者乃城忘也圣人游于自得之场放之而无不至者才德全也知为孽约为胶德为接工为商此四者自然相生其理已具故圣人无所用其已也天鬻也者天食也言自然而禀之也既禀之自然其理己足则虽沉思以免难或明戒以避祸物无妄然皆天地之防至理之趣必自思之非我思也必自不思非我不思也或思而免之或思而不免或不思而免之或不思而不免凡此皆非我也又奚为哉任之而自至也有人之形者视其形猊若人也无人之情者掘若槁木之枝也群于人者聚群分自然之道也是非不得于身者无情故浩然无不任无不任者有情之所未能也故形貌若人而独成其天也道与之貌天与之形者言人之生也非情之所生也生之所知岂情之所知哉故有情于为离旷而弗能也然离旷以无情而聪明矣有情于为贤圣而弗能也然贤圣以无情而贤圣矣岂直贤圣绝远而离旷难慕哉虽下愚聋瞽及鸡鸣犬吠苟有情于为之亦终不能也不问远之与近虽去己一分孔颜之际终莫之得也是以观之万物反取诸身耳目不能以易任成功手足不能以代司致业故婴儿之始生也不以目求乳不以耳向明不以足操物不以手求行岂百骸无定司形貌无素主而专由情以制之哉既谓之人恶得无情者未解形貌之非情也是非吾所谓情者以是非为情则无是无非无好无恶者虽有形貌直是人耳情将安寄无情者之人不以好恶伤其身言任当而直前者非情也常因自然而不益生者止于当也不益生何以有其身者未明生之自生理之自足也庄子又谓生理已自足于形貌之中但任之则身存好恶之情非所以益生祗足以伤身以其生之有分也夫神不休于性分之内则外矣精不止于自生之极则劳矣故行则倚树而吟坐则据梧而睡言有情者之自困也天选子形以坚白鸣言凡子所为外神劳精倚树据梧且吟且睡此世之所谓情也而云天选明夫情者非情之所生而况他哉故虽万物万形云为趣舍皆在无情中来又何用情于其间哉】
　　吕注【无脤大瘿以德长而见美于二君形有所忘也人不知存其神是所忘役于视听思虑是所不忘不忘其所忘而忘其所不忘此谓诚忘非特形有所忘而已诚忘则圣人之所游物不得遁而皆存者也若然者以知为孽孽非本也以约为胶所以约散也以德为接所以续异体以工为商非所以为器也圣人不谋恶用知不斲恶用胶无丧恶用得不货恶用商四者天鬻也故无待于外有人之形无人之情以其所游在诚忘故也群于人则游乎世俗是非不得于身则体乎天均得其小者属于人大者属于天也貌则动作威仪无非道形则六骸九窍天而生所以为人者足矣奚为疑其不可以无情乎惠子直谓无情若木石不可以为人庄子谓吾所谓情是非不得于身也吾所谓无情不以好恶内伤其身也若是则足以有其身何必益生哉惠子不知即动而静乃据梧以求静唯不知此即是不得其所为使形为天之所选而以坚白鸣也】
　　碧虚【圣人游于忘形忘德之外虽日用德而不自矜故胶孽等事无由萌兆不谋利害何用知不斲情性何用胶无丧于物何用德不殖货财何用商己上四事皆天然而养者也蛣蜕转丸蜘蛛结网不谋之知也云龙风虎松栢女萝不斲之胶也禽兽林薮鱼鳖江湖无丧之德也物物自利各各营生不货之商也此乃天之所养故曰天食有形无情望之似木鸡矣一尺之面容貌不同者道与之也六尺之体空窾无殊者天与之也皆非情之所有天任子之形者岂有情哉喑醷而自生耳今子有人之形与众无别而强以坚白同异之辩鸣噪于众人之前而自谓贤者犹跃冶之金何得不怪哉】
　　循本【其脰肩肩脰项也肩肩细长之貌言悦无脤而视全人反觉其项细长丑不足观也周礼梓人云数目顅脰注长脰貌盖肩与顅同槁梧即今所谓枯桐也桐不一惟枯桐中琴瑟故名琴瑟为槁梧】副墨【三子丑恶能使齐卫之君悦之而视全人之不如盖爱其德自忘其形也用是知形有所短德有所长所短者能使人忘之而在己若忘则必有恶骇之嫌所长者能使人不忘而在己若不忘则必有矜伐之病能不忘其所忘而忘其所不忘是诚忘也因就忘之一字翻出自己学问而以圣人证之圣人者诚忘其所不忘者也其心有所游也以知识为孽子而不亲以誓约为胶固而不用以德惠为应接而不贵以技能为行货而不居何也圣人何思何虑恶用知未雕未斲恶用胶本无所失也恶有于德深藏不售也恶用夫商盖有用人也无所用则游以天矣故谓之天鬻天鬻则圣人食于天矣而恶用人为故具人之形其形虽小而无是非之情其天则大也道与之貌天与之形者形色象貌自未始有始中来皆道与之道与之即天与之也惠子曰既谓之人恶得无情是欲其如槁木死灰而后为无情也故庄子曰非吾所谓无情也谓不以好恶内伤其身常因其生之自然而不益之之谓也老子曰益生曰祥庄文本此惠子犹不寤而曰不益生何以有身不知生不必益也道与之貌天与之形生理本足于本足中不能因其自然横起好恶逐妄迷真非徒无益而又害之今子之精神非道与之天与之乎乃外其精劳其神倚树据梧而吟而眠是天选子形本无不足却乃不能因之徒以坚白之哓哓然立是非同异于天下祗为情之所累而已观惠子与庄子所论于个事全未分晓不知庄子何以与之为友】
　　管见总论【物得以生之谓德乃天赋粹矣所以成形尊生由是而充之性与天道可得而闻也夫德本乎天而充之在人可不自爱重乎物之符契特应感小节以印德充之验其成功大业则有相天地赞化育者焉故王骀足以起敬于夫子将欲引天下而从之则其修为必有大过人者且不教不议而学者虚往实归自非以心契心而死生无变命物守宗而化由己出其能至是乎视所一遗所丧以见得道者忘形唯止能止众止明夫以虚而来鉴凡此皆所以充之之道也德充而为物所归犹松栢之于众木尧舜之于百姓岂特以正生为幸幸在能正众生而一已之死生祸福非所芥故择日登假去留在我何肯以物为事哉申徒无取兀之过而招兀视兀犹全也子产以执政之贵而傲兀虽贵犹贱也无趾而尊足所存有重于足者天刑之不可解则一安之命而与全人无异矣哀骀它之雌雄合乎前使哀公忘其恶而愿授国此非爱其形爱使其形者也故泰和内运疵疠外消德与日新道通神化事成而不以功自处无往而不为物所归矣哀公以仲尼为德友德尊而位可忘也灵公视无脤为全人德尊而形可忘也圣人所游与物无际謷乎大哉独成其天是能忘人之所不忘而粹美所归有不得而辞者惠子厚于才而薄于德遂问好恶之情答以性命之情所以深收其失使道貌天形不伤于好恶有形无情常因乎自然至是则德充物符彼已两尽是非好恶化于忘言何在乎外神劳精而以坚白鸣哉取残兀厉恶之人以摽论本盖所以为尚形骸外德性者之戒云】
　　大宗师第六【郭注虽天地之大万物之富其所宗而师者无心也】
　　知天之所为知人之所为者至矣知天之所为者天而生也知人之所为者以其知之所知以养其知之所不知终其天年而不中道夭者是知之盛也虽然有患夫知有所待而后当其所待者特未定也庸讵知吾所谓天之非人乎所谓人之非天乎且有真人而后有真知何谓真人古之真人不逆寡不雄成不谟士若然者过而弗悔当而不自得也若然者登高不栗入水不濡入火不是知之能登假【格】于道也若此
　　郭注【知天人之所为者皆自然也则内放其身而外防于物与众同任之而无不至也天者自然之谓也夫为为者不能为而为自为耳为知者不能知而知自知耳自知耳不知也不知也则知出于不知矣自为耳不为也不为也则为出于不为矣为出于不为故以不为为主知出于不知故以不知为宗是故真人遗知而知不为而为自然而生坐忘而得故知称绝而为名去也人之生也形虽七尺而五常必具故虽区区之身乃举天地以奉之故天地万物凡所有者不可一日而相无也一物不具则生者无由得生一理不至则天年无缘得终然身之所有者知或不知也理之所存者为或不为也故知之所知者寡而身之所有者众为之所为者少而理之所存者博在上者莫能器之而求其备焉人之所知不必同而所为不敢异异则伪成而真丧矣或好知不倦以困其百体所好不过一枝而举根俱弊斯以其所知而害其所不知也若夫知之盛者知人之所为有分故任而不强也知人之所知有极故用而不荡也故所知不以无涯自困则一体之中知与不知暗相与防而俱全矣斯以其所知养其所不知也有患者言知虽盛未若遗知任天之无患也夫知者未能无可无不可故必有待也若乃任天而生则遇物而当矣所待未定言有待则无定也吾生有涯天也必欲益之人也然此人之所谓耳物无非天也天也者自然也人皆自然则治乱成败遇与不遇非人为也皆自然耳有真人而后天下之知皆得其真而不可乱也不逆寡则所顺者众不雄成则不恃其成而处物先不谟士则纵心直前而群士自合非谋谟以致之直自全当而无过耳非以得失经心也若然者理固自全非畏死也故真人陆行而非避濡也远火而非逃热也无过而非措当也故虽不以热为热而未尝赴火不以濡为濡未尝蹈水不以死为死未尝丧生故夫生者岂生之而生哉成者岂成之而成哉故任之而无不至者真人也岂有概意于所遇哉言夫知之登至于道者若此之远也】
　　吕注【知天之所为则知吾之所自生者天也莫之为而人无与为知之所不能知也知之所能知者人之所为则以其所知养其所不知言以知养生非以生随知所以能尽年而不中夫也世所谓知之盛者无过于此然不免有患盖所谓知天知人必待知而后当知非道之真而待以为当所待固未定也则安知吾向之所谓天者非人乎所谓人者非天乎唯真人有真知则以不知知之而无所待也天下是非不一则从众而已从众则不免于逆寡也地道无成而代有终刚则不免于雄成也询谋佥同则不免于谟士也此皆圣人应世之迹而非其真真人者体纯素而无我则虽过也不得不过何悔之有虽当也不得不当何自得之有若然则登高我所为也将谁栗水火亦我所为也将谁濡且热知固非道而真人真知能登假于道也若此】新传【天人皆道而尽道者能知天人之所为知天人之所为者以不知知之也以不知知天则达于无为之妙理以不知知人则尽于有为之极致此即老子无欲观妙有欲观徼之也至此不可谓非知之盛矣而犹有患者知天人之二不知其一也达观者知天人大同浑然无别则所谓同出而异名同谓之矣故曰庸讵知天之非人乎人之非天乎有真人而后有真知真知者不知也乃能持其顺以待少守其雌而若缺不谋不致而士自来合故曰不逆寡不雄成不谟士真人如此安有于过欤一或有过则不以得失介于心不介于心则无心于物也无心于物则与物不迕而物亦不伤之矣此非真人之有异乎人盖由以真知而入道故也故曰知之登假于道也若此】
　　管见【寡谓贫约之时成谓盛大之时处约当以顺逆则害生处盛当以谦雄则祸至□士以事释之义长即云不思虑不豫谋是也若然者应酬接物之间过于事情盖适然耳何悔之有当于事情亦适然耳何自得之有譬夫飘瓦虚舟无心迕物故物亦不忌之以是而登高何者为栗以是而入水火何者为濡与热哉因知而升至于道犹若此况忘知而顿悟者乎】
　　古之真人其寝不梦其觉【教】无忧其食不甘其息深深真人之息以踵众人之息以喉屈服者其嗌【厄】言若哇其嗜欲深者其天机浅古之真人不知悦生不知恶死其出不防【欣】其入不距翛【萧】然而往翛然而来而已矣不忘其所始不求其所终受而喜之忘而复之是之谓不以心捐道不以人助天是之谓真人
　　郭注【寝不梦无意想也觉无忧遇即安也食不甘理当食耳真人之息以踵乃在根本中来嗌言若哇气不平畅也深根宁极然后反一无欲故嗜欲深者天机浅也不知悦生恶死者与化为体不防不距者泰然而任之也翛然往来者寄之至理故往来而不难也终始变化皆忘之矣岂直逆忘其生而犹复探求死意邪受而喜者不问所受者何物遇之而无不适也忘而复者复之不由于识乃至也夫人生而静天之性也感物而动性之欲也物之感人无穷人之逐物无节则天理灭矣真人知用心则背道助天则伤生故不为也】吕注【无思虑则寝不梦无嗜欲则食不甘然后其息深深而以踵矣踵者气之元息之所自起身以足为踵息以所自起为踵皆以其至下言之深之又深则至于无息矣众人失守而屈服者其嗌言若哇求息以踵可得乎其天机浅物触则发也其息以踵则去物远矣知生而悦死而恶出而折入而距以叶其所谓翛然者则是以心捐道爱生而求其生之所始畏死而求其死之所终不能喜而受之忘而复之昧于自然而益生焉是以人助天也】
　　疑独【心无思者魂闲而不游乎物其寝所以无梦形无为者神闲而不役于物其觉所以无忧味无味者味味而不味于味其食所以不甘】
　　循本【息之深者如藏于足息之浅者如出于喉其实气海为息之根天机者天然之气机即息也嗜欲深则息浅矣如屈服者嗜欲深也嗌言若哇者天机浅也】
　　笔乘【出世为出即生也来也始与受也返造化为入即死也往也终与复也知其始之未始有始也则不忘其所始矣知其终之未始有终也则不求其所终矣如此则可以出入造化游戏死生而奚悦与恶之有心捐道者心一有所变即捐道矣道无生死而人有二心非弃道而何人助天者即老子狭其所居厌其所生求益于有生之外者也而真人不然则知怖死生求出离犹为第二义也】
　　若然者其心志其容寂其颡頯【去轨反】凄然似秋暖【喧】然似春喜怒通四时与物有宜而莫知其极故圣人之用兵也亡国而不失人心利泽施乎万世不为爱人故乐【洛】通物非圣人也有亲非仁也天时非贤也利害不通非君子也行名失已非士也亡身不真非役人也若狐不偕务光伯夷叔齐箕子胥余纪他【沱】申徒狄是役人之役适人之适而不自适其适者也【循本狐不偕古贤人务光黄帝时人耳长七寸胥余尸子云箕子名或云比干申徒狄殷人荀子载其负石沉河】
　　郭注【所居而安为志寂者虽行而无伤于静也頯大朴之貌似秋杀物非为威也似春生物非为仁也喜怒通四时言体道合变者与寒暑同其温严而未尝有心也然有温严之貌生杀之节故寄名于喜怒耳与物宜者言无心于物故不夺物宜无物不宜故莫知其极也其用兵也因人心之所欲亡而亡之故不失人心也夫白日登天六合俱照非爱人而照之也故圣人之在天下暖然若阳春之自和故蒙泽者不谢凄乎若秋霜之自降故凋落者不怨夫圣人无乐也直莫之塞而物自通耳无亲也任理而物自存耳天时者未若忘时而自合之贤也不能一是非之涂而就利违害则伤德累当矣善为士者遗名而自得故名当其实而福应其身自失其性而矫以从物受役多矣安能役人若狐不偕务光之徒斯皆舍已狗人殉彼伤我者也】吕注【其心志者志于道也容寂则神凝不动颡頯则反朴无态凄然似秋非有所恶暖然似春非有所爱喜怒通四时则同乎天和所以与物宜也亡国而不失人心吾无心于恶之也泽万世不为爱吾无心干爱之也其于物也因其自通其于仁也天下兼忘其于时也行藏在我困而不失其所守者君子所守异乎凡民者士也忘高深遗死生者役人也故自圣人仁贤以至役人虽尊卑贵贱之不同要皆有所谓真然后足以充其名若狐不偕务光之徒皆役人之役而不自适其适者也唯无所为而为之乃所以自适其适也】笔乘【志字赵氏正为忘字与容寂义协其论似当吉甫解役人盖本胥靡登高不惧遗死生也意则妙矣然以下文役人之役语观之尤觉子为核】
　　古之真人其状义而不朋若不足而不承与乎其觚而不坚也张乎其虚而不华也邴邴乎其似喜乎崔乎其不得已乎滀乎进我色也与乎止我德也厉乎其似世乎謷【敖】乎其未可制也连乎其似好闭也悗【免】乎忘其言也以刑为体以礼为翼以知为时以德为循以刑为体者绰乎其杀也以礼为翼者所以行于世也以知为时者不得已于事也以德为循者言其与有足者至于丘也而人真以为勤行者也
　　郭注【义而不朋与物同宜而非朋党也冲虚无余若不足也下之而无不上若不足而不承也觚而不坚常游于独而非固守也卢而不华旷然无懐乃至于实也邴邴似喜至人无喜畅然和适故似喜也崔乎不得已者动静行止常居自然之极也滀乎进者不以物伤己也与乎止者无所趋也厉乎似世者至人无厉与世同行故若厉也謷乎未可制者高放而自得也连乎似好闭者绵邈深远莫见其门也悗乎忘言者不识不知而天机自发也刑者治之体而非我为礼者世之自行而非我制知者时之动而非我唱德者彼所循而非我作以刑为体者任治之自杀虽杀而宽也以礼为翼者顺时之所行故无不行也夫高下相受不可逆之流也小大相群不得已之势也旷然无情群知之府也承百流之会居师人之极者奚为哉任时世之知委必然之事付之天下而已丘者所以本也以性言之则性之本也夫物各有足足于本也付群德之自循斯与有足者至于本也本至而理尽矣凡此皆自彼而成成之不在已则虽处万机之极而常闲暇自适忽然不觉事之经身悗然不识言之在口而人之大迷真谓至人之为勤行者也】
　　详道【其状义而不朋不可得而亲踈若不足而不承不可得而贵贱觚而不坚行虽不圆而非固守虚而不华文虽弗实而非灭质邴乎其似喜畅然自适也崔乎不得已迫而后应也滀乎进我色啬精于内发神于外也与乎止我德利用于外不荡于内也厉乎謷乎连乎三者至为去为也悗乎其言至言去言也真人之道至于去为去言者以刑礼知德为本而已矣经中多以山喻道丘喻德藐姑射之山隐弅之丘与具茨之山昆仑之邱是也真人之道用之不勤而人真以为勤行者是睹万物之众而疑天地雕断之劳也】
　　故其好之也一其弗好之也一其一也一其不一也一其一与天为徒其不一与人为徒天与人不相胜也是之谓真人死生命也其有夜旦之常天也人之有所不得与皆物之情也彼特以天为父而身犹爱之而况其卓乎人特以有君为愈乎已而身犹死之而况其真乎泉涸鱼相与处于陆相呴【吁】以湿相□【儒】以沬不如相忘于江湖与其誉【余】尧而非桀也不如两忘而化其道郭注【常无心而顺彼故好与不好所善所恶与彼无二也其一也天徒也其不一也人徒也夫真人同天人均彼我不以其一异乎不一无有不一者天也彼彼而我我者人也真人同天人齐万致万致不相非天人不相胜故旷然无不一防然无不任而同彼我也其有夜旦之常天之道也故知死生者命之极非妄然也若夜旦耳奚所系哉真人在昼得昼在夜得夜以死生为昼夜岂有所不得乎人之有所不得而忧虞在怀皆物情耳非理也卓者独化之谓也夫相因之功莫若独化之至也人之所因者天也天之所生者独化也人皆以天为父故昼夜寒暑犹安之而不敢恶况卓尔独化至于防之竟又安得而不任之哉真者不假于物而自然也夫自然之不可违岂直君命而已哉故证以涸鱼之喻与其不足而相爱岂若有余而相忘夫非誉皆生于不足至足者忘善恶遗死生与变化为一旷然无不适矣又安知尧桀之所在邪】
　　吕注【夫物视其所一而不见其所异故其好之者美与善也而美善出于此不好之者恶与不善而恶与不善亦出于此则好与不好一也一犹水之湛然者其不一犹水之波流亦水而已知此则非独止而后止也然有一有不一者其一与天为徒退藏于密也其不一与人为徒吉凶与民同患也莫之致而致者命莫之为而为者天则人之有所不得与此物之情也吾何为哀乐于其间哉以天为吾之所自生身犹爱之况生之所自生其为父也卓矣独不爱之乎苟为知其卓者而爱之则生无足忻明矣人特以有君为愈乎已身犹死之而况其真乎苟知其其者而听之则死无足惧明矣性命之源涸处乎人伪之陆而呴濡以仁义之湿沬不若相忘于道术之江湖而不知死生聚散也盖悦生恶死者情无死无生者道誉尧非桀亦情而已知两忘非誉而化其道则所以忘死生者未始不同也】
　　新传【真人无心其好恶所以一也真人抱二不一所以同也无心而一则任自然故曰与天为徒也抱一而同则或使然故曰与人为徒也毁誉者世情之变圣人虽为之应而心实无有若夫遗世情而特以兼忘为是则何以与人为徒哉此庄子之所非而世之愚儒反以非庄子也】
　　副墨【到此方发出所以不悦生恶死之故好即悦也不好即恶也所以不悦不恶者知其一故也一即天也知其一则不以人助天不以心捐道所谓必有真人而后有真知者知此而已情实也死生有命如天有夜旦之常非人力可得而与此物之实理所谓卓与真者也人之不能离此道犹鱼之不能离水苟离于此则一者不一而是非毁誉棼然以生矣孰若两忘而化于道者之为得乎此便是其一者一其不一者一不惟是非毁誉当付之两忘至于死生大变亦两忘之而毫不以人力与焉盖死生虽不一而其一者未尝不一也】夫大块载我以形劳我以生佚我以老息我以死故善吾生者乃所以善吾死也夫藏舟于壑藏山于泽谓之固矣然而夜半有力者负之而走昧者不知也藏小大有宜犹有所遁若夫藏天下于天下而不得所遁是恒物之大情也特犯人之形而犹喜之若人之形者万化而未始有极也其为乐可胜计邪故圣人将游于物之所不得遁而皆存善夭善老善始善终人犹效之又况万物之所系而一化之所待乎
　　郭注【夫形生老死皆我也故形为我载生为我劳老为我佚死为我息四者虽变未始非我我奚惜哉死与生皆命也无善则已有善则生不独善也故若以吾生为善乎则吾死亦善也方言生死变化之不可逃故先举无逃之极然后明之以必变之符将任化而无系也夫无力之力莫大于变化者也故乃揭天地以趋新负山岳以舍故故不暂停忽已渉新则天地万物无时而不移也世皆新矣而自以为故舟山日易而视之若前今交一臂而失之在防中去矣故向者之我非复今我也我与今俱往岂常守故哉而世莫之觉谓今之所遇可系而在岂不昧哉不知与化为体而思藏之使不化则虽至深至固各得其所宜而无以禁其日变也故夫藏而有之者不能止其遁也无藏而任化者变不能变也无所藏而都任之则与物无不冥与化无不一故无内外无死生体天地合变化索所遁而不得矣此乃常物之大情非一曲之小意也人形乃是万化之一遇耳无极之中所遇者皆若人也岂特人形可喜而余物无乐邪本非人而化为人化为人失于故矣失故而喜喜所遇也变化无穷何所不遇所遇而乐乐岂有极乎夫圣人游于变化之途放于日新之流万物万化亦与之万化化者无极亦与之无极谁得遁之哉夫于生为亡而于死为存于死为存则何时而非存哉夫自均于百年之内不善少而否老未能体变化齐死生也然其平粹犹足以师人也况同万物而与化为体其为天下之所宗也不亦宜乎】
　　吕注【大块之于我固无情也苟为善吾生则善吾死必矣吾何悦恶哉物无大小心存则存心亡则亡苟为非道未有存而不去者故藏舟藏山于壑泽可谓固矣吾心一遗则忽然失之夜半极之时有物于此从而藏之极之处非有力者能若是乎夫藏小大得宜而犹有所遁以有涯之生藏无穷之宇宙而欲其无遁岂常物之情哉天下者万物之所一得所一而藏于所一则彼有力者虽欲负之而走将安之哉非真知不足以与此】
　　肇论【庄生之所以藏舟仲尼之所以逝川斯皆感往者之难留也何者人则谓少壮同体百龄一质徒知年往不觉形随是以梵志出家白首而归邻人见之曰昔人尚存乎梵志曰吾犹昔人非昔人也邻人皆愕然非其言也所谓有力者负之而趋昧者不觉其斯之谓欤】
　　江遹【物与化为体体随化而百年之中大化有四复于其间时变岁迁日改月化虽一息之顷呿吟前后新故不同譬彼风之击水前波非后波灯之在缸后焰非前焰俛仰之间已形万变昧者潜移于造化但睹已形之陈迹不知造化之默运于物之成而乐其成不知亏之之理已伏矣于物之亏而叹其亏不知成之之理已进矣杨子大言月阙其东不知开明于西盖言大化之密移亏成之迭进也求之于身百年之役颜色智态皮肤爪发无日不异亦已明甚奈何其不自悟邪此庄生论藏舟孔子叹逝川之义也】
　　管见【藏舟藏山喻人处造化中欲逃造化之迁变不可得也凡天下之物有藏必有遁遁则不存矣唯其无所藏故物不得遁而皆存物不得遁而皆存之处无何有之乡广莫之野是也得是而游焉任其无心之遇旷然达观无往不存此藏天下于天下之道也虽出机入机生化万变见其日新耳物安所逃哉世人执于私见往往认物以为已有谓舟山为不遁之物壑泽为可藏之地形质有不化之方不悟夫冥枢潜还寸晷不停物与地者与形俱化而不自知也然则欲超遁化将有道乎曰无藏无执心与天游欲求见在犹不可得又恶知所谓遁化哉】
　　夫道有情有信无为无形可传而不可受可得而不可见自本自根未有天地自古以固存神鬼神帝生天生地在太极之先而不为高在六极之下而不为深先天地生而不为久长于上古而不为老【喜】韦氏得之以挈天地伏戏【羲】得之以袭气母维斗得之终古不忒日月得之终古不息堪坏【丕】得之以袭昆仑冯【凭】夷得之以游大川肩吾得之以处大山黄帝得之以登云天颛顼得之以处宫禺强得之立乎北极西王母得之坐乎少广莫知其始莫知其终彭祖得之上及有虞下及五伯得之以相武丁奄有天下乘东维箕尾而比于列星
　　郭注【有无情之情故无为也有常无之信故无形也古今而宅之莫能受而有之咸得自容而莫见其状未有天地自古固存明无不待有而无也无也岂能生神哉不神鬼帝而鬼帝自神斯乃不神之神也不生天地而天地自生斯乃不生之生也故夫人之果不足以神而不神则神矣功何足有事何足恃哉夫道在高为无高在深为无深在久为无久在老为无老无所不在而所在皆无也且上下无不格者不得以高卑称也内外无不至者不得以表里名也与化俱移者不得言久也终始常无者不得谓老也自韦氏得之至比列星言得之于道乃所以明其自得耳道不能使之得也我之未得又不能为得也然则凡得之者外不资于道内不由于已掘然自得而独化也夫生之难也犹独化而自得之矣既得其生又何患于生之不得而为之哉故为生果不足以全生以其生之不由于己为也而为之则伤其真生矣】
　　吕注【耳目得之而视听手足得之而运动岂不有情乎寒暑得之而往来万物得之而生育岂不有信乎然求其为之者不可得是无形也或不言而喻或目击而存是可传也而莫得而有之不可受也以心契之吻然而合是可得也而莫得其朕不可见也万物之生未尝无本根而此则自本自根万物因天地而后有此则未有天地自古固存鬼帝得我以神我则不神虽鬼帝犹无灵响也天地得我以生我则不生虽今日犹为太极也高深言其形久老言其时我则无形无时所以道隐无名也古之圣人隐显不同未有不得道而为圣者非特狶韦氏至于而已道为天下母自天而下未有不得道而立者非特维斗日月而已此其所以为太宗师欤】
　　笔乘【大宗师者道也至此方明出道无形无为也而曰有情有信者自有以观其徼者言之也情者静之动信者动之符即老子其中有信之信也太易者未见气太初者气之始未见气为父则气者母也北斗天之网维故曰维斗堪坯神名人面兽形冯夷清泠传曰华阴潼乡堤首人服八石得水仙是为河伯一云以八月庚子浴于河而溺死肩吾山神不死至孔子时黄帝得道登天即鼎湖上升之事宫北方之宫月令曰其帝颛顼其神冥是也禺强海神山海经曰北海之渚有神人面鸟身珥两青蛇践两赤蛇名禺强西王母山海经曰状如人狗尾蓬头戴胜善啸居洵水之涯汉武帝内西王母与上元夫人降帝美容貌神仙人也少广山名一云西方空界之名一星在尾上言其乘东维箕尾之间也箕斗为天汉津之东维】南伯子葵问乎女偊【禹】曰子之年长矣而色若孺子何也曰吾闻道矣南伯子葵曰道可得学邪曰恶恶可子非其人也夫卜梁倚有圣人之才而无圣人之道我有圣人之道而无圣人之才吾欲以教之庶几其果为圣人乎不然以圣人之道告圣人之才亦易矣吾犹守而告之参【三】日而后能外天下已外天下矣吾又守之七日而后能外物已外物矣吾又守之九日而后能外生已外生矣而后能朝彻朝彻而后能见独见独而后能无古今无古今而后能入于不死不生杀生者不死生生者不生其为物无不将也无不迎也无不毁也无不成也其名为撄宁撄宁也者撄而后成者也南伯子葵曰子独恶乎闻之曰闻诸副墨之子副墨之子闻诸洛诵之孙洛诵之孙闻之瞻明瞻明闻之聂许聂许闻之需役需役闻之于【乌】讴于讴闻之冥冥闻之参寥参寥闻之疑始【杀生李云忘生崔云除其营生也故不死生生李云矜生崔云常营其生也故不生】
　　郭注【闻道则任其自生故气色全也外犹遗也物者朝夕所须切已难忘外生则都遗之也遗生则不恶死不恶死故所遇即安豁然无滞见几而作斯朝彻也当所遇而安之忘先后之所接斯见独者也无古今与独俱往也系生故有死恶死故有生无系无恶则无死无生矣任其自将故无不将任其自迎故无不迎任其自毁故无不毁任其自成故无不成夫与物冥者物萦亦萦而未始不宁也物萦而独不萦则败矣故萦而任之则莫不曲成也冥者所以名无而非无也夫阶名以至无者必得无于名表故虽冥犹未极而又推寄于参寥之又也自然之理有积习而成者盖阶近以至达研粗以至精故乃七重而后无之名九重而后疑无是始也】
　　吕注【人闻道则忧患不能入所以年长而色穉有圣人之道者得其大本大宗有圣人之才者以是道推之天下国家也卜梁倚有其才而无其道故守而告之由粗以至精也已外天下而后外物外物而后外生外生而后朝彻言沈冥于有身自省至是彻而为旦也见独者彼是各得其偶无古无今参万岁而一成纯也不死不生则死者我杀之而我未尝死生者我生之而我未尝生将迎成毁虽皆撄之而我未尝殆故名曰撄宁撄宁者撄而后成者也道以体之为正则文墨所论者乃其副也洛诵谓绵洛贯穿而诵之子孙者言道之所生在乎此也瞻明见理之明聂许蹈而行之也需役需物而使之于讴咏歌以乐之也自副墨至瞻明学而有所见自摄许至于讴行而至于乐然皆未足以为道之体冥则无见无知参寥则无亦不立疑其为始而莫知其为始乃其所以始也】
　　循本【朝彻者一朝而透彻不俟七日与九日也槁形死心所以杀生也而不死纵情肆欲所以生生也而不生将送也撄触也副墨洛诵假文墨之名瞻明聂许假耳目之名需役于讴假役夫歌谣之名参寥者参合寥旷迷之始则之又矣】
　　副墨【上既言得道此则言道不易闻不易传也外天下与外物异天下达而物近天下疎而外亲故外天下易外物难外物翼外生难外生者忘我也忘我而后能朝彻朝彻而后能见独独者与物无匹也见独则无古今无去来而可以言道矣既又自解何以入于不生不死盖杀生者不死生生者不生杀生者心死而神活也生生者心活而神死也天下将迎成毁与接为构世人心游其间一心方将一心迎之一心畏毁一心成之生灭憧憧无有了歇其又恶此者又欲拨而去之不知除生灭之心亦生灭也恶能入于不死不生之乡哉今无不将也无不迎也无不毁也无不成也因其自至而我无容心此则名为撄宁撄宁者撄而后成者也谓于世棼扰扰之中而成大定此则不坏世相而成实相岂与断灭种性以求成者同乎哉副墨书也洛诵言也瞻明视也聂许听也需役行也于讴歌也防深沉参寥空廓疑始疑其始而未始有始也言道得之言语文字而领之以心会之以神则已之朝彻而独见者也】
  </div>
  <div class="pagination">
   <a href="庄子翼_page2.html">
    上一页
   </a>
   <a href="庄子翼.html">
    1
   </a>
   <a href="庄子翼_page2.html">
    2
   </a>
   <span class="current-page">
    3
   </span>
   <a href="庄子翼_page4.html">
    4
   </a>
   <a href="庄子翼_page5.html">
    5
   </a>
   <a href="庄子翼_page6.html">
    6
   </a>
   <a href="庄子翼_page7.html">
    7
   </a>
   <a href="庄子翼_page8.html">
    8
   </a>
   <span>
    ...
   </span>
   <a href="庄子翼_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
