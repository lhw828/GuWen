<!DOCTYPE html>
<html>
<head>
    <meta charset="UTF-8">
    <title>女子丹经汇编 - 第 27 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女子丹经汇编 - 第 27 页/共 32 页</h1>
    <div class="content">　　心是菩提大法王，莫成颠倒逐波忙，自然一点灵空结，却返蓬莱入故乡。
　　棣州张姑求教
　　生大道，自然香。有真师，细校量。路上通，仙信息。灰方得，性舒长。
　　《二懒心话》女丹部分
　　〈谢按：此编所讲用目存忘进火一诀，实乃丹经未泄之秘。先存后忘，存于"某处"，即忘于"某处"，自然真火生于"某处"。真火生，则阴浊病气自化。但需橐龠开通，行之方不妄。其法，先以意注某处而止心，止而至于柔，柔而至于放，放而至于忘，忘而又忘，则真火如燃矣。〉
　　序
　　斯二子不知何许人，亦不详其姓氏。阅其心话，殆养生家而将从事于南宫者。余见而录之，喜其言浅而深、粗而精，其间命意，似有所向，殆又非顽隐一流，趣味与余不二。爰去其不经，而存其常说，名之曰《二懒心话》。盖以其一号懒翁，一号大懒。按其懒字，从心不从女，是有取夫赖心而学之义焉，是殆苏懒翁之流亚也。盖能从事夫天心道心者。嘉庆戊寅之十一月望日小艮肃录并识。
　　萍逢
　　君寄天南，我寄地北，今秋乍会，欢若平生，缘矣哉！君师李赤脚，我师太虚翁，无缘而缘，二师之所默致合也。君近交城北公，城北为石照山人付法传道士。君所未知也，其师祖金怀怀王而清楚名者，又为君之师祖，则君师赤翁，乃我石照山人之同砚兄也。金杯怀，余尝师之，乃因太虚翁得师之者，我与君本有堂昆季也，一见水乳，宗同而事一，其趣味自相投矣，城北公示君何道？
　　二懒心话
　　曰：某所闻，惟识玄关一窍、心肾交媾而已。
　　曰：玄关一窍开否，识之不难。开之有道，使此关尚未开也，我不知君如何交媾焉。曰：愿受教，曰：本是一家，岂容漠视。第今犹是萍蓬，他日共析玄奥也可。
　　善问
　　大懒曰：古云玄机在目，我愿究竟其微妙。
　　懒翁肃然起曰：善哉问！人身遍体属阴，赖以化阴还阳者，两目也。此即入道第一口诀，君既知之，从此用以内照，则头头是道，玄关可望开矣。
　　曰：内照从何下手？
　　曰：冥尔目，调息片时。觉息调矣，始以意凝神于脑，〈谢按：此乃循序渐近之统称。功修浅者，可行梵天伊字诀，再用神意笼罩整个头部表层，而以山根为根。功修深者，可入于脑内，再深者，内外合一，五官浑同。〉以目光微向巅顶一看，觉有微明如黑夜月色然；随即用意，引此光映泥丸，〈谢按：此即引顶门上之生合我神意，所谓意珠，天罡人镇也，详说见"泄天机"。〉待得脑中光满而头若水晶然(此即洗髓法也。)，久之，乃引此明由重楼达绛宫，存之片响，觉我绛宫纯白(此即洗心法也)；随以意引到中黄，亦如上法存之，觉中黄纯白(此即净土法也)；其光明自觉随气下降，又觉下田渐渐宽阔而更幽深焉(此即净海法也)。内照至此，愈久愈明而愈宽愈广，久之又久，觉有气动于中(此即龙从海底现也)。我则一念清虚，微以意引目光从海底兜照后去，未几，觉此光明已透尾闾(此即虎从水底翻也)；渐渐有光自下升上(此即黄河水逆流也)，竟透达巅(此即还精补脑法也)。我于斯时，用首尾照顾法。其法惟何？我之两目光存在半天空，如日如月下照巅顶，直透三关，照至极深海底(此即圣日圣月照耀金庭之诀)，几若现有一轮月影，沉于海底，与上半天空月轮上下相映(此即水在长江月在天之诀)。我于斯际，万籁皆空，惟用一意、上冲下透，并行不悖之诀。行之久久，觉此清光上透九霄，下破九渊。斯时我身已不觉有焉。内照之入手如此，吁！说时容易，行时难也。曰：某虽不敏，请事斯语。〈谢按：此内照法实丹经未泄之秘，其法重在自然，下手之初，先要心虚心静，此为关键！此即"三观"功法之初层功夫。首先之调息亦为要着。如将此法与心息相依结合行之，则为无上乘大法。〉
　　善疑
　　一日相叙，既散复至，曰：余此去从事内照，继事无相，未几而心地清朗，渐觉下部忽然若失，觉无边际，深亦莫测。是从内拓加功，许久，念寂至笃，乃现此景。惟觉遍体冲和，已而并此景象亦置之度外，惟觉呼吸之气无，而下部腾腾气热；忽于极热之际，得有几缕凉气，或自胸腹下降，或自腑后脊前流下，溯洄于男根左右，若有走泄之机，恐非妙境(此正妙境)，中道而止(若止，不加火而炼，则有弊)。出而肃叩焉。
　　懒翁曰：善哉疑也。此下部阴精，遇炁而化(此阴精，即上所说几缕凉气四边流下者是也)，真炁力微，化而失炼(不能大热者，真炁微，故真炁即真火)，则与凡气合(凡气即凡火，此际凡火，相火也)，将成交感之精，不进阳火(闭息存思即名进阳火也)，此物必将夺关而出。法惟有凝神集炁于海底，以两目光推而荡之，如转磨然。我于此际，此心愈加宁静，则呼吸气停，而真炁得注留下部(此真是进阳火之大秘诀)，下部斯得热如鼎沸(沸者，火水开貌)，而阴精化气。〈谢按：此段功诀首重双目神光与闭息，次则忘形于虚，故凡火去而真火生。故行者性功未纯，上部功夫未至纯熟，行此功法时，不能做到忘形息机，则易生欲念，生欲念，则精不化气，反成浊液而泄出，慎之慎之！〉随炁后攻，穿尾闾，升至泥丸，化为真液(此之谓还精补脑之实据)，下降重楼，润绛宫(此名后天甘露，乃是化血之物)，〈谢按：其无形之清者归入泥丸中黄，其浊者归入绛宫与下丹田。〉从心后脊前，分达两肾(此时甘露已变红色，化成血矣)。我则以两目光降送至肾，左右分旋，急旋急转，便热如火(所以炼血化精也)，由两肾热至脐轮(所以炼凡返真、炼气返炁之诀也)。此一热也，须比前倍热数倍，斯此物由真精化而为炁矣。从此不住手(断不可稍住也)，其热复降至海底，而仍行其存注之功(此为要嘱)，则如前云之阴精(此所必有且必多者，要炼到周身纯阳之后方无矣)又得化气而后升矣。炼阴还阳之诀不外乎此，其效验可时见(间断则难见，故戒间断也)；而要妙在能恒久焉(切嘱切嘱)。故能循环无间、日行时作(必要如此如此方是)，何愁不如前贤所许计月而成者哉(是可必可必无疑者也)！〈谢按：行上段功诀，非易事也！不如先开通橐龠，真息形成，再行之，方易于把持。此法适于中老年人。〉
　　大懒曰：君之言然也，某请从事焉，然某闻之法，从心后分降两肾云云者，女子之修诀如是也。盖女子以血为本，故其玄关一窍开自绛阙，以其修诀，加摩于两乳中间，名曰乳溪，揉摩至百至千，则胸间火热，惟觉气闷，且有板木之景之象，其血生始旺，法惟以意退入心后脊前，分注两肾。若如男子，一直从心降腹，则有血崩之虞〈谢按：此为丹经未泄之秘！〉(此一问乃大懒太夫人正行内修之功，懒翁为之陈说于平时者，故复有此问，此是女子修丹要诀)故作用，洵如君言。今君所述，乃气也，气升于脑，返化为液，斯已奇矣。既已化液，则直下下田何碍？而必欲如女子降至绛阙，退而后达，由两肾转上脐轮，方始化炁--斯理未明。况炁与气一物也，性皆属火，不过有先天后天之名耳！今闻君论，疑窦四开，莫自塞焉，愿为开示。
　　懒翁曰：善哉斯问，君真可称善疑者矣。我所言半闻诸师、半得诸书者，今为略述其概也可。曰：愿聆奥旨。曰：男子之阳在腹，女子之阳在背，此乃天地自然不易之理。我之所言阴精者，其形似精而非精，乃饮食所化之液，未经化血，流滞于百窍之间，乃成痰类，停滞中焦则成饮证，流注膀胱则成滑液。我之一身三百骨节之缝、八万四千毫窍之内，不乏此品盘踞期间，外邪乘隙入，与此品朋比为奸，为害非细。今因我真炁周烘，斯物融活，随气护炁流注下田，其性阴寒。故其流注也机趣惟凉。然使积而不之化，则又必化火而出，世人认为流火症，亦此品也。故凡我于坐际，每逢真炁流行，则觉有飕飕凉气自内而出，亦此品化而出之功效也，故我于此品流注下田之候，须必大加真火以煅之(此皆至要诀也)，则此品成如云气然，随夫真炁由后上升，达至巅顶；一聚一凝，便成真液，如雨如露，由鼻孔处滴下口际(此凡甘露也)，润至绛宫(到此须存多存一存)；又得心火一烘，便化成血。故须从心后脊前分降两肾，一经煅炼，随炁注脐，又经大炼，斯可成炁，此是一定之气化，不分男女者也。
　　夫人孰不饮食，则饮食所化之液无日不有，苟昧由心一炼之诀，鲜不因而致病，是以十人九多痰。修持者每患遗泄，世人不悟，委之有念、或委之心肾不交、或委之克化不济，皆非也。是皆不知从心一存其气，则其津液横流、积化成痰、流注下出；故有强而涩之，变成外症，发为疽毒，是又化火而出也。其流弊也握发难数，我故详为申说之。〈谢按：此理此法，其它丹书未曾提过，实至秘法诀，行修之人每患遗泄之病，固是性功不纯，而此饮食之泥液窜联外侮，内结欲性，朋比为奸，居中闹事，亦属一因，故修行之人饮食应以清谈为主，炼此后天津液，应达内呼吸层次，或内照功夫纯粹。〉
　　若夫所谓真精者，浑而体之则有，握而取之则无。至如交感之精，尚是气化之物，故有形色焉；而其来自内，故能生育焉。若此饮食之液，其来自外，不经心炼，血尚未化，不过形似精耳，焉能生育？原非至宝，偶而遗泄，亦何足恨，因而忧郁焉！烦燥焉！不亦惑乎！与其服药以涩之，不如如我言而炼之，此之谓釜底抽薪。我于此节津津言之者，以此一品虽是凡物，如法一炼，便成阴气，到脑降心，便可化血，已是宝物。再降至肾，升炼于脐，得土〈谢按；土者，真意真息也〉一和，遂与真炁无二无别，居然至宝云尔。
　　大懒！先天为阳，后天为阴，我辈修持，无非炼阴还阳之道。其诀不外乎忘形以养气，忘气以养神，忘神以养虚。其所以必造夫"忘"字境者，以所聚之精之气之神，皆得咸属先天，始为无弊。况所重在身常受炼，其用惟火，火足则昌、火衰则败，不忘则不聚，能忘火乃足，是乃修真之至要诀也。〈谢按：忘者，乃有"物"而忘，非空空之忘，故曰先存后忘，存者，存神也。〉大懒识之。
　　曰：敢不惟命是听乎。已而大懒又问曰：某闻之，心有三，何谓也？
　　曰：然。曰天心，曰地心、曰人心，其实惟一。经不云乎"心为神明之府，变化之道由焉。"盖人一身咸秉心气而行而止者，犹鱼之处夫水也。古人云"一身之实处，地也；一身之虚处，天也；屈之伸之、语言视听，人也。"又曰："天之心居脑，地之心居腹，人之心居绛宫。绛宫之心块然而虚灵不昧，是一物而含三有焉。"盖其居脑居腹之心无形无质，乃即块然居中，形如垂莲者之灵、之炁之上透下注而诚存者也，我故曰其实惟一。〈谢按：通过人心方能显现天心、地心之妙用，故知有天心、地心也，天心地心寄于人心而显其妙用。否则，无人心，则不知有天心地心矣，故曰三心实一也。于高层次丹修而言，所谓人心，即真意也。〉
　　懒翁曰：大懒识之，意者，心之所发也，心无声臭者，念动而发，是名曰意。念也者，今心之谓，犹曰即心是也。〈谢按；念者，"现在心"也。〉意也者，心之音也，谓其念头已发动也。佛宗所称观世音者，此一圣号，乃治身治心之一大秘诀也，宜细味之，我按佛经，世字即作身字解，犹言详省我一身中动静气机勿入于邪之义也。吕祖有言曰："大道教人先止念，念头不止亦徒然。"又曰："不怕念起，只怕觉迟。"轻云子曰："念头未离腔子里，除之大易；放而出之，除便稍难矣。"故古有曰："念起即除，神仙许汝"。大懒识之。
　　大懒笑而问曰：修仙之秘止于斯乎？某闻之有曰"修命不修性，修行第一病"，又曰"修性不修命，万劫阴灵难入圣"，何谓也？
　　懒翁曰：噫！命无性不灵，性无命不呈，谓必性命双修也。据我见，修得一分性，保得一分命，盖以性命两字不可分也。实以有时偏乎性而命在其中、偏乎命而性在其中，有如形影然得可分乎？第凡修道，先一我志，性功之始基也；惜身如玉，命功之始基也；从而进之，止念除妄，性功也；调息住息，运行升降，命功也。体而参之，念不止、息不调，妄不除，功不进也。凡夫调住运行升降及夫混合交结等功，总得于无思无虑之际而畅于万籁皆空一尘不染之候也。我故曰："修得一分性，保得一分命"。大懒以为然否？
　　曰：然，君尝试之矣，惟丹道谓身有四海：心曰血海，胃曰谷海，肾曰气海，脑曰髓海。其微妙未之悉，愿为开示。
　　曰：善哉问。人之一身，皆藉自然生炁，以生以成。惟胃一海，仰藉后天外来饮食，以消以化，补夫周身生之或缺，人人知之，无庸赘述。大懒，子明夫养生家立论，每先自冥心一层始，其故何也？诚以心为血海，心凉则生血，心冥则心凉。夫冥心之诀，微以意引心气，退丽于夹脊之前，觉吾一身之温气氤氲然归护于绛宫前后左右上下中间。〈谢按：此段功夫在于一"忘"字，功修不能达忘形之地步，则未见其利先受其害，而得烦燥血热之症，此时需退守夹脊一窍以沐浴退火。〉如是，则凡温温然之生气，一近绛宫便有油然自化为血，又自氤氲然达于肌络之间。其至精者退后而降至两肾，则赤洒洒者化而为纯精天一之气焉。大懒，子明夫养生家于未冥心前，如曰闭目乎？噫！其义玄、其旨精也。心之灵发窍于目，一也；两目又藏有肝魂肺魄脾灵肾脏之精炁，二也；一冥心而目预之闭，则脏腑四肢内外生气自来朝会于绛阙，三也；且凡其来朝，生气自得，不期相化，而自化为纯血，其妙用亦在两目，四也；更能使夫纯血各随其气，分布流润于脉络肌腠之间者，总因我两目悬如日月，周照乎内内外外、高高下下、远远近近，一若有意，一若无意，似为引导而不引导之故，〈谢按：此即一体同观，内外混化之法初步功夫。〉五也。君昔曰其机在目，即此可信古人之言不我欺也。
　　懒翁曰：夫肾，水脏也，谓曰气海。君疑，善疑也。虽然，要知水脏之为水脏，非谓膀胱之贮有浊水而云然也。乃吾身呼吸之气之所归，纯是后天而又有阴阳之别--阳则名气，阴则名液。此二种也，不得我身太阳之火为之烹炼，则此二物滞而不化，为害非细，其变而为病也，不胜数其名目焉。炼之之诀惟何？总不外乎用我两目，导彼真阳，存于海底。我则一念不杂，气机通畅，无内无外，不知其五脏焉、六腑焉、四肢焉、地天焉。惟时自省于海底，沉一红日(此至要之诀也)，忘失即须觉存，存即事乎忘(妙哉如是行也)，失即觉为存，循环事之(此为要嘱)，则此一海泰定而无弊焉矣。大懒！修道如牛毛，成道如兔角，何哉？废弃于此海一关，天下比比然也。君果有志焉，从而坚持之。持之不坚、坚之不恒，亦无益也(切戒切戒)。君其勉乎哉(千万！千万！切嘱切嘱！)！〈谢按：此段指出海底一窍之至关重要。〉
　　懒翁曰：大懒！君其识之，上所言虽示炼夫气海一关，其间景象多多也，不胜述也。千言万语，三教经书、诸子百家，汗牛充栋，无非治心一法，大懒识之。好不足喜，歹不足忧，一切好好歹歹景象似真而咸幻，有者心不可为之动、念不可为之摇、行不可为之阻。其所现之象，总不外乎惊喜两种，然其中变变幻幻每有出人意表者，总以不动为宗，须明皆是魔幻，或是上真遣来尝试者。惟能不为魔动，方是大丈夫本来面目。故凡遇夫魔扰，则宜益加坚定、益加勇猛为是。大懒，大懒！我之所以大声疾呼者，邪正不两立，而魔道每并存。何以故？无魔不显道，魔而不退，道乃成。大懒勉之。〈谢按：得得失失总如平常，只问耕耘，不问收获也！此为切要！〉
　　懒翁曰：脑号髓海，其理显明，无庸烦说。然此一海，世说作用伙矣！类皆地仙鬼仙之诀，非至道也，不可从也。君所向我所事天仙一宗，所炼以纯返先天为了当者，故不可不慎所炼焉。大懒！要明夫天仙之究竟，与夫先天一炁之淳妙，其质至清至柔而至刚至锐，金铁不能格也。所过者化，所存者神，〈谢按：一伏隐则为至神，一起显则有进化。〉大周天界，细入微尘，放之可包三千大千恒河沙世界，化之可结亿亿万万人物山水殿城宫观（此等境界不愁不得，惟愁神着，何以故？一经念动，则此等境界变现不休，且必愈出愈奇；一经着相，便入魔道，小则成魔，大则立死。世间修道人着此而死者比比也。非惟本人不知，即其眷属道侣亦且认为某果得道而去也，其误人也不小矣。是故天仙家概不以此为效验。且咸以此为魔扰。若坐而现此之境，又不可用意辟之，一用意辟，则又化成斗境，有变现不测之相扰相降，必成狂疾而死。或竟为魔摄去而死。或竟入魔彀中。几然战胜，从此神通法力不炼而大，本人迷昧以为道得之明验焉，孰知正为魔诱入彀，命终而去，适成修罗眷属而已。又或因斗不胜、全神离壳而去，其壳反为魔踞。外人不得而知也，以为斯人道成，试其神通法力与古仙无二。其魔踞试行其魔道，从者如云，究其谈论以淫以嗔以贪以诈为无妨于真道，从之者咸入魔境、成魔眷属。如今昔白莲邪教之教首，类因修道迷误，魔踞其壳而成斯等邪教也。此不可不知也，故凡修道者，总以见而不见，闻而不闻为降魔大秘诀，所谓凭他风浪起。我自不开船。此示以不之动念之大要诀也，凡炼髓海者切鉴之也可。），聚则成形，散则成炁，混三清而不二，合三教而为一者(此指一守我清空无住之念，一任他有有无无、青黄赤白焉而已。学者慎无着在聚散混合形色上)。此天仙之究竟，是亦先天一炁之妙用。我侪有志，自能造及，此非妄也，志则如是。古仙有言："学仙须得学天仙，惟有金丹最端的。"故志不可不自立也。炼此髓海，其诀惟何？上与天通而下澈地局，四维四正无际无边，气象湛如寂如，不有山川城郭，惟存有赤洒洒黄金世界、明晃晃皓月当空，〈谢按：此景，活午时正象也〉此为入手之秘。凡现夫种种瑶台琼室、十洲三岛，亦不视之(此即上德无为、有而不有之秘诀也)，铁围无间、刀山剑树、焰原沸池，亦弗之察(此即不以察求之诀)惟存一无可着之正念而除其动心，此治髓海一关之要诀也。
　　若夫谷海之关，其炼法：惟有以手摩腹，助我阳气，以消以化。故古之人，每于食后先以一手自中脘摩至腹，徐行约百步；又以手在腹际如磨镜然，自内而外循环而行，约行三百步；其间左手如乏，易以右手，继则静审其气机，得已通泰乃止。嗣如得闲而坐，则接行冥心闭目存神绛宫一法，则中宫谷气便可化血而达肾。兼行此功者，万无津液化痰之弊，亦无液化阴精之虞。虽似有为之功，而实无为之一助(此即下德有为、其用不休之一法也)，大懒识之，慎毋以其小作而忽诸，此正我师预治阴精之秘道也。行亦简易甚者。大懒起而揖曰：诺！谨受教。
　　己而大懒肃其衣冠，至诚而告曰：某闻之，玄关不开，圣胎不结；乳哺失宜，圣婴内疾；脱迁不道，真人夭卒。某以此惧，愿垂训示，若某也，玄关可幸开乎？圣胎可幸结乎？
　　懒翁闻，怡然笑，翼然前曰：君误矣，抑君之自道乎？君之玄关已于前夜洞开矣。--"下部云云"时正君开关已后之明验焉。至夫胎结与否，须自问者：君可遍体通畅否？亦有氤氲气象否？得夫物我两忘否。(此皆至要之功夫，勤乃得)
　　曰：均已遇时有矣。(得常有为妙)
　　曰：得夫万籁皆空、一灵独露境界否？
　　曰：此均试有焉，而未之得久为恨。(如得之久，其去结胎也近矣。)
　　曰：君之坤腹，有何证验？
　　曰：每于坐时，觉有真炁缕缕自心而下；未几，觉似自内豁然洞开，其大无外、其小无内，觉有种种真炁氤氲内注，且觉此中无底，惟觉此中温然；又若有火、又若无火，而自有一种暖炁，悠悠扬扬，自下部腾腾然四周而升，第觉向后直上，浓然达背、达巅顶；又觉烘然下面下喉际，适至绛阙，忽觉化为凉液滴下；既过心坎，又忽化如热汤奔下，满腹火热，颇觉周身通畅焉。
　　懒翁曰：洵如是，其去结胎也不远矣。
　　懒翁又曰：大懒，君须悟夫天仙结胎，不同世所传闻。君须熟揣《修仙辩惑论》，如何炼，如何结，如何采取，如何火候，如何堤防，如何温养，如何沐浴，如何运用，如何降伏，如何移神换鼎、脱胎了当。一论之中均备述焉。其最要诀，在念中无念，如鸡抱卵，与夫端坐习定为采取，断续不专为堤防，行止坐卧为火候
　　又曰：勤而不遇，必遇至人，遇而不勤，终为下鬼。此四句君当时时自省为要。
　　问曰：《修仙辩惑论》外，当看何书？
　　答曰：《鹤林问道篇》、《玄关显秘论》、《性命说》、外则《金华宗旨》、《仙佛合宗》、《天仙正理》、《燃犀篇》，推而上之《参同契》、《悟真篇》，大而化之《白注道德经》、《金刚》、《楞严》、《圆觉》等经，噫！白祖有言曰："一言半句便通玄，何用丹书千万篇。人若不为形所累，眼前即是大罗天。"
　　〈谢按：此编可与"琐言续"一同参看，书中懒翁者，即闵一得自道也。〉
　　《会心集》女丹法
　　作者：刘一明
　　（文章出处：《藏道外书》八卷页《会心集》未校对！）
　　仙师姓刘，名一明(一)，号悟元子，又号素朴散人，被褐散人。原籍山西省平阳府曲沃县（今山西省闻喜县东北）。他幼年即留心炼养，但不得真传。家累万金，弃而学道。曾云游陕西、四川、甘肃等地，参学访道多年。"后遇龛谷老人，即分邪正;复通仙留丈人，群疑尽失。"方悟丹道秘奥。于是隐于今甘肃省兰州市榆中县栖云山、兴隆山修道，并设坛传法，着书立说。其道书着作有余种，民国初年汇列成集，称为《道书十二种》。
　　其中《会心集》中歌行类中，仙师着有《女丹法》诗歌一首。
　　千经万卷丹法全，祖师慈悲度尘寰。大道不分男与女，阴阳五行都一般。
　　只有下手真口诀，彼此运用隔天渊。太阳炼气男子理，太阴炼形女蹄筌。
　　女子更比男子易，三年五载便成仙。吾今若不说破窍，教人何处上法船。
　　起手先把赤龙斩，斩断赤龙没灾骞。天壬地癸相见面，海底阴气上下旋。
　　三尸六贼要盗宝，七情五蕴反丹田。提起莫耶锋芒剑，要在污泥种出莲。
　　夺来造化真一气，收拾精神上下弦。浊血化归无有地，两乳缩胸卦倒颠。
　　虽然女像男子体，基址坚固没变迁。从此直入阳关道，选择灵地了大还。
　　太虚空里立鼎器，乾坤合处炼真铅。踢翻八卦无生灭，闭塞三宝绝万线。
　　十方世界同粟米，恒河沙数似毫端。损之又损道日减，增之又增功相连。
　　直到没可增损处，从无守有圣胎坚。卯酉之中宜沐浴，屯蒙卦象顺自然。
　　心须清净意宁定，水怕干兮火怕煽。少有渗漏生变幻，鼎内药走如飞烟。
　　谨慎温养十个月，霹雳一声天外天。更能护持莫远放，老成遨游四海边。
　　到此功成方了当，王母瑶池驾彩鸾。吾今作此女丹法，闺阁英雄自钻研。
　　烧香拨火着空事，吃斋念经口头禅。若说死后归佛地，望梅止渴尽虚悬。
　　此身不向今生度，难免来世恶趣牵。果然回头急修证，女中真人代代传。
　　若有虚妄迷世人，永坠地狱在黄泉。
　　樵阳经女工修炼
　　纯阳吕祖传
　　济一子傅金铨述
　　太阴炼形，与男子修炼之法大同小异。初功下手，闭目存神，大休歇一场，使心静息调，而后凝神入于气穴（在两乳间心窝上），将两手交叉捧乳，轻轻揉摩二十遍，将气自下丹田微微吸起三十六口，仍用手捧乳返照调息，久久自然真气往来，一开一阖着成鄞鄂，神气充足，真阳自旺，其经水自绝，乳如男子，是谓斩赤龙。如此久久行持后，不必捧乳吸气，只凝神于炁穴，回光返照，是谓玄牝之门也。真息悠悠，虚极静笃。阳炁熏蒸．河车运转，万朵紫云笼玉宇，千条血脉贯泥丸。自觉一点灵光，不内不外，自下田上升绛宫、泥丸，下重楼归于金胎神室，回光凝神，真息住于中宫鼎内，是神入室矣，是为玄牝．是为胎仙，即一点落黄庭也。其后十月功夫，阳神出现，粉碎虚空，一路修真与男子同，无彼此之别也。
　　体真山人汪东亭女丹诀
　　夫性命之学，男女皆同并无分别，总之重在"至诚专审"四字。书曰："唯天下至诚为能化。"经曰："专心之至以听命也。"凡初入门，最要紧第一着亦不外乎"炼己"。务要知炼己则是心息相依。相依者，心依于息，息亦依于心也。但其中最重一"和"字。契曰："和则随从。"又曰："各得其和。"盖和，不离中，中不离和，中也、和也，一耶？二耶？中和合一，谓之黄婆。黄婆调和则自然相爱、相恋、相吞、相吐。绵绵续续，勿忘勿助。老子曰："专气至柔能如婴儿乎。"真中和之至也。玉蟾曰："夫妇老相逢，恩情自留恋。"经曰："扭结一团，混合一处，打成一片，锻炼一炉。"又曰：牛女相逢，牝牡相从，乌兔同穴，日月同宫，魂魄相投，金火混融。"究到实处，总是神不离气，气不离神，则是心不离息，息不离心也。夫神者，性也。气者，命也。经曰："性之根，根于心。命之蒂，蒂于息。"是也，必要知两者合一，方成造化。盖两者合一，则是两仪复还一太极，此之谓性命双修也。性命双修只是教人心息相依，不可须夷离也。故白祖云："以火炼药而成丹，则是以神驭气而成道也。"每日下功务要将心抱住息，将息抱住心。片刻之久，一到均匀自然大定，自入于杳杳冥冥，恍恍惚惚、无天无地、忘物忘形。契云："长了继父体，因母立兆基。"又云："知白守黑，神明自来。"正此时也。似觉身心苏软畅快异常。三丰所谓：哑子吃蜜，不能说。邵子自恍惚阴阳初变化，絪缊天地乍回旋。中间些子好光景，安得工夫入语言。契曰："金砂入五内，雾散若风雨。熏蒸达四肢，颜色悦泽好。"盖此时正是先天一气自虚无中来也。"邵子云："冬至子之半，天心无改移，一阳初动处，万物未生时。"丹书所谓活子时。紫阳所谓癸生急采。上阳子曰："何谓采？曰采以不采之采。何谓不采之采？曰：擘开鸿蒙。"余解曰："何谓擘开鸿蒙？曰虚极静笃之时也。"盖致虚而至于极，守静而至于笃，即是复归于坤矣。夫坤者，西南也。产药之乡也。混沌之地也。玄牝之窍也，觅元子云："要觅先天真种子，须寻混沌立根基。"张紫阳云："要得谷神长不死，须凭玄牝立根基。"噫！根基既立，谷神不死。人安得而死乎？已上炼己筑基，采取先天大药，男女修炼无不皆同。故曰："大道不分男与女，阴阳五行总一般。以下在言后天之不同也。刘悟元女丹诀云："只有下手真口诀，彼此运用隔天渊，太阳炼气，男子理，太阴炼形，女蹄筌。"盖男子阳也，其数奇。经曰："天一生水，男子得之。故于脐下一寸三分，坎宫下手，女子阴也，其数偶。经曰："地二生火，女子得之。故于两乳中间离位兴工。此一定不易之理也"医书所谓乳溪，丹经所谓乳房。即此一窍也。昔吕祖度张仙姑词云："子后午前定息坐，夹脊关昆仑过，恁时得气思量我。"又云："坎离震兑分子午，须认取自家宗祖，地雷震动山头雨，待洗濯黄芽出土，捉得金精牢固闭，炼庚甲要生龙虎，待他问汝甚人传，但说道先生姓吕。"盖必要炼己纯熟，方有主宰。又必要日日盗天地之阳，时时熏蒸沐浴，方有效验。或一二月，或三四月。日数多少此在学人用功深浅耳。或于正行功时，自觉窍中有炁，突出分开两路直冲两乳，贯到乳头挺硬。丹经所谓药产之活子时也。邵子云："忽然夜半一声雷，万户千门次第开。若识无中含有象，许君亲见伏羲来。"功夫到此，百脉冲和，关窍齐开，真个拍拍满怀都是春也。盖子后午前者，所谓亥子中间得最真也。定息者，调息匀也。坐者，两人分左右，用将须分左右军也。一土当中立，只缘彼此怀真土也。真土归中，一气流行。故紧接夹脊关昆仑过者，正是到转黄河一脉通也。恁时得气思量我，我者比喻纯阳之气也。又我已修成太乙金仙。所谓太乙含真气是也。坎离震兑分了子午。画先定坎离震兑四正之位，再分子午卯酉四时之候也。认取自家宗祖者，穷取生身受炁初，认取先天一点祖炁也。地雷震动山头雨者，白云朝上阙，甘露洒虚弥也。待洗濯黄芽出土者，待者，待时也。洗濯者，沐浴、洗心、炼己、熏蒸之谓也。黄者，土之色。芽者，生之机。出土者，比喻三春万物发生大地山河，一色新也。盖此时阳气通天，形如烈火，状似炎风，速急采取送入中宫。故云："捉住金精牢固闭。"三丰云："捉住金精仔细牵。送入丹田炼庚甲。"要生龙虎者，则是庚要生甲，甲要生庚，道始萌也。待他问汝甚人传，但说道先生姓吕。吕者，所谓口对口，窍对窍，则是心心相授，口口相传金丹妙诀也。总之只是教人引火，迫金龙行周天，龙虎两玄之气，升降上下之义耳，如累功勤。三丰祖曰："待他一点自归伏，身中化作四时春，一片白云香一阵，一番雨过一番新，终日昏昏如醉汉，悠悠只守洞中春。遍体阴精都剥尽，化作纯阳一块金。"是也。自此以后工夫又与男子同也。盖女真丹诀，唯独此词最是捷径。吕祖不爱大宝一日吐尽，惜乎人不识也。余今解说明白，但脐下一寸三分与两乳中间一穴要知，皆是实言。切勿以有形求之也。经云："执着此身不是道，离却此身也是差。"又云："一身内外尽皆阴。"又云："眼前觑着不识真。"况其中层次火候细微，必得真师口传心授，以意会得之。方有下手处。上阳子曰："口诀安能纸上明，"辛勿强猜瞎摸而自误也。
　　久久从事于此，自然阳气发生，一身健旺非常，较平时金玉财帛，夫妻儿女之乐为大矣，此虽微阳偶动，仍收归炉内，不可下榻谈家常，做外事，庶日积月累，大有成效。
　　女功炼己还丹图说
　　二峨山人述
　　圣师云："女子太阴先炼形。"初行功即要意栖乳房，行住坐卧皆宜如是，行至四十九日，行住坐卧意守中极（中极者，即心之下、血海之上，当中虚悬一穴是也）。行住则宜默运天庭，坐卧则宜意守中极、血海，如鸡抱卵，一念不起，百想俱无。但行此功，真阴未动，脉络未通，必多倦睡，须行指脑下垂之功。指脑下垂者，何也？即回光返照：以眼观鼻，搭定雀桥，下玄膺，至重楼，归中极，入血海，以水会火，片刻倦睡即醒（此即调药炼心之法）。如妄念一动，仍守中极。少年女子炼至百日，不为外物所扰，血海自潮，真阴自动（动者，非身心动，是血气发潮，似有不可忍之景象，其乐也融融，难以言语形容，是由无念而自动，此时切不可动念，念动则散，惟宜把定元神，用法采取）。此即小药发生，须行采取之法两三度（以机息为止），仍守中极。采取之法：以眼观鼻，过雀桥，下玄膺，到重楼，入乳房，游中极，归血海，行分水，透玉枕，升百会，下泥丸，入明堂，仍降下中极而归血海，将真意守定中极血海，入静入定。如其阴生，再行采取之法，机息，仍守中极血海。凡行此功，须戒暴怒，风寒暑湿，以及生冷瓜果，火煎之物。此时定要捡点，倘风寒入窍，药难医治。总要万缘放下，一尘不染。如果照法行持，一日之间真阴之气能动二三次。（此动要分真伪：有气机之动，有念虑之动。须无念无虑无欲而自动，方算真阴发动。），只要百零七日，血尽化炁，赤龙自斩，变成乾体，基已成矣，还丹有何难哉？（注云：女丹经多言女子行功，每逢月信一到便要停功，此说谬矣，皆由未分清晰，悮也。凡女功所重者气机也，但其中有壬癸之分。如壬水初来癸未来，此即信到也。信到彼自知之，或头昏，或腰疼。信至而潮犹未至,此时正宜回光返照，默守乳房血海，用采取之法以补脑筑基，则所采者壬水非癸水也。如癸水一到，自应停功。必至三十时辰两日半，癸尽之时，仍用采取之法。采至何日而止，其中大有天机口诀，须求真师口传心授，不可妄猜。如果得其传授，少年百日便可基成）！行功到此，自有考验，赤龙自斩，乳头自缩，如男子一般，而真阴之气化为真阳矣。此时须要道侣同心扶持，候真景到时采小药过关（小药过关之时亦有景象。果到基成药产，丹田有火珠驰骤，血海如汤煎，鼻搐身震，切勿惊惧。此处亦有口诀，要待师方免危险，不然恐真火变成凡火，一防焚身，二防颠狂）。如有得真师传授者，药既入鼎，便要知炼药之法（法待真师口传）。若不知炼法，不能结丹，得者必失此药。既名小药，自宜用小周天火候（小周火候亦有口诀），进阳火、退阴符而煅炼之（符火有候亦有数）。炼至一月小周数足。或药之真伪，丹之结否，自有考验。如小丹果结，每逢入室静坐，遍体火发如蒸笼之气一般。只宜默守中宫，呐言不语，听其变化。霎时之间，见一火珠如豆大，从明堂射出一丈多高，如闪电一样，此乃基成得药之真境界也。斯时虽有炼药秘法，总要一念不起，五蕴皆空，任他天翻地覆、雷电震惊，我只将元神稳坐中宫，毫无畏惧，如鸡抱卵，如龙护珠。时当进火则进，时当退符则退（进火退符有候有数），必炼至大静大定，炁足神完，火珠不现，小丹凝结而后已焉。此系筑基、得药、结丹三层口诀。后尤有四层，天机不能一口道尽，历来仙师授受皆系如此。果然功行至此，人仙之果证矣！以后用功与男子无异。但女属静体，后四层虽与男丹同其运用，而其建功更速矣！
　　　　真师总批：凡孀妇、贞女、烈妇，能立定真正志节，始终如一，受魔不退，至死不变，贫富不移，坚贞不二，乃可授此三层妙法。循序渐进，暗有仙真护持，一切内外妖魔不敢扰害，终期大成。至于有夫之妇，人事未了，切勿妄传。只宜劝伊养性寡欲，孝姑敬夫，待时而传。倘恂情轻授，确有可据，无一毫妄诞之语、倘恍之论，实是天机不可轻泄。得其传者，俱系前缘，慎之珍之。
　　　　"午是阴之根，子乃阳之苗。"男子外阳而内阴，女子外阴而内阳。男子夺外阳而点内丹，女子夺内阴而点外丹也。女子行功，第一要明采身中之阴，补身中之阳。阳者，精与炁也。阴者，神与血也。采于何时？须知月信将潮之时，与月信潮尽之候。夫信者何？如人出外未归而信先至也。信至潮未至之时，急忙用功，或盘膝大坐，或观音半坐，俟身中神炁发动，回光返照乳房穴及血海，鼻息调匀，将所动之神炁用真意(即黄婆也)从血海升入曹溪一路，直达囟门，由上降下到乳房，而仍归于中极。但此法不可妄用(信来而潮未来之时可用，在两日之半后潮尽可用)。若潮信未净，妄行采取，必至杀身，谨记此法。少年血气旺者，心地静者，三月之久便可斩赤龙，而复还童体，面如桃花。如果功到此时，与醉汉相似，昏昏默默，昼夜光明不散，行持一年，基可筑固，而人仙之功程验矣！
　　　　中年妇女修炼，须用太阴炼形之法。夫行此法者，须除思去欲，忘情绝虑，方行此道。算定某日某时月信至，未至前二三日，即宜静养，待至信到，于静室内调息端坐，两手放膝前，用食指子午上如拳，闭目存神，调息内观，由乳房照血海，候至真阴之炁发动，乃行煅炼之功。若此段工夫，要分真假清浊，如炼假阴浊气，必成疾病，医药罔效。果然真阴发动，周身如绵，醉汉相似，此时血海中如鱼吸水一般，其乐景有不可以言语形容者，斯为真阴发现之真境也。此景一到，即用真意引过夹脊，上玉枕，透泥丸，过雀桥，下重楼，入乳房，而仍归于中极血海也。倘或体衰气弱，二三月之久真阴毫无动机，无可如何，方用作为之功：先将右乳揉转十二次，后揉左乳十二次，摩脐腹三十六次，口中咽津液三次，咽毕，仍照前回光返照，虚极静笃以守之。如此每日子午二时行持不怠，不上一月自有动机，则可采炼。至真阴尽化为阳炁，乳头缩而赤龙斩，变成男体，则真阴炼形之功毕矣。诗曰："面如桃花肤似雪，到此赤龙永断绝。清静法身本无尘，功满飞升朝玉阙。"
　　　　丹基既成，而还丹可冀。赤龙一斩，阴血尽化。阳气在丹田血海之中不能久住，必要过关方成法身。此时身热如火，炁腾如珠，方用还丹之功，与男子之功无异也。若还至丹田祖窍，方用周天炼药之功。夫玄关一窍，万神万炁之祖也，内有先天之祖炁会合凝结，宜呼吸绵绵，一意守之不散，二炁自然交合，八脉自然流通，仙胎自然结成。再往向上之功，三年炼己，已成大还，而结圣胎。仙胎结成，十月火候炼足，婴儿自现。或闻弦歌丝竹之声，或暗室生白，未来之事，他人之心，毫无隔滞，触景便知。到此可以造就身外之身，任他诸般境界，不可着他，不可惧他，我只一心守中，面壁九年，候阴尽阳纯，形神俱妙，与道合真，待诏飞升，永为王母之眷属，脱却尘世之轮回矣。算来不过数年辛苦，竟成亿万年之快乐，斯世之妇女思之，又何惮而不为哉？
　　吕祖曰：
　　可笑世间学道人，论天论地讲修行。天机妙诀都不晓，三家药物未分明。
　　不炼炉中真造化，难免苦海堕沉沦。我今传你三教理，说段修行妙诀功。
　　　　先讲天文并地理，天地三才要精通。男子修行伏白虎，女子修行斩赤龙。
　　　　天地周流分度数，日月循还运化工。五千四八归黄道，金木水火转相逢。
　　　　女子原是太阴体，须知太阴妙化工。每日右旋十三度，二日半后行一宫。
　　　　一月运行周天毕，女子气候亦相同。要知金丹真口诀，天人造化本相通。
　　　　会得其中真妙窍，晦朔弦望仔细穷。一月运周机先动，两日半后即下功。
　　　　若人识得天机妙，何愁女功不玲珑。再有一段真金诀，须共神仙仔细论。
　　　　七星宝剑西南挂，双林树下运转轮。盘中宝珠伙伙现，一只白牛透昆仑。
　　　　百尺竿头忙撒手，骑牛赶月伴老僧。又撞金钟无影寺，六月滴水化成冰。
　　　　没弦琴音奏三叠，无孔笛吹出八音。木母伴作木马走，金公又随金乌行。
　　　　二人翻江并倒海，看看要到高峰亭。洒了一点真甘露，忽然七孔放光明。
　　　　到此一步紧一步，切莫扰乱并因循。待他一点来归壶，二五凝结始圆明。
　　若问此歌何人作，两口传来度女真。其中妙理悉包尽，莫负我今苦叮咛。
　　西王母女修正途十则
</div>
    <div class="pagination">
<a href="女子丹经汇编_page26.html">上一页</a><span>...</span><a href="女子丹经汇编_page22.html">22</a><a href="女子丹经汇编_page23.html">23</a><a href="女子丹经汇编_page24.html">24</a><a href="女子丹经汇编_page25.html">25</a><a href="女子丹经汇编_page26.html">26</a><span class="current-page">27</span><a href="女子丹经汇编_page28.html">28</a><a href="女子丹经汇编_page29.html">29</a><a href="女子丹经汇编_page30.html">30</a><a href="女子丹经汇编_page31.html">31</a><a href="女子丹经汇编_page32.html">32</a><a href="女子丹经汇编_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
