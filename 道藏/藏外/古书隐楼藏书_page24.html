<!DOCTYPE html>
<html>
 <head>
  <meta charset="utf-8"/>
  <title>
   古书隐楼藏书 - 第 24 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古书隐楼藏书 - 第 24 页/共 28 页
  </h1>
  <div class="content">
   赞曰：何思何虑，任顺自然。不以形象，乃识先天。宵中心虚，时无五弦。冷然玉壶，撑以铁肩。
若曰：“然则必如何而后可师之？邪正何以辨耶？”
洞雷曰：“辨师之道，第一先观其行，行者，事之实也。次听其言，言者，心之迹也。往往言过其行，而行不顾言者居多。必密察其言行相顾而诚笃者，始可师之。子曰：‘听其言而观其行。’又曰：‘温故而知新，可以为师矣！’昔王昆阳先生云：‘弟子无出世的真心，障闭慧性，虽遇真师，鬼神不使他见，掩他慧性，就见亦不能识其为真。若果真心苦切，留心访师，则天不负人，师真自至也。’”
赞曰：心真见真，心尘见尘。喻彼张弓，犹绿于春。往昔苇简，造化维亲。不求之求，其求乃神。
若曰：“予闻炼丹有三要，请问何为三要？”
洞雷曰：“三要者，炉鼎、药物、火候也。炉者，行火之器。鼎者，贮药之物。药物者，我之先天真一之炁，加以精、神、魂、魄、意是也。先天一炁，以为金丹之母，使其冲透三关，以通遍身血脉。日日采取此炁以为药物，将精神魂魄意攒簇于中宫，归于炉鼎之中而封固之。日采而日炼，以此而使先天之精不化为后天有形之精，而并使其化气；神中之气使其化神；心中之神，使其化虚；此之谓烹炼。其中有火候寓焉！火者，行火也。候者，时候也。譬之炊饭，行火而无候，非炊之不熟，即成焦炭，故必有候，候其恰好也。如此三者，炼丹中之至要，故谓之三要。”
赞曰：后天先天，行采左旋。妙不自寻，终日干干。毋过不及，既固且专。如日之升，如月长圆。
若曰：“又有所谓三宝者，何也？”
洞雷曰：“三宝有内外之两名。内三宝，精炁神也。外三宝，耳目口也。凡人之有生，无不藉此精炁神。有精则能化气，有气方能化神。神旺则气旺，气旺则精足，精足则神更足矣！人有精神则健康长寿，而疾病难侵。精神衰弱则易染风寒。苟不谨慎保养疾病即至，故谓之内三宝。吕祖云：‘丹田有宝休寻道，对境无心莫问禅。’三者之中保精第一。《黄庭经》云：‘仙人道士非有神，积精累气以成真。’故精耗神气亦耗。人在少年时精虽漏而神气正旺，不觉其虚弱。若老年人或本元亏者，至四五十以外，稍有走泄，明日即觉神疲气怯，此即验也。然玄功所用之三宝，乃三元，非后天之精气神也。虽然，欲求先天，即在后天中寻讨。若舍后天而觅先天，从何得耶？其耳目口之外三宝，乃以神从眼漏，精从耳漏，气从口漏。眼不视而魂在肺，鼻不嗅而魄在肝，耳不听而精在肾，四大不动而意在脾，谓之和合四象。昔九天灵飞玉女梦授吾友云：‘外三宝宜乎内藏，内三宝宜乎俭啬，此是入门之至要。’《参同契》云：‘耳目口三宝，闭塞勿发通。真人潜深渊，浮游守规中。’故此三宝为修道之至要也。”
赞曰：内外三宝，妙宜探讨。守以规中，和以养浩。以后返先，是为至道。琼浆一碗，无霜兔捣。
若曰：“炉鼎之义既经详示，而精妙处更祈剖晰。”
洞雷曰：“炉鼎者，即中宫黄庭气穴也。黄者，中央之正色。庭者，室之中庭，在人身中位，在心之下肾之上。气穴在脐轮之内，故以黄庭为鼎，气穴为炉。施肩吾云：‘前对脐门后对肾，中间有个真金鼎。’究其妙义，黄庭即在气穴之中，非心下黄庭穴之位也。盖人之泥丸直通涌泉，中空一条是为黄道。以上下为炉鼎，亦无不可。然此中皆是有名无实，并非实有其位，无非假此名象以立言耳！炉即鼎，鼎即炉，黄庭即气穴，气穴即黄庭。总在一处，无非是此处。始可纳受先天之炁，行之以火候，使后天而化为先天，返其本而还其源也。《中和集》以身心为炉鼎，紫阳《悟真篇》以乾坤为炉鼎，皆无穷之妙喻，亦当深体之，始知古人立言之不谬也。”
赞曰：聚生之所，固有其方。内外黄庭，一卷升堂。而无形体，其名本强。一得其奥，长毋相忘。
若曰，“然则药物之理以及采取之法，又当何如？”
洞雷曰：“药物者，先天真一之炁及精神魂魄意是也。其先天真一之炁，自人受生时，得无极之至真，由太极一判而来。天赋之一点落入母之子宫，凝合父母之阴阳而成人。此天赋一点之命根，即先天真一之炁，又谓太乙含真之炁。凝结胎元之后，此一点在胎中自立太极，太极又化而为阴阳，阴阳化生五行。其阴阳五行之精粹，凝集而为精气神，故此先天即隐寓于后天之中。然其立根处总在脐中气穴之内，是以脐中命蒂之处，谓之祖窍，犹花之根，果之蒂也。及至十五六岁时，后天气足，情窦自开，见色述心，触根神荡，而真元遂破，自此先天之炁日渐亏损。然每日至亥子之交，身中阴阳二气必然交合，一交则真一之炁自生生而化为后天之精气神，以资人用。故阴阳交合、真阳自生之时谓之活子时，所生之真阳即所谓先天一炁是也。即于斯时采取此炁，行之以火候，烹之炼之，不使其化后天，并可将身中之气以及精神魂魄意混合而为一家，俱化为先天，即补还从前之亏损。日采而日补，补至充足，与未破身时无二，是谓之还丹，乃还我本来之真元也。其夜半阳生时，在天地为正子时，在人曰活子时。是时外肾必举，此则正子时到也。然人欲念一动，其阳必兴，兴而难遏，必致耗脱而后己。即或不至出外窍，然其身中君民相三火一烘，先天立化为后天，已属无用。所以紫阳真人云：‘见之不可用，用之不可见。’伍冲虚云：‘要辨水源之清浊。清者可用，浊者不可用。’何谓之清？乃不动念时，而真阳自生是也。若一念动，而后阳生，即谓之浊。故清之与浊，在念之动不动也。　　然初学行动时，念头却不动。忽然而真阳自生，是时外肾必举。及至一举，念头亦勃然而动，其所生之真阳立即化为后天。故修行人收拾念头为第一要着。是以惩忿窒欲四个字，乃性命之大关键也。人在少壮时修补还易，若五十左右已觉繁难，而老年人更费力矣！钟离祖师云：‘莫待老年铅汞少。’至哉言也！然少年人有少年时易处，少年时不易处；老年人有老年时易处，老年时不易处。少年之易者，精神强壮，功夫易进；不易者，欲火炽盛，保精难也。老年人之易者，欲念已少，欲火已除；不易者，精力已衰，功夫难进也。有志于斯者，宜熟思之。然所谓采取者，乃不采而采，不取而取。古真云：‘采药物于不动之中，行火候于无为之内。’只要一心清静，凝然静定。其阴阳之理，静极则动，动极则静。坐至静极之际，真阳必然自生，我以静而镇之。俟其既生，我则仍然凝守，心不着于方所，致虚致寂而后己。日日如是，自然日生日积，日积日充。气满丹田，则下极火热，是时，则以微意向后推，摄归尾间，真气若足，自然直透三关，然亦有渐次而通者。伺三关通后，方可以行火候也。”
赞曰：无中生有，静极而动。乃生之初，凝然自董。推过三车，元元方洞。以行火候，无为其总。
若曰：“丹书中有谓‘水中金’，又有曰‘水乡铅’者，何谓耶？”
洞雷曰：“水中金即水乡铅，铅亦金属也。盖人之心属火，肾属水；心中有神，神属火；肾中有精，精属水。然肾虽为藏精之府，而实未有精，乃因一念之动，欲火一生，君民相三火一烘，遍身火热，熏蒸之气化而为水，汇聚于肾府，夺阳关而出外窍，化为淫液之精。苟能念头不动，欲火不生，则时至而所生之真炁，乃即先天真一之炁，即所谓水中之金也。是时，谓之天机。非自肾生，乃由虚无中来，由肾而出。以其出是肾中，故谓之水中金，又名曰水乡铅。大凡人心外实而内虚，又属火，喻之为离，离　外阳而内阴也。肾外虚而内实，属水，喻之为坎，坎　外阴而内阳也。盖坎离即乾坤之破体。干　三阳，坤　三阴。干之中爻一动，走入坤中；坤之中爻土入于干内。干变为离，坤变为坎矣！故丹家采肾中之一炁，上而入于心中，犹之取坎中之一画上填，入于离宫，谓之取坎填离。干卦属金，坎卦属水，坎之中爻即干之中爻，谓之水中金。”
赞曰：念本无念，生处方生。洋洋不竭，天一之精。坎离易位，无嗅无声。澹然寂然，以朝玉京。
若曰：“既采取此先天一炁为药物矣！而所行之火候，如何行法？”
洞雷曰：“火候者，亦自然之火候，不过略加作用耳！古人云：‘真火本无候，大药不计斤。’然古之陈法，用干之策三十六，坤之策二十四，假以呼吸而数之，谓之烹炼。”
赞曰：火候伊何，自然而过。候无所候，药不计多。乾坤有策，或行之科。然虽古法，未若冲和。
若曰：“何为用策？呼吸如何用法？”
洞雷曰：“烹炼之法，谓之火候。古人极其郑重，以其天机极秘也。丹经云：‘圣人传药不传火，从来火候少人知。’盖药生即火生，药生方可用火。若无药而行火候，谓之水火煮空铛。火即药也，药即火也，火生即药生。白祖云：‘以火炼药而成丹，即是以神御气而成道。’若无药生而遽行火候，火非真火，徒劳其口鼻耳！盖一呼一吸谓之一息，身中真气一升一降，亦谓之一息。息之为言，休息也。休息则定，定则无，无则复其生生之本矣！古人向晦入晏息，以养其生机也。邵子曰：‘冬至以后为呼，夏至以后为吸，此一年之呼吸也。而一日之呼吸，则子后为呼，午后为吸。一呼一吸谓之一息。息犹言养也。呼吸不已，则其生生也亦不已，而运化无穷。’故人之一呼一吸关系非细，一吸则天地之气归我，一呼则我之气还天地。《阴符经》曰：‘天地万物之盗，万物人之盗，人万物之盗，三盗既宜，三才乃安。’此三个盗字，互相为盗，其机在乎口鼻。明得其旨，则天地万物皆为我盗；不得其诀，则我被天地万物盗去矣！虽然，行火候者，行身中真气之自然升降，非行口鼻之呼吸，特假此以为机括耳！盖初学三关未通，不得不假此为入门，故必先用以调息。待三关通后，则有自然升降之天机，方始谓之火候。所谓呼吸者，一呼，口鼻之气自内而出，身中真气由胸前下降于脐中；一吸，口鼻之气自外而入，身中真气由尾闾而从脊背上升于顶。要注意于身中，不着意于口鼻，以心寄于息，以耳听其声。司马真人云：‘吐惟细细，纳惟绵绵。’总使其气不粗不急、不疾不徐调之，气之和平，使耳不闻其声。然心静自然息调，息调自然神凝，所谓心息相依，息调心定者也。及其息调至若有若无，则微微凝照于下丹田，自然神凝气聚，遍身和暖。白祖云：‘昔遇圣师真口诀，只要凝神入气穴。’又丹经云：‘调息要调真息息，炼神须炼不神神。’即此之谓也。真积日久，真气日益，待至充足，自然一透三关。三关既通，则真气自然升降，即在此升降之中，而用干之策三十有六，坤之策二十有四。其用策之法，以手轮掐十二时。待至一阳生时，即以手掐子位，数其自然升降之息，一升一降为一息，数三十六息而止；即移掐丑位，亦数三十六息；移至寅位，亦数三十六息；移至卯位，其息不数，将心置以虚寂，其机自停，是时谓之沐浴。少停，其机又动，即掐指至辰位，亦数三十六息；移至巳位，亦数三十六息，谓之进阳火。所谓进者，神则存于坤腹，觉则觉于巅顶。至午位，即数二十四息；移至未位，亦数二十四息；移至申位，亦数二十四息；至酉位，其息不数，仍置心于虚寂，其机自然又停，谓之沐浴。少停，其机又动，即掐至戌位，仍数二十四息；移至亥位，亦数二十四息，再行五息，合周天三百六十五度之数。行二十四息时，谓之退阴符。所谓退者，觉则觉于坤腹，神则卵而守之，此之谓小周天火候。其周天数满，则神专注于气穴之中，寂而守之，致虚致寂，渐放心于无何有之乡，自然造至混穆地位，则气化为神，神化为虚矣！实则无非要凝结我之元神，打成一片，修成鄞鄂，以成法身耳！虽然，此是古人之成言，未可以为定法。盖心着于数，则未免用意。用意则火旺而觉心烦。照此行侍，恐有火旺烁精之弊。莫若只用‘心息相依，寂虚凝照’八个字，自得神凝气聚，遍体冲和之为稳当也。”
赞曰：天地合辟，呼吸如是。顾此多繁，未若静己。心息相依，寂虚妙旨。凝照不已，冲和自使。
若曰：“丹书云：‘月之圆，存乎口诀，时之子，妙在心传。’此何谓耶？”
洞雷曰：“此月之圆，乃言阳气之充，阳光之足也。盖天上之月，自初三而微阳出于庚方，乃一阳生也；至初八东半边阳满，魂中魄半而二阳生，谓之上弦；至十五日，则三阳生，阳光足而月圆矣！十六日，则一阴生而渐缺；至二十三日，剩西半边之阳光，魄中而魂半，二阴生也，谓之下弦；至三十日，三阴生而魂全藏，而月全晦矣！月本体阴而无光，乃借日魂以生明。日，阳神也；月，阴精也。阳则生明，而阴却无光。是以月必假日照之而后有光，谓之上弦金半斤，下弦水八两，此上下两弦之金水，药物在是，而火候亦在是。人身中之真精属阴，喻之为月；真神属阳，喻之为日。精神两字，气以贯之。所以炼精化气者，乃炼去阴精而成纯阳之气；炼气化神者，使气全化为神；炼神还虚者，并斯神而化之，则与太虚之虚无合一矣！故真阳初生，喻之为月出庚方；气透至夹脊，喻之为上弦；气透之巅顶，喻之为月圆；其气到泥丸则必下降，比之十六之一阴生；气降之绛宫，比之为下弦；降而入于气穴，比之三十日之晦月；而至于晦，则日月合壁，魂魄交并矣！是以月圆者，取其阳光之足也。月必十五日而后圆，所以《洛书》之数：戴九履一，左三右七，二四为肩，六八为足。盖一居北而九居南，得中宫五数，自正北而至正南共十五数。三居东而七居西，中宫五数，自正东至正西得十五数。二居西南，八居东北，中宫五数，自东北而至西南得十五数。六居西北，四居东南，中宫五数，自西北而至东南得十五数。除去中宫之五，正北一数，东北八数，西北六数，此三方得十五数。南方九数，东南四数，西南二数，共得十五数。正东三数，合东南四数，东北八数，得十五数。正西七数，西南二，西北六，合得十五数。错综经纬，无非十五。盖三是生之始，五是生之终，十为成之终。生成之理，三五而得十五。盖十百千万，无非一也。一气之周流，而自具生成之数。《河图》《洛书》相为表里。《河图》天一之水合天九之金而成十；天三之木合天七之火而成十；地二之火合地八之木而成十；地四之金合地六之水而成十。中藏五十，共一三五七九为天数，二四六八十为地数。天数二十有五，地数三十，故天地之数五十有五，而《河图》中已具天地之全数矣！《河图》一六二七三八四九五十，合《洛书》之一九二八三七四六之对待而相为表里，故《河图》生成之中，已具《洛书》之对待。《青囊经传》曰：‘《河图》《洛书》同此十五以立极也。’《河图》虽有四象，而先天阳升阴降，上下初分，未可谓之四方。自中五立极，而后四极划然各正其方矣！有四方之正位，而四维介于其间，于是八方立焉！此天地之理，自然发现者也。故《河图》《洛书》乃理气象数之祖。一二三四五为天，六六八九十为地，天地之数各得其五，合二五而成十，此十五之道也。学者可不明乎中五之立极哉！所谓时之子者，乃身中活子时也。夜半之子为正子时，不拘时候之子谓之活子时。此活子时，他人不知而己独知者，故曰‘妙在心传’，乃天心得晓而以心传之也。”
赞曰：阴阳升降，妙而成丹。朔望相生，十五为端。活活泼泼，于心独观。天人交合，久久团圆。
慧澈曰：“若翁所言，这边事乎？那边事乎？抑那边事另有玄妙乎？”
洞雷曰：“所言皆还丹之事，尚属这边事，若以三乘之法而论，已属那边矣！然我天仙家是无上上乘，另有那边元妙之天机在。苟非明德之人，真积力久，未可与言。轻言漏泄，反生疑窦也。盖心不能轻虚，理欲必然交争。设或理暗欲强，无不流为邪说。以盲引盲，贻误后人，岂浅鲜哉！”
赞曰：修性保命，理欲无争。天仙至要，亦在明明。道奥元微，自然清静。这边那边，妙合而凝。
于是慧澈敬肃而退，六其斋，五其戒。越七十五日，仲冬长至吉旦，洒扫庭墀，盥沐焚香，请雷师重登于读易之堂，郑重其礼，刺血盟天。是日，祥风广扇，庆云覆空。慧澈执弟子礼以进，长跪而请曰：“囊者契悟本来，双修定慧，以为道在是矣！敬闻还丹之理，已属顿开茅塞，而又闻无上上乘天仙大道，玄妙天机，非三乘之比，望师慈悲，乞求度化。”
洞雷曰：“咦！得人不传失天宝，传其非人受冥拷；可与言而不与之言失人，不可与言而与之言失言。智者不失人亦不失言，吾知之矣！汝其可教也。来！吾语汝。夫金丹还丹，一丹也，未有不还丹而遽成金丹者矣。此是登高自卑，行远自迩之意。大概上乘之法，莫不以先行炼精化气，炼气化神，炼神还虚；未后一着，重安炉鼎，再立乾坤，一味炼性以致炼虚合道，是先修命后修性之法。惟我天仙家法，竟从修性入手，了性自然了命。此是尽性致命之学，竞修上关兼摄中下二关之义，庄子所谓‘忘精神而超生’者也。其中元妙与三乘之三不同，乃以太虚为炉鼎，三元为药物，天心为造化主，玄关为总持门，混化为不二法。即《辨惑论》之‘以凝神聚气为守城，忘机绝虑为生杀，定慧为水火，作止为进退，清静自然为运用，和气熏蒸为沐浴，年月日时为火候，打成一块为交结，粉碎虚空为了当’。琼管先生云：‘天仙之道，如水晶盘中之珠，转辘辘地，活泼泼地，岂可被阴阳束缚在五行之中，要当跳出天地之外，方可名为得道之士也。’其法简易，以心传之甚易成也。其余上乘法，又有卦爻，又有斤两，其法繁难，差之毫厘，谬之千里，所以云‘毫发差殊不作丹’，吾以口传汝，须心会可也。”
赞曰：其妙超超，其道易易。粉碎虚空，乃极其致。毫发如如，恭已无思。心传口授，至宝至秘。
慧澈曰：“无上上乘与三乘之法，分别在何处？”
雷师曰：“分别在彼我，这边与那边耳！这边以精气神为三元，那边天地人为三元。天地人之三元，大无不包，细无不入。精气神之三元，主夫一身而论也。盖元精、元气、元神是我身本有之物，是以谓之我，为这边。天元、地元、人无非我之所有，是以谓之彼，为那边。三乘法中，以性命为彼我，或以先后为彼我，以性宗为这边，命宗为那边。我天仙家无分彼我，在乎一理之贯通耳！”
赞曰：天地人元，入道之门。无分彼我，只此独尊。贯乎一理，包括乾坤，妙哉无上，至道乃存。
慧澈曰：“何者为紧要？”
雷师曰：“开玄关为第一紧要处。盖玄关者，身之大门也。大门不开，何由升堂而入室，收摄三元以为我之药物乎？”
赞曰：玄关玄关，众妙之寰。放之卷之，帝宠所颁。花香非香，月弯非弯。欲识真面，还在庐山。
慧澈曰：“大凡修炼金丹，皆以通三关为第一要务。今言玄关为紧要，此玄关与三关有何分别？”
雷师曰：“三关有前后之别。背后三关：尾闾、夹脊、玉枕，谓之前三关。前面三关：泥丸、绛宫、下丹田，谓之后三关。丹经云：‘前三三，后三三，收拾起，一旦担。’盖前三关在背脊之中，所理乃督脉；后三关在胸前，所理乃任脉。任督一通，遍身百脉皆通。一朝之间前后三关皆通，有若肩挑然，故谓之一旦担也。然此任督乃赤黑二道。丹书曰：‘人道若夫理中，脐后闾前，中有一窍曰关元。’乃是理进下黄，升由黄道，直透中黄、上黄者。丹书标曰‘仙道’。此乃先天三宝共由之黄道，又曰黄中，实属仙道总理之处。故《易》曰‘黄中通理，正位居体’，此是我生身立命之根本处，与天地太素一鼻相通，老子所谓‘玄牝之门’，又曰‘是天地根’，其门曰‘关元’，核乃阴阳出入之门户也，故又谓之关。盖谓‘玄妙莫测’，而玄妙自此发生者，即是我身太极立极之处。人无不由此而生，乌得不仍由此修而返乎？故上乘还丹必先采取先天一炁，下由关元，逆上昆仑，仍下绛阙，降丹田，入于气穴，存行火候，续行水候，乃谓之烹，谓之炼。故我天仙家法，功始功终，总莫出乎玄关，岂仅进修之初步哉？”
赞曰：正位居体，黄中通理。终无所终，始无所始。功始功终，莫出乎此。大素相通，尚友黄李。
慧澈曰：“若先开玄关，此三关要开乎？不开乎？”
雷师曰：“若先开玄关，此三关无用再开矣！盖三关通后而再加行虚寂，是从外打入而虚进者。此玄关开，乃从内虚出也。从外虚入者，有真有假；真则内外如一，假则外若虚而内仍实。欲其内虚，极大费力，必造至真忘而后能然，须得内虚方有实济。故玄关一开，身如亮纱壳子，百孔毫窍皆开，真机升降自有路头，无藉乎此三关也。若先通三关，必须开得玄关后，方能采取三元。”
赞曰：已得玄理，厥三何事？三本有象，一元无底。以无摄有，昆仑化鲤。妙哉元元，辟之信美。
慧澈曰：“开玄关之秘旨，愿详示。”
雷师曰：“初学入手，患在心之不定，神之不宁耳！苟得神凝气静，立脚于先天之先，玄关之开，易事也，先师云：‘功从无念始。’故学者下手之法诀有几种。一曰：万缘放下，体自寂虚，此自先师混化入手口诀。然人终日纷纷，心无一刻之宁谧，正如百沸之汤，欲求虚寂，乌可得乎？不有把柄，如何能行？学者先以自心观照心源，则体寂而神虚。此心源非身中肉团心，乃寂然而虚灵者是也。即用‘不即不离’之诀以守之，使心不着于方所。一守如如，常觉此中空空洞洞，不染一物，但觉凝然寂然，抱神以静。此正所谓心有主则能不动，《金刚经》云‘应无所住而生其心’者是也。一曰：常操此心，退藏于夹脊之窍，守而不离，自然散其邪心，消其杂虑，降其动心，止其妄念，久久则真息现而无息，息无则命基固矣！此是大易艮背之良法。一曰：存想山根。夫人受生之初，先生此鼻，名曰鼻祖。山根在鼻之上，两眉中间，此处与祖窍相通。祖窍可以夺天地之造化，故存想山根要勿忘勿助，若存若忘，久久便觉虚无寂定。而山根与祖窍如即一处，仍守之以寂，继之以忘，久久行持。一朝置此心身于不识之地，我一灵亦泯至混穆地位，已入玄窍真境界。此候关系乃在一动念也，念仙则仙，念凡则凡，应感之理本如此。若夫混穆中忽觉无涯无际，或星月在海，月印波心，或平波万顷，草木繁庶，种种玄况莫可名言，是则玄关开矣！然或念动而着，玄关立隐，故以寂视为寂。盖此关开，已与大素一鼻出气，三才六合不包而包，直一太虚若也。个中机到，神无不觉，自有种种真面目假面目相将而现者，故只可觉不可着。《金丹四百字》云：此窍非凡窍，乾坤共合成。名为神气穴，内有坎离精。是正指此玄关一窍也。炉鼎于此中立，药物于此中采，火候于此中行，至于结胎成圣，无不在此者也。或用心息相依，或存神虚寂，务在乎若存若忘，不即不离，而总用夫放下身心，寂虑以视之，则必自得神凝气定焉！学者总先当以无念为主，诚而恒之，何患其不入哉？”
赞曰：体寂神虚，万缘放下。至诚无息，奚闻晓夜？忽若洞开，如万随化。觉而仍寂，入道婴姹。
慧澈曰：“前言黄庭气穴为炉鼎，又有身心为炉鼎，乾坤为炉鼎，今以太虚为炉鼎，其精义玄妙，愿更垂示。”
雷师曰：“身心两个字，了尽万卷书。身非色身，乃法身也。心非人心，乃天心也。法身无身而有身，天心有心而无心，此非深明造化洞悉玄机者，不可得而知也。黄庭在气穴之上，上下相通。气穴之内，尚有炁穴。气穴是藏后天真气之所，炁穴乃先天元炁禀受之地，是即所谓玄关之处也。干为天，为阳。坤为地，为阴。人身上半属阳，下半属阴。《易》曰‘干为首，坤为腹’，盖性寄泥丸，命居脐内。故真性属干，天命属坤，乾坤为真性命也。第以乾坤有互交之义，阴阳有颠倒之机；性中藏有真命，命中含有真性，故有乾坤炉鼎之喻。其所以太虚为炉鼎者，太虚包含六合，天地万物皆在其中。我之玄关与太虚同体，以天地为心，真空为用。天地之太虚为鼎，我之太虚为炉，故假以太虚为炉鼎也。鼎乃置物之器，炉为贮火之具，无非言安贮药火之物耳！又何必分其是炉是鼎哉？”
赞曰：法无而有，心有而无。乾坤颠倒，交易惟吾。性命互依，太虚鼎炉，以烹以炼，与圣为徒。
慧澈曰：“药物之说，精义惟何？”
雷师曰：“药物之说，下品丹法以涕唾精津汗血液为药物；中品以精气神为药物；上品以精神魂魄意为药物，先天一炁为丹母，皆属还丹之事，无非是这边法界。唯我天仙家法，乃以太极为丹母，三元为药物；丹母用以结丹者也，药物用以乳哺者也。元者，大也。三才之炁清真纯粹，大而化之之神妙者也，乃是干元、坤元、人元耳！干为天，又名天元，坤为地，亦名地元。天地人三才之元，皆蕴毓于太虚之中，其元生之于心。天之心在地，地之心在天，天地之心寄之于人，故人为三才中之至宝，天地无人亦无以见其为天地矣！人之元散于天地之中，藏于太虚之内。故我祖太虚翁曰：‘人元遍大千，三元一心领。’是以采药物于太虚之中，行火候于玄关之内。紫阳真人云：‘道自虚无生一炁，便从一炁产阴阳。’虚无者，无极也。无极而太极，无之极处即是太极，非有两个也。太极判而为两仪，即是一炁化而为阴阳，故‘一阴一阳之谓道，孤阴寡阳之谓独’，阴阳者，道之发用也。阴阳由道生，道从阴阳造。一个哉生明，物物能自道。知者悟斯言，说破玄关窍。祖师泥丸氏曰：‘十二时中机发于勃然者，是先天之炁。人能及时而采得者，乃即至宝。’学者果能虚极静笃之际，则先天一炁自虚无中来。我师云：‘按此先天，非仅一身之先天，乃是太极之祖炁。若三才流行之气，得以为乳哺，太极祖炁得之可为丹母，皆属大药。苟学不体夫虚寂，坐不至于杳冥，万无得理。’”
赞曰：以极为主，以元为乳。虽有两个，惟人独愈。印之于心，虚中记取。虚无所虚，无量花雨。
慧澈曰：“如何谓之采取？如何谓之火候？”
雷师曰：“所谓采取者，遵白祖师之端坐习定为采取可也。盖端坐习定到杳冥恍惚之际，是时性体湛然，一真显露。即《清静妙经》所云：‘人能常清静，天地悉皆归。’故法惟致虚至寂，凝神以俟。使中心主宰寂然不动，则机到神觉，任其自升自降，着不得一些意思，方合神用。久之神息自现，而自然充和。倘有种种现兆，总使此心不着而已。以意而卵守之，收拾个中一意凝寂，任其自然之运用。故火候者，听其自然也。烹炼者，无非气归于内，神运于中，以神御气而已矣！丹经云：‘真火本无候，大药不计斤。’又云：‘自有天然真火候，但安神息任天然。’紫阳真人云：‘元始天尊日日采药物，药物愈采而愈无穷；太上老君时时行火候，火候愈行而愈无尽。’所以天地亦日日采药，日月以时时行火候，故亿万劫而常存。苟或一刻停机，则天地亦将坏矣！是以年月日时为火候者，正言其不计年月日时也。然玄关未开，功夫未到真虚真寂，床可遽言采取，且将身心淘洗得洁洁净净，则功夫易到虚寂地位。然又须于虚寂中养其闲活。所谓虚寂者，虚其心寂其性也；闲活者，养其气机之活泼也‘此着功夫，不独于静时如是，而应事接物之时，亦须操存纯熟，要如程子所谓‘动亦定，静亦定’，方能动静如一而功造自然，始谓大成实地功夫。果然功到无有内外，无有边际之时，则玄关已开，药物自生。药生方真，否则所采之物，仍属后天之凡幻，何得称药？盖惟窍开而时至，药物乃得生而采之。以药化凡，凡乃得化也。”
赞曰：元始采药，太上运炉。自然妙用，天地同吾。动静始一，无极开图。得此至妙，方化凡躯。
慧澈曰：“定慧为水火，是否我家之定慧乎？作止为进退者，其义何谓耶？”
雷师曰：“定属水，慧属火。定者，定其心。慧者，用其神。心中有神，神属火。间杂思虑是识神，谓之凡火。不着色相之神是元神，乃真火，谓之慧光。其所以用定慧者，一义两用耳！盖能定其心神，不着于色相，谓之慧觉。定心而慧照，即是觉而常照。以水而济火，即是照而常觉。释道之别，略有气机闲活不闲活之一间耳！其所谓作止者，即进火退符之义。此时行功即是进火，造至混忘即是退符，非专言火候之进火退符也。果能造至混忘，则混化之道基于此矣！而进火退符，自有玄妙之天机呈象，莫可拟议。功至其时，妙觉自生也。”
赞曰：定慧相生，觉照常明。以水济火，归乎太清。浑化之基，自然而擎。莫可拟议，其妙难名。
慧澈曰：“古来丹经中皆云‘坎离交媾’，又有‘乾坤交媾’之说，不知天仙家有无此况？”
雷师曰：“坎离交媾，三乘法中有之，然亦未必定论。至于乾坤交媾一说，我师曰：‘学者虚之极静之笃，则诚于中自得凝然大定。勃然机发，顿觉虚灵朗耀，无际无边。一觉急收，登时冥息。顷久，一点自落黄庭，才是先天炁复，自然周流六虚，我处其中，只是一个真意，觉得气爽神清，身心和畅，是谓金液还丹’。其实无形无象，虚灵独露，乾坤混合，完我太极焉而已。”
赞曰：乾坤为媾，至诚其求。凝然大定，晃朗即收。顷久一点，炁复周流。惟余真意，金液还优。
慧澈曰：“大凡修道必要道侣，何谓耶？”
雷师曰：“此道侣乃师友也。大概功夫各有禀气之不同，而进境亦异。故须时相讨论，切问近思，则彼此有益。若一味独修，不求讲解，古人谓之‘冥行’，又谓‘盲修瞎炼’，恐难以为功。盖功夫愈进而愈精微，愈精微愈不可不讲，稍有差池，一错百错。此时须得名师益友指点剖析，庶几路头不错，功日精进。是以禅家有棒喝，道门赖点化，儒学尤贵观摩。《易》曰：君子以朋友讲习。《礼》曰：独学而无友，则孤陋而寡闻。孔子至圣，尚以学之不讲为忧。子夏杏坛高弟，犹以离群索居不能闻过。道侣安可无耶？若不切实用功，徒事朋侪聚会，终日谈玄说妙，论古道今，所谓口头禅，与身心学问有何禅益？此修道虽贵得朋，尤贵自砺。物以类聚，方以群分，在我不在人耳！”
赞曰：他山之石，可以攻玉，朋友相资，时来忠告。如金在镕，入暗举烛。长聚德星，超尘迈俗。
慧澈曰：“古人有入圜温养，九年面壁之功，有是理乎？”
雷师曰：“此是先修命后修性，方用如此。盖恐性之不纯，命功仍有疏虞之故耳！悟元子云：“九年者，九还之义。面壁者，不是定坐，乃用志不分，凝神之谓。期无一毫渣滓，如万仞壁立于前，一无所见，万法归空，静养婴儿胎化也。”先师云：‘此功行于还结养圆之后，似属稳当，不知极费大力而不中废者，古有几人哉？不如太上心宗，澈性即以澈命，澈一凝一，积少成多，日日如此，月月岁岁如此。若步步还虚，造至自然，欲脱立脱，欲化立化，已造夫虚空粉碎地位，行止得自便，何劳入圜面壁哉？”按师说即白祖所谓‘生也由他，死也由他，’祗要自家做得主，故功夫造至至诚无息焉而已！”
赞曰：“厥惟明性，何有面壁？太上心宗，命由性立。步步还虚，时时贯积。任他生死，妙乎主策。
慧澈曰：“古人皆言成功后，裂破顶门而出阳神，其理如是乎？”
雷师曰：“此之谓导引元阳也。三乘之法皆如是，然必使其能出而不出，再做炼神还虚，炼虚合道，炼道合自然。故有重安炉鼎，再立乾坤之说，所以紫阳真人云：‘项后有光犹是幻，云生足下未为仙。’必至粉碎虚空而后已。此是末后一着之大事也。若此而行之，是将性命分作两截，故多此一番手脚。我天仙家法，竟从性宗下手，做一步还一步虚，造到虚无可还，炼道合自然，方为了当，并不要先结阳神，再将阳神粉碎也。无非使吾浩然之气充塞乎宇宙，与太虚为一体，无所出入，所谓至大至刚，以直养而无害，则塞乎天地之间。故最上一乘法乃炼形，即所以炼神修性，正所以修命。真空而妙有，妙有而真空。故能聚则成形，散则成气，形神俱妙，与道合真者也。”
赞曰：修性即命，炼形炼神。形神俱妙，性命圆成。奚须胎养，游晏玉宸。无上妙诀，与道合真。
慧澈曰：“此金丹大道，乃还丹以后之事，是否必要先修还丹，然后再修金丹乎？”
雷师曰：“非也。所谓还丹者，乃修复我本来所有之丹元耳！盖人自十五六岁之后，真元已破，其精神日日亏损，故须补足如十五六以前未破真元之光景，并且要复我初生时面目。还者，去而复返之义，乃复我本来之太极，是以谓之还丹。上中下三乘之法，皆要先修还丹，然后进修金丹。我太上心传祗要开了玄关之后，日日采，时时炼，刻刻还虚，故能逐渐补足。日积而日补，日补而日充，以致充而又充，足而又足，还丹在是，金丹亦在是。所谓充而足者，非后天之精神，乃元和之一炁也。先天足，后天自然日旺，后天旺，则先天更足矣！夫人之一点灵，原乃受天地之中气以生，亘古今而常存者；中之气，即太极祖炁也，为生天生地生万物之祖。然太极有统体之太极、物物之太极。统体之太极，天地人物统一太极也；物物之太极，物物各具一太极也。是太极也者，乃理气之浑名。理是气之条理，气是理之生气。程子曰：‘言理不言气不备，言气不言理不明。二之则不是。’朱子曰：“性即理也，则命即气也。’是以太极言理可也，言气亦可也；言性可也，言命亦可也。人自父母媾精以来，一点落于黄庭而自立，太极由是分阴分阳，而造化生焉！阴阳者，精神也，在天为日月。白祖云：‘日月并为明，日月上下为易，日月重叠为丹。’人能养其精神而至合一，则性命自存，性命存则丹基永固。还丹者，还其物物之太极，而金丹则还其统体之太极耳！盖养德养生祗是一事，穷理尽性以至于命，则金丹在是矣！”
赞曰：养德养身，只是一事。还丹金丹，岂有二义？圣学仙宗，始终相资，尽性至命，曷观系辞？
慧澈曰：“请问混化之义，其意云何？”
雷师曰：“混化二字，乃成始成终之妙诀也。先哲云：‘忘形以养气，忘气以养神，忘神以养虚。’所以初起手时，必将万缘放下。功到能放，则渐入忘字之阶，为混化之成始也。诀惟将我身心神气，内外统照，敛而一之，即撤去其机，自然渐入化境。待有虚景活泼，机兆，其中功用或迎、或接、或放、或收等等作用，皆当随机自审，应运自然。寂以承之，一以化之，造至忘无可忘而后己，此混化成终之神妙也。佛经云：‘惟此一是实，余二即非真’，故谓之不二法门。”
赞曰：混化之妙，三忘最要。忘无所忘，一以寂照。任顺自然，虚空乃肖。粉碎功圆，相逢一笑。
慧澈曰：“其中妙谛，愿更详焉！”
雷师曰：“混化之宗旨难以形容。《易》曰：与天地合其德，与日月合其明，与四时合其序，与鬼神合其吉凶。先天而天不违，后天而奉天时，庶几近是矣！我师曰：天仙心传功夫，万缘放下，身自寂虚；于天于渊，无闲刻时；圆虚圆寂，圆清圆和；何内何外，何有何无；生生化化，一付如如；还返妙用，如斯如斯。盖功夫不从万缘放下入手，而六尘诱于外，六根动于内，不由内蕴，即从外触，身心意何能安静？心性不定，功夫何由而入？故《大学》曰：知止而后有定。欲求其定，必先明得所止。欲知其止，必求明得至善所在，然后知其所止也。程子曰：心有主则能不动矣！心有主宰，则心定而神安。所谓学问之道无他，求其放心而已矣！待至气静念无，则有身登虚无气象，而性寂情忘，容光必照，则于天于渊，尽在我一觉之中。即《中庸》所谓‘未发’之时也。然此境界，独于静时得之，恐动时还无把握，必动静兼持而后可。故师曰无闲刻时也。虚寂清和四字，亦必于动静两时皆有此妙景，方是真功实学。故何有内外？何有有无？其中天机之生生化化，总一以付之如如而已。如如者，无上下，无动静，无方所，无内外之谓也。天仙妙用，不过如斯而已矣！观之《大学》，从‘明德’说到‘止至善’，从‘格致’说到‘平天下’；《中庸》从‘戒慎恐惧’极之‘天地位万物育’，复结之以‘上天之载，无声无臭’；凡此功用，皆是动静合一，即本体，是功夫之学问。后学不肯体贴于自己身心上看，而泛泛读过即有能说能明者，以为词章记问之用，与身心竟无干涉。虽曰读书，实未读也。且有见道学等书，往往目为迂阔之谈，求其汲汲性命者有几人哉？若肯真切于自己身心性命上用功，则知圣贤之实学，即是天仙之功夫。识透天仙之功夫，即知的确是圣贤之学问，非道家子午铅汞之可比也。道曰金丹，儒曰太极。盖能造化者，太极也，太极本无极。行造化者，阴阳也，阴阳本太极。天地人物，无非太极、阴阳之所生；太极生天地，天地运阴阳；故四时行焉，百物生焉，人乃万物中一物耳！万物自立太极，人亦自立太极，所谓‘物物一太极’者也。太极阴阳，物物皆具。故六合内外尽是太极阴阳流行。人既在六合内，一身内外莫非阴阳。然太极为吾人生生之本，即万事万物生生之本。太极化阴阳，阴阳运太极，循环无端，运化无穷，百千万年如是而不变。其所以能百千万年不变，以其有主宰乎此也。主宰何？天心也。人得天地之气以成形，即得天地之心以为心；得天地之心以为心，即当体天地之心，尽之于万事万物。我心尽天地之心亦尽，而后可以与天地并立为三。《中庸》曰：能尽己之性则能尽人之性；能尽人之性，则能尽物之性；能尽物之性则可与天地参矣！人能夺天地之造化者如是。然造化者，生生不已之谓也。生而化，化而生，一任天然之则，吾不得而与焉！量以生生化化总付之以如如，则天地氤氲，万物自然化醇。故瞿蓬头曰：‘有无都不立，真在有无中。’此尽性致命之实学。我师又曰：‘大周天界，细入微尘。置心于一，混化圆真。’盖大而至于天界，细而入于微尘，皆不出于一心。所以能置此心于一处，则混化之功备而圆其真矣！虽然，不特道家有混化之说，即儒家功夫，亦必以神化为究竟。《中庸》曰：小德川流，大德敦化。又曰：动则变，变则化，惟天下至诚为能化。孟子曰：大而化之之谓圣，圣而不可知之之谓神。儒仙功夫，皆必至神化而后为极耳！”
赞曰：妙哉至理，圣学相参。神化浑化，绝古微谭。虚实无滞，至道乃含。不偏不易，敬礼尼山。
慧澈曰：“如诸所言，圣学与玄学无二理也，何故先贤皆辟佛老，以为不能用于天下国家？既不能用，则三教之鼎峙于天下，已千百年于兹矣，而不灭一者，何哉？”
雷师曰：“老子、释迦、孔子，皆圣人也；三教之道，皆道也。道无二理，教则分三。三教中之人，皆人也。人人具此心性，具此天理。理无二理，心无二心。儒家曰存心养性，道家曰修心炼性，佛家曰明心见性。三教无不从心性上着实用功，以各造其极。是以千百年鼎峙于古今，所谓殊途同归也。吾人为学，当具只眼，立必为之志，须知我所学何事，业儒者，学必到孔颜地位而后止，奉释道者，功必到老子释迦而后止。此志立得坚定，加以真实功行，自然日异月新，能心领神会，各得其所学之妙。最忌朝更暮改，见异而迁，舍己芸人，妄论古今是非。盖有一分功夫，方有一分学问；有一分学问，方有一分见识；有一分见识，方知得古人一分境地。若见识不到，谬加评论，及至学问有进，见识高得一层，悔悟从前所论是非，则无及矣。‘佛老不能用于天下国家’之语，惟圣贤可以说得，吾人断不可轻出诸口。何也？盖有圣贤真实学问，实能行之于天下国家，方可说佛老不能行。若寻常泛泛之人，浅见寡闻，自己身心尚不能治，又安能治天下国家？自己不能治天下国家，遑问佛老之能不能耶？且儒之能用于天下国家，非谓学儒者竟能用之于天下国家也。盖儒之实学，自格致以至治平，无非为尽己尽人之用，必极于天下平，而使天下无一物不得其所而后已。夫使天下无一物不得其所，是何等力量？何等功业？谈何容易？吾人且将自己心性体认明白，随时印证于事物，试看能用与否？不然，终身儒衣儒巾，即家人父子兄弟之间尚恐不能用，何况用之于天下耶？昔人有言曰：‘释曰慈悲，道曰感应，儒曰忠恕。’三教原来共一心，明得心之所以为心，则何有于三？又何有于一哉？”
赞曰：至理惟一，其道有三。忠恕慈悲，感应交参。心心相印，物物承含。梅华问答，率性指南。
跋
读书之要，在身体力行，力行之微，又在心领神会，不为文字所障，始为有得，庶不负此读矣。是子薛子，上承小艮先生口授，总括心传，演为《梅花问答编》一卷，凡四十章，言言率性，字字金丹，由正诚以致至命，即致命而妙为循论。放卷自如，无施不可，斯真为圣学之准绳，探无极之根底矣。虽自然真文，其奚以过？来仪生至愚，且喜读古今书，兼出己意，推求其要。故立之余，每蒙提示，即小艮先生杖履优间，亦与至论。忆自丙戌春，初于雅鹿斋中赐句书楹帖云：惟恐薄情心奉佛，祗因少学愿求仙。又赐句云：养吾浩然气，不失赤子心。叠荷深恩，沐裁宗匠，固已衔结靡崖矣。顾兹十余年来，学不毫进，反躬自省，徒黯然伤魂，惟恐有负此重叠之深恩者。闲尝览坟典之要，察丘索之微，下暨汉晋唐宋之间，诸子各家，皆莫若穷四子书为治身准的。坟与典索相类而立言更古，如连山推游神未灵之先，中有冥冥而性存者。又曰：太极者，天地之父母也。又谓太极而后谓太易，太易之数二。以此论之，较《周易》更言乎微矣。然观其运用，亦不出于万物化醇之内。又曰：混沌子居我降龙之位，惟主于民，则于性命之宗、金丹之要，发露已精，其气形，二坟虽切，近于政治。亦曰性以存命，命以保生，生以终寿，即《周易》所谓‘穷理尽性以致于命’。于命上复转一语，直与天仙大道一体同归矣。至典谟以‘精一执中’揭要，而左氏虽独擅文长，兼韬武略，然于至道亦未尝少懈。即如‘郑伯克段’一节，隧而相见，其乐融融泄泄，似顿以震烈之机归并于土，岂非示人以‘地雷复，复以见天心’之至妙耶？至于《礼经》，本中列学庸，乃儒门成始成终之法律，犹天仙正戒也。外此庄列诸家，虽各谈道妙，实流弊更多。盖汉人之学泥乎法；晋人所学昧于虚；逮至六朝，更偏为因果福善之说；至于唐世，虽亦欲参明道要，然于性理一宗，惟昌黎一人振之，复时遭毁誉，心亦苦矣；后宋而理学大明，朱程叠起，圣学昌隆，则又各立门户以为专家，然苏玉局不以性理自居，而每于辞赋之中时一流露，如逝者如斯而未尝往也，如盈虚者如彼而卒莫消长也，岂不与无去无来，如如妙合耶？又曰：吾为文如万斛源泉，行乎其所，不得不行，止乎其所，不得不止。又曰：真砚不坏，真手长存。则不第火候已明，而兼得真清，所谓主宰者其有意乎！又如黄子久，终日作画，忽向虎跑石上得道成真，向无门户，无门而竟能如是，是其平素致力皆在不偏不易之中，所以君子无所不用其极者，大矣！四子书直疏其用极之理耳，何有他哉？子曰：假我数年，五十以学易，可以无大过矣。所谓大过者何耶？五十者何耶？学至孔子，尚欲假年以学而无大过者又何耶？岂非即尽性致命上，复有吃紧处耶？原即所谓性以存命，命以保生，生以终寿之谓矣。今每谈理学者，必先树障以为辟端，穷道妙者反小理学以为逐末，二者各误，至死不悔，兹《问答》之编特悯之也，姑通其关要耳。所谓体之可成，金丹大道者，用之奚不能修齐平治欤？其中关键，实最微妙吃紧，直与两卷黄庭、五千道德参观也可。还请质呈似函丈，而更望垂教焉。海上弟子谢来仪百拜谨跋。
还源篇阐微
还源篇仙考序
　　仙可考乎？仙不可考。盖仙迹若云之卷舒，不可执虚而定第，云无心而仙有文，文者迹也。又乌不可考？夫木公金母，先天先地，其迹邈矣。若夫道德传宗，系分南北，惟南以文垂世，故紫阳祖肇着悟真，至琼管先生而益富美风华。闲尝放观典籍，沈玩精思，求其得琼管心而溯紫阳之道者，惟朱元阳《悟真阐幽》一册而已。子闵子，膺太虚真人之心印，笺杏林二祖之还源，无微不阐，尽美矣，又书善也。惜倪未入室受切耳之提，罔能于字里言外夺不传之真，而道山已隐，为平生一大恨事。盖金丹之术，语其精则一，贯一字犹增，语其细则三千三百犹简。层层曲曲，匪可如帖拈之揣摩就试。忆师示化，神来告曰：以清静自然为运用。夫此七字乃琼管之言，而《阐微》之大旨，呕心相告，师真慈哉！今而后奉此金针，庶几无大过也夫！是编吾师三易寒暑而成，钩玄提要，句读犂然。不忍秘之笥中，以公于众，天下万世慧心者，于太虚中而拈杏林一瓣，不以迹求，则师之愿也。又闻太虚原编，栽有杏林传赞，特摩石像补之。爰于《金盖心灯》中采传，并吾师所奉太虚像赞次之，不揣僭妄，亦登汤师所撰师传，绘像制赞又次之，汇为《仙考》。其正文《阐微》，俱系师放朱元阳《阐幽》体式，未敢稍易，但增此数页于前，俾读其书者先见其人，以慰四海高山之仰正，不徙以读书考古之心，向青天而说梦，亦以绍金峰夜半之灯也。时道光十八年三月上巳日，金盖侍者蔡阳倪盥香拜撰。
杏林真人传
　　真人姓石讳泰，字得之，凤翔府扶风县杏林驿道人也。宋熙宁中，张平叔真人于成都天回寺遇异人，授金丹药物火候之秘。仍戒曰：他日有脱子缰厄者，当受之。后因妄传获谴，凤洲太守怒，按以事坐黥。窜经邠境，天雪，与护者饮村肆。真人过之，顾众方欢，而平叔未成饮。邀同席，饮酣问知故，真人念之曰：邠守，故人也，乐善忘势。平叔曰：能迂玉趾，有因缘可免此行。恳诸护者许之，乃相与之邠，真人为之先容，获免。平叔德之曰：此恩不报，岂人也哉！况昔受记。遂授以丹法易简之语，真人依修证道，作《还源篇》行于世，世称为南宗二祖云。龙门后学沈一炳敬辑。
太虚主人传
　　大师姓沈，讳一炳，字真扬，又字谷音，号轻云子，蜕号太虚主人，生而有文在手曰：主宰太虚。少孤家贫，牧羊而读。有某先生怜而就之，讲衣敝袍一章，闻而喜曰：志士当如是也。又至颜子问仁章，曰：我亦从此四勿，庶机君子。年十六，遇李泥丸古仙于金盖山麓，席谈达旦，遂遁迹武林金鼓洞，师事子高子东篱，宗师乃命今名停云。戴律师与子高子兄弟也，授以三大戒，访道于高池华山，贝常吉真人亦授以宗旨。大师好尚，不于人同，同参者亦罔测其蕴。第见其坐如尸，立如斋，望之俨然，即之温然，长长幼幼，咸敬如宾，数十年未尝稍懈，所谓恭而安者，于大师见之。曾谒曲阜，得夫子手植楷木，刲而冠戴。呜乎！真我龙门儒仙正轨欤！若夫祷雨于菰城，祈晴于节署，致雪于钱塘，收狐于青浦，伏虎于终南，驯狼于太白，皆大师不得已一行之事，不足以神通为异也。初，母钱太君祷嗣于归安之开化院，故晚岁葺而居之。其逝也，天乐愔愔，邻里咸闻，世寿七十有九，葬于大涤山之金筑坪。得忝同邑同师，继以师事，惜中年宦游，未能亲炙而窥阃奥，然羹墙梦寐，若或来告。大师其未可测乎！平生实实朴扑，精精纯纯，不自满，假撒手乃息，此则大师之所以神证太虚也欤！大师不着书，或问之，曰：恐为斫轮所笑耳。手批诸书皆已星失，惟《还源篇》系诗于前曰：万卷丹经一性宗，心神安醒是元功，丹灶谨防丹火焰，抽添有意欠圆通。乾隆丙午十月下澣，受业同门弟闵一得拜撰。
　　（附：元学并无男女异途之说，只要炉成丹熟，督任交通，眉丸中自有一颗毫光为验。试以黑夜，闭目垂帘，朗如明月。《悟真篇》云：欲得谷神常不死，须从玄牝立根基，真金既返黄金室，一颗灵光永不离。又曰：牵将白虎归家养，产个明珠似月圆。无论男女，皆有此景。）
金盖山人传
　　浙西金盖之麓，有山人焉，言讷讷，行循循，人莫得而窥其际。予闻之蔡生曰：山人吴兴世族，幼时弗良于行，依桐柏高东离宗师以愈，故受龙门名曰一得。归而读书金盖山，山有乃祖高士堂址，葺而居之。其地幽僻，殊胜竹影泉声，故得肆志三余，灵光焕发。时有畸人，曰沈太虚，亦宗师门下，所养尤深。曳履来游，山人得其传，欲随云水而不果，以亲在也。山人工于文而奇于数，薄游滇南，即奉讳归。遂壹志性天之学，不出山者四十年。夫珠光剑气，臭味自尔不同，古往今来，林林亦多拔萃，有若金怀怀、白马李、李髼头、王袖虎、鸡足叟，龙门道士之流，罔不缟纻言欢，朋簪之盍，金峰一席，亦云盛哉。山人尝谓蔡生曰：之若人，固四海所仰望而莫及。然与之言及太虚，亦若人四海之仰望，而莫及者，何哉？盖太虚得天之清，不可以赤水求，惜未尽其传耳。因训蔡生以行远自迩之学，平淡而有味乎言。予每叹山人之学有渊源，行有尺寸，而远大可期，乃一旦溘逝，其厌离而示幻欤？抑别有所寄托欤？山人着书甚富，蔡生什其最后所注还源一编，手泽尤存，欲列传于前以问世。泣而请曰：不敏曾受教金盖，今金盖颓矣，四海内无有知金盖者。金盖平生多烟霞友，乞师文以传师于不朽。予笑曰：予亦山人也，以山人而文山人，当不贻青山笑。但身隐焉，文无已，次子之言，以略传山人之生平。山人姓闵，讳苕敷，字补之，号小艮，吴兴人，年八十有九，葬于金盖山中，门人祠之。道光十八年二月望，西山道人汤志素拜撰。
还源篇自序
　　泰素慕真宗，遍游胜境，参传正法，愿以济世为心；专一存三，尤以养生为重。古云：迷云锁慧月，业风吹定海。盖谓学仙甚易而人自难，脱尘不难而人未易，深可哀哉！昔年于驿中遇先师紫阳张真人，以简易之语不过半句，其证验之效只在片时，知仙之可学，私自生欢喜。及其金液交结、圣胎圆成，泰故作《还源篇》八十一章，五言四句，以授晚学，早悟真筌，莫待老来，铅虚汞少，急须猛省。寻师访道，修炼金丹，同证仙阶，变化飞升，实所愿望焉。杏林石泰得之序。
还源篇正文
  </div>
  <div class="pagination">
   <a href="古书隐楼藏书_page23.html">
    上一页
   </a>
   <span>
    ...
   </span>
   <a href="古书隐楼藏书_page19.html">
    19
   </a>
   <a href="古书隐楼藏书_page20.html">
    20
   </a>
   <a href="古书隐楼藏书_page21.html">
    21
   </a>
   <a href="古书隐楼藏书_page22.html">
    22
   </a>
   <a href="古书隐楼藏书_page23.html">
    23
   </a>
   <span class="current-page">
    24
   </span>
   <a href="古书隐楼藏书_page25.html">
    25
   </a>
   <a href="古书隐楼藏书_page26.html">
    26
   </a>
   <a href="古书隐楼藏书_page27.html">
    27
   </a>
   <a href="古书隐楼藏书_page28.html">
    28
   </a>
   <a href="古书隐楼藏书_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
