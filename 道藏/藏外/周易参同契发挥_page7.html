<!DOCTYPE html>
<html>
<head>
    <meta charset="UTF-8">
    <title>周易参同契发挥 - 第 7 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易参同契发挥 - 第 7 页/共 11 页</h1>
    <div class="content">　　关关睢鸠在河之洲窈窕淑女君子好逑雄不独处雌不孤居武蛇蟠虬相扶以明牝牡竟当相须假使二女共室颜色甚姝令苏秦通言张仪结媒发辩利舌奋舒美辞推心调谐合为夫妻弊发腐齿终不相知若药物非种名不同分剂参差失其纪纲虽黄帝临炉太乙执火八公捣炼淮南调合立宇崇坛玉为阶陛麟脯凤腊把籍长跪祷祝神只请哀诸沐浴斋戒妄有所冀亦犹和胶补釡以硇涂疮去冷加氷除用汤飞舞蛇愈见乖张
　　金丹大道一阴一阳而已参之人事物理莫不皆然今魏公取关睢淑女配君子之义以喻身中男女之相匹又取武蛇蟠虬之义以喻身中牝牡之相须可谓广譬曲喻纤悉不遗矣且如兑女艮男上下感应以相与则谓之咸离兑二女同居其志不同行则谓之睽以明阴阳贵乎相得不可以一偏也乃若炉火煅炼之事亦必阴阳两齐傥药物非其种分两失其纪纲虽黄帝临炉太乙执火八公淮南捣炼调合金玉以为坛陛麟凤以为脯腊斋戒沐浴把籍长跪陈青词拜朱章祷尔于上下神只吾见其废时乱日劳而无功犹如和胶泥以补破釡以硇砂而涂恶疮与夫去冷而加氷除而用汤飞舞蛇愈见乖张矣或疑雄不独处雌不孤居之说谓修丹不用妇人则为寡阳遂妄引此章以证其邪僻之谬论而反笑正道之迂阔多见其不知量也


　　周易参同契发挥卷中
<子部,道家类,周易参同契发挥>
　　钦定四库全书
　　周易参同契发挥
　　宋　俞琰　撰
　　下篇
　　惟昔圣贤怀抱真
　　无视无听抱神以静广成子之怀抱真也专气致柔能如婴儿老子之怀抱真也乃若女娲氏炼五色石以补天冉相氏得其环中以随成此又列御冦漆园吏之丹法也学者勿谓夙有仙骨方可希求要之但办肯心无不可者圣贤何人哉予何人哉有为者亦若是志道之士诚能发勇猛心办精进力勤而行之夙夜不休则时至而气自化水到而渠自成又何患乎煮顽石之不烂磨铁杵之不为针也哉但恐学而不遇遇而不得虽得真诀复不能守朝为而夕欲其成坐修而立望其效升勺之利未坚而钟石之费相寻根核之据未极而冰霜之毒交攻如是则虽有广成老子为之师列子庄子为之友亦末如之何也已矣马丹阳金玉集云炼气作生涯怡神为日用常教龙虎调不使马猿弄又云观天行大道默然得交泰本师传口诀无为功最大盖古之修丹者一念不生万法俱忘澄澄湛湛惟道是从于静定之中抱冲和之气出息微微入息绵绵上至泥丸下至命门周流不已神气无一刻之不相聚及其内丹将成则元气兀然自住于丹田中与天地分一气而治昔者黄帝闲居大庭之馆三月内视盖用此道也此道至简至易于一日十二时中但使心长驭气气与神合形乃长存与日月而周回同天河而轮转轮转无穷寿命无极指篇云但能息息皆相顾换尽形骸玉液流其说是已至若呼而不得神宰则一息不全吸而不得神宰亦一息不全要在心与息常相依神与气常相守念念相续打成一片然后形神俱妙与道合真灵源大道歌云神是性兮气是命神不外驰气自定仙乐集云气神相见性住命定盖不可斯须少离也常人则不然气虽呼吸于内神尝萦役于外自幼而趋壮自壮而趋老未尝有一息驻于形中遂使神与气各行而不相守卒之宅舍空虚墙壁颓毁而主人不能以自存此岂天地杀之神害之哉失道而自逝也施栖真钟吕传道集云所呼者自己之元气从中而出所吸者天地之正气自外而入若其根源牢固元气不损则呼吸之间尚可夺天地之正气苟或根源不固精竭气弱上则元气已泄下则本宫无补所吸天地之正气随呼而出身中之元气不为己之所有而反为天地之所夺是故仙人多云采链贵及时鼎器一败则不可救药苏子由晚年问养生之说于郑仙姑仙姑曰君器败矣难以成道盖药材贵乎早年修炼若至晚景行持则老来精亏气耗铅枯汞少纵能用力惟可住世安乐尔翠虚篇云分明只在片言间老少殊途有易难盖谓此也或曰吕纯阳五十岁而始闻道马自然刘朗然皆得道于六十四岁之后何也曰屋破修容易药枯生不难但知归复法金宝积如山顾吾平日所养何如尔
　　服炼九鼎化迹隐沦
　　九鼎火候之九转也九转火候数足则变化踪迹凭虚御空而逍遥乎天地之间也吕纯阳窑头坏歌云九年火候都经过忽尔天门顶中破真人出现大神通从此天仙来相贺此之谓也
　　含精养神通德三元
　　三元上中下之三田也含养之久力到功深则精神内藏和气充周于一身而百骸万窍无不贯通自然如天河之流转混元宝章云岁久不劳施运用火轮水轴自环是也夫所谓含精养神者外不役其形骸内不劳其心志也盖神太用则歇精太用则竭日复一日斫丧殆尽而与草木俱腐岂不大可哀乎是故修丹者虚其心忘其形守其一抱其灵故能固其精保其气全其神三田精满五脏气盈然后谓之丹成谭景升化书云悲则雨泪辛则雨涕愤则结瘿怒则结疽心之所欲气之所属无所不育邪苟为此正必为彼是以大人节悲辛诫愤怒得灏气之门所以收其根知元神之囊所以韬其光若蚌内守若石内藏所以为珠玉之房诚至论也
　　精溢腠理筋骨致坚
　　腠理皮肤之间也修炼至于精溢腠理则血皆化为膏矣翠虚篇云如今通身是白血已觉四季无寒盖修炼之功莫大乎填脑脑者髓之海脑髓满则纯阳流溢诸髓皆满然后骨实筋坚永无寒暑之忧也
　　众邪辟除正气常存
　　人之所以能修炼而长生者由其能盗天地之正气也人之所以能盗天地之正气者由其有呼吸也呼至于根吸至于蒂是以能盗天地之正气归之于丹田也人之呼吸犹天地之呼吸也皇极经世书云冬至之后为呼夏至之后为吸此天地一岁之呼吸也张观物注云冬至之后阳长阴消舒万物以出故为呼夏至之后阴长阳消敛万物以入故为吸若自日言则子以后为呼午以后为吸天之一年一日仅如人之一息是以一元之数十二万九千六百年在大化中为一年而已今以丹道言之一日有一万三千五百呼一万三千五百吸一呼一吸为一息则一息之间潜夺天运一万三千五百年之数一年三百六十日四百八十六万息潜夺天运四百八十六万年之数于是换尽秽浊之躯变成纯阳之体始而易气次而易血次而易脉次而易肉次而易髓次而易筋次而易骨次而易发次而易形积九年而阅九变然后阴尽阳纯而与天地齐年兹其为长生超脱之道也今魏公谓众邪辟除正气常存者昼夜运火炼尽阴气变为纯阳而正气常存乃能长生也翠虚篇云透体金光骨髓香金筋玉骨尽纯阳炼教赤血流为白阴气销磨身自康盖纯阳者为仙纯阴者为阴阳相半者为人人能炼阳以销阴乃可以为纯阳之仙若有纤毫阴气煅炼未尽则不得谓之纯阳也
　　累积长久化形而仙
　　大矣哉丹道之法天也难矣哉丹功之不息也何以言之阴符经云观天之道执天之行尽矣夫天之所以长且久者以其昼夜之运也人能观天之道反而求之吾身亦如天道昼夜之运则长生久视之道实在于此舍此更无他道也盖昼夜之运即天之道也人以藐然六尺之躯乃能法天之道而与天道同其运则其为道也岂不大矣哉易曰天行健君子以自强不息夫子作象之意欲使知道君子象天行之健也天之所以常行而不已者以其健尔健则能行之无已君子欲其行之不息当法干健以自强其志斯可矣盖不息者人之所难也天道之运昼夜而不息人而象天道昼夜之运而不息岂不难矣哉然而天下之大事必作于其细天下之难事必作于其易合抱之木生于毫末九层之台起于累土千里之行始于足下是故圣人图难于其易为大于其细亦在夫积久之功耳黄庭经云仙人道士非有神积精累气乃成真故自片饷结胎之后百日而功灵十月而胎圆一年而小成三年而大成以至九年功满人事皆尽然后可以遗世独立羽化而登仙盖未有不自积累长久而得之者若曰不必积久功夫而可以平地登仙则犹一锹而欲掘九仞之井一步而欲登亿丈之城岂有是理哉通真经云寸步不休跛鳖千里累土不止丘山从成临河欲鱼不如归而织网故夫人之学道不患不成惟患不勤不患不勤惟患无久远之心盖久远之心最为难也吴宗纲论云知道者千而志道者一志道者千而专精者一专精者千而勤久者一是以学者众而成者寡也若知者能立志立志者能绝俗绝俗者能专精专精者能勤久未有学而不得者也世降俗末去圣逾远学者毎以躁竞之心涉希静之涂意速而事迟望近而应远皆莫能相终夫既立志不坚信道不笃朝为而夕改始勤而中辍悦于须臾厌于持久乃欲与天地齐年不亦愚乎内观经云知道易信道难信道易行道难行道易得道难得道易守道难若使不难则满市皆神仙矣安足为异耶吕纯阳诗云三亩丹田无种种种时须假赤龙耕曾将此种教人种不解营治道不生兹岂道之远人哉人自远道尔人徒见悟真篇云赫赤金丹一日成古仙实语信堪听若言九载三年者尽是推延欵日程遂执此以讪笑累积长久之说殊不究紫阳此诗盖引用韩逍遥之语以晓夫世之不知有一日见效之妙而徒事三年九载之勤者尔非曰一日便可登仙更不用累积长久之功也尝试论之上清集云教我行持片饷间骨毛寒心花结成一粒红渠言即此是金丹又云开禧元年中秋夜焚香跪地口相传朅尔行持三两日天地日月软如绵又云纵使功夫汞见铅不知火候也徒然大都全借周天火十月圣胎方始圆虽结丹头终耗失要知火候始凝坚如此则金丹之小效固可以片饷见之而金丹之大功盖不止于一日矣抑尝以古人之说考之如王易云九转一年功寿可同天地又云火运经千日炉开见八琼又如韩逍遥云十月满足丽乎二仪又云三年法天行道永世无为金质王韩二公皆唐之得道真仙也肯妄言哉又如吕纯阳云千日功夫不暂闲河车搬载上昆山又云才得天符下玉都三千日里积功夫又如刘海蟾云炉闭八关终九五药通七返是三年又云九转功成千日候已知名姓列仙都夫洞宾之与海蟾乃列仙中之铮铮者肯妄言哉不特此也又如陈朝元云含养胞胎须十月焚烧丹药在三年又云九年还返无差错炼取纯阳作至真又如王良器云大将天法烹千日恁时除假只留真又云灵芝种满三丹田千日功夫延万年又如薛紫贤云四象包含归戊巳精勤十月产婴孩又云升腾须假至三年携养殷懃多爱恋又如刘虚谷云颜容可定因三住胎息成功合一周又云大功欲就三千日妙用无亏十二时又如陈默默云候簇成须百日功夫炼就是三年又如李长源云勿谓丹成消一日到头须下数年功又如陈翠虚云片饷功夫修便现老成须是过三年又云千朝火候知时节必定芽成汞自干诸公之说岂皆谬为此论以诳惑后人者丘长春磻溪集云假使福轻魔障重挨排功到必周全吾党其勉诸
　　忧悯后生好道之伦随傍风采指画古文着为图籍开示后昆露见枝条隐藏本根托号诸石覆谬众文学者得之韫椟终身子继父业孙踵祖先传世迷惑竟无见闻遂使宦者不仕农夫失耘商人弃货志士家贫吾甚伤之定录此文字约易思事省不繁披列其条核实可观分两有数因而相循故为乱辞孔窍其门智者审思以意参焉
　　指三十九章云求仙不识真铅汞闲读丹书千万篇盖丹书所谓铅汞皆比喻也在学者触而长之尔殆不可执文泥象舍吾身而求之外也载惟古之圣贤忧悯后世有好道之士不得其说遂为之随傍风采指画古文着为图籍以开示之实欲使学者有可以为遡流寻源之地也然其着书立言往往隐藏本根不肯明言其事惟托五金八石为号以露见枝条而已后之得其书者不究其旨徒尔韫椟终身以至子子孙孙世世迷惑烧竭朱汞竟无所得遂使在官者弃官服田者废田商人失其本业志士无以聊生甚可伤也魏公伤其如是遂乃定录此参同契一书传行于世其间分两有数不妄发一句因而相循不闲着一字枝条一披核实随见可谓字约而易思事省而不繁矣或者见其三篇之多疑其太赘殊不知三篇即一篇也一篇即一句也以一句口诀散布于三篇之内所以错乱其辞孔窍其门者不敢成片漏泄也智者诚能审而思之以意参之必当自悟焉
　　法象莫大乎天地兮沟数万里
　　道之大无可得而形容若必欲形容此道则惟有天地而已矣天地者法象之至大者也有沟焉自尾箕之间至栁星之分界断天盘不知其几万里也修丹者诚能法天象地反而求之吾身则身中自有一壶天方知魏公之所谓沟吾身亦自有之盖不用求之于天也何谓沟天河是也
　　河鼔临星纪兮人民皆惊骇
　　河鼓天河边之星也其位在斗牛之间星纪天盘之丑位也河鼓临星纪则驱回尾穴连空焰赶入天衢直上奔正当其斩关出路之时一身之人民岂不竦然惊骇翠虚篇云曲江之上金乌飞姮娥已与斗牛欢即河鼓临星纪之谓也又云山河大地发猛火于中万象生风雷即人民皆惊骇之谓也
　　晷景妄前却兮九年被凶咎
　　晷景即火候也前却即进退也九年即九转也以九年蹙而小之则一月一还为一转翠虚篇谓九转功夫月用九是也更蹙而小之则一刻之中自有小九转金丹大成集谓九转功夫在片时是也晷景妄前却兮九年被凶咎者火候之进退不可毫发差殊然后九转之间稳乘黄牝马而可保无咎反是则九转之间翻却紫河车而凶咎随至矣悟真篇云大都全借修持力毫发差殊不作丹信不可不慎也
　　皇上览视之兮王者退自后
　　太上素灵经云人身有三一上一为身之天帝中一为绛宫之丹皇下一为黄庭之元王夫上一天帝即泥丸太一君也中一丹皇即绛宫天子也下一元王即丹田元阳君也今魏公谓皇上览视之者运神火照入坎中以驱逐坎中之真阳也王者退自后者真阳因火逼而出位于坎也于此驾动河车则真阳飞腾而起以防化离宫之真阴矣
　　关楗有低昂兮周天遂奔走
　　天形如弹丸昼夜运转周匝无休其南北两端一高一下乃关楗也人身亦然天关在上地轴在下若能回天关转地轴上下相应则一息一周天也
　　江河无枯竭兮水流注于海
　　海乃百川所归之地江河之水所以注于海而无枯竭者名山大川孔穴相通而往来相循环也人身亦然一气流通则八路之水皆逆流奔注于元海中也
　　天地之雌雄兮徘徊子与午
　　午者天之中也子者地之中也子午为阴阳相交水火相会之地日月至此势必徘徊今人以太阳当天谓之停午即徘徊之义也以丹道言之上升下降一起一伏亦徘徊于子午盖与天地同途初无异也
　　寅申阴阳祖兮出入终复始
　　斗指寅而天下春阳气自此而发生畅万物以出斗指申而天下秋阴气自此而肃杀敛万物以入则知寅申者阴阳之祖万物出入之门也以丹道言之自寅而出自申而入周而复始与天地岂有异哉
　　循斗而招揺兮执衡定元纪
　　殳记天官书云北斗七星杓携龙角衡殷南斗魁枕参首用昏建者杓夜半建者衡平旦建者魁又云斗为帝车运乎中央临制四乡分阴阳建四时均五行移节度定诸纪皆系乎斗索隐曰春秋运斗极云斗第一天枢第二璇第三玑第四权第五衡第六开阳第七揺光一至四为魁五至七为杓今魏公谓循斗而招揺兮执衡定元纪者吾身之天罡所指起于子而周历十二辰也夫斗居天之中犹心居人身之中是故天以斗为机人以心为机丹法以心运火候犹天以斗运十二辰也翠虚篇云夺取天机妙夜半看辰杓一些珠露阿谁运到稻花头盖谓此也
　　升熬于甑山兮炎火张于下白虎唱导前兮苍龙和于后
　　甑山即昆仑山也药升之时金炉火炽玉鼎汤煎虎先啸龙后吟犹夫倡而妇随也金丹大成集云夜深龙吟虎啸时急驾河车无暂歇须臾搬入泥丸顶进火玉炉烹似雪盖发明此义也
　　朱雀翱翔戏兮飞扬色五彩遭遇罗网施兮压止不得举嗷嗷声甚悲兮婴儿之慕母颠倒就汤镬兮摧折伤毛羽
　　朱雀火也颠倒运于鼎中驱趂五行因成五彩翱翔于上为网罗所罩则风云满鼎鸣作婴儿之声也既被网罗压止而不得飞举遂敛身束羽伏于鼎中也赤龙大丹诀云朱鸟爱高飞蟾蜍捉住伊号虽称姹女啼不过婴儿赫赫威从盛冥冥力渐衰即此说也元阳子大道歌云青龙逐虎虎随龙赤禽交会声嗈嗈调气运火逐离宫丹砂入腹身自冲亦此义也
　　刻漏未过半兮龙鳞甲鬣起五色象耀兮变化无常主潏潏鼎沸驰兮暴涌不休止接连重叠累兮犬牙相错拒形如仲冬冰兮阑干吐中乳崔嵬以杂厕兮交积相支拄
　　刻漏未过半兮龙鳞甲鬣起者采之炼之未片饷一气眇眇通三关而黄云成阵白羊成队金钱金花金鳞纷纷而来也五色象耀兮变化无常主者风揺宝树光盈目雨打琼花雪满衣而彤霞紫雾变现不一也潏潏鼎沸驰兮暴涌不休止者丹田火炽泥丸风生而三宫气满有如饭甑烝透之时汤沸涌于釡中也接连重叠累兮犬牙相错拒形如仲冬冰兮防干吐钟乳崔嵬以杂厕兮交积相支拄者一抽一渐凝渐聚浇灌黄芽出土而自然结蕊复生英也翠虚篇云辛苦都来只十月渐渐采取渐凝结学者诚能潜心内炼昼夜无倦则丹体逐时时不定火功一夜夜无差如上景象当一一自见之也
　　阴阳得其配兮淡泊自相守
　　悟真篇云阴阳同归交感二八相当自合亲盖真息绵绵勿令间断则阴阳自得其配虚心凝神纯一不杂则阴阳自然相守也
　　青龙处房六兮春华震东卯白虎在昴七兮秋芒兑西酉朱雀在张二兮正阳离南午三者俱来朝兮家属为亲侣本之但二物兮末乃为三五三五并危一兮都集归一所治之如上科兮日数亦取甫
　　周天二十八宿东方七宿谓之苍龙西方七宿谓之白虎周天十二次东方三次中间一次曰大火西方三次中间一次曰大梁大火居东方三次之中在辰属卯在卦属震在四时属春在五行属木而房五度大又居大火之中故曰青龙处房六兮春华震东卯也大梁居西方三次之中在辰属酉在卦属兑在四时属秋在五行属金而昴七度又居大梁之中故曰白虎在昴七兮秋芒兑西酉也朱雀在张二兮正阳离南午者张乃南方之宿其象为朱雀也然张有十八度而特言其二者盖以周天三百六十五度自北方虚危之间平分天盘为两段而危初度正与南方张二度相对也三者俱来朝兮家属为亲侣者青龙白虎朱雀三方之正气皆归于武之位而房六昴七应水火之成数张二危一又应水火之生数犹家属之相亲也本之但二物兮末乃为三五三五并危一兮都集归一所者端原其本即是水火二物而已二物运于鼎中遂列为三五三五即房六昴七张二也三家相见并而归于危一则结成婴儿也治之如上科兮日数亦取甫者修炼大丹当依上法度而行迎一阳之候以进火而妙用始于虚危也









　　先白而后黄兮赤色通表里名曰第一鼎兮食如大黍米
　　先白而后黄者初如玉液飞空雪渐见流金满故庐也赤色通表里者灵光神焰烧天地风雷云雾盈山川也名曰第一鼎者以九转火候言之此为起初第一转也食如大黍米者丹头才方结就仅如黍米之大也
　　自然之所为兮非有邪伪道
　　金丹大道古仙往往以为自然夫既曰自然则有何法度有何口诀但付之自然足矣又安用师授为哉曰非然也夫丹之法至简至易其神机妙用不假作为不因思想是故谓之自然然必收视返听潜神于内一呼一吸悠悠绵绵不疾不缓勿令间断然后神归气中气与神合交结成胎盖非一味付之自然也金碧龙虎经云自然之要先存后亡夫先存后亡者先存神入于气穴而后与之相忘也如是为之则神自凝气自聚息自定即非澄心入寂如槁木死灰也盖澄心入寂如槁木死灰以之入道则可以之修真则未也指篇云自然功绩自然偏说自然来不自然盖谓此也乃若时至而气化机动而鸣则于自然之中又有烹炼进火之诀存焉悟真篇云始于有作人争觉及至无为众所知但见无为为要妙岂知有作是根基学者苟未知丹法之有作而便求无为自然是何异于不耕不耘而坐待丰稔者哉
　　若山泽气烝兮兴云而为雨
　　天降时雨山川出云人皆知其然矣而不知在天之雨即山泽之气所化盖山泽之气烝而上升于天于是化而为云由是阴阳和洽所以成雨及其成雨则又还降于地吾身之金丹作用与此更无少异魏公设此象以示后学可谓巧于譬喻矣
　　泥竭遂成尘兮火灭化为土
　　泥乃近水之土性本重滞而居下及曝而干之则土性竭而燥裂化为埃尘矣火乃虚明之物因丽于木而有烟焰及烟消焰冷则火性灭而煨烬化为灰土矣知乎此然后可以论阴阳反覆之道
　　若檗染为黄兮似蓝成绿组皮革煮为胶兮麴蘖化为酒同易施功兮非种难为巧
　　悟真篇云万般非徒劳力争似真铅合圣机盖真汞得真铅则气相感妙合而凝犹夫妇之得耦故谓之同同则如檗之染黄蓝之染绿皮以为胶麴以为酒不劳于力自然成真若舍此而别求他物则非其种徒费功夫尔
　　惟斯之妙术兮审谛不诳语传于亿世后兮昭然而可考焕若星经汉兮炳如水宗海
　　世间旁门小术何啻三千六百家惟此一门乃天宝大罗飞仙金液九转大还丹清静无为之妙术其法至简至易虽愚夫愚妇得而行之亦可以超凡入圣是以天戒至重不许轻授于非其人而世之参学者不有夙缘契合未易遭遇也今夫魏公不袐天宝作此三篇之书言言详审字字谛当焕若星之经汉炳如水之宗海真亿代学仙者之鉴也指篇云多少经文句句真流传只是接高人悟解篇云非干大道神仙惜自是凡流不志心或者乃信盲师之说而妄谓神仙诳语神仙肯诳语耶夫古仙留丹书于世盖将接引后学其间论议昭然可考未遇者固可于此探讨既悟者亦可于此印证古之得道者莫不皆然刘海蟾谓恣游洞府遍讨仙经幸不违盟果谐斯愿杨虚白谓名山异境历斗而靡不经游秘诀神方渊奥而素曾耽玩陈默默谓历览群书参叩高士足迹几云水反而思之所得尽合圣诠盖未有自执己见而不访道友独守师说而不读丹书者也善乎施栖真之说曰古人上士始也博览丹书次以遍参道友以道对言所参无异论以人念道所师无狂徒后之学者岂可谓口诀不在纸上而竟不留念哉若曰我自有师传密旨其言药物火候乃古今丹书之所无而参同契之所不言则亦妄人也已矣
　　思之务令熟兮反覆视上下千周粲彬彬兮万遍将可睹神明或告人兮心灵忽自悟探端索其绪兮必得其门户
　　读书百遍其义自见百遍且然况千遍万遍哉是故诵之万遍妙理自明纵未得师授口诀久之亦当自悟其悟多在夜深或静坐得之盖精思熟味反覆玩诵蓄积者多忽然爆开便自然通此之谓神明或告人兮心灵忽自悟也管子曰思之思之又重思之思之不通神将通之非神之力也精诚之极也此说是己近世张紫阳以悟真篇授扶风马处厚侍郎且嘱之曰愿公流布此书当有因书而防意者故其自序有云此悟真篇中所歌咏大丹药物火候细微之旨无不备悉傥好事者夙有仙骨睹之则智虑自明可以寻文悟解其谆谆勉后学之辞与魏公同一意向盖所谓神告心悟毕竟有此理也不然二公何苦立此空言以厚诬天下后世也哉
　　天道无适莫兮常传与贤者
　　谭景升以化书授宋齐丘齐丘杀景升并窃其书自名之寻亦不得善终此传非其人而彼此致祸者也吴世云以道授许旌阳旌阳又得谌母之至道复授于吴厥后皆得道成此传得其人而彼此致福者也盖天道无亲常与善人苟非其人道不虚行岂得无祸福于传授贤否之间乎呜呼世道不古愈降愈下善人吾不得而见之矣得见有恒者斯可矣
　　鼎器歌
　　围三五径一分
　　围三径一此吾身之大宝鼎也三才位其中五行运其中铅汞土居其中阴符经谓爰有其器是生万象即此物也金丹种种妙皆不出乎此若曰不在吾身而在他人则非清净之道矣








　　口四八两寸唇
　　口四八者四象八卦皆在其中也两寸唇者具两仪上下之界分也
　　长尺二厚薄匀
　　鼎长一尺二寸以应一年十二月周天火候鼎身腹令上中下等均匀不可使之一偏也
　　腹齐正坐垂温
　　坐之时以眼对鼻以鼻对脐身要平正不可欹侧开眼须要半垂帘不可全闭全闭则黑山窟也气从鼻里通关窍不可息粗息粗则火炽火炽则药飞矣
　　阴在上阳下奔
　　阴上阳下水火既济也还源篇云娑竭海中火昆仑山上波谁能知运用大意要黄婆向微黄婆运用之功则水曰润下火曰炎上何由既济哉
　　首尾武中间文
　　首尾晦朔也中间月望也晦朔乃阴极阳生之时故用武火月望乃阳极阴生之时故用文火然所谓晦朔月望亦譬喻耳却不可只就纸上推究也


</div>
    <div class="pagination">
<a href="周易参同契发挥_page6.html">上一页</a><span>...</span><a href="周易参同契发挥_page2.html">2</a><a href="周易参同契发挥_page3.html">3</a><a href="周易参同契发挥_page4.html">4</a><a href="周易参同契发挥_page5.html">5</a><a href="周易参同契发挥_page6.html">6</a><span class="current-page">7</span><a href="周易参同契发挥_page8.html">8</a><a href="周易参同契发挥_page9.html">9</a><a href="周易参同契发挥_page10.html">10</a><a href="周易参同契发挥_page11.html">11</a><a href="周易参同契发挥_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
