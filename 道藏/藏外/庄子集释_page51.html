<!DOCTYPE html>
<html>
<head>
    <meta charset="UTF-8">
    <title>庄子集释 - 第 51 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄子集释 - 第 51 页/共 100 页</h1>
    <div class="content">　　　　　【校】（一）亲字依道藏本改。
　　老子曰：「可。丘得之矣！」

卷六上外篇刻意第十五　外篇缮性第十六
外篇刻意第十五【一】
　　　　【一】【释文】以义名篇。
　　刻意尚行，离世异俗，高论怨诽，为亢而已矣；此山谷之士，非世之人，枯槁赴渊者之所好也。【一】语仁义忠信，恭俭推让，为修而已矣；此平世之士，教诲之人，游居学者之所好也。【二】语大功，立大名，礼君臣，正上下，为治而已矣；此朝廷之士，尊主强国之人，致功并兼者之所好也。【三】就薮泽，处闲旷，钓鱼闲处，无为而已矣；此江海之士，避世之人，闲暇者之所好也。【四】吹呴呼吸，吐故纳新，熊经鸟申，为寿而已矣；此道（一）引之士，养形之人，彭祖寿考者之所好也。【五】
　　【一】【疏】刻，削也。意，志也。亢，穷也。言偏滞之人，未能会理，刻励身心，高尚其行，离世异俗，卓尔不群，清谈五帝之风，高论三皇之教，怨有才而不遇，诽无道而荒淫，亢志林籁之中，削迹岩崖之下。斯乃隐处山谷之士，非毁时世之人。枯槁则鲍焦介推之流，赴渊则申狄卞随之类，盖是一曲之士，何足以语至道哉！已，止也。其术止于此矣。
　　　　　【释文】《刻意》司马云：刻，削也，峻其意也。案谓削意令峻也。广雅云：意，志也。《尚行》下孟反。《离世》力智反。《高论》力困反。《怨诽》非谓反，徐音非。李云：非世无道，怨己不遇也。《为亢》苦浪反。李云：穷高曰亢。《枯槁》苦老反。《赴渊》司马云：枯槁，若鲍焦介推；赴渊，若申徒狄。
　　【二】【疏】发辞吐气，则语及仁义，用兹等法为修身之本。此乃平时治世之士，施教诲物之人，斯乃子夏之在西河，宣尼之居洙泗，或游行而议论，或安居而讲说，盖是学人之所好，良非道士之所先。
　　　　　【释文】《所好》呼报反。下及注皆同。
　　【三】【疏】建海内之功绩，立今古之鸿名，致君臣之盛礼，主上下之大义，宁安社稷，缉熙常道，既而尊君主而服遐荒，强本邦而兼并敌国，岂非朝廷之士，廊庙之臣乎！即皋陶伊尹吕望之徒是也。
　　　　　【释文】《为治》直吏反。下同。《此朝》直遥反。
　　【四】【疏】栖隐山薮，放旷皋泽，闲居而事纶钓，避世而处无为，天子不得臣，诸侯不得友。斯乃从容闲暇之人，即巢父许由公阅休之类。
　　　　　【释文】《薮》素口反。《处闲》音闲。下同。《钓鱼》本亦作钓，同。雕叫反。◎卢文弨曰：今本钓作钓。
　　【五】【注】此数子者，所好不同，恣其所好，各之其方，亦所以为逍遥也。然此仅各自得，焉能靡所不树哉！若夫使万物各得其分而不自失者，故当付之无所执为也。
　　　　　【疏】吹冷呼而吐故，呴暖吸而纳新，如熊攀树而自经，类鸟飞空而伸脚。斯皆导引神气，以养形魂，延年之道，驻形之术。故彭祖八百岁，白石三千年，寿考之人，即此之类。以前数子，志尚不同，各滞一方，未为通美。自不刻意而下，方会玄玄之妙致也。
　　　　　【释文】《吹呴》况于反，字亦作喣。《呼吸》许及反。《吐故纳新》李云：吐故气，纳新气也。《熊经》如字，李古定反。司马云：若熊之攀树而引气也。《鸟申》如字，郭音信。司马云：若鸟之嚬呻也。《道引》音导。下同。李云：导气令和，引体令柔。《此数》所主反。《仅》其靳反。《焉能》如虔反。
　　　　　【校】（一）赵谏议本道作导，下同。
　　若夫不刻意而高，无仁义而修，无功名而治，无江海而闲，不道引而寿【一】，无不忘也，无不有也【二】，澹然无极而众美从之。【三】此天地之道，圣人之德也【四】。
　　【一】【注】所谓自然。
　　【二】【注】忘，故能有，若有之，则不能救其忘矣。故有者，非有之而有也，忘而有之也。
　　　　　【疏】夫玄通合变之士，冥真契理之人，不刻意而其道弥高，无仁义而恒自修习，忘功名而天下大治，去江海而淡尔清闲，不导引而寿命无极者，故能唯物与我，无不尽忘，而万物归之，故无不有也。斯乃忘而有之，非有之而有也。◎家世父曰：仁义者，人与人相接而见焉者也。爱焉之谓仁，因乎人而爱之，是固有人之见存也；宜焉之谓义，因乎人而宜之，是仍有己之见存也。无人己之见存，则仁义之名可以不立，而所修者乃真修也。◎庆藩案忘乃亡之借字。亡，犹已也。管子乘马篇今日为明日忘货，史记孟尝君传所期勿忘其中，并与亡同。汉书武五子传臣闻子胥于忠而忘其号，师古注：忘，亡也。淮南修务篇南荣畴耻圣道之独亡于己，贾子劝学篇亡作忘，皆其例。
　　【三】【注】若厉己以为之，则不能无极而众恶生。
　　　　　【疏】心不滞于一方，迹冥符于五行，是以澹然虚旷而其道无穷，万德之美皆从于己也。
　　　　　【释文】《澹》大暂反，徐音谈。《然》一本作澹而。
　　【四】【注】不为万物而万物自生者，天地也；不为百行而百行自成者，圣人也。
　　　　　【疏】天地无心于亭毒而万物生，圣人无心于化育而百行成，是以天地以无生生而为道，圣人以无为为而成德。故老经云，天地不仁，圣人不仁。
　　　　　【释文】《百行》下孟反。下及篇末百行同。
　　故曰，夫恬惔寂漠虚无无为，此天地之平而道德之质也【一】。故曰，圣人休休焉（一）则平易矣【二】，平易则恬惔矣【三】。平易恬惔，则忧患不能入，邪气不能袭（二）【四】，故其德全而神不亏（三）【五】。
　　【一】【注】非夫寂漠无为也，则危其平而丧其质也。
　　　　　【疏】恬惔寂漠，是凝湛之心；虚无无为，是寂用之智；天地以此法为平均之源，道德以此法为质实之本也。
　　　　　【释文】《恬惔》大暂反，徐音谈。下皆同。《质也》质，正也。《而丧》息浪反。下同。
　　【二】【注】休乎恬惔寂漠，息乎虚无无为，则虽历乎阻险（四）之变，常平夷而无难。
　　　　　【疏】休心于恬惔之乡，息智于虚无之境，则履艰难而简易，涉危险而平夷也。
　　　　　【释文】《人休》虚求反，息也。下及注同。《平易》以豉反。下及注皆同。◎俞樾曰：休焉二字，传写误倒。此本作故曰圣人休焉，休则平易矣。天道篇故帝王圣人休焉，休则虚，与此文法相似，可据订正。《无难》乃旦反。下同。
　　【三】【注】患难生于有为，有为亦生于患难，故平易恬惔交相成也。
　　　　　【疏】岂唯休心恬惔故平易，抑乃平易而恬（淡）〔惔〕矣，是知平易恬惔交相成也。
　　【四】【注】泯然与正理俱往。
　　　　　【疏】心既恬惔，迹又平易，唯心与迹，一种无为，故殷忧患累不能入其灵台，邪气妖氛不能袭其藏府。袭，犹入也，互其文也。
　　　　　【释文】《邪气》似嗟反。下同。
　　【五】【注】夫不平不惔者，岂唯伤其形哉？神德并丧于内也。
　　　　　【疏】夫恬惔无为者，岂唯外形无毁，亦乃内德圆全。形德既安，则精神无损亏矣。
　　　　　【校】（一）阙误引张君房本休休焉作休焉休。（二）唐写本入下袭下均有也字。（三）唐写本亏下有矣字。（四）世德堂本作险阻。
　　故曰，圣人之生也天行【一】，其死也物化【二】；静而与阴同德，动而与阳同波【三】；不为福先，不为祸始；感而后应【四】，迫而后动【五】，不得已而后起【六】。去知与故，循天之理【七】。故无天灾【八】，无物累【九】，无人非【一０】，无鬼责【一一】。其生若浮，其死若休【一二】。不思虑【一三】，不豫谋【一四】。光矣而不耀【一五】，信矣而不期【一六】。其寝不梦，其觉无忧【一七】。其神纯粹【一八】，其魂不罢【一九】。虚无恬惔，乃合天德【二０】。
　　【一】【注】任自然而运动。
　　【二】【注】蜕然无所系。
　　　　　【疏】圣人体劳息之不二，达去来之为一，故其生也如天道之运行，其死也类万物之变化，任炉冶之陶铸，无纤介于胸中也。
　　　　　【释文】《蜕然》音帨，又始锐反。
　　【三】【注】动静无心而付之阴阳也。
　　　　　【疏】凝神静虑，与大阴同其盛德；应感而动，与阳气同其波澜；动静顺时，无心者也。
　　【四】【注】无所唱也。
　　　　　【疏】夫善为福先，恶为祸始，既善恶双遣，亦祸福两忘。感而后应，岂为先始者也！
　　【五】【注】会至乃动。
　　　　　【疏】迫，至也，逼也。动，应也。和而不唱，赴机而应。
　　【六】【注】任理而起，吾不得已也。
　　　　　【疏】已，止也。机感（通）〔逼〕（一）至，事不得止而后起应，非预谋。
　　【七】【注】天理自然，知故无为乎其间。
　　　　　【疏】循，顺也。内去心知，外忘事故，如混沌之无为，顺自然之妙理也。
　　　　　【释文】《去知》起吕反。◎庆藩案故，诈也。晋语多为之故以变其志，韦注曰：谓多作计术以变易其志。吕览论人篇去巧故，高注：巧故，伪诈也。淮南主术篇上多故则下多诈，高注：故，巧也。皆其例。管子心术篇去智与故，尹知章注：故，事也，失之。
　　【八】【注】灾生于违天。
　　　　　【疏】合天，故无灾也。
　　【九】【注】累生于逆物。
　　　　　【疏】顺物，故无累也。
　　【一０】【注】与人同者，众必是焉。
　　　　　　【疏】同人，故无非也。
　　【一一】【注】同于自得，故无责。
　　【一二】【注】泛然无所惜也。
　　　　　　【疏】夫圣人动静无心，死生一贯，故其生也如浮沤之暂起，变化俄然；其死也若疲劳休息，曾无系恋也。
　　【一三】【注】付之天理。
　　　　　　【疏】心若死灰，绝于缘念。
　　【一四】【注】理至而应。
　　　　　　【疏】譬悬镜高堂，物来斯照，终不预前谋度而待机务者也。
　　【一五】【注】用天下之自光，非吾耀也。
　　　　　　【疏】智照之光，明逾日月，而韬光晦迹，故不炫耀于物也。
　　【一六】【注】用天下之自信，非吾期也。
　　　　　　【疏】逗机赴感，如影随形，信若四时，必无差忒，机来方应，不预期也。
　　【一七】【疏】契真，故凝寂而不梦；累尽，故常适而无忧也。
　　　　　　【释文】《其觉》古孝反。
　　【一八】【注】一无所欲。
　　　　　　【疏】纯粹者，不杂也。既无梦无忧，契真合道，故其心神纯粹而无闲杂也。
　　　　　　【释文】《粹》虽遂反。
　　【一九】【注】有欲乃疲。
　　　　　　【疏】恬惔无为，心神闲逸，故其精魂应用，终不疲劳。
　　　　　　【释文】《不罢》音皮。
　　【二０】【注】乃与天地合其（二）恬惔之德也。
　　　　　　【疏】叹此虚无，与天地合其德。
　　　　　　【校】（一）逼字依上句疏文改。上正文迫而后动，疏谓迫，至也，逼也。逼与通形近而误。（二）世德堂本无其字。
　　故曰，悲乐者，德之邪【一】；喜怒者，道之过【二】；好恶者，德之失（一）【三】。故心不忧乐，德之至也【四】；一而不变，静之至也【五】；无所于忤，虚之至也【六】；不与物交，惔之至也【七】；无所于逆，粹之至也【八】。故曰，形劳而不休则弊，精用而不已则劳，劳则竭【九】。
　　【一】【疏】违心则悲，顺意则乐，不达违从，是德之邪妄。
　　　　　【释文】《悲乐》音洛。下同。
　　【二】【注】称心则喜，乖情则怒，喜怒不忘，是道之罪过。
　　【三】【疏】无好为好，无恶为恶，此之（忘）〔妄〕心，是德之愆咎也。
　　　　　【释文】《好恶》乌路反。
　　【四】【注】至德常适，故情无所概。
　　　　　【疏】不喜不怒，无忧无乐，恬惔虚夷，至德之人也。
　　【五】【注】静而一者，不可变也。
　　　　　【疏】抱真一之玄道，混嚣尘而不变，自非至静，孰能如斯！
　　【六】【注】其心豁然确尽，乃无纤介之违。
　　　　　【疏】忤，逆也。大顺群生，无所乖逆，自非虚豁之极，其孰能然也！
</div>
    <div class="pagination">
<a href="庄子集释_page50.html">上一页</a><span>...</span><a href="庄子集释_page46.html">46</a><a href="庄子集释_page47.html">47</a><a href="庄子集释_page48.html">48</a><a href="庄子集释_page49.html">49</a><a href="庄子集释_page50.html">50</a><span class="current-page">51</span><a href="庄子集释_page52.html">52</a><a href="庄子集释_page53.html">53</a><a href="庄子集释_page54.html">54</a><a href="庄子集释_page55.html">55</a><a href="庄子集释_page56.html">56</a><span>...</span><a href="庄子集释_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
