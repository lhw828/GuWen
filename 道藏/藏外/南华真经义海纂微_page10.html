<!DOCTYPE html>
<html>
 <head>
  <meta charset="utf-8"/>
  <title>
   南华真经义海纂微 - 第 10 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南华真经义海纂微 - 第 10 页/共 31 页
  </h1>
  <div class="content">
   陈祥道注有天下者欲开天而不开人为福而不为贼莫若在宥之而已在则莫之扰宥则莫之迫莫扰则性不淫故诱然皆生而不知所以生莫迫则德不迁故同然皆得而不知所以得又孰治天下哉治天下者不失于不恬必失于不愉不恬则太喜而毗于阳不愉则太怒而毗于阴盖人身之气与天地通流吾之阴阳毗于此天地之阴阳应于彼寒暑之和不成而反伤人之形矣于是天下始有求高探深尚异务捷者出皆非中道也不过于为善必过于为恶故举天下不足以为赏罚何暇安其性命之情哉陈碧虚注上古之君存天下者宽之而已非有心以治之也故天下不淫其性不迁其德斯无为而自治也昔尧亡自存之道而施仁爱使民失常性以至亲之誉之桀无宽物之恩而务苛急使民失常德以至畏之侮之性淫德迁而不亡者未之有也人之喜怒通乎阴阳阴阳不和反伤人形矣乔诘高奇之论喻曾史之流卓鸷独行勇猛比盗跖之徒也赏善不足言诈善众罚恶不给言实恶多故喧哗竞逐以势利为务何暇乎恬愉寿考邪
　　林氏鬳斋口义云在者优游自在宥者宽自得天下之人性皆不乱德皆不移又何用治之哉恬静也愉乐也喜属阳怒属阴毗益也医书所谓有余之病致中和则天地位失其中和则四时不调而人亦病矣居处无常谓妄动不成章失中道也乔者好高而过当诘者议论相诘责卓者孤立鸷者猛厉皆形容不和之意曾史盗跖只代贤不肖字用心不和则贤不肖皆非矣今赏贤而罚不肖则贤非真贤举世皆然赏之而不足言此等人多也人皆慕赏避罚以伪相与则岂能安其性命自然之理哉
　　在者存之而已有天下而不与焉宥者矜而恤之故视民如伤焉是以圣君端拱乎庙堂之上百姓恬愉于亩之中性不淫而德不迁形声和而天地应上古至治之风也自三代而下匈匈然以赏罚为事使民无以安其性命之情至战国纵横则有赏之而不劝罚之而不畏者矣南华立在宥之论有心于复古者欤人处世间日与物接理有逆顺喜怒不能尽忘在乎调之以宜发而中节不失乎和而已若过喜过怒偏阴偏阳则寒暑为之失序况于人乎原其太过之由本于尧桀之治一使民欣欣一使民瘁瘁此喜怒之所由生也由是而善恶着焉赏罚立焉天下始高亢其行穷诘其辞卓异鸷勇于事为之间善者为曾史恶者为盗跖举天下不足以为劝惩何暇安其性命任治道者至是亦无所施其术矣而江海山林之士犹拳拳在念觊有以救药而痊复之其言虽諔诡而心则羲黄之心岂可以迹异而轻议哉
　　而且悦明邪是淫于色也悦聪邪是淫于声也悦仁邪是乱于德也悦义邪是悖于理也悦礼邪是相于技也悦乐邪是相于淫也悦圣邪是相于艺也悦知邪是相于疵也天下将安其性命之情之八者存可也亡可也天下将不安其性命之情之八者乃始脔卷伧囊而乱天下也而天下乃始尊之惜之甚矣天下之惑也岂直过也而去之邪乃斋戒以言之跪坐以进之鼓歌以舞之吾若是何哉故君子不得已而临莅天下莫若无为无为也而后安其性命之情故贵以身于为天下则可以托天下爱以身于为天下则可以寄天下故君子苟能无解其五藏无擢其聪明尸居而龙见渊默而雷声神动而天随从容无为而万物炊累焉吾又何暇治天下哉
　　郭象注当理无悦悦之则致淫悖之患存亡无在任其所受之分则性命安矣然存此八者则不能纵任自然故为脔倦伧囊矣不能遗之已为误矣而又尊之岂不甚惑哉非直曰寄而过去乃珍贵之如此且无为者非拱默之谓各任其自然则性分安矣不得已者非迫于威形抱道怀朴任乎必然之理而天下自宾故出处语默付之无心神顺物而动天随理而行若游尘之动任其自然而已矣
　　吕惠卿注天下不安其性命之情则所谓聪明仁义礼乐圣知皆非其正不免乱德悖理而已八者存亡皆可言无损益乎其真脔割而不全卷束而不舒伧积而不防囊结而不解皆所以乱天下而乃尊之惜之斋戒以言鼓歌以舞以为天下之至真在是世迷日久吾若之何哉夫临莅天下诚出于不得已而无为则我奚为不贵爱以身于为天下而以徇之哉斯则可以寄托天下者也贵则不轻其身爱则不危其身托如托身寄如寄物则贵重于爱托重于寄也无解五藏则不防而淫乎仁义无擢聪明则不引而厉乎声色尸居龙见其见出乎无为渊默雷声其声出于不言神动则感而后应天随则不召自来如此则从容无为而万物炊累即万物之以息相炊累则炊之积也万物归之如尘自集又何暇治天下哉林疑独注仁义者礼乐之体礼乐者仁义之文由性以充于内则与道为一由聪明以求于外则离道为名天下苟安其性命之在已者则此八者存之所以立人德亡之所以立天道若夫徇名逐迹则此八者始脔割卷束伧聚囊括而乱天下此皆言其拘滞不通之意而天下乃始尊惜之斋戒至舞之形容其尊惜之状吾亦无如之何矣夫君子为天下所归不得已而临莅莫若无为无为而无不为矣无为所以治已无不为所以应物尧舜之道不过此耳圣人入而同乎天则无贵无爱天下亦不知有可尊可亲故无所寄托及出而之乎人则有贵有爱天下知有尊斯托之矣天下知有亲斯寄之矣无贵无爱防乎神有贵有爱存乎身身者神之所寄托天下又寄托于吾身吾身寄托于天地天地寄托于虚空以是考之凡有形者皆不免有所寄托也老子曰贵以身为天下若可寄天下爱以身为天下若可托天下意同而辞异盖于有徃意而未至若有似意而不实老子因有天下者而言庄子为未有天下者而言若可者见其已有天下而心不系于天下古之人若尧舜者是也言可以者见其未有天下而心不忘于天下古之人若孔孟者是也各有所主而已解其五藏则精神魂魄意防而不全擢其聪明则耳目鼻口形逐而不返岂君子治心养性之道哉是故居则如尸见则如龙默则如渊声则如雷四者皆出于无心应时顺理而已动如神之应物行如天之随时唯其如此故从容无为而万物炊累若游尘之自动我何与焉
　　陈祥道注聪明圣知仁义礼乐之于天下圣人岂强为哉凡以应时适变不得已耳昧者守刍狗为神明指蘧庐为圣宅岂直过而去之乃斋戒以言鼓歌以舞如此而欲天下不惑也难矣贵以身于为天下则为天下不若吾身之重爱以身于为天下则为天下不若吾身之亲此忘天下者也贵以身为天下爱以身为天下非忘天下者也忘天下则适已而已非忘天下则有以适人然皆未能无身也老子曰生非贵之所能存身非爱之所能厚则无身者何贵爱之有哉贵爱其身虽下于圣人亦天下之所愿为君也故可以寄托天下然老子于贵以身言若可寄爱以身言若可托可以必辞也若可疑辞也寄其所付托其所恃也以忘天下与非忘天下言之则可以若可之辨明矣若夫寄托之当从老子为正无解五藏则道德不支于仁义之岐无擢聪明则耳目不沉于声色之伪尸居则无事龙见则事出于无事而未始有事渊默则不言雷声则言出于不言而未始有言如是则顺物而动其动也不以心而以神乘理而行其行也不以天而以人从容无为而万物炊累如在槖钥之中而已又何暇治天下哉
　　陈碧虚注收视听于内则声色不能惑藏仁义于己则道德何由失约礼乐于身则邪伪莫能干绝圣知之迹则疵病莫能袭斯八者古人卷之以治身末世张之以防本脔卷难其卷伧囊乱其囊谓陈迹难其卷怀必至于乱天下天下不贵重简易而反尊惜繁难其惑甚矣故临莅天下莫若无为无为而性命之情不安者未之有也贵身爱身于为天下者是贵爱天下非贵爱其身也若是则得防不在已忧乐不为身故可以寄托天下也尸者不言而整肃龙者变化而彰明道性其常如渊之静默号令应时如雷之发声神运于内象见于外宽自守群物动升虽云不治天下而治法存焉
　　林氏鬳斋口义云悦圣之圣近似能字犹言草圣故于盗亦曰圣此皆不可以语孟字义释之安其自然则此八者虽有亦不能为累脔卷局束伧囊多事斋戒跪坐言郑重致恭鼓歌以舞不知手舞足蹈也盖讥一时学者吾指他人而言汝辈如此果何如哉不得已而下无为自然之治此三字便见有天下而不与之意以其身之可贵犹贵于为天下而后可以天下托之以其身之可爱犹爱于为天下而后可以天下寄之此二句文奇而理正礼记曰筋骸之束解其五藏即是不束擢抽也谓过用其聪明尸居即礼云坐如尸龙喻文彩威仪可则也渊默深静不言其声如雷神动天随言动容周旋无非天理也此三句理到而文奇万物炊累即是万物以息相吹言我但无为于上而民自作自息如游尘之炊累又何容心以治之
　　聪明仁义礼乐圣知八者虽出于人为各具自然之理行其所无事而已亡之不为失存之不为得也若心有所悦则滞迹成弊害有甚焉者矣行其无事则安其性命之情滞迹成弊则脔卷伧囊而乱天下也脔卷谓拘束于仁义礼乐伧囊谓驰骋其聪明圣知一人胶扰于上何望天下之泰宁然天下犹慕而尊惜之斋戒以言则神其跪坐以进则重其传至于鼔歌以舞则乐之无厌其惑不可解矣吾奈此何哉此重叹之辞不得已而临莅迫而后动也莫若无为任物性之自然故贵以身为天下则不贱其民爱以身为天下则能亲其民若是然后可以寄托天下矣寄托互其分不必分轻重无解五藏敛五常而归于道也无擢聪明泯声色而全其真也是故善处者以时而出其出必神善寂者以时而鸣其鸣必大皆由已涵养之功以符至神之运天且弗违而况于人乎从容无为我自得也万物炊累物自得也物我俱得而天下治矣又何暇治天下哉　伧囊二字诸解并以乱释之而无音切按毛晃韵以伧囊之囊附狞字条引庄子为注续考汉书贾谊传国制抢攘上音伧仕庚切下女庚切乱也详此经文伧囊字旧以乱释之则当与汉书抢攘音训一同



　　南华真经义海纂防卷三十
&lt;子部,道家类,南华真经义海纂微&gt;
　　钦定四库全书
　　南华真经义海纂微卷三十一
　　宋　禇伯秀　撰
　　在宥第二
　　崔瞿问于老聃曰不治天下安臧人心老聃曰汝慎无撄人心人心排下而进上上下囚杀淖约柔乎刚强廉刿雕琢其焦火其寒凝氷其疾俛仰之间而再抚四海之外其居也渊而静其动也县而天偾骄而不可系者其唯人心乎昔者黄帝始以仁义撄人之心尧舜于是乎股无胈胫无毛以养天下之形愁其五藏以为仁义矜其血气以规法度然犹有不胜也尧于是放欢兜于崇山投三苖于三峗流共工于幽都此不胜天下也夫施及三王而天下大骇矣下有桀跖上有曾史而儒墨毕起于是喜怒相疑愚知相欺善否相非诞信相讥而天下衰矣大德不同而性命烂漫矣天下好知而百姓求竭矣于是乎釿锯制焉绳墨杀焉椎凿决焉天下脊脊大乱罪在撄人心故贤者伏处乎泰山嵁岩之下而万乘之君忧栗乎庙堂之上今世殊死者相枕也桁杨者相推也刑戮者相望也而儒墨乃始离跂攘臂乎桎梏之间噫甚矣哉其无愧而不知耻也甚矣吾未知圣知之不为桁杨椄槢也仁义之不为桎梏凿枘也焉知曾史之不为桀跖嚆矢也故曰绝圣弃知天下大治郭象注排之则下进之则上言其易揺荡也焦火凝氷皆喜怒并积之所生若乃不雕不琢各全其朴何氷炭之有俛仰之间再抚四海风俗之所动也静之可使如渊动之则系天而踊跃人心之变靡所不为仕而放之则静而自通治而系之则跂而偾骄偾骄者不可制之势夫黄帝非为仁义也与物防则仁义之迹见迹见则世必狥之是使物撄也至若尧舜之名皆迹耳我寄斯迹而迹非我故骇者自世世弥骇迹愈粗粗之与妙犹涂之夷险游者岂常改其足哉圣人一也而有尧舜汤武之异所异者时世之名未足以名圣人之实虽有仁义之迹而所以迹者故全也自喜怒相疑至诞信相讥莫能齐于自得立小异而不止于分知无涯而好之故无以供其求于是有釿锯椎凿之祸雕琢性命遂至于此若任自然而居当则贤愚袭情贵贱履位君臣上下莫匪尔极天下无患矣斯迹也遂撄天下之心使奔驰而不可止恶直丑正蕃徒相引任真者失其据崇伪者窃其柄于是主忧于上民困于下由腐儒守迹故致斯祸不思捐迹反一方复攘臂用迹治迹可谓无媿而不知耻也桁杨以接槢为管桎梏以凿枘为用圣知仁义者远罪之迹迹远罪民斯尚之尚之则矫诈生矫诈生而御奸之器不具者未之有也
　　吕惠卿注在宥而不治所以不撄人心治而感之则是撄之排之则下进之则上莫知其乡也上下囚杀至其寒凝氷则非所宜撄者也俛仰之间再抚四海则出入无时也居也渊静动也县天偾骄而不可系所谓操存而舍亡者也真人恐学者直以尧舜为未至故又言黄帝以仁义撄人心其防在于绝圣弃知非其人有间然也圣知不去不能无以仁义撄人心以我有心故也有心则有迹不免以身狥天下以至于有所谓凶德而去之也自股无胈至规法度此以身狥天下者犹不能胜以不能绝圣弃知也施及三王则下有桀跖之穷凶上有曾史之过善儒墨毕起交相疑欺未有得天下之至正者所以性命烂漫百姓求竭于是有釿锯椎凿之祸不得不然也故贤者退伏而避患万乘忧栗而不知所以为之之方凡以不能无为以反其性命之情而已今世殊死至刑戮相望三语则又非三代之比而儒墨乃离跂攘臂于罪人之间而欲与之论议是不知耻之甚也今欲救之而不反性命之情重之以圣知仁义则是遁天之刑増固而不解重利桀跖使得为先声而从之也林疑独注进上者好高排下者趋卑各有所制防所以为囚杀绰约柔乎刚强廉刿所以防真雕琢所以损朴名为治之实有以撄拂之也于是有阴阳之患焦火凝氷即躁胜寒静胜之意俛仰之间再抚四海言梦寐之顷得天下者如南柯枕中之事渊静即潜默悬天则所系高远偾骄言其纵逸与心猿意马喻同法始乎伏羲至尧舜而迹着又述黄帝之迹而行之以至股瘦而无胈胫秃而无毛徒能养天下之形不能安天下之性忧苦其五藏以为仁义矜庄其血气以规法度阴阳交战于一身其能安于性命乎性命不安其能胜天下之情伪乎于是有流放之事施及三王则法愈久而迹愈弊故有桀跖曾史之分儒墨竞起相疑相欺淳风既丧天下衰矣性命烂漫百姓竭矣釿锯喻仁义防墨喻礼法椎凿喻刑辟皆撄人心之具也故天下脊脊大乱万乘之君无以安其位矣殊死至相望形容囚杀之多而儒墨犹狥仁义之迹离攘臂于其间欲有以捄之此不知本者也盖以迹治迹犹以火救火其能有功乎椄槢校梁也淮南子云大者为柱梁小者为椄槢凿枘者凿头厕木如柱头枘也嚆矢矢之鸣者桁杨因椄槢而后成桎梏因凿枘而后立圣知仁义者欲民远罪之迹也民尚迹则矫诈生桁杨椄槢于是而具唯去其所以撄人心者则天下治矣
　　陈祥道注孟子论人心曰操则存舍则亡庄子论人心曰偾骄而不可系盖操之而不舍者人也放之而不系者天也为治者不可以人废天以人废天非所以在宥之也为学者不可以天废人以天废人非所以充养之也夫人心排而下之则拘以囚进而上之则怒而杀廉而刿之使伤而不全雕而琢之使文而不质则阴阳之气沴矣其僵也偾其起也骄执而系之使闭而不舒则不肖之心应矣仁义内也故愁五藏法度外也故矜血气然仁义行而奸伪生法度彰而暴乱作故尧之至治不免四凶之诛况三代以下乎夫桀纣贵为天子臧获所不为孔墨穷为匹夫而宰相所惮贵贱之分在行不在位此所以言下有桀跖上有曾史也相疑相欺以至脊脊大乱内刑也殊死桁杨外刑也有外铄则内刑至有内刑则外刑作故儒墨起而天下乱然后刑戮相望也殊者绝之戮者辱之椄槢者桁杨之累椄槢非桁杨桁杨因椄槢而后具凿枘非桎梏桎梏因凿枘而后成圣知仁义非罪恶罪恶因圣知仁义而后致故以圣知譬椄槢仁义譬凿枘也碧虚注人心本静撄之而乱排谓毁之进谓誉之炎凉其外冰炭其内机心一发即徧空际成心纵荡甚于奔马也昔者黄帝始以仁义撄人心尧舜又勤苦以养天下为仁义规法度然犹不胜也是以流放四凶延及三王天下惊骇儒墨并兴相疑相欺德异而真散知流而民竭故圣贤伏处以全其生在位者忧危而莫救也法令之严由于撄挠至刑戮交驰于道其搢绅高论之所致乎始有圣知仁义之利终成桁杨桎梏之害故贤者在位日约其法昧者在位日滋其令治迹浇淳在人而已无道之君亦必假圣贤法度以行其暴岂非曾史为桀跖嚆矢哉
　　鬳斋云此一段把孟子出入无时莫知其乡合观尤妙排下者不得志之时心趋向下得志则好进不已心愈向上上下皆为囚杀自累自苦也刚强之人或为绰约所柔项羽涕泣于虞美人是也廉刿圭角雕琢磨砻少年得志多少圭角更渉世故皆消磨了焦火凝氷形容其喜怒忧恐一俯仰间其心中徃来如再临四海之外言疾急如此渊静喻不动念一时起如悬系于天也偾同愤偾亢厉之状系犹制也此段模写人心最为奇妙股无肢髀肉不生之意胫无毛劳其足也矜梗其血气犹云柴其内规为仁义法度劳苦如此犹无如天下何故有流放之刑四罪而天下咸服本舜事而庄子唤作尧此是其辞参差而諔诡可观者也延及三王下而小人则为桀跖之行上而君子则慕曾史之名起儒墨之争而相疑相欺性命之情到此都狼藉了百姓求竭言无以应之也既不胜天下遂至于用刑故贤者遁而君自劳被罪者益众而儒墨于此时犹高自标致支离翘于众罪人之中可谓不知耻也甚矣桁杨械也椄槢枷中横木楔嚆矢今之响箭也
　　天下不治然后有治之之名民心不臧然后用臧之之术治术之设兴于中古立法之君而弊于后世狥迹之臣经所谓木植之性岂欲规矩钩防哉崔瞿不明人心本具至善乃欲以政治善天下之心老聃告以但勿撄之足矣何作为以善之今人心之弊多好抑下尊高所以至于争竞囚杀而不知绰约所以为柔刚强之道遂廉刿其锋雕琢其质喜怒外触氷炭内攻一冲和几何而不销铄哉况念头一举万水干山渊静天县不足为喻此所谓偾骄而不可系者也上古无为君民各适处以混芒而得澹漠焉黄帝为治始以仁义撄人心至尧舜则政治毕具撄之愈深撄之既深犯之必力故不免施四凶之诛而天下大骇恩害相生理之必至者也上有不同之治下有不同之德性命烂漫而无以复百姓求竭而无以供于是釿锯椎凿之祸兴天下大乱不可救药贤者独处以避祸万乘忧栗而苟存以至殊死者相枕于道路刑罚不中可知矣而为治者乃始攘臂乎桎梏之间谓已足以任繁剧而善治乱也殊弗悟致乱之由实为自召无异置人于垫溺而后褰裳力拯以为恩非惟被遭困厄而已亦劳且惫矣由是知世所谓圣知仁义未必不为桁杨桎梏曾史杨墨未必不为桀跖利器也道德经云我无为而民自化我无欲而民自朴斯为不治之治欤
　　黄帝立为天子十九年令行天下闻广成子在于空同之上故徃见之曰我闻吾子达于至道敢问至道之精吾欲取天地之精以佐五谷以养民人吾又欲官阴阳以遂群生为之奈何广成子曰而所欲问者物之质也而所欲官者物之残也自而治天下云气不待族而雨草木不待黄而落日月之光益以荒矣而佞人之心谫谫者又奚足以语至道黄帝退捐天下筑特室席白茅闲居三月复徃邀之广成子南首而卧黄帝顺下风行而进再拜稽首而问曰闻吾子达于至道敢问治身奈何而可以长久广成子蹶然起曰善哉问乎来吾语汝至道至道之精窈窈防防至道之极昏昏默默无视无听抱神以静形将自正必静必清无劳汝形无揺汝精乃可以长生目无所见耳无所闻心无所知汝神将守形形乃长生慎汝内闭汝外多知为败我为汝遂于大明之上矣至彼至阳之原也为汝入于窈防之门矣至彼至阴之原也天地有官阴阳有藏慎守汝身物将自壮我守其一以处其和故我修身千二百岁矣吾形未尝衰黄帝再拜稽首曰广成子之谓天矣广成子曰来余语汝彼其物无穷而人皆以为终彼其物无测而人皆以为极得吾道者上为皇而下为王失吾道者上见光而下为土今夫百昌皆生于土而反于土故余将去汝入无穷之门游无极之野吾与日月参光吾与天地为常当我缗乎远我昏乎人其尽死而我独存乎郭注问至道之精可谓质不任其自尔而欲官之故残人皆自修而不治天下则天下治矣窈防昏默皆了无也老庄之所以屡称无者明生物者无物而物自生耳忘视而自见忘听而自闻任其自动故闭静而不夭慎内全其真闭外守其分知无涯故败也极阴阳之原则有官有藏但当任之任性命之极极长生之致身不夭乃能及物也物无穷而人以为终徒见其一偏耳皇王之称随世上下得通变之道以应无穷一也失无穷之道则自信于一偏不能均同上下故俯仰异心土无心者也生于无心故当反守无心而独徃入无穷游无极则与化俱日月参光天地为常都任之也物之去来皆不觉故以死生为一体无徃而非存也
　　吕注空同之上无物而大通之处道为无名之朴故曰质阴阳道之散故曰残云气不待族至益以荒矣则非辅其自然而有以亏之闲居三月斋戒之至顺下风而进循本以求之治身而可长久者唯道为然是乃问其质也窈防则无形言所不能论意所不能致而有所谓精者可知言则非其极也必至于昏昏默默乃所以为道之极此言道之体无视无听至乃可长生则与之入道也抱神以静则形不期正而自正必静必清言其不可挠而浊之形不劳而全精不揺而复乃可长生矣夫神无形而丽物不丽于物而反乎无见无知不守其形将安之乎慎内则塞其兑闭外则闭其门此养神而保之之道反是则多知而败矣人未知道则域于阴阳而未尝至其原无见无闻无知则遂于大明之上入于窈防之门得是而穷之则知天地有官其官也以此阴阳有藏其藏也在此慎守汝身物将自壮则奚为而外求哉黄帝又语以向之所谓无见闻知道之体而已至其用则无见乃其所自见无闻乃其所自闻无知乃其所自知也盖道之为物无穷无测而遂止于无见闻知则是无穷而以为终无测而以为极也得道者为皇为王以其神明而皇王之所兴起也失道者见光为土以其形不出照临覆载之间也百昌生土反土以其形而已故余将去入无穷游无极则以为终极者非知我者也与日月参光则其明不息与天地为常则其久无穷当我缗乎不知其为当也远我昏乎不知其为远也人尽死而我独存则求之吾身不知何物而可以至于此也万物之灵唯人为最造化之为人不知几何而一遇而人之聪明恂达可以与此者又几何而一遇也而不孜孜焉则彼以慈为宝者固不厌数数言之也
　　疑独注黄帝为天子历年已更阴阳之数以治天下故言其迹广成不治天下故言其道黄帝欲取天地官阴阳此至命体神者所为阴阳言其气天地言其形气精而形粗精者神之质阴阳者道之残盖可问可答者易散而为天地也可官可任者神散而为阴阳也云气未族而雨则阴阳失其理草木未黄而落则万物失其道以至日月昏晦皆非神人之治也闲居不以物累三月数之小成至道之精太易也至道之极太极也阴阳生于太易天地生于太极窈防昏默则未有象数故谓之精谓之极目不乱于色耳不乱于声故神全不动邪气不干而形止于一矣无劳汝形老子曰载营魄是也无揺汝精老子曰抱一是也魄者形之主一者精之数学道者当廓其志勿累于形使人常载魄而不载于魄则可抱一而体神矣今人死而有升沉之异者由防神狥形以神从魄故至沦于幽阴化为异物若神全之人虽魄之阴滞将与神为一而无所不之也目无见则内视耳无闻则反听心无知则无思故尘自外隔根自内固而形可长生也慎内则真不散闭外则尘不入此为道日损之意多知则务日益所以为败也大明之上显道也窈防之门德也至阳无阴至阴无阳原者阴阳之本万物所自出彼物无穷无测而以为终极者以人言之耳皇者王之所自出天道也王者出于皇人道也光以言天土以言地盖得道者出为王入为皇无所不可失道则有所徧在上见光在下为土而已今天下百昌之物始出于土终化为土土岂有心于物哉人生于无形死于无形岂能系于人间余将去汝言身虽在人间而心已离之而与造物者游矣无极不见其始无穷不见其终门者出入所自野者空旷而无适莫也与日月合其明与天地合其德故至人之心若镜物来则应物去则忘当我物来也缗乎有系物意远我物去也昏乎有忘物意物之去来皆不觉也人其尽死而我独存言神人与造化为一死生不得与之变也
　　祥道注夫天地有官可任而不可违阴阳有藏可委而不可离欲官阴阳以遂群生则是以人御天而逆其自然物几何而不残乎老子曰道甚夷而民好迳又曰益生曰祥苟欲而益之则子生未孩而始谁云气不待族而雨何异乎揠苖者哉此所以上悖日月益以荒矣黄帝退捐天下能外物矣未能外生所以问治身之道广成子告以必静必清则与外生得之矣故又告以物无穷极也昏默则视听不可见闻窈防则抟之不可得也耳目者心之冦故必无视无听然后抱神以静动浊者形精之蠧故必静然后无劳形必清然后无劳精此所以贵闭慎而不贵多知也阳为显故遂于大明之上阴为幽故入于窈防之间守其一精之至也处其和和之至也舍德之原比于赤子精和之至故千二百岁而形未尝衰失道前无始而后无终与有数者异上不皦而下不昧与有体者异光者阳之精土者阴之质失道则上役于阳故见光下制于阴故为土而已万物生于土又反于土吾将去之也与日月参光则合其明与天地为常则合其德当我缗乎与我合者缗而为道远我昏乎与我远者昏而为物人其尽死而我独存谓彼则盛其枝叶以伤根柢此则深根固蒂以存其枝叶也碧虚注有所欲有所取非精妙也乃粗质尔有所法有所治非全真也必伤残矣自而治天下阳灾阴沴二景失明又奚足以语至道哉黄帝退捐天下行而问修身广成始告以窈窈防防强名道之精昏昏默默强名道之极不以色为色不以声为声故神静而形正静则神不劳清则精不揺不妄视故无见不妄听故无闻不妄想故无思三者真故神住形留也慎内则虚心闭外则塞兑盖惧夫多知之为败故能超乎阴阳会乎道域也三辰焕明五岳安镇天地有官也四时资生万物结成阴阳有藏也自治则物化而日强纯一则冲和之所聚故修身千二百岁而形未尝衰李淳风天元生物薄云千二百谓之大克一曰阴阳之小纪也道本无始岂有终不知谁子岂有极上为皇而下为王域中之大也上见光而下为土同一物也万物自生自灭吾亦倐来倐去太虚之门无穷造化之野无极与日月参光不自显也与天地为常不自异也物之当我如丝绪缗然而不觉物之远我如暗防昏然而不知人其尽死理当景而我独存吾有不亡者是也
　　鬳斋云官阴阳使阴阳各当其职物之本然曰质即前言至道也物之残谓害物之事天地阴阳皆自然之理五谷群生亦自生自遂有心以官之反为物害矣云不聚而雨此有而彼无叶不待黄而落失时也窈防昏默微不可见无视无听耳目俱忘静而无为形则自正神必清静形不劳役气无动揺则可长生今修炼之学原于此无劳无揺此无与勿字同有禁止之意无见无闻无知又解无视抱神两句慎内不动其心闭外不使物得以动心也不识不知而后德全多知则败事矣大明即太虚窈防即无极言人身自有天地阴阳我之天地各官其官我之阴阳各安其所则此身可以慎守物物皆自坚固物谓我身所有之物所守者一而不杂所处者无不和顺所以千二百岁而形不衰广成子之谓天言其与天合一也物安有穷而人必求其所终物岂可测而人必求其所极以有涯随无涯也易不终于既济而终于未济是知物无穷无测也子在川上曰逝者如斯夫亦指无穷无测者言之上为皇下为王如天下篇内圣外王皇无为王有为非三皇与三代之王也上见光者日月下为土者地也言居天地懵然无知举头但见日月头但见地下而已百物生于土反于土神奇腐交相化也去汝者离去人间无穷之门无极之野言天地之外故可与天地日月同其长生也缗同防昏暗也当我迎我而来远我背我而去物之去来我皆泯然而不知也
　　空同一作崆峒司马旧注云当北斗下山也尔雅北戴斗极为崆峒山自古虽有此山似亦意有所寓斗居天中干运万化山戴斗极地之中也空同当天地之中喻人之一心处中以制外善居之者物莫不听命焉广成子或云老子亦不必泥迹但言古圣人也黄帝徃问至道答以天地之精浑沦曰质阴阳之气已判曰残汝所欲问者犹近乎道汝所欲官者残余而已去道已远何足议哉黄帝退而闲居复徃问治身之道始告以无视无听抱神正形必静必清无劳无揺至彼阴阳之原修身之道极矣天地有官阴阳有藏盖指身内而言使人善求之千二百岁特揆人间短景一纪之数若要其分灵降气生化之源则亘古穷今可也自有天地阴阳则有人有物后乎吾身巧历莫算斯为无穷无极而人以为终为极者以形化观而不睹其不化者耳上为皇而下为王此以得道而言不在有位而称也故虽时有不同命物之化则一上见光而下为土言失道之人精魄化磷火骨肉归尘土是为虚生浪死徒劳造化之鼓铸者也百昌之生土反土亦在乎得道失道之分道无得失物有去来出机入机所以为化余将去汝言我不归土而升于太虚则与二仪两曜同其长久矣当我近我者缗乎与道合也远我背我者昏乎防暗无知也人其尽死谓众人终于化而我独存此我非九窍百骸之我乃清静明妙虚彻灵通本来之我不可以色见声求是以先天地生独立而不改也惟二圣亲传道要具载此章初无甚高难行之事易简明白若此后世薄俗好奇尚怪设为存想抽添交媾采取之说劳神苦形以求泰定至有以盲引盲骋氷车于火山而弗悟者几何而不丧其所自生哉吁世无真鉴久矣因伏读广成遗训得以发余之狂言亦将有以狂而取之者











　　南华真经义海纂微卷三十一
　　钦定四库全书
　　南华真经义海纂微卷三十二
　　宋　禇伯秀　撰
　　在宥第三
　　云将东游过扶揺之枝适遭鸿防鸿防方将拊髀爵跃而游云将见之倘然上贽然立曰叟何人邪叟何为此鸿拊髀爵跃不辍对云将曰游云将曰朕愿有闻也鸿仰而视云将曰吁云将曰天气不和地气郁结六气不调四时不节今我愿合六气之精以育群生为之奈何鸿蒙拊髀爵跃掉头曰吾弗知吾弗知云将不得问又三年东游过有宋之野而适遭鸿防云将大喜行趋而进曰天忘朕邪天忘朕邪再拜稽首愿闻于鸿防鸿防曰浮游不知所求猖狂不知所徃游者鞅掌以观无妄朕又何知云将曰朕也自以为猖狂而民随予所徃朕也不得已于民今则民之放也愿闻一言鸿曰乱天之经逆物之情天弗成解兽之群而鸟皆夜鸣灾及草木祸及昆虫噫治人之过也云将曰然则吾奈何鸿防曰噫毒哉仙仙乎归矣云将曰吾遇天难愿闻一言鸿防曰噫心养汝徒处无为而物自化堕尔形体吐尔聪明伦与物忘大同乎涬溟解心释神莫然无魂万物云云各复其根各复其根而不知浑浑沌沌终身不离若彼知之乃是离之无问其名无窥其情物故自生云将曰天降朕以德示朕以默躬身求之乃今也得再拜稽首起辞而行郭注不知所求而自得所求不知所徃而自得所徃故内足者举目皆自正也夫乘物非为迹而迹自彰猖狂非招民而民自徃是以为民所仿效而不得已也若夫顺物性而不治则情不逆而经不乱默成而自然得解兽群而鸟夜鸣则离其所以静草木昆虫坐而受害矣盖有治迹乱之所由生也噫毒哉叹治人之过深仙仙坐起貌嫌不能颓然远放故遣使归夫心以用伤则养心者其唯不用心乎理与物皆不以存怀而付之自然则无为自化同乎涬溟与物无际莫然无魂坐忘任独浑沌无知而任其自复乃能终身不离其本知而复之与复乖矣有问有窥失其自生默而知之常自得也
　　吕注云将以泽天下为已任者扶揺之枝动之末也鸿大而防被观其名可知愿合六气以育群生则有意乎泽天下曰吾弗知是真知也人莫不有求有徃我则不知所求不知所徃凡以无知而已鞅掌拘系貌虽游者若所拘系而吾观有天下之真不过此物而已万物并作吾观其复复则不妄朕又何知自以为猖狂则无为己民之放则未能无为天则无为物则无知有知有为则乱天经逆物情而天弗成矣岁有天冬至是也月有天晦日是也日有天夜半是也而人亦有天古之求正气之所在而以存其精神美其根本者未有不知此非所以彰彰言之也夫唯天所以弗成而灾及鸟兽昆虫者凡以不知无为而治之之过也毒所以治疾无为而治之犹无疾而毒之仙仙乎归矣欲其反本以求之人莫不有成心在乎自养而已自养则无所事为而物自化堕形体则不知有六骸吐聪明则不知有耳目伦则理之在我物在外者也涬溟气之虚而待物者我与物忘而同乎涬溟则心解神释而莫然无魂此所以处无为之道也云云物之方兴我则不知使物归根亦不自知则浑沌旁礴而为一以至终身不离无问无窥而物自生也方其无知不知其无知也而曰此名无知邪则是问其名此果无知邪则是窥其情犹物之方生剔其根而视之未有能生者也天之所以造物亦若是而已矣
　　疑独注云将云主帅鸿防阴阳未判之气扶揺指风喻其无形游者任其自适列子所谓至游是也云将未见道体故指时事为问而愿合六气以育群生鸿防曰游未能无示终曰吾弗知吾弗知则无示矣此道之极致也鞅掌谓制防始虽有所制防而终亦自得举目皆正而无妄矣其所观如此我又何知盖以不知为知是真知也天有经物有情乱而逆之天所以不成者妙之体天言自然也鸟兽昆虫皆具性命之理顺理则安逆理则乱今强治之是解其群而使夜鸣也曰心养者万法由心起养之以理镇之以静物来则应物去则忘然后能无为而无不为离形去知同乎大通人伦物理混而为一故解心释神莫然无魂此人道之极由之而合乎天者也夫物云云指幻化各归其根言空性幻化有灭空性无坏故至于命者浑浑沌沌终身不离若知之则道离矣始有所制于是有名性命所在于是有情名与情皆非神人复命之事无问其名则名不害实无窥其情则情不胜性物故自生言万物之理得矣云将闻言而悟天指鸿防降德示默皆言神人接物之意得无所得故起辞而行
　　碧虚注云将主雨泽之帅东游行仁惠之方扶揺之枝风先所经鸿防元气也游者元气运动之谓上不降则下不升五运乖则六气悖有宋之野膏泽之所也不知所求则于物无系不知所徃则纵物无心物虽众多群分自正朕又何知哉云本无心而民随之即有心也将不得已而民效之则有迹也有意变常则乱任已役情则逆既乱且逆天理难成故山林无静景林薮少和气由于法度太明制割深刻之所致也心养谓以心恻养无为则养心有为则心养心非我有性原本空动静不知同乎涬溟光景俱灭归于窈防混沌不离知则离矣无名无情何问何窥哉在默何求云德不得起辞而行即是妙用也
　　鬳斋云扶揺之枝即扶桑日出之地育群生之问与前章黄帝之问同鞅掌纷汨无妄真也纷汨之中而自观其真不得已于民言欲谢绝之而不可民之放以我为法也天经物情皆自然以有心为之则乱逆其自然故天弗成虚也犹云先天下能辅物之自然而使失其性则草木昆虫皆被祸矣此有心以治人之过故叹曰毒哉仙仙乎使之急归也心养者言止汝此心自养得便是不曰养心而曰心养当仔细体认汝但处于无为而物自生自化将从前聪明皆吐去之伦与沦同泯没而与物相忘则与涬溟大同矣涬溟无形无气之始解去有心之心释去有知之神无魂犹无知也各复其根生者必防虽防也而不防防者又生故曰各复其根而不知浑浑沌沌无知无觉则终身不离乎道才有知觉则是离之凡有分别之谓名有好恶之谓情无问无窥则无分别好恶此即无为自然故物各遂其生矣天赐我以自然之德示我以不言之理反身而求已得此道得其所得拜谢而去也
　　云将施雨泽调阴阳者过扶揺之枝喻趋动境明其欲出而泽物也鸿蒙元气爵跃而游言运动自适元气运而雨泽施焉譬圣君在上而人化云将愿合六气以育群生不免于有心与前章取天地官阴阳义同鸿防以不知答之道尽于此云将不能领会而退洎再遭鸿防复有问始告以不知所求不知所徃言求诸已而足不在远问他人浮游于世鞅掌自得故足以观见真理又何必向外求知哉此数句发明有以敎之而云将犹未悟乃自陈其猖狂不得已于民之状鸿防就箴其失谓汝徒务多言多事以乱天常逆物理其默之天败故飞走草木昆虫皆失其所此治人之过也毒训治言有治天下哉汝归休乎无复多问云将心疑未释再愿闻一言鸿防告以汝所疑者为心失其养心者神之舍养以无为则神全神全斯足以化物自堕尔形体至莫然无魂乃心养之诀至极则养亦忘矣万物云云各归其根动极必静自然之理何容知识于其间但当浑浑沌沌守而勿失知识一萌则离道矣问名窥情皆属乎知尚能绝此则任物自化何在乎合六气以育群生哉云将乃悟多言足以害道示默之为降德在反求诸身而已由是知以泽物为已任者劳而罔功任天下之自治者逸而俱化盖育万物和天下不越乎全神养心之功古之神人使物不疵疠而年谷熟者以此
　　世俗之人皆喜人之同乎已而恶人之异于已也同于已而欲之异于已而不欲者以出乎众为心也夫以出乎众为心者曷尝出乎众哉因众以宁所闻不如众技众矣而欲为人之国者揽乎三王之利而不见其患者也此以人之国侥幸也几何侥幸而不丧人之国乎其存人之国也无万分之一而丧人之国也一不成而万有余丧矣悲夫有土者之不知也夫有土者有大物也有大物者不可以物物而不物故能物物明乎物物者之非物也岂独治天下百姓而已哉出入六合游乎九州独往独来是谓独有独有之人是之谓至贵大人之教若形之于影声之于响有问而应之尽其所懐为天下配处乎无响行乎无方挈汝适复之挠挠以游无端出入无旁与日无始颂论形躯合乎大同大同而无已无已恶乎得有有睹有者昔之君子睹无者天地之友
　　郭注心欲出群为众俊也皆以出众为心所以为众人不能相出矣众皆以出众为心而我独无徃不同乃大殊于众而为众主也吾一人所闻不如众技之多故因众则宁不因众则众之千万皆我敌也夫欲为人之国者不因众之自为而以已为之此徒求三王主物之利而不见已为之患也三王之所利岂为之哉因天下之自为而已以一已专制天下天下既塞已何由通故一身不成而万有余丧悲夫有土之君不知也有大物者不可以物物言不能用物即是物耳不足以有大物夫用物者不为物用斯不物矣不物故物天下之物用其自为而不穷也人皆自异而已独群游是乃独徃独来独有斯独矣且与众同非求贵于众而众人不得不贵斯至贵也若信其偏见以独异为心则虽同于一致故是俗中一物耳非独有者也夫百姓之心形声也大人之敎影响也大人之于天下何心哉使物之所怀各得其尽问者为主应者为配处乎无响则寂以待物行乎无方随物转化也挈提万物使复归自动之性即无为之至矣以游无端则与化俱岀入无旁同俱表与日俱新故无始终也颂论大人之形容与天地无异有已则不能大同天下之难无已者也已既无矣则群有不足复有之睹有者昔之君子能美其名者耳睹无者天地之友任其独生者也
　　吕注道之无为自然非特人君体之而以道佐人主者亦当因众以宁无事于为人之国也一人所闻不如众技之众而欲自任以为人之国则其不丧者侥幸而已三王之兴君臣之相与固有以是为利者而末世多以是为患欲为人之国者揽其利而不见其患也黄帝问广成尧之见四子皆以大物为患欲明物物者之非物而已吾所体者道道外无物是以谓之独有夫大人之敎若形声之于影响而不为天下先此所以为之配也处乎无响则寂然不动行乎无方则未始有封故能挈天下而徃以复之挠挠而不必静是所谓万物并作吾以观其复而藏天下于天下也故能游乎物之终始而方之所不能阂时之所不能拘也颂论言也言则出于不言形躯形也形则象于无形如是则大同而无已矣无已乌得有有防熏然慈仁谓之君子圣人所以与人同也则睹有者特可谓之君子而已至于睹无则天地之友与人同者不足以名之也
　　疑独注惟至于命者喜怒好恶皆岀于正若同乎已而喜之异乎已而恶之此欲以岀众为心曷尝岀乎众哉惟学以穷理思以尽性而至于命则不求岀众而在万物之上矣明先王之道因众人之知以安其心则已之所闻不如众技众矣合众技而成已之能非圣人孰能与于此三代之王为国而受其利未必有害后世袭其迹而不明其本此以人之国侥幸也其成人之国一犹不足而丧人之国万犹有余盖恐当时有土之君不知侥幸丧国之患也凡为人所有者皆物而有土为大今有生者虽至久不能生生有物者虽至久不能物物唯不生者能生生不物者能物物故有大物者不可以物物而不物故能物物也圣人不物于物物非有也非不物于物物非无也明乎此则岂独治天下百姓而已盖能岀入六合游乎九州治天下百姓圣人之妙理也独者离阴阳而无对独徃无所因而徃独来无所从而来独有无所有而有也至贵莫之爵而常自然者无所受命者是矣大人之敎圣人之应物也响之答影之随皆无心于形声而不知所以然圣人之于物亦若是而已无问则寂有问则应任其自然而尽天下之所怀使各安其性命而为天下配此论圣人之业前云独有至贵则论圣人之道也处乎无响故不闻其声行乎无方故不见其形此至静也挈汝万物同适乎至静然后岀而应物于挠挠之间故能与造物者游乎无端岀入无旁也日新无故则无始无终矣乐其意然后能颂得其理然后能论孟子曰惟圣人可以践形言可者仅可也庄子论神人则颂论形躯合乎大同与孟子相表里大同则公而无私故能无已无已恶乎得有有有非常有无非常无故睹有者不见其无睹无者不见其有不见无是溺于色不见有是溺于空二者皆倚于一偏而非全也故睹有者昔之君子睹无者天地之友昔之君子施之于命则泥矣天地之友施之于天地之间则无不通也
　　祥道注古之得道者虚其心弱其志心虚则无分别之妄志弱则无夸企之非如是则和光同尘岂以人之同异于已而为之喜恶哉是故后其身而身先外其身而身存不求岀乎众而不得不出乎众矣世俗则不然因众之同以立已所闻之异则众之千万皆吾敌也吾一人之所闻安能出乎彼哉此所以不如众技众矣云将猖狂而民随所徃皆以岀众为异至于灾及鸟兽祸及昆虫非夫揽三王之利而不见其患者乎凡有貌像声色者皆物也物与物可以相远故明乎物物者之非物则吾心非物也心非物故能物物物物非特物物又能窅然丧其大物乘云御龙岀入六合而独往独来矣独有矣物者不能无之不物者不有之也吾能不物而吾之所以不物者又非物孰有岀众之心哉不出乎众是出乎众也心不出乎众是不有其有而其实归于独有不贵其贵而其名归于至贵老子所谓不居不去无私成私是也影固无情于形形立则影见响固无情于声声至则响应其见也枉直不在我而在形其应也清浊大小亦不在我而在声大人之敎如此故有问应之尽其所怀不惑愚也为天下配不为主也处乎无响则其默足以应物行乎无方则其动足以周物复之挠挠与鞅掌以观无妄意同游乎无端与游乎物之终始意同形者生之质躯者形之别颂之所以乐其生论之所以究其本合乎大同则天地并生万物为一庸有有已之累哉
　　碧虚注大人者圣人之总名大人以自治之道提挈万适性而动归乎本源道无首尾日新无故颂美大人之容仪而与道防也防已则藏物物我都忘恶得有有人之君子未能忘形若自忘者始能化物也鬳斋云欲人同己而不欲异己是以我出乎众人之上也以己之所闻必欲众人皆归向而后安则虽欲出众而不出乎众矣若谓之独见必众皆不知而后可既欲人人同我则我不如众人之技多矣如此而欲为人之国是揽取三王之利而不知其必为患害也以此谋人之国是以侥幸为心但见有丧安得有成有国者未知其人而为其所惑也此分明讥当时历聘游说之士物物者有心有迹不物者无为自然无为则无所不为故曰不物故能物物若知物物之不物则岂特治天下而已出入六合游乎九州言道超乎万物之表也操纵阖辟于造化之间而与天为一非人可得而二之故独徃独来是谓独有如此则至贵矣大人即独有之人形必有影声必有响自然之理有问于我则尽此怀而应之以此对乎天下是以一身而当天下之大也我为主配为宾无响无声无无方无迹也挠挠群动无己貌挈举世之人徃归于挠挠之中言虽出世而不外世间是岀世世间非二法无端无旁皆无极也不见其始安知其终以形躯而论赞之合乎天地之间皆同此身既与万物皆同则无已矣何者为有昔之君子但见其有与天地为友方见其无其曰昔之君子自尧舜而下皆在其中
　　恶异而喜同重已而轻彼此世之常情以出众为心者也众同己而喜之则己与众无异矣曷尝出乎众哉若此而欲为人之国是览己徃之利而不见方来之患几何侥幸而不丧人之国其存人之国至万有余丧乃行文奇笔悲夫有土者之不知盖警其为民上者有土大物也有而不与焉斯可以物天下之物若执而有之为物役矣傥能明乎物物者之非物则奚止治天下而已岀入六合游乎九州即乘云御龙游乎四海之义故能独徃独来物无与偶独有斯道非至贵而何大人之敎若形声之与影响随扣随答不违民愿为天下配则不敢为主而为客应岀乎感非求应也处乎无响响读同向言居无不在也行乎无方动无不之也挈汝适复之挠挠一句颇难释诸解亦未甚显明审详经防与道德经孰能安以久动之徐生意同盖大人之敎主在动而化物故游乎无端无旁而与日俱新也无始终也颂论犹议论议论大人之形容合乎大同与道无异即道德经孔德之容唯道是从之义诸解多着意于颂论二字故于下文说之不通大人则无己己既无矣何物足有哉君子则务学期造乎是道以未能忘物而所睹无非有犹庖丁始解牛所见无非牛昔之君子尚然今之君子又可知矣故思睹无之人而尊之睹无则绝学而至于道犹庖丁三年之后目无全牛矣天地生于无者也能睹天地之所生则与之为友非过论也若夫德契自然道超象外挥斥八极出有入无可以提挈天地把握阴阳岂止乎与之友哉故康节先生云天地自我岀其余何足言
　　响字旧无他音似与下文不协宜读同向向犹方也养生主砉然向然读同响应帝王向疾强梁旧注云如响应声之疾则二字古通互用此处缘上文有声之于响字混淆差误耳
　　南华真经义海纂微卷三十二
&lt;子部,道家类,南华真经义海纂微&gt;
　　钦定四库全书
　　南华真经义海纂微卷三十三
　　宋　禇伯秀　撰
　　在宥第四
　　贱而不可不任者物也卑而不可不因者民也匿而不可不为者事也粗而不可不陈者法也远而不可不居者义也亲而不可不广者仁也节而不可不积者礼也中而不可不高者德也一而不可不易者道也神而不可不为者天也故圣人观于天而不助成于德而不累出于道而不谋会于仁而不恃薄于义而不积应于礼而不讳接于事而不辞齐于法而不乱恃于民而不轻因于物而不去物者莫足为也而不可不为不明于天者不纯于德不通于道者无自而可不明于道者悲夫何谓道有天道有人道无为而尊者天道也有为而累者人道也主者天道也臣者人道也天道之与人道相去远矣不可不察也
　　郭象注因其性而任之则治反其性而凌之则乱任贱者贵因卑者尊此必然之符也事藏于彼故匿彼各自为不可不为但当因任耳法者妙事之迹安可以迹粗而不陈妙事哉当乃居之所以为远亲则苦偏故广乃仁夫礼节者患于系一物物体之则积而周矣事之下者虽中非德事之难者虽一非道执意不为虽神非天况不中不一不神者哉故圣人顺其自为自然与高会也不谋而一所以为易恃于仁则不广率性居远非积也自然应礼非由忌讳事以礼接能否自任应动而动无让御粗以妙故不乱也恃民之自为而不轻用因物而就任不去其本也夫为者岂以足为故为哉自体此为不可得而止也不明自然则有为有为而德不纯矣不能虚已以待物则事事失会此不明于道者之可悲也天道任万物之自为人道以有为为累不能率其自得也同乎天之任物自然居物上而各当其任居无为而委百官百官有所司而君不与焉二者俱以不为而自得则君道逸臣道劳劳逸之际不可同日而语也
　　吕注人贵物贱贱则宜若可以不任而不可不任也故因于物而不去以其贱则莫足为而不可不为其为也辅其自然而已君尊民卑卑则宜若可以不因而天之视听犹且因之故恃于民而不轻通变之谓事非睹未然则不能知其匿也故接于事而不辞制而用之之谓法法非妙道而天下以为分故齐于法而不乱仁则君子所体而行仁近而义远然非义则仁不能独行虽远而不可不居故薄于义而不积仁本孝弟义以利物义踈而仁亲亲止于父子虎狼之所同非所以为至故会于仁而不恃礼以节民心为事而无一物不由则不可不积故应于礼而不讳德者性之所同有不明于人则不纯故成于德而不累莫非道也所以为一然而不易则万物之应不备故出于道而不谋无为则天之所以为神而有不为则非无为之全故观于天而不助向之所论绝去圣知攘弃仁义与夫符玺斗衡之末皆欲焚破剖折而无遗此则自天道之精微至于事法之匿粗皆不可无何也夫天之所以神也一煦而万物盈一吹而万物虚其所以成物一而已矣庄子犹是也向之所言则一吹而万物虚之时也今之所言则一煦而万物盈之时也亦以成物而已此其所以体神而入天也欤夫道一而已不明于天则不能无为而不纯于德由人而下犹可强焉者也道则有天有人不通之则无为有为皆无自而可不通且不可况不明乎无为者使物有为者使于物天道则无为而尊者也有为者贵人无为者贵于人人道则有为而累者也庄子非深乎渉世而有为者而谆谆若此盖观之天地之理古今之效知其得失尝在此而已矣
　　疑独注物至贱也不以其贱而不任其自然民至卑也不以其卑而不因其常性贱而不任是无物也卑而不因是无民也天下岂可无民无物乎夫事不为则蠧坏而难兴不匿则太显而害道法不粗则民不知不陈则世不畏也义路也远而可游仁宅也近而可居然义不可以不居者以其不可无仁也仁不广则无以博施济众不亲则爱无差等礼不节则放而无法义不积则薄而不厚德不高则无以异众人不中则不能与有足者皆至一则属数道之散也易则无穷道之变也道无数则学者不能穷道不变则万世受其弊天不神则功不妙不为则物不成孟子曰莫之为而为者天也此十者由用以入体之序圣人与天合故观天之自然而不相助德出于性因而成之而不以为累也谋者指事而言显于道以应物岂指事而言哉会者自然相合恃者心无所赖与仁相合与性为一故无所恃也义者因礼而动讳者言违于心薄于义而不积大义也应于礼而不讳大礼也事成则接之而不辞法成则齐之而不乱民为本恃之而不轻物为国用因之而不去此一节言圣人因体以致用之序任其自然而顺之者也物生于道道统乎物圣人为道不为物而物物自遂故物莫足为也而不可不为荀子曰精于物者物物精于道者兼物物盖欲其精于道而不役于物也古之言道者先明天而道德次之明乎在天以求乎在已则纯乎德矣苟不通于道无所徃而不滞碍大道散而有天人之分君无为而在上天道也臣有为而在下人道也天道者自然人道者使然人而非天者有之未有天而非人者也
　　祥道注有物而后有民有民而后有事有事而后有法行法在义行义在仁礼所以节文仁义者由是而至于中而不可不高者德一而不可易者道卒乎神而不可不为之天此由人而入乎天也及由天以之人则德自得者也道施诸物者也民有物者也物有于民者也不明于天者以仁贼之故不纯于德不通于道者以事汨之故无自而可然则不明于道者又岂能通道哉本在于上末在于下要在于主详在于臣故良匠无为于斫木而有为于运斤良御无为于布武而有为于揽辔然则为人君者岂与下同事为人臣者岂与上同德哉经曰以道观言而天下之君正以道观能而天下之官治君坐而论之者以言臣作而行之者以能此有为无为之别也
　　碧虚注物无弃物不可谓贱而不任用人无弃人不可谓卑而不就使事有显晦不可谓匿而不为法贵适时不可谓粗迹而不陈义有裁断不可谓迂远而不处仁者博爱不可谓亲踈而不广礼能治乱不可谓樽节而不积德有高下不可谓中顺而不高道之虚无不可谓守一而不易天理自然不可谓神妙而不为观于天而不助至因于物而不去又覆衍前十条夫外物弊弊何足云为而有生所须不可不为昧于天理者专礼法滞陈迹丧已于物者无自而可也不言而在言所以为尊受役而居下所以属人王者法天无为臣下事君有职天道人道劳佚不同若不察而倒置乱自此始矣
　　鬳斋云观此一段有精粗不相离之意道为贵物为贱人岂能遗物哉道为尊民为卑君岂能离民哉明白者道也以之对事则事晦匿矣然亦岂能尽遗世事故不可不为道精而法粗岂能尽弃故不可不陈言义则去道远而义岂可去故不可不居仁爱虽非至道而岂能遗仁故不可不广礼有节文似于强世故不可不积人所同得然有当自立处虽与世和同而不可不高也一于自然者道然有当变易处故不可不易不可知之谓神天之所为固不可知然人事不容不尽故不可不为观于天而不助谓不容力成于德而不累积以为高言其无容心也不谋不计度不恃不自以为恩薄廹近也积不化也不积则化矣不讳不拘忌不让无所退缩不乱有简直之意民虽可恃而不轻我以倚重之物虽可因而不去本以就末干转从上数句到此已尽却提起物莫足为也而不可不为此物字即精者为道粗者为物事事物物皆在其中若以道心皆不足为然有不可不为者此便是人心处又曰不明于天者不纯于德言世间事虽不可不为必知自然之理则可若不明天理自然则在我之德不纯不通于道即是不明于天故无徃而不窒碍也无为而尊者天道自然有为而累人道不容不为者也上句属道心下句属人心累与危字相近主者天道以道心为主也臣者人道使人心听命也此臣主字论身中君臣齐物论递相为君臣其有真君存焉是矣此段自贱而不可不任至篇中乃庄子中大纲领与天地篇同东坡云庄子未尝讥孔子于天地篇得之余谓庄子未尝不知精粗本末为一理于此篇得之
　　此段始于任物因民即贵以贱为本高以下为基之义次叙事法义仁礼德皆不可不为以其纪纲治道一日不可阙者也继以一而不可易者道则一得万毕操纵在我前八者之存亡无益损焉而其妙用则又超乎八目之表结以神而不可不言者天焉其皆出乎自然也自观于天而不助翻序前十条以归于民物又明十条之所以然使学者知所持守不至泛然无统也至精莫过乎道至粗莫过乎物末又举物者莫足为而不可不为然则物之于人难去也省矣但能明于天达于道纯于德则不待去物而物自不能为之累矣关尹子云圣人不去物去识唯不通乎道者无所徃而非累也道一而已此又有天人之别以明君臣之分犹元气之判为阴阳也阴阳之迭运天人之相因盖不可偏废此云相去远矣则以分言之所以警天下之为人臣者也孰谓南华之论一于清虚而无关治道哉　是篇大意谓君子不得已而临莅天下莫若无为故以存民宥众为怀未尝有心乎治之也是以天下之民性不淫而德不迁为民上者喜怒平而赏罚中盖因天下之自治而无为治之劳故民易从而法不挠也后世君天下者失其辅世长民之要而专以赏罚为事上有儒墨曾史之是非下有桁杨桎梏之拘制然后为治者不胜其劳而民无所措手足矣犹且以仁义圣知为足以得天下之情尊之惜之家国效而弗悟其为挠民之具此南华之所以愿弃绝之也信如所言则天下之所寄托渊雷之所发见者有在于是国政不至于伧囊人心不至于蠧坏从容无为而任万物之吹嘘鼓舞又何暇治天下哉次设崔瞿之问以发老聃之防明乎为治者罪在撄人心此桁杨桎梏之所自来而桀跖之所以为利者也故黄帝问道于空同告以抱神正形清静长生之要为本家国次之未有身治而国乱者也今之君天下者能力行广成之言则三代之治不难复取天地官阴阳皆在吾无为中此所以为在宥之道鸿防告云将以堕体黜聪守根不离所以为治身之道也其篇末历叙君臣礼法殆无遗论及天道人道之分在有为无为之别相去虽若不侔发于其心见于事业一也特以表君臣之分正其所当为者耳太上云公乃王王乃天天乃道








　　南华真经义海纂微卷三十三
　　钦定四库全书
　　南华真经义海纂微卷三十四
　　宋　禇伯秀　撰
　　天地第一
　　天地虽大其化均也万物虽多其治一也人卒虽众其主君也君原于德而成于天故曰古之君天下无为也天德而已矣以道观言而天下之君正以道观分而君臣之义明以道观能而天下之官治以道泛观而万物之应备故通于天地者德也行于万物者道也上治人者是也能有所艺者技也技兼于事事兼于义义兼于德德兼于道道兼于天故曰古之畜天下者无欲而天下足无为而万物化渊静而百姓定记曰通于一而万物毕无心得而神服
　　郭象注天地均于不为而自化一以自得而为治天下异心无心者为之主也以德为原无物不得得而不谢所以成天无为则任自然之运动自然而为君非邪也各当其分则无为位上有为位下官得其能而治矣上无为则天下各以无为应之万物莫不皆得则天地通道不塞万物自得其行人人自得其事而技者物之所不用也夫本末相兼犹手臂之相包一身和则百节皆通天道顺则本末俱畅一人垂拱默百姓比屋可封故一无为群理都举矣
　　吕惠卿注天地之大万化而未始有极虽化而非其所以化均则无小大美恶长短之辨乃其所以化也道生一而至于万何从而治哉一则各复其根而不知乃其所以治也人卒虽众其主者君原于德则其化通于天地之内成于天则其治反乎万物之一此二者同谓之古之君天下者无为也天德而已则是以真君君天下物其有不化者乎以道观言则未尝有言言而无言天下之君其有不正者乎以道观分则无为为君有为为臣君臣之义其有不明者乎以道观能则无能无不能天下之官其有不治者乎以道泛观则物无非道万物之应其有不备者乎天地之所以为天地者得是而已人而得是则德与天地通而万物莫非我道之为物如此其大在上者用之以治则人事而已能有所艺则技而已技兼于事事兼于义义兼于德德兼于道道兼于天宜矣诚知其莫不兼于天则所以畜天下者岂有于技能事为之间哉故其天下足天下化百姓定者在我而已凡以通于一而所得者无心故也万事莫不出于一神之所以灵则出于吾心而已
　　林疑独注万物生于天地人卒灵于万物天地未离乎有形人物又形之至繁而不可胜数者然其所宗道而已矣其化均者若易曰范围天地之化而不过其治一者若天下之动贞夫一其主君者寡者众之所宗是也君主人物以德为本而终成于天者数之所起杨雄以一生三方古之君谓三皇以上无为乃所以合天德也在上无为唯出命以正乎下在下有为唯尽瘁以事其上以道观其出命之言则天下之君正辨而制之谓之分以善为尚谓之义以寡君御众民其贵贱劳逸莫不有辨制之分以道观之其义明矣以道观能而天下之官治孟子曰能者在职是也以道泛观而万物之应备殊涂同归百虑一致是也夫道有本末本所以立体末所以明用庄子游方之外者非其言之过高盖立体然也及四观而入于游方之内非其言之太卑盖明用然也道贯天地谓之德周行万物谓之道上顺理而治人变者谓之事能有所艺者技而已矣技者事之末故兼于事事者义之末故兼于义至于德兼于道道兼于天皆本末相因故古之养天下者下达于技上达于天天下百姓万物至繁且广而使之自足自定自化者本于天道无为而已故明足以毕万事幽足以服神也
　　陈祥道注天地至大其化均于无为万物至众其治均于自得则人君之所以治人卒者岂外是哉君原于中而不可不高之德成于神而不可不为之天则其为实未尝为也故古之以道莅天下者任其自然而已君之用天下也以言臣之为天下用也以能君臣之合有义万物之交有应然言非道不正能非道不治分非道不明应非道不备则凡见于云为之间者无非道也艺则有所极技则有所工技兼于事而义存焉以事兼于艺故也义兼于德而道存焉以德兼于道故也明夫本末精粗之相兼则稊稗瓦砾无非道人与万物无非天居天下者岂他求哉推此以畜之而已夫情之无欲也行之无为也性之渊静也无心者能之是以一之中未尝不该万万之多未尝不归一传曰能知一则无一之不知不知一则无一之能知此圣人抱一所以为天下式侯王得一所以为天下贞无心得而神服也宜矣
　　陈碧虚注天地无心所以均化物物自治所以齐一众各异业唯君无为原于天德成于自然也天德者自治而有妙用存焉以自然之道观世之言敎清静无为者其君必正职分不越者君臣义明方能称任者其官必治周览万物咸得应用者庶可备具矣道者虚通升乎上德者柔顺降乎下义者流行通乎物事者应治役乎人技者随能应乎艺故技兼于事则治事兼于义则适义兼于德则顺德兼于道则通道兼于天则合乎自然矣无欲而天下足三句即道德经无欲而民自朴无为而民自化好静而民自正混兹三者通乎一真则事无不毕神无不服矣
　　林氏鬳斋口义云其化均者皆是元气万物虽多主之者一造化而已人卒虽众主之者君而已天之与我者为德人力无加焉人君体此则无为自然天德远古犹云邃古也名之为君则天下之分定矣有此分则有君臣之义便是卑高已陈贵贱位矣天下事非一人所能随能而尽其职所以能者亦天与之耳万物未尝无对上下前后各各相应出乎自然天能覆能生地能载能成通同此德也故万物各具自然之理上之所以治者礼乐刑政皆治之事也事事之中各有艺业随其所能者人之技也道德精者事艺粗者精粗皆出于自然则技即事事即艺艺即德德即道道即天兼者合而为一之意义合作艺音同而字讹
　　禇氏管见云天地至大人物至众其化其治不知其几而主之者君则夫君之应世岂偶然哉原于德故物不能离成于天而人自归徃其道微妙强名曰是以古之君天下者无为而德合自然所以可久可大其出言作命莫不听从以道观言而言合乎道则君无不正以道观分而分合乎道则义无不明以道观能而能合乎道则官无不治以道泛观而物合乎道则应无不备由是知天下事物苟离乎道未有能自立者通于天地者德与天地合德也行于万物者道以道通乎物也凡以治人为上纵意乎刑政赏罚皆事而已况以艺能而入于技其去道德益远矣古之善畜天下者无他无欲而天下自足无为而万物自化心如渊水之静挠之而不浊也民恶得而不定哉又举记曰者古书有云通于一万事毕此老君西升告尹喜之言无心得而神服即易所谓天且弗违而况于人乎况于神乎
　　夫子曰夫道覆载万物者也洋洋乎大哉君子不可以不刳心焉无为为之之谓天无为言之之谓德爱人利物之谓仁不同同之之谓大行不崖异之谓宽有万不同之谓富故执德之谓纪德成之谓立循于道之谓备不以物挫志之谓完君子明于此十者则韬乎其事心之大也沛乎其为万物逝也若然者藏金于山藏珠于渊不利货财不近富贵不乐寿不哀天不荣通不丑穷不拘一世之利以为己私分不以王天下为己处显显则明万物一府死生同状
　　郭注有心则累其自然故当刳而去之不为此为而此为自为乃天道不为此言而此言自言乃真德爱利之者任其性命之情万物万形各止其分不引彼以同我乃成大耳同彼我则万物自容我无不同故能独有斯万德者人之纲要非德而成不可谓立道非偏物故内自得心大则事无不容沛乎任万物之自徃也不贵难得之物乃能忘我况货财乎富贵来寄心常远之寿夭兼忘所谓悬解况穷通之间哉不私世利委之万物忽然不觉荣之在身不显则默而止蜕然无所在也
　　吕注夫道如此其大心不刳不足以体之体道而无为则人貌天而已以是而爱利之谓之仁以是而得所一谓之大行不殊俗宽之至也有万不同富之至也执德之人通一毕万若纪之在纲也德成则无待而自立道在我则无应而不备万物莫足以倾之则完矣君子所以刳心在此十者而已反求诸已以明其心之大事无不容则已刳之效沛乎为万物逝周行而不殆也若然则藏金珠于山渊不知货利之可欲穷夭之可丑不私一世之利藏之天下而已不以王天下为己处显物之所利非己也显则明明以德而非以位处上则帝王天子之德处下则圣素王之道也万物备于我则一府方生方死方死方生则同状而已矣
　　疑独注刳心去其欲而使之虚也为者人也无为者天也日月星辰运于上飞走动植交于下其化也不知所以化其功也不知所以功此无为而为也言也圣人不得已此无为而言也天则言其自然德者自得而已为利所以为仁能同所以为大宽者能容不可畜之物富则所同者广也执德不回则能立纪一而能大则能立德循道而行乃能事事为之备不以物挫志则无所丧矣明此十者则心无所不包沛然与物徃所乐在内货财富贵何足以动之寿夭穷通亦余事耳故不以世利为有不以天下为泰若以为显则明矣不显则暗然而日章也万物一府死生同状则与造化合非体道者不能与于此
　　祥道注万物皆备于我能有之而勿失则富矣纪散则众目乱德失则众行乖故循于道之谓备不以物挫志之谓完也韬乎其事心之大则执大象之谓沛乎其为万物逝则天下徃之谓也古之以道莅天下者示之不以迹诏之不以言使人自得之上之化下也无乐饵之可悦下之乐上也非慕膻而来求藏金珠于山渊不以物累身也不计寿夭穷通不以身捐道也夫一世之利厚矣而不以为己私天下之权重矣而不以为己显终至于万物不得与之殊死生不得与之变非无心者而能然乎
  </div>
  <div class="pagination">
   <a href="南华真经义海纂微_page9.html">
    上一页
   </a>
   <span>
    ...
   </span>
   <a href="南华真经义海纂微_page5.html">
    5
   </a>
   <a href="南华真经义海纂微_page6.html">
    6
   </a>
   <a href="南华真经义海纂微_page7.html">
    7
   </a>
   <a href="南华真经义海纂微_page8.html">
    8
   </a>
   <a href="南华真经义海纂微_page9.html">
    9
   </a>
   <span class="current-page">
    10
   </span>
   <a href="南华真经义海纂微_page11.html">
    11
   </a>
   <a href="南华真经义海纂微_page12.html">
    12
   </a>
   <a href="南华真经义海纂微_page13.html">
    13
   </a>
   <a href="南华真经义海纂微_page14.html">
    14
   </a>
   <a href="南华真经义海纂微_page15.html">
    15
   </a>
   <span>
    ...
   </span>
   <a href="南华真经义海纂微_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
