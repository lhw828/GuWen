<!DOCTYPE html>
<html>
<head>
    <meta charset="UTF-8">
    <title>南华真经义海纂微 - 第 7 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经义海纂微 - 第 7 页/共 31 页</h1>
    <div class="content">　　林注躬服仁义所以尽性明言是非所以穷理尧方内之治天下者故其告意而若此许由谓尧既黥汝以仁义劓汝以是非矣汝来何为遥荡远泛恣睢转徙往来自适猊意而既悟为仁义是非之所拘而不能出今愿游于道之藩篱而许由以肓瞽喻之意而心愿受教故举三子之亡其羙力知者皆在炉锤之间人之所以至于道亦由学耳讵知造物者不息补我黥劓使乘其所成之道以随先生邪许由谓物皆自造我与汝俱不可知防之而已吾师乎指道而言碎万物而不为义与亡国而不失人心意同盖万物皆自然仁义之名谁寄哉长于上古而不为老言道之至乆也覆载天地道之体刻雕众形道之用凡吾之所游者如此而已
　　祥道注古之论道者再变而及仁义八变而及是非仁义者道之散是非又仁义之薄则仁义之害犹黥汝是非之害犹劓汝也亡其知则无知甚于失美与力者矣许由谓仁义是非之所肓瞽者不足以见道意而谓美力知者冶煅而去之皆可以入道则前之所亏者在补息后之所成者在训导耳故碎万物非戾之也泽及万世非爱之也长上古而不老则其变日新雕众形而非巧则其用日藏非游于仁义是非之表者能如是乎
　　碧虚注以圣迹为刑戮于何游夫纵散自得无系之场夫知力美者禀受所有斯难去者皆因闻道而亡失此言圣贤情性犹假煅炼而成况中下之才乎今虽为圣迹所亏岂知造物者不有息补乎且性之虚灵黥劓何损今乘此成全之性以随先生之后又何猜嫌夫道师未尝有仁义之名今汝招黥劓之诟得不怪哉若光景都亡始可游道之区域矣
　　赵注由谓意而尧既以仁义是非黥劓汝之身无复有彷徨逍遥之乐矣意而愿游其藩由以肓瞽告之意而方悟仁义是非存于胸中果足以害道也于是引美力知为喻言一经大冶怡然理解安知我之黥不息劓不补邪吾师乎言吾所师之道吾所谓仁义非子之仁义也阴惨而万物杀非义也阳舒而万物生非仁也范围曲成非巧也吾道如是而已当于此而游之
　　鬳斋云遥荡放荡恣睢纵横转徙变动也肓瞽之喻谓汝无资质不足以闻道意而谓去故习而自悟在转移之间愿乘自然之理以事先生由叹未可知言未必汝能如此也吾师乎已下方出本篇大宗师盖无为而为自然而然我无容心故不得以仁义名之也易曰鼓万物而不与圣人同忧亦此意长于上古三句皆形容自然之道游心于自然则见天地与我并生万物与我为一吾之所游者如此而已矣许由一于无为兼忘天下者也尧不免于有为兼济天下者也兼忘则已逸而天下化兼济则已劳而天下逸圣人一出一处而有方内方外之分所异者迹所同者心也躬服仁义明言是非方内之学也遥荡恣睢转徙之涂方外之游也意而为方内礼教黥湼残劓之余而闻言心悟愿舍方内而游方外志亦可嘉然由未之许意而遂引三子天禀殊绝犹闻道而化则吾之此来也亦在陶镕锤链之间耳夫学道者所以求复其初保其全而勿伤也既黥既劓而望造物之息补不亦难乎信能明夫物之自造则所谓黥劓者亦在乎自息自补造物何与焉意而谓傥黥可息而劓可补吾将复为全人乘此成全之机以随先生之后而进乎道未晚也人患过不知改迷不思复意而悟昨非而今是亦可谓善复者矣人之所师者道吾师乎指道而言也下四句发明大宗师之道超仁义而贯古今盖出于无为之为不化之化岂世间技巧所能及哉游谓徜徉自得于其间无适而非逍遥也故经中不一言之
　　颜回曰回益矣仲尼曰何谓也曰回忘仁义矣曰可矣犹未也他日复见曰回益矣曰何谓也曰回忘礼乐矣曰可矣犹未也他日复见曰回益矣曰何谓也曰回坐忘矣仲尼蹴然曰何谓坐忘颜回曰堕肢体黜聪明离形去知同于大通此谓坐忘仲尼曰同则无好也化则无常也而果其贤乎丘也请从而后也
　　郭注颜子以损之为益而夫子谓仁者兼爱之迹义者成物之功爱之非仁仁迹行焉成之非义义功见焉存夫仁义不足以知爱利之由无心故忘之可也但忘功迹犹未达礼者形体之用乐者乐生之具忘其具未若忘其所以具坐忘者既忘其迹又忘其所以迹内不觉其一身外不知有天地然后旷然与化为体而无不同也无物不同则未尝不适故无好恶同于化者唯化所适故无常也
　　吕注人之为人也乆矣其悟道虽在一言之顷而复于无物非一日之积也回闻心斋而未始有回则悟道于一言其忘仁义礼乐以至于坐忘则非一日之积也同则物视其所一故无好化则未始有极也故无常同于大通则同于化而已矣
　　林注忘仁义而进于忘礼乐犹未离乎封域则有物也又进而至于无物则肢体于是乎堕聪明于是乎黜离形去知同乎大通此其至也盖堕黜犹出乎勉强离去则自然矣同乎大通与物为一也好恶起于不同同则无好恶命万物之谓化化则无常也言回能与物为一与化为同予亦愿从其后盖孔子谦辞也
　　祥道注枝海以为百川则见川不见海合百川以归海则见海不见川道海也仁义礼乐百川也回得道而忘仁义礼乐是睹海而忘百川然犹未忘道也至于离形而忘物去知而忘心宴然无所系累则道果安在哉与我兼忘而已此回之所以贤也义近礼仁近乐故忘义而后忘礼忘仁而后忘乐盖回之忘有所不忘而其益有所谓损不忘其所忘以归于诚忘损之又损之以至于无损非造坐忘之妙何足以与此
　　碧虚注颜子之益谓损外益内也爱物之谓仁利物之谓义爱利属乎外忘之则可于道则未也礼者体之威仪乐者心之冲和心体系乎内忘之则可于道则未也坐忘者无时而不忘堕肢体谓即应而忘黜聪明谓即照而忘即应而忘离形去知也即照而忘同乎大通也体同太空则无好恶心同造化则无断常矣
　　赵注仁义礼乐君子不可一日去颜子心融乎理则四者之名不立而忘之矣堕肢体离形也黜聪明去智也同于大通则与道为一矣夫子之意盖谓好恶两损常变俱泯是所谓同是所谓化汝果能是吾将汝师意其未必然也曰堕黜曰离去未免于有心亦不得谓之忘也
　　鬳斋云坐忘之乃庄子借颜子之名以形容造道之妙益矣言有所得也先忘仁义而后忘礼乐犹外天下而后外万物至于坐忘则有无俱遣四肢耳目皆不自知而同于大通之道也与道为一则化化则无所往而生其心矣
　　仁义本乎心心致虚则忘之易礼乐由乎习习既乆则忘之难颜子于斯二者既已坐忘则亦能人之所难能也而夫子犹以为未盖欲进之而造夫道之极于此有以见铸颜之意他人至是则望崖而反矣颜子又从而进坐忘之妙夫子乃惊骇反问讶其得之之也回告以离形去知同于大通必由忘己而后忘物斯为坐忘矣夫不知所以同而同是为大通之道岂好同而同之哉犹大化之运顷刻不停人处其中与之俱运防防长慧壮劳老其间出处动静兴废变迁亦何常之有盖非欲化而求化也物理自然古今一致唯得道者我欲不化忘之而已此二句乃夫子印证坐忘一段公案欲人求同于异安化为常置形于忘合道于虚则至矣尽矣人而信能无以外习滑湛然之真则夫坐忘者亦学道分内事夫子推之为贤盖所以奖成之而诱进其徒云耳
　　子舆与子桑友而霖雨十日子舆曰子桑殆病矣裹饭而往食之至子桑之门则若歌若哭鼓琴曰父邪母邪天乎人乎有不任其声而趋举其诗焉子舆入曰子之歌诗何故若是曰吾思夫使我至此极者而弗得也父母岂欲吾贫哉天无私覆地无私载天地岂私贫我哉求其为之者而弗得也然而至此极者命也夫
　　郭注此二人相为于无相为者也今裹饭而往食之亦天理自尔非相为而后往也子桑鼓琴哀歌求其为之者而不得言物皆自然无为之者也
　　吕注庄子论大宗师而卒之以孟孙才颜回以为孔子之徒体性抱神以游世俗而后为至也然恐学者以子桑之徒为不及孟孙氏子舆之徒为不及子桑于是复合而论之其言则皆至于命而安之之辞诸子之迹虽不同以道为大宗师而至于命则一也林注子桑忘形遗生故当其病也不以病为病一归之命而已不任其声以病而力微故举诗如此其趣也父母至亲天地至公岂私贫我哉求其为之者而不得则亦命焉耳万化咸归于一命此道之极也碧虚注寒与之衣饥与之食犹鱼之相濡以沫非矫情也不任其声惫也趣举其诗不成章曲贫病之极求其为之者而不得卒归之于命任命则无不达矣鬳斋云不任其声无力而声微也趣举其诗情隘而辞蹙也父母岂欲吾贫天地岂私贫我语最精绝求其为之者不得而归之命盖谓自然之理在天地之上命即自然之理是所谓大宗师也看庄子此篇高于列子力命篇矣
　　赵注子桑固穷安命与夫子厄于陈蔡而歌不辍颜子居陋巷而乐不改意同
　　古之所谓友者道义相资成德就业急难相济生死不渝者也观子舆之于子桑无愧于交道矣霖雨而忧其病知子桑之贫也裹饭而往食之知子桑之饥也入门闻歌而惊问恐子桑困穷而怨尤失其操守也子桑谓父母岂欲吾贫天地岂私贫我可谓达人高论非困穷所能厄也第以为至此极犹未能忘情于其间既而归诸命则能以理胜而处之有道使子舆之所以忘言也
　　南华用以结大宗师之防即西铭所谓贫贱忧戚玉汝于成盖非磨砺之乆涵养之极不足以大任故也学道君子宜深体之
　　民物之众主之者君学徒之众训之者师天生圣贤作之君师所以建隆治体恢拓化源使人知道德之可尊性命所当究君臣父子无失其伦天下国家同归于治者也然而正心诚意之本道授业之微非师无以任其为道也至矣宗师则为学者所主而尊之之称冠之以大犹云众父父也首论知天知人明义命以立其本以知之所知养知之所不知则以人合天知出于不知是知之盛也故继以真人真知寝不梦而觉无忧出不防而入不距虚而不华悗乎忘言诚若无为也而刑礼知德治世之具密有以体翼之而至极乎内圣外王之道者也夫人之爱其父忠其君而身犹死之况其卓然至真者乎真之可贵有尊于君父之命而世俗罔知徒从事乎呴濡湿沫不若相忘于江湖之为愈也大块载形佚老息死此造物之善吾形也而人多贪生畏死故设藏舟藏山之喻以破其惑凡有形有生理无不遁虽壑泽深固犹不免乎变迁有以见造物者无形而有力也以有限之躯藏无穷之宇宙恶保其不遁哉唯能藏天下于天下斯无遁矣是乃圣人所游一化所待生天生地万化而未始有极者何特遇人之形而窃喜之乎长上古而不为老登云天而处宫皆真人之妙用大宗师体之以为本民物学徒倚之以为命者也女偊之无古无今则死生不得系之矣祀来之莫逆相友则物我不得间之矣故左鸡右弹神马尻轮听造物之化随所遇而安古之所谓悬解也曾何虫臂鼠肝之足较而妄启跃冶之疑邪子反琴张歌而吊桑户以渉世为劳反真为幸此游方之外异乎世俗者方且与造物为人则寿夭穷通不足尽其变天地寒暑不得拘其体矣孟孙氏有骇形而无损心犹梦为鱼鸟而厉天没渊安于一时之化岂以形间而异情哉昔者南华梦为蝴蝶亦犹是也而今之所言为觉为梦唯超乎觉梦者知之颜子堕体黜聪坐忘造极心理窟继统圣门原夫出蓝之青实为师者善化之力也至于子桑鼓琴若歌若哭求其为之者不得卒归之于命有大宗师之道而不得行于时故是篇终于子桑之安命真人已得道则超乎命世累不得系之大宗师主乎道觉民然而命有穷达或行或止此系乎时而道无益损焉所谓真知则究极天人畅达性命而无疑者也穷理尽性以至于命则以处巳而言命物之化而守其宗则以宰物而言处巳之命子桑是也宰物之命其唯大宗师乎










　　南华真经义海纂微卷十九
<子部,道家类,南华真经义海纂微>
　　钦定四库全书
　　南华真经义海纂微卷二十
　　宋　禇伯秀　撰
　　应帝王第一
　　啮缺问于王倪四问而四不知啮缺因跃而大喜行以告蒲衣子蒲衣子曰而乃今知之乎有虞氏不及泰氏有虞氏其犹臧仁以要人亦得人矣而未始出于非人泰氏其卧徐徐其觉于于一以巳为马一以巳为牛其知情信其德甚真而未始入于非人
　　郭注有虞泰氏皆世事之迹非所以迹也所以迹者世孰名之哉故乘群变履万世世有夷险迹有不及也夫以所好为是人所恶为非人者以是非为域也能出于非人之域必入于无非人之境故无得无失无可无不可岂直臧仁而要人邪一以巳为马一以巳为牛夫如是则奚必是人非人之有任其自知故情信任其自得故无伪不入乎是非之域所以绝有虞之世也
　　吕注啮缺问王倪即子知物之所同是邪子知子之所不知邪然则物无知邪所谓知之非不知不知之非知邪四问而王倪一答以不知夫物之所同是者止于所不知王倪之不知乃真不知而体之者也有虞亦训忧虞泰氏亦泰定之义谓有知而有虞不若无知而泰定有虞氏之迹犹臧仁以要人而人从之固得人矣然以仁为臧而是之不免以不仁为否而非之是未始出于非人有人有非人樊然殽乱矣泰氏其卧徐徐其觉于于以己为马以己为牛莫之恶也故其知信而不疑其德真而不伪恶知不仁之为否而入于非人乎自王倪观之则有虞氏不及泰氏可知矣不及者言其迹泰氏则有虞氏之所以迹也欲得其所以迹者解心释神深造乎王倪之所不知而已
　　林氏注泰氏上古淳朴之世至尧则朴散而法成舜又因尧之法而増大之所以不及泰氏非圣人之道不同盖时事之变圣人应迹亦不得不异耳有虞氏以仁为善而要天下亦得人矣而未始出于非人人之有仁则以不仁为非人以人道言之有虞氏固出于非人矣以天道言之则有仁者亦未免于非人也徐徐于于皆舒缓猊以形容其淳朴或以己为马或以己为牛一安之而已故其知情信而其德甚真未始入于非人言其所以无是非也
　　祥道注道以不知为内知之为外不知为深知之为浅故啮缺四问而王倪一答以不知啮缺因悟喜而以告蒲衣蒲衣乃语以无为之迹经曰虞氏招仁义以挠天下之民又曰有虞氏之药疡舜有膻行皆臧仁以要人于道己不淳矣故未始出于非人泰氏则物我兼忘无所系累呼我牛也而谓之牛呼我马也而谓之马其所知者情信其所得者甚真于道淳而不漓故曰未始入于非人泰失之于老曰吾以为人也而今非也所谓非人义盖如此
　　碧虚注圣人行不言之教则四问四不知者乃应帝王之纲纽也虞氏喻有知泰氏喻无知臧仁以要人有善恶也未始出于非人谓趣同流俗一以己为马一以己为牛无物我也知性不伪故曰情信所行不防故曰德真未始入于非人谓超出尘表也
　　赵注子曰吾有知乎哉无知也言必至于无知然后为真知啮缺跃然而悟以告蒲衣蒲衣曰子何知之晚也有虞以仁为善求以得百姓之欢心此人之合未始离乎天也泰氏则觉寐自得以我为马可也以我为牛亦可也喜怒不作物我两忘此真人之道也其知情信覆载寒暑无差也其德甚真无一毫之伪也此天之合未始离乎人也有虞之于泰氏犹尧之于许由也
　　鬳斋云四问而四不答即维摩经以不言为不二法门之意啮缺悟其不言之言喜而告蒲衣蒲衣谓汝今方悟邪泰氏古帝王懐仁以结人心亦可以得人不出于如天而已谓其但能与天为徒非人即天也故曰未始出于非人未始出犹曰不过如此也不曰天而曰非人是其奇笔以己为马以己为牛皆置之不问听人谁何也其所知皆实理其德在已皆天真也到此处天亦不足以名之任其自然而然又出于造化之上故曰未始入于非人前曰出后曰入看他下字处
　　啮缺问王倪即齐物篇中四问是篇复举以标其首明真知无知是以能无不知而帝王之道尤宜忘知以任物使聪者为之听明者为之视知者为之谋勇者为之捍吾则端拱而致无为之治岂不伟与故啮缺因王倪之对喜而告蒲衣蒲衣谓汝乃今知有虞不及泰氏盖以仁为善不能不虞而出之未始出于非人德合乎人而已防氏觉悟自得知德俱真未始入于非人则道合乎天而人归之此应帝王之第一义也臧字音义旧作藏故崔注云懐仁义以结人也成防因之吕氏从臧释之以善林陈诸解皆从吕或谓臧藏二字通借用按汉书食货志轻微易臧则是借臧为藏而无以藏代臧之理今本多作臧以善释之为当
　　肩吾见狂接舆狂接舆曰日中始何以语汝肩吾曰告我君人者以己出经式义度人孰敢不听而化诸狂接舆曰是欺德也其于治天下也犹渉海凿河而使蚊负山也夫圣人之治也治外乎正而后行乎能其事者而已矣且鸟高飞以避矰弋之害鼷鼠深穴乎神丘之下以避薫凿之患而曾二虫之无知
　　郭注夫寄当于万物则无事而自成以一身制天下则功莫就而任不胜也故圣人之治也全其分内各正性命而已不为其所不能也且禽兽犹各有以自存是以帝王任之而不为使万物自成也汝曾不如此二虫之各存而不待教乎
　　吕注君人者声为律身为度而用人惟己则固有所谓以己出经者矣以义制事而他人有心予忖度之则固有所谓式义度人者矣此特其明之用非命物而化之者则所谓经者未必经所谓义者未必义不免为欺德而已是犹渉海凿河不足以有成使蚊负山不足以胜任也夫大物之至重神器之不可为而以己出经式义度人则治外而已正而后行确乎能事则非治外之谓也若然者无有偏陂而人不见其所向无有反侧而人不见其所背无有好恶人不可得而就避也凡吾之所为者皆出于同则天下之真情伪得矣孰敢操奇器以探我颔珠于九重之渊哉今夫鸟鼠之高飞深穴以避患也曾谓二虫之无知乎人又知于二虫不能无已而使彼有以窥之则二虫之不若也
　　林注用巳出法度以治天下终不能成功如渉海凿河使蚊负山言不胜其任也古者圣人治天下使民各安居物皆遂性何于法度以治外哉言圣人顺民物之性于事乎有能之者因而任之止于分内耳夫鸟高飞鼠深穴所以避患也不待教而然民有常性使之尽分而已何必作为经式义度以拂乱其常性哉
　　祥道注日中不以晦莅众治者不以权应物不以晦莅众故以己出经不以权应物故式义度人如此则如渉海凿河不循其理使蚊负山不量其才也不循其理非所谓正而后行者也不量其才非所谓乎能其事者也夫鸟鼠犹知高飞深穴以避害则圣人之治岂可以己出经而取患哉
　　碧虚注出经济之术用仁义之道庶民孰敢不听而化诸不修已而饰人故曰欺德治外乎言必先治内也正而后行邪则不能率众也禽鼠微物尚违害以全生理而况于人乎言出经式义乃治世之具非君人者之所以具也
　　赵注日中始告肩吾以圣人之治天下立经陈纪为万世法则天下莫不服从矣接舆谓大海无际渉而凿河蚊防至小使之负山喻借区区之经式义度以整齐天下俾之向化万无是理我好静而民自正我无为而民自化圣人尽其在我者而已岂以治外为务哉鸟鼠犹知避危就安而不待教人而不若二虫邪
　　鬳斋云经式义皆出于己以身为天下化也度人即化民经式义句法与和豫通同欺德言自欺非实德也治外者言化之以身则有迹也正而后行顺性命之理也能其事者尽此自然之事也鸟鼠之避患言有迹者必有累曾不若二虫之知也
　　日中始务明而好为道者也故告肩吾君人之道若此以己出经式义度则正人以法而不安其性命之情人孰敢不听而化诸则必人之已从非心悦诚服也故接舆指为欺德谓非实德不特欺人抑自欺耳以是而治天下凭虚莫济必不胜任也夫圣人之治岂务外乎言经式义度皆治外之具正而后行乎能事谓道德性命之理吾身之内务本立于内则施之齐家治国平天下可也且禽鼠犹知高飞深穴以避害况欲君人而欺德以召患乎曾二虫之不若也故古之应帝王者无欲无为天下自化若任知能以为之则君劳于上民乱于下何望乎治哉以己出经式义度民孰敢不听而化诸诸解多从经从人为句林赵从度为句碧虚照张君房校本作以己出经式义度民孰敢不听而化诸续考吴门官本作以己制经制字独异博参众林赵断句为优今从之
　　天根游于殷阳至蓼水之上适遭无名人而问焉曰请问为天下无名人曰去汝鄙人也何问之不豫也予方将与造物者为人厌则又乘夫莽之鸟以出六极之外而游无何有之乡以处圹埌之野汝又何舁以治天下感予之心为又复问无名人曰汝游心于淡合气于漠顺物自然而无容私焉而天下治矣
　　郭注问为天下则非超乎太初止于防者也与造化者为人则任人之自为莽群碎猊乘群碎驰万物故能出处常通放乎自得之场不治而自治也任情则淡漠静于性而止任性自生公也心欲益之私也容私果不足以生生而顺公乃全也
　　吕注无名人则体道者也体道者无所忻厌此云忻厌与人同也忻则与造物者为人厌则乘莽之鸟出六极之外何则彼其为人存亡在己出入无迹孰肯以天下为事汝又何舁以治天下感其心为游心于淡至无容私焉是乃无事而取天下之道也林注天根自然之本无名指圣人不豫谓不见于其先而乃发问也与造物者为人倦则又乘夫杳防而能飞者出六极之外此言圣人之道无乎不在而实无为斯足以应帝王矣汝之何法以治天下感予之心为言其不足以感动我也天根又问答以游心于淡则无味合气于漠则无暴无味所以清神无暴所以养气也则物来而不逆大同无私不期于治而天下治矣
　　祥道注天根以言本无名以言圣天根起本以应末出晦以趣明而问为天下无名人所以鄙之夫与造物者为人已渉于有事矣故厌则乘莽出六极游何有处圹埌也莽喻心乘之以游即游心于淡合气与漠顺物而无私者也若是则不为天下而天下自治又奚以法治之哉
　　碧虚注与造物者为人有意自造也乘莽出六极凌虚履妙超阴阳也游何有处圹埌造道之域居空同也顺物自然而无容私有私则失自然矣
　　赵注天根者宗主之称无名者真人之号殷阳盛明之地蓼水寥寞之乡造物者覆载天地雕刻众形本非有心予犹厌之而超乎形器之表又何必以治天下感动我心为无名人又问乃以顺物自然之理答之凡有心于为者皆容私也天根此问之失在为之一字无为则天下自治矣
　　鬳斋云与造物者为人处世而顺自然也游于世间已足将游乎造物之外莽虚无之气何有圹埌太虚无极也何故以治天下感触予之心舁字崔本作为亦何故之意淡漠无形气犹性也以此心此性皆合于自然前云无听以心而听以气则此气字合以性释之顺造物而无容心则天下自治何必为天下乎无名人即子虚乌有之
　　天根喻自然之本当晦涵育任物自化今趋于盛情之方自显以求有为故问为天下无名圣人所以鄙之谓何所问之不悦我心也乃自陈无为放旷之乐就以防化之与造物者为人言与化俱运任而不助也莽犹杳防鸟喻飞行无迹圹埌虚豁猊言我逍遥自适若此汝何法以治天下感动予心哉天根又问无名人告以游心于淡无嗜欲也合气于漠无所也顺物自然而无容私有心于为天下则有私而失其自然名曰治之而乱之所由生也盖治天下之道无他善复其自然之本则身修而天下治矣天根不知反求诸已而懐宝自迷哀哉









　　南华真经义海纂微卷二十
　　钦定四库全书
　　南华真经义海纂微卷二十一
　　宋　禇伯秀　撰
　　应帝王第二
　　阳子居见老聃曰有人于此向疾强梁物彻防明学道不勌如是者可比明王乎老聃曰是于圣人也胥易技系劳形怵心者也且也虎豹之文来田猿狙之便执斄之狗来借如是者可比明王乎阳子居蹴然曰敢问明王之治老聃曰明王之治功盖天下而似不自巳化贷万物而民弗恃有莫举名使物自喜立乎不测而游于无有者也
　　郭注胥易技系劳形怵心言此功夫容身不得不足以比圣王盖以文彩技能系累其身非渉虚以御乎无方者也天下无明王则莫能自得然功在无为而还任天下天下皆得自任故似非明王之功而民莫知恃赖虽有盖天下之功而不举以为己名物皆自以为得而喜居变化之涂日新而无方与万物为体则所游者虚也不能防物何暇游虚哉
　　吕注向疾者趋事之强梁则非以柔胜物而彻之非能无知防之而明非明之所自出学道不勌则未能日损以为道者也能有所技则劳其形思有所系则怵其心犹百工以短长有无胥易非圣人所以用天下也虎豹猿狗之来田借皆有以取之则夫劳形怵心而为天下用者亦强梁防明之所自取也借犹借言巧力为人所借也有力弗居化贷弗恃则凡有者不得举而名我使物自喜而已所以然者立于不测游于无有故也则向之所以比明王者不亦踈乎
　　林注明者神之散王者圣之动应帝王者出而治世故以向疾防明为问答以如是而可比明王则是胥徒好易技系劳形怵心者皆可望于圣人虎豹以文而来田猎猿狗以便而招防借皆可以比明王乎子居惊问明王之治答以功盖天下而不有化贷万物而不恃言古之明王无意于天下而天下归之以至运精神以化天地之德动心术以应事物之变其本莫不始于此故虽有功而不举以为名化物而不自以为喜是以天下以功归之物自喜之立乎不测之上而阴阳莫能制游乎无有之乡而万物莫能累也祥道注向疾强梁则与能如婴儿者异矣物彻疏明则与明道若昧者异矣学道不勌则与绝学无忧者异矣明王即圣人圣人无为而天下化今于三者而与物为事犹以技系交易而侔利者也岂惟劳形怵心外患将至矣夫明王之治有功弗居则我何力于民化物不恃则民何得于我是以名不举而迹不彰实不聚而患莫及以虚而为群实之宗以无而供万物之求也
　　碧虚注所向之处嫌疾强梁不容恶也彻通事物疏豁明白尚聪明也以此妄知易彼自然使其技能相系劳苦其形怵其心者也虎豹猿狙喻以能召患似不自已忘我也而民弗恃忘功也有莫举名忘名也游乎无有兼忘也明王之治如是而已
　　赵注向疾者所志防疾强梁者刚果敢为物来能明力行不勌如此可比明王否答以道尚柔晦无为若此则与道相反而为才所累岂惟劳形怵心又有害焉犹虎豹猿狙来田来借皆以才掇祸不足以治天下也子居更请盖锐于有为老子则安于无为故答以功成而不自我出物化而弗恃以为能物各自适而莫能名吾之功即孔子赞尧所谓民无能名而巍乎有功者也
　　鬳斋云向疾强梁等语虽不指名而讥孔子胥刑徒易更也犹云卒更也必古有此语犹汉云薪技系者以工巧而系累技术之人也言如此为学身心俱劳犹虎豹以文而招田猎猿狗以便而招绳借此贬之之甚也子居再问卒告以功盖天下似不自巳至使物自喜即功成不有帝力何加之意立于不测即是游于无有鼓舞其笔端耳已上数段皆述其命篇之意
　　向疾诸解不同音义载梁简文以向同响犹庖丁章砉然向然读同响之义然考本章大意吕林碧虚如字释之为优今拟解云向疾谓应物之强梁则非守柔者也物彻谓乐通物疏明则非葆光者也学道贵于无为而乃以不勌为功犹以技能相易相系不免于劳形怵心言所求者非其道也且也至可比明王乎乃老聃反问之辞谓若以前论向疾强梁等可比明王则虎豹因文彩以致猎猿因便防狗因执狸而致防借亦足以比明王乎子居始悟蹴然问明王之治乃告以忘功善贷逃名遁形始可以论明王之治盖子居所论者迹而老聃所论者心心迹之判乆矣夫执斄之不通斄有离来二音至大之牛岂狗能执音义载李氏本作狸为当
　　郑有神巫曰季咸知人之死生存亡祸福寿夭期以岁月旬日若神郑人见之皆弃而走列子见之而心醉归以告壶子曰始吾以夫子之道为至矣则又有至焉者壶子曰吾与汝既其文未既其实而固得道与众雌而无雄而又奚卵焉而以道与世亢必信夫固使人得而相汝尝试与来以予示之明日列子与之见壶子出而谓列子曰嘻子之先生死矣弗活矣不以旬数矣吾见怪焉见湿灰焉列子入泣涕沾襟以告壶子壶子曰向吾示之以地文萌乎不震不正是殆见吾杜德机也尝又与来明日又与之见壶子出而谓列子曰幸矣子之先生遇我也有瘳矣全然有生矣吾见其杜权矣列子入以告壶子壶子曰向吾示之以天壤名实不入而机发于踵是殆见吾善者机也尝又与来明日又与之见壶子出而谓列子曰子之先生不齐吾无得而相焉试齐且复相之列子入以告壶子壶子曰吾向示之以太冲莫胜是殆见吾衡气机也鲵桓之审为渊止水之审为渊流水之审为渊渊有九名此处三焉尝又与来明日又与之见壶子立未定自失而走壶子曰追之列子追之不及反以报壶子曰已防矣已失矣吾弗及已壶子曰向吾示之以未始出吾宗吾与之虚而委蛇不知其谁何因以为弟靡因以为波流故逃也然后列子自以为未始学而归三年不出为其妻爨食豕如食人于事无与亲雕琢复朴块然独以其形立纷而封哉一以是终
　　郭注未懐道则有心而亢其一方以必信于世故可得而相萌然不动亦不自正与湿灰同其寂魄此至人无感之时也夫至人其动也天其静也地其行也水流其止也渊默虽动静流止之不同无为而自尔一也今季咸见其尸居坐忘即谓将死睹其神动天随即谓有生耳诚能应不以心理自符与化升降以世为量然后足为物主而非相者所测此应帝王之大意也德机不发曰杜权亦机也天壤之中覆载之功见矣比之地文不犹外乎此感应之容也存自然而覆载则天机应利名之饰皆为弃物机发于踵常在极上起也发而善于彼彼乃见之居太冲之极浩然无心而同万方故胜负莫得措其间也物各不平混然一之管窥者莫见其涯故似不齐渊然静默之谓虽流水之与止水鲵桓之与龙跃常渊然自若未始失其静默也至人用舍虽异默一焉故略举三异以明之虽波流九变治乱纷如居其极者常淡然无为深根宁极虚而委蛇无心而顺物不知谁何泛然无所系变化頺靡世事波流无往而不因也食豕如食人忘贵贱也于事无与亲唯所遇耳去华取实虽动而真不散一以是终使物各自终也吕注既其文未既其实实则不识不知之处是也夫道未始有物虚空无相莫之与匹犹众雌无雄吾非应物居然有藏于胸中犹无雄而卵是以道与世亢而必信者故使人得而相也地与阴同德则莫得而见示以地文使得而见也不震则不动不正即不止机者动之微也初见湿灰以为死不知其杜也及其有生然后知向之所见为杜权而非正也天则与阳同波莫得而见示以天壤使得而见也名实不入则无为机发于踵所以示之也壤者物所自生踵者息所自起是以知其有生而为善者机也地文则阴胜阳天壤则阳胜阴太冲则莫之胜而不一是以疑其不齐莫胜则平故谓衡气机也三渊之义以喻心善渊虽流止之与鲵桓盖未尝不渊也太冲莫胜亦若是而已矣及乎未始出吾宗则藏于天而示以无所示彼莫得而见故自失而走盖季咸以其心相人之心我无心则彼所以相者亦不能独立是以失灭而不可复得也虚而委蛇不知其谁何则无心无为其止也因以为弟靡则莫知其为靡也其动也因以为波流则莫知其为流也求我于动止之间皆不可得此其所以逃也食豕如食人则忘我之至于事无与亲致虚之极也雕琢复朴块然独立纷而封哉一以是终虽万物扰扰而吾之封自若终莫之变也林注列子见季咸而疑其师道之不及壶子告以质由文显道即事彰言我与汝尽其文未尽其实何由得道与犹众雌无雄何由而卵汝既未尽我道之实其道犹与世亢而必信于人故季咸得而相汝也湿灰言将死之证示之以地文不示则无文矣不震则寂然不动正者贞也贞夫一故体安静不正则非一所以为地文德虽有机杜而不发彼所不能知也天壤者覆载之功也及于物犹道德之机发于本根而名实未能入也踵者形之下极善者可欲之谓彼之所见曰机壶子自谓为权权则所见者粗机则所存者妙故也始则杜机于至寂之中而相者疑其死次则发机于至极之下而相者疑其生已而不动不静非死非生参差不齐无得而相也太冲者至虚而中莫胜列子所谓莫朕是也衡至平也应物则参差不齐气虚而待物犹未离乎机壶子藏神于至虚无朕之际而动静阴阳之不齐犹衡之应物故使季咸不可得而相也鲵大鱼审停审止水为渊喻示以地文流水为渊喻示以天壤大鱼盘桓以为渊澄湛湍疾参差不齐示以太冲莫朕之谓也列子有九渊此引其三以明壶子之事耳太冲犹未离乎气机至于未始出吾宗则与天同矣此季咸所以自失而走也无心而顺物故虚而委蛇不知其人是谁是何也弟者放任靡者顺从彼且为弟靡因以为弟靡彼且为波流因以为波流此言壶子之变化在已也列子见壶子之道遂自觉悟以为若未始学也归为妻防食豕如人不知有贵贱物我也不役于务去华就实块然独立事虽纷扰而守其封域终不为之变也
　　祥道注与道游则无心故死生祸福之机泯于内不可得而相也与俗交则有累故死生祸福之机兆于外可得而相也此季咸所以于众人则其术神于壶子则其术穷也地文者阴柔之体凝天壤者覆育之功见太冲者天地之中气也阴柔体凝所以应物者静故曰杜德机止水之渊是也覆育功见所以应物者美故曰善者机流水之渊是也至于太冲莫胜则非动非静若死若生不上不下当中若衡故曰衡气机鲵桓之渊是也水之或止或流或为鲵桓其渊一也壶子之机或杜或发或为太冲其道一也善观水者察其渊善观人者察其道而已列子悟壶子之道自知不足为其妻防忘我也食豕如人忘物也忘我故无内外之殊忘物故无贵贱之别心若死灰形如槁木纷而封哉而莫之动一以是终而莫之变也碧虚注理犹实也事犹文也壶子谓吾与汝无其文故未既其实而固执以为得道犹有雌无雄奚以生化今有季咸之文斯足以显壶子之实以道为有而与物亢敌故为术者所相地以不动为文见其深根宁极不震不止动静不发蕴道息念杜德机也反常曰权杜权则复常之义天以发生为壤见其神采外耀也真人之息以踵生气一动冲和遍躯发自根本岂止眉宇而已哉子之先生不齐但见形质而已太冲莫胜谓太空无胜负而不知其所以然衡气机则轻重平一不可以动静观也夫水之波荡无涯而渊渟鉴物一也犹至人灵府虚豁洞鉴故相者无所施其术也示之以未始出吾宗形之语言则已出宗矣弟靡波流皆罔测猊食豕如人视彼若此块然独立无比儗也纷而封哉外荡而内澄一以是终如此而已矣
　　赵注列子神季咸之术以为愈于其师壶子告以我之所以许汝者尽其文耳而其实则未汝固以为得道与众雌无雄而又奚卵言有形之皆阴也必有无形者以为之主宰而汝以道与世亢必欲人之见信非无心而任理故人得而觇汝示以地文寂然而止也萌乎不萌也不震动故正之正则动矣此谓杜德机老子云塞其兑闭其门是也天壤与地文对坤静而干动也名实不入而机发于踵以万物为刍狗而勃勃乎有生意此谓善者机老子云虚而不屈动而愈出是也始见以为弗活再见以为有生又见而死生不可测故以为不齐太冲莫胜列子作莫朕是也示以太空漠然无朕而中有机缄老子云窈兮防兮其中有精是也大鱼盘桓以为渊静中有动衡气机也止水为渊杜德机也流水为渊善者机也示以未始出吾宗泛应万变而本然者常存也弟靡列子作茅靡茅靡波流即与之虚而委蛇也列子悔其学之未至于是去文反质槁木其形虽处纷扰之中而所守不移一以是终而已庄子论应帝王而言此者盖有深意夫为国在仁义礼乐今乃泯然不见其迹人以为国将亡矣及发政施令犁然当于人心又以为国将兴矣至于寓威武于文德之中行爵赏于刑罚之外则觇国者不可得而测识矣此圣人治天下之妙道而托之以神巫之相也
　　鬳斋云文喻外实喻内汝未尽见其实固以为得道乎无雄奚卵言无心亦无迹也此句喻其心未化故可以形见自以其道高于世而欲人必信之便是有迹使人得而相汝也湿灰言其生气欲灭地文禅家修观名萌乎若生之意不震不动也不正者不可以指定言此不正与孟子必有事焉而勿正同德机生意闭其机而不动有生意欲灭之状遂以为弗活矣于杜闭之中而动机已露故以为有生天壤亦是观名天田者自然之壤犹今修养家以舌间为天津之名实不入有无俱遣也机发于踵言其气自下而上善者机犹言性之动处太冲即太虚莫胜不可捉摸也衡者平也半也气机之动至于平半之地而止则是半动半静所以为不齐也鲵桓止水流水释氏皆以为观名审信也壶子到此方出向之所以示季咸者皆此渊也九渊方示其三耳太冲莫胜未始出吾宗皆是观名頺靡拉扱波流莽荡故自失而走也为其妻爨已下皆堕体黜聪之意不复赘释李士表论云季咸者以我之心感人之心以我之见感人之见故祸福寿夭之妄名起矣名既已妄又妄言之世之滞于相而不能防妄者又妄受之直以是为真故弃而走也彼至人者践形于无形之表超数于无数之先又恶得而相哉故始示以地文而疑其死次示以天壤而疑其生殊不知形之生死心之起灭也心之起灭见之有无也壶子未始有心静与阴同德动与阳同波冲则阴阳之中莫胜天地之平也万法一致本无高下彼见不一谓不齐耳三者皆谓之机以其动之微可得而见也及其未始出吾宗则示以无所示彼以实投我而此虚彼以有受我而此无彼之起心役见有尽此之离人入天无尽所以自失而走也壶子谓见吾三机则犹立我与之虚而委蛇不知其谁何则我亦忘矣示之者谁邪见之者谁邪庄子论应帝王而言此者夫帝王之应世唯寂然不动故感而遂通唯退藏于密故吉凶同患一将出其宗焉以天下为事则人得而相之矣古之帝王所以荡荡乎民无能名焉者以此
　　王旦论云古者帝王之治天下必有不测之用故使人不可得而相孔子曰君子有三变望之俨然及其即之又变而为温然听其言也又变而为厉矣是岂可执一而相哉夫尧一而已就之如日望之如云其仁如天其知如神若此之多变然则圣人出而治天下使人不可得而相者固所以取天下而用之之道也欤
　　季咸以心感人而知其心者也道与世亢则不能无心有心则有迹使人得而相也始见壶子而哀其弗活盖至人心若死灰季咸无所施其感耳不震者地之体不止者神之化萌所以示之文可见者也杜则揵闭莫窥机则微有可睹此至人潜德内蕴之猊有非术者所能测识也再见壶子喜其有生谓见杜权矣权又机之显者始欲杜而今微显所以知其有生者也天壤谓自然之地生物之本也名实不入心不动也唯能至静故其机发于下极吾身生意之所自始养而为浩然之气广而为及物之仁是谓继性发见生生而不穷者也又见壶子而疑其动静不齐无得而相则至人之妙用有出于术数之表者矣太冲者虚之至故莫窥其朕兆也衡以平而善应气以虚而善入皆无心于物故不待感而自应然谓之机者以所以示之者言也三渊喻前三机之有深意九渊仅示其三而季咸之技已穷至人非有心于出奇以屈人也特示之以未始出吾宗盖不示之示无宗之宗亦虚而已何出入之有然则壶子所示者愈近而季咸所相者愈远宜其自失而走也季咸既灭既失壶子亦无有也然则列子将奚为哉因悟向所学者皆其土苴而今始识其真纷而封哉一以是终颓然而道尽之谓也此章实寓应帝王之妙防托之季咸之相所以神壶子之道使后之心醉技术者亦将少醒焉耳吾与汝与许也孔子曰吾与防也义同既其文一本作无其文天屈西北为无侧加小卜为无【古既字】不正当是不止不齐如字莫胜是朕无疑三渊审字列子并作潘【音盘】水盘洄也本经音义云司马本作蟠聚也义或近之弟靡旧注同颓未详所据今依列文茅靡为正即草上之风必偃庶协下文波流之义




　　南华真经义海纂微卷二十一
　　钦定四库全书
　　南华真经义海纂防卷二十二
　　宋　禇伯秀　撰
</div>
    <div class="pagination">
<a href="南华真经义海纂微_page6.html">上一页</a><span>...</span><a href="南华真经义海纂微_page2.html">2</a><a href="南华真经义海纂微_page3.html">3</a><a href="南华真经义海纂微_page4.html">4</a><a href="南华真经义海纂微_page5.html">5</a><a href="南华真经义海纂微_page6.html">6</a><span class="current-page">7</span><a href="南华真经义海纂微_page8.html">8</a><a href="南华真经义海纂微_page9.html">9</a><a href="南华真经义海纂微_page10.html">10</a><a href="南华真经义海纂微_page11.html">11</a><a href="南华真经义海纂微_page12.html">12</a><span>...</span><a href="南华真经义海纂微_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
