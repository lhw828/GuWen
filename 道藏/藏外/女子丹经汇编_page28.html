<!DOCTYPE html>
<html>
 <head>
  <meta charset="utf-8"/>
  <title>
   女子丹经汇编 - 第 28 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   女子丹经汇编 - 第 28 页/共 32 页
  </h1>
  <div class="content">
   女修正途序
　　纯阳子誓渡众生，已有《九皇丹经注》，为男子修仙之津梁。不忍坐视女子具有夙根、素存道念术者不得真传，误入歧途、沦于鬼趣。乃于己未孟冬朔日临焕彩楼，感不二仙子，诚将西王母口授魏元君真传，原名《女大金丹诀》阐之。申改女修正途九则，上仍冠以西王母三字，并请颁示女真九戒，以肃道风，共成十则，统沐慈准受授，然尤贵能身率者。仙子勉诸，道用无边，而道基还自十则始，是为序。
　　不二元君孙贞一曰：女真丹书，世岂无有？率皆混杂曲说，以致妄徒穿凿附会，自诬诬世。甚有导堕精灵者，祸流肆蔓。道祖浑厚，仅以沦入鬼趣慨之。贞一切痛久矣！幸沐道祖委删订辑，爰剔之。一循西王母女大金丹诀文原本，参增玉清神母口授大道玄影，辑成九则，录呈鉴政。道不终隐，仰蒙申改。题曰《西王母女修正途》，冠以女真九戒文，共成十则。并请发明玄秘，俾知女子修真，地道无成而代有终，原有参赞化育之大道，大可身体而力行之，统沐慈准，便宜受授。从此女宗，不惟不堕歧途，且易直登天阙。道运之当重振也，敬立欢忭，拜序于武林焕彩楼，所以志幸也。全真正宗道孙孙贞一百拜，谨序。
　　吕祖师申正重题
　　孙元君遵剔补述
　　太虚翁沈太师授
　　受业弟闵一得注
　　第一则九戒
　　若曰，按女修，应受九戒。戒律曰：行持不退，大有利益，戒果圆成，不经地狱之苦，生逢十善之家，名登紫府，位列仙班。今颁女修正途，应以九戒戒文为第一则。文曰：孝敬柔和，慎言不妒；贞静持身，离诸秽行；惜诸物命，慈悯不杀；礼诵勤慎，断绝荤酒；衣具质素，不事华饰；调摄性情，不生烦恼；不得数赴斋会，不得虐使奴仆，不得隐善扬恶。以上九戒能遵，方可受持正途。盖以所颁，至珍至贵，不戒授受，为亵天宝，授者受者，一体受罚，慎之凛之。
　　[谨按；全按则则皆冠"若曰"两字者，文成于述授之手，乃代西王母金口口宣，记者之词。是犹佛经冠以"如是我闻"，道经冠以"道言"之义。又按此则则中九戒文，前人取冠于第一则则前，乃在净身、净口、净坛等等文列。吕祖申正全部，始将戒文加以申说，纂作正文第一则。从此道不轻传大义，开门见山矣。]
　　第二则本命
　　若曰女修正途第二则，题曰"本命"。盖言女子，阴质也，月象也。当十三、四、五岁时，元炁充足、真血盈满，有阴中之一阳，月圆之光正旺，至天癸一降，元炁遂破，真血遂泄。若到婚嫁之后，或生男女，元炁渐损、真血渐亏，虽月月有信水复生，即月月有信水复伤。＜谢氏按：天癸者，乃阳极阴生之时也，此阴乃浊阴。天癸之来，不分男女，甚至不分物种，皆有天癸之"信"。所谓天癸者，统一之整体，是谓浑元，此整体"破身"之日时，是谓天癸，故炼丹之道在于返还，使之保持中和之态，女子修丹，必斩赤龙，即是此理。＞女命难修，在此一着。女欲保命还元，须寻修诀，得诀以修，功成甚速也。题曰"本命"者，盖以女命还在天癸。天癸不化，命何能保？还元无日，无如修诀至珍。故以"九戒"文为第一则，而以"本命"文为第二则。先性后命之义。进体此则之下，接曰"性原"。盖言修性，正以保命耳！
　　[谨按：全部除去，第一则出自吕祖创纂，第二至九则皆属不二元君重订辑成。复经吕祖手正者，意在明显。故措词从达，恐复因文掩义贻误后人。见者切勿以文欠古雅，疑非仙笔焉。至如第十则，全经吕祖纂出，盖自申准以后，而续演政者也。]
　　第三则性原
　　若曰，女修正途第三则，题曰"性原"。盖言女子，水性也，花质也。时当年少，知识已开，即宜自饬，毋任戏游，兼戒奔驰。于斯时也，自有一点初经含于内牝，如星如珠，乃是先天至室，藏于坤腹之上，位在中黄之中。女子斯时，若知洁性，不看淫戏，不听淫词，举止幽闲，动循内则，静则释如，则此一物得附性天，便成元一、不变赤珠、不化天癸。无如凡女无知、童性喜动，或随嬉戏，或逐跳奔，不无气动心摇、精神内乱、真不固，则此星星天宝油然融化，其热如火，夺门而下，破扉而出，举世名曰天癸。际此以后，纵或守贞不字，总是凡女也矣。此无他，不识"性原"之故。志欲修还，惟自下则修起焉。
　　[谨按：内牝即是牝户，以下又有泉扉，亦名牝户，故以中黄之户曰内牝云。又按：初经命宝，不识知修，则附性天而化元一，古之圣女有行之者，大士、天妃此明证也。世间不乏慧女，可惜内无仙父母，外无圣师友，千慧千堕，悲夫！]＜谢按：月信未来，精炁乃先天浑元，藏于黄道之"中"。此精气虽乃生长之阳，有发散之本性，但奈何周期未至，神识未飞，故精炁不泄，而谓童真。此时修炼，不必筑基，直行化神还虚一步即可丹成道就，使炁化神，以神化炁，谓清静性功＞
　　第四则修经
　　若曰，女修正途第四则，题曰"修经"。盖言女子天癸已下、真炁已破、真血已亏，不事修经，真血日少、真日亏，纵欲精修，有何益乎？《丹书》曰："竹破须将竹补宜。"其诀惟何："凡有月信者，先斩赤龙；无月信者，又须先复而再斩。"＜谢按：真血者，真阴元精也，丹书称谓神水。在后天而言，真炁者，真血"中"之一点真阳也；在先天而言，真血者，真炁之妙用中之"一圈含育之阴"也＞＜又按：老年之人，阴多阳少，真衰竭，故以补炁为先，炁足，自然月经复来，补血亦有本矣。青年炁足，应已补真阴为先＞究其起手，皆用周天之法。于子午二时，跨鹤而坐，万缘放下，叩齿七十二次，以通肺腧二穴；次用两鼻，微微呼吸三十六次，以周身血脉。於斯时也，诚恐从下泄，必须跨加劲，毋任放松。须以两手分叉脐下扉上，以意往后向上而送，约行三十六息；再以两手作托天，必须分意存在尾闾，导后达而升，如是约行三十六息；再行缓托三十六次、急托三十六次，则自觉尾闾气动，有腾腾上升之机趣。如是后，可将两手放下，仍叉两腰，加用两肩往上直耸三十六次，则自觉夹脊关，肺腧等地气势动升。而或有塞阻处，加行咬紧牙关，意存后颈，往上直提三十六次，则自觉玉枕、泥丸皆通矣。如是后，方用下咀唇包上咀唇，微微着力，则自觉泥丸之气下到鼻中低处。其时只用舌搭天桥，无须着力，须以意存舌搭之处，甘露自降。乃于鼻中微带缩法＜谢按；可意注山根，否则恐气散＞以意送露咽下，直降绛阙。存留片晌，方以意导分向后退降，须分左右达存两腰，各旋三十六次。再以意导分向脐轮，左旋三十六次，右旋三十六次，则自觉满腹通畅。於斯时也，两手仍叉脐下扉上。以意分导乃是左右同刻，齐提三十六次，则自觉有一点点入子宫，则须若存若忘，片晌而已。此是修经之大略，个中尚有无上活法，此时未可言也，然不外夫"寂虚而视"一句云。＜谢按：此篇功法，太过有为，实不适宜于初习者。其法贵在"自然"，顺机而引，非强作意而为，故末句云："不外夫寂虚而视"。所谓"旋几次，提几次"等之言，应活看，实心息相依以武火观照也，不外"专一"二字。＞
　　[谨按部位：子宫即内牝，盖男子之玄窍。《丹书》曰"阳曰玄，阴曰牝。"合而言之，是即《老子》所谓"玄牝之门"、《黄帝阴符经》载之"奇器"也。曰奇器、曰玄窍、曰牝户、曰子宫，名虽有四，而穴则一穴。谨按：此则之以子宫言，盖假人事以明之，然可见圣胎、儿胎皆结于此。＜谢按："此窍"乃活窍，炁生时，方显其"形"，非专指有形有所之阴窍＞又按："不外夫"句，盖言有消息可体行，慎毋大意云尔。
　　若夫子宫体得一阵热气盘旋，此时泉扉更宜紧闭，莫教放松，得有逸趣。最忌念起，稍有恋情，便致遍体酥麻，非惟急宜定情，仙凡从此两分。
　　[言当紧闭，不可大意。扉闭稍松，真炁扉泄。下文云云，则更危矣。盖以其时，扉内必有非凡震痒，再经提闭，则此牝内必得非常逸趣，不加定情，〈谢按：此宜不动心，再加行心息相依入于虚空功夫，忘形忘相。〉必致遍体酥麻，〈谢按：真从皮肤泄出。〉溜入情海，虽欲定情，恐不及矣。故曰"仙凡从此两分"。大师太虚翁曰："法惟艮背，厥情乃定。"〈谢按：将心"放止"于夹脊一窍也。但平时须在此窍煅炼存养纯熟，性功纯厚，方保无失。否则执于色身，未见其利，先见其害。〉否则，扉必洞开，精漏若注也矣。惜哉惜哉！]
　　於斯时也，急须息心多时，寂俟子宫安静而已，盖即魏元君"宝归北海安妥妥"也。虽然，尚是黄叶之止儿啼，切莫认作结胎云。
　　[谨按：觉海即南海。则此子宫即北海，而位却在中极中黄之北，盖即《周易》"黄中通理"之处--乃以前后为南北，不以下上为北南也，〈谢按：任脉三田所管辖之一路是谓南海，以"心"为根；督脉三关所辖之一路是谓北海，以阴蹻一窍及下丹田为"根"〉况有魏元君句足证乎，故必寂俟子宫安静乃可停功。〈谢按：子宫安静者，乃"心火"已降，觉海无波，俱归于北海〉窃按此则是有赤龙而修，修至龙斩以后等等功法，大宜静体以行，一卤莽，功尽废，故曰"仙凡从此两分"云。又按：此则乃是全部圆影，所谓还元返本。造至结胎，玄景已具。第是则就一身之天地五行炼而还返之至宝，尚属小还小返，大可日行、时行而得，《丹书》所谓"一粒复一粒"者，是此至宝也，〈谢按：此指筑基工夫所获之效验，从内玄窍入手，积精累气，"一粒复一粒是谓积也，日日有阳生之时也。"〉此则故以黄叶晓之，然于收取煅炼之诀、引归安妥等等处所，乃是完完全全一部大还玄影，大宜体识，切勿卤莽看过。]〈谢按：此段虽讲小还，但以后之大还功诀，亦和此基本类同，故曰玄影，乃大还之"影子"也。〉
　　第五则复还
　　若曰女修正途第五则，题曰"复还"。盖言世上女流，有年至老而身未净者，有年仅四十五、六而龙已断者，皆当修致还元，一如处女样。此功此法，即前四则内之功法也。但以往上后提者，改为往前下注、流归溪海；应咽甘露，只许咽咽留阙，不许下送。加用手摩乳溪，左旋三十六，右旋三十六，，觉此阙溪现有溶溶趣味；再加分摩两乳，缓摩三十六，急摩三十六，先轻后重，亦各行三十六，共成百四零四之数，自觉两房及溪之中真炁氤氲，得有凉液如泉出自双关、涌归南海。息心俟之，毋许心后分注两腰，只许于中宫万缘放下，而却绝不用夫引导等等，随机散布而已。自觉遍体极清极和。如是行持，一日不间，弱自渐强，衰自渐壮，老者亦渐还少，而面有花色，两乳渐收如处子，中渐结若桃核。如是百日之内，足得天癸色若胭脂水，三日之后即行四则内功，一毫不加不换，赤龙又自斩矣。然以得见日月而现若双环，乃为真得云。〈谢按：此功法，即心息相依守中抱一之法，从女子上丹田起修，此谓以神生气，以气化血，而月经复行。神生气者，神返身"中"气自回也，气回入"心"，再加"虚寂"则自化血矣。〉
　　[谨按：《道典》言有年老妇女，尚有信水，水非信水，乃是饮食之津。是经民相火烘而成、不归肝脾之物，或变肠红，或变赤带，或成倒经，皆此物也。症皆属亏。故与先期而断，同用修复，一如处女样后，方可从事断龙耳！又按"得见"见字，当从现韵读，盖此"见"作"现"韵读之。〈谢按：不期而遇，非安排拟议而出，故曰"现"，自然而已！〉见乃是现兆，惟心寂体，乃可见也，现若之现，体之即见也。按此两字，义有浅深，不可卤莽读过。]
　　第六则乳房
　　若曰女修正途第六则，题曰"乳房"。盖言乳房上通心肺之津液，下澈血海之真汁。炼得乳房如处女小儿形，便是女换男体。其功法不外四则五则者。女子以血为本也，而此则题旨乃在炼赤返白，又，故有炼液化血一着。化液成血，莫如露露留阙，神注双关，关内旧积泥液油然熔化而溪归海。归，血生必旺，其中精义乃在第五则内。若欲化血返白，莫如意注溪房，口齿紧咬，加意虚寂心念，气自归溪达房。加用两掌分揉两乳，先缓后急，先轻后重，其行百四零四，聚倍旺，加意后退，分注两腰。更以目神分率旋左右，共成七十有二息，必得烘若灸。更以意导绕轮，不计其数，必得下极若沸。则此赤化新白，必自化气，穿闾升脊、逾枕透谷。期时内现三山玄圃不如净境，急须从事忘忘，忽又冥冥成夜。我自寂守，久之，必自得有电掣雷轰，露洒若注，华池充满，咽不胜咽，油然降阙达脐，遍体清和。吾仍寂体以视之，如是，百日不间，两乳中壮者，平如小子；两乳中空者，实若核桃，一如处子。究其得如小子，乃从化白功足；得如处子者，功从化赤功足。吾宗遵行，得验者不少，着有诗词者凤姑也，兹堪采以作证，其诗曰："左日右月一阴阳，关鼻内运名运罡。若欲阴阳归日月，手把真火揉双房。"受者勉诸。
　　[谨按：双关位在脊前宫后，关内有二穴，人身泥液之所踞，左曰膏，右曰肓，药力不能到，真不自至者。泥液踞祸一身，造化生人，乃为设关以护心，故名其处曰双关。夫液曰泥，似液而非液者，本属饮食之所化，津类也。乘气着肺、散布一身以润经络者，此一物也。身内真炁旺，物经则化，为用无穷。真炁若衰，物经不化，流注脏腑经络，亦不为害。惟适感至阴阴气，乃成泥液，似精非精，壅塞气道，而被注留最多处，双关、下极两地。留祸最肆莫如双关，盖以真炁不自至故。故其聚积，积若昆阴冰雪，历经三伏而不化。虽有己土心罡，以防以护，神旺则安，神衰则危。古哲知之，故有聚神烘关一诀。而世罕得闻。知而行验载诸诗词者，其惟凤真，兹故取以印证耳，然考凤真遵行得验，还仗先事虚寂心，念一诀。惟能虚寂心念，故得神归气旺，加以注溪揉房功法，始得泥液熔涌出关，达洋承炼，是得有无相济之妙用耳！又按：乳之左房通肝，右房通肺，溪则通心通肾又通脾，故宜刻时观注。然于平时，只须有意无意以持之。盖以女子命根根于心，义得坤卦中爻而成离，伏有真火。然血以凉生，血旺而神安，故宜加虚寂，原是治病养生、复元成道之要地。第当行得《清静经》、《三观观法》为妙耳！]
　　第七则玉液
　　若曰女修正途第七则，题曰"玉液"。盖言男子清静入手，功到运澈河车，真精保足，不出玄关。〈谢按：所谓不出玄关，乃指阳关已闭，生机转内，阳关一闭则玄关自开，先天不化后天矣。〉逆流至顶，露洒天谷，沛下华池，亦名玉液。然以得到阴神出现，魂游玉府，魄朝帝真，圆光罩顶，潮涌玄海，响澈玉清，乃真玉液之丹还，古真名曰"醍醐灌顶"。〈谢按：玉液小还亦有调神一着工夫，待其河车调流，阳关紧锁，而阴神出现，再调神演神纯熟，放光引致元一而真阳充足，我心昼夜长明，方可行金液大还，世人大多不知此一步调神温养沐浴工夫，或称此为出阳神，则大错也，此时元神方成，入归泥丸。玄海者，脑海也，玉清者，上丹田清虚之境也。〉若夫女子玉液，乃是赤龙液化白凤髓。厥髓充足，乃可从事逆流，不为虚行故事。个中加法，虽不离乎四则之所示，而妙义须循六则。盖以能如是，方能用用无穷，是即前贤所谓"一粒复一粒，用取岂有竭，得到真种子，此事还当力。"然其致足致得之由，总因克事虚寂心念，受者勉诸。
　　[谨按：此则，当引翠娥仙子自述一则注之。则曰："余昔从事还丹，法用人忘其人，法忘其法入手，时至则行，故能吾忘为我。但自今斯明斯，(今，今日。明，明日。斯，此还丹大事也。)日忘其日，时忘其时，一旦天地亦无。久之。而吾忽醒如悟如，寂听寂视而已，然竟浑忘何事而事也。但觉灸如焚如，而后现有脂如油如，(后，乃北极之后。脂如油如，赤龙液化白凤之髓也。)无际无涯，若有声，若无声，时流时止，载激载喷，有时而悬若雪练，有时而净若冰湖，时非一时，处非一处，目不为眩，神不为疲。忽于个中，见见闻闻，却足迷性者。吾于斯时，尚克自警曰：毋为物诱。"又忽觉曰："天地与我同体者，返身内省，吾身谅亦同然，理果外然内亦然，则必内然。"于是反躬自省，吾无有我，寂体久之，我乃现焉，〈谢按："吾"者，识神我己；"我"者，元神真意。〉然欲深入内省，绝无门窦。遽然如梦觉，觉此身中，中下下极，火热如灸，声发如雷，风声潮声，起自个中，倏忽之间，穿闾升脊，透枕达谷，如注甘露，乃由鼻落。华池水满，咽不胜咽，而时不半晌，已造液涌南洋，寻将注腰绕脐，以熔以冶，天地同体，外然内然，其信然矣。我于斯时，竟循常序，功竣乃退。"云云，仙子所述，纯是化功，想其平时，必克专事虚寂于前，进事忘忘于后者也。一得故采以证印事是功法者。]
　　第八则胎息
　　若曰女修正途第八则，题曰"胎息"。盖言胎息，至道也，天梯也。女子还丹以后，精气充足，与男同体，不假胎息，还虚无日也。夫此一息，功用无边，而诀修至简。然非尽人一成，其中大有差等，是非造物有以主之，造物亦自因物成物也。方人假寂，以寻息鼻，无思也，无虑也；〈谢按："虚"非道也，"寂"亦非道；"虚"非玄窍也，"实"亦非玄窍。乃是借"虚实寂静运动"等作为手段与工具，来见道来入玄窍。〉朝斯夕斯，一朝摸着祖窍，窍自洞开，不招也，不拒也。翕然息与鼻合，〈谢按：此则乃指金液之法诀，其法，下手之初，心息相依于身外虚空中--非指肉身外之充满空气的虚空。到鼻息心跳俱无，则外玄关自动，精自化气，炁自化神，神自还虚，自然天然，长觉长明，身中自有无限天机，身内身外打成一片，天人一气，故曰胎息，又名还丹。又按，下手之初，从外丹田入手，既而内外丹田合而为一；既而天地人混沌为一。〉浩浩兮无涯，冥冥兮莫测，不知祖是我、我是祖，一鼻呼吸，古哲名曰胎息。然此窍中，阴阳五行、天地人物，皆生于此。息随机感而机应，自成天水地人神鬼六等仙眷者，诀惟虚寂致极。德合真一而修，成天仙；德合玄一而修，成水仙；德合贞一而修，成地仙；德合精一而修，成人仙；以下二乘，德合情一而修，偏阳成神，偏阴成鬼。善人之证果，未可得谓真仙也。差等致如是，种在机感机应。〈谢按：种瓜得瓜，种豆得豆，修行唯"志"而已。〉虽曰天赋，岂非自取？受者勉旃。〈谢按；以真一而感则成天仙；以玄一而感，则成水仙；……。一"鼻"者，外玄窍之谓也，造化之玄牝也。非人身之鼻孔，因从呼吸入手，故称鼻，先由"心息相依，神气合一"至"神息相依、性命合一，"皆在玄窍中进行，故称"一鼻"呼吸，天地人我同一炁一神，同一玄窍也。〉
　　[谨味则说，胎息一功，真至道、真天梯也，敢不勉旃。]
　　第六则南无
　　若曰女修正途第九则，题曰"南无"。盖言女修大成，无如大士，乃苦行熏修，修证佛菩萨。其得力乃在南无二子。二字之中，蕴藏玄义。惟能体守此身即佛，犹如一座晶制七级浮屠，安镇普陀岩上。座前有个红孩子，乃是识神领袖，大士一任他东参、西参，参到五十三参，参参见佛，公案了了；继凭南洋龙女，捧献自在玄珠，乃用紫竹林隔住；旋任白鹦鹉，上下飞舞；手持清净瓶，插住杨柳枝儿，收取自然甘露水；稳坐普陀岩上，用哆罗之法，以一字放在真真之地，收得至宝放在鱼篮之中，念伽罗伐哆，将一切娑婆纵在南海，海中由他波浪滚滚，俺只自在观自在。此一部大法，却少不得第四则内功，尤当息息出自上则，则自步步步返真虚、真寂，功圆行满，乃得与大士相视而笑，穆如释如也矣。受者勉诸。
　　[谨按：此则纯以化功了化机，只许意会，毋许饶舌，但须要勤勤恳恳于南无，体守此身即佛，活活泼泼，无往无所焉而已。]
　　若曰女修正途第十则，题曰"慎终"。盖言女子，坤德也，地道也，无成而代有终者，是亦应行赞襄化育于光天化日之下也。而功仍自虚寂入手，不费分文、不劳丝力，坐而致之，人莫知之，而德参造化，是盖即身以医世也。而功纯以调心虚寂为用，调至胸怀清静而天都泰安，调至坤腹通泰而闾阎富庶，调至四肢通畅而四夷安靖。如是，体调而身安，身安而世治，响应如是，故能一刻清和，即有一刻实德，虽不见效而效自有焉。第恐素学未淳，三田不贯，盖未有一身未济而能得济世才也。〈谢按：儒有云，"修身、齐家、治国、平天下，"至哉斯言！〉诀惟朝斯夕斯，人一己百，人十己千，虽愚必明也。受者勉诸。
　　[谨按：此则乃是西王母准重颁授全部，不二元君乃遵玉清神母口授医世大道，辑易昔传末则，以殿则末。信属开辟以来未有之旷典，吕祖谓为造化幸甚，元君谓为道运之当重振。其有厚望于后学如此，一得愿得见是书者，互相劝勉云。]
　　泥丸李祖师女宗双修宝筏
　　太虚翁沈大师述并注　受业弟子闵一得重订
　　　　第一则
　　　　泥丸氏曰：女功进步，初则止念，继则调心，念止心调，便可从事按摩矣。法忌避炎就凉。盖女以血为本者，其性偏阴，阴性喜凉，不假按摩以微行气机，则易沦入纯阴，阴则凉，凉则冰，如不加之以动运，酿成痰凝血瘀等病，而功难行矣。然须从止念调心始。女属坤，而坤藏真火，火伏则吉，火发烁金，不调而运，金遭火逼，则有翰音登天之象，故女修诀惟从止念调心始。止念调心，功不厌多，亦不忌久行者，静中有动也。
　　　　［太虚氏曰：念止则气纯，心调则气和，续行按摩，则有阳发之机，虑或机郁躁生，故复示戒。且凡女性喜凉恶热，而初得止念调心和气，中或遭机郁躁生景象，必起提灌真阴之念，此纯阴汹聚之由。盖静则阴凝，不动则阳郁，初学必有此弊。不知推究发躁生烦之由，遽求得凉快一时，误知！必须加功，用运气机之法，气行则躁自释，不悟此而求其效，适更增病，此又痰凝血瘀之所由致也。故切戒之。法惟续事按摩者，正以杜斯瘀凝之窦。又以人情乐功喜进，或致按摩过猛，地火焰腾，凡火从之，则有烁金之弊，故有翰音登天之戒。翰音者，酉禽也，逼之极，则飞走上登，故又申说止念调心之妙。盖示此则为女宗澈始澈终之要诀云尔。］
　　第二则
　　　　泥丸氏曰：女子精修，以阳旺为始，而以阴格为终，此法至秘，知者鲜矣！迷者循修男诀，智者趋向禅宗，亦克自证一果，得有立亡坐化之效，不知仍沦鬼趣，离道远矣。盖女以血为本者，血旺则精盈，心凉则生血，古云液血之炼、血精之化，还仗神清。血无液化，液失神烘，液泥成痰，流注脾胃，蒸升着肺，散流经络，百病猬生，五脏被灾，六腑遭厄，故古丹诀，必先息心。心息定而神清，心斯凉矣。故必当俟心凉液涌，然后念注乳溪，加以用手旋摩，务使气机洋溢；次举两手分旋其房，亦惟俟此氤氲周绕，更觉暖气后烘、双关得有烟焰，势逼透关，满关泥液，分注乳溪，一如泉涌；旋以真意，导入南洋，寂而守之，约有四九之息，舍意一松，觉此个中，油然而降，分注两腰，左右盘旋，各约神息四九之数；乃一意引聚脐轮深处，缓旋四十九，急旋四十九，察吾尾闾，暖气后穿，如或势缓，可甩提缩二便法，自得穿尾升脊，上过昆仑，降注泥丸；觉此泥丸，宽广如海，自可停留涵育，既而降注华池绛阙，大地阎浮，露珠沛洒，混忘所事，但觉恍焉惚焉，不呼自呼，不吸自吸，不提自提，不咽自咽，此中滋味甘香，气神充和，三田一贯；已而玄况四塞，急须内顾，顺将万缘放下，旋觉身虚若谷，大地亦无，隐隐凉气袭人，氤氲四塞；忽复雾散云收，下现性海，碧波澄如，我总一念不动，忘境忘情，忽现金光万道，细雨如珠，随光下注，左旋右转，化成皓月，浮沉晶海，遽然如梦而醒。泥丸氏曰：此际急须内省此身，斯时以气爽神清，遍体和畅为得，得则全身照凝片时，以意注牝，觉得此中恬泰，是矣。遂复摩手摩面，运神绕腹，双耸辘轳，俱各行四十九息；徐徐扭腰，摆洒膝腿，坐点趾尖，各行二十四息而止。行之百日，日行三次无间，天仙根基立矣。
　　　　［太虚氏曰：此则大略，古名上天梯，大道丹诀在是，只欠末后大着，后之学者，务先熟读，字字体去，息心默会，日十百遍，则行功时，如入熟径，不为境迷，纵或现象稍异，而层次井然，切戒学者持作《西游记》看过。盖男子丹经，汗牛充栋；女子丹经，世少全册，得如金华直指一十八则，已属不传之秘，得此指南以合参之，坤道天仙秘诀备矣。若仅得夫直指，地仙人仙而矣］
　　第三则
　　　　泥丸氏曰：男子双修不用鼎，用鼎终非得道人，添油乃小术、非真诀，真诀三才为一身；女子双修总一般，无含三有育成丹，个中真一如仓粟，造化为炉熟任餐。又曰：可知世有无遮会，种子原来遍大千，假个坛场作炉鼎，卢能去后失真传。又曰：吾说此偈，天龙八部，应各惊骇，谓吾饶舌，恐遭玄罚。而我畅言之者，盖承玉清神母懿旨，谓惜大道绝传，曾敕不二圣姑，郑重宣示，口以授我，意在直泄，毋复假名易号，重误后人。其说曰：孤修非至道，同类自相须，身外有身者，形忘堪事诸。其诀曰："乾元得自顶，坤元失自牝。人元遍大干，三元一心领。不外心寂虚，不外身无梗。动静合真常；我无元自并。元并一亦并，一元即情性。情乃性之元，性为才共禀。能无元一化，自超无上品。"是乃玉清神母之懿旨、不二圣姑之口授也，能者从之。
　　　　［太虚氏曰：同类相须，太极之理，是即所谓二五之精，妙合而凝也。《悟真》内外，全部《参同》，所言只此一理，世人误会，乃有三峰之秽行，今得师训，千百载心传始白。炳何幸而得授。（炳乃太虚翁派名也。）世何幸而得明，是为男女二宗末后大着。第非具有慧力，鲜克有终者。炳味宗旨，法惟无我，乃能无物，物我两忘，真一乃现，真一已现，循一以持，一自相溶，化化生生，无穷无已。个中皇道，莫如无遮佛会，丹书所谓生龙活虎，遍满虚空。炳于斯会见之，然须一循古制，乃无侮吝。以斯会也，其义至密而迹至显者，切莫误会。夫所谓密，密在一心，有得有失，人莫得而知者是；其所谓显，显若市聚，行行止止，纤毫无隐者是。惟其则法乃尔，故能不为世忌。噫！哲人心苦矣，哲人之见远矣！］
　　第四则
　　　　泥丸氏曰：然，古圣有云，凡质不化，了道无期，功行不圆，证果无日，躐等而进，适证岐迷，不圆而证，下品小果。学者凛此慈示，须预炼得法身坚固，则有受煅之基，此基不立，未可与言上则也。上则所事，纯是化功，而步步起自色身，是乃寓虚于实、即实致虚之作甩。天仙功法如此。
　　　　［太虚氏曰：法身者，身外之身也。夫此一身，非存想所得有，非法炼所能成。其诀则借假修真，其加修不外色身，诀惟炼此色身，内外贞白，是身非身，非身是身，所谓功举则身无，功停则身有。方其无时，一切寒暖觉非我，一切痛痒觉非我，所谓觉而勿着者是也。如何得能，法惟神宅虚无，身不为身，则能之。能识真一，一外皆幻者，更能之。如是炼至无远无近、无内无外，则更进矣。加修至夫无去无来、无入无出，则真造夫无远无近、无内无外也矣。再能加修夫无起无灭、无动无静，斯真无来出入矣。如是，则已具法身净境矣。然不外于色身中讨者］
　　第五则
　　　　泥丸氏曰：真阳之言是。(真阳，太虚氏之号，为泥丸氏所赠)。如是精修，法身自具，如是不退，身外有身。汝须知，古哲必藉末后大着以了道者，乃是了道中之捷径耳！盖以一身之真阴真阳有限，从而炼之，不外后先互煅。平时炼得此诀，非无日增月累之效，无如一身后天凡累，亦有日生月增之势，纵能勇于精修，而遭大厄者古今不少，良可悯也。无他，总缘一身之真先，多寡可计，而一身之伪后，滋长莫测，况修不自童真，沾染破败，人人难免乎？汝于此，可为世人惧矣！
　　　　［太虚氏曰：饮水饮汤，冷暖自觉。苟其法身已具，所谓调护之诀，收放之宜，无劳访得者，固已有内验足审也。即或法身末具，所谓调护之诀、放收之宜，亦只宜于一身中寻其消息者，亦不外乎塞通升降、寒温燥润也。于此而施其则法者，夫岂外乎塞者通之、寒者温之、燥者润之，循环颠倒于其间乎？其大旨，以专以柔，不为物诱，调基心炁，一其气机，知此身为寄器。凡夫按摩提缩与诸存运频加者，不过灵活其气机焉而已。苟其炁机已灵且活，法惟专柔为主，念起即化，一收即休。慎毋骑牛觅牛，收不知休，是名头上安头。即如通充升降、温凉平润等验得之，皆忌粘滞，亦犹收当知休之义耳！准此以修以养，万无脱毙之虞也。炳见如是］
　　第六则
　　　　泥丸氏曰：然，汝言是。女之神飞，男之精泥，皆缘　头上安头之故。盖神之所恋者，精也。神凝精平则安，精涸神孤则飞，不知者谬为蜕化，大可哀也。于是可知过行按摩存注之非，其故何哉？女子内阴而外阳，卦义属离，而真阴每随月信漏失，故静胜动者吉，动胜静者凶。男子以精为本，女子以血为本，精以暖旺，血以凉生，知此，则知所以养矣。女功之不废按摩存注者，其义有二：一以通其气机，则经络疏畅；二以炼其津液，不使液滞化痰，而液乃化血。古哲谓以静存为宗者，亦有二义，君安臣庶安，则神清不飞；又静则慧生，不为欲搅，而命得保固。此则一己双修之诀也。气机既舒，志意净寂，加之以充和，继之以贞白，日计不足，月计有余，踵而事之，一旦证夫身等虚空、三田一贯，惟觉肢肢节节窍窍光明，功修至此，一己之身、外身具矣。果能踵事不退，神足气充，念不外驰，则神不逐念，血生必旺，真阴亦足，气精自有弥天塞地局境。然或逐念腾飞，便堕二乘，丹书所谓阴神出壳是也。学者不可不戒者也。
　　　　［太虚氏曰：炳尝闻诸夫子，神者心神，守而不飞者，恋精而守也。精一涸，则神飞矣，精者肾精，精之不泥者，得神以御耳！盖此泥精，尚非元精，乃是液类，身且未成者是也。真神一离，斯精乃泥凝矣。《易》曰：一阴一阳之谓道。偈曰：半斤八两始成真。又曰：孤阴不生，独阳不长，乾坤坎离、震巽兑艮、地天日月、性命男女，一阴一阳，循环终始，谓之常道。修或一乘，感或一偏，便成弊政。又曰：大凡人之初修，惟在一身中求配合，而第有先后之后，先者曰真，后者曰假。原夫假育于真，真亦名假，假返于真，便亦名元。采或失时，或着色相，便落旁径，即成凡幻，大足为患。然犹有救。其最烈者，莫如孤修功足之候，感入杳冥，而念或一偏，则格致亦偏，虽求中止，事不及矣。女则神飞，男则精泥，可不慎哉！噫，要知崔公《入药镜》"是性命，非神气。"曰神曰精者，犹如黄叶止儿啼也。不识真金，焉辨黄叶？钟祖有言：四大一身皆属阴，不知何物是阳精，有缘遭遇明师指，得道神仙只事身。又云：有无交入为丹本，隐显相扶是水金，莫执此身云是道，独修无物是孤阴。合之师示，盖有所谓真种子者在欤！然不外于此身求者，其旨玄矣］
　　第七则
　　　　泥丸氏曰：然。《道德经》云：有物混成，先天地生，寂兮寥兮，独立而不改，周行而不殆，可以为天下母，吾不知其名，强名曰日道。又云：恍兮唿兮，其中有物，杳兮冥兮，其中有精，其精甚真，其中有信。盖此一物，闭在形山，古人有言，不在身中求，不在身外采，恍恍又惚惚，似在虚无杳冥之间，而不外乎玄关一窍。此一窍也，其大无外，其小无内，思之不得，运之不开。法惟身等虚无、万缘放下、空忘其空、寂忘其寂者，神自入彀、炁自内出。气体氤氲、无头无尾者，是此物之发现、身外身之始兆也。此窍不开，纵能断龙神化，尚是黄叶之幻有幻无也，何得谓之结胎，何得谓之入门？前则所示，尚是黄叶，非真金也。
　　　　［太虚氏曰：按摩虽妄，弃之则气机不通；注想亦诬，废之则炁精不足。踵而上之，修至有物无物，而师意犹未许为究竟者，以犹是这边事耳！虽然，这边事尽，那边易通；那边未通，机隔重山。其通也，以念引之，油然沛然，四邻自至。故虽隔山隔湖，而气机之通，有如觌面。其法惟何：闻之师云：放光以引之，摄心以俟之。若彼升我降，彼退我归，会而已矣，无益也。法惟于不寂中，寂然不动，虚而善受。气机一到，觉有谐畅之趣，仍自寂然不动，以意包摄之，深藏内炼，由坤达艮，乘槎入汉，觉有金光电掣，凉气弥空，如云如烟，绕身内外。于斯时也，戒杂人意，或慕或疑，念起立撇之，觉有一种气机，油然充塞于中，无有内外，无有边际，倏忽之间，变态叠现，难以计算，莫之能绘，莫之能说。然亦有寂无光耀、黑漆成夜者。是皆谓之玄影，又名彼岸圆象。实则彼我圆图，谓之《华严》、《楞严》、《法华》三境，三山、十洲玄景。其实彼我化工之气机，彼岸非彼岸也。而彼岸得证，又不外此。师云：某尝质诸清净元君，元君曰，如是如是。又曰：男功何独不然］
　　第八则
　　　　泥丸氏曰：偈有之，翻来覆去乾坤事，二炁交精合艮金。又曰，鹰拿燕雀，鹘打寒鸦，细中之细，妙中之妙，而不外夫知白守黑、知雄守雌，又岂外夫存无守有也哉！
　　　　［太虚氏曰：《道德》、《南华》，非女子所能日诵，《清净》一经，读之宜熟，内则宜崇，啉惟《坤宁》、《贞一》二经欤！盖性不彻者命难存，戒不严者功不笃也。味师引偈，其义隐奥，讵易测核，虽沐揭示上上法，凡女何知，依然洋望，天下比比也。盖含全部火记于中。熟读《黄帝阴符》，参看《龙虎》、《参同》、《悟真》，乃可与言是则也。炳为略示端倪，曰：翻来自覆去，其事有循环。识得一中一，参参一在前。都来只二炁，精交影万端。身无一乃现，能包彼大千。大千影灿灿，灿灿是彼元。不为元引去，元始即吾元。元元不一一，一一一无全，寂然不撤手，功夫岂等闲。雀燕由渠燕，鸦寒亦听寒。不饥时不到，时到任吾餐。是为妙中妙，玄中更有玄。白知故守黑，浑望得大全。间渠何得尔，极无极具焉，师之精义盖如此，虽然，有无自相生、取舍须循一也。色身不化，百事无成者］
　　第九则
　　　　泥丸氏曰：善哉，汝说也。语有诸：欲事超凡、先净凡思，继空三界；而不愆内则，不媚鬼神，孝敬慈祥，无违夫子；柔顺利贞，不违坤道；动则循理，静则释如；寓道妙于执箕执帚，悟火候于执爨执炊。诗曰：委委佗佗，如山如河。之子不淑，云如之何。其垂戒也，为何如哉！
　　　　［太虚氏曰：师此一则，其旨微矣。盖夫世之皈道皈释者，鲜循内则，罕识性宗，能柔顺以事师长，每嫉狠以悖伦常，其弟其师，不齿于名教，抑将自投于铁围阿鼻也，不亦哀哉。
　　　　一得曰：我师太虚翁无上大道得传于师祖泥丸氏者，十有八九，更于此书见矣。按：此中心传，岂仅女宗之宝筏？男宗枕秘夕于中逗透者，不一而足。原本盖由辗转传写，颇多讹舛，谨订正而厘定之。惜有《男宗双修宝筏》，为长山袁氏携去。待访之，应未失也。盖男宗书中，亦逗《女宗宝秘》，而其誊本，乃亦大有脱简，若得而订正之、合刻之，斯成完璧，两书得以会参矣，渡世之功不小也。识此以告得男宗书之君子云，毁去善书，必遭冥罚，见诸经典，可不戒哉。金盖山人闵一得谨跋。时维道光十年岁次庚寅孟秋望日］
　　女丹撮要
　　济一子金溪傅金铨汇辑
　　吕祖步蟾宫词曰：坎离震兑分子午，须认取自家宗祖。地雷震动山头雨，洗濯黄芽出坤土。捉得金精牢闭固，炼庚甲要生龙虎。待他问汝甚人传，但说道先生姓吕。
　　《上药灵镜三命篇》曰：命之微，难言矣！其中消息千变万化。人之脐曰"命门"，中有黄庭后有幽阙，上有阙元下有气海，左日右月皆光也。命之光亦有三焉，光之黄者丹田，白者胎元，紫者血元。血元者，乳房也。在中一寸二分，非两乳也。男子之命在丹田，丹田者，生丹之真土也。女命在乳房，乳房者，母气之木精也。胎元结胎，血元生血，丹田生丹。工夫在子午二时，存心看乳房之空窍，呼吸绵绵，出少入多，候月信至时，从丹田运上乳房。月信者，非以经至为月信者也。信之一字，如人在外尚未回家而信先至焉。信至之日，彼自知之，或腰腿疼痛，头目不安，不思饮食，此信至而成血也，乃气也。当在两日半之前，专心用工。若经行，则赤龙阴精不可把持，乱行妄运杀人不少，须待其经后两日半，以白绫试之，其色黄金乃经罢符也。照前工运上以斩之，如此数月则经变黄，黄变白，白化而无矣。观此以有还无之道也。女子以血为肾，乃空窍焉。过四十九岁，腰干血涸无生机矣。养而久之，又生血元似处子焉，此又无中生有之妙也。见其有之，一斩即化而命生矣。此时则用性命工夫，与男子同也。脐中风生雷鸣电掣，木灵之化也。云蒸雾变，花笑鸟飞，土元之生也。谁知其妙哉？
　　懒道人曰：女命何以有三，谓上、中、下也。上者，阳穴；中者，黄房；下者，丹田。少则从上，衰则从中，成方从下耳。又女子内阳外阴，先须斩赤龙以全其体，则坎化为乾矣。然后用男子之工，修之一年即得以金丹在其中，故也。
　　太阴修炼法曰：太阴修炼形之法，与太阳炼形之法大同小异。初下手时，闭目存神大休歇一埸，使心静息调而后凝神入炁穴。（在两乳间心窝上）将两手交叉捧乳，轻轻揉摩三百六十遍，将气自下丹田微微吸起二十四口，仍用手捧乳返照调息，久久自然真息往来，一开一合，养成鄞鄂，神气充足，真阳自旺，其经水自绝，乳缩如男子，是谓斩赤龙。如此久久行持后，不必捧乳吸气，只凝神于炁穴，回光返照是谓玄牝之门也。真息悠悠，虚极静笃，阳气熏蒸河车逆转，万朵紫云朝玉宇，千条白【百】脉种泥丸，自觉一点灵光，不内不外，由下田上升绛宫泥丸，下重楼归于金胎神室。十月工夫阳神出现，与男子同初【功】无彼此之别也。
　　先天玄微曰：女子未生以前，父母媾精之际，父精先至母血后至，血裹精而成女形。女子受生之时，先得母之铅炁一两，先生右肾，牵一条丝于上而生双睛，牵一条丝于下而生金丹。自兹以往十二日生癸水一铢，一百八十日生癸水一两。自是而后十五日生癸水一铢，一年生癸水一两，至十四岁生癸水十四两于血海中，同前胎内带来二两，共成全一斤之数。三百八十四铢，合周天三百八十四度，一年得三百八十四日，易卦三百八十四爻，天地之数，阴极阳生，癸尽铅现。故二七而天癸降矣，十四岁天癸降后，至廿六个月零七日半，耗去癸水一两，至四十九岁耗之已尽。中有秘诀，难以尽言。
　　修真辨难或问曰：男女下手处分别如何？答曰：男子下手以炼气为要，女子下手以炼形为要。炼气者伏其气也，伏气务期其气回，则虚极静笃，归根复合而白虎降。炼形者隐其形也，隐形务期其灭形，形灭则四大入空，剥烂肢体而赤脉斩。男子白虎降则变为童体，而后天之精自不泄漏，可以结丹，可以延年。女子赤脉斩，则变为男体，而阴浊之血自不下行，可以出死，可以入生。故男子修炼曰太阳炼气，女子修炼曰太阴炼形。又问：女子炼形不伏气乎？答曰：女子性阴其气易伏，而赤脉最能害道，其所重者在此。故下手则在着重处用力，赤脉一斩气自驯顺，非若男子性阳其气难伏。譬如男子伏气三年，女子一年可伏。果是女中丈夫得师口诀，行太阴炼形法，三五年间即可成道，比男子省力。但女中丈夫最不易得，不易得者，刚烈须过于男子百倍之力者，方能济事。若与男子等力者，万万不能！又问大道不分男女，何以男女有分别？答曰：其道则同，其用则异。盖以秉性不同形体有别，故同一性命之道而行持大有不同也。问赤脉如何斩？答曰：赤脉本身后天之阴气所化，阴气动而浊血流。欲化其血，先煅其气，气化而血返于上，入于乳房。以赤变白周流一身，自无欲火炎躁之患，欲火消而真火出。从此稳稳当当，平平顺顺，保命全形自不难耳。
　　女丹汇解
　　无量劫佛编辑
　　广东月西老人述
　　玄天上帝曰：易曰乾父坤母，阴阳之义昭昭可考。有天地然后有男女，则阴阳之道又不言而喻。则是有天地之不可无男女也，明矣。男受乾坤之变化而成其象，女亦秉乾坤之交泰而有其形，凡具兹形象者，皆具乾坤之炁，而同列于宇宙之间耳。今当慈航普渡之际，宝筏共撑之时，男则教亦多术，竞舍坤维而不顾哉？指男之玄精奥妙不啻汗牛充栋，度女之法范典型殊成寥寥无几也！吾切发悲而独论之，是集之中，言虽广而少统论，以约束其妙焉。女子体属阴象，则阳又归于何所？体阴也，气阳也。气以形拟，则阴阳难以名状；气以血言，则阴阳始有着落。血本汗也，非气而血不运动，气中含炁，而清浊以分。血又阴也，非阴中所蓄之阳炁，而气不流通。吾辩至此，不得不一口而破其真矣。气海属阳，阳中含阴，血海属阴，阴中藏阳。此穴此窍中分隔膜，即十二时辰皆无停滞之候也。（气海、血海在脐相对分隔膜一寸三分之下）阳极而阴长，阴极而阳生，两两旋转交会，足于三十而信自动矣。所交者阴阳，其实气为之交耳。此一窍也，一分为二，信停而炁则冲，信露而炁则泄，故月信动宜止其功，若炁泄而功仍不止，则引浊气而冲些子之玄矣，可不戒哉！男体以精中之炁而贯些子，女子以血中之炁而熏些子，些子足而莲窍足，莲窍足而抽添始运，抽添运，而始有甘露下降之说也。殊（以上原文缺）不知男子之精其炁充足，女子之血其炁甚微，故名之曰：男阳而女阴也。修吾道者，绝七情为本，断六欲为先，则微微之炁又较于胜男子者多矣。何也？男子之心易动，女子之念略静，动则而炁易泄，静则而炁易长，一则易长，一则易泄，何啻千里之谬欤？男子之七莲易收难放，女子之七莲易放易收，苟能真心不懈，不待三五之岁而甘露常降，七莲常开，开之易岂有采取之不易哉？男女之辩于此明矣。若集中之言虚、言空、言玄、言妙、言神、言化，又男女之大同也。吾再分明而辩其真焉。果仰辩乎？男子则以胎名，女子则不言胎而单以息名者，恐后世之人错认胎字，卒受诬名，呜呼！可女之息不结则已，一结而封固，再结而自守，三结而稳根，强此三者，故所易放而易收。贞女节志可不急急以悟其妙耶？更道而论之，女子之气息原体本柔，所不柔者，后起害之也。有志超尘者，只戒一个刚字，常切一个柔字，苟常柔温不息，则虚也、妙也、空也、玄也，尽储柔字包括于万物也。再者，男子之神出，真必至纯至阳而始有脱壳之机，阳中含阴也。女子之神出，真不同于男子之神也。又何也？女子造到三阳之时，即可脱化百里之遥，造至纯老二阳之会，则一出永出断无夭折之患矣。盖男子阳中含阴，女子阴中含阳，男子阴在内而阳在外，女子阴在外而阳在内，阳胜则诸阴易退。吾今不惜真脉，道破于斯，无非切望早成真者之多耳。
　　玄天上帝批曰：可知女子之的丹乎？吾所分者的的确确至他法他诀，本同男子。其不同者，此中之窍诀也。
　　广元佛批曰：结丹、神化、脱胎，原本虚无自然，何有功用之可说乎？
　　金沙古佛曰：
　　大呼同缘，细听吾言。历年修炼，却也心虔。
　　功难上身，岂无弊端。有法无法，常常点穿。
　　有念无念，却也细谈。多犯拘泥，又是那端？
　　多犯执着，又是何愆？皆由世俗，杂于后先。
　　后乃六欲，先乃灵元。先后并用，灵炁不翻。
　　先天之炁，一线牵连。三关九窍，窍窍皆然。
　　一杂后起，便隔玄关。先天炁阻，九窍不安。
　　一坐之后，节节辛酸。遍体拘强，炁未通关。
　　一窍未到，患即相缠。尔等修炼，谁知此番。
　　无发慈悲，下细指穿。以便防患，莫怪上仙。
　　以法悮尔，个个胆寒！先后有气，只分寸念。
　　念本难净，须听自然。切勿拘念，拘即阻关。
　　中田一炁，全体聚焉。仙云采取，采取先天。
　　后天念绝，先天自然。合而为一，三关充满。
　　配合阴阳，两两相连。阴消阳长，固结一团。
  </div>
  <div class="pagination">
   <a href="女子丹经汇编_page27.html">
    上一页
   </a>
   <span>
    ...
   </span>
   <a href="女子丹经汇编_page23.html">
    23
   </a>
   <a href="女子丹经汇编_page24.html">
    24
   </a>
   <a href="女子丹经汇编_page25.html">
    25
   </a>
   <a href="女子丹经汇编_page26.html">
    26
   </a>
   <a href="女子丹经汇编_page27.html">
    27
   </a>
   <span class="current-page">
    28
   </span>
   <a href="女子丹经汇编_page29.html">
    29
   </a>
   <a href="女子丹经汇编_page30.html">
    30
   </a>
   <a href="女子丹经汇编_page31.html">
    31
   </a>
   <a href="女子丹经汇编_page32.html">
    32
   </a>
   <a href="女子丹经汇编_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
