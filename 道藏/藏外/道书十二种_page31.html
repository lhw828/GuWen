<!DOCTYPE html>
<html>
<head>
    <meta charset="UTF-8">
    <title>道书十二种 - 第 31 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道书十二种 - 第 31 页/共 155 页</h1>
    <div class="content">
    易之道，一阳一阴之道也。阴为柔，阳为刚，刚之德主健，柔之德主顺，健则易知，顺则简能。易知即人之良知，简能即人之良能。良知本于天，属命；良能本于地，属性。人本天地易简之德，知能俱良，刚柔兼该，性命寓于一身矣。
    及交后天，良知变为假知，良能变为假能，阴阳不调，刚柔不当，性乱命摇，失其秉受天地简易知能之良，孟子所谓“人之所以异于禽兽者几希，庶民去之，君子存之。”存此良知良能，则为君子；失此良知良能，则为庶人。君子道长，君子存之也。小人道忧，庶民去之也。
    盖君子之道，复此良知良能，而退假知假能，故长；小人之道，顺其假知假能，而弃良知良能，故忧。良知良能属于先天，假知假能属于后天。复其先天之真，则了性了命，入于生路，道之长也；顺其后天之假，则昧性伤命，入于死路，道之忧也。
    六十四卦，以乾坤为门户者，示人以刚柔简易之道也。其余六十二卦者，示人以变化简易之道也。六十四卦，三百八十四爻，无非教人知其不简易，而变之化之，期归于简易耳。变化简易，知能俱良，而为君子。不变化简易，则知能不良，而为小人。君子小人，只在知变化不知变化上分别耳。
    金丹之道，君子之道。君子之道，即逆运阴阳之道也。所谓金丹者，即简易良知良能混成之性。所谓还丹者，即还此良知良能之本面。所谓金液大丹者，即煅炼此简易良知良能混成之性，永久不坏也。所谓火候者，即六十四卦变化简易知能，俱归于良之道也。所谓药物者，即刚柔、简易、知能，俱良之德也。所谓圣胎者，即刚柔、简易、知能，俱归于良也。所谓脱胎者，即刚柔混成、简易不拘、知能入神、有无不立也。
    丹经子书千帙万卷，总不外易理。易理六十四卦，三百八十四爻，总不出此刚柔、简易，知能俱良之道。易为君子谋，不为小人谋，特以君子能修此刚柔简易之道，逆运阴阳，复还本来良知、良能之原物也。
    一切凡夫小人，认假为真，顺其后天阴阳，适以昧其天根，自取灭亡已耳，焉知修此先天道运大道乎！

    敲爻歌直解序

    《敲爻歌》乃吕祖丹经中了命了性，有次有序，彻始彻终之口诀，非同其余诗词论说仅言大略也，盖此歌系吕祖成道以后所作，就其自已经历工程、火候、次序，细示于人耳。世之注疏者，多无真传，或以闺丹解，或以炉火解，或以搬运解，皆不合乎性命正理。间有以正理解者，而又不分次序；间有强分次序者，而又不破取象，各凭臆见，自分枝叶，独惑人心，无益有损，将祖师当年一片普度之慈心，置于无用之地矣。余自幼慕道，即常读此歌，取诸家解说，细阅参看，疑为闺丹，又似炉火，疑为炉火，又似般运，忽此忽彼，或信或疑，究无定见，及得龛谷老师之旨，始知非闺丹，非炉火，非搬运，乃无上至真之妙道也。后遇仙留丈人，而于前后次序，药物分数，方能豁然贯通，因叹诸家注疏者，皆是以鸟为鸾，指鹿为马，不是解圣道，实是毁圣道；不是阐圣道，实是乱圣道，久欲解释，不敢下笔，数十年来求其佳解，终不可得。爰于嘉庆六年，沐浴焚香，诚心告命，逐节细释，前者前之，后者后之，句句落实，字字归真，还丹、金丹、神丹三丹，各分交界；初乘、中乘、上乘三乘，各别阶梯。至于龙虎铅汞、朱砂水银、婴儿姹女、金花仙物、黄婆土釜等等法象异名，尽皆破解，剥核见仁，为大众一一直说，绝无隐匿，使阅者过目了然，庶不为窃取圣道者之所误矣，此余之本心，亦祖师之本心。注成之后，名之曰《敲爻歌直解》，特以直解其歌中所蕴之义耳。
    时大清嘉庆六年岁次辛酉冬至日悟元子自序于自在窝中。
敲爻歌直解

纯阳帝君吕祖着
悟元子刘一明解

    汉终唐国飘篷客，所以敲爻不可测。纵横逆顺没遮栏，静则无为动是色。

    祖师姓吕名岩，字洞宾，号纯阳子，原籍山西蒲州蒲阪人，即今陕西蒲城县也。生于大唐天宝十四年，四月十四日巳时，以科举授江州德化县县令。游庐山，遇正阳帝君，因黄梁梦大觉，得金丹火符真诀，修炼成道。道成之后，不敢自秘天宝，遂作此歌，备述自己经历药物火候，真履实践功夫，以引后学。非同未成道以前拟议之语。故此歌始终以身体力行者示人也。飘篷者，行舟之风篷。风篷之为物，乘风推舟。舟行水上，东西南北，绝无阻挡。修真得诀，如舟之有风篷也。得诀行道，曲直应物，潜跃随心，无往不利，如舟行水上，借篷飘之力，绝无阻挡也。因其无阻无挡，故修真之客为飘篷之客。爻者，卦之爻。一卦六爻，有刚柔之位，有前后之象；有刚柔即有变化，有前后即有进退。飘篷客可刚则刚，可柔则柔，可前则前，可后则后，亦如敲爻而行，变化随时，进退无常，故行藏虚实，人不可测。不可测者，天关在手，地轴由心，纵横逆顺没遮栏，静则无为动是色也。静无为者，寂然不动也；动是色者，感而遂通也。色非女色，亦非一切有形有象之色，乃妙有之色。寂然不动者真空也，感而遂通者妙有也。真空妙有，色即是空，空即是色，常静常应，常应常静，造化不能拘，万物不能移，此其所以为飘篷客，此其所以不可测也。 

    也饮酒，也食肉，守定烟花断淫欲。行禅唱咏胭粉词，持戒酒肉常充腹。

    世间修真之士，多戒酒肉避烟花，入山养静，冀望成道。殊不知飘篷之客，也饮酒，也食肉，守定烟花断淫欲也。其曰守定烟花者，非食烟花，乃有所守，而定烟花、断淫欲，不为烟花所迷，故行禅唱咏胭粉词见色不色，对景忘情也。其曰“饮酒食肉”者，非破戒而贪酒肉，乃持戒随缘，酒肉充腹而心不计较也。断淫持戒，身在酒色之场，心在酒色之场，何碍于酒色乎。

    色是药，酒是禄，酒色之中无拘束。只因花酒误长生，饮酒戴花神鬼哭。

    以其能断淫，则见色不色，即有真灵之色，故曰“色是药”。以其能持戒，则遇酒不酒，别有延命之酒，故曰“酒是禄”。以其色是药，酒是禄，借假修真，以真化假，故酒色场中无拘束也。彼不知真灵之色是药，延命之酒是禄者，贪恋外之假酒色，而失内之真酒色，弃真认假，自误长生者比比皆然。若悟的假色中有真色，假酒中有真酒，在大火里栽莲，在泥水内拖船，窃阴阳、夺造化、转枢纽、回气机，境命在彼，造遇在我，其盗机也，天下莫能见，莫能知，故曰戴花饮酒神鬼哭。

    不破戒，不犯淫，破戒真如性即沉。犯淫坏失长生宝，得者须由道力人。

    修真之道，首戒酒色戴花饮酒。人或疑其必用酒色修道，则流于御女闺丹之术，未免犯戒破淫矣。殊不知不破戒不犯淫，若稍贪酒破戒，而真如之性，即沉沦不见；若稍贪花犯淫，而长生之宝，即失落无踪。这个酒色场中生活，惟有道力之人能行之，若无道力者，焉能不为酒色所迷乎？

    道力人，真散汉，酒是良朋花是伴。花街柳巷觅真人，真人只是花街玩。

    足色真金，须从大火中煅出；洁净荷花，还在淤泥里生成。非火不见金之真，非泥不显莲之洁。惟有道力之人，常以花酒为朋伴，盖以花街柳巷，易足迷人之处，方见真人本面。若花街柳巷过去不得，则人不真，不是有道力之人。故真人只在花街玩，绝不以酒色所迷也。夫酒色若不能迷，世间即无一物得迷。酒色若有所迷，世间即无一物不迷。酒色二物乃验人真假之试金石也。

    摘花戴饮长生酒，景里无为道自昌。一任群迷多笑怪，仙花仙酒是仙乡。

    惟其有道力之人，不为世间酒色所迷，故能戴仙花、饮仙酒，能于凡景中，万有皆空，诸缘不染，无为而道自昌也。彼世间孤寂守静之辈，不知戴花饮酒之妙用，或疑贪花恋酒，行为有怪，那知戴花非凡花，饮酒非凡酒，乃系仙花仙酒，是仙乡也。

    到此乡，非常客，姹女婴儿生喜乐，洞中常采四时花，花花结就长生药。

    戴仙花饮仙酒，即见到仙乡矣。能到仙乡，即是仙客，而非常客也。非常客者，不恋外之假阴阳，自有内之真阴阳。盖假者无染，而真者即现，故曰“姹女婴儿生喜乐”。姹女者，灵知是也。以其灵知，外明内暗，为阳中阴，故谓姹女。婴儿者，真知是也。以其真知，外暗内明，为阴中阳，故谓婴儿。灵知真知喜乐，阴阳和谐，先天之气回复，洞中常有四时之花，随手采取，收入造化炉中，培之养之，勿使漏泄，积少成多，由嫩而坚，则花花结就长生之药矣。曰洞中常采者，家园自有，不假外求，非身外一切有形有象之花，乃宥密至圣至神之花也。

    长生药，采花心，花蕊层层艳丽春。时人不达花中理，一诀天机值万金。

    长生之药，既是花花结就，则采花结丹，所不容缓者。然采花只采其气，不采其质，只采其花心，不采其花瓣。花心者，中黄之物，花之精神所聚，所谓花蕊者是也。这个花蕊，即天地之心，其中有生气藏焉。采得生气，则大本到手。本立道生，具众理而应万事，头头是道，取之不尽，用之不竭，花蕊层层，其艳丽如春日阳气，无处不通矣。这个花中之理，顺之则生人生物，逆之则成仙成佛，人人有分，人人不达。若有达之者，立跻圣位，故曰“一诀天机值万金”。以上皆言飘蓬在尘出尘之大义，以下细分敲爻之火候。

    谢天地感虚空，得遇仙师是祖宗。附耳低言元妙旨，提上蓬莱第一峰。

    上言一诀天机值万金者，特以金丹真诀，能夺天地之造化，窃阴阳之气数，得之者出死入生，直登道岸，非大忠大孝者，不能知，大贤大德者，不得闻。幸而感天地，神明默佑，得遇仙师，顿悟生死天机，如从苦海提上蓬莱第一峰矣。天地能生我，不能全我；父母能养我，不能成我。得师附耳低言元妙之旨，能使死者不死，不生者长生，其成我全我之恩，大过于天地父母，是仙师即成全我之真祖宗，誓必成道，光宗耀祖，以报师恩，而不可有负其恩者。此一段是祖师自叙得遇正阳帝君而始闻道也。

    第一峰，是仙物，惟产金花生恍惚。口口相传不记文，须得灵根坚髓骨。

    蓬莱第一峰，高出云表，尘埃不到，风波不及。比之得闻至道，脱离苦海，不为尘缘所累，故曰“是仙物”。金花者，即真灵之光辉。因其真灵历劫不能坏，喻之曰金；因其真灵光辉常存，喻之曰金花。世间百花皆有开有谢，惟金之光辉经久不减。恍惚着，非色非空之谓。金丹之道，只是取本来真灵一味药料，别无他物，得师真诀，下手修为，惟产真灵，金花返本还原耳。这个真灵，藏于恍惚之中，非色非空，即色即空，至无而含至有，至虚而含至实，悟之者立超生路，迷之者常在鬼窟。古来仙真，口口相传，不记文字，盖以真灵金花，得之者能以坚髓骨，而成金刚不坏之躯，为上天所秘也。金花恍惚灵根，总一真灵之物，不过随便取象耳，非有三件。

    坚髓骨，炼灵根，片片桃花洞里春。七七白虎双双养，八八青龙总一斤。

    上言灵根能以坚髓骨，可知要坚髓骨，须当先炼灵根。灵根是我本来良知良能，先天一点真灵之气，名曰真种子，不待他求，自己本有。既能识得此灵根，急需煅炼此灵根。灵根得火煅炼愈链愈明。光辉倍增，自然片片桃花洞里春矣。但此灵根生春之妙需要阴阳培植，若有阴无阳，有阳无阴，灵根不成，阳以七日而复，阴以七日而姤。两七也，八日月上弦，得阴中之阳光八两；二十三，月下弦，得阳中之阴精八两，二八也。白虎者。白属金。真情也。青龙者，青属木，真性也。七七白虎双双养者，真情之阴阳合一也；八八青龙总一斤者，真性之阴阳混成也。真性真情二物本来出于灵根，因交后天，性情真假相杂，于是灵根亦藏匿不彰。欲炼灵根，还当先调性情，白虎两七，青龙二八，皆归于真，方能灵根现象。所谓“要得谷神长不死，须凭元牝立根基”。谷神即灵根，元牝即真性真情。灵根生性情者，自然之道顺行也；性情成灵根者，变化之道逆运也，顺则成人，逆则成丹；故欲炼灵根，先调性情也。

    真父母送元宫，木母金公性本温。十二宫中蟾魂现，时时地魄降天魂。

    上言灵根必用真情真性，方能修炼成就，是真情真性乃生灵根之真父母也。将此真父母送入造化元宫，情莫妄动，性莫妄发，则木母金公配合一处，彼此相恋，两性温和而不相悖矣。蟾魂、地魄皆真知之别名，天魂即灵知之别名。若得真情真性，二物性温，则十二时中，时时真知常现，灵知不昧，真知统灵知，灵知顺真知，夫唱妇随，刚柔并行，是谓地魄降。天魂降者，非是勉强制服，灵知见真知自然驯顺，不降而降。盖以同声相应，同气相求，阴阳以类从也。

    铅出就，汞初生，玉炉金鼎未经烹。一夫一妇同天地，一男一女合乾坤。

    铅外黑而内白，象真知，外阴而内阳；汞外明而内暗，象灵知，外阳而内阴。当金精木性相合，真知灵知方会，是谓“铅初就，汞出生”。“出就出生”，尤未经鼎炉烹煎，其性不定，稍有懈怠，铅飞汞走，会而复散，与未就未生者相同，纵天宝在望，为许我有。须将此二物用火烹炼，打成一片，方能济事。炉而曰玉，温柔之炉；鼎而曰金，坚刚之鼎。鼎坚刚，则药无漏；炉温柔，则火不燥，真知之铅，灵知之汞，得刚柔炉鼎修持，不即不离，不急不缓，终必成功。一夫一妇同天地者，真知灵知，夫妇匹配，必如天尊地卑，匹配之长久，方为坚固。一男一女合乾坤者，真知灵知，男女交合，必如干健坤顺，交合之永远，方谓稳妥；如天地，如乾坤，真知灵知，两不相离矣。然未经烹煎，不能到此佳境也。

    庚要生，甲要生，生甲生庚道始萌。拔取天根并地髓，白雪黄芽自长成。

    上言练灵根，须要炼金木铅汞。然欲炼之，先使生之，故曰“庚要生，甲要生，生甲生庚道始萌”。庚为阳金，即真情之象；甲为阳木，即真性之象。真情真性一生，正气渐复，邪气渐退，而灵根即萌于其间矣。真情具有生物之祖气，名曰天根；真性具有养物之厚德，名曰地髓。当真情露而不令其散涣，当真性现而不令其昏迷，是谓拔取天根并地髓。拔取天根地髓到手，一动一静皆是真情真性用事，外物不得而入，内念不得而生，则虚无飞白雪，寂静发黄芽，自然而然。白雪黄芽，皆金丹之异名也。

    铅亦生，汞亦生，生汞生铅一处烹。烹炼不是精和液。天地乾坤日月精。

    真知生于真情，灵知生于真性。当庚情甲性既生，天根地髓相合，而真知之铅，灵知之汞，亦随之而生。急须采此真知灵知，归于一处，用火烹炼成块，永不失散为妙。彼世间迷人，不知烹炼真铅真汞之大道，或疑铅是肾中之阴精，汞是心中之血液，而遂运精液交合，妄想结丹，欲求长生，反而促死。殊不知金丹大道所烹炼者，非肾中精、心中液，乃天地乾坤日月之精也。天地乾坤日月之精为何精，即真阴真阳之精，亦即真知灵知之精。以其此精本于天地乾坤日月，非父母生产幻身所出之物，故谓天地乾坤日月之精。以其烹炼天地乾坤日月之精，故道成之后与天地日月并长久也。

    黄婆匹配得团圆，时刻无差口付传。八卦三元全藉汞，五行四象岂离铅。

    上言生汞生铅须要一处烹矣。然铅之真知汞之灵知彼此间隔，何能一处烹哉？是必有调和之物，方能两家归于一处。调和之物为何物？黄婆是也。黄婆异名多端，一名真意，一名真土，一名真信，一名土釜，一名黄庭，一名中宫。以调和而言为黄婆，以行持而言为真意，以生物而言为真土，以持守而言为真信，以养火而言为土釜，以阴阳而言为中宫，以结丹而言为黄庭，其实皆是一物，是在随时用之耳。真知、灵知得黄婆于中，调和传信，方能匹配团圆，时刻无差。故曰“黄婆匹配得团圆，时刻无差口付传”。传者，即传信，使其团圆也。金丹之必调和真知之铅、灵知之汞者，以其灵知之汞性有真火存焉。八卦三元，非真火锻炼不能成物，真知之铅情，有真水藏焉。五行四象，非真水温养不能生物，故曰“八卦三元全藉汞，五行四象岂离铅”。铅汞得黄婆调和，真灵不散，而八卦三元、五行四象，亦皆合而为一。是铅汞二物，乃修丹之要药也。

    铅生汞，汞生铅，夺得乾坤造化权。杳杳冥冥生恍惚，恍恍惚惚结成团。

    真知、灵知得黄婆于中调和，则木性爱金顺义，金情恋木慈仁，真知统灵知，灵知养真知，是谓“铅生汞，汞生铅”。铅汞相生，铅不走，汞不飞，阴阳不能规弄，万物不能迁移，天枢在手，可以夺得造化权矣。能夺造化权，则自造自化，真知不离灵知，灵知不离真知，真空而含妙有，妙有而藏真空，恍惚里相逢，杳冥中有变，真灵凝结成团矣。

    性须空，意要专，莫遣猿猴取次攀。花露初开切忌触，锁居土釜勿抽添。

    当铅汞结团，真知、灵知交合，二气氤氲，冲和还丹，隐隐有象。此时须要性空意专，勿忘勿助，时防人心乘间，借灵生妄，故曰“莫遣猿猴取次攀”也。夫真灵方结，先天良知、良能之灵根方生，如花露初开，气质嫩弱，耐不得磕撞。倘不知止足，犹用外炉增减之功，未免道心中又起人心。人心一起，道心即昧，灵根得而复失，大事去矣。故曰“花露初开切忌触，锁居土釜勿抽添”。土釜者，即中央正位，不偏不倚之谓。抽添者，即增减之功。 “抽”即减其有余，“添”即增其不足。增减之功，凡以为真知灵知之刚柔不应，阴阳不和，而增之减之。若真知灵知结团，收锁土釜，居于中央正位，谨封牢藏，一点灵苗，元气不散，自生自长，而无容外炉增减之功矣。

    玉炉中，文火烁，十二时中惟守一。此时黄道会阴阳，三性元宫无漏泄。

    灵根方复，锁居土釜，不用抽添者，以其灵根具有先天生物之祖气。祖气来复，药即是火，火即是药，不必再用武火追摄，只运玉炉中一点柔和文火烁炼，十二时中，抱元守一，顺其自然而已。盖此时阴阳会于黄道，真知、灵知皆归中央，精气神三性，凝聚于元宫，已无漏无泄，须当沐浴之时也。

    气若行，真火炼，莫使玄珠离宝殿。加添火候切防危，初九潜龙不可炼。

    上言阴阳会于黄道，三性自无漏泄。然虽无漏泄，而防危虑险之功不可缺。防危虑险者，防其药气外行也。稍觉气行，即以虚灵真火炼之，莫使元珠有离宝殿也。元珠即真知灵知合一之光辉，亦即良知良能本来之灵根。宝殿即黄道中宫，亦即元牝之门。用文火烁者，使生气自长养灵根也。用真火炼者，使生气不散，固灵根也。养之固之，灵根自然常居于中宫，但不可加添武火，自招其殃，故曰“加添火候切防危，初九潜龙不可炼”。潜龙者，方生之阳，即灵根方萌之象。若用武火以锻炼，反伤生气，无益有损。此丹道紧要之关口，丹还在此，丹失亦在此，不可不防之切也。

    消息火，刀圭变，大地黄芽都长遍。五行数内一阳生，二十四气排珠宴。

</div>
    <div class="pagination">
<a href="道书十二种_page30.html">上一页</a><span>...</span><a href="道书十二种_page26.html">26</a><a href="道书十二种_page27.html">27</a><a href="道书十二种_page28.html">28</a><a href="道书十二种_page29.html">29</a><a href="道书十二种_page30.html">30</a><span class="current-page">31</span><a href="道书十二种_page32.html">32</a><a href="道书十二种_page33.html">33</a><a href="道书十二种_page34.html">34</a><a href="道书十二种_page35.html">35</a><a href="道书十二种_page36.html">36</a><span>...</span><a href="道书十二种_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
