<!DOCTYPE html>
<html>
<head>
    <meta charset="UTF-8">
    <title>参同契阐幽 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>参同契阐幽 - 第 7 页/共 10 页</h1>
    <div class="content">　　此节详言潜渊守中功夫。耳目口三者既已关键严密，一毫不泄，则我之真人自然不扰不杂，优游于深渊之中，此中空空洞洞，别无一物，有若空房然，故曰“三者既关键，缓体处空房”。先天一炁原从虚无中来，必委致其志，虚以待之，至于六根大定，一念不生，方得相应；然所谓无念只是常应常静，不出规中，非同木石之蠢然也。无念之念是为正念，正念时时现前，方可致先天一炁而有得药之时，故曰“委志归虚无，无念以为常”。此事人人具足，本不难取证，有如立竿见影；世人取证之难，正以心志不专，时刻推移，纵横百出，遂望洋而返耳；倘入室之时，心志专一，推移不动，绝无纵横之病，则可以得之于一息矣，有何难证之道乎？故曰“证难以推移，心专不纵横”。此心既不动移，十二时中，行住坐卧不离规中，即到寝寐之时，向晦晏息，一点元神自然与元炁相抱，如炉中种火相似，犹恐或致昏沉，必须常觉常悟，冥心内照，察规中之消息，候真种之存亡，故曰“寝寐神相抱，觉悟候存亡”，如此用心，何虑金丹不结？真人不现？此即“真人潜深渊，浮游守规中”之节度也。
　　
　　颜色浸以润，骨节益坚强。辟却众阴邪，然后立正阳。修之不辍休，庶炁云雨行。淫淫若春泽，液液象解氷，从头流达足，究竟复上升，往来洞无极，怫怫被谷中。
　　
　　此节言结丹之证验也。凡人之形神本不相离，真种一得，表里俱应，自然颜色润泽，骨节坚强，辟除后天阴邪之物，建立先天正阳之炁；盖一身内外莫非阴邪，先天阳炁一到，阴邪自然存留不住，更能行之不辍，其效如神，周身九窍八脉三百六十骨节，八万四千毛孔，总是太和元炁流转，但见如云之行，如雨之施，如泽之润，如氷之解，从昆仑顶上降而到足，复从涌泉穴底升而到头，彻头彻底往来于空洞无涯之中，不相隔碍；盖天地间山川土石俱窒塞而不通，惟有洞天虚谷，窍窍相通，人身亦然，肌肉骨节俱窒碍而不通，惟有元窍虚谷，脉脉相通，与造化之洞天相似，元炁往来，洞然无极，正往来于虚谷之中也。故曰“往来洞无极，怫怫被谷中”。此与上篇“黄中渐通理，润泽达肌肤”相似，俱金丹自然之验。
　　
　　反者道之验，弱者德之柄。耘锄宿污秽，细微得调畅。浊者清之路，昏久则昭明。
　　
　　此结言金丹之超出常情也。何谓反？常道用顺，丹道用逆，颠倒元牝，抱一无离，方得归根复命，岂非“反者道之验”乎？何谓弱？坚强者死之徒，柔弱者生之徒，专炁致柔，能如婴儿，自然把柄在手，岂非“弱者德之柄”乎？且辟却阴邪，则身中一切宿秽悉耘锄而去尽矣。正阳既立，则元炁透入，细微悉调畅而无间矣。至于金丹始结，脉住炁停，复返混沌，重入胞胎，似乎昏而且浊，此吾身大死之时也。久之绝后再苏（sū同“苏”），亲证本来面目，自然纯清绝点，慧性圆通，大地乾坤俱作水晶宫阙矣。故曰“浊者清之路，昏久则昭明”。前段言形之妙，此段言神之妙，形神俱妙方能与道合真。
　　
　　此章专言关键三宝，乃是守中抱一，养性第一步功夫。与上篇炼己立基章相应。
　　
　　附录：
　　
　　抱一子曰：“耳不听则坎水内澄，目不睹则离火内营，口不言则兑金不鸣，三者既闭，则真人优游于其中。”
　　
　　又曰：“七门既返，殆若忘生，百脉俱沉，形气消尽，力弱不支，昏浊如醉，此乃道之验，德之柄也。昏者明之基，浊者清之源，自兹以往，圆明洞照，虚彻灵通，莫不自昏浊始矣。”
　　
　　俞玉吾曰：“反者反复也，修丹效验在乎虚极静笃，与天地冥合，然后元炁从一阳而来复；弱者柔弱也，修丹把柄在乎持其志，无暴其气，如婴儿之柔弱，庶几可以返本还原。”
　　
　　傍门无功章第二十三章名从旧
　　
　　世人好小术，不审道浅深。弃正从邪径，欲速阏（è义“壅塞”）不通。犹盲不任杖，聋者听宫商，没水捕雉兔，登山索鱼龙，植麦欲获黍，运规以求方。竭力劳精神，终年不见功。欲知伏食法，至约而不繁。
　　
　　此章决言旁门之无功也。学道者先要知，道之与术天源迥别，性命全修，复归无极，谓之大道；一机一诀，自救不了，谓之小术。金丹大道难遇易成，一切旁门小术易遇难成，奈何世间愚民胸中茅塞，既不辨浅深，眼孔模糊，又不识邪正，往往背明投暗，弃正从邪，本求欲速见功，反致阏绝不通，永断入道之路，岂不哀哉？不知先天性命超出形器之表，却妄认后天精炁，身中摸索，茫无影响，随人颠倒，毫无决择，此犹盲者之无拄杖，聋者之听宫商也。不悟先天阴阳，自家同类之物，却猜做世间男女，向外采取，流于淫邪，伤生败德，莫此为甚；此犹入水而捕雉兔，登山而索鱼龙也。不思先天铅汞，本来无质无形，却去烧茅弄火，干汞点铜，诳惑凡愚，败身亡家，此犹种麦而转思获稻，运规而妄意求方也。此等旁门，费尽一生精力，穷年卒岁，到老无成，却谤祖师妄语，不知金丹伏食之法，至简至要，有作以原其始，无为以要其终，与天地造化同一功用。虽愚昧小人得之，立跻圣位，岂可与旁门小术同日而论哉？以为举旁门之非，特识其大略耳，究而论之，禅家有九十六种外道，元教有三千六百旁门，千差万别，不可殚述，所以正阳祖师有正道歌，翠虚真人有罗浮吟，以至李清庵之九品说，陈观吾之判惑歌，皆历数旁门外道之差，以觉悟世人聋瞽（gǔ瞎），惜乎世人不悟，仍旧谬种传流，有增无减，良可悲也。以上仅标大略，要当摘取诸真言句，另为指迷一书，与同志共参之。
　　
　　中篇
　　
　　此卷专言伏食，而御政养性已寓其中，义同上篇。
　　
　　流珠金华章第二十四
　　
　　太阳流珠，常欲去人。卒得金华，转而相因，化为白液，凝而至坚。金华先倡，有倾之间，解化为水，马齿瓓玕，阳乃往和，情性自然。迫促时阴，拘畜禁门，慈母养育，孝子报恩，严父施令，教勅子孙。五行错王，相据以生，火性销金，金伐木荣。三五为一，天地至精，可以口诀，难以书传。子当右转，午乃东旋，卯酉界隔，主客二名。龙呼于虎，虎吸龙精，两相饮食，俱使合併，遂相衔咽（xian yan），咀嚼相吞。荧惑守西，太白经天，杀气所临，何有不倾。狸犬守鼠，鸟雀畏鹯（zhān），各得其性，何敢有声？
　　
　　此章言木性金情自相交会，以成伏食之功也。
　　
　　太阳流珠，常欲去人。卒得金华，转而相因，化为白液，凝而至坚。
　　
　　此节言两物之性情合而成金丹也。先天之体为性命，乾坤是也；后天之用为性情，坎离是也；自乾坤破为坎离，性情之用着而性命之体隐，顺之则成凡矣。惟坎离复交为乾坤，因性情之用以还性命之体，逆之则成圣矣。至于后天坎离中又分体用，以真阴真阳为体，体属水火；以两弦之气为用，用属金木；不可不辨。干属太阳真性，本来寂然不动，只因交入坤中一阴，性转为情，遂成离中木汞，自此阴精用事，离光顺流向外，恍惚不定，有流珠之象；干既成离，其中一阳走入坤宫，坤属太阴元命，既得干中一阳，命转作性，遂成坎中金铅，此点金炁精华，只在坎水中潜藏，杳冥不测，有金华之象。离中灵物刻刻流转，本易走而难捉，捉之愈急，去之愈速，赖得坎中一点真铅逆转以制之，真汞一见真铅，才不飞走。故曰“太阳流珠，常欲去人。卒得金华，转而相因”。铅入汞中，汞赖铅之拘钤（qián），铅亦得汞之变化，两物会入黄房，合成一炁，其炁先液而后凝，故曰“化为白液，凝而至坚”。白者金色，至坚者金性也。盖金来归性，已结而成丹矣。此通章之纲领也。
　　
　　金华先倡，有倾之间，解化为水，马齿瓓玕，阳乃往和，情性自然。
　　
　　此节言两物交併自相倡和也。坎男主倡，离女主和，坎中一阳，本自难于出炉，及其时至而出也。只在一弹指间，故曰“金华先倡，有倾之间”；水中生金，金中复能化水，盖金华之液即真一之水也。絪缊活动，无质生质，渐渐坚凝，有若马齿瓓玕之状，故曰“解化为水，马齿瓓玕”。坎中之金液既升，离中之木液乃从而和之，一东一西，间隔已久，幸得真意勾引相会黄房，木性爱金，金情恋木，一倡一和，出于性情之自然，非人力可强而致，故曰“阳乃往和，情性自然”。阳即上文太阳流珠，以其外阳内阴，易于逐物流走，主和而不主倡，惟与金华之真阳相匹为夫妇，方不流走，此时已转为真阴，故有妇道颠倒之妙，不可不知。
　　
　　迫促时阴，拘畜禁门，慈母养育，孝子报恩，严父施令，教勅子孙。
　　
　　此节言拘制两物会中宫而产真种也。坎中之金华既升，离中之流珠即降，两弦之炁相交只在一时，时不可失，当以真意迫促之，两物相交，正当虚危中间，此时宜禁闭地户，翕聚真炁，不可一毫泄漏，故曰“迫促时阴，拘畜禁门”；真种既归土釜，全赖中宫坤母为之温养哺育，始而母去顾子，如雌鸡之伏卵，时时相抱，既而子来恋母，若慈鸟之反哺，刻刻不离，故曰“慈母养育，孝子报恩”；真种既存中宫，外面最要严谨堤防，牢镇八门，环匝关闭，不可一毫放松，譬如子当幼小之时，养育固愿慈母，教勅全仗严父，故曰“严父施令，教勅子孙”。慈母喻文火，在神室中温养；严父喻武火，在门户间堤防；孝子喻真种，即金华流珠两物所结成者。自迫促时阴至此，俱属金丹作用，只在一刻中。
　　
　　五行错王，相据以生，火性销金，金伐木荣。三五为一，天地至精，可以口诀，难以书传。
　　
　　此节言作丹之时，五行颠倒之妙也。常道之五行俱从顺生，如金生水，木生火之类，顺流无制，必至精炁耗散，去死不远，生机转作杀机，所谓生者死之根也。丹道之五行全用逆转，如流珠本是木龙，却从离火中取出；金华本是金虎，却从坎水中取出；水火互藏，金木颠倒，方得归根复命，劫劫长存，杀机转作生机，所谓死者生之根也；故曰“五行错王，相据以生”。错王者，即子南午北，互为纲纪之意；相据者，即龙西虎东，建纬卯酉之意；以常道言之，金在矿中，无由自出，木带阴气，岂能滋生？必先用南方木中之火，去煅北方水中之金，销矿存金，金华始得发露，旋用西方水中之金，来制东方火中之木，伐去阴气，木液方得滋荣；故曰“火性销金，金伐木荣”。此即“五行错王，相据以生”之旨也。东三南二合成一五，北一西四合成一五，中央戊己真土自成一五，是谓“三五混，南北併，东西攒簇于中土之内”。是之谓“一三五合而为一，乃造化至精至妙之理”。把握乾坤，包括河洛，其间作用必须真师口口相授，岂能笔之于书哉？故曰“三五为一，天地至精，可以口诀，难以书传”。此段言颠倒二物，则五行复归于一。末篇法象章云：“本之但二物兮，末乃为三五，三五併为一兮，都集归一所”。印证甚明。
　　
　　子当右转，午乃东旋，卯酉界隔，主客二名。
　　
　　此节言金木间隔，当加沐浴之功也。以常道五行言之，木生在亥，震木生于坎水，是谓“龙从水里出”；金生在巳，兑金产自离火，是为“虎向火中生”；丹道逆用则不然，从子右转到未，自北而西，以讫于南，中藏酉金，则金华产于坎中，而为上弦之气，所谓“虎向水中生”也；从午逆旋到丑，自南而东，以至于北，中藏卯木，则流珠取之离内，而为下弦之气，所谓“龙从火里出”也；但当子南午北，水火交入之时，一金一木界限其中，木性在东为主，金情在西为客，未免性情间隔，宾主乖违，此时须用沐浴之法，万缘尽空，一丝不挂，存真意于规中，和合金情木性。至于金返在东，转而为主，木返在西，转而为客，主客互易其名，两弦之气始合而为一矣。只此性情二物，自其相倡和而言，则为夫妇；自其相生而言，则为母子；自其相制而言，则为父子；自其互换而言，则又为主客；颠倒莫测，正见天地至精之理。
　　
　　龙呼于虎，虎吸龙精，两相饮食，俱使合併，遂相衔咽（xian yan），咀嚼相吞。
　　
　　此节言两物之相併也。五行相据，主客既已互换，则木龙反据酉位，而呼黑虎之气；金虎反据卯位，而吸赤龙之精；故曰“龙呼于虎，虎吸龙精”。于是两者性情系恋，恣意交欢，相与饮食，合併为一，且其合併之时，遂相衔相咽，吞入口中，而结一黍之丹矣。此段说两物之相交併，从上文相据以生透出，专发“食”字之义。
　　
　　荧惑守西，太白经天，杀气所临，何有不倾。狸犬守鼠，鸟雀畏鹯（zhān），各得其性，何敢有声？
　　
　　此节言两物之相制也。五行错王，火性既能销金，则火入西方金乡，而为荧惑守西之象；金性既能伐木，则金乘东方木位，而为太白经天之象；火克金，金转克木，右旋一周，无所不克，但取逆制，全用杀机；故曰“杀气所临，何有不倾”。木见金，金见火，其情性自然降伏，譬若狸犬之捕鼠，鸟雀之畏鹯，一见即便擒住，两下寂然无声，非强之使无声也，其性然也。业已各得其相制之性，而何敢有声哉？此段言两物之相钤制。从上文五行错王透出，专发“伏”字之义。盖惟相併而不碍其相制，此生机即寓于杀机也。惟相制而始得以相併，此杀机之逆转为生机也。一伏一食方成还丹篇中伏食大义，昭昭如是，迥非旁门所谓服食之术也。
　　
　　附录：
　　
　　抱一子曰：“人命在卯，日出于卯而万物仰之以生，是则万物皆借太阳之精以立命矣。太阳流珠者，命宝也。奈此命宝寓神则营，营而乱思；寓精则持，盈而难保，故曰“常欲去人”，须得金华而制伏之。”。
　　
　　审查真伪章第二十五
　　不得其理，难以妄言。竭殚家财，妻子饥贫，自古及今，好者亿人，讫不谐遇，稀有能成。广求名药，与道乖殊。如审遭逢，睹其端绪。以类相况，揆物终始。五行相克，更为父母。母含滋液，父主秉与，凝精流形，金石不朽。审真不泄，得成正道。立竿见影，呼谷传响。岂不灵哉！天地至象。若以野葛一寸，巴豆一两，入喉辄僵，不得俯仰。当此之时，周文揲蓍，孔子占象，扁鹊操针，巫咸叩鼓，安能令苏，复起驰走？
　　
　　此章言道有真伪，当辨伪而存真也。
　　
　　不得其理，难以妄言。竭殚家财，妻子饥贫，自古及今，好者亿人，讫不谐遇，稀有能成。广求名药，与道乖殊。如审遭逢，睹其端绪。以类相况，揆物终始。
　　
　　此节言伏食有真伪，学道者所当早辨也。金丹大道，范围天地，包括易象，其理最为广大精微，必须洞晓阴阳，深达造化，方知其奥，岂不得其理者，可率意而妄谈哉？不得其理而妄谈妄作，往往流于炉火之术，至于家财竭殚，妻子饥贫，尚不觉悟，良可悯也。自古到今，好道者不啻千亿，但好者未必遇，遇者未必成，学道者如牛毛，成道者如兔角，良以抛却自家性命，却去入山觅汞，掘地寻铅，广求五金八石，认作不死之药，所以与大道一切乖殊耳。学人参师访道，当先具一只眼，倘有所遇，必查其端绪之所在是真是伪，若是真师，决定洞晓阴阳，深达造化，只消叩以性命根源，併同类相亲，五行逆用之旨，彻始彻终，不得一毫模糊，则药物之真伪，可得而揆；师承之真伪，亦可得而决矣。故曰“以类相况，揆物终始”。
　　
　　五行相克，更为父母。母含滋液，父主秉与，凝精流形，金石不朽。审真不泄，得成正道。立竿见影，呼谷传响。岂不灵哉！天地至象。
　　
　　此节言五行逆克，以结大丹，正端绪之可睹者也。常道之五行，以相生为父母；丹道之五行，转以相克为父母；盖不克则不能生，杀机正生机之所在也。如金克木者，也然金才一动，便生出水来，木炁贪水之生，忘金之克，克者为父，克而能生者即为母矣；推之五行，莫不皆然。故曰“五行相克，更为父母”。母道属坤，主于资生，以静翕为德，交媾之时，既受真种于干父，只在中宫滋育，渐成婴儿。故曰“母含滋液”，盖母取贪生忘克之义，即上章所云“慈母养育”也。父道属干，主于资始，以动直为德，交姤之初，业已气布精流，生炁施之于坤母，即是真种。故曰“父主秉与”，盖父取以克为生之义，即上章所云“严父施令”也。一生一克，秉与者，凝聚资始之精；滋育者，流布资生之形；两者妙合，结成真胎，即上章所云“五行错王，相据以生”也。功夫到此，进进不已，法身便得长存同金石之不朽，惟赖审固专一，而无一毫泄漏，方得成其至道耳。彻始彻终，只是以克为生，方见五行颠倒之妙，若知其妙，大丹立就。譬之立竿而影即见，呼谷而向即传，造化自然之法象，岂不至灵且验哉？此皆真道之验，其端绪可得而睹者，岂旁门伪术所得而混入也？
　　
　　若以野葛一寸，巴豆一两，入喉辄僵，不得俯仰。当此之时，周文揲蓍，孔子占象，扁鹊操针，巫咸叩鼓，安能令苏，复起驰走？
　　
　　此节更端设喻，以见伏食之灵验也。世人但知毒药入口，死者不可复生，岂知金丹入口，生者不可复死；毒药入口，虽神圣不能令其复苏，金丹入口，虽造物能令其复死乎？惜乎世人明于彼而独暗于此也，且金丹既已入口，纵使啖以野葛，投以巴豆，亦不得而杀之矣。可见五行相克，凝精流形，金丹伏食之妙，洵若立竿而影即见，呼谷而响即传，讵可与非种之伪道同日而论哉？
　　
　　此章专辨伏食之真伪，为万世学道人开一只眼，庶不被盲师瞒过耳。
　　
　　铅汞相投章第二十六
　　
　　河上姹女，灵而最神，得火则飞，不见埃尘，鬼隐龙匿，莫知所存。将欲制之，黄芽为根。物无阴阳，违天背元，牝鸡自卵，其雏不全。夫何故乎？配合未连，三五不交，刚柔离分。施化之道，天地自然。火动炎上，水流润下，非有师导，使其然也。资始统正，不可复改。观夫雌雄交媾之时，刚柔相结而不可解，得其节符，非有工巧以制御之。男生而伏，女偃其躯，禀乎胎胞，受炁之初，非徒生时，着而见之，及其死也，亦复效之，此非父母教令其然。本在交媾，定置始先。
　　
　　    此章言真铅真汞两物相制而为用也。
　　
　　河上姹女，灵而最神，得火则飞，不见埃尘，鬼隐龙匿，莫知所存。将欲制之，黄芽为根。
　　
　　此节言以铅制汞，乃金丹之作用也。离本太阳干体，性之元也。中藏一阴，系坤中真水，即是真汞，以其雄里包雌，又名姹女；坎本太阴坤体，命之元也。中藏一阳，系干中真金，即是真铅，以其水中生金，又名黄芽；姹女喻后天之心，先天之性本来寂然不动，转作后天之心，有感即通，潜天潜地，至灵至神，一剎那间，上下四方，往古来今，无所不徧，故曰“河上姹女，灵而最神”，以分野而言，午属三河之分，离火所居，兼取情欲，顺流之义，人心本来至灵，只因夹杂后天情识，未免易于逐物，所以触境便动，遇缘即生，刻刻流转，一息不停，正类世间凡汞，见火即便飞走，无影无踪，不可捉摸，故曰“得火则飞，不见埃尘”，当其飞走之时，若鬼之隐藏，龙之伏匿，虽有圣者，莫测其去来所在，即孔子所谓“出入无时，莫知其乡”也。故曰“鬼隐龙匿，莫知所存”。姹女本离中之阴，故取鬼象，离中之阴本属木汞，又取龙象，灵汞之易失而难持若此，要觅制伏之法，须得坎中真铅，盖坎中一阳，本出干金，原是我家同类之物，顺之则流而为情，逆之则转而为性，金来归性，返本还原，黄芽得与姹女配合，若君之制臣，夫之制妇，自然不动。张平叔所谓“要须制伏觅金公”是也。故曰“将欲制之，黄芽为根”。此专言两物相制，与前流珠金华同旨。
　　
　　物无阴阳，违天背元，牝鸡自卵，其雏不全。夫何故乎？配合未连，三五不交，刚柔离分。施化之道，天地自然。
　　
　　此节言独修一物之非道也。一阴一阳之谓道，凡物偏阴无阳，偏阳无阴，俱非干元资始，坤元资生之理；故曰“物无阴阳，违天背元”。鸡之伏卵，先入一点真阳在内，渐渐伏之，方得成雏，但有雌而无雄，其雏必不成矣。此何以故？以其孤阴乏阳，配合未连也。丹道亦然，必须东三南二，北一西四，四象併为两物，会到中央真土，同类相求，合成三五，方结圣胎；若三五之炁不交，总是孤阴寡阳，一刚一柔，各自离群分散，真胎何由结乎？盖阳主施精，阴主受化，乃一阴一阳天地自然之道。无论凡胎圣胎，同一造化，不得独修一物明矣！然此一阴一阳便是干元坤元本来真性真命，兼修并证，方称金丹大道。修命不修性，修性不修命，总谓之违天背元，彷门不悟，往往流入于采补，何异避溺而投火，哀哉！
</div>
    <div class="pagination">
<a href="参同契阐幽_page6.html">上一页</a><a href="参同契阐幽.html">1</a><a href="参同契阐幽_page2.html">2</a><a href="参同契阐幽_page3.html">3</a><a href="参同契阐幽_page4.html">4</a><a href="参同契阐幽_page5.html">5</a><a href="参同契阐幽_page6.html">6</a><span class="current-page">7</span><a href="参同契阐幽_page8.html">8</a><a href="参同契阐幽_page9.html">9</a><a href="参同契阐幽_page10.html">10</a><a href="参同契阐幽_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
