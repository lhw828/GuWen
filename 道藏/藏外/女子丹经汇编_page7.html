<!DOCTYPE html>
<html>
<head>
    <meta charset="UTF-8">
    <title>女子丹经汇编 - 第 7 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女子丹经汇编 - 第 7 页/共 32 页</h1>
    <div class="content">　　
　　曰：天阳地阴，天动地静，乾行坤顺，元亨利贞。乾道成男，坤道成女。独阴不长，独阳不生。刚柔得其中庸，水火始能既济，孕生万物。盖载苍生，慈忍无争，敬顺辅相。是故居母道之仁，为后元之配，致功论化，其道一焉。
　　
　　自辟乾阖坤以来，有圣母、有后土、有天姆、有女娲、有斗母、有佛母、有元君、有王母、有仙姑、有玉女，至于麻姑、天妃、天女、玄女、无极女仙、女菩萨、比丘【丘】尼、那延溪女、紫姑、湘妃、洛神、巫女、电母、青娥、素女、织女，皆以坤元柔顺，修真得道，证明高果，是与天元同气不二。今善女人，各具坤元，咸能入道，俱以修力，可证极乐妙果，万劫常存。若以己身，碍漏难修，则其心原无走漏，汝何自蔽？无始以前，何有色相？何有身迹？惟一惟空，原无二心。汝何修身？汝何弃心？如能返思其原，更有修真捷径。我今为汝女众，说是捷径。汝当谛听。
　　
　　夫乾道动，坤道静，欲修性命，务须从静。汝今原静，又何以修？坤道浊，乾道清，欲修性命，务须从清。惟能以浊修清，是以入道证果。吾今为汝说是修清之道。夫清浊虽别于形质，而本元出自心神，汝欲心净神清，务修其性，能悟修性，便是立命，汝能悟者，即是汝性。汝性非性，汝心非心。心即是心，性即是性。性非汝心，心非汝性。若问汝性，性即说性。若问汝心，心即说心。心无所心，性无所性，亦非无性，亦非无心。性亦非心，心亦非性。性无有心，心无有性。性本无心，心本无性。心若有性，即非道心。性若有心，即非道性。道性我性，道心我心，是真实性，是妄想心。性若真实，即见道性。心若妄想，即非道心。虽曰道心，又有云说，名何云心？有肉团心、有虚灵心。此虚灵心，是名何心？是真道心，是真实心。彼肉团心。是名何心？是非道心，是妄想心。汝能剔肉团心为虚灵心，悟非道心为真道心，破妄想心为真实心，加以勇猛心，精进心，除却烦恼心，碍障心。惟碍障心是执着，故欲除执着，务加金刚心，虚空心、死了心、不动心、智能心、坚固心、圆满心、成就心、菩提心、慈悲心、欢喜心，如是诸心，是名道心。能名【明】道心，心即是道。若入是道，务守是心。若遇色相，如如弗动；若遇患疾，如如不变；若遇霹雳，如如不惊；若遇是非，如如不乱；若遇刀斧，如如不惧；若遇死亡，如如不坏。惟是不坏，即是不死，惟是不死，即是道心。惟是道心，即是修道。惟是修道，即是修性。性若无明，非是真性。舍此真性。更何有心？舍此真心，更何有道？是故神通智慧，皆从心道而生；清静虚灵，皆自性道而出。三宝一而无二，四大总是幻空。务向浊处存清，惟自静中防动。能防其动，即明其性，能明其性，即守甚【其】心。心若常修，六贼难入，惺惺觉察，五蕴何来？智能光明，恍朗炼【纯】和，性明命立，以铅制汞，赖土成功。以汞投炉，幽潜真默，炼形化炁，炼气归神，炼神还虚，即是本来，又何劫之不存？何果之不证？何身之有漏？何心之有障？何道之有二哉。汝善女人，又何疑之不修哉？
　　
　　于是元君说是经巳，告诸仙众，吾今所说不二之旨，吾曾拜受于玄女元君，贞一坤元，无上妙道，为汝善女人道海津梁。即有善男子，亦不离是。吾今恐汝暗昧疑退，再说偈曰：
　　
　　男女本一炁，清浊动静异。女人欲修真，切使真元聚。
　　阴中有元阳，存清勿以弃。明此色与欲，本来无所累。
　　屏除贪嗔痴，割断忧思虑。去浊修清性，不堕诸恶趣。
　　静寂守无为，我即男子具。无无无其形，有有有无【其】意。
　　内视色声空，丝毫无沾滞。仗土为坤基，一阳本自地。
　　铅汞固不同，炁神无二义。渺渺空灵心，心神能为制。
　　一炁返春和，飞出云霄去。偕汝太清游，是曰真如偈。
　　
　　元君说是偈已，诸天延那天女，十二溪仙，香雨散花，宝珠缨络，洞章飞舞，欢喜信受，赞叹希有，礼谢而退。
　　
　　附注：元君姓孙氏，道号不二，宁海人也。生于宋徽宗宣和元年，己亥正月初五日。幼适丹阳马宜甫，生三子。重阳以分梨十化，夫妇同修，道成夫妇同升。二月二十九日冲举，封清静渊真玄虚演正顺化元君，七真之一也。
　　
　　孙不二元君女功内丹次第诗
　　孙仙姑名不二，号清静散人，马丹阳之妻也。丹阳手垂过膝，额起三山，尝作诗云："抱元守一是功夫，懒汉如今一也无。终日衔杯畅神思，醉中却有那人扶。"众莫晓其故。忽有道人自称重阳子，来化丹阳，洎仙姑入道，进瓜，从蒂食起，问之，曰："甘向苦中求"。又问："何来？"曰："不远千里，特来扶醉人。"丹阳异之。夫妇事师甚谨，起全真庵于南园，数年后，师【携？】丹阳西游，居昆仑山烟霞洞，姑在家勤行所传。后年五十，复从凤仙姑游洛阳，六年道成，书颂云："三千功满起【超】三界，跳出阴阳包裹外；隐显纵横得自由，醉魂不复归宁海。"书毕，趺坐而化。乘云过昆仑，俯告丹阳曰："余于蓬岛待君。"于是丹阳即书颂曰："长年六十一，在世无人识，烈雷一声，浩浩随风逸。"遂掷笔上升。
　　　　第一收心
　　　　吾身未有日，一气已先存；似玉磨逾润，如今炼岂昏？
　　　　扫空生灭海，固守总持门；半黍虚灵处，融融火候温。
　　　　第二养气
　　　　本是无为始，何期落后天；一声才出口，三寸已司权；
　　　　况被尘劳耗，那堪疾病缠；子肥能益母，休道不回旋。
　　　　第三行功
　　　　敛息凝神处，东方生气来；万缘都不着，一气复归台；
　　　　阴象宜前降，阳光许后栽；山头并海底，雨过一声雷。
　　　　第四斩龙
　　　　静极能生动，阴阳相与模；风中擒玉虎，月里捉金乌；
　　　　着眼氤氲候，留心顺逆途；鹊桥重过处，丹气复归炉。
　　　　第五养丹
　　　　缚虎归真穴，牵龙渐益丹；性须澄似水，心欲静如山；
　　　　调息收金鼎，安神守玉关；日能增黍米，鹤发复朱颜。
　　　　第六胎息
　　　　要得丹成速，先将幻境除；心心守灵药，息息返乾初；
　　　　气复通三岛，神忘合太虚；若来与若去，无处不真如。
　　　　第七符火
　　　　胎息绵绵处，须分动静机；阳光当益进，阴魄要防飞；
　　　　潭里珠含景，山头月吐辉；六时休少纵，灌溉药苗肥。
　　　　第八接药
　　　　一半玄机悟，丹头如露凝；虽云能固命，安得炼成形；
　　　　鼻观纯阳接，神铅透体灵；哺含须慎重，完满即飞腾。
　　　　第九炼神
　　　　生前舍利子，一旦入吾怀；慎似持盈器，柔如抚幼孩；
　　　　地门须固闭，天阙要先开；洗濯黄芽净，山头震地雷。
　　　　第十服食
　　　　大冶成山泽，中含造化情；朝迎日乌气，夜吸月蟾精；
　　　　时候丹能采，年华体自清；元神来往处，万窍发光明。
　　　　第十一辟谷
　　　　既得餐灵气，清泠肺腑奇；忘神无相着，合极有空离；
　　　　朝食寻山芋，昏饥采泽芝；若将烟火混，体不履瑶池。
　　　　第十二面壁
　　　　万事皆云毕，凝然坐小龛；轻身乘紫气，静性濯清潭；
　　　　气混阴阳一，神同天地三；功完朝玉阙，长啸出烟岚。
　　　　第十三出神
　　　　身外复有身，非关幻术成；圆通此灵气，活泼一元神；
　　　　皓月凝金液，青莲炼玉真；烹来玉兔髓，珠皎不愁贫。
　　　　第十四冲举
　　　　佳期方出谷，咫尺上神霄；玉女骖青凤，金童献绛桃；
　　　　花前弹锦琵，月下弄琼箫；一旦仙凡隔，泠然度海潮。
　　孙不二元君七言绝句
　　一、
　　　　不乘白鹤爱乘鸾，二十幢幡左右盘，偶入书坛寻一笑，降真香绕碧栏干。
　　二、　
　　小春天气暖风酥，日照江南处士家，催得腊梅先迸蕊，素心人对素心花。
　　三、
　　资生资始总阴阳，无极能开太极光，心镜勤磨明似月，大千一粟任昂藏。
　　四、
　　神气须如夜气清，从来至乐在无声，幻中真处真中幻，且向银盆弄化生。
　　五、
　　蓬岛还须结伴游，一身难上碧岩头，若将枯寂为修炼，弱水盈盈少便舟。
　　六、
　　养神惜气以持盈，喜坠阳兮怒损阴，两目内明驯虎尾，朦朦双耳听黄庭。
　　七、
　　荆棘须教发黄芽，性中自有妙莲花，一朝忽现光明象，识得渠时便是他。
　　
　　孙不二女功内丹次第诗注
　　陈撄宁
　　孙不二女功内丹次第诗注凡例
　　一、原诗十四首，辞句雅驯，意义浑涵，乃丹诀中之上乘，故全录于篇端，以便学者诵习。
　　按：七言绝句七首、孙不二元君内丹次第诗，录于《孙不二元君内丹次第诗》篇中，此文中不再重复录入。
　　　　二、原诗虽标题为女功内丹，然就男女丹诀全部而论，其异者十之一二，而同者则有十之八九。故男子修仙者，亦可于此诗得多少参悟。
　　三、诗中杂用仙家专门术语，博学之士，尚不易窥其玄奥，普通妇女无论矣。不佞此注，极力阐扬，泄尽隐秘，真口诀已跃跃纸上。至其工夫首尾，不能成段说明者，则因为原文所限，不得不尔。
　　又注中多引古语者，皆当日信手拈来，适合妙谛，比自作为优，且免杜撰之嫌。
　　　　四、注中文字，虽非白话体裁，然已扫除譬喻，都为实语，浅显易明，凡国文通顺者，阅之自易了解。若对此犹有难色者，其人恐于仙道无缘。盖此等无上道妙，必须择根器而授。作诗者意在发挥自己之性情，本不求他人之了解；作注者志欲流传高深之学术，亦不欲博庸俗之欢迎。故普度之说，非本编范围内事。
　　　　五、仙家上乘工夫，简易圆融，本无先后次第，此诗所谓第者，就效验深浅言之耳。若言工夫，则自第一首至第十四首，皆是一气呵成，不可划分为十四段落，故须前后统观，方能得其纲要，幸勿枝枝节节而议之。
　　　　六、女子修仙，除天元服食，窒碍难行，人元双修，誓不笔录而外，古今来仅此一门，堪称大道。其余诸家所说，坛社所传，名目繁多，种类各别，不善学者，流弊百出，纵能善学，亦仅可健身延寿，无疾而终，其去仙道，盖远甚矣！有大志者，于此篇宜三致意焉。
　　　　七、古人学道，有从师二十余年，或十余年者。如阴长生、白玉赡、伍冲虚之流，皆是师与弟子同居一处，实地练习，随时启导，逐渐正误，然后能收全功。今人志气浮薄，作事无恒，所以难于成就。其狡诈者，每喜用市侩手段，旁敲反激，窃取口诀，以为一得口诀，立刻登仙，不知所得者乃死法耳。而真正神仙口诀，皆从艰苦实验中来，彼辈何曾梦见。敬告读者，若有所得，务要小心磨炼，努力修持，否则得与不得等（此种弊病，男子最多，女子尚少。）。
　　八、儒释道三教，白汉以来，至于清末，彼此互相诽议，优劣迄无定评。君主政体改革而后，儒教早已同归于尽，道教又不成其为教，只余佛教为硕果之仅存。其中信徒虽多，而真实用功者盖鲜，僧尼无论矣。即一般在家居士，所称为大善知识者，除教人念阿弥陀佛而外，别无法门。至于参禅坐香、打机锋、看话头等等，因净土宗盛行，已渐归淘汰。天台止观，虽有入手之法门，仅作讲经之材料而已，从未有人注意于实行修证者。近来又有所谓真言宗者，授自东洋，传于中国，学者甚众，每因持诵急迫，致令身心不调。
　　总上四端，曰净土，曰参禅，曰真言，曰止观，近代佛教之精华，尽于此矣。然皆属唯心的片面工夫，而对于唯物的生老病死各问题，殊无解决之希望。其所谓一切了脱者，都有待于身后，而生前衣食之需，男女之欲，老病之虞，皆与常人无异。至其死后如何，惟彼死者知之耳，吾辈未死者，仍难测其究竟也。
　　况佛教徒之习气，每谓惟佛独尊，余皆鄙视，教外诸书，概行排斥，虽为宗教家对于教主应有之态度，所惜划界自封，因此遂无进步。吾人今日着书，乃为研究学理，预奋将来同志诸人，实地试验，解决人生一切问题，与彼阐扬宗教者，用意固有别也。故对于道教之元始天尊、太上老君、玉皇太帝，毫无关系可言。
　　至若儒释二教经典，及诸子百家，遇有可采者，亦随时罗致，以为我用，不必显分门户。书中于仙佛异同，偶依昔贤见解，略加论断，虽曰挂一漏万，所幸不亢不卑，庶免随声附和，自误误人。盖学者之态度，本应如是也。
　　总之，不问是何教派，须以刻期见效为凭据，以今生成就为旨归，苟欲达此志愿，除却金液还丹，别无他术矣。谨掬微衷，敢告同志。
　　　　九、世间各种宗教，其中威仪制度，理论工修，殊少男女平等之机会，独有神仙家不然。常谓女子修炼，其成就比男子更快，男子须三年做完者，女子一年即可赶到，因其身上生理之特殊，故能享此优先之利益。至其成功以后之地位，则视本人努力与否为断，并无男女高下之差，此乃神仙家特具之卓识，与别教大不同者。可知神仙一派，极端自由，已超出宗教范围，纯为学术方面之事。读者幸勿以宗教眼光，强为评判，女子有大志者，宜入此门。
　　十、我非女身，何故研究女丹诀？又未尝预备作世间女子授道之师，何故注解女丹诀？盖深恐数千年以来相传之道术，由兹中绝，若再秘而不宣，此后将无人能晓，虽有智慧，从何入门？
</div>
    <div class="pagination">
<a href="女子丹经汇编_page6.html">上一页</a><span>...</span><a href="女子丹经汇编_page2.html">2</a><a href="女子丹经汇编_page3.html">3</a><a href="女子丹经汇编_page4.html">4</a><a href="女子丹经汇编_page5.html">5</a><a href="女子丹经汇编_page6.html">6</a><span class="current-page">7</span><a href="女子丹经汇编_page8.html">8</a><a href="女子丹经汇编_page9.html">9</a><a href="女子丹经汇编_page10.html">10</a><a href="女子丹经汇编_page11.html">11</a><a href="女子丹经汇编_page12.html">12</a><span>...</span><a href="女子丹经汇编_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
