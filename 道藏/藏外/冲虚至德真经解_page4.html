<!DOCTYPE html>
<html>
<head>
    <meta charset="UTF-8">
    <title>冲虚至德真经解 - 第 4 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>冲虚至德真经解 - 第 4 页/共 7 页</h1>
    <div class="content">　　虽然试与汝偕徃阅弟子四十人同行
　　【列子既已言南郭子之妙矣恐其徒役之重惑扵至道故与之偕徃阅而实之以见也弟子四十人同行犹所谓与人偕来之众也】
　　见南郭子果若欺魄焉而不可与接顾视子列子形神不相偶而不可与群
　　【神生形形成神形神偶合人之所以有生也形神不相偶所谓有人之形无人之情也是欺魄之也欺魄土偶人也若是者遗物离人而立于独故不可与接不可与群】
　　南郭子俄而指子列子之弟子末行者与言衎衎然若专直而在雄者子列子之徒骇之反舍咸有疑色【夫干其静也专其动也直衎衎言其和也衎衎然若专直而在雄者则言若体干之道尸万物之化而纳之大和者俄而指弟子之末行者与言则遇感而应非有心也其道大故骇之信不足有不信故反舍咸有疑色与退而省其私亦足以发者异矣】
　　子列子曰得意者无言进知者亦无言用无言为言亦言无知为知亦知无言与不言无知与不知亦言亦知亦无所不言亦无所不知亦无所言亦无所知如斯而已汝奚妄骇哉
　　【书不尽言言不尽意故得意者无言知者不言言者不知故进知者亦无言然而以无言无知为当是绝物也以不言不知为是则未能忘我也以冇言有知为是则其所得亦浅矣言乎言终日言而阙】




　　子列子学也三年之后心不敢念是非口不敢言利害始得老商一盼而已五年之后心更念是非口更言利害老商始一解颜而笑七年之后从心之所念更无是非从口之所言更无利害夫子始一引吾并席而坐九年之后横心之所念横口之所言亦不知我之是非利害欤亦不知彼之是非利害欤外内进矣而后眼如耳耳如鼻鼻如口口无不同心凝形释骨肉都融不觉形之所传足之所履心之所念言之所藏如斯而已则理无所隐矣
　　【原注阙】


　　【不敢念是非口不敢言利害历阶以进而至于九年之大妙然则学者安可以至道为若登天之不可及而不勉哉】
　　初子列子好游
　　【游之为道不在内不在外不居乎两间行于万物之上而逍遥乎天地之间道之全尽者也故御冦好游而壶子以游为至也】
　　壶丘子曰御冦好游防何所好列子曰游之乐所玩无故人之游也观其所见我之游也观其所变游乎游乎未有能辩其游者壶丘子曰御冦之游固与人同欤而曰固与人异欤凡所见亦恒见其变玩彼物之无故不知我亦无故务外防不知务内观外游者求备于物内观者取足于身取足于身防之至也求备于物游之不至也于是列子终身不出自以为不知游
　　【观其所见则扵彼物象昏明通塞山川人物见其体之不一也观其所变则即彼物象观大观小观有观无知其化之不停也然空不成见见不离物有见皆变变不离见观见观变均囿扵物奚有同异且见与所见等为虚假皆转于物展转物变而求其备离道愈远故外游而求备于物不若内观而取足扵身也所谓内观者亦非外扵物而求见也即我一身之物任彼物化之迁物自转物我不逐物即彼逐变之体不易圆明之性扵一性中该全万化不假周视则其为游不亦至乎昧者不知取足于身以观物之变为愈扵观其所见而止矣列子欲明至游之妙故自处扵观物之变假壶子之言以祛其蔽终身不出自以为不知游也】
　　壶丘子曰游其至乎至游者不知所适至观者不知所视物物皆游矣物物皆观矣是我之所谓游是我之所谓观也故曰游其至矣乎游其至矣乎
　　【孟子曰万物皆备于我反身而诚乐莫大焉此内观取足扵身之谓也能内观矣不离性地而徧含海防安知其所适不离秋毫而洞观万化安知其所视是物物皆防也物物皆观也夫以一人之内观本原乃能俾天下万物皆游而皆观不至矣乎其所以重言游其至矣乎者妙之中有妙言不足以尽其至也与易之干言其唯圣人乎矣庄子之书其篇首之以逍遥游者岂不以其至乎】
　　龙叔谓文挚曰子之术微矣吾有疾子能已乎文挚曰唯命所听
　　【龙之为物降升自如不见制畜能变者也谓之龙叔则未若庄子所谓老龙为能制变也龙叔以圣智为疾或由此乎】
　　然先言子所病之证龙叔曰吾乡誉不以为荣国毁不以为辱得而不喜失而弗忧视生如死视富如贫视人如豕视吾如人处吾之家如逆旅之舍观吾之乡如戎蛮之国凡此众疾爵赏不能劝刑罚不能威盛衰利害不能易哀乐不能移固不可事国君交亲友御妻子制仆隶此奚疾哉奚方能已之乎
　　【道也者无不通也既已得圣智之道矣真以治身绪余以为国家土苴以治天下无不可者而龙叔之道荣辱忧喜不足以累其心生死贫富不足以易其虑内忘我外忘物不威劝扵刑赏不变易扵利害不推移扵哀乐其道至矣尽矣不可以有加矣今以其道不可以事国君交亲友御妻子制仆是盖以圣人之不离本宗与夫兆扵变化离而为两之过也夫内观本宗外兆变化一出一入非异非同尝试以道之大本大宗之在我者推而行之于天下国家与物委蛇而同其波虽将迎成毁无所不撄而终不失吾太宁之道而万物亦无不得其治矣而龙叔乃欲守其治身之真而勿撄思求万物之治安见其可哉是所以谓圣智为疾也】
　　文挚乃命龙叔背明而立文挚自后向明而望之【命之背明而立使之内观也自后向明而望之察其不能无心扵应物也】
　　既而曰嘻吾见子之心矣方寸之地虚矣几圣人也子心六孔流通一孔不达今以圣智为疾者或由此乎非吾浅术所能已也
　　【人之生六根与我而为七皆其心之所自为也龙叔之道等夷万物可谓六孔流通矣犹持其治身之真而未能推以有应也岂非一孔之不达哉尝谓心之与形一身之表里也常相与为矛楯七窍俱凿则浑沌死七窍流通则圣智尽矣体道者以有身为大患不以此乎所谓文挚则持其文以应物圣人兆变化者也故龙叔必求术于文摰】
　　无所由而常生者道也由生而生故虽终而不亡常也由生而亡不幸也有所由而常死者亦道也由死而死故虽未终而自亡者亦常由死而生幸也故无用而生谓之道用道得终谓之常有所用而死者亦谓之道用道而得死者亦谓之常
　　【既生则废而任之不贪于生是为无所由而常生将死则究其所之以放扵尽是为有所由而常死谓之常生常死则虽有死生实未尝死未尝生而入于不死不生矣此其所以为道由生而生此达生之情者故死而不亡由死而死此贪生失理者故虽生犹死此理之常也由生而亡颜之夭是矣由死而生跖之寿是矣此则幸不幸者也或死而谓之神者以其得道也或死而谓之以由其常也或死而谓之物则由死而生虽生犹死尔】
　　季梁之死杨朱望其门而歌随梧之死杨朱抚其尸而哭隶人之生隶人之死众人且歌众人且哭
　　【季梁则不居物之长其道上足以承下足以庇超越波流而济斯民于无难之地者则其扵生死之道进之矣故杨朱扵其死也则望其门而歌所谓随梧者梧之为木櫜鄂皆五而子不绝其所自生若能受中以立命者随梧则随扵物化实不能受中立命而沦与物者也故其死也杨朱则抚其尸而哭隶人知悦生恶死莫知其所以生死也故歌其所宜哭哭其所宜歌者皆是也且歌且哭自有道者观之等为可哀尔噫人之生也物物分辩虽一频之防其中节与否莫不从而是非之至扵死生之大变且歌且哭而莫觉莫念可不为之大哀】
　　目将眇者先睹秋毫耳将聋者先闻蚋飞口将爽者先辩淄渑鼻将窒者先觉焦朽体将僵者先亟犇佚心将迷者先识是非故物不至者则不反
　　【阴阳相照相盖相治四时相代相生相杀随序之相理桥运之相使穷则反终则始自然之理也故明极则眇聪极则聋味极则爽臭极则窒健极则僵识极则迷是以收视反听绝味除馨黜健去识则精神为之不衰虽千万岁可以深根固蒂也】
　　郑之圃泽多贤东里多才圃泽之役有伯丰子者行过东里遇邓析邓析顾其徒而曰为若舞彼来者奚若其徒曰所愿知也邓析谓伯丰子曰汝知养养之义乎受人养而不能自飬者犬豕之也养物而物为我用者人之力也使汝之徒食而饱衣而息执政之功也长幼群聚所为牢籍庖厨之物奚异犬豕之乎伯丰子弗应伯丰子之从者越次而进曰大夫不闻齐鲁之多机乎有善治土木者有善治金革者有善治声乐者有善治书数者有善治军旅者有善治宗庙者群才备也而无能相位者无能相使者而位之者无知使之者无能而知之与能皆为之使焉执政者乃吾之所使子奚矜焉邓析无以应目其徒而退
　　【贤者啬精神才者名器然则贤之与才其相去也远矣伯丰之贤邓析之才相遇于涂邓析名器而舞伯丰伯丰啬精神而距邓析其从者未能忘言故越次而应之曰大夫不闻齐鲁多机巧之士乎善土木善金革善音乐善书数善军旅善宗庙皆小技而受役者也位之者无知使之者无能无知无能者帝王也知之与能之者人臣也帝王者无为之道也人臣者有为之职也以有为之职事无为之道能方者不能圆能白者不能黑能高者不能下能者不能黄以无为之道统有为之职则方圆白黑高下黄无适而不能物各以其质而得形而此无形物各以其声而得名而此无名然则邓析谓养人而物为我用者为执政之功不知执政者乃为人之使而不能使人者也才奚足恃才奚足矜焉故其闻伯丰子从有之言虽辩无所开其喙矣目其徒而退尔】
　　公仪伯以力闻诸侯堂溪公言之于周宣王王备礼以聘之公仪伯至观形懦夫也宣王心惑而疑曰女之力何如公仪伯曰臣之力能折春螽之股堪秋蝉之翼王作色曰吾之力者能裂犀兕之革曳九牛之尾犹憾其弱女折春螽之股堪秋蝉之翼而力闻天下何也公仪伯长息退席曰善哉王之问也臣敢以实对臣之师有商丘子者力无敌于天下而六亲不知以未尝用其力故也
　　【公仪伯则闲于在公之仪所谓善为士者不武是谓用人之力也堂者高平之基肯构之所临人所尊仰之地也堂溪公则其德如堂能守雌而为天下溪者也此所以能知公仪伯之不用其力周宣王中兴之主也将任人以事而效人以功故其所取有在扵孔武有力之士也商丘子则体性抱神而示中庸之常德者此所以其为力虽六亲不知而为公仪伯之师也且折春螽之股堪秋蝉之翼则其力不足恃故不用其力而求用人之力此其力所以不可量裂犀象之革曳九牛之尾则力足以有敌故必负其力则力不加增而胜己者至矣然则不亦懦者勇而力者弱欤】
　　臣以死事之乃告臣曰人欲见其所不见视人所不窥欲得其所不得修人所不为故学视者先见舆薪学听者先闻撞钟夫有易于内者无难于外于外无难故名不出其一家今臣之名闻于诸侯是臣违师之敎显臣之能者也然则臣之名不以负其力者也以能用其力者也不犹愈于负其力者乎
　　【以死事之则肢体堕而聪明黜可谓有其质矣故乃告之所谓见其所不见得其所不得者非以窈防而难见而独见之也难能而不可为而独得之也见不离于众人之视众莫之窥尔为不出于众人之能众莫之为尔故视莫难于秋毫而易于舆薪听莫难于蚋飞而易扵撞钟竭目力于秋毫则见不出于秋毫穷耳力扵蚋飞则闻不过扵蚋飞借明于众则目力不用而见有余明借听扵人则耳力不竭而听有余聪众人见物不见道故常攻其所难贤人见道不见物故每为其所易有易扵内斯无难扵外矣无所难则无非易矣夫孰得而名之故名不出其一家由是能用其力者虽力旋天地而世莫睹其健威服海内而人不名以武也古人有言善力举秋毫善听闻雷霆此之谓也且折春螽之股揕秋蝉之翼虽曰以弱为强亦既有所折有所揕其迹可得而睹其为可得而名矣故公仪伯犹以此为显其能而违师之敎也】
　　中山公子牟者魏国之贤公子也好与贤人游不恤国事而悦赵人公孙龙乐正子舆之徒笑之公子牟曰子何牟之悦公孙龙也子舆曰公孙龙之为人也行无师学无友佞给而不中漫衍而无家好怪而妄言欲惑人之心屈人之口与韩檀等肄之公子牟变容曰何子状公孙龙之过欤请闻其实子舆曰吾龙之绐孔穿言善射者能令后镞中前括发发相及矢矢相属前矢造准而无绝落后矢之括犹衔视之若一焉孔穿骇之龙曰此未其妙者逄之弟子曰鸿超怒其妻而怖之引乌号之弓綦卫之箭射其目矢来注眸子而眶不睫矢坠地而尘不扬是岂智者之言与公子牟曰智者之言固非愚者之所晓后镞中前括钧后扵前矢注眸子而眶不睫尽矢之势也子何疑焉乐正子舆曰子龙之徒焉得不饰其阙吾又言其尤者龙诳魏王曰有意不心有指不至有物不尽有影不移发引千钧白马非白孤犊未尝有母其负反伦不可胜言也公子牟曰子不谕至言而以为尤也尤其在子矣夫无意则心同无指则皆至尽物者常有影不移者在改也发引千钧势至等也白马非马形名离也孤犊未尝有母非孤犊也乐正子舆曰子以公孙龙之鸣皆条也设令发于余窍子亦将承之公子牟默然良久告退曰请待余日更谒子论
　　【公孙龙辩者之徒也公子牟以其言为至言者夫至言去言虽终日言而未尝言则虽徧为万物而不休多而无已不害其为言之至也观乐正子舆以为绐孔穿之言是其未尝穷理也以为诳魏王之言是其未尝闻道也何则善射者能令后镞中前括则知其所以中钧后扵前尔矢注眸子而目不睫则能度远近之宜审弓矢之力尽其势而不使之有过不及也是皆理之可推而知也若夫言在扵道则离形去智同扵大通意在所忘指在所非尽物者常有则不有一物与一尺之捶日取其半万世不竭同意有影不移则前影非后影与镞矢之疾而有不行不止之时同意等物之势则千钧非重一发非轻离扵形名则白不可以命马马不可以名白孤犊未尝有母则犊之与母躯命不同理非相代其言之妙一至扵此非知言之要者安能知其解哉故方其未能穷理则其绐尔及其言在扵道则又以为负反伦虽公子牟为之防其说子舆终莫之悟方且忿嫉而加鄙倍焉公子牟知其不可与语至道也故默然告退矣虽然公子牟亦仁扵子舆至矣犹冀其一日克己而悟至言不丑抵固拒而深绝之也故曰请待余日更谒子论且公孙龙之辩公子牟以为至言列子称之而庄子则以谓能胜人之口而不能服人之心者列子之称称其至也庄子将假其说以祛着书之迹故扵其书之终篇既取其辩又恶其与天下之辩者为怪悲其骀荡而不得逐万物而不反也言之不同各有攸当】
　　尧治天下五十年不知天下治欤不治欤不知亿兆之愿戴已欤不愿戴已欤顾问左右左右不知问外朝外朝不知问在野在野不知尧乃微服游于康衢闻儿童谣曰立我蒸民莫匪尔极不识不知顺帝之则尧喜问曰谁敎尔为此言童儿曰我闻之大夫问大夫大夫曰古诗也尧还宫召舜因禅以天下舜不辞而受之【圣人之世不治而不乱尧治天下五十年不知天下之治不治是乃所谓至治也当是时也为左右为外朝知靖共尔位而已为在野之民知日用饮食而已故自左右而至扵在野顾问而咨询之皆莫知其治否也然帝尧之用心以天合人不敖无告不废穷民终欲知之也于是防服而游于康衢微服则外无以震人心康衢则九达之防四方之情所通也儿童之谣则其言出扵欢忻之自然而非有伪也其言曰立我蒸民莫匪尔极不识不知顺帝之则以夫立蒸民而防扵有极之地其道乃本扵天德而出宁进扵智矣是言也童儿闻之大夫大夫以为古诗夫古诗而童儿谣扵今是今之治有以符扵古矣夫尧之为治者务若稽古而已则尧闻此言安得不与斯民同其喜欤此尧治之大成也书言黎民扵变时雍此其时欤】
　　关尹喜曰在己无居形物其着其动若水其静若镜其应若响
　　【在己无居不防一尘扵胸次也至虚在我则万物之理无所矣故曰形物其着其动若水则趋变无常而所适常啻也其静若鉴则应物是形未尝物也其应若响则有声必答无所将迎也】
　　故其道若物者也物自违道道不违物
　　【道之在物扵大不终扵小不违其广包畛其纤入秽称物平施无欠无余适可而止其若物如此是所以有鉴水之谕也故譬道之在天下若日月之照临光于四方莫之或违而盲者不见咎岂在日物自违道道不违物其证若此】
　　善若道者亦不用耳亦不用目亦不用力亦不用心欲若道而用视听形智以求之弗当矣瞻之在前忽焉在后用之弥满六虚废之莫知其所亦非有心者所能得远亦非无心者所能得近唯默而得之而性成之者得之
　　【非声非色故若道者不用耳目无体无用故若道者不用心力迎随若知其首尾故瞻之在前忽焉在后用之则见道不见物故弥满六虚废之则见物不见道故莫知其所然则若道者果何如其善哉亦非有心者所能得远则以道不住扵无为也亦非无心者所能得近则以道不尽扵有为也唯默而得之而性成之者得之默得则不假扵言性成则无待于为则其所谓得非得人之得而自得其得者也夫唯有得扵此则不溺扵虚不着扵有在我者无为而无不为在物者无用而无不用矣】
　　知而忘情能而不为真知真能也发无知何能情发不能何能为
　　【人之所以贵扵万物者以其有知与能也人之所以役扵造化者以其为知能之使也所贵于知之与能者为其为道非无心者所能得近也所恶夫知之与能者为其为道非有心者所能得远也知而忘情则无用智之凿其知自然无所不知是为真知矣能而不为则无有为之累其能徧物无所不能是为真能矣盖有情有信然后为道发无知则非情也不能情矣岂道也哉能阴能阳然后为道发不能则非不为也不能为矣岂道也哉是聚块积尘之所以非理也若商丘开之蹈水火此知而忘情者也若孔子之扵防金石则能而不为者】
　　聚块也积尘也虽无为而非理也
　　【聚块则不为野马之飘鼔积尘则不为尘埃之飞扬可谓无为矣虽无为而生理息矣何贵于无为哉圣人之无为则犹坤之厚载充塞四虚无心扵物未尝有为而万物生化终古不息是真无为者也由皇而降帝王受授至孔子而集大成其道咸本扵此故仲尼之篇以是终焉】
　　【仲尼解孔子之道譬犹大明东升无愚智皆知其明质诸圣】
　　【贤之言然后足以探其妙尔子贡曰以予观扵夫子贤扵尧舜远矣孟子曰孔子之谓集大成且曰自生民以来未有盛扵孔子也杨子曰天之道不在仲尼乎子贡智足以知圣人者也孟子学孔子者也杨子自比扵孟子者也其所以誉圣人者是乃天下万世之所取法者也质之扵经而求夫子之道可仕则仕可止则止可久则久可速则速而不倚扵一偏时清而清时任而任时和而和而不胶扵一曲能仁能反能辩能讷能勇能怯能庄能同不拘于一道孔子曰我则异于是无可无不可而后之学者方且倚于一偏胶于一曲拘于一道而不见圣人之大全此仲尼之篇所以而作也颜子止知乐天知命之无忧而未知乐天知命有忧之大者颜子亚圣也尚且待敎而后知况子贡之徒宜乎其滛思而至于骨立也关尹曰善若道者亦不用耳亦不用目亦不用力亦不用心惟默而识之性而成者可以得之孟子曰可以仕则仕可以止则止可以乆则乆可以速则速孔子之谓集大成此皆知孔子者也观此篇之义则知孔子之最深可见矣庚桑子远见于八荒之外而耳目俱废列御防学进扵九年之余而骨肉都融非穷神极妙者孰能与扵此乎商太宰深惑于西方之圣而谓其见欺子列子不谒于南郭之墙而信其有敌岂世间浅识寡闻者所能议哉心闭一孔而龙叔之病难痊发引千钧而乐正之疑莫解邓析侮伯丰之侣而见困于从者帝尧听童子之诗而取信于大夫公仪伯力揕蝉翼而名誉满于诸侯商丘子力敌天下而功用沉于六族季梁之死杨朱倚其门而歌随梧之死杨朱抚其尸而哭若此者岂容易而窥见之哉皆谓孔子之所为众人固不识也今之学者读庄子至于渔父盗跖遂摈而斥之以为毁訾孔氏而莫之观也是岂知庄子尤尊孔子者也列子之扵是篇前后发明使孔子之敎流光万古而不穷者深有力也宰我曰以予观扵夫子贤扵尧舜远矣又曰自生民以来未有盛扵孔子也然而谦谦自晦商太宰问其为圣则逊而不居也若夫关尹喜言善若道者以知而忘情能而不为为真知真能是又所以明孔子之道也盖孔子之应世周旋变故不离于真既不为卷娄药之强聒亦不为聚块积尘之无为常居扵真知真能处夫材与不材之间尔故此篇始言其真乐真知而终言其真知真能也】




　　冲虚至德真经解卷四
<子部,道家类,冲虚至德真经解>
　　钦定四库全书
　　冲虚至德真经解卷五
　　宋　江遹　撰
　　汤问
　　殷汤问于夏革曰古初有物乎夏革曰古初无物今恶得物后之人将谓今之无物可乎
　　【有天地然后有万物万物盈天地之间原其所生同于一气一气之运其际不可终故万物之生相续而无间由彼物化迁流不已日改月化假名今古物之有无何殊今古成汤以天锡之智而乃问是于夏革者盖尧舜禹三圣授受至汤而革夏为商虽出于因时适变而其为则古之所无有也以今之所有验古
　　之所无推而上之至于羲皇其道浸入于简朴则及于古阙　　　　　有无于物也此则汤问夏革之义也】
　　殷汤曰然则物无先后乎夏革曰物之终始初无极已始或为终终或为始恶知其纪然自物之外自事之先朕所不知也
　　【以形见物防为万殊先不识今后不识先虽一息之徃来不可紊其先后之伦也以性见物同于一真始或为终终或为始虽天地之覆载亦不知其先后于物也究观物化若鹞为鹯鹯为布谷布谷乆复为鹞鹞之所终鹯之所始鹯以为终布谷以为始布谷之终鹞复始之以至臭腐化为神奇神奇复化为臭腐其生也莫知其所从来其化也莫知其所从徃譬犹日月徃来四时代谢将先昼而后夜乎将先秋而后春乎则亦莫能知其纪矣盖一囿于造化为阙尚安有先后之别哉欲知其先其惟外于事物而混成者欤然自物之外自事之先窈窈冥冥昏昏默默岂智之所能知哉故曰朕所不知也】
　　殷汤曰然则上下八方有极尽乎革曰不知也汤固问革曰无则无极有则有尽朕何以知之然无极之外复无无极无尽之中复无无尽无极复无无极无尽复无无尽朕是以知其无极无尽也而不知其有极有尽也【无则无极有则有尽知此则上下八方可不言而喻矣然计天地在太虚之中虽未离于物而为物之最巨虽曰最巨亦已有物矣故其为有异乎物之为有也不可言之为有极以其大也不可名之为无尽以其有也谓之难终难穷难测难识者几是矣故夏革之言曰无极复无无极无尽复无无尽夫无极无尽亦已至矣于无极无尽之中复无无极无尽然后足以见天地之量尔虽然此所谓无非真无也因有形无尔谓之无者以遣有也以夫天地之未离于有故假无以显其大尔要之既已有矣防归于尽故始终寓之于不知尔】
　　汤又问曰四海之外奚有革曰犹齐州也汤曰汝奚以实之革曰朕东行至营人民犹是也问营之东复犹营也西行至豳人民犹是也问豳之西复犹豳也朕以是知四海四荒四极之不异是也
　　【四海之齐谓中央之国天地之所合也四时之所交也风雨之所防也阴阳之所和也营则居日之东而景夕多风豳则居日之西而景朝多阴地偏则风俗异习而人民之情乃无以异于齐豳之西营之东其偏于雨露益远矣而人民亦不殊于齐则四海之外虽非足迹舟车之所通以情度情又奚待于见而后知言而后实哉】
　　故大小相含无穷极也含万物者亦如含天地含万物也故不穷含天地也故无极朕亦焉知天地之表不有大天地者乎亦吾所不知也
　　【一身之内一毛含于肌肤肌肤含于一体百体含于一身虽一毛之防亦具一体之全用一体之用亦不废百体之俱用其于物也焦螟则宅于蚊鲲鹏则游于天地焦螟无不足于鲲鹏鲲鹏不有余于焦螟大小相含如斯而已然而物量易以穷故其所含有极天地至大哉其所含无穷天地犹有形未若道之含天地为无极也且其言大小相含大固足以含小矣小如何其含大哉盖谓天地含万物虽可以形见其所以含之则有道矣即道而言虽一芥之防莫不含天地之妙故曰含万物者亦如含天地其言安知天地之表不有大天地者列子将扩学者之见闻使之不囿于范围之内要使觉者自知其道尔终亦存之而不论故曰亦吾所不知也】
　　然则天地亦物也物有不足故昔者女娲氏链五色石以补其阙
　　【由大小相含以观则知天地亦物而已既已为物矣安能无成与亏哉此所以有不足而可补也五色者五行之英石者石气之坚精链五行英妙坚精之气以和阴阳之盈缩此谓补其阙也方是时裁成辅相之道既已见矣】
　　断鳌之足以立四极
　　【天地在太虚之中浮游至防直犹巨鳌之戴一物尔既已不足而可补则所谓浮游者始跱而不动故鳌足可断四极始立上下八方不可易位矣】
　　其后共工氏与颛顼争为帝怒而触不周之山折天柱绝地维故天倾西北日月星辰就焉地不满东南故百川水潦归焉
　　【天柱天之所恃以中立而不倚者地维则地之所以四维而不亏者此道之未离于浑沦也尝原道防而一见一兆天地生矣天地奠位人辟乎两间于虚无自然之中妄为明觉自生同异同异既立爱恶交起爱恶起而争竞立则忿慉之气胜而道之周徧成者毁矣此共工所以与颛顼帝争而触不周之山也折天柱绝地维则天地析其浑全二气交而生化显矣故天倾西北日月星辰就焉地不满东南百川水潦归焉西北万物归根之方也日月星辰就于西北则至阴之精并于下而奉于上万物得以资其气而生东南万物敷施之方也地不满东南则至阳之精并于上而降于下万物得以资其泽以成形故天有精地有形天有八纪地有五里能为万物之母其在人也则右耳目不如左明左手足不如右强其于物也虽形体万变未有能达其化之宜也】
　　汤又问物有巨细乎有修短乎有同异乎革曰渤海之东不知几亿万里有大壑焉实维无底之谷其下无底名曰归墟八纮九野之水天汉之流莫不注之而无增无减焉其中有五山焉一曰岱舆二曰员峤三曰方壶四曰瀛洲五曰蓬莱其山高下周旋三万里其顶平处九千里山之中间相去七万里以为邻居焉
　　【水以喻道道之为物其大不可围其深不可测而众善之所宗也故大壑亦惟无底之谷名曰归墟道之大原该备天人冲而不盈故八纮九野之水天汉之流莫不注之而无増无减焉山居之象不离道之大原而为万化之宗仙圣之所居如此舆者木之为峤者□之锐方者金之体洲者水之蓬莱者土之所以然山之名或指事或象物不一其义要皆不出乎五行之理也万盈数以象道之备也凡数起于一立于三成于五盛于七处于九一三五七九皆数之阳也变化之道也故此篇数称以喻道焉】
　　其上台观皆金玉其上禽兽皆纯缟珠玕之皆丛生华实皆有滋味食之皆不老不死所居之人皆仙圣之种一日一夕飞相徃来者不可数焉
　　【仙圣之人真精不荡故其所感变者台观皆金玉禽兽皆纯缟珠玕之木皆丛生华室也且其华实感变于自然不甲拆于春而就实于秋也故食之者不随变迁而老不逐化徃而死也仙圣之体至虚而无累故常飞相徃来由是观之邱陵荆棘险恶不一安知非人心之所自为耶】
　　而五山之根无所连着常随潮波上下徃还不得暂峙焉仙圣毒之诉之于帝帝恐流于西极失群圣之居乃命禺强使巨鳌十五举首而戴之迭为三畨六万岁一交焉五山始峙而不动
　　【既以不得暂峙为毒以夫峙而不动为安故必假于人资于物而即其安也此所以诉之于帝而帝为之命禺强也禺强北方之神灵龟为之使故禺强使巨鳌举首而戴之也虽巨鳌也其力必有量其用力也必或匮故必合众力迭为三畨而后能举焉既已为物而我所资以为安矣则物必有为之害者而物又将为我害矣是以有鳌若此乃有龙伯之国人得以一钓而连六鳌负而归灼其骨以数也】
　　而龙伯之国有大人举足不盈数步而暨五山之所一钓而连六鳌合负而趣归其国灼其骨以数焉于是岱舆员峤二山流于北极沈于大海仙圣之播迁者巨亿计帝凭怒侵减龙伯之国使阨侵小龙伯之民使短至伏羲神农时其国人犹数十丈
　　【岱舆员峤东南之山也地不满东南故二山流沉焉流于北极沉于大海则复于本原而归于至道故仙圣失其所居而播迁后世之治显也此帝之所以凭怒而古人之大体隐矣】
　　从中州以东四十万里得僬侥国人长一尺五寸东北极有人名曰诤人长九寸荆之南有冥者以五百岁为春五百岁为秋上古有大椿者以八千岁为春八千岁为秋朽壤之上有菌芝者生于朝死于晦春夏之月有蠓蚋者因雨而生见阳而死终北之北有溟海者天池也有鱼焉其广数千里其长称焉其名为鲲有鸟焉其名为鹏翼若垂天之云其体称焉世岂知有此物哉大禹行而见之伯益知而名之夷坚闻而志之江浦之间生么虫其名曰焦螟群飞而集于蚊弗相触也栖宿去来蚊弗觉也离朱子羽方昼拭眦扬眉而望之弗见其形防俞师旷方夜摘耳俛首而听之弗闻其声唯黄帝与容成子居空桐之上同斋三月心死形废徐以神视块然见之若嵩山之阿徐以气听砰然闻之若雷霆之声吴楚之国有大木焉其名为櫾碧而冬生实丹而味酸食其皮汁已愤厥之齐州珍之渡淮而北而化为枳焉鴝鹆不逾济貉逾汶则死矣地气然也虽然形气异也性钧已无相阳已生皆全已分皆足已吾何以识其巨细何以识其修短何以识其同异哉【万物盈于天地之间其生殊方其化异时其变异数动植飞潜万形万状其可胜穷哉究其所自造化之于万物一本于自然万物之于造化又焉能有择以之为虫臂以之为鼠肝惟其所寓而已其为人也生于龙伯之国则不得不大为僬侥诤人则不得不小其于植物也为冥灵大椿于荆则寿为芝菌扵朽壤则夭其于动物也为鹍鹏于终北之北则大为么虫于江浦之间则小大者不以大而有余于性小者不以小而不足于性虽寿必终不能増其性之所无虽夭亦生不能损其性之所有柚之不逾淮鴝鹆之不逾济貉之不逾汶皆地气之使然也若其性则无以相易矣庄子逍遥游之篇盖明此也窃尝论之物之大者莫若巨鳌观其能举首而戴岱舆圆峤之山灵亦甚矣而不免有灼骨之患则物也又奚以大为哉物之防者莫若么虫虽离朱子羽防俞师旷弗能闻见其形声至黄帝容成子以神视而气听则更见其有不可量之大则物也又奚必恶夫小哉然则物之巨细修短同异亦不足识矣】
　　太形王屋二山方七百里高万仞本在冀州之南河阳之北北山愚公者年且九十面山而居惩山北之塞出入之迂也聚室而谋曰吾与汝毕力平险指通豫南达于汉阴可乎杂然相许其妻献疑曰以君之力曾不能损魁父之丘如太形王屋何且焉置土石杂曰投诸渤海之尾隐土之北遂率子孙荷檐者三夫叩石垦壤箕畚运于渤海之尾邻人京城氏之孀妻有遗男始齓跳徃助之寒暑易节始一反焉河曲智叟笑而止之曰甚矣汝之不惠以残年余力曾不能毁山之一毛其如土石何北山愚公长息曰汝心之固固不可彻曾不若孀妻弱子虽我之死有子存焉子又生孙孙又生子子又有子子又有孙子子孙孙无穷匮也而山不加增何若而不平河曲智叟亡以应操蛇之神闻之惧其不已也告之于帝帝感其诚命夸蛾氏二子负二山一厝朔东一厝雍南自此冀之南汉之阴无陇断焉
　　【渤海之尾隐土之北则信足以容太形王屋之高子孙无穷而山不加増则平高险通豫南达汉阴其理亦可信矣既有其理又尽其诚故虽操蛇之神至勇者也闻之而知惧上帝之崇高也亦感其诚焉是以虽愚公弱子能使冀之南汉之阴无陇断焉且以其为愚公弱子此陇防之所恃以除也盖愚公则欲虑柔而其诚至弱子则志专气柔而不离是其所以能动天地感神也如俾其内藏猜虑而居血气方刚之时则计其力不足以平魁父之丘而止矣此其妻所以献疑河曲智叟之所以笑而止之也人生妄计我体增长已慢亏隔于道奚啻二山之塞如俾其亦能忘智虑而无矜其血气诚之不已而不以死生为间未必不于一息之顷能顿释诸有而通于道也其或不然则亦诚之不至而已矣】
　　夸父不量力欲追日影逐之于隅谷之际渴欲得饮赴饮河渭河渭不足将走北饮大泽未至道渴而死弃其杖尸膏肉所浸生邓林邓林弥广数千里焉
　　【日影果何物哉不量力而追之役于妄见尔由有妄见是生爱渴爱渴内存虽竭河渭不足以止其焦火之故卒渴死于道也逮其既死弃其杖尸膏肉所浸乃生邓林弥广数千里焉夫以一身之泽浸润所弃之杖而生数千里之林乃不足以润一身之楛骨妄见蠧身有如此者】
　　大禹曰六合之间四海之内照之以日月经之以星辰纪之以四时要之以太岁神灵所生其物异形或夭或寿惟圣人能通其道夏革曰然则亦有不待神灵而生不待阴阳而形不待日月而明不待杀戮而夭不待将迎而寿不待五谷而食不待缯纩而衣不待舟车而行其道自然非圣人之所能通也
　　【惟圣人能通其道者非圣人乐通物也其道无不通尔非圣人之所通者非圣人不能通也其道自然无所事通尔然而必有非圣人之所通者而后有圣人之所能通者尔】
　　禹之治水土也迷而失涂谬之一国滨北海之北不知距齐州几千万里其国名曰终北不知际畔之所齐限无风雨霜露不生鸟兽虫鱼草木之四方悉平周以乔陟
　　【北朔方也万物之所藏也真一之所舍也至神之所寓也滨北海之北其国谓之终北则精之又精神之又神者也不拘于方故无济畔之齐限不役于气故无阴阳之化不假于物故不生动植之四方悉平其道甚夷也周以乔陟其外无却也若是则非神禹安能之其国哉虽神禹也非迷而失涂亦莫之能至以非足力舟车之所及故也】
　　当国之中有山山名壶领状若檐甀顶有口状若圆环名曰滋穴有水涌出名曰神瀵臭过兰椒味过醪醴一源分为四埒注于山下经营一国亡不悉徧土气和亡札厉人性婉而从物不竞不争柔心而弱骨不骄不忌长防侪居不君不臣男女杂防不媒不聘缘水而居不耕不稼土气温适不织不衣百年而死不夭不病其民孳阜亡数有喜乐亡衰老哀苦其俗好声相携而迭谣终日不辍音饥惓则饮神瀵力志和平过则醉经旬乃醒沐浴神瀵肤色脂泽香气经旬乃歇
</div>
    <div class="pagination">
<a href="冲虚至德真经解_page3.html">上一页</a><a href="冲虚至德真经解.html">1</a><a href="冲虚至德真经解_page2.html">2</a><a href="冲虚至德真经解_page3.html">3</a><span class="current-page">4</span><a href="冲虚至德真经解_page5.html">5</a><a href="冲虚至德真经解_page6.html">6</a><a href="冲虚至德真经解_page7.html">7</a><a href="冲虚至德真经解_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
