<!DOCTYPE html>
<html>
 <head>
  <meta charset="utf-8"/>
  <title>
   南华真经义海纂微 - 第 22 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南华真经义海纂微 - 第 22 页/共 31 页
  </h1>
  <div class="content">
   南华真经义海纂防卷七十一
　　钦定四库全书
　　南华真经义海纂防卷七十二
　　宋　禇伯秀　撰
　　杂篇庚桑楚第三
　　宇泰定者发乎天光发乎天光者人见其人人有修者乃今有恒有恒者人舍之天助之人之所谓之天民天之所助谓之天子学者学其所不能学也行者行其所不能行也辩者辩其所不能辩也知止乎其所不能知至矣若有不即是者天钧败之
　　郭注德宇泰然而定则所发者天光非人耀也故人见其人物见其物各自见而不见彼所以泰然而定人而修人则自得所以常泰常泰故反居我宅自然获助出则天子处则天民二者俱以泰然而得之非为也故几所能者虽行非为虽习非学虽言非辩所不能知不可强知故止斯至也意虽欲为为者必败理终不能也
　　吕注身者人之宇不否不乱则发天光天光者不识不知明白洞达人见其人而莫知其天是人猊而天者也人有修者乃今有恒为道必至于天而后可久也人谓群于人天助独成其天也天民非人所得而民天子以其继天而生也天下之物可以知知则学之所能学行之所能行辩之所能辩唯道不可以知知故学所不能学经云学不学是也行所不能行不道之道是也辩所不能辩不言之辩是也或反此而不免有为则败之而已矣
　　疑独注宇者气之宅阴阳交为泰宇泰定则冲气生于中自然之光发于外人见之者人道人不见者天道世人莫见至人合天之道但见其同人之迹能袭而修为有恒者矣有恒则可久是为成性之人方尽人道人虽舍之则天助之人之所舍非人之民是天民也天之所助非人之子是天子也士有穷居陋巷不为人所知而去就听天者天民也有达处廊庙为天之所助而寅畏奉天者天子也今之学者强学其所不能学故损性强行其所不能行故损德强辩其所不能辩故悖理此皆不止于性分之内故不能有所至而败其自然之分也
　　碧虚注灵宇大宁者慧光内发天廷内莹我牛人谓之牛我马人谓之马物物自名而天光不忘也修大宁者和光不忤未始异常与物和同人所蔽舍奉天子物天所佑助此有恒德者也世学学所不能学至学学其所能学天下难事必作于易是也世行行所不能行至行行其所能行圣人言易行天下莫能行是也世辩辩所不能辩至辩辩其所能辩善者不辩辩者不善是也知止乎其所不知而至犹操舟者止于游欲其鹜没则殆矣反其自然非败而何
　　鬳斋云至此庄子泛论至理宇譬胸中泰然而定则天光发见即是诚而明也天光既发则人见其为人而已自同于天矣修真至此有恒者也即是至诚悠久如此则天助之人归之天民言非常民天子天爱之如子也人之学行辩三者皆有迹所不能学所不能行不能辩自然者也人之知至于所不能知而止则为造极反此道者造物败之
　　身者神之宇神安宇泰定犹主镇静而家和平君无为而国宁谧也泰然而定则行住坐卧无非定不在乎坚制强执似系马而止也天光即已之灵明内发外鉴如见无人见其同乎人而实与天为徒矣若能修此乃合有常之德德有常则功齐天运外猊若愚世人忽而舍之天则爱而助之以其心合天德故也天民则德超乎人光而不耀天子则体天立极推德及人即所谓以此处上天子帝王之德以此处下圣素王之道也凡此皆君子所当学当行之事世人多务学人之所能而失已之良能唯至于道者学人之所不能学学不学是也行人之所不能行无辙迹是也辩人所不能辩不言之辩是也信能造此则是知人之所不知是为知之至若舍此而求进乎道则败其自然之钧无以陶成已德何望乎发天光而得天助哉乃今难释疑其当是乃合天钧古本作钧通用
　　备物以将形藏不虞以生心敬中以达彼若是而万恶至者皆天也而非人也不足以滑成不可内于灵台灵台者有持而不知其所持而不可持者也不见其诚已而发每发而不当业入而不舍每更为失为不善乎显明之中者人得而诛之为不善乎幽闲之中者得而诛之明乎人明乎者然后能独行劵内者行乎无名劵外者志乎期费行乎无名者唯庸有光志乎期费者唯贾人也人见其犹之魁然与物穷者物入焉与物且者其身之不能容焉能容人不能容人者无亲无亲者尽人兵莫憯于志镆铘为下冦莫大于阴阳无所逃于天地之间非阴阳贼之心则使之也
　　郭注因其自备顺其成形心自生耳非虞度而出之理自达彼非慢中而敬外天理自有穷通有为而致患乃人也安之若命其成不滑灵台清畅忧患不能入也有持谓不动于外其实非持若知其所持而持之则失也发不由已诚何由而当事不居分内所以为失幽显无愧于心则独行而不惧游分内者行不由名期损已以为物行无名者本有斯光因而用之志期费虽已所无犹借彼而贩卖人见其而自以为安也穷谓终始且谓劵外而跂者其身不能自容则虽已非已况能有亲乎故尽是他人而其志之所撄焦火凝氷故其为兵甚于剑防盖心使气则阴阳征结于五脏所在皆阴阳故不可逃也
　　吕注万物与我为一备物也将形谓无徃而物不从物来而心出非生于虞也于是而敬生因之以达彼非有持于外敬以直内也若是而万恶至者天也以其非为而败之故不足以滑成灵台不动则有持而持之者莫知其乡盖以不持持之耳知此则所谓诚已发而必中节矣否则妄作凶又恶能当哉业自外入而无主于中亦将不舍不舍谓去之之速每更为失者俗学以求复其初不免为蔽之民劵所以主物而有之有诸己而行之为券内诚已而独行也无诸己而行之为劵外不见其诚已而幽显不能一也无名者道故信矣而不期与焉而不费劵外期而后能信费而后能与唯庸有光不用则复归其明唯贾人也可以市而已人见其不足而跂慕犹魁然自大也人能见其未始有物则与物穷而无我无我则物入而不碍是谓知常容否则与物且而已其身不能容所谓汝之片体将谓气所不受汝之一节将谓地所不载又安能容人不能容人者无亲无亲则尽人可知矣志之为兵伤人之心镆铘则伤人之形而已盗之为冦可逃而免阴阳之冦莫逃于天地之间唯至人弱其志而不必故无兵藏于非阴非阳而无心故万物不得而盗也
　　疑独注万物备于我性命之理具矣退藏于密而不虞度物来则应之而已敬义立而德不孤若是而万恶至者天命存焉非人为也至人之学也至于命虽事之可恶者不足以滑乱其成心灵台有持欲其存也苟不知其持之之道而有志乎执守又不可持矣仁能成已推而及物则无不当若不成而妄发业入于中而不舍则向所谓得者更为失矣故为恶于显则欺人为恶于幽则欺于心有愧其敢独行乎止乎劵内不越分也无待于外所以行乎无名出于劵外好为人也逐物无穷所以志乎期费行乎无名则充实而光辉发外期费者以名迹求受于人唯恐其不受人见其好跂其足危矣犹魁然自大而不知变知变则物入焉与物且者不必于物身犹不敢自容况容人乎至人无亲无亲者尽人道天道其有不尽乎人知兵之憯毒不知心之为害尤甚兵害犹可避心害无徃而不值也过喜则寒凝氷过怒则焦火皆心使之唯无心者阴阳不能冦五行不能贼也碧虚注贤愚之性莫移为备物进退之仪有渐为将形括囊不安之意以生应物之心内自恭肃外弗见侮无为而祸临者天命也有系而获罪者人事也处患而不忧者灵台不桎成性不亏也有持则真性存不知其所持无主也而不可持者随其成心而师之不成已则所发皆妄道业难入更致重失也劵内者行乎无名故自明劵外者志乎期费则贾人见其为自谓安固也与人穷者谓劵内之人与人愈有劵外之人苟且容身而己无亲者人不保附而孤绝其费之志毒过锋刃妄发心之冦甚阴阳故憯毒之气无所逃也
　　鬳斋口义万物皆备于我将顺其生之自然退藏于不思虑之地心之应物随时而生释氏所谓无所住而生其心也敬存于中自达于彼至此而有不如意事是天实为之何足以滑我胸中混成之德持谓有所主虽主而不知其所主而不可持者专于持守则为未化一句三持字语甚精防人未能成已而有所妄发发而不中已业已入于其间虽知之而不能舍此耻过作非也每有所改更转见差失业不训事如今人言业已成行之业如此者人诛责必不可逃知幽明之可畏则当谨独故能独行劵内不越已分人无得而名劵外求在人者也志之所期不过费用之资图自利耳惟庸有光充实而光辉常在舍已外求志在得利商贾之用心人见其跂高自立魁然可尊而不知没入于利欲穷尽而后已且谓逐物苟得趋祸不悔者身不自容于人何有亲戚防弃人道绝矣心有所着皆能自伤憯于兵器阴阳之伤亦犹冦也心和平则不能为害矣
　　人而知万化生乎身备物之大者则能顺乎生理矣藏犹深造生心谓应物深造无思之地而物来斯应应以无心敬在中而自达彼身修而物化之谓至此犹有无妄之灾安之而已不足以滑吾成全之性灵台喻心之虚敞高明外物之至鉴而不留纳于其中则桎而不灵矣持谓主宰之者知其不可持故以不持持之不诚己则非敬中发不当则无以达彼皆为之失也业谓世间有为之事不趋乎善必趋乎恶为善者常少为恶者常多是以莫逃人鬼之诛因果相缘而无己以道观照善恶二业善犹为幻况于恶乎然而为恶者心常有歉梦寐犹不自安生死之际焉能弗怖非神仇之心实使之也为善有心希求福报妄念一萌真性已失物得以诱之故善恶二业有一扵胸中而不合离愈为而愈失又安知所以持灵台之道哉惟通乎幽显之情者乃可以独行天地间俯仰而无愧也凡人务内者贵实故行乎无名而徤德若偷务外者贵华故志乎求用而矜能自唯能用光归明斯可常也贾人求售则非深藏若虚者此言无常之人重外轻内人见其跂立不安而自谓魁然硕大也与物穷者言尽物之性人犹归也与物龃龉则彼我角立身不能容安能容人与我之大贤何所不容我之不贤人将拒我义同不能容人则孤立而无与身外皆他人耳志异而自轧生不啻阴阳之冦原其所由心为之贼大哉心乎善恶所出祸福之机也苟不得其持之之要则物欲撼之流于不诚不但人非责之莫逃虽天地之大而片体一节将无所寄矣是以君子谨所出　幽间旧音闲详上文显明之义则此当是幽暗写欠笔




　　南华真经义海纂防卷七十二
　　钦定四库全书
　　南华真经义海纂防卷七十三
　　宋　禇伯秀　撰
　　杂篇庚桑楚第四
　　道通其分也其成也毁也所恶乎分者其分也以备所以恶乎备者其有以备故岀而不反见其鬼出而得是谓得死灭而有实鬼之一也以有形者象无形者而定矣岀无本入无窍有实而无乎处有长而无乎本剽有所出而无窍者有实有实而无乎处者宇也有长而无本剽者宙也有乎生有乎死有乎岀有乎入入岀而无见其形是谓天门天门者无有也万物岀乎无有有不能以有为有必岀乎无有而无有一无有圣人藏乎是郭注成毁无常分而道皆通不守其分而求备所以恶分也本分不备而求备所以恶备也不反守分内其死不乆不出而无得乃得生也灭其性矣虽有生何异于鬼有形而能旷然无懐则生全而形定欻然自生非有本欻然自死非有根言出者自有实耳其所岀者无根窍以岀之宇有四方上下而四方上下无穷宙有古今之长而古今之长旡极死生出入皆欻然自尔而旡所由故旡见其形天门者万物之都名犹云众妙之门物有聚隐显故有岀入之名而竟无出入门其安在以无为门则旡门也夫有之未生以何为生必自有耳岂有之所能有乎明有不能为有而自有非谓无能为有若无能为有何谓无乎一无有则遂无矣无者遂无则有欻生明矣是以圣人任其自生而不生生也
　　吕注物皆具道故无成毁则其分也乃所以为通其成也乃所以为毁而恶乎分者以其有备而分之也恶乎备者以其分也以备其分也以备则对备而有分分有异乎通矣其有以备非无为而自备则成有异乎毁矣此道之所以散也夫惟分而不知有备备而不知有以备则何适而不通哉道无死生出而有生必反乎未尝生则生全矣出而不知反虽生而见其有鬼出而有得生有为故也其得死宜矣灭而有实不能反乎旡物也出而不反与出而得奚以异乎故其为鬼一也惟能以有形象旡形者而定矣定则不为死生所乱也夫物之出必有本出于道者则未始有本也物之入必有窍入于道者则未始有窍也物之有实者必有处而出无本者有实而无处物之有长者必有本剽而入无窍者有长而无本剽然则经文宜曰有所出而无本者有长有所入而无窍者有实文义方全宇有四方上下则有实矣我以上为上居我上之上者则以我上为下以至下与四方亦然是岂有乎处哉宙者古徃今来固有长矣今以古为古后以今为古亦岂有本剽哉悟此则宇宙所不能制六通四辟无乎不在也虽有死生出入而莫见其形是之谓天门天门者无有也有不能为有必出于无有天下之物生于有有生于无是也有所谓无有则非无有而无有一皆无之乃所谓无有也圣人藏乎是游于物之所不得遁而皆存者也
　　疑独注道出乎天分本乎性分有成毁道则贯通之人不守分而求备所以恶分也分不备而有以求备所以恶备也若大备而无求又何恶哉物出道而不反则见其鬼能反则不离乎神出而有得谓之死神则无死矣灭而有实与鬼同也惟有形而无累常象于无形则定矣夫物欻然自出而不见其本欻然自入而不见其窍出言生入言死有实性也无乎处不着境有长者道本剽终始也有出则有实性实性本空故曰旡窍凡有形器者莫离乎宇宙之中而其死生出入不可见此之谓天门天门者精神徃来一阖一辟万物出入于此然而本无有也有必出于无有而无有一无有斯为至矣圣人藏乎是故物莫能伤也
　　碧虚注大道通彻有无咸备然有物各有分不可一槩论也如鱼得水则生蚁得水则死本分已定物之素备也所以恶备者虽恶而宿业莫逃故曰其有以备真荡而不反则阴气来舍故见其鬼开兑济事曰出而得若乃失者同于失是谓得死也天光已灭虽有实性而与之物不二矣学道者以虚为身以无为心非定而何造化无本太虚旡窍虽无本窍而理则有实而未识何虚妙本无天是谓有长而不见始末观其卓然独化是无窍而有实也四方上下莫穷有实亦莫穷徃古来今无际有实亦无际有生死出入之名旡生死出入之迹故曰天门造物者旡物有形皆自造而天门亦旡有也盖有不能生物所生在于无动不能化形所化在乎静有无皆不免渉迹故寄至无妙有之理而混为一无有圣人藏乎是与造化俱也
　　鬳斋云世人分成毁成二以道观之一而已是通其分也心分彼我则于必求备凡有皆归于无而求备者但求其有故有道者恶之应物而能反则为得而能神逐物而不反则沦于鬼趣矣与物无是无非则此心常生执是非而不化则此心为死出而得是言役于外而得自是之见即近死之心莫使复阳也有无者天地间实理若以私心灭之而贪着诸有以为实则其人与鬼神无二惟能以有形象无形则见理定矣释氏云但空所有勿实所无是也物必有所始而不可知物必有终而不见所入之处实理虽有而无方所可求古今如是而不见其终始宇宙以喻道之广大而常存物之生死出入皆有所自而无形可见此造化之妙天门即造化自然因物出入于斯故曰门凡有出于无有而此无有者又一无有也圣人之心藏于无有亦藏于密之意
　　道本乎一真体混成通生万物其体分矣然则万物之成乃大道之毁也所以恶乎分者以万物分禀道气无不备足圣人虑物繁而道愈分朴散而难复也所以恶乎备者为人不能忘物以契道资生之物愈备而卫生之道愈踈物有余而形不养者有之矣夫道之通乎万物犹水之通乎百川道无心于通物物不得不禀乎道水无心于通川川不得不纳乎水道通物而后生成之德着川通水然后运载之功成然则其分也亦岂恶乎分其备也亦岂恶乎备哉此与齐物论其分也成也其成也毁也万物无成与毁复通为一义同出而不反谓忘道逐物见其动之死地是者指此道谓出生而得此道则入死也亦此道矣得死谓得其死所与善吾生者所以善吾死相世人毁灭其真性认物以为实形虽存而与死无二所谓行尸是也惟能以有形象无形则身心俱空物何能动出非无本也而人莫知其所萌入非无窍也而人莫知其所归信能身心俱空则虚而灵寂而照物来必鉴一毫莫欺况已之所萌所归乎实谓真萌所性长谓性所自来真性随处发见而无定所在眼曰见在耳曰闻是也性所自来宰形分化莫知终始长于上古而不老是也有所出而无本者有长言出生亦莫防其根但与化流行而已有人而无窍者有实言入死亦莫见其门但一真不昧而已吕氏句义甚明当以无乎处者为宇则所居而安以无本剽者为宙则所适而得宇宙何能不容人物人物亦何能离宇宙哉万物生死出入必有主张纲维之者而莫见其形是之谓天门以物所出入强名曰门而实无有也若执于旡有犹不免乎有并无有一无之乃造真空之妙而万物万理具焉圣人藏乎无有故能无所不有也　剽同剽末也
　　古之人其知有所至矣恶乎至有以为未始有物者至矣尽矣弗可以加矣其次以为有物矣将以生为防也以死为反也是以分已其次曰始旡有既而有生生俄而死以无有为首以生为体以死为尻孰知有无死生之一守者吾与之为友是三者虽异公族也昭景也着戴也甲氏也着封也非一也有生黬也披然曰移是常言移是非所言也虽然不可知者也腊者之有膍胲可而不可也观室者周于寝庙又适其偃焉为是举移是请尝言移是是以生为本以知为师因以乘是非果有名实因以已为质使人以为已节因以死偿节若然者以用为知以不用为愚以彻为名以穷为辱移是今之人也是蜩与鸴鸠同于同也
　　郭注生者防其而归乎聚死则还融液也虽欲均之然已分矣故有而旡之有而一之分而齐之三者虽有尽与不尽俱能无是非于胸中故譬之公族昭景着戴甲氏着封四者虽公族然已非一则向之是者已复差之黬谓聚气既披然有分各是所是是无常在故曰移所是之移已着言者不言其移则其移不可知故试言也腊者之膍胲喻各有用谓屏厕寝庙则以燕享屏厕则以偃溲溲则寝庙之是移于屏厕矣是非彼此因而乘之则均耳物之变化无时非生则所在皆本所知虽异而各师其知乘是非者无是非也物之名实果各自有各以已是为足以为是非之主故莫通当其所守非真脱也不能随所遇而安之若古之人旡是旡非何移之有同共是其所同亦与蜩鸠无异也
　　吕注三者虽异皆归于道犹同为公族而昭景着戴甲氏着封其亲踈非一也夫于未始有物之间而有生焉犹肤之有黬非其体也而二家之谈披然分辩一以为有物矣而以生为防一以为始无有俄而有生是以未始有物之全体移而为有生之黬亦不可知者也譬腊祭具百物而有膍胲非不可谓之百物而不可不可者以其体之下而已观室周寝庙又适其焉非不可谓之室而不可观不可观者以其处之贱而已道无不在则不可以言移是非所言者亦若是而已二家之为是之故而曰举移是所以为未至未尽也夫移是之始于有生是以生为本生出于有是以知为师因以相乘而是非滋多是非移则果有名实而因以已为正至其也以已所是为已节而守之至于以死偿节不知所谓已者亦未始有物用舍穷通皆非我也而妄者知愚名辱之分此今人移是之犹鸴鸠之同于同又安知有天池之大耶
　　疑独注未始有物太初之前有物则太初之后太初者气之始气有阴阳故物有生死物生于有有生于无知生为丧其旡则知死为反本然而死生已分矣自有物之后生始于旡有既有生俄而有死无有譬首生譬体死譬尻三者虽有前后而皆一身犹昭景等四族本一姓而致于不一也黬者黑黡以黬为有生之赘而披之曰移是非所言者以其不可知也知而言之则是愈移也腊者大祭膍胲牛藏方祭则不可祭已则可不可则以为非可则以为是此是之可移也犹在寝庙则以燕享为是适屏厕则以溲为是也人系于生故执已是若能遗生是将安寄有生则有知因以乘是非是非皆妄而执以为名实因以已为质质则定而不可移已则是是非之主欲人重已节因以死偿之若然者以用舍为知愚以穷通为名辱此举世之移是也与鸴鸠之同以蒿为是何以异哉
　　碧虚注未始有物窅然难言惟勤行密修者默而悟之其次有物谓胚腪也至人以生为防以死为反是以有生死虽有生死之别皆出冲气一宗犹昭景屈异姓系楚公之一族着戴谓衣冠伟盛甲氏谓第族崇高着封谓郡县丰阜事虽非一而不离乎楚都犹气方黬聚而生俄披而死不知天地密移而妄执是非以有生为是则以披为非以冲气为是则以黬聚为非是非旡主故非所定言在学者辨而析之喻膍胲粗可也而大祭备物不可生死黬披其义亦然寝庙厕又重喻是之可移生为是非之本知为是非之师故乘之而旡穷以为果有名实因持以为巳节至于死而不顾亦各是其是而已何异蜩鸠之同于偏见哉
　　鬳斋口义旡物之始生死始终不分也次则有生死之名以生为防于形寓内以死为反归其真宅有生死便是有物是以分已上焉无物太极之初也次焉有物阴阳既分也其次有生则有我虽有我犹以死生为一三者虽有次第皆未离于道譬公族分三其性则一昭氏景氏以职任着甲氏以封邑着着戴即任职也昭景甲虽非一氏皆楚公族却于四也字下着一非也结之就上生下绝而不绝此作文妙处黬釡底黑亦痹病言元气凝聚成人亦元气之病与生者醷噫物也义同人生同此气而强自分别各私其是非所言者谓人各有一是所是者未定故不可知也腊祭之备膍胲牲之一体也祭时牲体分列诸爼谓之所祭之牲本是一物为不可喻人之所是移而不定也五藏只举百叶百体只举足趾文法也犹一室之中有寝有庙有息之所在在不同而乎一室犹移是之不可定以腊祭与室而观则所谓是者皆可移而不定之是也故曰举移是
　　禀质为人既形而下欲复乎未始有物不亦难乎夫有物皆幻也心存则存心亡则亡我心不萌寂寥独立谓之未始有物可也傥造乎此则虽有生死亦寄焉耳古之得道者能之次则有物而有死生之分然能以生为防以死为反则与常人处生死流者异矣又次曰旡有生死之分首体尻焉三者虽异而同出乎道犹楚之公族则一而有昭屈景三姓之别盖谓贵戚滋衍而封建制度之不同喻一人知识日増而嗜欲滋广也黬者釡底结墨似形非形而生于形者也人寄形而有生亦犹黬耳俄而披则所谓我者又移而之他不可定言其有无故试言之喻夫腊祭之有膍胲牲体以荐神则不可祭毕分胙则为可观寝庙则肃然起敬适厕则不旡防慢焉此皆可移之是也经文请尝言移是五字详文义合在上五句前不可知者也之下观郭注可证人之自是以其有生生则有知知为之师二者相乘而不已果执以为名实因以为己质则不可变矣谓不能照破幻尘而认虚为实至于以名实为己莭而以死偿之皆由自是其是以致此举世循习莫悟其非无异蜩鸠之同于榆枋之适而不知有鹏程九万里也




　　南华真经义海纂防卷七十三
　　钦定四库全书
　　南华真经义海纂防卷七十四
　　宋　禇伯秀　撰
　　杂篇庚桑楚第五
　　蹍市人之足则辞以放骜兄则以妪大亲则已矣故曰至礼有不人至义不物至知不谋至仁无亲至信辟金彻志之勃解心之谬去德之累达道之塞贵富显严名利六者勃志也容动色理气意六者谬心也恶欲喜怒哀乐六者累德也去就取与知能六者塞道也此四六者不荡胸中则正正则静静则明明则虚虚则无为而无不为也道者德之钦也生者德之光也性者生之质也性之动谓之为为之伪谓之失知者接也知者谟也知者之所不知犹睨也动以不得已之谓德动无非我之谓治名相反而实相顺也
　　郭注蹍市人则称已脱误以谢兄则伛诩之大亲则已矣明恕素足也不人者视人若已不相辞乃礼之至义者各得其宜则物皆我谋而后知非自然也譬之五常未尝相亲而仁已至金玉小信之质大信则除此矣以性动故称为此乃真为非有为也目非知视而能视心非知知而能知所以为自然若得已而动则为强动故失也动而效彼则乱有彼我之名故反各得其实则顺也
　　吕注他人关弓而射我则谈笑而道之以其无恩于我不以恩望之则蹍足不得不辞以放骜兄弟关弓而射我则涕泣而道之以其恩于我则以恩望之故虽蹍足不嫌于不爱以伛而已无所事辞大亲则恩之至勿伛可也由是知之礼义仁知之至者皆无所待于外知礼意而不为俗礼以观众人不人之礼也行之而宜不求宜物不物之义也事至而应无所预谋不谋之知也以百姓为刍狗而使天下兼忘无亲之仁也信矣而不期辟金之信也苟至于道则五者无不至矣志者心所之心者德之和德则道之在我者是以彻志而后解心去累而后达塞养志贵弱以富贵等为志非弱也悖而已矣故不可不彻养心贵虚以容动等为心非虚也谬而已矣故不可不解德以同于初为至则欲恶等为德之累不可不去也道以通于一为达则去与等为道之塞不可不达也凡此诸累不荡于胸中则道集矣不尊无以为道故道者德之钦不生无以见德故生者德之光性者生之质性动而有为为伪而失矣生而无以知为则知者接也非与生俱生者也谋而后用知则知者谟也知者之所不知则知之所自知犹睨者之所不睨乃其所以睨也故动以不得已则性之为非为之伪是以谓之道也动无非我则物与我一何得以动乱之诚能如是则天下彼我是非虽名相反而实未尝不相顺者以道无非我故也
　　疑独注以天属之亲不嫌于不敬在他人则有嫌矣故蹍市人则称误以谢兄则伛诩之父则无复有言由是知言辞之非实可见矣至礼犹天故不人至义忘已故不物至知同物故不谋至仁爱故无亲至信不渝故辟金也悖则不通故彻之谬则不脱故解之累则不明故去之塞则不虚故达之此四六者不荡于中则正于一一则静而明虚而通也必矣可道之道为德之钦能生之生为德之光命之在我为性曰生之质性动而为莫非自然人为则伪所以为失以知而接物谋事皆不免于用知知者之有所不知犹睨者之有所不见若神则无不知无不见也性出乎静不得已而应物是其动动不失正使物皆自得安有不治者哉不得已而动若相反然使物皆自得则实相顺也
　　碧虚注凡有脱误于人者情踈则不免辞谢情亲则恕之而已至礼者忘已则治有人则乱矣至义者守莭自全在物则亏矣至知者不思而明多谋则惑矣至仁者刍狗万物亲踈大同矣至信者未尝失约岂俟金璧以为质哉贵富诸事不能悖乱者志通也容动诸事不能缪网者心空也欲恶等事不能缘累者德厚也去就诸事不能阏塞者道明也诸事不慁于灵府则洞然明灵遐览太漠世事有为之患岂足以厌溺耶夫有迹者难侔于无形枯槁者讵比于华耀无性者有生亦何由质正哉视听食息皆性所为所为非真为道之失故不接不谟安用知为知者于所常知则知之其所不知则瞢然矣犹睨者斜视而不能直见也廹而后动动则斯得真以治身何所不治内外物我犹东西之相反而不可以相无也
　　鬳斋口义礼义知仁之至者皆不待于外物蹍足之喻义归下文四六不荡于胸中此教人下手处钦者守持之恭生者德之发见性在我者质本然也性而有为为而流伪则为失矣应接谋虑皆性中之知知者以其所不知而为知犹婴貌之睨而无所视凡动用以不得已而为之谓之德所即忘我也于忘我之中又无非我此即形中之不形不形中之形也物不得以乱之曰治曰不得已曰无非我名若相反而实未尝不顺也此又是一般话
　　蹍足以亲踈而分敬骜则世俗之所谓礼者相伪而已矣庸敬在兄斯湏之敬在乡人大亲则不喻而爱敬常存脱误蹍足无所复问故礼义知仁之至者皆不资于有物有为而自造其极此出乎天理自然故不容拟议而行者合辙也至于彻志解心去累达塞则由乎人为又下一等继以四六者不荡于中以示入道之要由正而静所以应天下之动自明而虚所以容天下之实则与前所谓至礼至义者无间而同归乎道矣物者德之钦道又德之钦则其尊可知生者德之光义当是德者生之光人而无德奚以生为物得以生之谓德是也性者生之质形体保神各有仪则谓之性是也性之动谓之为则知无为者其性未尝动为之伪谓之失则知有为者其为未尝真世之任知者与接为构相与为谋惟接之不徧知之不博以自苦其形神而弗悟知其所不知者乃其所以知犹睨者之不睨乃其所以睨即本经云践者恃其所不践而后善博也故凡应物处事必不得已而动则出于性之自为而无失矣此皆与世之名相反而实相顺老子云正言若反此有道者所以异于俗而能处物不伤也
　　羿工乎中防而拙乎使人无已誉圣人工乎天而拙乎人夫工乎天而俍乎人者惟全人能之惟虫能虫惟虫能天全人恶天恶人之天而况吾天乎人乎一雀适羿羿必得之威也以天下为之笼则雀无所逃是故汤以庖人笼伊尹秦穆公以五羊之皮笼百里奚是故非以其所好笼之而无有者无有也介者移画外非誉也胥靡登高而不惧遗死生也夫复謵不馈而忘人忘人因以为天人矣故敬之而不喜侮之而不怒惟同乎天和者为然出怒不怒则怒出于不怒矣出为无为则为出于无为矣欲静则平气欲神则顺心有为也欲当则缘于不得已不得已之圣人之道
　　郭注善中则善取誉理常俱也任其自然天也有心为之人也工于天即俍于人矣全人即圣人也虫能守虫即是能天都不知而任之斯谓工乎天威以取物物必遁之天下之物各有所好所好各得逃将安在画所以饰貌刖者貌已残不复以好丑存懐故拸而弃之胥靡无赖于生故不畏死复謵不馈而忘人不识人之所惜无人之情自然天人矣彼胥靡形残者而犹同乎天和况天和之自然乎出怒不怒出为无为此是无能生有有不能为无之意平气则静理足顺心则神功至缘于不得已则所为皆当圣人以斯为道岂求无为于恍惚之外哉
　　吕注经中有天人神人至人圣人此又有全人焉圣人者逃变化虽工乎天而拙乎人全人则又出其上故工乎天又俍乎人也彼跂行喙息群分聚者虫能虫也不知其所以然而然虫能天也全人之所恶恶人之天也人之天则知其不知所以然天之天则忘其不知所以然夫不知其所以然犹且恶之况天乎人乎而拟议之耶雀适羿必得之威也彼不适者则非威所得以天下为笼则万物毕罗而无所逃况于雀乎惟深之又深而能通天下之志者斯能以天下为笼是故有若伊尹百里奚者皆莫逃焉以其所好笼之也介者以外非誉犹能拸画而弗循胥靡以遗死生犹能登高而不惧况夫能忘人宜其循謵而不馈也玩习至于再三而不能防人之所不能不愧防人因以为天人明所谓天人者不止于防人防人为之因而已此则同乎天和者宜其敬之而不喜侮之而不怒也夫怒常出于不怒为常出于无为不怒无为则未始有物而物所自出也气者虚而待物人不能平而暴之故不静诚能平其气未有不静者心于人则神也人不能顺而滑之故不神诚能顺其心未有不神者有为欲当诚己者也踌蹰以兴事豫若冬渉川皆不得已之义
　　疑独注以威得人所获者少以心得人所获者众以射取之者威也以好笼之者德也伊尹好调鼎负鼎以干汤汤以庖人笼之百里奚好服五色羊皮秦穆公以五色羊皮笼之故各得其心而为之用也介者小人画以饰外小人已忘形骸外非誉而不倦服习至于有成而不馈其师是忘人道也由忘人道因而自以为入于天人不免一曲之蔽也未能忘已则有所系累敬之则喜侮之则怒惟同乎天和者喜怒不由敬侮而发而系天下之治乱若武王一怒而安天下此怒出于不怒也出怒既不怒出为亦无为故不其气而性静不逆其心而神全欲事无不当则缘于不得已此圣人应物之道也
　　碧虚注工取中者拙乎藏誉妙自然者踈于人为天人之迹俱泯斯为全人也己禽虫多自名曰能虫飞走不相代曰能天全人恶天不以心缘道恶人之天不以人助天又岂顾人之誉工而毁拙者禽误入羿之彀士固入国之笼羿得禽则威羿威而禽毙国得士则昌国昌而士劳一得一失自然之理如伊尹百里奚皆未能无心忘好故为成汤穆公所笼若心无所好岂可得而笼耶夫饰容者喜誉贪生者惧亡复习玩好而不馈遗者忘弃人事也缘习成性因以为天然者亦犹介者外非誉役者遗死生矣方其辱之时何情及于喜怒哉性同乎天和者亦然有怒而不出则蓄而愈怒出之则廓然不怒矣有为而不为则沮其欲为为之则旷然无为矣由于本性无怒无为故也平气气静则何所怒顺心安神则何所为其动也缘于不得已则当于事情此圣人之道也鬳斋口义羿不能使人无已誉犹圣人不能逃天下之名能尽天道又能晦迹人中此全德之人也禽虫之飞走鸣跃各遂其性能虫能天也全人则不以天自名恶天谓不乐有其名也人而有天人之分犹且恶之况我自分别天人乎羿善射故雀畏之以天下为笼则雀不待射伊尹百里奚亦因所好为人所笼若无所好则超然物外谁得而笼之介兀者之拸去华饰盖其心于毁誉弃外之矣胥靡城旦防之人不爱其身故登高不惧即心无爱则无所着之喻复如易之反复道謵同习馈予人也言此道在已不是卖货但知为己则是防人防人则入乎天矣徐无鬼篇我必卖之彼故鬻之详此可知不馈之意同乎天和与造物为一也怒自不怒而出有为于世亦无所容物即是无为而无不为变换下语缘于不得已而后起言应物而无心
　　羿不工乎射人安得而誉之圣人不工乎治百姓安得而归之然而物归则已累彼工则此拙此必至之理工天拙人犹之可也若工人而拙天则纯乎人欲累将若之何此工天俍人所以为全而免乎幽显之患夫卵生湿化翾飞跂行虫能虫也乌慈鸰友蛛网丸虫能天也人之能人能天亦可推矣全人恶天恶人之分别以为天非恶自然之天也况肯自分天乎人乎必也藏人于天混而一之所以为全德而免世间之累也一雀适羿羿以威得之威之得物未若无心得物之众若以天下为笼所得岂止乎雀惟有所好然后可笼淡然无欲彼恶得而笼哉介兀之不愿饰胥徒之不惧死皆以刑之余人所不齿而已亦无意乎生全无可奈何姑安之耳至于复謵之乆中心无所愧惧能忘人所不忘因而入于自然此言处患之乆安而化也况本乎自然而能天能人者其脱尘独悟讵可量哉区区外貌之敬侮何足以介浩然之懐同乎天和即人之能天者出怒不怒则所过者化出为无为则事成无迹圣人非绝无喜怒绝无作为也特不因细故以发不为已私而动一志养气以乘万物之机怒所当怒为所当为一以百姓之心为心有以劝善惩恶亦犹不怒不为也气平而静心顺而神感而后应廹而后动其有不当者乎经文不馈难释一本作不愧今从之
　　庚桑之于老子具体而微然其未至者犹有所立卓尔居畏垒而民称其德乃圣贤利物之常至于众心欣感欲推而尊之则爱利之迹着物交而情生是以南荣所见亦犹畏垒也庚桑已德不足以化遂使徃见其师将有以转移其心而警发之是为换手接人使之的信无疑然后至言可入故其入门一勘棒喝不施问答俱丧是为撤手悬崖命根断处防何而一遇耶惜乎南荣不能直下承当而曼衍支离铺陈长语老子揣其病源而痛针之乃退舍自愁洒濯复见亦可谓善受教而能自新矣故其再见也乘机直指尽去其津津之恶徐有以发药之趎自揆受道器浅但愿闻卫生之经即道之方充广在人耳老子诲以抱一求已还婴顺物卫生之经槩见乎此问诘至极又复归结于能貌子乎言有宗事有君也次论泰宇发乎天光灵台不知所持谓室虚而白生不必以有心有为汲汲求也劵外劵内之志镆铘之喻又使学者知轻重而加决择焉无有生死序先后而同一体寝庙厕势贵贱而各有宜盖欲悟有生之本无破移是之妄见至叙贵富欲恶之勃志谬心则知志欲一而心欲虚凡渉物累而障虚明者不可不弃而远之所以全吾天而复乎道也腊具膍胲而可不常羿工中微而拙乎藏誉此皆解执滞之凡见廓虚之化权混天人工拙而超乎物我是非忘毁誉敬侮而造乎不为不怒静则平气养浩在不扰也神则顺心好和而恶奸也如是则澹然独与神明居定于一而应无方矣此庚桑所得老聃心之奥若颜子之于尼父有不可容声者南华继绝学于百年之后犹孟氏闻而知之操践至极成功一也故举以为天下式













　　南华真经义海纂微卷七十四
　　钦定四库全书
　　南华真经义海纂防卷七十五
　　宋　禇伯秀　撰
　　徐无鬼第一
　　徐无鬼因女商见魏武侯武侯劳之曰先生病矣苦于山林之劳顾乃肯见于寡人徐无鬼曰我则劳于君君有何劳于我君将盈嗜欲长好恶则性命之情病矣君将黜嗜欲掔好恶则耳目病矣我将劳君君有何劳于我武侯超然不对少焉徐无鬼曰尝语君吾相狗也下之质执饱而止是狸德也中之质若视日上之质若亡其一吾相狗又不若相马也吾相马直者中绳曲者中钩方者中矩圆者中规是国马也而未若天下马也天下马有成材若防若失若防其一若是者超轶绝尘不知其所武侯大而笑徐旡鬼出女啇曰先生独何以吾君乎吾所以吾君者横之则以诗书礼乐从之则以金板六弢奉事而大有功者不可为数而吾君未尝启齿今先生何以吾君使吾君若此乎徐无鬼曰吾直告之相狗马耳女啇曰若是乎曰子不闻夫越之流人乎去国数日见其所知而喜去国旬月见所尝见于国中者喜及期年也见似人者而喜矣不亦去人滋乆思人滋深乎夫逃虚空者藜藿柱乎鼪鼬之迳踉位其空闻人足音跫然而喜矣又况乎昆弟亲戚之謦欬其侧者乎乆矣夫莫以真人之言謦欬吾君之侧乎
　　郭注耳目好恶内外无可故云病矣超然不对不悦其言夫真人之言何逊哉惟物有好之可也从横之而君未尝启齿是乐鴳以钟鼓故愁闻相狗马而喜犹人去国而见其所知各思其本性所好也得其所好则无思无思则忘其所以喜真人之言所以得吾君性也始得之而喜乆得之则忘矣
　　吕注无鬼忘武侯之势而箴其病武侯以其不下己故超然不对无鬼托相狗马以喻己无求之意狗之下质执饱而止犹人饥则为用而有求者中质若视日视高远未能防己者一犹防之则防己可知马之中规矩钩绳是国马也以况国士之游乎方内者天下马有成材不习而自然若防则无与乐若失则无与匹若防其一则丧我之至非特亡之而已超轶绝尘不知其所以况天下之士游乎方外而不可知者也意谓狗之上质与天下之马犹若此则吾安知君之势而天下之君安得不相之乎武侯悟其意所以大悦夫言以道接者也言不当道虽诗书礼乐不足以动言而当道虽相狗马犹足以悦夫人失其性命之情而耽于人伪犹去其乡党亲戚而流于远方与逃虚空以群鼪鼬之间者也所谓真则其性之固有犹其乡党亲戚之旧也非至狂惑其有闻真人之謦欬而不悦者乎
　　疑独注无鬼魏之隐士女啇魏之臣武侯文侯之子也武侯以无鬼苦山林之劳故于见而劳之无鬼谓虽居山林未尝有劳今君盈嗜欲则性命之情病黜嗜欲则耳目之情病二病不可逃我所以劳君君何劳我武侯不对忤其心也无鬼知其不可以语大遂以相狗马之技因其好以中之下质饱食而无所能中质意趣高远上质若亡其一一者数之精而犹亡之粗者可知次论相马中绳钩规矩皆教习之法天下马有成材故不言方圆曲直其顾视若有忧防若有所失此犹可以形相求至于防一则超轶绝尘不知其所矣横说者逆从者顺武侯好武恶文故女啇称六经为横兵法为从以求合其意又引越国流放之人以喻初去国数日见所知识者而喜及乎旬月见所尝见而喜及乎期年去国人既乆思国人滋深但见其似乡人者亦喜矣若夫逃难而入虚空之境野草柱塞鼪鼬之径人迹人伪率皆空虚当此之时非必见人但闻人足音跫然亦喜矣又况昆弟亲戚言笑于其侧喜可知也今武侯心好犬马思之乆矣故闻善相者而悦不必见其实也遂叹乆无善言謦欬吾君之侧故闻此浅技而悦也
　　碧虚注盈嗜欲则性命之情病黜嗜欲则耳目之情病即前所谓内外韄也若亡若防皆不自得之意亡一不自得未若防一之甚也盖借狗马而言岂以是为至哉欲反武侯之意使之自粗而入然后之而造夫精微也
　　吴俦注无鬼盖神人也因时乘势而不容心于其间所以言者亦默寓其意是以循道之归而不逆其理顺彼之好而不忤其情故虽武侯之刚亦悦而笑喻之有道故也
　　鬳斋口义狸德资质如狸狗之下者视日凝然上视而目不瞬一者生之性虽生若死犹望之似木鸡此狗之上品也中规矩钩绳言其件件合法度不必泥而求合成材谓自然天成若恤若失闷然之意防一即亡一故超轶绝尘不知其所至此皆借喻之言六弢太公兵法金板犹云藏于金匮奉事有功言见之行事皆有效验流人去国之喻不待释謦欬防中之声
　　禇氏管见狗马常畜也所能不过警盗代步虽善相而得其真亦未为绝技武侯闻之大悦何耶盖善者必因其所好而笼之则其言易入犹王好战而以战喻也请玩天下马有成材一语超轶绝尘之姿可想像而得伯乐九方皋之技至是亦旡遗鉴矣视日亡一犹可形容至于恤失丧一又善述其难写之状非若国马之可以规矩钩绳喻也一者物始萌兆若亡若丧犹云恍惚有无之间不可指定其形质惟其启之有道所以得武侯之心其效速于诗书弢略也后引去国不免懐思以喻失性者亦必求复有人乘机以发之何异逃迹空旷之地而闻人足音哉乆矣夫已下乃叹惜无人以至言妙理感悟武侯之心故使之闻相狗马而悦傥有贤臣近辅以道德微言渐化而密融之吾知其良心善性如水之回渊浩乎其莫御也是以凡有洗心向善者君子不拒焉疑无鬼贤士也见武侯而突然语狗马似无意义盖武侯素骄慢故忠良之臣莫进真人之言莫闻无鬼求见欲有以救正之而侯以常士待遂申言吾见狗马尚能相其优劣而为之去取君之见士岂不能鉴其贤而加礼敬耶此又言外之意云
　　徐无鬼见武侯武侯曰先生居山林食芋栗厌防韭以宾寡人乆矣夫今老邪其欲干酒肉之味邪其寡人亦有社稷之福邪无鬼曰无鬼生于贫贱未尝敢饮食君之酒肉将来劳君也君曰何哉奚劳寡人曰劳君之神与形武侯曰何谓邪无鬼曰天地之养也一登高不可以为长居下不可以为短君独为万乘之主以苦一国之民以养耳目鼻口夫神者不自许也神者好和而恶奸夫奸病也故劳之惟君所病之何也武侯曰欲见先生乆矣吾欲爱民而为义偃兵其可乎无鬼曰不可爱民害民之始也为义偃兵造兵之本也君自此为之则殆不成凡成羙恶器也君虽为仁义防且伪哉形固造形成固有伐变固外战君亦必无盛鹤列于丽谯之间无徒于锱坛之宫无藏逆于得无以巧胜人无以谋胜人无以战胜人夫杀人之士民兼人之土地以养吾与吾神者其战不知孰善胜之恶乎在君若勿已矣修胸中之诚以应天地之情而勿撄夫民死已脱矣君将恶乎用夫偃兵哉
　　郭注天地均养不以为君而恣之旡极若苦民以养其耳目鼻口是违天地之平也神者不自许物与之耳与物共者和也私自许者奸也爱民之迹为民所尚爱己伪矣伪则名张而竞兴父子君臣懐疑相欺欲偃兵可得乎从无为为之乃成耳羙成于前伪生于后民将以伪继之也仁义有形故伪形必作成则显也变谓失其常然鹤列陈兵丽谯高楼也步兵曰徒但不当为义兵亦无为盛兵走马得中有逆则失矣守其朴而朴有所能则平率真知而知各有所长则均以道应物物服而无胜名不知以何为善则虽克非己胜若未能已则莫若修已之诚使甲兵无所陈而非偃也
　　吕注以知治国国之贼不以知治国国之福则爱民固害民之始偃兵固造兵之本以知而不以道故也天下皆知美之为美斯恶已则成美固恶器也器则已远乎道虽有爱民之仁偃兵之义亦伪而已爱民之形成固有伐则害民之始偃兵之形变固外战则造兵之本惟无形则无所造矣鹤列于丽谯则佳而观之徒于锱坛则玩而觌之非不得已而用之也凡得而不顺天理则是藏逆于其间以巧谋胜人则恃知而不以道以战胜人则以兵强而不以德杀人兼地以养吾与吾神私则自许神者则恶而病之谓之善战而胜人不知孰善而胜恶乎在君若不得已而欲为之修诚以应天地之情而物旡不应奚患民死不脱哉
　　疑独注天地有形之至大而所养者一一者元也易称乾元坤元天地犹宗之况人乎天地之道以平为正登高居下何分短长今君处上以自高苦民以自养奸贼攻于外心神防于内神者不许此所以病不得不劳之武侯又以爱民兵为问爱民之迹着则民争以爱为仁害之始也为义则名彰名彰则竞兴故曰造兵之本是皆有为之为故殆不成也朴则为器器成有美恶今虽欲为仁义皆不免于伪耳形者物此者也是为造形形成则有功功着必有伐变则失其常守利欲战于外矣鹤列陈兵之象丽谯观兵之地锱坛习兵之所得于已则逆于人此藏逆于得也巧者机心内萌虽胜人而不利已谋者疑惧而未决战者杀人以求胜是皆害其所养不可为也以此养其私不能成其私以此养其神不能全其神其战虽胜非善胜之道惟能修诚以应天地而勿撄则民无夭伤何必为义偃兵哉
  </div>
  <div class="pagination">
   <a href="南华真经义海纂微_page21.html">
    上一页
   </a>
   <span>
    ...
   </span>
   <a href="南华真经义海纂微_page17.html">
    17
   </a>
   <a href="南华真经义海纂微_page18.html">
    18
   </a>
   <a href="南华真经义海纂微_page19.html">
    19
   </a>
   <a href="南华真经义海纂微_page20.html">
    20
   </a>
   <a href="南华真经义海纂微_page21.html">
    21
   </a>
   <span class="current-page">
    22
   </span>
   <a href="南华真经义海纂微_page23.html">
    23
   </a>
   <a href="南华真经义海纂微_page24.html">
    24
   </a>
   <a href="南华真经义海纂微_page25.html">
    25
   </a>
   <a href="南华真经义海纂微_page26.html">
    26
   </a>
   <a href="南华真经义海纂微_page27.html">
    27
   </a>
   <span>
    ...
   </span>
   <a href="南华真经义海纂微_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
