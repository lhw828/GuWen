<!DOCTYPE html>
<html>
<head>
    <meta charset="UTF-8">
    <title>庄子集释 - 第 37 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄子集释 - 第 37 页/共 100 页</h1>
    <div class="content">　　　　　【疏】司职有为，事累繁扰者，人伦之道。
　　【三】【注】同乎天之任物，则自然居物上。
　　　　　【疏】君在上任物，合天道无为也。
　　【四】【注】各当所任。
　　【五】【注】君位无为而委百官，百官有所司而君不与焉。二者俱以不为而自得，则君道逸，臣道劳，劳逸之际，不可同日而论之也。
　　　　　【疏】君位尊高，委之宰牧；臣道卑下，竭诚奉上；故君道逸，臣道劳，不可同日而语也。
　　　　　【释文】《不与》音豫。
　　【六】【注】不察则君臣之位乱矣。
　　　　　【疏】天道君而无为，人道臣而有事。尊卑有隔，劳逸不同，各守其分，则君臣咸无为也。必不能鉴理，即劳逸失宜，君臣乱矣。（夫二仪生育，变化无穷，形质之中，最为广大，而新新变化，念念推迁，实为等均，所谓亭之毒之也。）（一）
　　　　　【校】（一）夫二仪以下三十七字，系下卷天地篇首二句疏文混入，当删。

卷五上外篇天地第十二
外篇天地第十二【一】
　　　　【一】【释文】以事名篇。
　　天地虽大，其化均也【一】；万物虽多，其治一也【二】；人卒虽众，其主君也【三】。君原于德而成于天【四】，故曰，玄古之君天下，无为也，天德而已（一）矣【五】。
　　【一】【注】均于不为而自化也。
　　　　　【疏】夫二仪生育，覆载无穷，形质之中，最为广大；而新新变化，其状不殊，念念迁谢，实惟均等，所谓亭之也。故云天地与我并生。
　　　　　【释文】《天地》释名云：天，显也，高显在上也；又坦也，坦然高远也；地，底也，其体底下，载万物也。礼统云：天地者，元气之所生，万物之祖也。易说云：元气初分，清轻上为天，浊重下为地。
　　【二】【注】一以自得为治。
　　　　　【疏】夫四生万物，其类最繁，至于率性自得，斯理唯一，所谓毒之也。故又云万物与我为一。
　　　　　【释文】《其治》直吏反。注同，下官治并注亦同。
　　【三】【注】天下异心，无心者主也。
　　　　　【疏】黔首卒隶，其数虽多，主而君者，一人而已。无心因任，允当斯位。
　　　　　【释文】《人卒》尊忽反。
　　【四】【注】以德为原，无物不得。得者自得，故得而不谢，所以成天也。
　　　　　【疏】原，本也。夫君主人物，必须以德为宗；物各自得，故全成自然之性。
　　　　　【释文】《君原》原，本也。
　　【五】【注】任自然之运动。
　　　　　【疏】玄，远也。古之君，谓三皇已前帝王也。言玄古圣君，无为而治天下也，盖何为哉！此引古证今，成天德之义也。
　　　　　【校】（一）赵谏议本已作止。
　　以道观言而天下之君正【一】，以道观分而君臣之义明【二】，以道观能而天下之官治【三】，以道泛观而万物之应备【四】。故通于天地者，德也【五】；行于万物者，道也（一）【六】；上治人者，事也【七】；能有所艺者，技也【八】。技兼于事，事兼于义，义兼于德，德兼于道，道兼于天【九】。故曰，古之畜天下者，无欲而天下足，无为而万物化【一０】，渊静而百姓定【一一】。记曰：「通于一而万事毕【一二】。无心得而鬼神服【一三】。」
　　【一】【注】无为者，自然为君，非邪也。
　　　　　【疏】以虚通之理，观应物之数，而无为因任之君，不用邪僻之言者，故理当于正道。◎家世父曰：言者，名也。正其君之名，天下自然听命焉。故曰名之必可言也，一衷诸道而已矣。
　　　　　【释文】《非邪也》似嗟反。本又作为。
　　【二】【注】各当其分，则无为位上，有为位下也。
　　　　　【疏】夫君道无为，而臣道有事，尊卑劳逸，理固不同。譬如首自居上，足自居下，用道观察，分义分明。
　　【三】【注】官各当其所能则治矣。
　　　　　【疏】夫官有高卑，能有优劣，能受职则物无私得，是故天下之官治也。
　　【四】【注】无为也，则天下各以其无为应之。
　　　　　【疏】夫大道生物，性情不同，率己所以，悉皆备足，或走或飞，咸应其用，不知所以，岂复措心！故以理遍观，则庶物之应备。
　　夫子曰：「夫道，覆载万物者也，洋洋乎大哉！君子不可以不刳心焉【一】。无为为之之谓天【二】，无为言之之谓德【三】，爱人利物之谓仁【四】，不同同之之谓大【五】，行不崖异之谓宽【六】，有万不同之谓富【七】。故执德之谓纪【八】，德成之谓立【九】，循于道之谓备【一０】，不以物挫志之谓完【一一】。君子明于此十者，则韬乎其事心之大也【一二】，沛乎其为万物逝也【一三】。若然者，藏金于山，藏（一）珠于渊【一四】，不利货财【一五】，不近贵富【一六】；不乐寿，不哀夭【一七】：不荣通，不丑穷【一八】；不拘一世之利以为己私分【一九】，不以王天下为已处显【二０】。显则明【二一】，万物一府，死生同状【二二】。」
　　【一】【注】有心则累其自然，故当刳而去之。
　　　　　【疏】夫子者，老子也。庄子师老君，故曰夫子也。刳，去也，洒也。虚通之道，包罗无外，二仪待之以覆载，万物得之以化生，何莫由斯，最为物本。叹洋洋之美大，以勖当世之君王，可不法道之无为，洗去有心之累者邪！
　　　　　【释文】《夫子》司马云：庄子也。一云：老子也。此两夫子曰，元嘉本皆为别章，崔本亦尔。《覆载》芳富反。《洋洋》音洋，又音详。《不刳》口吴反，又口侯反。崔本作轩，云：宽悦之貌。《而去》起吕反。
　　【二】【注】不为此为，而此为自为，乃天道。
　　　　　【疏】无为为之，率性而动也。天机自张，故谓之天。此不为为也。
　　【三】【注】不为此言，而此言自言，乃真德。
　　　　　【疏】寂然无说而应答无方，譬县镜高堂，物来斯照，语默不殊，故谓之德也。此不言而言者也。
　　【四】【注】此任其性命之情也。
　　　　　【疏】慈若云行，爱如雨施，心无偏执，德泽弘普，措其性命，故谓之仁也。
　　【五】【注】万物万形，各止其分，不引彼以同我，乃成大耳。
　　　　　【疏】夫刻雕众形，而性情各异，率其素分，佥合自然，任而不割，故谓之大也。
　　【六】【注】玄同彼我，则万物自容，故有余。
　　　　　【疏】夫韬光晦迹，而混俗扬波，若树德不异于人，立行岂殊于物！而心无崖际，若万顷之波，林薮苍生，可谓宽容矣。
　　【七】【注】我无不同，故能独有斯万。
　　　　　【疏】位居九五，威夸万乘，任庶物之不同，顺苍生之为异，而群性咸得，故能富有天下也。
　　【八】【注】德者，人之纲要。
　　　　　【疏】能持已前之德行者，可谓群物之纲纪也。
　　【九】【注】非德而成者，不可谓立。
　　　　　【疏】德行既成，方可立功而济物也。
　　【一０】【注】夫道非偏物也。
　　　　　　【疏】循，顺也。能顺于虚通，德行方足。
　　　　　　【释文】《循》音旬，或作修。
　　【一一】【注】内自得也。
　　　　　　【疏】挫，屈也。一毁誉，混荣辱，不以世物屈节，其德完全。
　　　　　　【释文】《挫》作卧反。
　　【一二】【注】心大，故事无不容也。
　　　　　　【疏】韬，包容也。君子贤人，肆于已前十事，则能包容物务，心性宽大也。
　　　　　　【释文】《韬》吐刀反。广雅云：藏也。◎俞樾曰：郭注未得事字之义。事心，犹立心也，言其立心之大也。礼记郊特牲篇郑注曰：事，犹立也。释名曰：事，倳也；倳，立也。并其证也。如郭注，则是心足以容事而非事心矣。吕氏春秋论人篇，事心乎自然之涂，亦以事心连文，义与此同，足证郭注之误。
　　【一三】【注】德泽滂沛，任万物之自往也。
　　　　　　【疏】逝，往也。心性宽闲，德泽滂沛，故为群生之所归往也。
　　　　　　【释文】《沛》普贝反。字林云：流也。《物逝》崔本逝作启，云：开也。《滂沛》普旁反。
　　【一四】【注】不贵难得之物。
　　　　　　【疏】若如前行，便是无为，既不羡于荣华，故不贵于宝货。是以珠生于水，不索故藏之于渊；金出于山，不求故韬之于岳也。
　　【一五】【注】乃能忘我，况货财乎！
　　　　　　【疏】虽得珠玉，尚不贪以资身；常用货财，岂复将为利也！
　　【一六】【注】自来寄耳，心常去之远也。
　　　　　　【疏】寄去寄来，不哀不乐，故外疏远乎轩冕，内不近乎富贵也。
　　　　　　【释文】《不近》附近之近。
　　【一七】【注】所谓县解。
　　　　　　【疏】假令寿年延永，不以为乐，性命夭促，不以为哀。
　　　　　　【释文】《不乐》音洛。《县解》上音玄，下音蟹。
　　【一八】【注】忘寿夭于胸中，况穷通之间哉！
　　　　　　【疏】富贵荣达，不以为荣华；贫贱窒塞，不以为丑辱。寿夭（尝）〔尚〕不以措意，荣辱之情，岂容介怀！
　　【一九】【注】皆委之万物也。
　　　　　　【疏】光临宇宙，统御天下，四海珍宝，总系一人而行，不利货财，委之万国，岂容拘束入己，用为私分也！
　　【二０】【注】忽然不觉荣之在身。
　　　　　　【疏】覆育黔黎，王领天下，而推功于物，忘其富贵，故不以己大而荣显也。
　　　　　　【释文】《不以王》于况反。下王德并同。
　　【二一】【注】不显则默而已（二）。
　　　　　　【疏】明，彰也。虽坐汾阳，丧其天下，必也显智，岂曰韬光也！
　　【二二】【注】蜕然无所在也。
　　　　　　【疏】忘于物我，故万物可以为一府；冥于变化，故死生同其形状。死生无变于己，况穷通夭寿之间乎！
　　　　　　【释文】《蜕然》始锐反，又音悦。
　　　　　　【校】（一）阙误引张君房本藏作沈。（二）赵谏议本已作止。
　　夫子曰：「夫道，渊乎其居也，漻乎其清也【一】。金石不得，无以鸣【二】。故金石有声，不考不鸣【三】。万物孰能定之【四】！夫王德之人，素逝而耻通于事【五】，立之本原而知通于神【六】。故其德广【七】，其心之出，有物采之【八】。故形非道不生，生非德不明【九】。存形穷生，立德明道，非王德者邪【一０】！荡荡乎！忽然出，勃然动，而万物从之乎！此谓王德之人【一一】。视乎冥冥，听乎无声【一二】。冥冥之中，独见晓焉；无声之中，独闻和焉【一三】。故深之又深而能物焉【一四】，神之又神而能精焉【一五】；故其与万物接也，至无而供其求【一六】，时骋而要其宿，大小，长短，修远【一七】。」
　　【一】【疏】至理深玄，譬犹渊海，漻然清絜，明烛（鬓）〔须〕眉。渊则叹其居寂以深澄，漻则叹其虽动而恒絜也。本亦作君字者。
　　　　　【释文】《漻》李良由反，徐力萧反，广雅下巧反，云：清貌。
　　【二】【注】声由寂彰。
　　　　　【疏】鸣由寂彰，应由真起也。
</div>
    <div class="pagination">
<a href="庄子集释_page36.html">上一页</a><span>...</span><a href="庄子集释_page32.html">32</a><a href="庄子集释_page33.html">33</a><a href="庄子集释_page34.html">34</a><a href="庄子集释_page35.html">35</a><a href="庄子集释_page36.html">36</a><span class="current-page">37</span><a href="庄子集释_page38.html">38</a><a href="庄子集释_page39.html">39</a><a href="庄子集释_page40.html">40</a><a href="庄子集释_page41.html">41</a><a href="庄子集释_page42.html">42</a><span>...</span><a href="庄子集释_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
