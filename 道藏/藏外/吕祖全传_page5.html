<!DOCTYPE html>
<html>
<head>
    <meta charset="UTF-8">
    <title>吕祖全传 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕祖全传 - 第 5 页/共 10 页</h1>
    <div class="content">　　天柱东西立。神睛左右悬。(僧)烟云飞脚下，(予)星斗列胸前。(僧)众幼皆归寂，诸空总入禅。(予)
　　上方金声击，(僧)梵院宝灯燃。怪石依嵎虎。文萝匝地钱。(予)瀑布峦针刺，蜂腰霞锦联。(僧)
　　县花开就采，蜗字续成编。(予)螟归莺不乱，春露草多妍。(僧)竣削凌青汉，(予)
　　嶙峥接碧天，笑谈惊下士，(僧)身世竟茫然。
　　联成十韵，馀诗不纪，难悉述也。
　　留连月馀，一夕僧谓予曰：“聚首易，分首难。贫僧幸得遭逢鹤从，何忍分袂？然涅盘先归，以图后期。明日午时，希为贫僧指去归路。乃见月馀友爱。”予受言。至明午，僧沐浴端坐而逝。予措龛就其山，聚众下，火中出，予执火授偈。偈曰：
　　莫着芒鞋乱行走，好将云衲自修藏。须弥山上风光好，回看县花暗吐香。
　　休奔涉，用慌忙，从今脱去臭皮囊。大千界里留真迹，极乐邦中日月长。
　　咦！跳出爱河春日好，阿那会上饮醍醐。
　　于时火光中现出真形，嘻然直上，往西而去。众僧收拾馀烬已毕，予遂辞行。
　　往金山泛洋而观，居山寺旬余，诗曰：
　　浩荡沧溟万顷多，中涵山似出青螺。
　　僧归洗钵龙吞饭，客坐观潮食引鼍。
　　瞰月危楼临险峤，谈经法座浸洪波。
　　试将尘袂清流濯，喜挹天风舞更和。
　　乘流逐趣，沿途玩景，询九华之胜，抚六朝之迹，乃伫足于九华焉。天气晴和，山光秀丽，口缀一绝，诗曰：
　　霁色初开丽九华，山如列幛转青纱。
　　当时指出菩提路，一径波罗路不赊。
　　山之麓有丹士金守一者，筑室烧炼，遇予即扣黄白之术。予以“烧丹一事，贪者之迷阵也。不观之狐哉？惑日精月华，收人魂物魄，遂能变化。或为男，或为女，魔障于人，无有知者。一旦逢法士击之，本形即现，狐不能掩。乃知本来之质非可伪为。若人力得以夺之化，则天不必产宝，地不必毓珍矣。曾有句古语曰：‘真假原难混，终须复本形。贪夫纵用计，反自陷寒贫。’再听我道来！”唱曰：
　　劝君休要烧铅汞，岁月徒担送。黄芽未必生，白雪成何用？
　　伴纸灰，如做了一场的蝴蝶梦。伴纸灰，如做了一场的蝴蝶梦！
　　又曰：
　　三方炉鼎空添火，痴守文和武。投胎为养沙，取气难离母。
　　镇日间打天硫，担尽了多辛苦？镇日间打天硫，担尽了多辛苦？
　　又曰：
　　死砒铅汞寻烧药，自说通天法。五金总不私。八石终难合。
　　入明炉，过铅池，都是个乘波筏。入明炉，过铅池，都是个乘波筏。
　　又曰：
　　世间人说烧丹，须用先成内，岂知内就皆无累。万鉴不关心，丘槎非为贵。
　　总然是点石金，到底成砖块。总然是点石金，到底成砖块。
　　金守一闻予言，即将丹灶鼎器尽行毁坏，求一窍之诀，门门不倦。予亦开端竟说，不少秘吝。引入路途，拂衣去燕。
　　蹑五云之巅，瞻抄漠之域。怅望久焉，为之赋《思征篇》。篇曰：
　　燕云缈缈狼望北，塞鸿鸣兮塞马逐。登山一眺荡我思，万里烟霞遮远目。
　　轻抄拂拂复扬扬，满地霏霏芦草黄。未审关山何处是？总不担忧亦断肠。
　　夜寂月明羌笛弄，边床惊觉从军梦。正居兰室话分离，岂知不与妻儿共？
　　忆昔离家美少年，迩来白雪却垂颠。倚门空劳慈亲目，牵挂应饶内子钱。
　　香闺罗袖重重湿，时为征人血泪滴。试看沙上叠成山，尽是闺中所思骨。
　　腰间斗印未成金，塞外星天已役魂。虽得芳名着汗竹，那能贤孝奠荒冢？
　　望穷不觉酸双鼻。为恸征人苦从役。人生自古死难逃，后人枉把前人泣。
　　又五台山诗曰：
　　一重重上一重重，形势嵯峨耸碧空。
　　咳唾不教颠顼下，恍疑甘雨降时龙？
　　下五台，浮槎于星宿。溯黄河之源，遇师于舟。师曰：“盍归乎？”挈予游三蜂、方丈、瀛洲诸山，坐于东瀛山之上，顾予曰：“吾为寻子，途行甚渴。东海之东有桃焉，子可采而食吾。柳行留此。”予承命往焉。
　　东山高万仞，更无桃树。行行而东，有树可大里许，繁枝计百围，皆无桃。惟东海一枝细如指，桃大如瓜。下俯洪流巨浪。予不惜其生，持力向上，折枝攀桃而奉师。师喜曰：“美哉，桃也！吾何忍独食？”分而为三，共享其桃。食竟，师曰：“子折桃见一物否？”对曰：“未也。”“来。吾与子往视之。”同行至桃所，视流中一尸，荡漾于波心，热察详视，乃予之形质耳。师指之曰：“此非子血肉之躯乎？今此已去，可以面帝矣。”
　　是日，即同师面玉帝。帝降勅为纯阳真人。记其时，唐开元庚申年四月十四日也。勅柳行为仙，行受勅。拜辞帝毕，与师归，归本之阆苑。
　　李、张二师相见大悦。逾时，西王母至，又移时，玉衡星、麻姑、天极上真、云姝、月奴、商山，绎县诸仙骈集云合，皆来称庆。庆毕罢去。予居阆苑，思以普度。师诺。
　　予别师，带柳行邀游。为经生于昌黎，所以广法术而度韩子也，为道者于婺源，所以施神通而度何姑也。辅钟师而托迹，佐张师而化身，所以度国舅与神翁也。若夫岳阳三醉，画黄鹤以酬主人，则幻行起之于童年；洛阳屡游，掷黄金以戏大士，则少年不惑于邪志。施药于庐，见形于汉，在在存仁，处处布惠。江河湖海，无所不经；畿甸要荒，无往不历。则又蝉蜕之后事也。八真既集，德行优余，帝进级曰弘仁普济孚佑帝君，位居震宫，职列上相。嗣是而后，乾坤不毁，神化无穷，又岂毫楮之所能尽哉。
　　予非好为世媚，以悦人之心志，而甘事词说之烦也。诸生固恳，勉强以应，乃掇拾梗概为诸生谈。其间俚耶华耶？常耶怪耶？由乎物议。予何计，予何计。

后传

○神通变化

◇武昌卖墨
　　洞宾游武昌，诡为货墨客。墨一笏，仅寸馀，而价钱三千。墨不售。众威笑侮。有鼓力王某曰：“墨小而价高，得无有意耶？”自以钱三千求一笏。且与客剧饮，醉归昏睡。午夜，俄有叩户者，乃客以钱还之，辞去。比晓，视墨，乃紫磨金一笏。上有吕字。遍寻客，已不复见。

◇武昌鬻梳
　　洞宾游武昌天心桥，诡姓名，鬻敝木梳，索价千钱，连日不售。俄有老媪行乞，年八十馀，龙钟伛偻，秃发如雪。吕祖曰：“世人循目前袭。常见吾高价货敝秽物，岂无意，而千万人咸无超卓之见，尚可与语道耶！”乃以梳为媪理发，随梳随长，发黑委地，形容变少。众始神之，争以求梳。吕祖笑曰：“见之不识，识之不见。”乃投梳桥下。化为苍龙飞去。

◇水化成酒
　　马善，东都人。熙宁初，举进士不第，学道。一日，与一侯道人行汴水。见一羽士，青巾布袍，体秀骨异，目如明水，面无尘土。马召啜茶，且饮食之。侯性素嗔，叱之。羽士曰：“吾有不死法。”侯诘之。羽士曰：“汝有何法？”曰：“飞符招召鬼，点石化金，归钱返璧。”羽士曰：“子所为，皆非正法。”侯曰：“子何能？”曰：“吾能壮吾气，清吾神。”侯曰：“何谓壮吾气？”羽士曰：“但试观之。”乃吐气射酒肆，去烛数十丈而烛立灭；复吐气吹侯面，若惊风大发，凛凛不可支。二人起谢曰：“先生非凡人也。幸见教。”羽士曰：“学仙须立功行。功即勤，苦修炼，行即济人利物。”侯曰：“弟子平生以药济人，非功行乎？”羽士曰：“予杀物命以救人命，是杀彼以生此也。不若止用符水愈疾，自佳。”语及曙，羽士别去，曰：“吾将返湘水之滨矣，与子酌别于柳阴下。”以百金，令侯市酒。适无酒，羽士以瓶一只，命侯取汴水一瓶，以药一丸投之。立成美酒。三人共饮大醉，羽士留诗一章曰：“三口共一室，室畔水遍清。生来走天下，即是姓兼名。”既别，二人思之，乃洞滨也。

◇纸中方窍
　　监文思院赵应道，病瘰疠，几委顿，泣别亲旧曰：“吾死矣。夫闺阁中之物皆舍得，独鹤发老亲无托，奈何？”语未竟，俄有道人扣门语赵曰：“病不难愈也。”取纸二幅，各掐其中为二方窍，径可二尺许。以授赵曰：“俟夜，烧一幅灭之，调乳香汤涂疠上，留一幅以待后人。”言讫，道人不复见矣。始悟两方窍乃吕字也。

◇石上方窍
　　梓潼娄道明家富，善玄素术。尝蓄少女十人，才有孕即遗去，复置新者。常不减十人之数，昼夜迭御无休息。而神清体健，面若桃红，或经日不食。年九十有七，止如三十许人。尤好夸诞大言，对客会饮，或言玄女送酒，或言素女送果，或言彭祖、容成辈遗书，自以为真仙也。一日，洞宾诡为乞人登门。娄不识之，叱使去。洞宾以两足踏石上，遽成两方窍，深可三寸。娄始惊异，延置坐右，曰：“子非凡人也。”出侍女，歌《游仙》词，命之酒。洞宾口占《望江南》词酬之曰：
　　瑶池上，瑞雾蔼群仙。素练金童锵凤板，青衣玉女啸鸾笙，身在大罗天。
　　沉醉处，缥缈玉京山。唱彻步虚清燕罢，不知今夕是何年，海水又桑田。
　　侍女进蜀笺请书。洞宾自纸尾倒书，彻纸首字足，不遗空隙。娄大惊喜，方欲请问道号，洞宾曰：“吾已口口相传矣。”娄请益。复曰：“吾已口口相传矣。”俄登门外大柏树杪，不见。后数日。娄忽不快，吐膏液如银者数升而卒。口口相传之说，与夫石上两方窍，皆吕字之寓也。

◇罗浮画山
　　洞宾游罗浮朱明观，至小庵中。值道士他出，独一小童在。童揖曰：“先生游此乎？”遂窃道士酒以献。洞宾清引，使小童尽其馀，童不屑。童素患有目内障，洞宾以所馀酒噀其目，忽然开明，若素无患者。乃取笔画一山于壁，山下作池三口，谓童曰：“汝饮吾酒，则得仙矣。不饮，命也，然亦当享高寿。”言讫，飞入石壁隐去。及道士归，见所画山彻壁内外，大惊曰：“山下三口，乃嵓字。非吕先生乎？”后童果百五岁而终。

◇庐山淬剑
　　洞宾游江州庐山真寂观，临砌淬剑。道士侯用晦问之曰：“先生，剑何所用？”曰：“地上一切不平事，以此去之。”侯心异之，以酒果召饮，谓曰：“先生道貌清高，必非风尘中人。”洞宾曰：“且剧饮，无相穷诘。”既醉，以箸头书剑诗一首于壁曰：
　　欲整锋芒敢惮劳，凌晨开匣玉龙嗥。
　　手中气概冰三尺，石上精神蛇一条。
　　奸血默随流水画，凶豪今逐渍痕消。
　　削平浮世不平事，与尔相将上九霄。
　　题毕，初见若无字，而墨迹灿然透出壁后。侯大惊，再拜。因问剑法。曰：“有道剑，有法剑。道剑则出入无形，法剑则以术治之者，此俗眼所共见，第能除妖去祟耳。”侯曰：“今以道剑杀戮奸人于稠众中，得不骇俗乎？”曰：“人以神为母，气为子。神存则气聚，神去则气散。但戳其神，则去其气，而人将自没，或假于人，皆此类也。”侯叹曰：“此真仙之言也。愿闻姓氏？”曰：“吾吕嵓也。”言讫，因掷剑于空中，随之而去。

◇仙乐侑席
　　洛中陈执中，建甲第东都，亲朋合乐。俄有槛褛道士至，即洞宾也。陈公问曰：“子何技能？”曰：“我有仙乐一部。欲奏以侑华席。”腰间出一轴画，挂于柱上。绘仙女十二人，各执乐器。道士呼使下，如人累累列于前。两女执幢幡以导，馀女奏乐，皆玉肌花貌，丽态娇音，顶七宝冠，衣六铢衣，金珂玉佩，转动珊然，鼻上各有一粒黄玉如黍尢，而体甚轻虚。终不类生人。乐音清彻烟霄，曲调特异。三阕竟，陈曰：“此何物女子？”道士曰：“此六甲六丁玉女。人学道成，则身中三魂七魄，五脏六腑诸神皆化而为此。公亦愿学否？”陈以为幻惑，颇不快。道士顾诸女曰：“可去矣。”遂皆复上画轴。道士取轴张口吞之，索纸笔大书曰：
　　曾经天上三千劫，又在人间五百年。
　　腰下剑锋横紫电，炉中丹焰起苍烟。
　　才骑白鹿过沧海，复跨青牛入洞天。
　　小技等闲聊戏尔，无人知我是真仙。
　　末题曰：“谷客书。”即出门，俄不见。陈谓：“谷客乃洞宾也。”悔恨欲抉目，未几谢世。

◇管片泛波
　　渌江笔师翟某喜接力士，洞宾往谒之。翟馆于家，礼遇殊至，自是往来弥年。一日，挈翟游江之浒，撕笔管为二片，浮于波上。洞宾履其一，引笔师效之。翟师怖，不敢前。洞宾笑而济，及岸，俄不见。翟始知其异人也。旬浃复来。自挈饮食食翟，皆臭腐也。翟揜鼻谢，弗食。洞宾太息日。“若不能恶食，吾以肉酱两瓿遗君。”遂去不复见。开视酱瓿，皆麸金也。两瓿者，非两大瓮之类乎？

◇鲙鱼再活
　　洞宾游庐山酒肆，见剖鱼作鲙，曰：“吾令此鱼再活。”鲙者不信。洞宾以药一粒纳鱼腹中，良久，跳踯如生。鲙者惊，试放于江，圉圉洋洋，悠然而逝。觅洞宾不见。

○更名点化

◇回处士
　　尚书郎贾师雄藏古铁镜，尝欲淬磨。洞宾称回处士谒焉，乞试其技。笥中取少许，置镜上，辞去，曰：“俟更取药来。”追之已不见。但见所寓太平寺，扉上题诗曰：
</div>
    <div class="pagination">
<a href="吕祖全传_page4.html">上一页</a><a href="吕祖全传.html">1</a><a href="吕祖全传_page2.html">2</a><a href="吕祖全传_page3.html">3</a><a href="吕祖全传_page4.html">4</a><span class="current-page">5</span><a href="吕祖全传_page6.html">6</a><a href="吕祖全传_page7.html">7</a><a href="吕祖全传_page8.html">8</a><a href="吕祖全传_page9.html">9</a><a href="吕祖全传_page10.html">10</a><a href="吕祖全传_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
