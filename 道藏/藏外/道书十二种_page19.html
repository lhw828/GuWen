<!DOCTYPE html>
<html>
<head>
    <meta charset="UTF-8">
    <title>道书十二种 - 第 19 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道书十二种 - 第 19 页/共 155 页</h1>
    <div class="content">寇雪山跋

天地之间，广矣，大矣。所生之物，万有不齐，无得而测度。其物最白净者，莫如雪；最静定者，莫如山。雪之为物也，高而能下，其体纯白，其德至净。白则无染，净则无尘，当其自无生有，飞扬虚空，如天花乱坠焉。既而落于山川，大地一色，万物素淡，如银妆世界焉。又既而日照中天，溶化为水，山川滋润，如华池神水焉。万物荣旺而藏，剥落而现，不恋浮华，独着朴素，物之至清高者也。故仙人取之以喻道，山人烹茶以洗心耳。

山之其体至静，其德至定。静则不动，定则不移。当其春夏而生物，不见其增高；秋冬而藏物，不见其减小。物生物灭，四时推迁，山常如是，亘古不变，与天地同长久，与日月同攸远，物之最醇厚者也。故仁者乐之而得寿，圣人艮背而无咎。

雪也，山也，诚天地间一大守贞之象也。山而加雪，白净静定，其清洁又超乎一切众山之外矣。寇君以雪山号之，特以白净居身，静定养性欤？虽然，雪固白净矣，山固静定矣，吾不知寇君白净果如雪否？静定果如山否？白净果如雪之白净，静定果如山之静定。是亦一雪山，则富贵不能淫，贫贱不能移，威武不能屈。修天爵而人爵即从之，无爵而亦有爵。虽文中渊明之高风，何多让之耶！

三教辨

悟元子尝栖于中条山之中峰烟霞洞。有客挟贵挟财而来见，悟元礼待之。客倨然坐，睨而视，谔然大言曰：“闻道人儒士也，何事入道？”悟元笑而不答。客进曰：“释道异端之教，儒者圣人之教；去圣人之教而攻乎异端之教，无乃下乔木而入幽谷乎？”悟元默然。客又曰：“兰之贵者，以有香也；朱之重者，以有色也。兰失其香，同于茅槁；朱失其色，等于土石。子素以有学称，何不取其名而展其才，乃甘居于异端之门，为人所不齿，高明者固如是乎？”悟元从容而答曰：“吁！子迂矣，何其出言之冒冒也。兰虽有香，因香而煎膏；朱虽有色，因色而消形。何贵何重？吾闻鹦鹉以舌利而入笼，孔雀以尾文而受拘，獐兽以脐香而被害，狐狸以皮贵而丧生，龟以灵而剥壳，蚌以珠而剖腹，蚧以尾而受义。假令鹦鹉藏舌，孔雀脱尾，獐兽失香，狐狸去毛，龟入于泥，蚌潜于沙，蚧咬其尾，何危何害？蓄精养神，处于无事之天，虽千百算数，未为之过。余之不齿于人，正欲遁名晦迹，静养太和，以全大造之功耳。至于或儒或道，特以无可无不可，而子以异端来责，抑知儒之为儒，道之为道乎？夫道之一字，通天彻地，达古贯今，无始无终，无边无岸。故运四时者，曰天道；载万物者，曰地道；尽性至命者，曰圣道；日用常行者，曰人道。天无道不成天，地无道不成地，圣无道何为圣，人无道何为人？圣经曰：“大学之道。”中庸曰：“率性之谓道。”子以道为异端，视道为何物乎？考之盘古初分，人与鸟兽同居，草衣木食，何知有道，亦何知有教？天不秘宝，河出图，伏羲则之，画八卦以泄天地阴阳造化之道，而道之名自此始。及黄帝制文字，立伦常之道教人，而教之名自此始。继之尧舜禹汤文武周公体其道，行其教，以治世。当时虽有其教，而无定名。至周末孔子应水精而生，周游列国，欲行其道，卒不得如其愿。遂着六经传世，以觉方来，遂有儒教之名。是儒即道，道即儒；儒外无道，道外无儒。夫道者，人之径路也；儒者，人之需用也。需用者何？需用者即道。需用之道，即常行之道。故曰：“道也者，不可须臾离也。”然则孔子虽系儒中圣人，其实道中圣人。圣人之道，圣人之教，有出世入世二法，使出世者修性立命，使入世者齐家治国。所以孔子可以仕则仕，可以止则止，可以久则久，可以速则速。孟子饱仁义而不愿膏梁之味，修天爵而不愿人之文绣也。后世抱道之士，岩居穴处，不图名利，或称有道之士，遂有道士之名。间有欣慕古人高风，廉洁持身，高尚其志，渐有道教之称。其实道教之名非老子自立之，乃后人渐嘉之。世以老子为道教之宗者，特以老子之道而莫可配对者也，况老子武王时为柱下史，宣王时为柱下史，果系异端之流，岂容掌三皇五帝之典籍？此不辨而可知者。即孔子亦尝问礼于老子，有犹龙之称，至今啧啧人口，老子果为异端，孔子儒教之宗，何不劈而反赞之？此又不辨而可知者。老子儒乎？道乎？异端乎？正道乎？吾不知之，吾所知者，是儒是道不得歧而二之。不知儒道者，强欲分别以争教门，是岂儒乎？道乎？至于释氏之教，亦西域圣人之教。其教随方而设，因人而用。闻之西域人，性好杀，风俗粗陋。佛法以慈悲低下为主，以方便施舍为要，以因果报应为教，与儒之省方观民，设教之意同。故西域之人，不遵国法，遵佛法。佛法行于西域，信教者数十国，佛之道岂小焉哉？第流于中华，中华人视之，未免有异，何则？中华人性不一，风俗不同，圣人立教亦不同。其被教已久，习于性成，只知有中国圣人，不知有西域圣人。若中国之教，流于西域，西域人何能信之，此理亦不辨而可知者。大抵三教圣人，其教不同，其意总欲引人入于至善无恶为要归。不特此也，儒有精一之道，道有得一之道，释有归一之道；儒有存心养性之学，道有修心炼性之学，释有明心见性之学；儒有道义之门，道有众妙之门，释有方便之门。溯源穷流，三教一家，谁曰不然乎？吾闻深山有木，一名青刚，一名花棃，一名椽树，其名虽三，其实一木。三教之道，亦复如是。今有老竹，截而作器，作笙则为笙，作箫则为箫，作管则为管，虽笙箫管之器不一，而其竹之物则一。三教之体用，亦是如此。今有素布，染而上色，染青则为青，染黄则为黄，染红则为红，染绿则为绿，虽青黄红绿之色不一，而其色之布则一；三教之分门立教，亦是如此。历代圣王，有鉴于此，立为中国三教，盖以均有圣人之道在焉，而非若充塞仁义之徒，惑乱世道人心者可比。噫！异端自有异端，何得以释道为异端？夫异端三教门中皆有之，古称杨墨为最。杨氏为我，非无君也，然拔一毛而利天下不为，似义而非义，以是为教，渐必流至于无君；墨氏兼爱，非无父也，然亲疏一等，德怨同视，似仁而非仁，以是为教，渐必流至于无父。无父无君，失其仁义之实理，谓之异端，真异端耳。其次儒教，读孔子之书，违孔子之言，不忠不孝，丧德失行，即儒教之异端；入老子之门，背老子之言，无节无操，素隐行怪，即道教之异端；归释氏之教，忘释氏之法，不重性命，苟图衣食，即释教之异端。此等异端，何可胜数。至于佛老正教，非大忠大孝不度，非大贤大德不引。以性命为大事，以德行为要着，存诚去妄，弃假归真。老子观窍观妙，佛氏真空妙相，即孔子明德至诚；道之虚无自然，释之无住无相，即儒之无声无臭。三教同乎？异乎？夫蓝田出玉，不能无瑕疵之物；终南茂林，不能无偏枯之木；芳花满园，不能无浅淡之色；群鸟毕集，不能无怪恶之禽。故黄帝至灵，不能化蚩尤；尧舜至仁，不能感四恶；周公至贤，不能保管蔡。以天纵数圣当时犹有感化不到之处，而况儒释道立教已久，岂无邪正是非之杂？若不推其源而视其流，妄劈立教之古人，如之何其可？考其老子道祖之名，历代帝王加封之，非后世道教攒称之。前有至圣犹龙之赞，后有帝王道祖之封，老子异端乎否耶？后世未窥见圣人之堂奥，而恣意批评者，吾不知何所见而然。吾之儒道不拘，特视儒道为一家，随其情性，以适其志耳。若夫名利场中，纡紫怀金，舍真认假，非至圣身心性命之学，亦非吾生平所好。吁！百年岁月，石火电光；一生荣华，草霜花露。性命惟真，万般尽假，可与知者道，难与不知者言。子休矣，子去矣！子必以我异端，吾将以子为异端。异端非圣人之道而别为异端，子思圣人之道为何道？果知道之所以为道，则释老之异端不异端判然易见，必不以我为异端矣。客闻之，哑然而去。

示李源昌书

昨来朋回西，问尔近日行藏，始知犹不忘情于医道，此亦济世仁术，未为不善。但医有神医，有人医。神医者先天之学，转生杀、夺造化、和阴阳、调五行，后天中培先天，假身内保真身。采大药三品，除历劫病根，神明默运，推己及人，所谓"有用用中无用，无功功里施功"。如神农、黄帝、歧伯、雷公、扁鹊、抱朴子、华陀、孙思邈其人者。以上圣贤，皆有实学，先治己而后治人，所以药到疾除，邪气退而正气复，起死回生，得心应手也。人医者，后天之学，全在五脏上用功夫，草木上用心思，虽明得三关九窍、七表八里，只可医得应生之人，医不得应死之人，医得后起之病，医不得根本之病，复得后天之气，复不得先天之气，治得有形之病，治不得无形之病。如仲景、叔和、河涧、时珍其人者。以上数人，俱皆虚学，不能先治己而专治人，是舍己从人，顾外失内，所以有效有不效，此其所以为人医也。尔近日医道，不知神医之道乎，抑人医之道乎？果是神医之道，则治己治人，无伤于彼，有益于我，人我共济，遂心运用，左之右之，无不宜之。子其勉之，余日望之。

答阎阳和书

昨接尔来书，内言识得恍惚杳冥之中，有个无位真人，这个无位真人即是谷神。既能识得谷神，则枢纽在手，一动一静，俱是良知良能，一切客邪之气，不得而入，可以复阳，可以退阴，可以接命，可以了性，所谓"得其一而万事毕"者，即此也。老子云："谷神不死，是谓元牝，元牝之门，是谓天地根。"紫阳云："要得谷神长不死，须凭元牝立根基。"谷神不死，是谓元牝者，无为自然之道。要得谷神长不死，须凭元牝立根基者，有为变化之道。元者，阳也。牝者，阴也。阳主健，阴主顺。健者刚强而不屈于物，养正气也；顺者柔顺而不存其私，养真性也。惟健能良知，惟顺能良能，所谓不识不知，顺帝之则者是也。不识不知，即是良知；顺帝之则，即是良能。健而良"知，顺而良能，则元牝立而谷神不死，何阳之不能复？何阴之不能退？这个谷神，原是不死的，只因交于后天，良知变为不良之知，良能变为不良之能，所以谷神死矣。用健而复于良知，用顺而复于良能，谷神死而复生，即要得谷神长不死，须凭元牝立根基也。但此谷神，无影无形，不可以有心求，不可以无心守。寻之则无，拟之则失。既能识得他，须要不着他。务要于十二时中，检点现前面目，将这积习旧染，一概扫净，不留些子于方寸之中。到得扫无可扫时节，自然知能俱良，元牝立而谷神长存不死矣。不知果真识的否？

示李鼎实书

昔者仙留老人赐我一弹子。其形圆而涩，其色白而暗，非铜非铁，非金非玉，莫知何物。问其所以，老人曰：“此石精也。”南方有山，名九华山，山中多石，种种不一。内有一石，其名朴石。至大者足丈，至小者一二尺。底面平正，高低相当。不青不黄，不白不黑，又不赤。色苍有纹，丝络不断，表里相通，其质坚而不可破。非大火煅之不开。此石年远日久，受天地日月水火之气团聚于中，结而为卵。其体坚实，土人设法取之。此物入水而不生腻，入火而不变色，刀削之不入，石磨之不减，世间罕见，最不易得之物也。叩问何所用？老人曰：“此物虽外暗而内明，外粗而内细。取太白山仰天池之水，采四明山冬青木之柴，搅以柳枝煮，经七昼夜，其石柔软而不干燥，然后以钢凿磋之，以细绵拭之，不即不离，随磋随拭，不计年月日久，磋去粗渣，露出本体。再取崆峒山五色石一块，煎温水不时磨之，磨亦不计年月，功夫到日，精光外射，透体玲珑，内外通亮。带于身旁，虎狼不敢伤，邪魔不敢近，能趋吉避凶，能远祸取福。浸于水中，其水能点多年瞽目闭而复开。埋于土中，其土能养一切真种死而复生。投于火而火即息，投于木而木发荣，近于金而金生明，随人使用，无不如意。”但修制时，须忌酒色财气，莫犯贪嗔痴爱，一心一意，生死不计，饥寒不顾，鼎可烹而功不可断，命可倾而志不可移，人骂也要受的，人打也要受的，至于疾病艰难，危厄困苦，一切不顺之事都要受的。如是研磨，管教顽石变成珍宝。若受不得坷坎，赖不得颇烦，犹是顽石一块，终无所用。今赠于子，子其郑重，予敬受前言，铭刻在心，谨密研磨，无时或忘。迄今二十余年，只因自己功行浅薄，尘缘太重，仅得磨去石精外之粗渣，至于内之光明，犹不知今生得见否。此非老人误我，但怨自己不苦力耳。当年尔我一见，彼此相信，尔之待我甚厚，我之待尔不薄，自五凉一语，我窃谓尔必大振志气，脚踏实地，以性命为大事矣！及后因尔宿障不息，同赴南台，未几尔下汉南，我复游西，尔已忘我，我无时或忘于尔也。我因今岁工事之暇，云游汉南，实欲探子行藏，将老人原物交付于子，赴西完我工程，远行他方耳。不意歇足柳林奄，尔大醉来见，足知生平行为大失所望。噫！我未负尔，尔实负我矣。昔晏平仲送曾子行，曰：君子赠人以轩不若以言。婴闻之君子居身择乡，游心择友。择乡所以求士也，择友所以避患也。汨常移质，习俗移性，不可不慎也。吾意尽此，尔其三反昼夜而静思之，果如老人前言，改头换面，礼下于人，必有所得，气质化去必能复真。吾言虚谬，天其鉴之。

示闫如愚书

学儒须要见孔子，学道须要见老子。学儒未见孔子，博闻强记，舍本逐末，是谓腐儒；学道未见老子，着空执相，弃真认假，是谓邪道。天之所以与人，而人之所以为人者，良知良能也。此知此能，人人俱足，个个圆成，处圣不增，处凡不减。孔老不失此知能，而超凡入圣。后之学人，若能识得此知能，便是见了孔老。全得此知能，便是与孔老并肩。特以孔老与我同此知能而无有异也。颜子曰：“舜何人也，予何人也。有为者亦若是。”孟子曰：“尧舜与人同耳。”观此，孔老岂外此知能乎？我岂无此知能乎？同此知能，孔老即我，我即孔老，所争者，能全不能全耳。易曰：“穷理尽性，以至于命。”穷理者，即穷此良知良能之理也；尽性者，即尽此良知良能之性也；至命者，即至此良知良能之命也。但此良知良能，本于先天，藏于后天，不识不知，顺帝之则。稍涉知识，不得谓之良，而亦不能顺则。不顺则之知能，昧却惺惺使胡涂，机谋百出，智虑千条，皆在鬼窟中作生涯，本来面目全失，有何益哉！前者吾到宁镇，细察尔之行藏，其如外行，似乎不缺，而于内功，万中犹无一二。何则？学以克己为要，虚心为先。克己者，克去己之偏病习气，所以变化气质也；虚心者，虚其己之聪明才智，所以涵养性情也。尔我分手二十余年，气质尚未化过，性情尚未和平，傲气胜心，堆积胸中，与不识不知之本面远矣，与顺帝之则背矣。古圣云：“一息犹存，尚能还丹。”此为年老者振精神。又曰：“四十五十而无闻焉，斯亦不足畏也矣。”此勉年少者早下功。子年七旬，以其数则过矣，以其时考之则可矣。速将人我山放倒，急把葛藤路斩开。把有生以后，偏病私见，等等积习气质，和根一概挖去，不存些子，则良知良能，炯炯不昧，为大解大脱一个人矣。甚勿自暴自弃，到腊月三十，手忙脚乱，自遗伊戚。前言须当细玩，果能行之，无异在吾侧也。
金丹四百字解

金丹四百字解  注疏四百字真义歌  学人二十四要  丹法二十四诀

金丹四百字解序

  《金丹四百字》，乃宋紫阳真人成道以后，遗与马处厚之文。其文初无定名，后人因其无名，即以《金丹四百字》名之。是文其言约而不繁，其义显而且明，与《悟真篇》相为表里。《悟真篇》细分药物火侯，《四百字》总撮始终大义，两者一而二，二而一也。但《四百宇》自宋迄今，注释者甚多，或以炉火解，或以搬运解，求其传真写神，发其藏蕴者，卒不可得。予不忍祖师法宝埋没，遂逐段细释，破其譬象，明指何者是鼎，何者是炉，何者是药，何者是火，何者是有作，何者是无为，字字分晰，句句辨别，剥核见仁，碎骨露髓，宝函珠玉，明明朗朗，庶乎阅者一目了然，不为邪说淫辞所惑矣。注既成，犹恐学者躐等而求，妄冀速验，因附以二十四要、二十四诀，使学者循序而进，自卑登高，足踏实地而行，自有深造自得之时，亦可不枉费功力矣。
嘉庆十二年岁次丁卯冬至月朔三日栖云山素朴散人自序
金丹四百字解

宋天台张紫阳真人着

栖云山悟元子刘一明解注

后学门人白玉峰刊梓  后学李云峰重刊

　

   真士擒真铅，真铅制真汞。铅汞归真土，身心寂不动。

　

    土居中央，为万物之母，能以和四象、攒五行、生万物、养万物，所以成始而成终者。此云真土，非世间有方有所之浊土，乃人身无方无所之真意。真意主宰万事，统摄精神，护持性命，镇守中宫，与土同功，故以真土名之，因其诚一不二，又名真情；因其内藏生机，又名中黄；因其无物不包，又名黄庭；因其动静如一，又名刀圭；因其能调阴阳，又名黄婆；因其总持理道，又名十字路；因其和合四象，又名四会。异名多端，总以形容此真意之一物耳。
    铅性沉重，其气坚刚，经久不坏。此云真铅，非世间有形有质之凡铅，乃人身无形无质真知之真情。真情外暗内明，刚强不屈，能御外患，能制内邪，有象于铅，故以真铅名之。因其刚烈在内，又名黑虎；因其气属于金，又名白虎，因其不为物屈，又名金公；因其光照万有，又名金华；因其转运造化，又名天罡；因其暗中藏明，又名水中金；因其雌里怀雄，又名月中兔。异名多端，总以形容此真情之一物耳。
    汞为活动之物，其性轻浮，其气明柔，易于走失。此云真汞，非世间有形有质之凡汞，乃人身无形无质灵知之灵性。灵性外刚内柔，至虚至灵，变化不测，叩之则应，触之则动，有象于汞，故以真汞名之。因其出入无时，又名为龙；因其气应东方，又名青龙；因其经火煅成，又名赤龙；因其性柔爱物，又名木母；因其外阳内阴，又名姹女；因其雄内怀雌，又名日中乌；因其真藏火中。又名朱里汞；因其光无不通，又名流珠。异名多端，总以形容此灵性之一物耳。
    真意也，真情也，灵性也，即吾身中真土、真铅、真汞之三宝。此三宝有先天浑沦一气，圆成无亏，不得云意，不得云情，不得云性，纯是一真。及交后天，阳极生阴，一气分而为三家，遂有意与情、性之名。真者一分，假者斯出，轮回种子当权，根尘俱起，习气日盛，真意中杂有假意，真情中杂有妄情，灵性中杂有气性，邪正相混，假乱其真，性命摇动，日复一日，年复一年，真者全消，纯是一假，阳尽阴纯，不死岂能之乎！以往群真教人返本还元，以保性命者，无非教人返还此三者，皆归于真耳。返还之道，莫先于知的本来真意。果知真意，若下肯心，则信宝在手，刹那之间，万有皆空，俯视一切，外物难移，正气渐生。道心常存，则妄情化而真情出，常应常静，如真土擒真铅，铅不下沉矣。真情既现，不隐不瞒，元神常存，识神不起，则气性化而灵性彰，如真铅制真汞，汞不飞扬矣。擒制之法，非有心造作，乃自然之擒制，不擒而擒，不制而制，特以真情在中，真知之情，灵知之性，阴阳眷恋，二气絪缊，凝结不散，有不期然而然者也。丹道之所难得者，情性相合。情性相合，不偏不倚之谓中，三家相会，仍是一气。已去者而复返，已失者而又还，如铅汞归于土釜，稳稳当当，一切后天客气，不能为害，幻身顽心，自然寂静不动矣。幻身顽心之妄动者，皆由三家不合之故。三家相合，真者复而假者自静，身心何敢动之乎？
    虚无生白雪，寂静发黄芽。玉炉火温温，顶上飞紫霞。

　

    上言铅汞归真土，则身心不动，已入于虚寂之地矣。然虚须要虚至于无可虚，方谓虚之至；寂要寂至于静之极，方谓寂之至。盖虚无则先天真一之水渐生，寂静则先天真阳之气来复，故曰白雪生、黄芽发。白雪，乃水气化而上浮者，喻虚室生白之象；黄芽，乃生机回而方萌者，喻静中有动之象。虚室生白，静极而动，黑中有白，阴内有阳，先天之气来复，金丹有象矣。金丹有象，急须勿忘勿助，用文火以温养，而须臾不可稍懈者也。玉炉者，坤柔之炉，喻其用功从容而不急燥。鼎者，干刚之鼎，喻其志念坚固而不变更。紫霞飞者，喻其功力到日，智慧顿开。当灵苗初生，不即不离，以文火温养，防危虑险，由嫩而坚，由生而熟，火足丹成，慧光射外，如鼎中药熟，紫霞飞于鼎上也。
    华池莲花开，神水金波静。夜深月正明，天地一轮镜。

　

    华池者，喻灵窍也。神水者，喻真性也。莲花者，喻慧光也。金波者，喻情缘也。当灵苗温养气足，心花开放，慧光日生，故曰“华池莲花开”。慧光既生，则内念不萌而性定。性既定，则外物不纳而情忘，故曰“神水金波静”。性定情忘，处于万物之中，而不为万物所瞒，圆陀陀，光灼灼，如一轮明月，照于夜深之中。上天下地，无处不通，而金丹凝结于太虚空矣。
    朱砂炼阳气，水银烹金精。金精与阳气，朱砂而水银。

　

    上三段统言金丹始终之大略，以下细分药物、火候之精微。
    朱砂属火，气浊，象人之燥性；水银属水，性动，象人之人心；阳气生物，象人之真性；金精光明，象人之道心。吕祖云：“七返还丹，在人先须炼己待时。”《悟真》云：“若要修成九转，先须炼已持心。”上阳子云：“还丹最易，炼己最难。”此皆言欲修大道，先须炼己也。炼己之要，莫先于惩忿窒欲。忿气者，燥性之邪火，磕着换着，即便发作，性命不顾，生死不计，如大火烧山，莫可遏止。若不用功惩治，锻炼为无烟无焰之物，最足陷真。
    “朱砂炼阳气”者，是将燥性炼而为无性之真性也。欲念者，人心之识神，见景遇物，即便飞扬，六根俱发，七情并起，如群寇盗宝，不能阻挡。若不猛力窒塞，烹煎成不动不摇之物，易足败道。
    “水银烹金精”者，是将人心烹化为无心之道心也。燥性灭，真性现，如朱砂化为阳气，永为温和之性矣。人心死，道心存，如水银变为金精，永为光明之心矣。盖真即在假之中，假不出真之外。是性也，是心也，经火烹炼，即成真性道心，则朱砂化为阳气，水银变为金精矣。若不经火烹炼，永为燥性人心，虽阳气亦化为朱砂，金精亦变为水银矣。故曰“金精与阳气，朱砂而水银”。假可为真，真亦可为假，是在烹炼与不烹炼之间分别耳。修行者，可不先自惩忿窒欲以炼己乎？噫！还丹在一时，炼己须十月。炼己之功，岂小焉哉！
    日魂玉兔脂，月魄金乌髓。掇来归鼎内，化作一泓水。

　

    上言炼己之功，此言采药之决。日魂金乌，喻灵知之精华；玉兔月魄，喻真知之慧光。然灵知非真知之光，不能鉴之远；真知非灵知之景，不能通其明，故曰“日魂玉兔脂，月魄金乌髓”，将此两味真药物，掇来归于悬胎鼎内，用三昧真火猛烹急炼，不交而必使之交，不合而必使之合。交之合之，必至熔化如一泓水，绝无丝毫滓质，方为极功。摄来者，灵知易飞，真知易藏，当因其所发而即掇归于鼎，令其住而不令其去也。鼎非有形有象之鼎，即前所解干刚之鼎，乃干阳刚健之正气。正气常存，一念纯真，心坚志远，愈久愈力，而真知灵知，锻炼为混成之物矣。  
    药物生玄窍，火候发阳炉。龙虎交会罢，金鼎产玄珠。（交会罢一作“交会时”，一作“交会后”）

　

    药物者，即真知灵知之药物。玄窍者，幽深隐微之窍，即阴阳分判之处，亦即性命寄居之处，所谓“玄关窍”者是也。此窍异名多端，曰玄牝门，曰生死户，曰生杀舍，曰虚无窍，曰众妙门。总而言之，曰这个而已。这个窍，非有非无，非色非空，无方所，无形象，在恍惚杳冥之中、非外非内之际。若以方所形象猜之，差之多矣。火候者，用功之候也；阳炉者，猛烹急炼之功，非实有炉。因其用火功锻炼真灵大药，故谓之炉。
    龙属木，喻性，灵知所出。灵知之性，变化不测，故以龙象之。虎属金，喻情，真知所出。真知之情，刚强不屈，故以虎象之。但性有气质之性，有天赋之性；情有爱欲之情，有无妄之情。气质之性者，后天也；天赋之性者，先天也。爱欲之情者，后起也；无妄之情者，固有也。金鼎者，即干刚之鼎。玄珠者，金丹之别名。因其金丹圆明，故喻以珠；因其神妙难言，故又喻以玄珠。
    上文日魂月魄，化作一泓水，金丹有象矣。然丹道药生有时，运火有候，若不知药生之时，运火之候，金丹不结。仙翁诗云：“纵识朱砂与黑铅，不知火候也如闲。大都全藉修持力，毫发差殊不结丹。”当真知灵知二药生于玄窍，即须乘时下手，猛烹急炼，煅去后天气质之性、爱欲之情，降伏凡龙凡虎，使先天真性情之真龙真虎，交会于金鼎之中，相吞相咽，凝结不散，自然产出一粒玄珠，圆陀陀，光灼灼，通天彻地，无遮碍矣。但此药生玄窍之时，与天地合其德，与日月合其明，与四时合其序，与鬼神合其吉凶，难得易失。火候合宜，则真者凝而假者消，金丹立结；火候稍差，则真者去而假者来，当面错过。《入药镜》云：“受气吉，防成凶。”可不慎乎！
    此窍非凡窍，乾坤共合成。名为神气穴，内有坎离精。

　

    上言玄窍能生药物，特以此窍至玄至妙，恍惚杳冥，拟之则失，议之则非，非一身有形有象，可见可指之凡窍，乃无形无象不可见不可指之圣窍。此窍在人身，非黄庭，非绛宫，非丹田，非气海，非尾闾，非肾前脐后，非两肾中间，非夹脊双关，非任督二脉，非明堂，非泥丸，非天谷，非玉枕，非口鼻，系乾坤阴阳二气，在虚空中合而成之者。
    干刚属阳，坤柔属阴。刚柔二气相合，有此窍；刚柔二气各别，无此窍。比之上天下地，其中虚空，即是玄窍。人若有刚无柔，或独柔不刚，孤阴寡阳，其中杂气塞满，焉有玄窍？既无玄窍，气机已息，焉能生药？故曰“乾坤共合成”。因其乾坤合成，又名神气穴。神者，灵妙难测，气者，冲和生机。神为阳中之阴，象离又象日；气为阴中之阳，象坎又象月。乾坤阴阳相合，中空一窍，而日月来往于其中；人之刚柔相合，中空一窍，而神气凝结于其内，同一理也，故名为神气穴，内有坎离精。人秉天地日月之精而生，则身中之神气，即坎离之精也。但此窍非可以有心求，亦非可以无心取，虽赖师传，还须自悟。若悟此窍，则坎离药物现成，不待外求，当下顺手可采。奈何举世学人，在一身上下有形有象之穴窍用功夫，岂能固神气、保性命哉！
    木汞一点红，金铅三斤黑。汞铅结成砂，耿耿紫金色。

　

    上言玄窍有坎离精，盖以坎离精，能以结丹也。离精为木汞，木汞性浮，灵性之象；坎金为金铅，金铅性沉，真情之象。灵性具有虚灵之火，为灵知，外阳内阴，阴少阳多，阴藏阳中，其中之阴属人，故谓“一点红”。真情具有刚正之气，为真知，外阴内阳，阳少阴多，阳藏阴内，其外之阴属水，故谓“三斤黑”。一点红，喻其少；三斤黑，喻其多，非实有一点、三斤之数也。丹道采灵知中一点虚灵之真火，炼去妄情昏浊之杂气，采真知中清净无欲之神水，扑灭气性无根之燥火。真火神水，两而合一，水火相济，真情灵性和合，真知灵知相恋，情即是性，性即是情，真而最灵，灵而最真，浑然一气，与天地同功运，亦如铅汞用火煅炼，结成灵砂，火足药熟，变为紫金之色，永久而无更易矣。
    家园景物丽，风前正春深。耕锄不费力，大地皆黄金。

　

    上言铅汞能以结丹，人或疑为世间凡铅凡汞烧炼而成。殊不知非世间之凡物，乃我自己家园艳丽之景物。盖以真知灵知，即我之真铅真汞，家园自有，不待外求。景物艳丽。阴阳融和，生机不息，如风雨在于春深之时，药苗由微而着，不用耕锄之力，满空飞白雪，遍处长黄芽，顺手采来，头头是道，随足走去，步步有宝，如大地皆是黄金矣。
    真铅生于坎，其用在离官。以黑而变红，一鼎云气浓。
</div>
    <div class="pagination">
<a href="道书十二种_page18.html">上一页</a><span>...</span><a href="道书十二种_page14.html">14</a><a href="道书十二种_page15.html">15</a><a href="道书十二种_page16.html">16</a><a href="道书十二种_page17.html">17</a><a href="道书十二种_page18.html">18</a><span class="current-page">19</span><a href="道书十二种_page20.html">20</a><a href="道书十二种_page21.html">21</a><a href="道书十二种_page22.html">22</a><a href="道书十二种_page23.html">23</a><a href="道书十二种_page24.html">24</a><span>...</span><a href="道书十二种_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
