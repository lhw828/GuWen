<!DOCTYPE html>
<html>
 <head>
  <meta charset="utf-8"/>
  <title>
   庄子翼 - 第 5 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庄子翼 - 第 5 页/共 14 页
  </h1>
  <div class="content">
   循本【知诈渐毒颉滑坚白解垢同异以上文例之亦当为三事知诈渐毒者以知相诈积渐成毒也坚白者坚执为白同异者合异为同皆公孙龙之书有此语颉相竞为高也滑犹走弄不定也彼坚执以为白而辩之者与之相颉使之走弄不定解防也垢身之尘垢也解垢同异者解防其同如垢之脱也上一句说知下二句说辩喘耎动虫之小者肖翘植物之小者】
　　管见总论【是篇以胠箧命题考监韵胠胁也则胠箧者从箧之胁旁开而取物此窃盗之行也为治者不能道德以公天下之情然后奸雄得窃其权以为私利天下有被其害者矣南华务在绝圣弃知掊斗折衡思复上古无为之治然其还淳反朴之要在明乎真知以正其所趋复乎真善以全其所受而已使任治道之君子皆如漆园之用心何患乎世道之不兴淳风之不复哉】
　　在宥第十一
　　闻在宥天下不闻治天下也在之也者恐天下之淫其性也宥之也者恐天下之迁其德也天下不淫其性不迁其德有治天下者哉昔尧之治天下也使天下欣欣焉人乐其性是不恬也桀之治天下也使天下瘁瘁焉人苦其性是不愉也夫不恬不愉非德也非德也而可长久者天下无之人大喜邪毗于阳大怒邪毗于阴阴阳并毗四时不至寒暑之和不成其反伤人之形乎使人喜怒失位居处无常思虑不自得中道不成章于是乎天下始乔【矫】诘卓【至】而后有盗跖曾史之行故举天下以赏其善者不足举天下以罚其恶者不给故天下之大不足以赏罚自三代以下者匈匈焉终以赏罚为事彼何暇安其性命之情哉【宥宽也瘁瘁病也毗并也助也乔诘意不平也卓行不平也】
　　郭注【宥使自在则治治之则乱也人之生也直莫之荡则性命不过欲恶不爽在上者不能无为上之所为而民皆赴之故有诱慕好欲而民性淫矣所贵圣王者非贵其能治也贵其无为而任物之自为也无治乃不迁淫尧虽在宥天下其迹则治也治乱虽殊其于失后世之恬愉使物争尚畏鄙而不自得则同耳故誉尧而非桀不如两忘也恬愉自得乃可长久喜怒失位居处无常此皆尧桀之流使物喜怒太过以致斯患也人在天地之中最能以灵知喜怒扰乱群生而振荡阴阳也故得失之间喜怒集乎百姓之怀则寒暑之和败四时之节差百度昏亡万事夭落也慕赏乃善故赏不能供畏罚乃止故罚不能胜忘赏罚而自善性命乃大足耳夫赏罚者圣王之所以当功过非以着劝畏也故理至则遗之然后至一可反也而三代以下遂寻其事迹故匈匈然与迹竞逐终以所寄为事何暇安其性命之情哉】
　　吕注【天下者万物之所一其常性常德即我之性德是也在宥天下在宥我而已在者存之而不亡任自然而不益宥者放之而不纵如囿之宥物也不淫不迁无为而已无为则无我无我则治天下者谁哉故两忘尧桀之是非也人生而静何有乐苦使之乐苦是淫其性淫其性未有不迁其德者也万物负阴抱阳冲气为和人莫不有冲和之气以与天地通而尧使民乐其性至大喜而毗于阳桀使民苦其性至大怒而毗于阴故伤其冲气而堕四时之施寒暑之和不成反伤人形矣至于思虑不自得中道不成章所谓两相伤也于是天下始有乔诘卓非常之行乔则尚高诘则穷尽卓则难及则不群皆非平易中正此赏罚所以不给性命之情所以不得而安也】
　　须溪【在者只以此身寄于天下使知有我不至于淫而已宥者纵之自然虽其巧诈亦若与之相忘者彼将自失则其乐未尝不存也是不迁也不分尧桀不分乐苦是其所见真处】
　　循本【欣欣焉不恬静者不在之之故瘁瘁焉不愉悦者不宥之之故毗助也凡喜属阳怒属阴人之一身阴阳调和则无疾若过于喜则助其阳胜矣过于怒则助其阴胜矣下文以四时之阴阳喻人身之阴阳也中道不成章言作事至半涂而不成条理也】
　　副墨【因言乐与苦即以喜怒作喻一喜虽足以快心不如无喜一怒虽足以纾愤不如无怒一尧一桀虽足以治天下不如无治今使人喜怒失位居处无常思虑不自得中道不成章者皆治之之过也至是民始失其常性于是有乔诘卓盗跖曾史之行接迹于天下乔者矫已而过于高诘者责人而过于密卓者特立而至于亢者鉏击而至于猛四者盗跖曾史具有之是皆拂乱天常灭裂和气总为失真乱性之民耳驯至善多不胜赏恶多不胜罚则是举天下之大而不足以赏罚也为天下者犹匈匈焉日以赏罚为事彼方趋避之不暇何暇安其性命之情哉欲安其性命之情者置其赏罚在之宥之而后天下之性可得也】
　　而且说【悦】明邪是淫于色也说聪邪是淫于声也说仁邪是乱于德也说义邪是悖于理也说礼邪是相于技也说乐邪是相于淫也说圣邪是相于艺也说知邪是相于疵也天下将安其性命之情之八者存可也亡可也天下将不安其性命之情之八者乃始脔【栾】卷【上声】怆囊而乱天下也而天下乃始尊之惜之甚矣天下之惑也岂直过也而去之邪乃齐戒以言之跪坐以进之鼓歌以舞之吾若是何哉故君子不得已而临莅天下莫若无为无为也而后安其性命之情故贵以身于为天下则可以托天下爱以身于为天下则可以寄天下故君子苟能无解其五藏无擢其聪明尸居而龙见渊默而雷声神动而天随从容无为而万物炊【去声】累焉吾又何暇治天下哉【脔一作栾脔卷不申舒之状怆囊犹抢攘也炊或作吹炊累犹动升也向云如尘埃自动也】
　　郭注【当理无悦悦之则致淫悖之患矣相助也存亡无所在任其所受之分则性命安矣必存此八者则不能纵任自然故为脔卷怆囊也不能遗之已为误矣乃复尊之以为贵岂不甚惑哉非直由寄而过去也乃珍贵之如此无为者非拱默之谓也直各任其自为则性命安矣不得已者非迫于威刑也直抱道怀朴任乎必然之极而天下自安也若夫轻身以赴刑弃我而殉物则身且不能安其如天下何无解无擢解擢则伤也出处语默常无其心而付之自然神顺物而动天随理而行若游尘之自动任其自然而已矣】
　　吕注【天下不安其性命之情则所谓聪明仁义礼乐圣知皆非其正不免乱德悖礼而已八者存亡皆可言无益损乎其真脔割而不全卷束而不舒怆积而不防囊结而不解皆所以乱天下而乃尊之惜之斋戒以言鼓歌以舞以为天下之至真在是世迷日久吾若之何哉夫临莅天下诚出于不得已而无为则我奚为不贵爱以身于为天下而以徇之哉斯则可以寄托天下者也贵则不轻其身爱则不危其身托如托身寄如寄物则贵重于爱托重于寄也无解五藏则不防而淫乎仁义无擢聪明则不引而属乎声色尸居龙见其见出于无为渊默雷声其声出于不言神动则感而后应天随则不召自来如此则从容无为而万物炊累炊累即万物之以息相吹累则炊之积也万物归之如尘自积又何暇治天下哉】
　　循本【万物炊累谓万物皆囿吾生育之中如炊气积累而熟】
　　崔瞿问于老聃曰不治天下安臧人心老聃曰女慎无撄人心人心排下而进上上下囚杀淖【绰】约柔乎刚强廉刿雕琢其热焦火其寒凝氷其疾俛仰之间而再抚四海之外其居也渊而静其动也县而天偾骄而不可系者其唯人心乎昔者黄帝始以仁义撄人之心尧舜于是乎股无胈【拔】胫无毛以养天下之形愁其五藏以为仁义矜其血气以规法度然犹有不胜也尧于是放讙兜于崇山投三苗于三峗流共工于幽都此不胜天下也夫施【异】及三王而天下大骇矣下有桀跖上有曾史而儒墨毕起于是乎喜怒相疑愚知相欺善否相非诞信相讥而天下衰矣大德不同而性命烂漫矣天下好知而百姓求竭矣于是乎釿【斤】锯制焉绳墨杀焉椎凿决焉天下脊脊大乱罪在撄人心故贤者伏处大山嵁岩之下而万乘之君忧栗乎庙堂之上今世殊死者相枕【去声】也桁【杭】杨者相推【吐雷反】也刑戮者相望也而儒墨乃始离跂攘臂乎桎梏之间意【噫】甚矣哉其无愧而不知耻也甚矣吾未知圣知之不为桁杨椄【接】槢【习】也仁义之不为桎梏凿【曹】枘【芮】也焉知曾史之不为桀跖嚆【蒿】矢也故曰绝圣弃知而天下大治【撄引也刿伤也县而天希高慕远也施延也绳墨杀弹正杀之也脊脊相践籍也桁杨长械锢颈及胫者椄槢梁也离跂足底半离地攘臂举其臂谈者足与手俱起也嚆矢矢之鸣者朴云嚆大呼也】
　　郭注【撄之则伤其自善排之则下进之则上言其易揺荡也上下囚杀言无所排进乃安全矣能淖约则刚强者柔矣焦火之热凝氷之寒皆喜怒并积之所生若乃不雕不琢各全其朴则何氷炭之有哉俛仰再抚四海风俗之所动也静之可使如渊动之则系天而踊跃人心之变靡所不为顺而放之则静而通洽而系之则跂而偾骄偾骄者不可禁之势也夫黄帝非为仁义也直与物冥则仁义之迹自见迹自见则后世之心必自循之是亦黄帝之迹使物撄也夫尧舜之名皆其迹耳我寄斯迹而迹非我也故骇者自世世弥骇其迹愈粗粗之与妙自涂之夷险耳游者岂尝改其足哉故圣人一也而有尧舜汤武之异明斯异者时世之名耳未足以名圣人之实也故夫尧舜者岂直尧舜而已哉是以虽有仁义之迹矜愁之貌而所以迹者故全也自喜怒相疑至诞信相讥莫能齐于自得也大德不同者立小异而不止于分也知无涯而好之故无以供其求于是有釿锯椎凿雕琢性命遂至于此若任自然而居当则贤愚袭情贵贱履位君臣上下莫匪尔极而天下无患矣斯迹也撄天下之心使奔驰而不可止故中知以下莫不外饰其性以惑众人恶直丑正蕃徒相引任真者失其防而崇伪者窃其柄于是主忧于上民困于下矣由腐儒守迹故致斯祸不思捐迹反一而方复攘臂用迹以治迹可谓无媿而不知耻之甚也桁杨以椄槢为管桎梏以凿枘为用圣知仁义者远于罪之迹也迹远罪则民思尚之尚之则矫诈生焉矫诈生而御奸之器不具者未之有也故弃所尚则矫诈不作桁杨桎梏废矣何凿枘椄槢之为哉嚆矢矢之猛者言曾史为桀跖之利用也绝圣弃知去其所以撄也】详道【夫人心排而下之则拘以囚进而上之则怒而杀廉而刿之使伤而不全雕而琢之使文而不质则阴阳之气沴矣其僵也偾其起也骄执而系之使闭而不舒则不肖之心应矣仁义内也故愁五藏法度外也故矜血气然仁义行而奸伪生法度彰而暴乱作故尧之至治不免四凶之诛况三代以下乎殊者绝也戮者辱也】
　　副墨【人心一或为人所排则失志销魂而下矣少或进之则希高望远而上矣上下无常因人起倒其系也如囚其恐怖也如杀将此恬淡素朴之心化为一假儇美之态以侧媚乎胜已之人尽将平生之廉隅雕之琢之殆几于尽此皆惧排希进之人用心如此故语其燥急则热如焦火语其战兢则寒如凝氷语其迅疾则一俛仰之间而再临乎四海之外方其未动也其静如渊其既动也则悬隔如天如云天渊悬绝也此人心忿戾骄亢不可制伏之状尧舜之勤劳汤武之征伐思以仁义撄之也仁义之端一开故下焉者负不仁不义之名而为桀跖上焉者得行仁行义之名而为曾史以至儒墨各各缘此立教同于已者喜之异于已者怒之有见于此则以为知无见于彼则以为愚以在我为善而非人之否以在我为信而讥人之诞彼亦一是非此亦一是非而同之德衰性命之真丧矣百姓于是乎殚尽思虑应接不暇所谓求竭也釿锯绳墨椎凿皆刑戮之具仁义穷而刑罚用乃势所必至者其究至使贤者高蹈而远引万乘抱忧而孤立儒墨之徒犹欲抱其仁义圣知之谈离攘臂而救之孰知其即仁义圣知之所致乎椄槢者桁杨之管枘圆凿方所以制桎梏者有桁杨则必有椄槢制桎梏则必用枘凿其事相须以喻仁义之必招罪戾曾史之必资桀跖也徐士彰云桀跖嚆矢如言异论赤帜也】
　　黄帝立为天子十九年令行天下闻广成子在于空同之上故往见之曰我闻吾子达于至道敢闻至道之精吾欲取天地之精以佐五谷以养民人吾又欲官阴阳以遂群生为之奈何广成子曰而所欲问者物之质也而所欲官者物之残也自而治天下云气不待族而雨草木不待黄而落日月之光益以荒矣而佞人之心翦翦者又奚足以语至道黄帝退捐天下筑特室席白茅间【闲】居三月复往邀之广成子南首而卧黄帝顺下风膝行而进再拜稽首而问曰闻吾子达于至道敢问治身奈何而可以长久广成子蹶【厥】然而起曰善哉问乎来吾语女至道至道之精窈窈冥冥至道之极昏昏默默无视无听抱神以静形将自正必静必清无劳女形无揺女精乃可以长生目无所见耳无所闻心无所知女神将守形形乃长生慎女内闭女外多知为败我为女遂于大明之上矣至彼至阳之原也为女入于窈冥之门矣至彼至阴之原也天地有官阴阳有藏慎守女身物将自壮我守其一以处其和故我修身千二百岁矣吾形未尝衰黄帝再拜稽首曰广成子之谓天矣广成子曰来余语女彼其物无穷而人皆以为终彼其物无测而人皆以为极得吾道者上为皇而下为王失吾道者上见光而下为土今夫百昌皆生于土而反于土故余将去女入无穷之门以游无极之野吾与日月参光吾与天地为常当我缗【泯】乎远我昏乎人其尽死而我独存乎【质正也族聚也未聚而雨言泽少也未黄而落言杀气多也翦翦佞貌蹶惊起也物将自壮不治天下则物皆自任而壮也千二百岁李淳风主物簿云千二百岁谓之大克一曰阴阳之小纪也百昌司马云百物也缗泯合也缗昏并无心之谓也】
　　郭注【问至道之精可谓质也不任其自尔而欲官之故残也人皆自修而不治天下则天下治矣故善之也窈冥昏默皆了无也老庄之所以屡称无者何哉明生物者无物而物自生耳自生耳非为生也又何有为于己生乎忘视而自见忘听而自闻则神不扰而形不邪也无劳女形无揺女精任其自动故闲静而不夭也此皆率性而动故长生也慎女内全其真也闭女外守其分也知无涯则败矣夫极阴阳之原乃遂于大明之上入于窈冥之门也有官有藏言但当任之也取于尽性命之极极长生之致耳身不天乃能及物也无穷无测而人以为终极徒见其一变也皇王之称随世之上下耳其于得通变之道以应无穷一也失无穷之道则自信于一偏而不得均同上下故俯仰异心土无心者也生于无心故当反守无心而独往也入无穷游无极与化俱也日月参光天地为常都任之也缗昏者物之去来皆不觉也独存者以死生为一体则无往而非存也】吕注【空同之上无物而大通之处道为无名之朴故曰质阴阳道之散故曰残云气不待族至益以荒矣则非辅其自然而有以亏之闲居三月齐洁之至顺下风而进循本以求之治身而可长久者唯道为然是乃问其质也窈冥则无形言所不能论意所不能致而有所谓精者可知可言则非其极也必至于昏昏默默乃所以为道之极此言道之体无视无听至乃可长生则与之入道也抱神以正则形不期正而自正必静必清言不可挠而浊之形不劳而全精不揺而复乃可长生矣夫神无形而丽物不丽于物而反乎无见无知不守其形将安之乎慎内则塞其兑闭外则闭其门此养神而保之之道反是则多知而败矣人未知道则域于阴阳而未尝至其原无见无闻无知则遂于大明之上入于窈冥之门得是而穷之则知天地有官其官也以此阴阳有藏其藏也在此慎守女身物将自壮则奚为而外求哉黄帝又语以向之所谓无见闻知道之体而已至其用则无见乃其所自见无闻乃其所自闻无知乃其所自知也盖道之为物无穷无测而遂止于无见闻知则是无穷而以为终无测而以为极也得道者为皇为王以其神明而皇王之所兴起也失道者见光为土以其形不出照临覆载之间也百昌生土反土以其形而已故余将去汝入无穷游无极则以为终极者非知我者也与日月参光则其明不息与天地为常则其久无穷当我缗乎不知其为当也远我昏乎不知其为远也人尽死而我独存则求之吾身不知何物而可以至于此也万物之灵惟人为最造化之为人不知几何而一遇而人之聪明恂达可以与此者又几何而一遇也而不孳孳焉则彼以慈为宝者固不厌数数言之也】苏子瞻【按山经广成子治太易屯蒙二卦运行日月盖古之真人黄帝师也物之质物之残言其情在于欲已长生而外托于养民人遂群生也夫长生不死岂非物之实而所谓养民人遂群生者岂非道之余乎云不待族而雨草木不待黄而落者言虽天地之精不能供此有心之耗也故荒亡之符先见于日月以身占之则耳目先病矣真人佞人犹谷之与稗也所种者谷虽瘠土不生稗所种者稗虽美田不生谷今欲学道而问已不情佞伪之种道何从生闲居三月则先物后已之心无所复施故其问如此窈冥昏默此致道之方而非道也学道者患其散且伪故窈窈冥冥者所以致一也昏昏默默者所以全真也此下又画一以教之皆真实语无视无听抱神以静则无为也心无所知则无思也必静必清无劳形无揺精则无欲也三者具而形神一形神一而长生矣内不慎外不闭而形神离矣至彼至阳至阴之原二者如日月水火之用所以修炼变化坚气而凝物者也以窈冥昏默立长生之本以无为无思无欲去长生之害又以至阴至阳坚凝之吾事足矣天地有官自为我治之阴阳有藏自为我畜之为之在我成之在彼也物本无终极其分也成也其成也毁也物未尝有死故长生者物之固然非我独能我能守一而处和故不见其分成与毁耳人其尽死而我独存乎言学道者能尽死其人而独存其我者少也夫可见可言可去可取者人也非我也不可见不可言不可去取者是真我也近是则明远是则愚得是则得道矣故人其尽死而我独存者此之谓也】
　　循本【遂者往而竟至也官者如官司藏者如府藏物者如官司府藏中之物生而上见日月之光死则下为土矣缗丝之合也昏杳冥也当我谓近我而来之境即无穷之门无极之野远我谓背我而去之世即去汝也言自此去后恐仙境之近我者如缗之合而不可离乎尘世之远我者杳冥而不复见乎其未得道之人尽死而我独存乎三乎字有恻然闵世之意】
　　云将东游过扶揺之枝而适遭鸿蒙方将拊髀雀跃而游云将见之倘然止防然立曰叟何人邪叟何为此鸿蒙拊髀雀跃不辍对云将曰游云将曰朕愿有问也鸿蒙仰而视云将曰吁云将曰天气不和地气郁结六气不调四时不节今我愿合六气之精以育群生为之奈何鸿蒙拊髀雀跃掉头曰吾弗知吾弗知云将不得问又三年东游过有宋之野而适遭鸿蒙云将大喜行趋而进曰天忘朕邪天忘朕邪再拜稽首愿闻于鸿蒙鸿蒙曰浮游不知所求猖狂不知所往游者鞅掌以观无妄朕又何知云将曰朕也自以为猖狂而民随予所往朕也不得已于民今则民之放【仿】也愿闻一言鸿蒙曰乱天之经逆物之情天弗成解兽之群而鸟皆夜鸣灾及草木祸及止【一作昆】虫意【噫下同】治人之过也云将曰然则吾奈何鸿蒙曰意毒哉仙仙乎归矣云将曰吾遇天难愿问一言鸿蒙曰意心养汝徒处无为而物自化堕【隳】尔形体吐尔聪明伦与物忘大同乎涬【幸】溟【泯】解心释神莫然无魂万物云云各复其根各复其根而不知浑【上声】浑沌【徒本反】沌终身不离若彼知之乃是离之无问其名无窥其情物故自生云将曰天降朕以德示朕以默躬身求之乃今也得再拜稽首起辞而行【云将云也扶揺风也一云东海神木也鸿蒙气也倘然自失貌防然不动貌鞅掌纷汨貌涬溟自然气也】
　　郭注【不知所求而自得所求不知所往而自得所往夫内足者举目皆自正也朕又何知以斯而已夫乘物非为迹而迹自彰猖狂非招民而民自往故为民所仿效而不得已也若夫顺物性而不治则情不逆而经不乱默成而自然得也解兽群而鸟夜鸣离其所以静也草木昆虫坐而受害矣盖有治之迹乱之所由生也意毒哉言治人之过深也仙仙坐起之貌嫌不能颓然通放故遣使归夫心以用伤则养心者其唯不用心乎理与物皆不以存怀而暗付自然则无为而自化矣同乎涬溟与物无际也莫然无魂坐忘任独也不知而复乃为真复浑沌无知而任其自复乃能终身不离其本也知而复之与复乖矣有问有窥则失其自生也知而不默常自失也】
　　吕注【吾弗知是真知也人莫不有求有往我则不知所求不知所往凡以无知而已鞅掌拘系貌虽游者若有所拘系而吾观天下之真不过此物而已万物并作吾观其复复则不妄朕又何知自以为猖狂则无为已民之放则未能无为天则无为物则无知有知有为则乱天经逆物情而天弗成矣岁有天冬至是也月有天晦日是也日有天夜半是也而人亦有天古之求正气之所在而以存其精神美其根本者未有不知此非所以彰彰言之也夫唯天所以弗成而灾及鸟兽昆虫者凡以不知无为而治之之过也毒所以治疾无为而治之犹无疾而毒之仙仙乎归矣欲其反本以求之人莫不有成心在乎自养而已自养则无所事为而物自化隳形体则不知有六骸吐聪明则不知有耳目伦则理之在我物在外者也涬溟气之虚而待物者我与物忘而同乎涬溟则心解神释而莫然无魂此所以处无为之道也云云物之方兴我则不知使物归根亦不自知则浑沌旁礴而为一以至终身不离无问无窥而物自生也方其无知不知其无知也而曰此名无知邪则是问其名此果无知邪则是窥其情犹物之方生剔其根而视之未有能生者也天之所以造物亦若是而已矣】
　　世俗之人皆喜人之同乎已而恶人之异于已也同于已而欲之异于已而不欲者以出乎众为心也夫以出乎众为心者曷尝出乎众哉因众以宁所闻不如众技众矣而欲为人之国者此揽乎三王之利而不见其患者也此以人之国侥幸也几何侥幸而不丧人之国乎其存人之国也无万分之一而丧人之国也一不成而万有余丧矣悲夫有土者之不知也夫有土者有大物也有大物者不可以物物而不物故能物物明夫物物者之非物也岂独治天下而已哉出入六合游乎九州独往独来是谓独有独有之人是之谓至贵大人之教若形之于影声之于向【响】有问而应之尽其所怀为天下配处乎无向行乎无方挈汝适复之挠【扰】挠以游无端出入无旁与日无始颂论形躯合乎大同大同而无已无已恶乎得有有睹有者昔之君子睹无者天地之友
　　郭注【心欲出群为众携也众皆以出众为心所以为众人也若我亦欲出众则与众无异而不能相出矣众皆以相出为心而我独无往而不同乃大殊于众而为众主也吾一人之所闻不如众技多故因众则宁若不因众则众之千万皆我敌也夫欲为人之国者不因众之自为而以已为之此徒求三王主物之利而不见已为之患也三王之所以利岂为之哉因天下之自为而任耳吾与天下相因而成者也今以一已专制天下天下塞矣已岂通哉故一身既不成而万方有余丧矣不能用物而为物用即是物耳岂能物物哉不能物物则不足以有大物矣夫用物者不为物用也不为物用斯不物矣不物故物天下之物使各自得也用天下之自为故驰万物而不穷也人皆自异而已独群游是乃独往独来者也独有斯独可谓独有矣夫与众同非求贵于众而众人不得不贵斯至贵也若信其偏见而以独异为心则虽同于一致故是俗中之一物耳非独有者也未能独有而欲饕窃轩冕冒取非分众岂归之也哉故非至贵也百姓之心形声也大人之教影响也大人之于天下何心哉犹影响之随形声耳使物之所怀各得自尽问者为主应故为配无响寂以待物也无方随物转化也挠挠自动也提挈万物使复归自动之性即无为之至也与化俱故无端同故无表与日新俱故无始也形躯合大同者形容与天地无异也有已则不能大同矣天下之难无者已也已既无矣则群有不足复有之睹有者能美其名者耳睹无则任其独生也】
　　吕注【道之无为自然非特人君体之而以道佐人主者亦当因众以宁无事于为人之国也一人所闻不如众技之众而欲自任以为人之国则其不丧者侥幸而已三代君臣相与固有以是为利者而末世多以是为患欲为人之国者揽其利而不见其患也黄帝问广成尧之见四子皆以大物为患欲明吾所体者道道外无物是以谓之独有夫大人之教若形声之于影响而不为天下先此所以为之配也处乎无响则寂然不动行乎无方则未始有封故能挈天下而往以复之挠挠而不必静是谓万物并作吾以观其复而藏天下于天下也故能游乎物之终始而方之所不能阂时之所不能拘也颂论言也言则出于不言形躯形也形则象于无形如是则大同而无已矣无已乌得有有哉熏然慈仁谓之君子圣人所以与人同也则睹有者特可谓之君子而已至于睹无则天地之友与人同者不足以名之也】
　　副墨【因众以宁所闻言因众人之闻见以稳妥自已之闻见则我之不如众技抑又多矣以言尊仁义悦圣知为同俗之见也挈女适携天下而适道也复之挠挠以游无端复来也之往也言其往来自如挠挑无极也出入无旁者独往独来无所依傍也既无端焉有始既无始焉有终故曰与日无始至是则形躯不足以碍之而合乎大同矣如所谓形神俱妙与道合真也大同则求其为已了不可得焉得有有邪睹有者昔之君子三代君臣以仁义礼乐为治者皆是也睹无者天地之友则非独有之人不能与于此矣】
　　贱而不可不任者物也卑而不可不因者民也匿而不可不为者事也粗而不可不陈者法也远而不可不居者义也亲而不可不广者仁也节而不可不积者礼也中而不可不高者德也一而不可不易者道也神而不可不为者天也故圣人观于天而不助成于德而不累出于道而不谋会于仁而不恃薄于义而不积应于礼而不讳接于事而不辞齐于法而不乱恃于民而不轻因于物而不去物者莫足为也而不可不为不明于天者不纯于德不通于道者无自而可不明于道者悲夫何谓道有天道有人道无为而尊者天道也有为而累者人道也主者天道也臣者人道也天道之与人道也相去远矣不可不察也
　　郭注【因其性而任之则治反其性而凌之则乱夫民物之所以卑而贱者不能因任故也是以任贱者贵因卑者尊此必然之符也事藏于彼故匿彼各自为故不可不为但当因任耳法者妙事之迹也安可以迹粗而不陈妙事哉当乃居之所以为远亲则苦偏故广乃仁耳夫礼节者患于系一故物物体之则积而周矣事之下者虽中非德事之难者虽一非道况不一哉执意不为虽神非天况不神哉观天不助顺自为而已成德不累自然与高会也出道不谋不谋而一所以为易也防仁不恃恃则不广也率性居远非积也自然应礼非由忌讳也事以理接能否自任应动而动无所辞让也御粗以妙故不乱也恃民自为不轻用也因物而就任之不去其本也夫为者岂以足为故为哉自体此为故不可得而止也不明自然则有为有为而德不纯矣不能虚已以待物则事事失会此不明于道者之可悲也天道者在上而任万物之自为也人道者以有为为累不能率其自得也主者天道同乎天之任物则自然居物上也臣者人道各当所任也君任无为而委百官百官有所司而君不与焉二者俱以不为而自得则君道逸臣道劳劳逸之际不可同日而论之也不察则君臣之位乱矣】
　　管见总论【君子不得已而临莅天下莫若无为故以存民宥众为懐未尝有心乎治之也是以天下之民性不淫而德不迁为民上者喜怒平而赏罚中盖因天下之自治而无为治之劳故民易从而法不挠也后世君天下者失其辅世长民之要而专以赏罚为事上有儒墨曾史之是非下有桁杨桎梏之拘制然后为治者不胜其劳而民无所措手足矣犹且以仁义圣知为足以得天下之情尊之惜之家传国效而弗悟其为挠民之具此所以愿绝弃之也信如所言则天下之所寄托渊雷之所发见者有在于是国政不至于伧囊人心不至于蠧坏从容无为又何暇治天下矣次设崔瞿之问以发老聃之防明乎为治者罪在撄人心此桁杨桎梏之所自来而桀跖之所以为利者也故黄帝问道于空同告以抱神正形清静长生之要身为本家国次之未有身治而国乱者也今之君天下者能力行广成之言则三代之治不难复取天地官阴阳皆在吾无为中此所以为在宥之道鸿蒙告云将以堕体黜聪守根不离所以为治身之道也其篇末历叙君臣礼法殆无遗论及天道人道之分在有为无为之别相去虽若不侔发于其心见于事业一也】
　　天地第十二
　　天地虽大其化均也万物虽多其治一也人卒虽众其主君也君原于德而成于天故曰古之君天下无为也天德而已矣以道观言而天下之君正以道观分而君臣之义明以道观能而天下之官治以道泛观而万物之应备故通于天地者德也行于万物者道也上治人者事也能有所艺者技【其绮反】也技兼于事事兼于义义兼于德德兼于道道兼于天故曰古之畜天下者无欲而天下足无为而万物化渊静而百姓定记曰通于一而万事毕无心得而神服【原原本也记云老子所作】
　　郭注【天地均于不为而自化万物一以自得为治天下异心无心者主也以德为原无物不得得者自得故得而不谢所以成天无为则任自然之运动自然为君非邪也各当其分则无为位上有为位下官各当其所能则治矣无为也则天下各以无为应之通于天地者德言万物莫不皆得则天地通行于万物者道言道不塞其所由则万物自得其行矣上治人者使人人自得其事而技者万物之末用也夫本末相兼犹手臂之相包一身和则百节皆适天道顺则本末皆畅故一无为而群理都举矣】
　　吕注【天地之大万化而未始有极虽化而非其所以化均则无大小美恶长短之辨乃其所以化也道生一而至于万何从而治哉一则各复其根而不知乃其所以治也人卒虽众其主者君原于德则其化通于天地之均成于天则其治反乎万物之一此二者同谓之古之君天下者无为也天德而已以道观言则未尝有言言而无言天下之君其有不正者乎以道观分则无为为君有为为臣君臣之义其有不明者乎以道观能则无能无不能天下之官其有不治者乎以道泛观则物无非道万物之应其有不备者乎天地之所以为天地者得是而已人而得是则德与天地通而万物莫非我道之为物如此其大在上者用之以治人则事而已能有所艺则技而已技兼于事事兼于义义兼于德德兼于道道兼于天兼于天则所以畜天下者岂有于技能事为之间哉故其天下足天下化百姓定者凡以通于一而所得者无心故也】
　　管见【天地至大人物至众其治其化不知其几而主之者君则夫君之应世岂偶然哉原于德故物莫能离成于天而人自归往其道微妙强名曰是以古之君天下者无为而德合自然以道观言而言合乎道则君无不正以道观分而分合乎道则义无不明以道观能而能合乎道则官无不治以道泛观而物合乎道则应无不备由是知天下事物苟离乎道未有能自立者通于天地者德以德与天地合也行于万物者道以道通乎物也凡以治人为尚纵意乎刑政赏罚皆事而已况以艺能而入于技其去道德益远矣古之善畜天下者无他无欲而天下自足无为而天下自化心如渊水之静挠之而不浊也民乌得而不定哉通于一万事毕此老君西升吿尹喜之言无心得而神服即易所谓天且弗违而况于人乎况于神乎】
　　夫子曰夫道覆载万物者也洋洋乎大哉君子不可以不刳心焉无为为之之谓天无为言之之谓德爱人利物之谓仁不同同之之谓大行不崖异之谓宽有万不同之谓富故执德之谓纪德成之谓立循于道之谓备不以物挫志之谓完君子明于此十者则韬乎其事心之大也沛乎其为万物逝也若然者藏金于山藏珠于渊不利货财不近贵富不乐寿不哀夭不荣通不丑穷不拘一世之利以为己私分不以王【去声】天下为己处显显则明万物一府死生同状【夫子曰连上文当为引证之语疑即老子上所引记曰者老子也故就述其言耳下文夫子问于老聃则明指孔子矣】
　　郭注【有心则累其自然故当刳而去之不为此为而此为自为乃天道不为此言而此言自言乃真德爱人利物者任其性命之情也万物万形各止其分不引彼以同我乃成大耳行不崖异则同彼我万物自容故有余有万不同之谓富言我无不同故能独有斯万德者人之纲要非德而成者不可谓立循于道之谓备者言夫道非偏物也不以物挫志则内自得心大则事无不容德泽滂沛任万物之自往也不贵难得之物乃能忘我况货财乎不近贵富言自来寄耳心常去之远也寿夭兼忘所谓悬解既忘寿夭况穷通之间哉不私世利皆委之万物也不以王天下为处显者忽然不觉荣之在身也显则明不显则默而已一府同状蜕然无所在也】
　　吕注【夫道如此其大心不刳不足以体之体道而无为则人貌而天矣以是而爱利之谓之仁以是而得所一谓之大行不殊俗宽之至也有万不同富之至也执德之人通一毕万若纪之在纲也德成则无待而自立道在我则无应而不备万物莫足以倾之则完矣君子所以刳心在此十者而已反求诸已以明其心之大事无不容则已刳之效沛乎为万物逝周行而不殆也若然则藏金珠于山渊不知货利之可欲穷天之可丑不私一世之利藏之天下而已不以王天下为己处显物之所利非已也显则明明以德而非以位处上则帝王天子之德处下则圣素王之道也万物备于我则一府方生方死方死方生则同状而已矣】详道【万物皆备于我能有之而勿失则富矣纪防则众目乱德失则众行乖故循于道之谓备不以物挫志之谓完也韬乎其事心之大则执大象之谓沛乎其为万物逝则天下往之谓也古之以道莅天下者示之不以迹诏之不以言使人自得之上之化下也无乐饵之可悦下之乐上也非慕膻而来求藏金珠于山渊不以物累身也不计寿天穷通不以身捐道也一世之利厚矣而不以为己私天下之权重矣而不以为己显至于万物不得与之殊死生不得与之变非无心者能然乎】
　　碧虚【首称夫子曰者庄子受长桑公微言也夫道汪洋充塞唯灵府虚者方能容纳焉自然而为合乎天然守中而言远离沮丧度生接物心不退转人之所恶我无嫌猜和光同尘不立圭角万滋茂共丰区宇持至德而为纪循至理而善建顺真常而不偏离外景以全内明此以链心则事无不蕴理无不容恩无不沛物无不遂者矣金珠货财患本也寿夭穷通内疚也私分处显情病也一有系乎心则志不完矣】
　　管见【郭氏从显则明为句诸解多因之似与下文不贯无范先生连下文为句义长今从之王天下不以为己显也乃若所显则有之在明乎万物一府死生同状耳万物一府则无彼我之分死生同状则无去来之累此为刳心之极致欤】
　　夫子曰夫道渊乎其居也漻【溜】乎其清也金石不得无以鸣故金石有声不考不鸣万物孰能定之夫王德之人素逝而耻通于事立之本原而知【智】通于神故其德广其心之出有物采之故形非道不生生非德不明存形穷生立德明道非王德者邪荡荡乎忽然出勃然动而万物从之乎此谓王德之人视乎冥冥听乎无声冥冥之中独见晓焉无声之中独闻和焉故深之又深而能物焉神之又神而能精焉故其与万物接也至无而供其求时骋而要其宿大小长短修远
　　郭注【声由寂彰以谕体道者物感而后应也万物孰能定言应感无方也王德之人任素而往耳非好通于事也立之本原而知通于神言立本而知不逆然后任素通神其德弥广心由物采之而出非先物而唱也忽勃皆无心而应之貌动出无心故万物从之斯荡荡矣故能存形穷生立德明道而成王德也冥冥无声而见晓闻和若夫视听而不寄之于寂则暗昧而不和矣深之又深穷其原而后能物物也神之又神极至顺而后能尽妙也我斯而都任彼则彼求自供恣而任之会其所极而已】
　　吕注【渊乎其居言湛而不动漻乎其清言通而不浊夫道若是而已矣以为无邪金石不得无以鸣以为有邪金石不考则不鸣万物孰能定之素则无所与杂逝则无乎不在通于事则物彻疏明知通于神则周万物而不奚以通于事为哉本原者道事其末也立之本原则韬乎其事而事自通心非物采寂然而已不将不迎应而不藏也夫耳闻目见口言心思无非道也则形非道不生日用不知非得之在我不能明也则生非德不明惟能存形穷生立德明道则在我得之而执古御今矣忽然出动而万物从之则藏不虞以生心而未尝强谋也夫道之为物虽不可见乃见之所自见虽不可闻乃闻之所自闻深而能物其中有物是也神而能精其中有精是也至无而供其求则天府之富无穷时骋而要其宿大小长短修远则其分未尝不足易所谓各正性命保合太和者是也】
　　副墨【金石不得无以鸣金石不考不鸣言鸣者是道邪考者是道邪孰能定之以为定在金石不考何以不鸣定在考者他声当同金石定在虚空考之何以无声如此征问要人深思而自得之素逝即沛乎其为万物逝之逝素纯一也逝流通不滞也素逝者虚静恬澹寂寞无为未尝沈着于有为事相之中故曰耻通于事但立之本原得其要道而其知自与神明通故其德广大而足以王天下生我者道也明我者德也以德为明则明之至矣然道与德非二也原于天则为道即立之本原也得于已则为德即通神之知也存其形而能穷其生则本原立立其德而能明其道则王德广故复赞之曰荡荡乎忽然出勃然动而万物从之盖信沛乎其为万物逝也至无而供其求即虚而不屈动而愈出无为而无不为也时骋而要其宿即逝曰远远曰反动极归乎静也或大而忽然小或长而忽然短或短而又忽然修且远所谓王德之人盖如此】
　　黄帝游乎赤水之北登乎昆仑之丘而南望还【旋】归其珠使知【智】索之而不得使离朱索之而不得使吃【口懈反】诟【口豆反】索之而不得也乃使象罔象罔得之黄帝曰异哉象罔乃可以得之乎【吃诟多力也】
　　郭注【此寄明得真之所由言用知不足以得真聪明吃诟失真愈远象罔得之明得真者非用心也象罔即真也】
　　吕注【赤水之北喻之极处昆仑之丘形中最高也南望则向明而观之珠之为物不可以知知识识言求故皆索之而不得象则非无罔则非有非有非无不皦不昧此珠之所以得也】
　　尧之师曰许由许由之师曰啮缺啮缺之师曰王倪王倪之师曰被衣尧问于许由曰啮缺可以配天乎吾借王倪以要之许由曰殆哉圾【岌】乎天下啮缺之为人也聪明睿智给数【朔】以敏其性过人而又乃以人受天彼审乎禁过而不知过之所由生与之配乎天彼且乘人而无天方且本身而异形方且尊知而火驰方且为绪使方且为物絯【公才反】方且四顾而物应方且应众宜方且与物化而未始有恒夫何足以配天乎虽然有族有祖可以为众父而不可以为众父父治乱之率也北面之祸也南面之贼也【圾李云危也絯束也刘云即骇字率大凡也】
　　郭注【配天谓为天子聪敏过人则使人跂之屡伤于人也以人受天是又用知以求复其自然夫过生于聪知而又役知以禁之其过弥甚矣故曰无过在去知不在于强禁乘人而无天言若与之天下且使后世任知而失真矣夫以万物为本则群变可一而异形可同斯迹也将遂使后世由已以制物则万物乖矣尊知而火驰者言贤者当位于前则知见尊于后奔竞而火驰也绪使者将兴后世事役之端也物絯将使后世拘牵而制物也四顾而物应将遂使后世指麾以动物令应工务也应众宜者将遂使后世不能忘善而利人以应众宜也与物化将遂使后世与物相逐而不自得于内也此皆尽当时之宜也然今日受其德而明日承其弊矣故曰未始有恒有族有祖言其事可得而祖效众父迹也众父父所以迹也若与之天下非但治主乃为乱率夫桀纣非能杀贤臣乃赖圣知之迹以祸之田恒非能杀君乃资仁义以贼之故曰北面之祸南面之贼也】吕注【其性过人则非黜聪弃知而动于不得已者以人受天则非全于天也禁过而不知过之所由乃在禁之之处以是为合于无为而与之配天其能不以人废天乎本身而异形则不能无我尊知而火驰则不能去知是以为天下所役物有结之而不能自解也四顾而物应非尸居而使民不知所如往方且应众宜非立之本原而知通于神者故与物化而未始有常夫何足以配天乎】
　　管见【啮缺聪明睿知其性过人是论其才而不言其道以人受天谓尚有为而求合于无为是审乎禁过而不知过之所生也若与之天下彼且乘有为之迹以临民使天下失其自然之性矣本身而异形肝胆楚越也尊知而火驰机谋急也为绪使则役于事为物絯则碍于物四顾而物应物未能忘我也方且应众宜我未能忘物也与物化则逐物而迁未始有常则失其本然之我夫何足以配天乎虽然有族有祖谓啮缺之学亦有宗有君槩尝闻道者也可为众父特不可为众父父耳众父父则之又之谓】
　　尧观乎华华封人曰嘻圣人请祝圣人使圣人寿尧曰辞使圣人富尧曰辞使圣人多男子尧曰辞封人曰寿富多男子人之所欲也汝独不欲何邪尧曰多男子则多惧富则多事寿则多辱是三者非所以养德也故辞封人曰始也我以汝为圣人邪今然君子也天生万民必授之职多男子而授之职则何惧之有富而使人分之则何事之有夫圣人鹑居而鷇食鸟行而无彰天下有道则与物皆昌天下无道则修德就间千岁厌世去而上仙乘彼白云至于帝乡三患莫至身常无殃则何辱之有封人去之尧随之曰请问封人曰退已【华地名封人守封疆人也】
　　郭注【多男子而授之职则物皆得所而志定分富而寄之天下故无事也鹑居则无意求安鷇食则仰物而足率性而动非常迹也与物皆昌猖狂妄行而自蹈大方也修德就间虽汤武之事苟顺天应人未为不间也夫至人极寿命之长任穷通之变其生也天行其死也物化厌世上仙乘云帝乡一气之散无不之也】吕注【圣人尽天道故体合变化而物莫能累君子尽人道故吉凶与民同患寿富多男虽人所欲不得不以多事多惧多辱为辞也尧非不尽天道所以与人同者尽人道而已鹑居则不知所处鷇食不知所由来鸟行而无章其迹莫睹也神仙之说有求之于服食吐纳之间世儒以为狂而不信皆非也盖生而抱神其殁也亦必抱神而不忘生而全天其殁也亦必全天而不陨诗书皆有在天之说则去而上仙奚为而不信尧非有人非见有于人则封人之退已乃其所体也】
　　副墨【何谓鹑居而鷇食鸟行而无彰鹑无常居鷇仰母哺鸟行虚空过而无迹皆无心自然之意圣人处世之心亦如是耳三患即释典所谓三灾水火风也】
　　尧治天下伯成子高立为诸侯尧授舜舜授禹伯成子高辞为诸侯而耕禹往见之则耕在野禹趋就下风立而问焉曰昔尧治天下吾子立为诸侯尧授舜舜授予吾子辞为诸侯而耕敢问其故何也子高曰昔尧治天下不赏而民劝不罚而民畏今子赏罚而民且不仁德自此衰刑自此立后世之乱自此始矣夫子阖行邪无落吾事俋【邑】俋乎耕而不顾【伯成子高通变经云老子从天地开辟以来吾身一千三百变后世得道伯成子高是也无落吾事言无废吾耕也俋俋低首而耕之状】
　　郭注【禹时三圣相承治成德备功美渐去故史借无所载仲尼不能间是以虽有天下而不与焉斯乃有而无之也故考其时而禹为最优计其人则虽三圣故一尧耳时无圣人故天下之心俄然归启夫至公而居当者付天下于百姓取与之非已也故失之不求得之不辞忽然而往侗然而来是以受非毁于廉节之士而名列于三王未足怪也庄子因斯以明尧之弊弊起于尧而衅成于禹况后世之无圣乎寄远迹于子高使弃而不治将以绝圣而反一遗知而宁极耳其实则未闻也夫庄子之言不可以一涂诘或以黄帝之迹秃尧舜之胫岂独贵尧而贱禹哉故当遗其所寄而录其绝圣弃知之意焉】
　　泰初有无无有无名一之所起有一而未形物得以生谓之德未形者有分且然无闲谓之命留动而生物物成生理谓之形形体保神各有仪则谓之性性修反德德至同于初同乃虚虚乃大合喙鸣喙鸣合与天地为合其合缗缗【咸巾反】若愚若昏是谓德同乎大顺【泰初易说云气之始也】
　　郭注【无有故无所名一者有之初至妙者也至妙故未有物理之形耳夫一之所起起于至一非起于无也然庄子所以屡称无于初者何哉初者未生而得生得生之难而犹上不资于无下不待于知突然而自得此生矣又何营生于已生以失其自生哉夫无不能生物而云物得以生所以明物生之自得任其自得斯可谓德也德形性命因变立名其于自尔一也性修反德恒以不为而自得之不同于初而中道有为则其怀中故为有物也有物而容养之德小矣无心于言而自言者合于喙鸣喙鸣合与天地为合天地亦无心而自动也其合缗缗坐忘而自合耳非照察以合之是谓德德而所顺者大矣】
　　吕注【无则一亦不可得无名则一之所起而未形天地之始是也既已谓之一且得无名乎此物得以生而谓之德是为万物之母也未成者有分且然而已谓之命命则无间乎未形之物也至留动而生物物成生理而后谓之形形体保神而未尝失各有仪则而未尝妄谓之性性则不失乎已形之后者也凡此无他万物均之得一以生命则有分而无间性则保神而不失神则妙万物而塞乎天地之间者也故性修反德则合乎一之未形德至同于初则无亦不可得矣同乃虚其虚至于未始有物虚乃大其大至于不同同之若是则以无为言之而合喙鸣喙鸣合则通于天地而与天地合矣天地之间其犹槖钥喙鸣合与天地为合亦若是而已其合缗缗非蕲合而合非有所知见而合也是谓德则原于德而成于天同乎大顺则无所与逆之谓也】刘槩注【太初气之始故有无太始形之始故无名一之所起则有名矣一虽未形而物得以生者以有一故也一未形则浑沦而已可名浑沦固己有分矣且者非久安之意无间者始卒若环无端可指也其中有精其中有信未形有分之谓也建德若偷且然之谓也绵绵若存无间之谓也然命之降也不留则不足以生物留而不动足以生物而不能生万物方其留也未尝不动方其动也不害其留故能生物也物成生理谓之形形体保神各有仪则谓之性有生则有性冥性则足以知天知天则反于德德至则合乎道矣】循本【设问太初有乎无乎曰无有也亦无此名也而无之中一由此起有一矣特未形着耳此所谓无极而太极也万物得此以生者谓之德其未形之时万理皆具已各有条理可以分别但且以其浑然无间而谓之命及其留者不能不动而生物物各成生理谓之形形体中保合元神各有仪则谓之性所谓物各具一太极也性修则复于德矣德之至极则同于未形之初矣同乃虚虚则无是非彼我凡天下之以喙争鸣者皆合而为一矣喙鸣合则同乎天地矣缗缗如纶之合也其合缗缗若愚若昏形容合之意德者深妙之德大顺者顺其自然而不以已与也相传太极图出于方外之士由此观之未必不然】
　　口义【合喙者不言也鸣者言也喙鸣合之合又与上合字不同言此喙之鸣既以不言而言则与自然者合矣以此自然之合则与天地合矣故曰喙鸣合缗缗犹泯泯然若愚若昏形容此合字也此乃妙之德与大顺同大顺即太初自然之理也】
　　夫子问于老聃曰有人治道若相放【仿】可不可然不然辩者有言曰离坚白若县防若是则可谓圣人乎老聃曰是胥易技系劳形心者也执留之狗成思猨狙之便自山林来丘予吿若而所不能闻与而所不能言凡有首有趾无心无耳者众有形者与无形无状而皆存者尽无其动止也其死生也其废起也此又非其所以也有治在人忘乎物忘乎天其名为忘己忘己之人是之谓入于天【县防司马云辨明白若县室在人前也留一本作狸一云执留之狗谓有能故留系成愁思也便言便捷见捕】
　　郭注【若相放效强以不可为可不然为然斯矫其情性矣县防言其高显易见执狸之狗猿狙之便此皆失其常然者也首趾犹终始也无心无耳言其自化有形者善变不能与无形无状者并存故善治道者不以故自持也将顺日新之化而已其动止死生盛衰废兴未始有常皆自然而然非其所用而然故放之而自得也有治在人不在乎主自用也天物皆忘非独忘已复何所有哉人之所不能忘者已也已犹忘之又奚识哉斯乃不识不知而冥于自然是之谓入于天】
　　碧虚【可不可然不然饰知以求异也离坚白之辩若悬宇高空使众昭然也以妄相易以技相系疲薾形体惊怵心神犹猎犬被系猿狙入槛皆因技能而致患也有首有趾形可睹也无心无耳意莫知也无耳故不能闻无心故不能言有形者有首有趾无形无状者无心无耳也皆存者体与化冥尽无者亦无无尽也其动止死生废起又非其所以也夫复于何留意有治在人自治而已忘物则同物忘天则同天忘已则不二矣何所不入哉】
　　笔乘【若放犹言相似也孔子问于老聃曰有人于此其所居之道若与圣人相似可人之不可然人之不然善辩者尝有言曰离析坚白如揭天宇昭然可见此人正如此问可以为圣人乎汝所不能闻听之所不及也汝所不能言言之所不到也夫无心无耳无形无状者世知其无矣今有首有趾与无心无耳者有形与无形无状者举而尽无之则汝之听与言将奚施乎然吾所谓尽无者非动止死生废起皆与人异也人动亦动人止亦止人死生亦死生人废起亦废起而卒不得命之曰有则能忘之故也既忘乎物又忘乎天天者物之所从出并忘则忘之至矣如此谓之曰忘已人之与天异者以其有已也已而忘之非天而何谓之入于天此非圣人不能也后面有治在人一句应前有人治道若相放一句文义甚明】
　　蒋闾葂【免】见季彻曰鲁君谓葂也曰请受教辞不获命既已告矣未知中【去声】否请尝荐之吾谓鲁君曰必服恭俭拔出公忠之属而无阿私民孰敢不辑季彻然笑曰若夫子之言于帝王之德犹螳螂之怒臂以当车辙则必不胜任矣且若是则其自为处危其观【去声】台多物将往投迹者众蒋闾葂覤覤然惊曰葂也茫若于夫子之所言矣虽然愿先生之言其风也季彻曰大圣之治天下也揺荡民心使之成教易俗举灭其贼心而皆进其独志若性之自为而民不知其所由然若然者岂兄尧舜之教民溟涬然弟之哉欲同乎德而心居矣【蒋一本作将葂一本作莬辑尔雅曰和也笑貌覤覤惊惧貌摇荡犹鼓舞也】
　　郭注【必服恭俭非忘俭而俭也拔出公忠非忘忠而忠也故虽无阿私而不足以胜矫诈之任此皆自处高显若台观之可睹将使物不止于性分而矫跂自多以附之亢足投迹不安其本步也夫志各有趣不可相效也故因其自摇而摇之则虽摇而非为因其自荡而荡之则虽荡而非动故其贼心自灭独志自进教成俗易闷然无迹复性自为而不知所由皆云我自然矣溟涬自贵之谓不肯多谢尧舜而推之为兄也心居者不逐于外也心不居则德不同也】
　　吕注【必服恭俭所谓忍性以视民则其自为处危矣拔出公忠所谓尚贤也其为台观多矣如是则吾不能无迹人投迹者众夫大圣之治天下摇荡人心使之成教易俗所谓鼔之舞之以尽神也民不窥观以投上之迹则灭贼心而进独志若性之自为不知其所由然若然者德遗尧舜而不为岂兄尧舜之教民而推先之溟涬然弟之而继其后哉欲同于德而心居心居则无为而万物化矣】
　　详道【必服恭俭非无为也拔出公忠是尚贤也帝王之德为无为则天下无疲恭之患不尚贤则天下无夸跂之争如此则因其自摇而摇之因其自荡而荡之故其贼心随灭独知日进若性之自为而民不知其所由然今也勉以服恭俭拔公忠为事则是开人之天而导其贼心阏天之天而损其独志其于帝王之德不亦远乎夫乐饵以可悦而过者止利于暂而不可以常湿沫以不足而不相忘利于寡而不该乎众所以神人恶众至而执大象天下往也若夫鼓螳螂之怒臂设台观之危形使人奔合而投迹岂非乐饵湿沫之论与昔舜以卷娄累其圣列子以馈浆惊其诚南郭子以知而鬻之为忧庚桑楚以社而稷之为患要在处阴以休影处静以息迹然后为至也】
　　方思善【按溟涬乃言鸿蒙之世无为之治即云将篇大同乎溟涬也其治在尧舜之上至尧舜之教则有为矣故云岂兄尧舜之教溟涬然弟之哉文奇而意亦阐诸家注乃有云自贵者有云低头甘心者有云无分别者似失之】
　　子贡南游于楚反于晋过汉阴见一丈人方将为圃畦凿隧而入井抱瓮而出灌搰【若骨反】搰然用力甚多而见功寡子贡曰有械于此一日浸百畦用力甚寡而见功多夫子不欲乎为圃者昂而视之曰奈何曰凿木为机后重前轻挈水若抽数如泆【溢】汤其名为【皋】为圃者忿然作色而笑曰吾闻之吾师有机械者必有机事有机事者必有机心机心存于胸中则纯白不备纯白不备则神生不定神生不定者道之所不载也吾非不知羞而不为也子贡瞒然惭俯而不对有间为圃者曰子奚为者邪曰孔丘之徒也为圃者曰子非夫博学以拟圣于于以盖众独哀歌以卖名声于天下者乎汝方将忘汝神气堕汝形骸而庶几乎而身之不能治而何暇于治天下乎子往矣无乏吾事子贡卑陬失色顼顼【一作旭旭】然不自得行三十里而后愈其弟子曰向之人何为者邪夫子见之何故变容失色终日不自反邪曰始吾以为天下一人耳不知复有夫人也吾闻之夫子事求可功求成用力少而见功多者圣人之道今徒不然执道者德全德全者形全形全者神全神全者圣人之道也托生与民并行而不知其所之茫乎淳备哉功利机巧必忘夫人之心若夫人者非其志不之非其心不为虽以天下誉之得其所谓謷然不顾以天下非之失其所谓傥然不受天下之非誉无益损焉是谓全德之人哉我之谓风波之民反于鲁以告孔子孔子曰彼假修浑沌氏之术者也识其一不知其二治其内而不治其外夫明白入素无为复朴体性抱神以游世俗之间者汝将固惊邪且混沌氏之术予与汝何足以识之哉【泆汤司马本作佚荡言其往来疾速槔桔槔也师谓老子瞒惭貌于于或作于吁司马云夸诞貌顼顼自失貌】郭注【夫用时之所用者乃淳备也斯人欲修淳备而抱一守古失其旨也不忘不堕则无庶几之道一人谓孔子也乏废也圣人之道即用百姓之心耳夫神全乃圣王之道非夫人也子贡闻其假修之说而服之未知纯白者之同乎世也此宋荣子之徒未足以为全德子贡之迷没于此人若列子之心醉于季咸也孔子以其背今向古修为世事故知其非真浑沌徒知修古抱灌之朴而不知因时任物之易也夫真浑沌都不治也岂以外内为异而偏有所治哉明白入素无为复朴体性抱神以游世俗者真浑沌也故与世同波而不自失则虽游于世俗而泯然无迹岂必使汝惊哉浑沌同孰能识之世俗所识者尝识其迹耳】
　　吕注【执古以御今则凡日用无非浑沌之术岂必天地之初哉彼以有机械者有机事机心而不知机心之所自生者未始有物则是识其一不知其二也知忘神气黜形骸以蕲道德之全不知行于万物者无非道则是治其内不治其外也明白入素至以游世俗所谓废心而用形者是也彼闻子贡之言始忿然而后乃笑宜以机械为累而不肯为则不识不知乃所以为浑沌也此篇方论天德无为恐或者谓必无为如汉阴丈人然者则不可与经世矣故论真浑沌之术乃游乎世俗之间而不为累也矣】
　　循本【数如泆汤言疾速如汤沸溢也纯白者本然之质瞒然目无精采貌于于语助如俗嘲儒之乎者也云独哀歌以卖名声言高其调以振响于天下也卑陬卑逊自处于陬隅也假修浑沌氏之术假托也托于修浑沌之术浑沌太极也识其一不知其二专一而无二也治其内不治其外得乎已自忘乎物也是丈人者明白而归诸素无为而还之朴体性抱神以游于世俗者也赐之学宜不及此固将惊之矣且浑沌氏之术予与汝皆不能识也其惊之也不亦宜乎借孔子之言以明浑沌之当全如此】
　　谆芒将东之大壑适遇苑风于东海之滨苑风曰子将奚之曰将之大壑曰奚为焉曰夫大壑之为物也注焉而不满酌焉而不竭吾将游焉苑风曰夫子无意于横目之民乎愿闻圣治谆芒曰圣治乎官施而不失其宜拔举而不失其能毕见其情事而行其所为行言自为而天下化手挠顾指四方之民莫不俱至此之谓圣治愿闻德人曰德人者居无思行无虑不藏是非美恶四海之内共利之之为悦共给之之为安怊【超】乎若婴儿之失其母也傥乎若行而失其道也财用有余而不知其所自来饮食取足而不知其所自从此谓德人之容愿闻神人曰上神乘光与形灭亡此谓昭旷致命尽情天地乐而万事销亡万物复情此之谓混冥
　　郭注【行其所为因而任之行言自为而天下化使物为之则不化矣四方之民莫不俱至者言其指挥顾盼而民各至其性任其自为故也德人则无思无虑率自然耳无是非于胸中而任之天下共利共给而无自私之怀也德者神人之迹故曰容乘光者乃无光故与形灭亡无我而任物虚空无所怀者非暗塞也情尽命至天地乐矣事不妨乐斯无事矣情复而混冥无迹也】
　　吕注【注不满酌不竭则天府之富也苑风不知其至无而供万物之求故以为无意于横目之民也官施拔举不失其宜则非无意于尚贤使能也毕见情事行其所为则非使人匿情而投迹者也行言自为而天下化手挠顾指而民俱至则非以赏劝罚沮也此圣人见于治而非所以为德德人者无思无虑不藏是非美恶其心未尝不虚也四海共利共给之之为悦则天下乐推而不厌也若婴儿失毋则不知所依若行而失道则不知所往财用有余则四海共利之而已饮食取足则四海共给之而已此德人之容而非所以为神也泰宇发光所以照也神则乘之以照而非光与形灭亡而已所以虽照而旷也致命则去故而复常尽情则离伪而居实万事消亡致虚之极万物复情芸芸归根混则合而为一冥则照亦忘矣】
　　副墨【官施不失宜无旷职也拔举不失能无伏贤也毕见情事而行其所为人各纾其情实无浮行也行言自为而天下化所行所言自为而已无心为人也不藏是非美恶言是非美恶不存于胸中即所谓不思善不思恶也上神乘光所谓遂于大明之上是已与形灭亡所谓入于窈冥之门是已此则照彻空旷无复形拘故谓之昭旷】
　　门无与赤张满稽观于武王之师赤张满稽曰不及有虞氏乎故离【罹】此患也门无曰天下均治而有虞氏治之邪其乱而后治之与赤张满稽曰天下均治之为愿而何计以有虞氏为有虞氏之药疡【羊】也秃而施髢【剃】病而求医孝子操药以修慈父其色燋然圣人羞之至德之世不尚贤不使能上如标枝民如野鹿端正而不知以为义相爱而不知以为仁实而不知以为忠当而不知以为信蠢动而相使不以为赐是故行而无迹事而无传【髢司马云髲也修当作羞进也标枝言树标之枝无心在上也】
　　郭注【言二圣俱以乱故治之则揖让之与用师直时异耳未有胜负于其间也均治则愿各足矣复何为计有虞氏之德而推以为君哉许无之言是也且天下皆患创乱故求虞氏之药操药修父其色燋然明治天下者非以为荣也夫至德之世贤当其位非尚之也能者自为非使之也上如标枝出物上而不自高下如野鹿放之而自得也其仁义忠信率性自然非由知也蠢动相使用其自动故动而不谢也主能任其自行故行无迹事各止其分故不传教于彼也】
　　吕注【有虞氏以乱而后治之则武王亦以乱而后治之孰不以天下为事而有不及哉故有虞氏之药疡也秃而施髢病而求医则是乱而后治也操药修父其色燋然道不至于兼忘而六亲不和有孝慈固圣人之所羞也则有虞之治亦岂得已而谓过于武王哉自其迹观之虽伏羲燧人犹不得为至德之世自其心观之则虞氏武王之妙处乃所谓至德之世也以其无为故无名无名故行无迹而事无传孰得拟议于其间哉】碧虚【丹朱不肖有重华以代之殷受残恶有神武以戡之皆非恬然均治也黔首有病重华以仁义之药治之病而求医乱而求治岂良医孝子所愿闻邪不尚贤故无争不使能故无败上如标枝之无心下如野鹿之自得此亦感召之理有邪则义见焉有憎则仁出焉有诈则忠显焉有诞则信彰焉无上四条则下四事亦亡矣蠢动之相役使物情自然不以为赐也无迹无传不以为特异也】
　　孝子不防其亲忠臣不謟其君臣子之盛也亲之所言而然所行而善则世俗谓之不肖子君之所言而然所行而善则世俗谓之不肖臣而未知此其必然邪世俗之所谓然而然之所谓善而善之则不谓之道防之人也然则俗故严于亲而尊于君邪谓已道人则勃然作色谓已防人则怫然作色而终身道人也终身防人也合譬饰辞聚众也是终始本末不相坐垂衣裳设采色动容貌以媚一世而不自谓道防与夫人之为徒通是非而不自谓众人愚之至也知其愚者非大愚也知其惑者非大惑也大惑者终身不解大愚者终身不灵三人行而一人惑所适者犹可致也惑者少也二人惑则劳而不至惑者胜也而今也以天下惑予虽有祈向不可得也不亦悲乎大声不入里耳折扬黄荂则嗑【呷】然而笑是故高言不止于众人之心至言不出俗言胜也以二缶钟惑而所适不得矣而今也以天下惑予虽有祈向其庸可得邪知其不可得也而强之又一惑也故莫若释之而不推不推谁其比忧【之道作导防人本多作众人司马云凡人也折扬皇华李云古歌曲也二缶钟郭作踵甚凿还如字读之】
　　郭注【以君亲所言而然所行而善此直违俗而从君亲故俗谓其不肖耳未知至当正在何许俗不为尊严于君亲而从俗俗不谓之謟明尊严不足以服物则服物者更在于从俗也是以圣人未尝独异于世必与时消息故在皇为皇在王为王岂有背俗而用我哉世俗遂以多同为正故谓之导防则作色不受而终身导防亦不问道理期于相善耳夫合譬饰辞应受导防之罪而世复以此得人以此聚众亦为从俗者恒不见罪坐也与夫人之为徒通是非而不自谓众人言世皆至愚乃更不可不从也夫圣人道同而帝王殊迹者诚世俗之惑不可解故随而任之天下都惑虽我有求向至道之情而终不可得故尧舜汤武随时而已故大声非委巷所尚俗人得啧曲则同声动笑此天下所以未尝用圣而尝自用也以二缶钟惑而所适不得者言各自信据故不知所之莫若即而同之也释之而不推不推谁其比忧言趣令得当时之适不强推之令解则相与无忧于一世矣】
　　循本【世所谓忠臣孝子以其能有过则谏不事謟防也随和君亲者世俗必以为謟防而随和世俗者却不以为謟防如此则是敢谏君亲而不敢谏世俗世俗反严于亲而尊于君邪人不肯受导防之名而所为乃终身导防混合譬喻矫饰言辞求以聚众人之归已非导防而何然不自觉也是一人之身而终始本末自不相坐罪矣此下方说归舜身上舜衣裳而天下治以五采彰施于五色恭已正南面故云衣裳设采色动容貌舜以此媚悦一世而不自谓导防与斯人之徒是非相通而不自谓同于众人乃愚之至也以下以行为喻如三人同行适东有一人欲西不过一人惑耳犹有可致东之理二人欲西则惑者胜矣徒劳而不能至也予赤张满稽自谓也祈向欲向也予虽自有所欲趋向不可得已以下又以乐为喻缶钟瓦钟也如秦王击缶之缶古乐不入众耳闻俗乐则喜设有二人击瓦钟以为音则人必喜其新声而为其所惑古乐不能行矣况今天下皆惑予虽欲有所趋向其可得邪重譬喻重言之意觉痛切旧解因所适二字遂连前一节读之而欲改缶钟为踵谬矣此所适不得亦是因上文粘缀下来上文所适者人之行也此所适者乐之行也此皆论有虞氏而武王又不必言矣】
　　厉之人夜半生其子遽取火而视之汲汲然惟恐其似已也
　　郭注【厉恶人也言天下皆不愿为恶其为恶或迫于苛役或迷而失性耳然迷者自思复而厉者自思善故我无为而天下自化】
　　副墨【厉人生子恐其似已人莫不自知也而大愚大惑之人乃至终身不解不灵则不如厉人矣欲人深思而得之言意之表】
　　百年之木破为牺樽青黄而文之其断在沟中比牺樽于沟中之断则美恶有间矣其于失性一也跖与曾史行义有间矣然其失性均也且夫失性有五一曰五色乱目使目不明二曰五声乱耳使耳不聪三曰五臭熏鼻困惾【子公反】中颡四曰五味浊口使口厉爽五曰趣舍滑心使性飞扬此五者皆生之害也而杨墨乃始离跂自以为得非吾所谓得也夫得者困可以为得乎则鸠鸮之在于笼也亦可以为得矣且夫趋舍声色以柴其内皮弁鹬冠搢笏绅修以约其外内支盈于柴栅【防】外重纆缴【灼】睆【玩】睆然在纆缴之中而自以为得则是罪人交臂历指而虎豹在于槛囊亦可以为得矣【惾犹刻贼不通也鹬鸟名取其羽毛以饰冠睆睆李云穷视貌交臂反也】
　　吕注【牺樽青黄以譬曾史之修沟中之断以譬盗跖之污性修反德德至同于初乃所以为得恶取曾史盗跖于其间哉夫色者非明而色色者明以五色乱之乃所以使目不明也声者非聪而声声者聪以五声乱之乃所以使耳不聪也达乎此则五臭之熏鼻五味之浊口趣舍之滑心亦若是而已心无趣舍以趣舍滑之所以使性飞扬而不止也彼杨墨者固天下之才士而不闻道所知不出于五者之间乃始离跂自以为得则鸠鸮之在笼亦可以为得矣夫柴其内而使道不得集约其外而使心不得解其缪内支盈于柴栅外重纆缴自达者观之在纆缴之中睆睆然明矣犹自以为得则罪人交臂历指虎豹在于囊槛亦可以为得矣】详道【老子曰五色令人目盲五音令人耳聋五味令人口爽盖人之生也性静而莫之动德厚而莫之迁妄境在前灵源日滑以至忘不赀之良贵趣无穷之腐者岂不惑哉此君子所以贵乎啬也】
　　口义【其断在沟中破为牺樽之余者也荣辱不同同为枯木耳此与臧谷亡羊意同声色臭味皆足乱性以四者与趣舍并言所以抑之也困惾冲逆人也中颡自鼻而通于颡也浊口污其口也厉爽乖失也趣舍是非好恶也以趣舍滑乱其心则自然之性失矣杨墨之学趣舍滑心者也彼以其说自困而乃曰自得以此为自得则鸠鸮在笼亦可以为得矣贬之之甚也以其趣舍是非梗碍胸次故曰柴其内冠弁搢绅儒者之服以礼强自拘束故曰约其外内则支塞充盈如柴栅然外为礼文所拘如罪人被缚睆睆目视貌人见其自苦如在束缚之中而彼自以为得则罪囚之人囊槛之虎亦可以为得矣盖极口以诋杨墨也】
　　管见总论【是篇首论天地大化人物众多在君天下者凡观以道直行以德无为无欲官治分明盖以不同同之物莫得而异也大莫大于天地尊莫尊于道德圣人道兼覆载故得而并称焉南华以天地明君德此所以统天地御万物而君天下之道也人见其应物多方疑其圣知聪明绝人远甚而不知刳心无为之所致也是以有君天下之德者立本原以正其在我则天地不期合而合人物不期化而化视乎无形听乎无声感奇应有不止乎此者故黄帝遗珠而象罔得之帝尧要啮缺而许由危之谓道不可以有心求不可以聪明得也华封请三祝圣人使之分富授职千岁上仙则何累之有子高辞诸侯而耕于野以见德衰刑立贤人退藏法密于前患钟于后乱自此始矣故举泰初有无俾究物生之本性命之所自来德同于初物将自化彼可不可然不然服恭俭拔公忠者抑又外用其心矣汉阴之耻用机械武王之帅师拯民一则抱朴守真一则以权济义出处动静时有不同皆不离乎道而已若夫厉人之恐子似已大惑者终身不灵残朴为樽滑心伤性德不足以存生如天下何凡此皆以困为得者若杨墨之苦觳难为者也至比之鸠鸮虎豹则非惟薄之而恶之亦甚矣】
  </div>
  <div class="pagination">
   <a href="庄子翼_page4.html">
    上一页
   </a>
   <a href="庄子翼.html">
    1
   </a>
   <a href="庄子翼_page2.html">
    2
   </a>
   <a href="庄子翼_page3.html">
    3
   </a>
   <a href="庄子翼_page4.html">
    4
   </a>
   <span class="current-page">
    5
   </span>
   <a href="庄子翼_page6.html">
    6
   </a>
   <a href="庄子翼_page7.html">
    7
   </a>
   <a href="庄子翼_page8.html">
    8
   </a>
   <a href="庄子翼_page9.html">
    9
   </a>
   <a href="庄子翼_page10.html">
    10
   </a>
   <span>
    ...
   </span>
   <a href="庄子翼_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
