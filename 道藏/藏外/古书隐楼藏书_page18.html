<!DOCTYPE html>
<html>
<head>
    <meta charset="UTF-8">
    <title>古书隐楼藏书 - 第 18 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古书隐楼藏书 - 第 18 页/共 28 页</h1>
    <div class="content">顶礼佛足
五体投地曰顶礼。佛足，佛前也。西礼有捧足之仪，所以叩安请诲，，乃卑幼见尊长必有之礼，长者以君父师礼见也。
绕百千匝，
礼毕而绕者，不以现在佛奉，盖以如来奉之，谓意绕身绕皆可。据鄙见，竟属身绕，盖纯以神会，亦不自知其所以然。佛与佛众亦自浑穆若不觉，不觉而觉，才为佛会，可以意会，不可言传。记者以如是见，即以如是述焉。是故读经全贵意会而神领也。夫下句亦当作如是领会，并无瞩目以注，瞠目而立，而又不妨瞠目瞩目，学者体此，神领则得矣。长者之得佛，应不在后之问答，而在此绕与下句者也。
却住一面
住，住绕也。绕，周见。佛如是绕住百千匝，如红孩儿参参见佛之义。
合掌恭敬
住住若此，非谓百千匝后放尔也。
而白佛言
至此方真见佛矣。向之百千而住，住住所见乃见佛仪，未见佛顶圆相，至此始见，乃可对佛而白矣。
世尊
此一称，不从凡口出，不从凡心出，乃从长者真一中吐出。凡人听之，一如常音，如来听之，直透佛心，所谓感也。
欲闻如来应正等觉，少所疑事
如来乃指过去世。佛不是释迦如来。按佛为西方圣人之称，是现在世之圣人，而已上升者乃称如来。盖与虚灵之性不二，无有生灭、存亡、去来等等。《金刚经》云：如来者，无所从来，亦无所去，故名如来。应，指感应者而言也。正等觉，犹言正等正觉，则其所感于如来，如来因感而应，微妙莫测，不能无□□□□也。少所疑事，言少有所疑之事，犹云不敢多问，卑逊语气也。盖以所感而应，其事甚确，而非常理所得测者，长者疑其中别有奥妙，不可显传，故叩之如此。喂下辞句，是恐佛不容问，故先以欲问情殷自陈乃尔，是正长者信疑交战之真情也。惟愿大悲垂愍听许
不曰大慈而曰大悲，长者可谓知所问矣，盖以三教所事，无非心法，与心不二者，谓之慈，于心未惬者谓之悲，长者以昔所闻，实非虚妄，内问之心，犹有未安，似宜另有功法，致与心合者，故以大悲二字透恳慈示云。
尔时世尊哀愍彼，故以慈软音告言
此二句记者之言。窃按世众罔知自护，世尊哀悯久矣，复经长者百千匝饶，定静乃请，其情切矣。世尊满腔慈悲，感长者之诚，乃有此应，是亦心法之出于自然者，旧解谓恐阻抑，故以慈软音出之，是出有意，犹浅之乎，测如来者晋味下文可见矣。
长者
体佛以此两字称之，悯固十分，敬而重之，亦有十分，纯自个中流出者也。
恣汝意问，吾当为汝方便，分别令汝心（喜）
此所谓慈感慈应，慈之用大矣哉。恺切慈祥，天神敬仰，于此见矣。
时彼长者欢喜踊跃，稽首作礼，合掌请言
窃按：长者之欢喜踊跃，为世之心居多，非专为己也。
世尊，云何善男子、善女人、诸贫贱者可得富贵，诸有疾者可令病愈，诸有罪者可令罪灭，诸危惧者可令安乐？
按此四者，乃属善男善女，似有夙因于其间，但挽回非一，而于富贵曰可得，于疾于罪于危惧，皆可令愈令灭令安乐，佛无诳语，盖其闲自有妙因得以转移，或更别有妙道感通造化者，是皆不可不问之隐情，长者故有此切问焉。
尔时，世尊知而故问
曰知故问者，以佛六通具足，应（平声）无不知，意必藏有玄义，际莲以为是道极玄，待申乃传，盖非适然感应，即可密授，然当揭其诚，悃悃达天，应三界佥闻而后宣之，具有移星易宿，反复造化之道，天地鬼神承运而已。斯权斯柄，惟真一操之，不有毗卢遮那如来为之主事，终不济者。世尊意中，以此大事因缘，十二万年乃得一传，不可草率，自此传后，其事其道，当载大藏，何可心心默喻，不集三界天龙神鬼，人非人等，悉同证盟乎。然不有章奏符箓于其间，自此日后当以磔迦林为坛，而即设人神舍斡旋造化，总之不出佛说。其时世尊盖为万世说法，有不申不行之义，故有此问。际莲曾以斯见白之先师，先师欣然起为摩顶者三，事在乾隆壬子之秋，先师手识于鸡足山龙树山房。是经之后忽忽三十七年矣，戊子秋，因注是经，忆录于此句之下，盖识忽不循事之罪云。
长者，何缘作如是说
体味长者两字，而出自佛口，中含玄义，盖示无长者之心之行，不能有此宏愿，何缘两字更含警觉义，世尊得授斯道于过去世，薄伽梵缘印证长者，现在发愿因缘，开后长者所请方便缘。际莲不觉爽然若失，恍悟何缘两字直是当头棒喝也。证果高下于此定矣。
时彼长者重白佛言
按长者不复恭敬改容而但重白，是未悟世尊含有极大慈望，不白旧省，此又记者深为心惜，故如是直书之。余于上文知而故问句，省得玄机也。先师曰：如是如是。故自此重白，呈露我等二字，佛固知之，而必使彼自揭之者，将以祛其自利之见有也。
世尊，我等在家，多诸眷属，资财乏少，难可周济，又多疹疾，罪累危惧，故请世尊开示方便
窃按长者所言，阅历如此。闻有方便法济，下文所言，未之得闻，故请开示。先师曰：长者之心慈矣，愿亦宏矣，情亦切矣，能含曰我等，而曰三千大千，如是无量无数，实可哀悯。愿为无量恒河沙世众生哀请云云，则宏愿直等世尊矣。惜长者愿犹未及也。
令贫贱者得大财位，周给亲属，广修惠施，饶益一切，仓库无尽。令有病者四大康和，勤修善业，身心无倦，令有罪者速得除灭，身坏命终，身于善趣，令危惧者身心安乐，亲近供养佛法僧宝，速证无上正等菩提。
按四令字似权在我，盖必有道法在焉者。长者未闻，故愿开示。
尔时，世尊告彼长者
世尊愿普告善男子，而特于长者发其端，故向长者言之。
善男子
按佛此称，意非专告长者，概唤与佛众，凡夫（音扶）心善行善之人，皆许问之，盖以此念此行，人人应存应行，而惟善男子能存能行耳。故不呼长者，而呼善男子，正以示普度有情之初愿也。不言女者，言男而女在其中，观大士可见矣。先师鸡足道者曾如是言也。
我于过去无数劫前，遇佛世尊，名持金刚海音如来
按密部记，由载古佛世尊，名持金刚海音如来，创唱持世陀罗尼，音彻性海，即今星宿海，不见喉吻，振振上天下地，霎时震动，过无量劫说法，中印度释迦如来于古佛世尊，时名勇精进尊者，实得其传。越一十二万年，释迦如来道成开化。憍饷弥国，即今俄鲁斯。如来休于　磔迦林，知时已至，乃授其国善男子，名妙月尊者。阿难记其事，初名《妙月长者问》，乃入大藏，今名《佛说持世陀罗尼经》。鸠摩罗什译之秘，未入藏。玄奘法师重译之，始入震旦国，吾国得传。是实即自妙月长者始，为我世尊口授云。谨按：不见喉吻振振，古德谓是瑜伽持，先师鸡足道者曰：否，是名三摩地持。盖谓音由性发，咒以心宣，内外通感，天人乃合而应验。以是得，得乃非妄，是真不传之秘，惟西教逗其机者，金刚海音四字也。先师曰：是音透自性天，吾宗名曰玉音，按即真一。三才赖以安，三田无一谓之行尸，音之用大矣哉。西教化人之神，皆此金刚海音也。按此过去世尊，即毗卢遮那如来化身。又曰：经文古本，余少时曾见于摩利支天宫。宫为唐公主所建，忆此句下应字，直接‘为欲’句，‘为欲’句上无有‘正等觉’句二十六字，想增自宋代注文，讹入经文，有失世尊自述语义。盖此二十六字，颂词也，世尊岂肯自颂，恐落半明眼人口实，故为一订，然削则不可。
应正等觉，明行（去声）圆满，善逝世间，解无上丈夫，调御士天人师佛薄伽梵
按此数句，即颂如来于无量劫前，过去世中，苦行之诚感也。则此四十二字，乃世尊颂如来。如是，可不削矣。
为欲利乐诸有情，故说陀罗尼，名曰持世，我时闻已，欢喜踊跃，受持诵读，广为他说，利益安乐，无量有情
申说如来并无一念涉己，出示长者，念念常存护世，不有自苏心，世尊知其未能如佛，故有长者何缘之问，长者若能惟知有世，栖栖惶惶，感应必亦无量焉。际莲故谓同一发愿，同一承当，而证果高下可定也。
由是因缘，福慧增长，速证无上正等菩提，为诸天人说微妙法，今为汝说此陀罗尼，汝天人等，皆应谛听，闻已受持，广为他说，此咒神力不可思议，今诸有情，皆获利乐
曰由是世尊即一己所得所证，以奖以劝，而又标出因缘两字，则所得所证，乃有由咒不由咒，不由咒而由咒，一字玄奥，跃然彻现，而上文所问之何缘两字，一点灵犀，上彻九宵，下彻九泉，愿者闻者听至此节，莫不怦怦自问，劝者劝，勉者勉矣，世尊之善教如此。
陀罗尼曰
解见山。
苏鲁闭
苏也者，苏其困而醒之之义，是通篇之主脑。鲁也者，暗钝枯索之貌。闭也者，艰难厄困之境，运当凋敝之际，世况如此。曰苏者，如来普济之心，愿务令暗者启之，钝者利之，枯者泽之，艰难厄困者，一一令入安乐泰亨之地，是为菩提之正觉，出自人身固有之本心，特为见闻所感发，所谓良知良能也。下文乃苏字之作用。个中玄理，无非迎机而导，法无定法者也。
跋达逻筏底
韩诗云：‘不由蹊，遂而涉’曰跋，又《集韵》与跟同，行不正也。《玉篇》：底，止也。逻，周遍也。筏，渡济用，编竹为之，以载人物者也。岐津处多不逻设筏，其为救也不周。设逻乃为普，而所救无遗，言众生迷罔，不由正道而涉，广设筏以达之，乃得所止，即境喻心，即具喻法也
瞢揭丽　
有目不自见曰瞢，以喻迷昧之困庶，有筏不知登渡者。揭者揭其障蔽，则筏见知登。丽也者，《易离卦》：离，丽也。如日月之丽乎天，以喻明义。又《释名》：丽，离也。一目视天，一目视地，目明则能分离，所视不同，无不照也
頞折丽
頞，兽名。形似猴，见物则笑，遇人则佯死，因而被执，性善自欺，以喻憍习皆众庶也。折，磨折，言此憍性如頞者，不磨不明，不知改也，故曰頞折丽。此句重在折字。
頞折钵丽
折，层迭屈折，多加折磨之义。钵，金器，中空而口圆，内典以喻人性者。如此頞性之庶，本性已失，不迭折磨，此性不复，性复乃丽矣。此句重在折钵两字，较上句加深，谓重迭折之而后性光可复也
嗢伽折尼
嗢，呕吐而无物吐之声，喻倾吐忏悔也。伽也者，真土真意是也。折解见上。尼，西域天日君师统呼曰尼，言令发露真意，向尼忏悔，受折之义，此句重在嗢伽两字。
嗢鞞达尼
鞞，鼓名，西域用以自首罪愆之器也。达，达其忏辞于天日君师之前也。此句重在鞞达两字，如是嗢鞞忏祷，乃诚可邀天日君师慈鉴矣。此句以下，乃贴天日君师一边说，味其语趣自见矣。
萨写罚底
萨，乃情觉，非妄觉也。写，泻也。罚，折磨。底，训止，又下之尽处为底。言为民上者，当以洞悉下情为得，盖以其忏悔写心之辞萨光洞烛，而原宥之，则罚可止也。
驮娜罚底
驮，驴马任负之貌。娜，穉女之称，孅弱无力者也。谓受罚艰苦之人，如无力而负重，以喻困乏众庶也。言天日之光洞照，下民疲乏困顿之可哀，鉴其忏悔而罚即止，为民上者即天日也，当折之于前，达之于后，有儒宗所谓‘使先知觉后知，使先觉觉后觉’义。味后呾字乃见矣。
达那罚底
达，申达，乃贴为民上者说。为达毗卢遮那如来也。那（去声），犹言他也，是指受困受罚之难（去声）庶也。盖为申达难庶，代首于如来也。此中有牖启功用，其旨深矣，其用玄矣。可以意会不可言也。按此句重一达字。
室利沫底
室，身也，家也，世也。利，利益也。沫者，润义也。沫底，犹云润到底，泽莫不足义。言为申宥兼乞准，恤于如来也。按此句重一沫字。
钵拉婆罚底
钵解见上。拉，曳而出之之谓。婆，普也，大也。是言难庶受罚之婆也。能复性光则自拉脱法网矣。即属上文达那之义。言施恩沾沫而利益之，则拉出陷溺之众，而性光发现，罚乃止矣。此既富方谷之理，按此句重一钵字。
罯沫丽
罯，中心昏昧不知谋生，一辈施佛法以沐润之，而后可通其慧光，使得明丽。按此一句，重一丽字，而沫义为尤重。下句亦然。否则救世不暇矣。暇治礼义哉。
毗沫丽，
毗，外障重重，泽不及沾之辈，较诸罯者更可怜悯。必须沫丽交济，勿令消耗施丽，功法尚在下文也。
鲁卢苏缕
鲁苏，解见上。卢，身也，家也。缕，丝缕，喻生路之微也。盖言知守鲁以啬其卢，则丝缕可望苏息之义。按此句重在鲁卢两字，而中有教诲之义也。
波毗沫丽
波，恩波，此承上文毗字来，言其外障重重，有如经文所言，多诸眷属，又多疹疾，罪戾危惧者。盖毗不过处境迭厄，而非如额之性施之恩波，而能鲁卢苏缕，则沾沫润泽，正以开其本性之光，不至淫佚忘善而蔽其丽，为人上者养之，又当继以教之。故此一句重在丽字，而语意贴天日君师一边也。
頞捺捺悉谛
頞解见上。捺捺，犹言从重（上声）重（平声）磨也。谓若頞辈则须如此，如此乃明悟焉。悉，明也，悟也。谛，性也，根也，源也。此句重在悉谛，而致使悉谛功法，在此捺捺两字。能令悉谛頞度，而愿乃圆焉。
毗呾悉谛
毗解见上，是为境困者咀呼而醒之也。毗非頞比，一喝便醒，厥谛自能悉也。
毗湿缚系始
湿也者，因波润而深受累，一若迷雾，然则本性转蒙，沈溺如缚系，由波沫始矣。世上苦人多毗者是也。施之沫以开其丽，教之守鲁以保其丽，頞则须捺捺，毗则不尽须捺也，一呾便醒。既沫之醒之，而又惧其因波沫而沈溺，为湿所缚，仍失悉谛，转为受困之始也。数句文义，贯注佛之忧民。如此皆为民上者说法。《国语》：沃土之民，不才淫也。此湿缚之旨。
犭央矩丽
犭央，兽名，形似狐而善忘善睡，因而受杀，喻夫吃若不记苦一辈。法惟示一矩字，导入通衢，行人不绝，则不致昏睡焉，故此一句重一矩字，下句亦然。
茫矩丽
茫者，莽莽荡荡之谓，不识方向，不辨徯径，如来悯之，故亦以矩字导之。犭央者不知所戒，莽者不知所守。矩，礼法也，纳民于轨物，所以拯其湿缚之苦也，范以矩，则不迷而丽矣。
毗毗谜，杜杜谜，呾呾丽
此承上说来。《头陀寺碑》：杜口毗牙，不言而默，喻之之意。曰毗毗，曰杜杜，皆古法，如来以为非法，适见致入谜妄者，不如呾义之无流弊，第非一阻便可了事，故曰呾呾丽，犹言呾而又呾，是即儒宗耳提面命之义。
呾洛呾洛
洛，水名，其源自昆仑，发星宿，穿龙门，达经洛阳而入海者，盖喻性学大道也。呾而导入，乃为愿圆。又洛与络同，水溜下之貌。又《春秋说》题辞：洛之为言，释也，言教人者，当不厌络绎，受教者，尤当知寻绎，故曰呾洛呾洛云。
罚折丽，罚折丽
是言悟于呾而寻绎者自省之词，谓昔遭责之迭加，正是天恩，不折不省，乃大悟之见解，如来呾愿可冀圆焉。此感服语，故重言之，呾字之妙验也，细味自悟。
羯齿来羯齿来，罚栗杀尼
羯齿来，咀嚼之声，所以辨味也。重言之，味而又味也。栗，栗也。杀（去声），轻减之义。尼解见上。罚栗杀尼者，犹言罚知戒惧，罚便减除，皆是天日君师玉成之恩耳，正是蒙呾得悟者之言，细味旨趣，尽属感呾罚之辞。如来述以纂入，称陀罗尼者，寓有奖劝慈旨云。
昵涩波达尼
</div>
    <div class="pagination">
<a href="古书隐楼藏书_page17.html">上一页</a><span>...</span><a href="古书隐楼藏书_page13.html">13</a><a href="古书隐楼藏书_page14.html">14</a><a href="古书隐楼藏书_page15.html">15</a><a href="古书隐楼藏书_page16.html">16</a><a href="古书隐楼藏书_page17.html">17</a><span class="current-page">18</span><a href="古书隐楼藏书_page19.html">19</a><a href="古书隐楼藏书_page20.html">20</a><a href="古书隐楼藏书_page21.html">21</a><a href="古书隐楼藏书_page22.html">22</a><a href="古书隐楼藏书_page23.html">23</a><span>...</span><a href="古书隐楼藏书_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
