<!DOCTYPE html>
<html>
<head>
    <meta charset="UTF-8">
    <title>古书隐楼藏书 - 第 14 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古书隐楼藏书 - 第 14 页/共 28 页</h1>
    <div class="content">　　弥结彰　　弥，周密也。结，坚固也。彰，现成也，不劳作为也。承上垣字义。
　　生樟结　　生，生也，言自生也。樟，树名，四时长青者。古之人，树以庇生，谓之樟城，今西域尚行是典者，有几国焉，见西域志。结者，结此樟以代土石也。
　　陆渺阑　　陆，旱域。渺，水域。阑，以格内外之具，犹垣义也，阑栏古通，盖承垣字义也。
　　蒙胧登　　蒙者，童蒙。胧者，浑厚。登者，收录。此言上天录选所。
　　狞獬筌　　狞獬，两兽名，性恶贪暴者。筌，法柱，纯金铸之，上帝用以制两兽者也。
　　信帝聻　　信，音申，伸凭之意也。帝，上帝，亦蒂义也。地在脐后一寸三分，气穴是也。又名玄关一窍。聻，紫微之秘号，用以征诛者也。渐聻，音你。
　　驮猍南　　驮猍，二神兽名，上帝用以守宝藏者。驮主入，猍主出，皆龙种，事见禽鱼考兽部。南，绛宫，朱陵府是也，炼性之府也。
　　谟珏法　　谟，典谟。珏，玉也。法，法则。如上所言是也。
　　乘津幽　　乘，法乘。津，渡口。幽，暗也，曲也，深也。
　　延日月　　延，请也。日，阳气。月，阴气。外而两目，内而阴阳二气，皆名日月也。延之者谁也？真种子，主人翁也。
　　星斗曜　　星，天星。斗，心斗。曜，放光也。人有八万四千毫孔，天有八万四千宿星，功夫至此，则有窍窍光明之验焉。
　　息盖炁　　息，消息。盖之物，能收能放，以喻作用也。炁，神炁，不曰气而曰炁，其旨微矣。盖气乃后天，而炁则先天也，修仙秘旨，祗在后天返先天耳，其诀祗如盖焉而已。按经文止此，以下乃圣师续着者，颂词也。
　　寿贞固寿，不朽义。贞，正而固也，有如金如玉之义焉。固，坚固，有不骞不崩之义焉。皆所以颂玉经也。
　　天地众　　天，三天之秘号。地，三地之秘号。众，三皇之秘号。亦颂词也，言三天三地三皇之宝秘也。不曰天地人，而曰天地众者，其有作用存乎其中也。法士所至宝者也。
　　晅朒炓　　晅，日讳。朒，月讳。炓，天罡讳。是名三光秘讳，法士宝之，亦颂词也。
　　灭邪精　　即以一概万也，此传乃降伏法，故加此句，亦颂词也。
　　防元德　　防者，防微杜渐之义。元者，善之长也。德者，得也，得之于心而守之不失之义，此申明修法不外此诀也。
　　丘灵晶　　丘，乃至圣先师之讳。灵，乃太乙天尊之讳。晶，乃毗卢遮那如来之讳。事出西竺心宗伽陀法科，乃不空尊者持行之所加，为僰彝大士所传者。
绿瓮域　　绿瓮，洞名，在云南大理府属，唐朝时自诏之域。域者，疆域，事出白国志，罗刹所居之洞，大士收而置之者。
别有春　　大士收伏罗刹祝词也。
唵吽吽　　唵，叹美词。吽吽，心光上冲貌。
吽吽达　　吽吽达者，引到彼岸之词也，盖引罗刹入洞之义也。
娑嚩贺　　敕词也,乃速伏义。
大洞玉章经五言古本
　　大洞玉章经者，玉清神母元君口授元始法王，乃诸天隐讳，集成经文，为玄门至宝，其句读诵法不一，有三言、四言、五言、七言，各有所用。是科为春秋时王讳骀所传。骀，鲁人，《庄子》载与孔子平分鲁国者，曾不为世容而刖其足，因自号王兀焉。事详宋本《太极祭炼玄科》。科为林灵素真人手纂，称骀曰鲁师，青童君之分神，降以度刑遗者，没为太乙慈尊之主帅。传有五言太乙玄经，令宗师平时运于天目，存运既久，身有慈光，临行坐炼，放以按引诸苦爽，无狱不之破者。法士久持，身等元始法体，能与无始法王合而不二，上证大罗天卿，百不失一。其最下者，亦得九玄超拔，身证真官，没得尸解上道。乃天地间自然真文，一字有无量妙用，无量神通。矧汇而持之乎。此章一持，声出法随，万神听令，为诸经之祖根，万法之元始。文无定文，有五言、三言、七言、四言。一字玄科，错纵参互，颠返转合，其用不一，其秘无算。或加云头鬼脚、干玩　等种种作用。如行降伏，则加云头而干包，或鬼抱而云覆，或从云玩，或从云　皆可，而押师之衔从而分焉。一混用之，则不灵矣。须当口授，不得妄传。是科押师乃王骀，主帅乃王兀，乃师帅一灵，而气从后先，故一而二焉。其加秘，则从云头而兀包，或加王字于左，皆极灵验。真玄门之至宝，而为玄科之不夜珠，八万劫一传者也。此说萨祖祭炼科中亦备载者。
　　罗三蓝波逮，洽台离堂运
　　罗，敷布也。三，三界。罗三者，罗此三界也。蓝，生炁之色，天也。波，皱濲之纹，水也。逮，至也，及也。洽，合貌，水天混—之貌。台，台榭。离，丽也。堂，明堂，加土之义。言加土透波之面，如台之丽于虚然，地也。运，运动也。言凭慧眼一照，三界一同泡影，转眼还虚，所谓应运而呈有也，亦幻境义也，所以棒喝自己无着色相，凡有形必败之理，正以唤醒滞魄迷魂，令无滞于宿业，顿生解脱心，则可得骞夫明境义也。
　　推入莲广灵，都郁罗殊邈
　　推者，推除杂念。入者，入于真境。言人杂念除，然后得入清空明境义。是即筑其炼己功夫，度己之道，亦度鬼之道也。所谓大道教人先除念是也。莲，莲台，心也。广，广居。犹世之大都会然是也。都，美也。郁，茂也。罗，敷也。殊，异也。邈，音穆，幽闲适意之义也。言此真境之中，灵府之内，别有乾坤之义。
　　育弗超散兆，生夭横滞始
　　育，位育。弗，拂除。超，超拔。散，解脱。兆，兆庶。言此真境之中，间有不纯之景象，亦因主宰于兆生众庶时，失其作用，不知有以育之弗之超之散之，以安兆庶之故。盖喻有理气调心种种作用也。昧此则有下句之弊焉。生，受生，又授生也，兼有两义者。夭，夭亡。横者，不得其死。滞者，滞于九幽。始者，始也，未始之始也。盖指禀命往生时，已有异兆存焉。是承上句育兆两字意义，而历示其弊。主之者不得弊其咎焉，盖有授生之柄耳。是警夫坐炼者，于炼时一念不动，则性光圆，于祭时开脱周到，则宿业净，感而受生焉，则咸成真种子，尽此缘生，同证道果。盖人受生之灵之炁。悉禀自坐炼者。是于炼须圆，祭须周。此即坐炼者之作用。然与否判焉，而功过在其中矣。
　　冥骞庭盼苞，已猷玄幄称
　　冥，暗也，九幽之境也。骞，迁而出之也。庭，天庭，光明之界也。盼，慈视貌。苞，法护也，如竹之有苞而不离本体者。己，一己。心之机也，藏于玄牝，佛曰世音，道言念头，儒曰心体，声所自出。猷，善也，所行所言皆善也。玄，玄妙，无穷尽，无方体，善之极也。幄者，张以蔽风尘之具，帐属也，喻善护也。称，当也，无过不及之弊也。言彼坐炼宗师，破冥迁明，慈以盼之，法以苞之，正其世音，教彼言善行善，超证极玄，而庇之以幄，令无风尘之触者，正以陶镕其性心，使之坚固，一禀均平，无过不及。此之谓祭，此之谓炼，乃可谓之曰称。称者，称其情性之均平，而后授之以生果，则所往头头合道。古之人坐炼行功，有如此者。反此，谓之虚设，有负经义矣。
　　沙福烟明桂，会和子存乐
　　沙，众也，指受度者言。福，福庇，亦指受度者言。能如上坐炼，则如沙数之诸灵，咸受炼师之福庇，是承上幄字义，犹言沙受赐也。烟，烟也，性上升不下坠者，喻诸灵之得超证意。明，日月合壁之义，不昧之谓也。桂，桂树，冬夏长青，喻不斲丧之义。言其禀性高明，长保元善，故曰烟明桂也。桂性耐寒而花香，烟性柔而上达，故又训之曰高。会，合貌。和，音护，相应不孤意。子者，相承之义也。存者，念兹在兹之义。乐者，乐此不疲不之义。皆指受度诸灵而言，坐炼之效也。
　　贤勒百奋天，垕土成坦平
　　贤者，大善之称。勒者，不流之义。此承上言诸灵爽，皆克如烟之升，如日月之明，贤矣。能如桂性之耐寒，群居唱和，日就月将不离这个，乐此不疲，可谓能贤所贤，而勒所勒者。坐炼宗师，可谓善赋其性，亦善勒其情者矣，而大道岂止此哉！上所言，犹是人天果报，未可谓之大道，是犹有识神存乎其间也。坐炼者未可以为究竟，而便施升送之功也。其秘要还在宗师能发大慈悲，运夫还虚粉碎之功焉。即下所谓百奋是也。百，成数之名，亦百尺竿头之义。奋。奋发，勇猛精进之义。天者，天之道。无穷尽，无方体，浑浑穆穆，湛如寂如，体万物而不遗，生杀随之，动静不二，何无何有，其大无外，其小无内，其色蓝如，其作圆如，仙佛同得此体，斯为之极。斯为之无极。其次莫如法地，载华岳而不重，振河海而不泄，万物载焉，故名曰垕。垕者，后此土也。以后为德者，故曰后。后者，后也，不敢为天下先，让之至世。土者，十一之谓也，小十而大一，阴而阳承也，依阳而陈之义也。人之真意，其德如此，故土音杜，信义也，诚义也。成，平成。言如是或法天，或效地，无不成者也。天，天仙。地，地仙也。坦者，无私之谓。平者，不显之名，无我无物之意。故贤勒百奋天，垕土成坦平，如是如是，其庶几焉，犹未也。
　　弥结彰生樟，结陆渺兰蒙
　　弥，周密貌。结，坚实不虚貌。彰，流露貌。生，生炁。樟，树名，耐寒而寿。西方树以庇众庶者，樟城是也。此树易生而长青，高高下下，陆地水乡，随树随生而易大者。人身真炁之流布，无边无际，若生樟然，永无雕谢之虞。在在流注，亦如樟之在在自生，或陆或渺，咸得藉以卫兰养而蒙也。故曰弥结彰生樟，结陆渺兰蒙也。陆，陆地，平洋是也。渺，滨水，泽国是也。兰，君子之花，王者之香，喻种子也。蒙，德泽，易曰“蒙以养正圣功也”。此承上文述其神化。坐炼至此，乃有世出世间，随念圆成之功用矣。
　　胧登狞獬筌，信帝聻驮猍
　　胧，混沌貌，有不识不知顺帝之则之义。厚之极也，诸灵爽等，受炼性镕，打成一片，无我无人，冤亲平等，惟一含夫浑穆元炁焉而已。坐炼至此，乃可以意送之九霄。其至清至淳至虚至一者，超证天仙地仙神仙之境。其次者，亦得降生人天，若现宰官身，或现居士体，生生育养，在在树勋，尽此报身，同升金阙。其下者，亦不失其本来天性，少诸嗜好，与道有缘，熏修有志，尽此报身，同升玄域，为仙指臂，此其大略也。此释登字之义也。登者，升也，有送升之义，有超证之义，有判往之义。其最下者，有性如狞獬焉，如驮猍焉者，亦得筌而化之，聻以令之，名有用于天府人世焉。坐炼之妙有如此。狞獬，猛兽名，性恶贪佞而善噬。筌，法柱名，一名法幢，上帝用竖于域，以化不淳者，其柱有五，此其一也。信，明信。帝，根蒂。聻，紫微秘号，用以镇煞安淳者。驮猍，神兽，皆龙种，上帝用以守宝藏者。驮性忠，故主入；猍性义，故主出。以喻人性之或有偏滞者，陶之镕之亦成妙材之义。祭炼之功用止此。
　　曩谟珏法乘，津幽延日月
　　此两句总结全篇，言所示皆囊谟也，皆度世之珏法乘也，以之乘津而幽而延，如日月然，皆常经也，非偏论也。囊，昔时也，犹言古时也。谟，嘉训也。曰曩谟者，犹言古圣仙佛口口相传之谟训也。珏，美玉名。法，法则也。乘，车乘也，乘之义，兼舟车言，盖言乘以逾山越海，喻词也。故乘有上乘、中乘、下乘，又有大乘、小乘、无上乘，皆喻经法也。此曰珏法乘，亦此义，乃赞玉经之通利，若乘然也。故曰曩谟珏法乘，赞极之词也。津，通津，三叉渡口也。幽，深也，邃也。延，长也，悠也，久也。日月者，光明不昧之义，指此珏法乘也，盖有诚则明矣，明则诚矣，两义也。愚按曩谟，宜从南无，乃令无念乃妙。
　　星斗曜息命，炁防元德丘。炁寿贞固灵，炁寿天地晶
　　星，天星。斗，心斗。天以斗为心，人以心为斗，天有八万四千星宿，人有八万四千毫窍，暌之天，二而一者也。曜者，耀也。息者，熄也。命，天命，人所共禀者也。曜则生，息则死，其权操自斗，信也。而有不然者，惟至人能之，亦惟至愚者，能速其死。所谓君子造命，小人丧命，庸人囿命是也。炁者，气所化，神之谓也。神存则生，神去则死，炁乃人之命也。呼吸之，升降之，后天之气也，不足恃以仙者也。炁则先天之至宝，似气而实非者，古人混之不辨，以炁乃气之所化也。不知炁乃神所使者，炁旺则气行而血活，譬如同一人也，帝与民是也，君圣则民安，神衰则气滞，保神即所以保气也，炁气之分在此。盖气乃无知，而炁则灵甚焉。炁乃心之体，气乃炁之用，故谓气犹炁也犹可，谓炁即气也，则不可。有清浊之分，有贵贱之别，有先后之殊焉。气炁辨，而修养之为仙；炁气不辨，而混保之惟寿。余故从而申说之，阅玉经则尤信矣。此一炁字，三教之所统宝者焉。故曰炁防元德者，孔子也；炁寿贞固者，太乙也；炁寿天地者，如来也。如来即性也。防者何？防微杜渐也。元者，善之长也。德者，心之得也。寿也者，寿此炁也。贞也者，贞此炁也，亦防义也。固者何？固此炁也。盖以炁防，则其防也周，而元善存，心德全。炁寿则心寿，炁固则心体坚，外魔不得而入，此儒门道门宗师所续之下文。下句续自佛门宗师者，言我如来，且以此炁寿彼天地，安得清宁，安我众庶，故我如来亦得称号曰毗卢遮那如来佛。按皆颂称是经耳。经文九十六字，止于炁字。按此五言，宗师用以普度三教之灵爽者，欲演祭炼玄科，须用此五言古本云。
　　臣今依教持，济度诸灵爽，愿仗玉经力，成就臣所愿
　　此四句，临行坐炼时念之，乃祝词也。
大洞玉章经五言苏本
　　此本之文，旧止百字，今订百二十字，其义详述于辨本。盖文无定文，即余旧得四、三、五、七言四种，亦各不同。丁丑至苏，又得此本于法家，其字句有大异者，闻其先得自巴蜀，盛传于施铁竹门下，颇着灵应。爰注其异字，而略其同文焉。原本字左加玩，今订从元者，义亦详辨体。
　　罗参蓝波逮，洽台离堂会
　　参，音川，三才也。言罗有三才，备有三纲，开有三境，具有三光之义也。而其最着者，蓝波台是也。台，灵台，君所居游者。堂，明堂，朝觐之地也。会，聚也，群臣会聚之义也。
　　推入连广灵，都郁罗殊迈
　　迈，远也。言其备政广布，而流行之茂郁义也。
　　育弗超散兆，生夭横滞殆
　　殆，危也，承兆字而言其变也。所赖在上者，能修其育弗超散，以生彼夭横滞殆者也。
　　冥骞廷盼苞，已猷玄幄快
　　廷，朝廷。幄，覆也。快，快足也。言必迁而出之明廷，而如幄以覆其迁善者，君心斯快之义也。
　　沙福烟明桂，会和子存赖
　　赖，恃也，此承上快字义。言此大善运会，恃君终始全成之义也。
　　贤勒百奋天，垕土成垣败
　　败，亡也，坏也。言当教之义方，以护以卫，若恃夫城守而已，其败亡也必矣。
　　弥给章生獐，结陆渺阑懈
　　章障古通，承垣字义来者。獐，神兽，性善啖毒蛇而食素，古人禁猎之，留以障山野居民，仁政之一也。阑栏古通，承章字义也。懈者，言有此仁政，即阑即障即垣也，几可无恃夫阑矣，故曰懈。犹言不要紧也。
　　龙登狞獬全，信帝聻驮碍
　　全者，全君之德也。碍者，碍君德政也。言朝有直臣，则佞除而君圣。但知守货，不知赈济，是碍德也。
　　曩谟玉法乘，津幽延日在
　　日者，慧日，指心言也。在，自在，亘古今而常在者也。此总经文，言陈法具于玉经而运在心，譬如行路然，非有程途可考循而行之，有歧路焉，不有指南，幽固绵长，无由深入，此慧日之不可失所在也。而要知慧日，入人具足，个个成，颠沛顷刻不之离者。非从外至，乃亘古今而常明。在天曰日，在人曰心，无内无外，无我无人，有感斯照，无念默存，是名慧日。以非外至，亦不暂失，故曰在也。盖训为上者，当自明其慧日则国治义。
　　星斗曜息命，炁受真固奈
　　星者，喻诸臣庶。斗者，斗极，喻人君也。命，诰命。炁，心炁，喻君也。受，顺受。真，诚也。固，执滞义。奈者，无如何也。盖言君命之宜慎出，则关乎兴废者，令有不行，教化之未周也，未可以其梗命而置之不化也。必如盘庚之诰迁、周公之抚洛乃可义，原本经文止此。
　　炁防元德邱，三皇五帝派
　　元，元气，指培下言。德，心德，指在上言。邱，邱陵，高义也。派，支派，乃脉脉相传之义。此二句并下二句，原本所未有，采自五言古本，以结此科经义云。
　　五经四子书，孔孟教无类
　　盖祷词也。按孔孟二字，一本作成达，言成德达材也。
大洞玉章经七言古本
　　按此一科，未标何用，似亦奉真—流之所宝秘者也。
　　罗三蓝波逮洽台　　此句示从外境入观，不局一隅之义，其妙旨在一罗字也。
　　离堂运推入连广　　此句示以内运入手，其妙旨在一运字也。
　　灵都郁罗殊邈育　　此句直悬一幅灵都胜境图，其妙旨在一育字也。
　　弗超散兆生夭横　　此句之眼在生字，有回天之手段焉。
　　滞始冥骞庭盼苞　　此句之眼在盼字，有救苦之宏愿焉。
　　已猷玄渥称沙福　　此句之眼在称字，有紫微之权衡焉。
　　烟明桂会和子存　　此句之眼在和字，有欣欣向荣之义。
　　乐贤勒百奋天垕　　此句之眼在奋字，有更上—层之义。
　　土成垣平弥结章　　此句之眼在弥字，有无远弗届之义。
　　生樟结陆渺兰蒙　　此句之眼在蒙字，有蒙以养正之功。
　帝尨登狞獬筌信帝　　此句之眼在信字，有昭明信也之义。
　　聻驮猍南谟珏法　　此句之眼在谟字，有率由旧章之义。
　　乘津幽延日月星　　此句之眼在乘字，有无微不信之义。
　　斗曜息命炁防元　　此句之眼在斗字，有一切惟心之义。
　　德邱寿贞固灵寿　　此句之眼在固字，有金刚不坏之义。
　　是曰玉书可精研　　此句盖摘自黄庭经，以结此经之义。按经文惟九十有六字，后续十六字，乃宗师宫无上所编，以示后人者。
雨香天经咒注跋
西竺心宗一百一代裔孙闵真仙谨述。僭释密部秘句略曰：非敢妄释，其来有自。曩蒙我师野怛婆阇奉授《伽陀雷司心章》有云：按我本宗经典，文皆梵体，音悉梵音。薄伽梵帝悯世非一，风土不同，宣授难普，授犹不授，乃开随方翻译一例。一例之中，遗有字音俱翻，如世三藏经文；字音不翻，如藏梵策；或有翻音不翻字，如藏卍等；更有推而即文即义以会以贯者。盖以字乃心文，音乃心韵，个中玄妙，自可普会而神领，如来宗旨所宗者。心窃体之，统以授忖震旦世生闵，给名真仙，以承心宗，是为后派一代。爰肃奏闻，伏望如来，不违本誓，终始护念云。真仙承之，曾为翻译《智慧真言》《密迹神咒》《大悲持世二经》《陀罗尼》。自知秉授凡劣，何敢认妄为真。往昔所释，寔仁者见仁而已。兹因门下取以寿梓，爰述其略于右，见者谅之，真仙幸甚焉。道光甲午仲冬望日谨跋。
智慧真言
金盖山人闵一得苕敷氏注释
　　按此真言，传自谌母，为旌阳许祖所宝秘，向无注释者，余持之久，忽忽若有所得，爰为注释之，以为同志者一豁心目云。
　　唵：唵,音庵，叹美词。
　　钵啰：钵，音波。啰，音拉。钵者，金器，如碗而口微小，口圆而中空，太极之所自出，其光烁烁然，人之性珠实似之。兹曰钵啰。盖此义也。啰者，助语词，犹言然也如也之义。
　　钵啰：重言之，以足其义，犹言放光又放光也。
　　口三钵啰：口三，音沙，众义也。口三钵啰者，性理迭现之貌，万殊之义也。
</div>
    <div class="pagination">
<a href="古书隐楼藏书_page13.html">上一页</a><span>...</span><a href="古书隐楼藏书_page9.html">9</a><a href="古书隐楼藏书_page10.html">10</a><a href="古书隐楼藏书_page11.html">11</a><a href="古书隐楼藏书_page12.html">12</a><a href="古书隐楼藏书_page13.html">13</a><span class="current-page">14</span><a href="古书隐楼藏书_page15.html">15</a><a href="古书隐楼藏书_page16.html">16</a><a href="古书隐楼藏书_page17.html">17</a><a href="古书隐楼藏书_page18.html">18</a><a href="古书隐楼藏书_page19.html">19</a><span>...</span><a href="古书隐楼藏书_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
