<!DOCTYPE html>
<html>
<head>
    <meta charset="UTF-8">
    <title>道书十二种 - 第 142 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道书十二种 - 第 142 页/共 155 页</h1>
    <div class="content">    九四，刚居动体，时在有为，如有田可耕矣。乃居于柔位，志气不振，恒久抱道，不能行持，如空田而无禽相顾，何贵于刚？此无一为之恒也。

    六五，柔而得中，无思无为，安常守分，志诚专密，可谓恒其一德矣。然贞一不二，以之避世养静则可，以之尽性至命则难，故为妇人之吉，夫子之凶。此寂灭孤修之恒也。

上六，无而为有，虚而为盈，自尊自大，有己无人，是谓振起之仁。振起之恒，大极自败，高极必下，终归空亡。此自欺招凶之恒也。

    然则，修道者，贵乎恒于正道，尤贵乎恒行于正道，方能有往有利，尽性至命，作世间恒久不易之大事，但须要识得药物，知得火候，进退急缓，不失其正耳。

　

    上干下艮（遁卦第三十三）

    遁：亨，小利贞。

    初六，遁尾，厉，勿用有攸往。

    六二，执之用黄牛之革，莫之胜说。

    九三，系遁，有疾厉，畜臣妾，吉。

    九四，好遁，君子吉，小人否。

    九五，嘉遁，贞吉。

    上九，肥遁，无不利。

　

    遁者，敛藏之义。卦德上干健、下艮止，健本于止，以止用健，有健而不轻自用，故谓遁。此藏阳伏气之卦，承上咸卦而来。咸者，由止致悦，调和阴阳之道。调和阴阳，莫先贵乎伏气。伏气者，不恃健而止健也。

人之健德，系先天正气，及其一阴来姤之后，阴气浸长，阳气当退，至人于此，知其阴气承天而动，难与力争，不去退阴，先欲保阳。保阳者，收敛精神，止于其所，所以伏先天之气也。能伏其气，阳气不伤，阴气自化，是遁中而有亨道也。

    但遁之为道，非避其阴，亦非坐观成败，乃借阴全阳之谓。借阴全阳，尤贵遁之于早。盖早则阳气盛而阴气弱，易于遁；迟则阳气弱而阴气盛，难于遁。二阴四阳，阴气犹顺乎阳气，于此而遁，遁之在先，是以遁之亨道，在于小利贞之时也。小利贞者，阴气未至伤阳气，若至三阴生，阴气不利不贞，大肆张狂，遁之不及矣。故止健伏气之亨道，须在二阴方进之时乎。二阴方进，彼此无伤，阴顺其阳之遁，小利贞，亦大利贞也。

    初六，居于卑下，如遁之于尾也。在尾之遁，客气难伤，遁之最利。然以阴柔无能者居之，未免遁之不固，为物移转，自招危厉。若勿用有攸往，遁之坚固，何厉之有？此遁之宜谨始者也。

    六二，柔顺中正，止于其所，客气难入，如执之用黄牛之革，莫之胜说也。牛革之执，致虚守静，外缘不入，内念不出，不遁而遁，此遁之不失守者也。

    九三，下近二阴，刚为柔牵，不知早遁，是遁有私系，其疾甚厉。夫人之正气如主人，客气如奴仆，系于阴而以假伤真，是养奴仆而失主人，故畜臣妾吉，此遁之有私系者也。

    九四，刚以柔用，能藏真阳于阴气方生之时，是好于遁也。好于遁而无私系，惜命如惜宝，不使有一毫阴气潜生于方寸之中，是以为君子之吉。若夫小人刚强自用，不知伏气，认假伤真，则不吉矣。此遁之宜去私系者也。

    九五，刚健中正，所亲者阳，所远者阴，择善固执，是调嘉美之遁也。遁之嘉美，不以假伤真，贞而未有不吉者，此遁之归于中正者也。

    上九，在遁之上，刚柔混合，万物不能移，造化不能拘，自由自专，是谓肥遁也。遁至于肥，内无所伤，外无所损，不伏气而气自伏，此遁之无有不利者也。

    六爻惟上爻真体未伤，乃无为保健之功，其余皆阴阳相杂，真体已亏，故必先伏其气，而后不为客气所侵。

    修道者，当真体未伤，须行无为之道以养阳。及真体稍亏，须行伏气之功以防阴。其体不一，其用亦有异，是贵乎神而明之，存乎其人耳。

　

    上震下干（大壮卦第三十四）

    大壮：利贞。

    初九，壮于趾，征凶，有孚。

    九二，贞吉。

    九三，小人用壮，君子用罔，贞厉。羝羊触藩，羸其角。

    九四，贞吉，悔亡。藩决不羸，壮于大舆之輹。

    六五，丧羊于易，无悔。

    上六，羝羊触藩，不能退，不能遂，无攸利，艰则吉。

　

    大壮者，阳气强壮之义。卦德上震动、下干健，健于内而果于行，健行不息，故为大壮。此进阳壮气之卦，承上恒卦而来。恒者，久于其道之功。久于其道，则身体力行，心坚志远，一念不回，深造自得，是非大壮之人不能也。

    益大壮之人，自命不凡，俯视一切，放得下，提得起。有大壮之志，即能行大壮之事，作人之所不能作，为人之所不能为，超凡入圣，为天下稀有之事，如雷之一动，自地升天，惊愚骇俗，震动一切矣。

    但大壮之道，尤贵壮之得正，若不得正，则壮之不大，其行不利。彼世间旁门外道之徒，着空执相，认假为真，水火不避，患难不惧，有至死不变者，何尝不是壮？其如壮之不正，不但壮不能大，而且因壮伤生，何贵于壮？特以大壮之道，惟利于贞耳。

    贞者，正也，理也。以理而壮，则内有主宰而志正，外无妄动而行正。志正则刚强不屈，万物难移而内壮；行正则果决有断，诸事能成而外壮。志以固其行，行以全其志，内外兼修，不壮者能壮，已壮者能大。已正而壮，其利宁有限量乎。

    初九，在大壮之始，正当虚己求人，究明性命之理而后用。壮者，乃以刚自居，冒然进步，妄想高登，速欲成功，是壮于其趾矣。壮趾之壮，其进锐者，其退速，远行必凶，可于理信之。此不谨于始之壮也。

    九二，刚以治内，柔以应外，外不足而内有余，不壮而壮，壮之有得于中，中而未有不正，正而未有不吉者。此严以治己之壮也。

    九三，躁进无忌，不壮于内而壮于外，小人以是而贪图名利可也。至于修道君子，所当万有皆空，而亦用壮于外，其壮罔用，不特壮不得正，即得其正，未取于彼，先伤于我，亦是危厉之道。如羝羊触藩，必羸败其角。此刚而务外之壮也。

    九四，刚而能柔，阴阳混合，金丹已结，所当正己之后、正人之时，是以贞吉而又悔亡也。贞吉者，正己之吉。悔亡者，正人之悔亡。又近六五虚心下贤之知音，不但不败其己之壮，而且能大人之壮，如藩决不羸，壮于大舆之輹。此正己正人之壮也。

    六五，居于动体，柔而无刚，时在可壮，人不能壮，如丧羊于平易之地矣。然虽人不能壮，幸其柔顺虚心，借他人之知识，以开自己之茅塞。虚心即能实腹，不壮者能壮，既壮者能大，可无丧羊之悔矣。此己不壮而借人之壮也。

    上六，愚而自用，妄猜私议，入于旁门，到得年满月尽，生平所学，俱归无用，如羝羊触藩，不能退、不能遂矣。居动之极，祸已酿成，如何能退？在事之终，后悔不及，如何能遂？退之不能，遂之不得，空空一世，有何利乎？然则柔而无能者，与其自己用壮而受害，不若及早虚心求师，困而学之，勉强而行之，从艰难处下一番死功夫，不患不到大壮之地。此本不壮，而归正即壮也。

    六爻皆有壮道，吉凶不一，求其壮于内，而能正己者，其惟九二。壮于外而能正人者，其惟九四乎。

然则修道者，当未了道，必先正己，既已了道，又须正人。正己者，修道也；正人者，立德也。修道立德，方是壮之正、壮之大。大壮之利贞，必以道全德备为极功也。

　

    上离下坤（晋卦第三十五）

    晋：康侯用锡马蕃庶，昼日三接。

</div>
    <div class="pagination">
<a href="道书十二种_page141.html">上一页</a><span>...</span><a href="道书十二种_page137.html">137</a><a href="道书十二种_page138.html">138</a><a href="道书十二种_page139.html">139</a><a href="道书十二种_page140.html">140</a><a href="道书十二种_page141.html">141</a><span class="current-page">142</span><a href="道书十二种_page143.html">143</a><a href="道书十二种_page144.html">144</a><a href="道书十二种_page145.html">145</a><a href="道书十二种_page146.html">146</a><a href="道书十二种_page147.html">147</a><span>...</span><a href="道书十二种_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
