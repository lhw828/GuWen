<!DOCTYPE html>
<html>
<head>
    <meta charset="UTF-8">
    <title>吕祖全书 - 第 16 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕祖全书 - 第 16 页/共 22 页</h1>
    <div class="content">　　夫太极者，即所谓『先天一』，两仪从此而判，三才从此而分。若夫三教，则太极之支流杂派也，原其始，无非一理。是以予坛特命『涵三』之名，盖会三归一，又一道中包涵三教耳！若伭门修炼工夫，有杂有正：杂则言接命延年之方，正则惟谈金丹大道。金丹者，即佛法所谓『圆明觉性』是也。非金非石，而金石无以比其坚；分阴分阳，而阴阳无以喻其妙！灵应无方，神通难拟，修之则寸田尺宅可长生，百年千年可常存。彼药物火候，二八一觔，子午抽添，水升火降，皆支言耳！其实穷究性命之旨，降伏其妄心，道即在目前矣！予昔《指伭篇》，曾揭此义训人。有云报言学道诸君子　　好把无毛猛虎牵夫无毛猛虎者，心也，心之所之为意，意者，伭门所谓『黄婆』，于人身中『脾土』是也。水在下难升，火在上难降。意至专一，则自随。故丹诀有云：『黄婆牵引入中央。』盖金为水母，木为火母，以此东王公，配西王母，而生水火两男女，然必以意为烹炼，方能成就。故丹诀又云：『本因戊己为媒聘，遂使夫妻正合欢。』虽丹经有如此种种名相，皆属假立，若降住此心，则一切皆空。太上云：『道可道，非常道；名可名，非常名。』即如涵三之意，三且不名，涵于何有？涵且不名，三于何分？即一而三，即三而一。了此道者，是真修行人也。」
　　※　　　※　　　※　　　※　　　※　　　※　　　※
　　自己本来心性，究未明了，所以冤业牵缠，轮回往复。此劫未尽，彼劫又生；恶报未消，业债又起。沉沦愈久，陷溺愈深！渺渺泉乡，茫无出路；悠悠岁月，何日超升？夫人身难得，乐土难生。耳目聪明，皆上苍笃生之德；衣食饶足，实前世修积之功。利名富贵，岂可强求！寿夭穷通，原非幸致！苟不能上酬覆载之恩，下答鞠育之德，是轻生忘本，已负莫大之愆！或更加以败乱伦常，丧根本，存心积虑，惟机械巧诈之是工，处世待人，尽刻薄残忍之是务，对三光而不知敬仰，毁三教而不屑尊从，污秽人群，伤失本性。生则难辞恶疾，横丧天年；死则难躲冥刑，打入地狱。凡此等众，宁不可悲！须知天堂有路，只教心地光明。今日撒手，今日即空；明日回头，明日即了。笑人生一场虚梦，谁能梦里寻真？叹世上多少虚花，孰向虚中着实？生时不知修省，死后魂魄皆昏！依草附木，本来之灵性何存？泣地怨天，夜台之凄凉谁顾？一旦改形换面，失却人身，万劫沉沦，了无出路，可不畏哉？
　　※　　　※　　　※　　　※　　　※　　　※　　　※
　　世人旷劫以来，迷失真性，全不皈奉三宝，只图利养色身。不知色身是假，终有败坏。若金丹大道，长生不灭，亦无生亦无死。但所谓「金丹」者，非如外道旁门，烧丹炼汞，惑世诬民，使人倾家破产，终无一成，而且有害也。神仙修丹，即是修心。人人有此金丹，惜自己不肯修炼，以致随劫轮回，永无解脱之日耳！须踊跃誓愿，首谢前愆，皈依三宝。所谓三宝，释曰「佛法僧」宝，道曰「道经师」宝。名虽各异，理实一也。从此永久奉道，即可证清净道身。夫觉悟只在一心，心同太虚，无挂无碍。若能觉悟，即可自度。否则沉沦亿劫，虽万种慈悲，亦难拔度矣！
　　※　　　※　　　※　　　※　　　※　　　※　　　※
　　自古皆有死。然其中亦有前劫善根未熟而死者；亦有恶业未露而死者；亦有学佛学仙，中途改变，以致善果未成，恶业渐长而死者。又有生平为恶无厌，终年能改过自新，临命终时，因此一念，能自改悔，转劫遂好善修为正道者。故此一生，有男女富贵贫贱寿夭之不齐，非上苍有意区别，皆由善恶自招！若前生好善乐道，今世又能好善乐道，则天福自致，天堂可跻；如其不能，则天路闭塞，无门可入，地狱恶报，无由出离！
　　第一要发「信崇心」。信奉三宝，自能消旷劫罪愆，出生死苦海，证长生之大道；
　　第二要发「忏悔心」。悔历劫不知伭功，未能修炼，自心性体，被无明烦恼蔽锢，以致沦于鬼趣。此一悔心，能生种种功德。譬如磨镜，尘垢既去，透体光莹。
　　故知生死，心为根本。心欲长生，即当崇善。善乃福基，恶实祸兆。作善作恶，总属乎心！心有一善，如地生嘉禾，灌溉滋茂，收获必美！一念有恶，如云蔽虚空，日为掩暗，其光便减。若能改悟，如风吹云翳，云散光现，虚空湛然！学道之士，性体虚明，亦复如是。世人不知修道真诀，将谓愚昧凡夫，何堪修道！岂知道本在人，不是离了心性，别有一种道理。若别有一道可修，诸佛诸仙，便属欺世。其实修心，即是修道。人但一心悔过自修，道不远矣！试听诵经，其中语句虽多，无非表此一心！
　　心本刚健中正，纯粹以精，初无一毫人欲之私。何谓人欲？盖随各人所欲，或富或贵，或好色，或美食，种种贪妄之心，皆名为欲。此欲一萌，即离天性，遂致迷真逐妄，落无数阶级，故不得名为天性，而曰人欲也。又此欲各各有，各各异，非大同之理，非至公之心，故云「私」。今后但去此私心，除却妄念，令通体光明，复还天性，则道在迩矣！若言下顿悟此性，即是金丹大道。日日参究本来，自得了脱苦趣。
　　※　　　※　　　※　　　※　　　※　　　※　　　※
　　人生之初，惟止一性，并无他物。夫此性者，先天一是也。天得之以致清，地得之以致宁。人得天地清宁之以成形，于是遂有阴阳清浊之分。
　　然此天地之，始于太极，所谓太极，即是先天一，因天地由此而生，故曰先天。此在人则谓之性。人未生时，此一点真性，投于母腹，得父精母血而成形。然此精血，亦天地清宁之而生，因此时既有精血，遂有形相，从清虚元阳无相中，落于有相，而先天之，于是杂而无形。故太上云：「降本流末，而生万物。」此之谓也。方其未出母腹，藏于无形，其性其命，尚浑而为一。及堕地一声，已将太虚圆明光大之体，一声叫破，于时性既发露，命亦随之，遂有穷通寿夭之不齐，但性体本善。而既生之后，性光隐而不见，遂有心之名。然性即心体，心即性用。二者各分天地，故性曰「性天」，心名「心地」。至于用「意」，又落第三阶级，愈流愈远，愈远愈失，所谓「水出昆仑，便不清也」。既有形相，便有五官四肢百骸六根之不一。太上云：「不物中物，不有中有。」正谓此也。惟仙佛深达此理，直究本来，所以仙家之「七返九还」，亦只是炼情归性，归性即太上所谓「归根复命」。而佛法种种，亦不过修明此性耳！
　　人自旷劫来，纵无明性，迷失真宗。夫此无明，何得亦谓之性？譬比溟渤，同谓之海，其波涛汹涌莫测之状，总属海水，不得谓溟渤是水，其波涛非水也！使波平涛息，则海水清净之体，还复如是。若人能降心，除去妄想，使情归于性，则太极真元，全体造化，与天地合德，日月合明矣！故圣门之忍性，忍此无明；予门之炼性，炼此无明是也。然作罪根因，又属妄认色身是我，种种计度，以养此色身，虽衣食充口体，犹以为未足。故太上经中，先示断障之法，令勿起贪瞋：贪则有损人利己之事，瞋则妒人之有，恨己之无，而怨天尤人之罪，日积月深矣！及至天曹考较，地府减禄，大数迫时，撒手而往。生平衣禄归何处　　业镜台前事事真浑身有口难分说　　始悔从前错用心
　　※　　　※　　　※　　　※　　　※　　　※　　　※
　　昔演典谈经，龙沙显迹：《八品》伭文，阐自毗陵，曾费数万计；嗣又丕振宗风，宣演《五品》，亦费数千；至于涵三阐教，演《清微典》，已较前节略，仅千余耳！后演禅宗，蒙佛慈指示，诸凡从俭，以冀早成，是历来演典谈经，未尝不大有布施。然世风渐替，好道无人，所以后此宣演，皆量时度势，不多繁费。今某既肩斯任，功德匪小。予非欲从陋就简，不过体谅一官薄俸，无甚盈余，所以从俭行事，非予自轻秘旨，亵慢伭文，以俯就于人也。然应办仪物，仍不须节省，演务重大，体制庄严。况开阐灵文，众真班列，诸神侍卫，非小可事也，以适中为妥。
　　※　　　※　　　※　　　※　　　※　　　※　　　※
　　料理演务，又兼积诵经藏，固是难事，然必须善谕诸子，毋使诚意散涣，毋致始勤终懈，方有利益。予不惜委曲开导，诚欲子等真切诚信，发于自然，方为功德。果能肫笃奉道，随处皆有感应，不求福而福自至，不图报而报自丰。天人感召，捷于影响，子等勉旃。
　　※　　　※　　　※　　　※　　　※　　　※　　　※
　　边邑土瘠民贫，又值灾厄之后，为民父母，最宜爱惜苍黎，如保赤子，疾痛痒，俱要护持。与民共苦乐，正宰官尽职之事。
　　夫上天好生，莫重于民命！凡为有司者，不特慎刑为要，若无教化及民，使知观感，不能格于有耻，亦是有司之过！若博泛爱之虚声，致令刑赏不明，举错倒置，使民无所依赖，而手足莫措，更是有司之过！至于辨冤理屈，折狱于片言之间；入死出生，定案于寸毫之上，尤宜审慎，非可忽也！
　　古昔明吏，如文忠公父，其福报在于子孙，史册可证！究其由来，皆一心在于好生，便已作福无量。宜体此恕字，恤民之命，养民之力，惠之以恩，使之以义，照鉴无私，福泽远大，正未艾也。
　　※　　　※　　　※　　　※　　　※　　　※　　　※
　　书云：「天道无亲，常与善人。」但立心行善，忠君恤民，苗彝愚民，镇之以威，抚之以恩，维恩交施，柔刚并用。诗云：「不刚不柔，敷政优优，百禄是遒。」能如是存心，如是行事，天必佑之！自然所愿从心，有求皆遂。天且弗违，而况于人乎？况于鬼神乎？
　　※　　　※　　　※　　　※　　　※　　　※　　　※
　　边郡赤子，贫苦者多，宜加意抚惜，发奸摘伏，宜小心慎重。岩疆之民，易于归化，亦易于梗化，惟在恩威调剂之力也。
　　※　　　※　　　※　　　※　　　※　　　※　　　※
　　
　　涵三语录后记
　　道何言哉！道而不可言也。又奚以五千为？是道之在宇宙者，已抉精蕴于函关授受间矣！外此何庸片纸只字乎？
　　然自西度以来，声教渐以寝微，而后起之论，若簧鼓然，类皆以五千言之绪余而肆其唾涕者也。迨日就久远，后之人愈拾其唾涕，而唾涕之，遂成舌战，彼此交攻，较之簧鼓，惑乱尤甚！我孚佑帝师慈悯聋瞶，为之振铃铎以警醒之，不啻青牛再度，大其声而疾呼也。于是结坛鄂渚，开玉局以布金沙，特演《大乘三品真经》，扩五千言所蕴蓄者而泄之，收五千言所散出者而合之，极阐微旨，透辟真宗，心印圣贤，而道通仙佛，是又焕然两间一新之文字也矣！
　　间于演典之暇，偶论妙理，或寻章句，无非为世道人心计者，其中勉敦伦常，期修心性，即一言一字，尽足开悟本来，启迪后学，诚济世之津梁，渡人之梯筏。
　　曩时亲炙休光者，私相记载，惜秘诸宝笈，未获流通。今幸金陵孙子，因刊《三品》便函而纂辑之为一帙，标作《涵三语录》，同付剞劂，将以斯为《三品》便函附也。真思文字之障，我孚佑帝师，固已深疾之，以其蔽巧蒙愚，为人心害，鼓非惑是，为世道忧，不以此急出而正之，则真伪混淆，将唾涕相沿于无已，是此录虽若为《三品》之绪余，然何莫非唾涕之精髓也耶！以我师之唾涕，醒天下之唾涕，而滴滴甘露，沁人心脾，有真性者，将味精髓于唾涕中矣！尚何经与录之分哉！世之人，以为语录可，以为《三品》之绪余可，即以为《三品真经》，亦无不可。是为记。
　　乙卯孟春中澣显化真人弟子王真稽首恭纪。
　　修真传道论(卷二十九、三十)
　　正阳真人钟离　权　云房着纯阳真人吕　　岩　洞宾集华阳真人施　　肩吾希圣传
　　吕祖全书修真传道集小序
　　论真仙第一
　　论大道第二
　　论天地第三
　　论日月第四
　　论四时第五
　　论五行第六
　　论水火第七
　　论龙虎第八
　　论丹药第九
　　论铅汞第十
　　论抽添第十一
　　论河车第十二
　　论还丹第十三
　　论炼形第十四
　　论朝元第十五
　　论内观第十六
　　论魔难第十七
　　论证验第十八
　　吕祖全书修真传道集小序
　　昔虞廷十六字，为传心之祖。嗣后孔门授受，亦止一贯一言。若是乎传道固无庸多说也。然　子贡曰：「夫子之言性与天道，不可得闻。」《中庸》一书所述　仲尼之言，多《论语》所不载，意当时性天之说繄详，多秘而不传者。世传　吕祖受道于　正阳帝君，以「恐误五百年后人」一语，而三千功行已完，何其直！及阅《修真传道集》，指陈天人性命之旨，不惮曲折反复，详哉言之，独异于虞廷十六字。孔门一贯一言者，则又何也。《集》传于华阳施肩吾，肩吾唐元和年间进士隐洪州西山，矢志不仕，尝有诗曰：「气本延年药心为使气神能知行气主便是得仙人」足以知其所养矣！
　　吕祖游睦，见其趋尚霞，授以还丹大道，此《集》之传所自来也。但当年问道，应尚有秘密口诀，不能笔之于书者，所谓口口相传不记文，今皆不可得见矣。
　　原本多讹，今将舛(音喘)错者改正，其余阙疑，分十八篇为上下二卷。
　　论真仙第一
　　吕祖曰：人之生也，安而不病，壮而不老，生而不死，何道可致如此？
　　钟祖曰：人之生，自父母交会而二气相合，即精血为胎胞；于太初之后而有太质，阴承阳生，气随胎化；三百日形圆，灵光入体，与母分离；自太素之后，已有升降，而长黄芽；五千日气足，其数自满八十一丈；方当十五，乃曰童男。是时阴中阳半，可比东日之光；过此以往，走失先阳，耗散真气，气弱则病老死绝矣。平生愚昧，自损灵光；一世凶顽，时除寿数。所以来生身有等殊，寿有长短，既生复灭，既灭复生，转转不悟，而世世堕落，则失身于异类，透灵于别壳，至真之根性，不复于人，旁道轮回，永无解脱。或遇真仙至人，与消其罪报，除皮脱壳，再得人身。方在痴喑(音因)愚昧之中，积行百劫，升在福地，犹不免饥寒残患，迤(音以)逦(音里)升迁，渐得完全形貌，尚居奴婢卑贱之中。苟或复作前孽，如立板走丸，再入旁道轮回。
　　吕祖曰：生于中国，幸遇太平，衣食稍足，而岁月未迟。爱者安，而嫌者病；贪者生，而怕者死。今日得面尊师，再拜再告，念生死事大，敢望开陈不病不死之理，指教于贫儒乎？
　　钟祖曰：人生欲免轮回，不入于异类躯壳，常使其身无病老死苦，顶天立地，负阴抱阳而为人也。为人勿使为鬼，人中修取仙，仙中升取天。
　　吕祖曰：人死为鬼，道成为仙。仙一等也，何以仙中升取天乎？
　　钟祖曰：仙非一也。纯阴而无阳者，鬼也；纯阳而无阴者，仙也；阴阳相杂者，人也。惟人可以为鬼，可以为仙。少年不修，恣情纵意，病死为鬼。知之修炼，超凡入圣，脱质为仙。仙有五等，法有三成。修持在人，而功成随分也。
　　吕祖曰：「法有三成」，而「仙有五等」者，何也？
　　钟祖曰：法有三成者，小成、中成、大成之不同也。仙有五等者，鬼仙、人仙、地仙、神仙、天仙之不等，皆是仙也。鬼仙不离于鬼，人仙不离于人，地仙不离于地，神仙不离于神，天仙不离于天。
　　吕祖曰：所谓「鬼仙」者何也？
　　钟祖曰：鬼仙者，五仙之下一也。阴中超脱，神像不明，鬼关无姓，三山无名。虽不入轮回，又难返蓬瀛，终无所归，止于投胎就舍而已。
　　吕祖曰：似此鬼仙，行何术、用何功，而致如此？
　　钟祖曰：修持之人，不悟大道，而欲速成。形如槁木，心若死灰，神识内守，一志不散。定中出阴神，乃清灵之鬼，非纯阳之仙。以其一志阴灵不散，故曰鬼仙。虽曰仙，其实鬼也。古今崇释之徒，用功到此，乃曰得道(释门真大得手者便是金仙），诚可笑也。
　　吕祖曰：所谓「人仙」者，何也？
　　钟祖曰：人仙者，五仙之下二也。修真之士，不悟大道，道中得一法，法中得一术，信心苦志，终世不移。五行之气，交合，形质且固，八邪之疫，不能为害，多安少病，乃曰人仙。
　　吕祖曰：似此人仙，何术何功，而致如此？
　　钟祖曰：修持之人，始也或闻大道。业重福薄，一切魔难，遂改初心，止于小成法有功，终身不能改移，四时不能变换。如绝五味者，岂知有六气；忘七情者，岂知有十戒；行漱咽(音咽)者，咍(海平声)吐纳之为错；着(音酌)采补者，笑清净以为愚。好即物以夺天地之气者，不肯休粮。好存想而采日月之精者，不肯导引。孤坐闭息，安知有自然；屈体劳形，不识于无为。采阴取妇人之气，与缩金龟者不同；养阳食女子之乳，与炼丹者不同。以类推究，不可胜数，然而皆是道也，不能全于大道，止于大道中，一法一术，功成安乐，延年而已，故曰人仙。更有一等，悦须臾，厌持久，用功不谨，错时乱日，反成疾病，而不得延年者，世亦多矣。
　　吕祖曰：所谓「地仙」者，何也？
　　钟祖曰：地仙者，天地之半，神仙之才。不悟大道，止于小成之法。不可见功，唯长生住世，而不死于人间者也。
　　吕祖曰：地仙如何下手？
　　钟祖曰：始也法天地升降之理，取日月生成之数。身中用年月，日中用时刻。先要识龙虎，次要配坎离。辨水源清浊，分气候早晚。收真一，察二仪，列三才，分四象，别五运，定六气，聚七宝，序八卦，行九州岛岛岛岛。五行颠倒，气传子母，而液行夫妇也。三田反复，烧成丹药，永镇下田。炼形住世，而得长生不死，以作陆地神仙，故曰地仙。
　　吕祖曰：所谓「神仙」者，何也？
　　钟祖曰：神仙者，地仙厌居尘世，用功不已。关节相连，抽铅添汞，而金精炼顶；玉液还丹，炼形成气，而五气朝元。三阳聚顶，功满忘形，胎仙自化；阴尽阳纯，身外有身，脱质升仙。超凡入圣，谢绝尘俗，以返三山，乃曰神仙。
　　吕祖曰：所谓「天仙」者，何也？
　　钟祖曰：地仙厌居尘世，用功不已，而得超脱，乃曰神仙。神仙厌居三岛，而传道人间，道上有功，人间有行，功行满足，受天书以返洞天，是曰天仙。既为天仙，若厌居洞天，效职为仙官：下曰水官，中曰地官，上曰天官。于天地有大功，于今古有大行，官官升迁，历任三十六洞天，而返八十一阳天；历任八十一阳天，而返三清虚无自然之界。
　　吕祖曰：鬼仙固不可求矣，天仙亦未敢望矣。所谓人仙、地仙、神仙之法，可得闻乎？
　　钟祖曰：人仙不出小成法，凡地仙不出中成法，凡神仙不出大成法。此三成之数，其实一也。用法求道，道固不难。以道求仙，仙亦甚易。
　　吕祖曰：古今养命之士，非不求长生也，非不求升仙也，然而不得长生升仙者，何也？
　　钟祖曰：法不合道，多闻强识，小法旁门，不免于疾病死亡，犹称尸解(音假)，迷惑世人，互相推举，致使不闻大道。虽有信心苦志之人，行持已久，终不见功，节序入于泉下。呜呼！
　　论大道第二
　　吕祖曰：所谓「大道」者，何也？
　　钟祖曰：大道无形无名，无问无应。其大无外，其小无内。莫可得而知也，莫可得而行也！
　　吕祖曰：古今达士，始也学道，次有道，次得道，次道成，而于尘世入蓬岛，升于洞天，升于阳天，而升三清，是皆道成之士。今日尊师独言道不可得而知，不可得而行，于道独得隐乎？
　　钟祖曰：仆于道也，固无隐尔。盖举世奉道之士，止有好道之名，闻大道而无信心，有信心而无苦志，朝为而夕改，坐作而立忘，始乎忧勤，终则懈怠。仆以是言大道难知难行也。
　　吕祖曰：大道难知、难行之理如何？
　　钟祖曰：以旁门小法，易为见功，互相传授，至死不悟，遂成风俗，败坏大道。有斋戒者、有休粮者、有采气者、有漱咽者、有离妻者、有断昧者、有禅定者、有不语者、有存想者、有采阴者、有服气者、有持净者、有息心者、有绝虑者、有开顶者、有缩龟者、有绝者、有看读者、有烧炼者、有定息者、有导引者、有吐纳者、有采补者、有布施者、有供养者、有救济者、有入山者、有识性者、有不动者、有受持者。旁门小法，不可备述。至如采日月之华、夺天地之气，心思意想、望结丹砂，屈体劳形、欲求超脱，多入少出，攻病可也；认为真胎息，绝念忘言，养性可也；指作太一含真气，金枪不倒，黄河逆流，养命之下法；形如槁木，心若死灰，集神之小术。奈何古今奉道之士，苦苦留心，往往挂意。以咽津为药，如何得造化？聚气为丹，如何得停留？指肝为龙，肺为虎，如何得交合？认坎为铅，离为汞，如何得抽添？四时浇灌，望长黄芽；一意不散，欲求大药；差年错月，废日乱时。不识五行根蒂，安知三才造化？寻枝摘叶，迷惑后人。致使大道日远日疏，异端并起而成风俗，以失先师之本意者，良由道听涂说、口耳之学，指诀于无知之徒，递相训式，节序而入于泉下，令人寒心。非不欲开陈大道，盖世人业重福薄，不信天机，重财轻命，愿为下鬼。
　　吕祖曰：小法旁门，既已知矣，其于大道，可得闻乎？
　　钟祖曰：道本无问，问本无应。及乎真原一判，大朴已散。道生一，一生二，二生三。一为体，二为用，三为造化。体用不出于阴阳，造化皆因于交媾。上中下列为三才；天地人共得一道。道生二气，二气生三才，三才生五行，五行生万物。万物之中，最灵最贵者，人也。惟人也，穷万物之理，尽一己之性。穷理尽性以至于命，全命保生以合于道，当与天地齐其坚固，而同得长久。
　　吕祖曰：天长地久，千古以无穷。人寿百岁，至七十而尚稀。何道之独在于天地，而远于人乎？
　　钟祖曰：道不远于人，人自远于道耳。所以远于道者，养命不知法。所以不知法者，下功不识时。所以不识时者，不达天地之机也。
</div>
    <div class="pagination">
<a href="吕祖全书_page15.html">上一页</a><span>...</span><a href="吕祖全书_page11.html">11</a><a href="吕祖全书_page12.html">12</a><a href="吕祖全书_page13.html">13</a><a href="吕祖全书_page14.html">14</a><a href="吕祖全书_page15.html">15</a><span class="current-page">16</span><a href="吕祖全书_page17.html">17</a><a href="吕祖全书_page18.html">18</a><a href="吕祖全书_page19.html">19</a><a href="吕祖全书_page20.html">20</a><a href="吕祖全书_page21.html">21</a><span>...</span><a href="吕祖全书_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
