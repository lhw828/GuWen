<!DOCTYPE html>
<html>
 <head>
  <meta charset="utf-8"/>
  <title>
   古书隐楼藏书 - 第 15 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古书隐楼藏书 - 第 15 页/共 28 页
  </h1>
  <div class="content">
   口三钵啰：重言之，盖指性理层出不穷，有如无量金钵迭现然也。
　　印度尼西亚隶野：印者，证也，符合之义。尼，三尼，至圣也，释迦也，太上也。言其性天之明净，光耀之光大，直与仲尼、牟尼、青尼若合符节也。隶，属也。野，野人，先进之君子也。言彼性之光明无量，已符合三尼，则其分量，已隶属于先进之列矣。
　　弥轮陀尼：弥者，弥大无大之谓。轮者，周流无滞之貌。言性光之光大周遍，无少往滞之义。陀者，圆陀陀、光烁烁之义。尼，太阳之隐讳。天语呼日曰尼，西方梵语亦然，言性光之形之用，不但与三尼合其德，而直如太阳矣。
　　含鲁含鲁：含者，藏也。鲁者，钝也。曰含鲁者，犹言大智深藏，一若拙钝然，藏之至也。重言之，以启下文之义。
　　哲利予：此承上，言古先哲人之所乐，予以至道者，正以学者之大智若愚也。哲，古哲也。予，音与，赋也，赐也。
　　哲利予：言古哲人，必乐予之至道也。
　　哲利予：三言之以启下文也，犹言岂但乐予至道哉。
　　娑诃：娑，天语，速义也。诃，音货，亦天语，言其速之至，有如货一声然也。此承上，言非惟予之，且速予之。盖智慧非至道，而至道非大智慧者不可得，故古哲人之所深爱惜者也。古哲人者，元始元皇皇人是也。
唵，音庵，叹美词。钵，音波，器也，似碗而口微小，圆而无缺，形如无极，而有光明，灿然耀目。人之性光实似之，故以之取喻也。又曰钵啰者，重言以申明之，犹言如此如此也。口三，本音沙，迭现貌，亦沙字之义。曰口三钵啰者，盖言许多性珠，如钵一样，随前所放性光，钵啰然次第现放义也。又曰口三钵啰者，亦重申之义也。印者，合也，符也，犹言符合也。尼，太阳也，九霄之神语，呼日曰尼，西方佛国呼日曰牟尼。言我性珠钵啰然，无数放出，上与太阳符合也。盖言其光明之大，竟如日然，故曰印度尼西亚。隶者，属也。野者，先进君子之称，语曰野人是也。言我性光既得，合夫天日，则身分应隶于古君子之列，故曰印度尼西亚隶野。弥，周遍不缺貌。轮，辗转无滞貌。陀，圆满广大貌。尼，太阳。含，藏也。鲁，钝也，质也。哲，古哲人也。利，乐也。予，音与，给也，付也，赐也。言此周遍不缺，辗转无滞，圆满广大，太阳如性珠，每含藏于质鲁之人。其每含藏于质鲁之人者，古哲之所眷顾者也，此重言含鲁之义也。是以下文直接曰哲利予者三，又直接曰娑诃。盖娑者，速也。诃，一作贺，音货者，形容速字之义，犹曰货一声然也。哲，古哲，上圣上真是也。利者，乐予之义。予者，与也。上一句承含鲁两字来，犹言此是一定之理也。第二句，犹言正是—定之理，决词也。第三句，乃起下文娑诃二字之义也，犹言非但利予，而且予之速也，故直接曰娑诃也。印度尼西亚之尼。不作三尼解为妙。
一目真言
吴兴金盖山人闵苕敷注释
　　按此真言，谓传自斗中孝悌王，久为礼斗宝笈。科用宝镜一面，置之蒲团前，每遍一叩首，叩叩着于镜面，而不计数礼之。其源传自郭汾阳，笔录科用以求智慧，而冠于《智慧真言》之上，其说甚通而甚秘。盖以法出乎斗，而自无注释。我辈学道，全凭智慧，用以求慧，本无不可，爰为加注，以体以诵之。不敢自私，谨梓以公同志云。
　　娑诃一目浑般（娑诃一作娑哈者，祈祷科中之所用也）
　　娑者，千条万理之义。诃，音霍，合也。目，条目。浑者，浑然天理，无有一毫人意杂于其间。般，音卜，梵语，大智光也，与钵啰义似是而异。盖钵啰有象可拟，而般则洞明无际。娑诃云者，有搏万成一之功。一目浑者，有镕之为玄之义。夫人性本善，溅习而迷。欲返初赋之智光，惟在贯条理于一目，悉以镕浑焉，则真智始复，是即所谓般也。般也者，恍现一光明华藏，无际无边，有可以想象而莫可形容之妙。般之为义玄矣哉。其究竟有如下文所云。
　　娑诃帝帝新般（娑诃，祈祷科中作娑哈）
　　此承上般字之义而言。众理悉合，则性光复旦。但恐一时之偶合，未能固蒂深根。则合者易散，而混者复淆。其所得智光，亦且悬而无薄。必使万物芸芸，各归其根。故上言娑诃一目浑，有不识不知之意。而此言娑诃，有顺帝之则之顺意存也。帝也者，蒂也。帝帝者，蒂之蒂也。上帝字即顺帝之义，下帝字，即顺帝之则之义也。新者，革其旧之谓也。言千条万理，既会归于一目浑然，而复其本来之真智,即当于千条万理中，各探其所系之根蒂，复进而探其根蒂之所系。斯万物各归其根，会其有极，即帝帝之义得。而旧染污浊，咸与维新。本来具足之智光，一如古镜重明。由是一目浑之功用，可翼永贞无弊。此申明上句而穷其本源。足征有本之学，一如源泉之浑浑然。盖此真言,乃上真所传，俾志士佩之，以自得其智慧者。首句娑诃，有博学反约，使自得而居安之义。此句娑诃，有居安而资深之义。下句娑诃，有赉之深而左右逢其源之义。
　　娑诃波啰波啰（娑诃一作娑哈，波啰一作波罗，皆祈祷科所用。罗者，敷也，遍也。波者，泽也）
　　此承上言，众理既合于帝之帝，犹大水之宿于星宿海，酝而未泻然。此句娑诃之义也。波者，性海洋洋，迢递发行之象。啰，语助词。波啰波啰云者，言般之发用，有一波未平一波兴之貌。其组织自然，迭现成绞，无穷尽无方体也。此中明帝帝新般之发泄有如此者。
　　观般观般
　　此承上波啰波啰之意，而示以观我之义。上观字，如字读，审视也。下观字，音贯，有洞照无遗之义。言性理既洋溢而四出，其广清明，有波啰波啰一种光景，非不上善若水矣，第恐人心之易于变迁，犹水之易于淫溢。水通阻则泛，泛则溢，溢则淫，淫则怀出襄陵，其势不可复制。惟顺其性以导之，斯通泰而无滞，法惟行其所无事。智者之天资本善，然恐遇欲而摇，摇即夺，夺即漓其天，而纵横其心性，此天人危微之际，审视宜精。惟于将发未发时，率其本性以修之，则隐微自有宰，法亦行其所无事，即观义也。曰般观者，言以本来大智光，照顾于千条万理中，以直养而无害，有明目达聪，无为而治之之象。《虞书》所谓敕天之命，唯时唯几是也。下般字，《周颂》所谓维天之命，于穆不已是也，此示人以观法也，此般观般之大要也，此般之正义也。自求多福者，其有所依矣。
　　因般帝
　　因，犹依也。因字之义，承上观字来。因般帝者，言惟能依夫般观之般，以溯其波啰波啰之源，直穷乎帝帝新般之帝。苟舍是以相依，则离道益远，而天机遂汨。其波啰波啰之流露，何难忽就于污下，即娑诃一目浑之功用，亦安得镕之为玄，而不化之为孽耶。因之字义甚精矣。特于天人界上，标—危微之正旨焉。
　　因般娑嚩贺（娑嚩贺一作娑婆哈，祈祷科所用。娑，众也；婆，普也；哈，速也）
嚩，音复，复初之义。贺，音货，如口货一声然，言其速也。此承上言，惟能因般，则千条万理，咸复于帝始之初心，其功效之神速，有如响斯应者。按此真言，上连《智慧真言》，下即续以《增智慧真言》，统成一咒。则首句娑诃二字，即承上文《智慧真言》之末句而来，更属有源有委。下文《增智慧真言》，首言怛字，即此篇因般之义，其文理亦甚贯通。此在首持者之一以贯之耳。
增智慧真言
吴兴金盖山入闵苕敷注释
　　按此真言，或谓传自少阳帝君；有谓传自许旌阳；而解解子笔箓科，谓传自玉清神母，斗中孝悌王授于韩昌黎，南宋白琼管先生得之于玄盖洞天，久为笔箓家枕中秘。余阅《大藏辑要》，又为大慧尊者所传于世，似由西域来者。其说不一。轻云子谓传自东华，以授正阳帝君，正阳帝君历传吕纯阳、刘海蟾、张紫阳三祖师，张即亲授海琼白祖，以授鹤林彭祖，而后此真言盛传于世，奉笔箓科者，不可少此云。
　　怛，你也，怛，你也。怛，你也。他，唵，闭祖，闭祖。
　　怛，此○也，道心、天心、佛心是也。你也者，此丶也。丶出诸○者，故曰你也。三言之者，申明此理，犹言这也是你，那也是你之意。他者何？此○是也，此指月指日之义，取以印证义，故曰他。所以证丶即上○此是也。唵，叹美词。闭，摈除一切杂念妄想之义。有如门之闭而不开，不令心神外放之义。祖，祖窍，生我之地，玄牝之门，究竟之乡，涅盘之境是也。重言之，以起下文之义。
　　钵啰，钵啰，钵啰，倪也。钵啰，钵啰，钵啰，倪也。钵啰，钵啰，钵啰，倪也。嚩里驮，你。○丶（此也）。
　　此承上言，一经闭祖而闭祖之，则有钵啰钵啰钵啰如，一种圆陀陀、光烁烁次第放出，无有端倪，可测可寻可破，一性理呈焉者。所谓倪也是也。汝试从此中测度之，所谓嚩里驮是也。圣师恐人迷认是外至之物，又或迷认是天心、道心、佛心、古来之圣人心，而自迷其本来面目，乃有骑牛觅牛之误，故即棒喝曰你，言所示所闻所见即你也。本来具足，不假修证，人人具有，个个圆成，不自外至，与古圣仙佛同具者。你也之义，此初破参时，所得之功夫景象。下文乃从此一悟后，更进一层焉。
　　钵啰，钵啰，钵啰，倪也。钵啰，钵啰，钵啰，倪也。钵啰，钵啰，钵啰，倪也。嚩里驮，你。○（此也）
　　此承上点破后进一层玄理，其效验有钵啰钵啰钵啰如，而悉无端倪可导可破者，迭现于前焉。圣师恐后学住于初破妙境，乃复令其从此中入而测度之，究参之，故又曰嚩里驮也。圣师见其既已深入而测度之，恐其别有趣合，或为理障所误，乃复棒喝曰你。犹言不是别理，还是你更进一层之本来面目也。此是破参后又是一种景象，盖已造妙有发现之境界焉。如第—层破参时，但见清空一炁，周流景象，乃入虚无初地，未可谓之妙无。此更进后，万有洞开，生生化化，目不暇接，挥之不得去，留之不得存，不惟城郭山川，士女如云，而所见悉皆黄金为瓦，白玉为阶，五色宝石而严饰之，珍禽异草，在在咸陈；性海仁山，澄峙无际。而其中有不可言之见见闻闻，有如三山四海，佛国罗刹，上圣高真，凡夫俗子，人非人等，无不洞悉洞闻。此之谓妙有。从而更进之，则又大异焉，下文所现者是也。
　　钵啰，钵啰，钵啰，倪也。钵啰，钵啰，钵啰，倪也。钵啰，钵啰，钵啰，倪也。嚩里驮，你。○丶（此也）
　　此承上更进后，又有钵啰钵啰钵啰然，一种玄妙莫测景象出呈焉。揣之不得测，啮之不得破，无可赞斥于其间，所谓倪然似也。圣师令其重行深入而究竟之，则疑窦又开矣。盖已证入妙无真境矣，较之初破参际，似是而实大异焉。圣师虑有住此离彼，住彼离此，顿生岐念，便入旁门，故又喝曰你。功夫至此，一经点破，则又有万路齐开之胜境现焉，较之昔现妙有，又大异矣。故下文又有开示焉。
　　惹啰，惹啰，弥驮，嚩里驮，你。○丶（此也）
　　此承上喝破之后，万路齐开，而似未可概听之现有已也。圣师虑其疑为幻化，而不知究研，则有神散万有而不一贯焉。故训曰：汝所放现者，是慧光之所烛露也，何不即尔所放之慧烛种种，从而周度之。是即古云“且向万殊色相现成看”义也。下句乃有“毫末个中沙世界，无从寻处见天真”，盖即“物物一太极”义。故又令曰嚩里驮，已更喝曰你，是即“六经四书皆吾心批注”义，故又喝曰你。是将证圆通圆明境界也，故下文更有示焉。
　　地里，地里，没地嚩里驮，没地嚩里驮，你。○（此也）
　　此承上弥驮嚩里驮后更向极广厚地，深入根参而穷究之。盖欲令无余义可究参也，乃若答曰似无余地得有深入待参者，故曰地里地里，没地嚩里驮。此是学者自问之词也，盖已证入圆通圆明境界也。圣师知之，故即接其吻曰：没地嚩里驮。即是你将证圆觉圆寂妙境也。故即喝曰你。学者承此一喝后，则有放下又放下，一种圆寂境界全现也，故下文所示如此。
　　娑嚩，○（此也）
　　娑者，一切之谓。嚩者，复也，与上嚩里驮嚩字义异。上嚩字，作腹字义解。此嚩字，作复字义解，犹言天赋悉复之谓，盖指圆寂也。性惟圆寂，乃是真本来之全体也。此句乃圣师之指点词也，言此汝本来面目咸复之验也。
　　娑嚩，○（此也）
　　此句是学者自问之词，言此圆寂之境，是本来之真面目，我当谨识义。
　　娑嚩，贺。
此两句，圣师深许之，盖有为之摩顶授记义在焉。贺音货，庆词也，或作至速之义解亦通。
祭炼心咒注
吴兴金盖山人闵苕敷氏注释
　　按此心咒，传自萨祖，用于五言玉章经后，为法家之宝秘。法用白米七粒，书“灭罪超升”四字。毕，盖以萨祖心印，铁师讳，太乙讳，太乙心印，元始金书，玉皇玉篆。毕，以青灵诀对米虚书，念此咒不计遍，以粒粒放光为度。收于铁罐之中，每夜取以祀孤，其功最大。或放于铁罐之盖，盖有七星孔，行持者启师后，趺坐观想，默持《五言玉章经》，存诸灵爽，附魂法粒，自能走入孔内。如七粒俱下，则为得度南宫，上生天界。若止一粒、二粒、三粒，不过罪业已消，生入人天。若有四粒、五粒、六粒，则入十善人天，必得富贵大善之身，去仙不远。故—晚不效，则行持不已，或行至四十九夜、八十一夜之久，未有不得奇效者也。其铁罐有一定之式，另详铁罐炼科，兹不之载。其咒文向无注释，兹亦不敢尽泄，但于每句下，略注—二，使持之者，知蕴有口功耳。
　　唵
　　唵，音庵。此字宜存哀悯之心而出之，其音引长，必若有所现焉乃已。故此字惟首遍用之，余则七遍一加，九遍一加而已。
　　唆啰修
　　唆，音进，一音梭。啰，音拉，一音来，一音赖。修，一如字读，一音收，一音秀，各有口诀存焉。其大旨，存彼诸灵，端肃前进之义而已，则以慈光接引而来之义。
　　吺啰修
　　吺，音益，一音儒。其大旨诰彼诸灵，互相忏除夙业之义。吺者，翼也，互相忏除貌。己则以慈光照烛之，有如一轮明镜然，令彼诸灵，就前自照，则有互相忏悔之良心发现焉。
　　修啰吺
　　慰词也，亦奖词也。存为开除刑具，锡以衣食，或施之丹药，疗其疾病，存彼诸灵，各完天赋，欢喜受度之貌。
　　波露咤
　　示以性海也。存彼诸灵，于中沐浴，而悬圣日圣月以烛之。
　　华露咤
　　示以心法也。存彼性海，透生无量五色莲华，法无上心香，诸灵见之，各各了悟，腾身华中，各各趺坐。
　　真灵吉帝咤
　　咤，作槎字义会。盖真灵者，即指诸灵心已了悟，已非鬼类也，故以真灵呼之也。是证盟之词也。吉帝咤者，犹曰太乙慈航也，即指上句所现之心华是也。至此须存升送之意，存上莲华，枝枝直透，驭风驭云，上升空际，渐化一片彩云，腾升无际之象。
　　麻陀
　　麻者，众合之貌。陀者，光明圆足之象。言惟见彼诸灵，化成一团明晃晃、光烁烁，直升霄汉间，至此微以意直送升之，已则寂然良久乃止，此其大略如此。
　　按此心咒，科本不之载，世世口传，五百年于兹矣。或于此咒，续以变衣变食诸咒，轻云子以为倒置不可从，故不之录。非秘也，其神效之源，在能诚持《玉章经》。欲习是科者，须先诚持《玉章经》十万八千遍，则行持时，此咒一诵既灵，不过百十遍，观想既周，便可勿持也。
琐言续自叙
　　余道得之于太虚翁，翁为驻世神仙，泥丸李真人手度弟子。翁姓沈名真扬，一名一炳，吴兴世家子。品学淳粹，世莫测其底蕴。所授余者，悉为泥丸真人口授。真人生于蜀汉，学得谌母传，着有《阴符经注》，唐代时尤以术法闻者，自号八百，乾隆间三至湖州，五游松郡，在在遗有圣迹。谓号泥丸，以华亭卫源母丧，贫无以殓，真人寓其侧，闻源号泣，声悲杂愤，诘得其情，就地取泥丸投源母口，母立复活。次年冬，源有殓资，遂殁。乃世神之力，因以泥丸相呼，盖非自号也。太虚初会于吴兴之何山坞，时大雪，太虚归自城，见其露坐，而无点雪得近身，周广八尺许，陈情事，因成师生。太虚时年十六，常谓真人游行郊野，常有儿童相随逐，每以生面糊匀，摊于腹际，未几香熟，取以分啖而散。又于松郡东郊，为孝丐曹大，口吞银汞，倾成白金，此后不复面焉。究其修养，亦自三则始。余于嘉庆间，游于河上，遇长山袁君培，为述所授，一曰《太虚集录》，二曰《双修宝筏》，三曰《古法养生》，四曰《河上琐言》。《琐言》一册，寿梓于古¤赵君然，吴门徐君阳泰。此册流布有年，据学者，江浙有人，¤克进臻者，尚无几。今春游姑苏，遇山阳诸生吴君江，以《琐言》进叩，曰：此册简明，何以循修多阻？余曰：向所述，叙其理未备其变，且诸学者究未精体力行，其或潜心体认者，非年老即多病，急切求效，古无是法，所谓七年之病三年之艾，学未悟及，此其所以进臻之鲜也。因以十二时诀示之，江则晋叩活子午，乃统以活岁活月活日活时，增入古哲治病行功活诀数则纂付，诚鉴于寿世丹书，不得师传，书虽寿世，授犹不授，爰循功诀，申贯于草蛇灰线，按步树帜，不具只眼，从容中道，是假心以镕迹，而假迹以征时，重在无住，而加功于不有有诀，故空不落莽荡，而实勿堕妄幻也。爰名是编曰《琐言续》，所以申河上所未发。词虽粗率，玄路直陈，从此精参，坦修无阻。惟愿同志，洄溯夫《古法养生》《太虚集录》《双修宝筏》，指日可与古哲齐驱并驾。识此数行，以弁编首云。道光六年丙戌二月清明日，金盖山人小艮氏自叙。
琐言续
太虚翁口授　陆柳溪敬刊　闵一得恭述　薛心香恭订
　　古哲有言曰：修炼有三乘（天仙地仙水仙也），而炼法惟三则。三则惟何？端直其体，空洞其心，真实其念（念即志，志乃主宰内外者，故又名曰主人翁）。此三句是双修家（性命双修之家也）彻终彻始、片时片刻、莫可或遗者（遗忘也），其功法增减，第可自审而维持之（秉性有明暗，体质有厚薄，阴阳有偏胜，境地有忙闲，天时有冬夏）。丹书所载，无非培命口诀，而行贵得中，又炼须合时。盖一年有二至，一月有朔望，一日有子午，体有自然气机（机者动之兆，升降之先觉者也），现有不同景象（静观其机，吉凶可卜，及其已现，吉凶已定，窃欲挽回，还于机兆时以意维之，俟其已现酌加增损乃妙），而火候寓焉。究其秘要，不过升降放收而已；其利弊，不过勉强自然、通泰塞执，与夫确遵疑间焉而已。古之人，以一年缩一月，以一月缩一日，以一日缩一时，以一时缩一刻，名曰功夺造化。《入药镜》寿其诀，诸丹经承述之，行无不验。而古哲谓须循体以待时，时乃活子，体乃道体也。原夫冬春气机贵后透。法自下极，气穿尾闾、上夹脊、透玉枕、入泥丸，略存而降；又自华池下重楼，由绛宫一停，乃过心（泥丸名髓海，暖气达脑乃化液，华池乃任督会宫，故须略停，非仅止泥丸也。重楼乃直下，至如绛宫乃藏气之府，脑池所降之液便可于此化血者），或经心后分两路，达下腰肾，又略存之（心后有两络通腰肾，人用心太劳而心血枯，两肾之精逆上以救，故劳心者其肾必亏，此腰酸疼之症所由致也。今于心后退降其炁，其血随下，血便化白而肾气充足，故须略存之），觉此暖炁各向腹兜，环拱至脐轮，须大存之（此又炼液化气之妙用，故须大存）；乃以意注命门，又须久存（此乃炼气化炁之妙用，故须久存。余按炼诀，其于命门、绛阙、泥丸三处为仙凡共宝之要地，凡人于此能着意，精气神充足，事仙舍此三地，无从下手。然水府本冷，绛阙本暖，而下极又系阴浊会地，泥丸为清会之天。盖水性润下、火性炎上，乃欲令水上升、火使下达，非意指使不从命也。究其寒能令热、热能令凉，固必藉夫真意以挽回之，然亦内有自然之义焉。盖此水府自有命门，状若佛前琉璃灯，昼夜不或熄；绛阙有华池，而心苗涵其中，上有髓海布下真阴以覆之，此天造地设现成真境。古哲于此真境中，默令真意以维持之。若从水府入手，则于活子阳生时，维不外透，而又默集夫四家真火附入命门，厥阳自旺，群阴恋炼，寒且化暖而真阳亦藉以润，升透自易。及其既透，又有过化存神之妙，而升透自无稍阻，此督通却极自然之妙义。若从绛阙入手，则于活午阴生时，维不内滞，而又默集夫四家真水汇注华池，厥阴自旺，群阳乐涵，热且化凉而真阴亦藉以镕，降灌自利。且其下灌，亦有过化存神之妙，而降灌自无或滞，绛阙神清，境忘其热，得有化血化炁之验，因而下注中黄，辟开生面，四境咸宁，此任通抚世自然妙验之义）；然后下穿尾闾，如前法升而降而存。按功诀谓以未穿尾闾为一周天（盖此功法乃自下极起手，行到下极已满一周天耳），古哲题为冬春功法。若值夏秋，体其气机，乃贵前通。其功法乃自华池一存后方下，过重楼，抵绛宫，法当存此绛宫，局境宽邃，趣味悠闲，恍见性水，波光蓝如（说法如是，然戒按图索骥），顿觉得有凉液自天滴下（按功法，学者斯时项背须直，而头面须带仰势），一到心宫，倍觉清凉（谨按功法，学者斯时方见性水，可悟上所述第言其理耳），斯时大存之（所谓大存者，并无作用寓焉，从事忘忘，是即大存也）；继乃随机溜下（味斯溜字，有油然自得之趣），分达心后（此由心后两络分达腰肾，藏有露液化血、露血化精等等妙验），及腹又觉遍体氤氲（是又余液化气之验），下极火热（是又炼气化炁之验），身前身后微微汗透，得有如沐如浴景象（按功法未满一周而效，至此节，欲停功亦无不可。第欲停功，须加忘热片时也）；微以意向后注（曰微者，以时值夏令，内景贵凉，学者内无积寒淤滞，而功到汗透，功已足矣。若再加意，便违天时），自透尾闾而升巅顶（功到透关达脊，虽值夏令，不妨加意内透，以达内伏积阴，亦口诀也），一到泥丸，须大存之（此一存也，其理微妙，学者慎毋认作故事行去，是乃督通之竟验，又为通任之初基、中通之元始，绛阙赖以安宁，华池藉以清洁，黄中通理、玄窍神凝，以生以成，咸叨其荫，是内药外药分金之通会。学者于此，法惟空洞其心，真实其念，顺其炁腾，勿忘勿助，透足炁回，髓澄天际，即有箫台琼馆，阆苑金庭，隐现于斯。惟存敬肃，戒住欣赏。学者功足，现益清彻，要知犹系身具，未足为真。第此净境，是名真影，日后道成所造证者实似之。目前大存，法惟益加清省，戒起妄念而已）；乃复自脑下华池、达绛宫，又大存之（此存有大关系，其功法玄矣，然不外夫无为功里施功也。盖阙乃化血之府，心凉生血，故须无为。血须归络，故机气须虚。意不加松，其机尚滞，中无敛意，血又妄行，法宜向机以佐导之，而胸背腰腹，法有定制，苟或违制，功到验至，竟大悬殊，致有因成血症者。定制惟何？胸势惟向后而已，是虚心靖阙之秘旨，学者识之）；自觉遍体清快，古哲谓为一周天，夏秋功法乃如此（古哲之行合天时者，功法乃尔）。然上所述，乃行功之常法，为身无疾病者言之。苟有疾病，其中另有功法，须自酌施，总以行合道体而又得时，厥验乃神，慎毋固必焉。
　　一值夏秋而病患积寒内滞，还宜先事冬夏互行功诀。其行夏秋本法，惟主气降。若行冬春，于气得降腹后，大加存运，能得腹暖；有气后攻，乃加翘臀，注穿尾闾，透脊达巅，以得汗透为得功。其后行动，但存忘热一诀（心静之极，且能从无闻无见处深入，其热乃忘），次第加减，即为互行功诀。若专行夏秋，必俟积寒尽出后，乃可行焉。不尔，不惟无效，适能增病。
　　一患素体多痰者，宜于夏令治之（其时气机向外透，行功者顺攻，其内积随气外透，则病根除。此正行合天时之古法也）。其法，先以顺气下降，得气既降，加行坠注功法，总以腹有气行，更得暖气后攻，方行翘臀等诀。行后得汗，倘不耐热，加行清降之功，以气降胸宽为度。既得气降心凉，立即嗣行神注命门，觉有气攻，加行翘臀等诀，其汗自透。于既透后，即续行清降法。如是循环间行，一七二七后，必易暖易升。犹须加坠腹注神等功（坠腹功法，乃胸右降下兜脐、转左中存，推进下达，则痰自大便而出。注神功诀，乃自胸左降下兜脐、转右中存推进，神附命门。盖左下法进火，右下法退符，各有妙义存焉）。如是行去，其于升后必多凉液，自项自胸而下（此物降时必须面带仰势，否则有流弊），切勿认作甘露，此乃泥精，经神烘活，又为炁御下降之物，不得脐轮大炼一番，犹能为祸。法当加意神注命门，得逢火发（此法得于外肾举时，以意兜回，厥火乃大发），热若炭灸，存而炼之。且缓行透后功法，惟循行忘热，加用真意，横栏臆下，禁炁上透，此为要嘱。如或疏虞致透，意用两目上视，兜引干气降压，其炁便自回下，须急随其机向后关注透，其炁必破关后透。仍以意引透至顶，又必大汗如雨（此积阴化汗而出，切勿执汗多亡阳等说自误），渐渐复自顶，下降绛阙。倘得有一点滴下，甚捷而极凉者，乃是真液。若有滴下，不捷亦不凉，尚是泥物所化，不是甘露。必行得有甘露，方为大效，然总以积阴尽除，再图后效是嘱。
　　一患内热发躁者，惟用降诀，或加行虚心功法，有食自消。再行引火归源，神注命门，得有气行下极，随机旋运，得有浊火下注，微以意送，放出狱门。随以两目上视泥丸，收回清气，门闭，仍由绛阙下注脐轮，透入祖窍，加以忘字诀守之。既得神凝息定，而胸膈必舒，病已去矣。乃可续行实腹，须兼神注命门，其腹自实。此后可行通督法，督通则必有液下，而须细辨真凡，此亦要嘱。其降既真，方可循行炼精化气、炼气化神、炼神还虚等等功诀。
　　一患血热气滞、胸膈板满者，先行虚心法，继加退背功，便觉心后有炁二股，从心后际分达腰肾，热如汤注（行此功者，胸势带仰乃妙）。渐觉此热绕兜脐轮，满腹大热，遍体微汗。斯时心地必觉松宽，是全赖退背一决也。退背功法，乃于阙盆，以意后导。阙盆即绛阙化血之府，又名炁藏。此法自李少君后，世鲜知之。有患络血狂吐者，亦须先行此诀。继行辟豁中关，而虚心功法寓焉。或有功自华池，引加干金，加行虚心功决，厥病亦痊。统名夏秋功法。或谓俟腹大热，行加翘臀达脊抵脑等功法。俟炁达脑，乃大存之，加用返视泥丸，引此干宫真炁，下会任督于华池，自得甘露满口，咽咽送至绛阙一蒸，乃达中黄。觉此绛阙清凉而中黄温润，学者于此，加行溯古神功，是名开中关，又名辟混沌，丹书谓之开玄关，其法诀，从事忘忘而已。此关辟后，生药有地，藏药有所矣。得开真境惟何？宽广无涯，深邃如之。盖此一则，乃造命立命之真功，学者须宝志之。噫！勤而不遇，必遇至人，学者勉之。
　　一患积阴化火、状若有余者，法惟先行夏秋功法，以治其标，病减，加行冬春，此指积阴未全化火者。若已全化火，法惟引火归源，而酌加夏秋降诀，助火归源，乃得济（此症当以潇洒为宗，置此身于已死，念起即以佛号扫之，有津濒咽乃济）。若其积阴内滞、尚未化火者，诀惟内运真火，而外加擦耸，循环无间，庶几有效（外功加擦腰肾及腹腿膝足手，与夫迭耸两肩，辘轳双转，撤腿摆腰，纽颈托天，浴面咽津，内功如注神闭息之类）。俟腹知暖（闭息乃能），再加透后功（亦惟闭息功熟，乃得外透功验）。盖以此中真炁不旺（亦正此中积阴太富），阳不胜阴，见效甚难（如置盆火于冰窖中，如何觉暖）。法惟外加擦耸，而内行闭息（如是则气机活而外透有期），俟其阳充，得有自透自攻真景（虽曰自透自攻，然仗闭息等法而得），始用意逼破关（非于阳生时加功不得也）。其阳已充，故能得透（汗出乃透，此症以得大汗为真）。若其积阴兼滞百络者（此症加功更不容易，以中多窒塞耳），亦惟先行闭息，次加存运于坤腹，始其炁自透络，得征通泰（惟得汗透如雨数次，乃有是效）。法于此际（行功到此方有收效），尚须加意存运（苟一畏劳停功，便有炉冷之弊），以培真火。何以故？百络向滞之物，得炁以烘，理必随炁以行，汇趋下极（世人行功，每多下泄，职是故耳），则斯下极，群阴势旺，譬如盆火室中围以冰墙，有暖不胜寒之象。法惟大加炭火，犹恐不济，故惟加炭功勤，不计时日，总以冰墙尽化，乃为大济。无如学者不悟，每撒废于斯时，古今不少，故法惟恒且勤，勤且勇，行效其然，不效亦然，则滞物虽伙，而尽化有期，何患终不大效哉？旷观斯世之患斯症者，十有二三，大抵非商即儒，何以故？其症成于心劳身逸。盖心劳者神必衰，身不劳者气必滞，神衰气滞者，愈恶劳而喜逸，此阴寒积滞之由。欲愈斯症，须反素习，素习能反，厥病自痊，病痊，再求功法，此乃王道，顺者行之。如上所示，化功也，非大根器人，未有不半途而废，此八段、十二段、十六段、二十四段等等锦法，所以慈示也。盖此阴精成于气滞，气滞则精泥血淤，不得武功以荡以磨，万无见效之期。学者不察，竟弃勿事，非厌烦也，殆以伎小不屑为。噫！譬如登高必自卑，况夫等等武功，藉以治病，何尝取藉成道者哉！学者其省之。
　　谨按古哲遗有四时功法，而缩行于十二时中，余今以十二时一定气象，为学者言之。凡夫水月交映，得之自然者，子正有之；我无觉有，丑正有之；觉气通流，寅正也；气机洋溢，卯正也；存无守有，辰正之功；隐现莫测，巳正气象；万象罗列，午正气局；真幻无常，未正如之；念起即扫，申正功法；一灵独露，是酉正兆；闻见顿泯，觉无端倪，非戌不现；切戒惊疑，守戌正法，湛如寂如，是值亥正。（此虽一定气局，而惟得之自然为真，是故即于子正时标示。学者准此一句玄谕，循而行之，自然吻合，万无中变。要知水月交映，其机根于湛寂，学者于此湛如寂如之际，一念不生，其气清极，而水月自现，此天一生水，坎象也。坎中一画，即月现之本，有是体存，自有用现，故日得之自然。其理则如是，然要知此一步起自下极，乃冬象也。水之现、月之升，是即活子之内现，故曰子正有之。学者斯时，盖必身无其身也。及至此身觉有，已是人身之活丑景现，一如天之有地，所谓逮洽台离之象。自无而有、自虚而实，大道自然之义，故曰我无觉有，是觉而未着也。然既觉有，则此中动静必自觉，是于其既乃觉气通流趣味。然仅体觉于无闻无见中，乃三才初现，的是寅正之秋。及其气机洋溢，乃有透外之势，洵是此身活卯气象。有闻见将启之义。既至辰正，不无具有分别气机，古哲于此，惟置此念于不计，且将见见闻闻，有而不有，意惟守夫混穆气象，此中保夫诸有，故曰存无。核即所以守有之意，是有功法在，故曰辰正之功。所谓功法，乃存诸有于绝无之中，而诸有得守焉而已。然其中有隐现两义，古哲于此，法惟听之，不加一毫维持作用，故于巳正，但曰气象，明夫无庸作用之义。午正亦然，法惟听其自罗自列焉，故但以气局二字该之。然此一时，乃活午阴生之始，仲夏气象。世运到此，万路齐开，心目易眩。及其季也，感慨自生，此是人情。古哲于此，惟以气局视之。中无一动，听其长消，归诸数运。其于世事，参勘已透。故于灵境现前，听其隐隐现现，一如蜃楼海市焉视之，此是未正之气机。法惟自守其真，然非初学所能。而又愈现愈奇，有移步换影之幻触动心目，法惟念起即扫，乃合活申功法。此关破后，内慧光充，乃有一灵独露之兆现于浊滞，而机趣晏安，酉正其然。学者斯时，不住于明而神栖于寂，便造一无见闻而端倪亦隐之境。此种真境，可遇而不可求，真阳得以养，真阴藉以生，是为象帝之先。核诸天时，是岁九秋，活时戌正。无如初学未悟，行功至此，翻以闻见俱泯为觉无端倪，因生惶惑，古哲悯之，标曰正法，又曰切戒。能如戒进，便得湛如寂如，与天合德，为亥活法，故曰是值亥正，是即老子之游心于物之初。其妙诀在一如字，如字妙义乃无住二字之生魂、大道之全影，学者能仍从此字进修，则复递现递守而递进，进而无穷，自知造化在手、命不在天。诚而行之，计日可与古仙齐驱并驾）上所述，核即前辈缩年缩月缩日缩时缩刻，按部行去，所现灵境有如此。然须善会，而功法咸备。其大旨在无住，而旨脑全凭不动一诀。（其诀法惟在无住与不动，信然，学者细体前注，自能步步合法）故凡行至亥正，法惟神注下田，而功须若存若忘。忽得红日一轮，透自天心月中，初见大如豆许，（谨按：此月乃于下极海底透出，已乘中炁升巅。斯时学者功到身无其身，故得现有水月。要知月魄仍藏坎位，光华上射，干气凝之，现有是象。其时坎水波澄，月影波涵，故曰交映。至其放光，乃因肝阳下注、恋月停轮、魂为月孕，此又月吐日辉之由，而日精未升，尚潜海底。此后日升，宜循督透，法惟以意后注乃得。倘或升循中任，其祸盖莫测也）切戒念动。已而月隐日彰，法惟息心以俟，得有腹田若灸，乃是日浴海底之效，故得遍体充和。又觉内炁后攻，旋复炁穿尾闾，腾腾上透，乃无弊焉。方其海浴未透时，切戒惊提。否则立有莫测、状若流火，法惟迭用忘诀乃痊。古哲于此，微移其神，导之后透，自必破关上达。既已抵枕，乃以意引。盖此玉枕，丹书名为铁壁，在天即名罡际，非此真炁莫能透也。得此真气以引透之，乃为通督。修至督通，一半功矣。第行此功，惟用引字，切戒用武。一杂武功，便致有声若雷若霹雳。学者即或失戒，致有此种，切戒惊怖。（诀用两手掐藏魂诀以坐，即循大惊，不致神飞之险）法惟益加定静，守过半晌功夫，随有一滴如泉，从空滴下，体其趣味，觉大清凉，或极甘美，体其滴下，有形亦好，无形更妙不可言。（要知此一定静，从加意至忘忘，须得半晌乃能，故下接曰“随有”，此明夫甘露须自忘忘中得，其得乃真。此时功已造至无身界，故曰“自空”云云。然学者要知“体其”两字，非当时之意义，乃事竣之追思。法于此时从空，不辨清凉甘美，有形无形，概置勿间，其功乃足。盖当未有滴下，但觉空无；及有滴下，自觉从空。滴下自觉，方非莽荡，不觉从空，功邻昏散，非正功法，第加体认，便堕情障，已着意识界，不可不戒，注故及此）古哲谓此一滴，直落绛宫（速可知矣），是名真阴。其降景象，缓亦好，捷亦好（味两亦字，乃教后学置此种于勿问，是古哲教杜意识之功诀），惟能滴下无阻，点点到心（于此可悟究以捷者为真），更为难得。又云有形而速名玉液，无形而速名金液（此说不传之秘，余昔得之于太虚翁，今年已老，虑终失传，述于编中详授有缘）。太虚翁曰：有形而速，无形而缓，总属妙有，法当体认得真者。盖以此点，到心极凉，过心极热，热若汤泼，斯乃真液。若点无上说，尚属后天，不过得润气机而已，不可视为仙品。然于当时，切戒拟议念起，法惟循次行去，亦为有益功验。诚以古哲功法，有参天时之四季，有参岁日之二六，其法至活而至玄，如前所议之四时，与夫十二时之灵境，乃缩得片刻之间，其情其景，确可逐步绘示。然须学者自问，可果能步步如戒，中无或着、或有中着否耳？若行无或着，自无中变，倘有或着，便有中变，所现情景便自大异。夫岂古哲示有未真者哉？太虚翁有言曰：学者于中着一察念、起一拟议、落一意识，来情来景，变更莫测，便与古议大殊。急宜停功勿事，少顷，念静气平。仍行本步，不如退行本步前程，总以得合入手初步灵境，体无二焉，方许顺循下行。否则宁将前功尽舍、另起入手为妙。古哲所谓行贵得中，而天时须合者，乃缩一年一月一日一时之灵境，汇而按次，统现于片刻之中，而具有四时十二月，而月月有朔望三十日、日日有十二时，时时有自然光景。其法至玄至真，然惟能息心体认，循行不惑，方能步步合古说法。噫！要知既缩岁景于一刻者，法惟活其气机、寂其心意以行，自合古法。能行炷香，已夺百年造化，古哲故名此为功夺造化，是难而易者，学者勉之。原夫子午，子有活子，午有活午。岁之二至，乃天地之活子午；运年月日时，乃天地之定子午。即人而论，天地之二至，运年月日之子午，皆属定子午。惟二时之子午，乃人身之活子午也。然犹属丹书不得已示人之活子午，所谓一阳初动之活子是也。究其真正之活子午，犹有辨焉。其真正者，须于无形无象中求之。其说惟何？乃于功到寂无所寂，忽觉内机有若得得焉，此是活子之初；继觉勃然机现，乃是活子正象；油然内透，将达男根，已是活子内炁充盈。法用天目凝之，其炁自循督脉，逆上昆仑，微以意留，觉此髓海波宁，油然下注，华池生风，汇临绛阙。斯时天君泰定，万国咸安，是名取坎填离。若至外肾已举，更值念生，斯时外肾必大举，古哲于此，急以意引回，乃循海底，逆透上巅，存于干鼎，勿忘勿助；气得髓涵，自化玉露，油然注池，下降阙盆；露得盆存，自化赤液，分注心后，得遇坎阳应升而上者，另有一种春深趣味得尝。但可领会，切戒情牵，倘一心动，急引干宫真炁降压，立自新清；或以意包现象，敛下下田，大煅一番，引其后透达巅，存于泥丸，大行淘汰。所谓淘汰者，置此见见闻闻于意外耳！已而华池液涌，啯啯咽下，觉此绛阙金碧辉煌，旋更宽广无涯，现有海市蜃楼气局，而有乍远乍近情形。学者于此，始悉性功为保命之鄞墉也。法惟置而勿着，否必现有淫席，荡吾心志。法惟以意一包一敛，置之勿审，急将目光耳神，敛入无见无闻之处。如是一存，即造身世咸亡之境。已复觉有氤氲气象，现于湛如寂如之中，法亦置而勿问，则又造夫人法双忘。到此地位，忽觉有身，乃以意审窍中窍而止。丹书名曰采药入炉，又曰活子行功，其效乃尔。第味丹书，其说吞吐，广设譬喻，未迳直陈，似属运心未溥。岂知活午用验，具于活子言下，咸备述有。此盖古哲令由不令知耳！然足误事，太虚悯之，故此一节翻覆示以觉诀，而功采功取功炼功凝，井然内具。若照丹书所示，外肾无念而举，洵是活子阳生，然须加行引提到脑，脑中一存，引下中黄，方始事采，而用加无念一诀，再示封炉，于中手法，较诸师示，作用详减不符，而说法仅完活子功诀。非也。丹书所言活子后事，学者自失体认，而自泥一见，是以愈行愈惑，卒有望洋之叹。然亦古哲自道所造，初不料后学识窒若斯，而病染穿凿，太虚悯之，遂有今日之示。盖其所谓活午者，核即古哲活子后事，并非别开生面也。但古哲之行动，起自活子，而太虚说法，重在活午，其创申十二时诀，谓到现有黄金世界，此正活午上上真境，功宜事采。究其采诀，为用《清静经》三观功法，其最上者，从事无无，而又不住于空寂，及其归缩，仍寄于无，如是循环，炼至聚则成形、散则成炁而止。其中功法，有可揭示者，第宜会而体之、密而持之，一若按图而索骏、实复得鱼而忘筌。其则维何？学者于得见黄金世界，急起身后无上灵炁，透至极上极远、光不照处落下，统将灵境一罩，敛成黍米，或由宝瓶吸入，或以意收入腹。或乘罩劲，由我身前极远处，兜下极深，透上极高，下瞩灵境，有我色身坐立焰中，急存忘热一诀，顿觉色身镕化，惟见光明，急以意收意敛，转见一珠如豆，悬于太虚，急以意收，安于虚寂玄窍之中，仍得湛如寂如玄境而止。或于灵境现时，微用真意摄此灵境，纳向身后，默用提诀，由身后提，加用两眼上视泥丸，觉我泥丸真炁氤氲；仍以意引下注，觉有炁溢一境，恍见池水盈盈，此则已到华池，便有玉液金液沛注，啯啯咽下，由重楼抵绛宫，自得无上清凉；继复下注中黄，另有一番趣味，而遍体充和。此时觉有二炁左右盘旋，又有一炁上升、一炁下降，一旦针锋准对，乃有上就下迎，又复此追彼退、此退彼追，更有相纽莫放之情。斯时切戒贪着，戒动凡思，略染夫情，则此二炁战吞情肆，三家纯化后天，体必发颤，呼吸必粗，外肾火热，便有万难自新之厄。此时救法，惟凭两目上视，引降真阴以压情焰，然此至宝已化后天，法惟大集真火，下极猛烹而猛煅之，令其重透尾闾、达泥丸，重下重楼、下绛阙，得大清新一番，否则此宝不得复原。故古哲于此一节不敢泄漏，盖以学者极少童真，其身情窦既已开破，功行到此，如何不动情思？且此一径乃是熟路，欲不夺关而出，难乎其难。惟彼童真，此窦未启，此事不知，行功到此，不过觉大春生，而神机上透，自不下达，万无此变。古哲性功淳澈，功行至此，急引真阴以压浊火，赖此绛阙清凉，化炁下凝，藏于炁穴，以意封之，湛寂片刻而止。大凡功从活午入手者，干宫为至要之功，淘此炁机，下注华池、灌夫绛阙，活子到来，但凭神审，子午会交，惟凭性靖，功以终造清新为合度。若从活子入手者，坤腹为至要之功，炼此液气，上达泥丸，下灌华池，清乎绛阙，活午到来，切戒情漏，午子会交，亦凭性靖，以终造充和为合度。若夫闭目内观，自有种种灵境得现，法贵无着；逐步进功，而移步换影、境不胜述，法惟毋住焉而已。及至炁到坤位，总以得暖为功，俟炁后透，达巅降阙，总以得凉为功，大旨如此，惟能内观不二而一者，全以神体而神会之，此天仙功法，能者从之（二乃二目，一则天目也）。
　　太虚翁曰：我辈修持，固贵一合天时，而前详言活午者，以此活午不明，则真阴坐失，纵得从事活子，苟无真阴以涵，功足化神，其飞可必。凡夫丹书所言清凉金玉等等，寄在活子功后，故标曰真阴二字，此乃言炼阳得阴，而中藏却炼阴得阳一诀，非遗而不令行也，惟已令行而不与言耳！至夫十二时诀，古哲却秘之，余今直泄者，诚以真道久晦，学者每仅循迹而行，昧此程途定景，行无把握，如盲无明仗，不无中惑而退弃，又知汝缘广厚，更能舍己，此诀不授，虚此法会而真道失传。倘得有大根大器者遇汝，得闻十二时诀，进叩活岁活月活日活时，循而精行一过，后因事故间断，日后加功，亦知下手功步，以及了手景象，行无或疑，则自前行无阻，进事前闻活岁活月活日活时，了了心目，岂非快事乎！第斯活义，固不得于有为，而又每失于无为，惟能会夫“有用用中无用、无为功里施功”两句意义者，万无或失，而所得必真。汝曷不证诸丹经‘外肾无念而举为阳生’，又曰‘是乃活子’，于此可悟外肾无念而大举，已值身中活正午，此而方事夫取，则所得已非真阳，窃欲藉以养生则可，欲藉成道，不其难乎？此因学者昧夫内机初动初现、继动继现情景，阳复之初不加培养，俟到正午而采之，故究其所以致误，乃昧夫古哲缩字诀，而仍泥夫定子，故误而不悟，纵能按说加功，已致中误也。其胆怯而复泥见者，竟且置而勿取，以为过时之阳不可采，岂知尚是望正之月，置而勿采，是又误而再误矣。吁！要知津津泄夫活午者，诚以活午乃修道之大关键，若不了悉其情，则十遇而十误。我按前辈精修，每得于活子，计其所失，莫不失于活午者，何哉？性功未足，性为情移（按非仅于灵境现时失也，学者恒失于杂念骤起。盖坐至杂念云起，即是身中之活午到验，弃而勿坐，与坐而勿制制而勿定，皆为失守）。方到正午之际，万路齐开，无奇不现，无巧不彰，命之有者，咸呈勿隐。大凡命功足者，所现必愈精妙（古哲有自知之明者，行功至午，半垂其帘，有目若无目，一凭神会以调气机，归以清和，炁得藏处而止）。非仅得声得色，上而天宫，琼楼霞馆，中凡玉女金童、琪花瑶草，莫可数述；即现中下，亦必名山胜地，或献女乐，或供仙馔；最下灵境，亦自超尘，人物之美、铺陈之精，大足令人顾惑。偶一情系，便滞勿超，迟其升证，如恋兜率，次则神滞泥丸，脱胎无望；更或舍为魔踞，而神遭啖，是皆昧却活午功诀所致也。太虚又曰：功到真幻无常，虽已未正，苟能督率气志，而加功凝定，半晌之间，运返正午，现有黄金世界，照耀心目，是即李少君日昃再中之功，药物最足，乃以意收，自化真炁；仍以意凝，收入祖窍，乃谓得药，南宗列祖，宗此大成者，淮南王、魏伯阳，葛许二真，加行包提等诀，拔宅飞升。我师泥丸翁，行而勿用，吾亦身试，得有六天震动之验。师止勿终习，汝宜宝秘，待时授之人。若夫功见坍墙败屋，种种衰象，乃是学者阳衰阴损之验，法惟念念祟真、行行合度，加以存守命门，兼事虚心，致乎实腹，切戒忧恶念生，此亦古哲功从活午入手之口诀。
　　翁又曰：我辈用功，须法古圣仙佛，必于动处炼性、静处炼命；毋若世之学者，但于趺坐时方加功法。若辈其然，故十人十不就；古哲不然，故百炼百成。我愿学者，先从身等虚空入手，以天地虚空作法身，以此色身作天心之神室，以此肉心作天心之宰，一无好恶取舍趋避等等识念，一无所系，绝无游思；惟存一空空洞洞、无明无暗，所谓浩浩荡荡、不偏不倚；端直其体、空洞其心、真实其念，方不负此良会。而功至活子，不失培养，功至活午，收包得诀焉。呜呼！此身不向今生度，更向何生度此身？
　　古哲有言曰：前关闭，降心炁，功从夏秋功乃济。又曰：后关通，一半功，缩艮开干是正功。要知气不后升，皆因泥精塞络及窍之故，法惟神注坤腹，炁归命门。火旺则炁暖，泥精遇暖则融如水，络窍不为滞塞，厥气自能后透。原夫气行循络，络塞则气滞。要知塞络之物，即昔气御以行之精。然则气之不升，精中淤故；精之中淤，气不暖故；气之不暖，命门衰故；命门火衰，神失守故。盖精得行以气，气之得暖以神。神旺则气暖，神衰则气凉，气凉则精凝不化，中变成痰，充塞经络，而孔窍咸塞。其流弊，非惟大道难行，性命亦难暂保。法惟坤腹极热以挽之。要知精之为物，旺气御之，如云乘燥风，升则成霞，降则如露；衰气御之，如雾乘湿风，升成滞云，降化尤雨。况此阴精下注，逗留膀胱，偶经相火一烘，油然外泄，此又滞下之大弊；若经气御，散至百络，一干风火，变作痈疽，或成瘫痪，更或积久化火，便成骨蒸，世之劳瘵等证，皆此物以酿成者。古哲忧之，此所以谕有培火之说也。培火之说，惟有意存坤腹，炁归命门。命门之火，视之不见，体之则有。神火之根，命门火旺，饮食之精便可化气，更得意注坤腹，燥者培真土，润者泽百骸滋气机以涵雷阳，真火之用大矣哉！我辈平时饮食日化，向昧培火一说，百络之间，或鲜被累，膀胱一地，此物尤多，阴不化阳，其流弊必致如上说也，可不知所加注乎？气不后升，其去斯祸不远矣。且气不后升，升必自前，气若前透，其祸更大（小则肝气发，大则脚气冲）。而病发必春，春发犹可，夏发乃烈。盖此泥精成痰，先塞中宫，阻气下注；间有随炁下流，而命门火衰，降物凝塞于下；而尾闾穴壅，则其夹脊顶枕必咸壅塞，是已任督咸闭，祸岂能测？欲预救挽，法兼勒缩艮功，汇集臣民以助以培，命门真火乃旺，用以烘灸中下，阴精日自镕销，真炁势大，用以破关通络；如是一七二七，行至七七不间，则其前滞后滞之物化，而任督通，不惟病愈已也。若但求通，不事培助，往昔淤泥仍留络窍，不过瞬暂或安，究其所致，志在苟安，实因阳衰气弱、振率觉难耳！积习难挽，乃至于此，可慨也夫！我侪志士，可切戒之。
　　若夫气机既通，阴精既化、宿疾既除，人可从事修炼三则。第其中尚有功诀，盖凡子至巳，功宜翘臀俯躬、直项缩艮二十四息；引提至干、存神泥丸一有六息；平直其体、坠腹而坐一有六息，共行三十六息，如是循行六时。若自午至亥，功宜抚腹直腰、仰项虚心一十六息；存神坤腹一有四息；如前平直、息息归脐一有四息，共行二十四息，如是循行六时。先哲有言曰：自子至巳，宜进阳火，阳旺则升，阳升则机灵；自午至亥，宜退阴符，阴镕则降，降则滞活。又曰：首为干鼎，心乃神室，腹曰坤炉。心乃藏炁之府，腹为性命交宫，生药之地；心宜虚，腹宜实，心不虚则念杂炁乱，宿积不化下，酿成痰饮；腹不实则炁虚气滞，液精不镕化，酿成精漏。学者念之。
　　何以端直其体？要知任督二脉，体不端直则气机塞，体一端直则气机无阻，百络通利，关系非细。但初行此诀，气不易降，每有气翻逆涌，或觉身前身后胀滞发酸，皆因络有淤泥，尚滞未销，经炁透冲，现此不舒，正是通兆。急须加行翘臀等诀以逼督，虚心实腹以逼任，任督大通，前患自平。任督既通，除午子两时循行取采大法外，须于得药之后，循行翘臀虚心等功，加行平直功法，以炼以养，三年有成。
　　何以空洞其心？心不空洞，气神随念散注，理失其端治无其绪，厥功难行。心一空洞，炁统于一，纵有淤滞，炁到立化，厥功易效。且犹有妙用寓焉。若或从事通任一功，其既，必行坠腹澄神一诀。此功失备，有坎阳陷阴之象，易落昏沈。备是诀者，气静神清，于斯之际，且必得有一灵独露之功。其若从事通督者，其既，必行存干涤髓一诀，此功失备，升已杂浊，每有脑胀目赤，因动躁念，引起雷阳，致召雷震神飞之险。备斯一诀，万无等等患，纵或但犯胀眩，略加虚松退透等诀，患自立失。此句妙用，可胜述哉！
　　太虚又曰：大凡饱食，切戒坠腹骤行。诀惟虚心，食既略落，亦惟神存心腹，勿事武功，诀加缓步抚腹而已；食坠既消，方可用武。古哲有言日：食后功用文，又曰：食后加虚心，心虚食易消。盖人以食为天，而致病之由基于食滞中宫，化成痰饮，翻胃等症所由发也。食后加武，谷随气行，降滞下极，肛痈痔漏之由；浊气滞络，则又瘫痪等症之由。此物滞附于骨节者，积久化火、又成痨瘵骨蒸等症。古哲所谓文者，神存中极，意注命门而已。若加坠，其用乃武，适以致病，故戒之。虚心之诀惟何？虚松其气机焉而已。曰缓步，寓有助脾化食之功；曰抚腹，寓有兜回谷气、导令藉火化炁之义。及食既化，又须加行缩艮一功。缩艮之诀惟何？如忍大小便然，所以防闲谷气不令外泄，又使不能下滞之义。盖此一物，清者随炁上升而化血，散充百络；浊者随气下行而润肠胃，一失神烘，便成阴液，为祸一身。故古哲于此，必三留意焉。方其神存中宫，觉此胸臆满胀，敬以意运，从胸右降下，绕兜脐轮，自左上兜，绕脐到右而下，此是退阴符。盖以谷气太旺，故须从退诀。稍松即止功，但行虚心一诀，自得松落之趣，渐觉得有氤氲气象现于心目，是乃谷气熏蒸初现之效；次觉此景遍周，乃是谷气乘我中炁流行一身之效，既而胸臆气爽，惟腹尚充。此时食已下落，可加左中右运等功。谨按斯法，行体鼻息，息左则左，息中则中，息右则有，厥理精妙，而功法惟文。古哲泄未明泄，惟云但循诀运（古法盖依鼻息之气，出左出右而行。然鼻只两孔，出惟左右，哪有中出之气？所谓中者，乃是两孔并出时，即为中炁也。人之鼻息，一合天时，验之有素。古法不我欺者，其息出入，乃是子左丑右，寅左卯右，按时递更，一一不爽，其于两时相界，则两孔并出。息出之数，惟子午较增，余时皆彷佛。其运法，气从左出者，即从胸左而下，兜腹转右，随转至脐上二寸许，向内一推，直附命门，此名进阳火。阳亏者，多运至三十六转而止。气从右出者，即从胸右而下，兜腹转左，随转至脐上二寸许，向内一推，直至下田，不附命门，此名退阴符。阴亏者，多运至二十四转而止。两孔并出为中炁，则自绛阙直抵中黄，于脐轮左旋三十六，右旋二十四，亦于脐上二寸许向内一推，直入玄窍中，无思无虑，片刻而止，是名封炉。按此功法，能按十二时不间断者，却是大秘法），已忽造入屯蒙气局，此是神游水府之验。学者此际，急用清空功诀，转加神注坤腹，兼事缩艮，便得下田火发；逮至上中炁应，切戒前提。功惟前降，须助炁后攻，一旦破关后透，腾腾过脊，透枕而上，停凝半响，自能下达华池。法于斯时，倍加息心，必得甘露沛澍，口满分咽，觉吾绛阙，真炁凝如；旋即从事忘诀，得有身无其身之妙。忽复觉有一滴，降自虚无，直滴到心，惟觉得大清凉；忽又下滴中黄，觉极温润，遍体春如，此是谷气已化至宝。于斯时也，法惟寂俟于不识不知之境，是名袭宝归炉，丹书名曰宝归混沌。凡我学者，未到辟谷地位，此段功夫，岂可日忽？诚以得功在此，而得祸亦在此也。
　　修道人初步，何以必自身等虚空一诀始？盖斯虚空，乃天地之本体、吾身之究竟，假此真象以入手，则后持功诀，头头合道。谨按行功，无不以天地为法身者，究其功法，乃自宽其气机。气机宽，始无中滞，乃得以身为铅、以心为汞、以定为水、以慧为火，而一无或难。况吾身虚处即天、实处即地，其中心肝脾肺肾，乃即精神魂魄意，其在天地间即为金木水火土；而于道则为仁义礼智信。体其作用，无非补偏救弊，而不外夫定慧两义。有谓定乃道体，慧乃道用，其说似是而非者。盖定对不定而言，慧亦对夫不慧也。按其精义，定慧两字，皆属道用。夫道之为道，自然纯一，而具万有，该古今先后，而有若寂无，彷之太极，庶几似之。物来顺应，慧之义也；物往勿随，定之义也，然惟圣人能之。我辈修持，亦致修及似。始而难，继而能，终至自似焉而已。其功法，不外克已，克已功法，无事净其常、有事净其变。吾师太虚翁曰：若以虚空为法身，而不以色身为天心神室，则落莽荡之虚无，而中乏主宰，是为外道，故古哲必以此诀续之，而又虑入无情外道，故更以肉心为天心之心。盖明夫天心无时或昧而圆净圆觉，故能应拂无偏而又出诸自然，气机自充，循是以行夫身心铅汞、定慧水火，此念而外不杂一念，是即所谓念中无念。若并此念而去之，是为水火煮空铛，乃无情之外道。景仰天仙者，须共参之。
　　谨按古哲，先从无妄入手，我辈行功，姑假定慧别解行之。其功法亦从无妄入手，惟以无妄为定，以妄起立除为慧。其次第：初除粗妄，继除微妄，终除无妄之妄，造至自然纯一为了当。谨先立此真念，为吾天心真种子，是名迳炼上关，且置夫结胎养胎脱胎等等勿问，盖以此种名目，古哲寓有玄意，正以藉详节次，使无躐等躁进之弊而已。究其趋向，不外除妄存真；参其功诀，无非假一除万；推其功法，乃是由浅入深，循名责实，与夫精而求精、妙以征妙，详其极着，归于无住。而无住一诀，实又终始持之者。彀中真种，以性为体，以命为用，凝而存之，镕以一之，炼以神之，而又循以深造，直与无朕之先合则无二。有是道体，厥用自神，然岂有不自无妄而终而始哉！此先哲立名标目之苦衷，无如后学不悟，翻因着妄，致增种种邪见，导入歧途。能悟是旨者，始可取诸丹书，以印以证，否则宁可置诸高阁。
玄谭全集三丰真人自序
　　仆自幼酷好炉火，百无一成。
　　〔是指世传用炉用鼎，如世所传黄白，乃用药点而成，确确有之，而药皆隐号，不有指示，药不可得。《抱朴子》载是也。先生所言，盖指此。然余闻先生，元际所事，得自旌阳许祖，法假药物作媒引，感干炁坤炁，以成黄白。故炉而非炉，鼎而非鼎。是即所居之地，以行其道，并无炉鼎形迹可见者。姑射山人皆能之。故凡此炁一到惟见电掣雷轰，行竣，则此瓦碟，立成黄白。所成之金，可历万年，无或稍变，我山子春梅祖，亦事此事于北宋徽钦间，事载韩箕畴《三山馆录》。是道而非术，我师太虚翁得受于泥丸李祖，自恐得用不当，是即浪用，有干玄谴，旌阳从学，前车可鉴也。至如抱朴所事，乃药法，有误五百年后之人。志士宜戒。吕祖不之行，我师逼毁所得，慈哉慈哉。然余更有所闻而目击者，不为之告，是负吾好友冯君云彪矣。冯君番禺人，见余性豪，曰：以子之用财，家必中落，而豪性自若，必堕羽士术中而且不悔也。余切叩之再，君乃慨然曰：世有黄白术，知否？余曰：是至道也，非术也，第非凡人能行。君曰：余所知是药法，第非中国所事。其法传自东西二洋，闽广羽士颇知之。余亦得自羽流，就正于红毛贡使。百用百灵，能携百万黄白，孤行万里，是揣魂而弃魄耳。其源出自神人，乃为被难难人而行。今则变为妖民聚财而贮也。盖金有五金，咸具魂魄，得药八两，能提黄魂两许，魂提难易有差等，黄难于白，白难于铜，铜难于铁，铁难于铅。铁法不行于中国，吾金今所留，惟黄与白。于是令余取银十两，置诸羊城罐发炉镕之。覆以松脂，焰熄取凉，色白无光，取以碎之。极松而轻。曰：所存魄也。顷复置诸罐，极火以煅，凝之不化，乃更覆以松脂，加入硝磺，声若阴雷。曰：可矣。凉而验之，灿然有光，取出称之，得黄亦如白数。曰：惜之，不以铅魄入之，可加重至两许也。仍取入罐，覆亦如初，焰熄验之，仍成白物，称勿稍失。乃大笑曰：何如何如？可知药法之神如此。时间鼎飞炉炸，都是提魂，先生今而后，可不堕是术也矣。得见，谨志诸心，兹因真人述及，爰笔以告同人云。〕
　　又以轩辕铸九鼎而成道。以为用鼎器九人，仆也，曾进过五七鼎，并无成就。且人念头一动，先天纯朴即散，先天既丧，后天虽存，何益于身心。不过健其四大而已。这样无知下愚之徒，岂知天不言而四时行百物生之妙哉。人身造化同天地，但不知天之清，地之宁也。岂不知主宰造化是何物，若能知此清净为体，以定为基，天心为主，元神为用，三盗相宜，还返天真，复命归根，何患不至圣人地位哉。
　　〔按此盗字，当从三皇拆字诀解盗也者。物次于皿之谓，藏而守之之义也。〕
　　如鼎之一事，纵有所得，不过却病延年而已。否则有害无益。仙佛所为，万万无此事。断断无此理也。何以故？丧其无象，散其无体，是以不出于万物有形之表也。今人多言‘七七白虎双双养’，以为用十四之鼎器。噫，岂知两七，聚辅翼人，即经云：履践天光，呼吸育清之妙，又言花酒悟长生。俱执以为鼎器。又岂知月圆时玉蕊生，月缺时金花谢之喻。坤复之间得先后天常似醉之语哉。仙又言家家有之，何男女鼎器之用，此乃知和光同尘，积铅于市廛，法财两用，方得大用现前之说也，不遇真师，皆错认男女相之为鼎器，可胜叹哉。有缘之士，得遇真师，潜心聚炼，则金丹可坐而致。同志之士，宜三复是书，而毋为盲人所惑也。
三丰真人小像跋
　　三丰先生，姓张名君宝，自全一，生有异质，尝与人议论三教等书，如决江河。其所言，专以忠孝仁义劝世。我太祖高皇帝，遣三山高道访于四方，竟弗至。太宗御极，遣使致书曰：真仙张三丰足下。复使礼科都给事中胡焚，道录任一愚，氓州卫指挥使杨永亡遍诣名，访求未获。特敕正一张碧云于武当山建宫以侯。天顺中赠为通微显化真人，锡之诰命。而侍立翠湖，乃先生高弟也。有《异通纪传》、《双槐岁抄》及他诸刻。而有以三丰为三峰，误矣。三峰古书名，不着姓氏，旁术也，先生安屑取以自号乎。此跋载在玄谭集真人像后。未审何人所作。姑录此以仍其旧。世以三峰采战即为先生之术，不知采战所谓三峰者，指女子口、乳、阴窍以为言，而先生之号乃三丰。丰者，丰神。先天之英曰三丰，盖取三才之丰，而阴韵适合耳。况先生明初人，旌阳《石函记》已有大辟三峰御女术说，又如道光、泥丸、玉蟾诸仙翁，早其排斥三峰采战于千年百年之上，先生尚未世生，顾安得指此邪术，出自先生。有谓先生不幸自号三峰耳。余谓先生自号，岂有故犯邪书名之理。兹跋已明言矣。晋揣先生自着《破疑直指》，及其自叙，世之君子亦可自信世传之误也矣。而世犹断断执迷不悟，何哉。
玄谭全集
张三丰真人着　金盖山人闵一得苕敷参校
　　张三丰曰：夫道，中而已矣。故儒曰致中，道曰守中，释曰空中。而内丹之所谓中，窍中之窍也。窍中之窍，乃真中也。余独慨夫世人之不识中也，或求之九宫之中，曰泥丸，而不得也；或求之脐下一寸三分，曰丹田，而不得也；或求之心脐相去八寸四分，而以中一寸二分为中，与夫两肾之间，前对脐轮，而不得也。夫以有形求之，而皆不能得也；乃复逆而度之，则关曰玄关，牝曰玄化，岂虚无之谷，而不可以有形求欤？夫以无形求之，而又不能得也；乃复逆而度之，则曰无而不着于无，有而不着于有，岂非有非无，而不着于有无间欤？智过颜、闵、真难强猜。予今冒禁言之，非得已也。盖以神仙降生于此时者众，以救世也。或官矣。或士矣，农工商贾矣，道矣，释矣，故作此篇，以龥徕之，俾知救世，复返天上，而不堕落于尘寰者，此余之心也。图说如左。
　　外景也者，外其身而虚空之，先了性也。
　　张三丰曰：释氏了性，须要持斋，故太虚是我，先空其身。其身既空，天地亦空，天地既空，太空亦空，空无所空，乃是真空。又曰：无无，乃出天地，外虚空以体无无。
　　内景也者，内其身而胎息之，先了命也。
　　张三丰曰：胎因息长，息因胎住，而窍中之窍，乃神仙长胎住息之真去处也。天地虽大，亦一胎也，而日月之往来，斗柄之旋转者，真息也。又不观三氏之书乎，《易经》曰“成性存存，道义之门”，《道德经》曰“玄之又玄，众妙之门”，《遗教经》曰“制之一处，无事不办”，皆直指也。我之看书无滞，才知圣凡一炁，不为盲人迷惑。扫尽旁门，重整心猿，重发志气，低心下意，历魔历难，苦求明师，穷取受炁之初。初者，先天始祖祖炁。此炁含着一点真阴真阳，产于天地之先，混元之始。这个灵明黍米宝珠，悬在至空至正之中，明明洒洒，但有未明旨的人，若醉相似，离此一着一着都是旁门。（沈氏曰:黍米宝珠即戊土也。按洛书之数金木水火皆居八方，独戊己居虚无之中，故云至虚至正之中也）　这个灵明宝珠，于空悬之中，包含万象，发生万物，都是此⊙者。此物在道喻为真铅真汞，一得永得，不可执乾坤、日月、男女相上去，只于己身内外安炉立鼎。炼已持心，明理见性之时，攒簇发火，不出乎一个时辰，立得一黍玄珠，现于曲江之上。刀宅入口，顷刻之间，一窍开百窍齐开，火发四肢，浑身筋骨血肉都化成炁，与外水银相似。到此时候，用百日火力，方有灵妙，一得永得，勿有还返，住世留形，炼神还虚，与道为一矣。
  </div>
  <div class="pagination">
   <a href="古书隐楼藏书_page14.html">
    上一页
   </a>
   <span>
    ...
   </span>
   <a href="古书隐楼藏书_page10.html">
    10
   </a>
   <a href="古书隐楼藏书_page11.html">
    11
   </a>
   <a href="古书隐楼藏书_page12.html">
    12
   </a>
   <a href="古书隐楼藏书_page13.html">
    13
   </a>
   <a href="古书隐楼藏书_page14.html">
    14
   </a>
   <span class="current-page">
    15
   </span>
   <a href="古书隐楼藏书_page16.html">
    16
   </a>
   <a href="古书隐楼藏书_page17.html">
    17
   </a>
   <a href="古书隐楼藏书_page18.html">
    18
   </a>
   <a href="古书隐楼藏书_page19.html">
    19
   </a>
   <a href="古书隐楼藏书_page20.html">
    20
   </a>
   <span>
    ...
   </span>
   <a href="古书隐楼藏书_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
