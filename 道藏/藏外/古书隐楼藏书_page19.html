<!DOCTYPE html>
<html>
<head>
    <meta charset="UTF-8">
    <title>古书隐楼藏书 - 第 19 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古书隐楼藏书 - 第 19 页/共 28 页</h1>
    <div class="content">昵，亲近，即眷属也。涩，滞而不润貌。盖指往昔之困境，眷属所共受者。波，大润貌。达，通也，因波润而达于丽也。是代眷属仰感尼恩，故曰昵涩波达尼也
罚折洛达洛
此洛字，从虚字解。言获罪者罚折不停，如水之溜下，因呾而达者，恩波速被，亦无停滞，如水之溜下，灌输溥济也。此先困后亨者，喜幸之辞。
娑揭洛
娑，众义，盖指眷属也。是有‘一子成道，九族升天’之义。揭，揭开，盖言眷属皆属揭通，如洛有喜出望外之意。揭之恩大矣哉。统属追溯之辞，下文亦然。
昵惧衫，呾他揭耽，頞奴飒沫洛
昵解见上。惧，戒心也。衫，袒庇也。揭，揭示也。耽，泰也。頞奴，頞属。飒，疾风也。沫，润貌。洛，大通也。是言受罚眷属，心知戒惧，则衫以庇之，呾以启之，揭醒而安泰之。頞奴皆速得被泽，疾若飒风矣。
呾他揭多，萨点飒沫洛
多，定也，安也。萨解见上。点，点而破之也。是言呾义之利人如此，以其能觉照点醒耳。
达磨萨点飒沫洛
是言受罚众庶，能因磨以达于丽者，赖有为之萨点耳。此其所以速得沫洛欤。
僧伽萨点飒沫洛
僧，众义，皈佛之凡夫也。是指感悟入道众庶，向受困厄者。伽，伽蓝，护道护法之人天，转相情点，故得满愿若是之速，下文所言是也。
呾咤呾咤
咤，萨点之法音，重言之，盖指萨点众庶，互相劝戒，故曰呾咤呾咤云。
谱洛谱洛
谱，册籍之属，天神之所掌，德隆德替之名籍，一生言行，尽载是籍者也。洛者，注行络绎不停也。
谱刺谱刺耶
刺也者，记功记过之神掌之，岁逢元腊，纂以申奏天曹，天曹凭以入谱洛，下发岳渎隍社，执以祸福，庶众日时分量不感惑忒，所以持世者也。耶，疑辞。曰耶者，正言无可疑也。盖言人德有隆替，故谱刺有增减，疑无可疑也。是言刺无惑忒也。一说《周礼秋官》□□注：刺，訉决也。倘谱洛册中，訉有情应授比者，另入跋洛簿中，请旨决夺。
跋洛跋洛尼
跋洛也者，梵天制有援引情例，考即西域核实之信册总典。曰尼者，言入跋洛簿人，盖经佛光普照，情有援引，上跋洛天曹掌之，下跋洛岳渎持之，而皆经尼定夺者。此尼字，乃指毗卢遮那如来也，不是天日君师。先师鸡足道者所言也。先师月支人，陀罗尼曾经西域圣僧口授，其言可据为证也。以下所言，皆属如来玉音，世尊亲承，摩顶而授受者也。
苏瞢揭丽
先师曰：此句出自如来玉音，文思曲折，难可寻详。顺而体之，犹言苏瞢者，揭之丽也；逆而体之，犹言丽揭瞢自苏焉。左逆而体之，丽以苏之，揭瞢之道也；右逆而体之，苏以丽之，瞢揭则知自苏矣；自中左旋，则言揭瞢非丽不苏也；自中右旋，则言瞢揭得苏，苏乃丽焉。此皆持世度瞢之秘旨，会而融之，无瞢不度，度瞢之愿，乃可圆焉。盖已入跋洛籍中，佛发慈悲，犹欲苏之揭之也。
扇多沫底
先师曰：扇，散也。藉物而散曰扇，犹摇扇挥风以散之之义。西域扇、散音同义亦同，此句散义当从扇。贴在为民上者说，故当从扇义会也，寓有财散则民聚，句义多定也，定民心也。沫，沾润貌，润如甘露然也。因极得苏之况。底，言止也。受困之众众如河沙，为民上者财有分限，竭廪竭库以散之，亦难具足，不过沾润而止矣。故曰扇多沫底。谓当因民之所利而利之，使民揭丽，则自然罚底而安矣。故按陀罗尼全篇，以呾以罚以折为用，其见远矣，其旨深矣。
瞢揭罗罚底
先师曰：如来谓瞢揭则罚止，揭瞢可稍迟事哉！是承上句说来也。盖以瞢之罚不罚，自天日君师，乃瞢者之自致，惟瞢故致罚，瞢揭罚自止矣。罗，包括之意，言大千之罚瞢，一揭而皆止也。此句佛旨，乃勉瞢者知自揭耳。
苏跋达洛罚底
苏跋达洛，持世心典，言警醒跋者悔过迁善，以达于洛册，则罚止而苏息也。先师曰：如来洞悉世因，有此恺示，盖言难庶之罚皆有夙因，不发改过宏愿，敬持持世陀罗尼，罚无底止，苏无日也。是其过去世中广造剥侵，利乐一时，失性颠倒，罔识修省，病人危人，种种不善，故有此报，今欲得苏，须誓反往行，下文所言是也。
阿揭车，阿揭车，三沫阎意
按此三句，乃承扇多之义，而贴在众庶说。盖以罚之所积，乃是往昔贪多吝扇，遂有无所不至，种种颠倒之行之念。车，载物之具。揭，揭而取之，藏诸仓库。此曰阿揭，阿，无也，言不取藏也，重言之，其志坚也。三，西域三、沙音义同。言如沙数无量之义。阎，阎浮也。曰三沫阎者，言虽立愿散财施济，而物少世广，则所利益于世者，沫而已，然人人如此，则阎浮者积沫成润矣。故其施愿亦甚普也已。是经文所言‘广为利益无量有情’者矣。佛则更能广为他说，，因成正果。如来揭示三句，其心其愿何可量哉。
阿奴飒沫洛莎诃
阿奴者，无功无过平人是也。知遵上三句而发愿持行，得验甚速，一如飒风也。沫，小润，络，大通，所祈之愿也。莎词，梵语速义也。
阿罚刺喃，頞奴飒沫洛莎诃
罚刺，记罪册名。喃，所订之案件也。曰阿罚者，犹言未照罚。刺喃所载，而罚能知。遵上三句，发愿真实，虽頞奴之为，即得沫洛，一疾如飒风云。先师谓此罚刺，岳渎隍社掌之。
钵刺婆几（音殊），頞奴飒沫洛莎诃
钵刺，册名。婆几，签名也，先师曰钵刺，毗卢遮那如来案下，率性天掌之原赦之册也。原赦有六条，婆几亦有原宥六条，分刊签上。签乃碧玉所制，得有岳渎隍社，情陈宥章，章达案前，如来准批，发率性施行，乃降婆几，下行该管去处，便宜行事，莫敢违逆，违逆者斩。条文极秘，不敢泄，泄者斩。世之頞奴，知循前文三句，真实发愿，岳渎隍社，精详考核，情确上奏，准则下降，照几护佑，故得一疾如飒风云。
绖栗砧，頞奴飒沫洛莎诃
绖栗砧，未详，或谓疫疠死亡相枕之兆。核即所谓绖也者，实也，盖以表哀戚。栗，寒栗之栗，悚惧貌，哀惧皆悔，心之切者。砧，捣石，所以除垢而平之也。谓頞奴能发愿哀惧痛悔，除其旧染，则沾恩泽甚速也。
毗折阎，頞奴飒沫洛莎诃
毗折阎者，犹言触时触处无非逆厄，乃是夙业沉重故尔。他人他时，逢凶化吉，遇难成祥，而此难众当之，无不历反，夫岂两造之不慈，实由难众夙生一味斗智，不安分定故。其那时际遇，一若北荻庶众，思衣衣得，思食食得，物物处处，思无虚思然。盖此北荻庶众，宿积德厚，故有累行罗刹于中效力，事详《阿育志》，正我两造处报修福善庶也。今此难庶，乃系往昔极奸巨猾，性成一流，谪自有为而为善非真善，两造恶之，生夺其魄，故今难庶无不群疑满腹，众难塞胸于前，遂至在在鲁闭于后，然正两造毗而折阎之慈旨，正以感悟难众也，故有下句速脱之验。
萨缚萨埵，毗捺阎，頞奴飒沫洛莎诃
萨，觉也。缚者，犹言绸也。埵者，障也。毗捺阎者，乃承缚埵两义而言，盖以頞奴自欺性成，故尔触处情缚，无行不埵。造物悯之，乃有下句治法。是正即缚而缚，即埵而埵，使出毗捺而阎，历经必悟，故有下句速脱之验。
此陀罗尼具大神力
陀罗尼，解见上。具，备也。曰大神力，必有天龙八部、人非人等，寻声应感之义，所以如是，乃是字字出自顶轮王，如来心吐玉音故也。
若有善男子、善女人
即此见是平等法，不分男女，而所贵在一善字有也。
至心受持，广为他说
心曰至心，诚之至、专之极之意，受受之于师，持持之于心。他，世人也。说，说此陀罗尼也。
诸恶神鬼，天龙药叉，人非人等，皆不能害，诸利乐事，昼夜增长
按诸恶神等，天地之煞气，亦元运中自然必生之气，两大（下缺□□□）
若能至诚供养三宝，念诵如是陀罗尼经，七昼夜时无暂阙，诸天龙神皆生欢喜，自来冥雨所须财谷。饥馑疫疠皆悉消除，所有罪障无不殄灭，一切危惧并得安宁，福慧渐增，所求如意，速证无上正等菩提。
（□□□上缺）尼炁为媒，集招三才，真元暂注，一地财库，等等立自充盈，。是大道，原非法用，佛之慈旨，令世信佛，因完佛性耳。要知三才一性所生，世间财宝，何一非此真元所结，而元乃一生，万世世众，能悟是旨，皆崇佛性，方合世尊度人无量之慈旨慈愿也。三阎浮世无量有情，悉沾衣食之惠。世尊视之，直如吾辈钵饭杯水，济一穷黎饥渴，佛量岂止如是小惠哉。而经文却正娓娓言之，盖为世人说法耳。然或徒知佛量，妄夸虚愿，鄙是说为小道，弃而勿学，是頞类也矣。切戒切戒。请体陀罗尼文，頞奴度之，頞勿与度，可不戒哉，苟不戒哉。
尔时，佛告妙月长者：汝应信受此陀罗尼，忆念诵持，广为他说，所求利乐，无不谐遂。
上文世尊因感长者诚请，为述往昔受授，乃世尊亲历实验也。不惟启信于长者，所以感发在会佛众，及诸天人人非人等，普发慈心慈愿也。至此节乃呼长者，曰汝应信受者，世尊含有慈旨，谓如长者往昔愿行，始可信受，所以饬励佛众，各敦素行耳，故曰汝应信受，又曰忆念诵持，再曰广为他说，末曰无不谐遂。是即长者以喝佛众，意在念普乃能圆愿焉。
时彼长者闻佛所说，欢喜踊跃，而白佛言：我能受持，广为他说，利益安乐无量有情，惟愿世尊慈悲护念。
谨按：长者闻说直任何等勇往，信之极，愿之宏，其所由来者渐矣。而犹愿世尊护念，知其中更有不可思议之神力在焉。而窃恐自身三宝有不逮处，故有愿护之请，长者之真实语。
世尊告曰：如是，如是
佛之慈允，固非漫许，然隐有妙义在焉。凡行一事，气以承之，见馁气亦馁矣。佛之慈允者，以壮长者勇承之气耳，其实无佛护念，行必有成，所当戒除者，馁字也。儒书不云乎，舜何人也，予何人也，有为者亦若是。盖有气焰以取之也。其故何？信以成之，信深气自壮矣。如来亦秪增其信受二字耳，先师之论如此。
时彼长者合掌恭敬，右绕世尊百千匝已，顶礼佛足，欢喜而去
西教恭敬必合掌，蕴有妙义。人心发窍于两掌心，两掌合则心一而神凝，故礼必合掌。兹曰右绕者，天道左旋，地道右旋，弟承师授，而行宜从地道，故从右旋。学者承事发端，此义不可不明。按绕世尊百千匝者，已得即身持世之义，其时长者此身已化三阎浮世，存此生气，随旋化运，绕至百千匝，已火候足而生炁具足，乃礼佛足，谢佛慈护，即辞佛欢喜而去。盖知神效已验，而他人未知，例应秘密，故辞无一语，浑穆之义。应如此而心知已验，不免露此欢喜，是皆有妙义，当领会。先师之论如此。
尔时，世尊告阿难曰：妙月长者，诸库藏中种种财谷，今悉盈满。
世尊独告阿难者，阿难为佛首座，而博闻强识，今信心默喻，得如长者，阿难未晓其意，未知问也。将以启其问难耳。正为普饬佛众弟子发愿受持地也。
尊者阿难欢喜白佛：何因缘故，妙月长者诸库藏中歘然盈满？
盖疑别有感应是也。而集生炁以生，可以心授，不可言传，非不会及，知佛不说，故有此问。尊者意中，盖欲示闻尽人能行、能验之妙义耳。
佛告阿难：妙月长者，闻我所说大陀罗尼，深信欢喜，受持读诵，愿为无量有情宣说，由斯福力，库藏皆满
世尊果以尽人可行告知，是之谓使由而已。先师谓不泄而泄，而泄在此陀罗尼三字。一道陀罗尼文已成碎锦，乃为一盒陀罗尼，所谓物物一太极。统而持之，不着文义，但用字字在浑穆光中流出。此持陀罗尼不传秘诀。生生真元，不生而生，不住维持，是即集义之道。诸库藏盈，特个中之一验，修到彼岸，自证佛果，不过完全得陀罗尼三字耳。此旨当时惟阿难能心会，故曰不泄已泄云。
汝等亦应受持读诵，广为他说此陀罗尼，令此三千大千世界诸有情类，皆得利乐
汝等，指在会诸弟子。受持读诵，指自身也。广为他说，指度世也。盖言一身诵读即是广为他说也。诵读广说即为受持，非此陀罗尼外别有诵读广说也。三千，人世也。大千，身世也。三千大千，统名世界，言无分别，同一有情之类也。世尊以此三千大千，无一得出陀罗尼外也。能诵读此，诸有情类皆得利乐也。盖此陀罗尼，大无不包，细无不入，故得有情皆度也。
我观世闲天魔梵等，无能毁越此陀罗尼文句，正真不能坏，故诸薄福者，不可得闻
我观，世尊自说历观也。世闲，盖说无量劫前过去世，迄今现在三千大千世界中也。其闲天魔梵等，无能毁越。毁，毁灭也。越，越出乎此陀罗尼也。观此陀罗尼文句，正真如来之心音，故不可得而毁越败坏也。世之无根薄福之众庶，岂但不得诵读受持，陀罗尼名且不得闻也。闻犹不闻也。
所以者何？如是章句，三世诸佛同所称扬，以不思议神力加被，今闻持者，皆获利乐
所以者，亦是世尊自问之辞。言彼薄福者无根不可得闻者，盖有故也。如是章句，三世诸佛同所称扬。三世，过去未来现在也。诸佛，诸大觉圣天人师佛薄伽梵也。称，称颂。扬，扬宣。曰同所者，犹言皆是也。不思议，盖言尊奉，出之自然也，故其神力之大不可思议也。加被，加护也。令，使也。闻持，闻得持陀罗尼者。利，利益。乐，安乐。言无困窘疹疾祸患危惧也，以有诸佛皆以神力加被故也。先师曰：个中之旨玄矣哉。外身而求堕入外道，弃世而修乃证世果。即身即世，即世即身，打成一片，才得合佛宗旨。其所说诸天龙神、恶鬼药叉、人非人等，果在外，不在外耶？能悟此可以事斯经矣。一拳打破世身命也。陀罗尼，性也，身世可见，条理井然，毁成炳然。斯陀罗尼者，视之不见，听之不闻，身世失此，大块小块而已。学者要知陀罗尼妙义，在音不在文也。如来出示，令人因事求文，因文求音，因音悟性，则知大道在己。寂而体之，世身果二乎哉，性命果分乎哉。知此则知持世经，则完儒宗尽性两字，造（去声）到致命悠悠然撒手。西教神矣哉。非世尊不能说，非阿难不能纂，非玄奘法师不能译也。西教大全藏中，世身两度，不离命，不出性，自此可以进参《圆觉》《华严》矣。
尊者阿难深心欢喜，以妙伽他（音拖）而赞颂曰
妙伽他，香饼名也。一曰返魂香，一曰水安息。参以沈檀速栙，末和成饼者是，烧之能令死者复生，更能定魄完元，西域保宝香也。阿难以之盖□之也。是有大大慈悲意，是欲令人藉透斯经经义，入心沦髓也。是示受持斯经第一步入手功法也。是假香以彻一身及六合也。盖有昨日死今日生义。先师之论如此。
诸佛不思议，所说法亦尔，能正奉行者，果报亦复然
按此四句，赞经力也。
一切智法王，灭生老病死。已到胜彼岸，稽首大觉尊
按此四句，颂经验也。
尔时，阿难踊跃欢喜，礼佛合掌白言：世尊，今此法门当名何等，今者云何受持
阿难体斯经旨，而应用不一，须立名目以奉以持以遣。无量世承之体之，以为上中下一定名目。阿难之见远愿宏，跃然现矣。
佛告阿难：此名妙月长者所问
即事以名授受持行，应感有征，故以是名冠其首。
亦名能感一切财位
虽是专贴困厄，而致疾致罪致危，由于境迫而成者，十居其九，感得财位一，护诸厄之解有机矣。此立名之玄义也。
亦名愈疾，亦名来灭罪，亦名能除一切危惧
分明所事则按名行持，专而不杂，应感得验而速。玄理本应（平声）如是也。
亦名诸佛同所称杨，亦名神力加被
明非私智，其来有自，乃承佛念佛愿而达，是犹道经之名本行（去声）本愿义。
亦名持世陀罗尼经
谨按：此贴大善知识，具佛宏愿，普为三千大千世界持行者，所用以申以饬天龙地祗人非人等者也。为一身为一家为一地者，以上文诸名奉持，不得以此名奉持，盖先师之论如此。又曰：用持乃统三才，而存运不出一身，方合佛说，而得验神速。某尝亲历，如是如是云。
汝当奉持，勿令忘失，利益安乐一切有情
先师曰：是全经归速之慈旨，性于此尽，命于此圆，藏有至显至微无上玄义。世尊故有此嘱，西教以不住功德为正宗，此经似住功德一边。世尊恐世认为累行一门，不悟是为尽性致命之学，故呼阿难以告之。
时薄伽梵说此经已，无量声闻，及诸天人阿素洛等一切大众，闻佛所说，皆大欢喜，信受奉行
薄伽梵，解见上。阿素洛，同见上注。先师曰：经言天龙等，皆贴人身气分上说，言世以明身耳。盖缘身气世气一气也，人性佛性一性也，同属陀罗尼，故可即身以持世，舍性而持，便落外道，不可不悟者也。际莲体此，大可与《三尼医世》一书并参，儒教道教不外乎此训。以注是经，按经旨教养兼济，能觉悟其性，而后能利益安乐，真言中娓娓言之，正医世之大道，医世即持世也。
密迹金刚神咒注
吴兴发僧际莲氏闵苕敷注释
　　谨按：释藏载此神咒，盛行于李唐之际，其经有二卷。述载文佛释迦牟尼世尊当涅盘后，螺髻梵王不来吊唁，乃复肆令部下，摄彼佛国优婆夷、比邱尼邪淫无度，灭坏佛教。佛国震恐，阿难等十大弟子，遣诸罗汉、无量力士、亿亿咒师，前往责诘，无一生还，咸被梵王布秽触净故。佛国等众向佛悲号，世尊感之，化一力士，三头六臂，现告四众优婆塞、优婆夷、比邱、比邱尼，及诸尊者阿难、迦叶等曰：“我能降伏。”腾身虚空，金光弥布，日月光隐，移时旋返。梵王悔悟，亲送前往诸罗汉、众力士、咒师及诸优婆夷、比邱尼等。赍彼宝香，无上珍宝，带彼眷属，俯伏佛前，哀求赦罪，密迹力士乃为摩顶受戒，令彼回国。复为佛众说此经咒，流为密部第—妙法，名曰‘密迹金刚神咒’。人能持诵，力士誓愿赴护，悉如彼愿。以其出自佛心，故曰‘密迹’，以能被秽，故又曰‘秽迹神咒’云。
　　唵佛咶啒口聿
　　唵作瓮字，音出之，叹美之词也。佛，音鼻。咶，音豁。啒，音啯，口聿，音鲁。此句犹言佛说过也，言佛曾向佛众说过也。
</div>
    <div class="pagination">
<a href="古书隐楼藏书_page18.html">上一页</a><span>...</span><a href="古书隐楼藏书_page14.html">14</a><a href="古书隐楼藏书_page15.html">15</a><a href="古书隐楼藏书_page16.html">16</a><a href="古书隐楼藏书_page17.html">17</a><a href="古书隐楼藏书_page18.html">18</a><span class="current-page">19</span><a href="古书隐楼藏书_page20.html">20</a><a href="古书隐楼藏书_page21.html">21</a><a href="古书隐楼藏书_page22.html">22</a><a href="古书隐楼藏书_page23.html">23</a><a href="古书隐楼藏书_page24.html">24</a><span>...</span><a href="古书隐楼藏书_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
