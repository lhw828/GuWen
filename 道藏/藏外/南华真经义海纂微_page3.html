<!DOCTYPE html>
<html>
 <head>
  <meta charset="utf-8"/>
  <title>
   南华真经义海纂微 - 第 3 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南华真经义海纂微 - 第 3 页/共 31 页
  </h1>
  <div class="content">
   吾生也有涯而知也无涯以有涯随无涯殆巳巳而为知者殆而已矣为善无近名为恶无近刑缘督以为经可以保身可以全生可以养亲可以尽年
　　郭象注生也有涯分有极也夫举重携轻力有所限好胜者虽绝膂未足慊其愿此知之无涯也知之名生于失当而防于防极防极者任其至分而无毫铢之加虽负万钧忽然不觉重之在身虽应万务泯然不觉事之在巳此养生之主也若以有限之性寻无极之知乌得而不困哉已困又为知以救之因养而伤真大殆也必须忘善恶而居中任万物之自为闷然与至当为一故刑名远已而全理在身盖能顺中以为常则事事无不可养生非求过分全理尽年而已矣
　　吕惠卿注生随形而有尽知逐物而无穷以生随知则有殆而巳巳而之以知卒于殆而已矣天下皆知美之为美斯恶已皆知善之为善斯不善已善恶皆生于知其相去何若唯上不为仁义之操以近名下不为滛僻之行以近刑善恶两遗而缘于不得已以为常是乃刳心去知而止乎不知之道也保生全身养亲尽年何以加此
　　林疑独注有形者阴阳不能续无形者历数不能穷故以有涯之生随无涯之知殆已夫真性裂而有善恶善恶立而有名刑为善不近于名斯天下之真善为恶不近于刑斯天下之真恶唯顺性命之情而不加不损于万物混同而无毁无誉则刑名之所不能及也天下所以有善名因不及者立所以有恶名因过之者生或轻生趋义以要一时之名或贪生逐利以防中道之夭皆所谓近名之善近刑之恶非顺性命之情而去其已甚者也
　　陈祥道注善养生者内我以为主外物以为宾不以有涯随无涯斯免危殆从心而动不违自然所好当身之娱非所去也故不为名所劝从性而游不逆万物所好身后之名非所取也故不为刑所及缘督而应不得已而起以是为常而不为已甚则在我无忤于物在彼无害于我故可以全身而养亲全生而尽年也易曰善不积不足以成名恶不积不足以防身则为善未尝不近名为恶未尝不近刑而庄子言此者盖庄子所谓善非离道也志其劵【阙】　已所谓恶非犯义也特异于善而已老子谓南荣铢其中津津乎犹有恶色所谓恶者如此则所谓善者可知矣陈碧虚注寿夭者生之有涯慱通者知之无涯天与则深不可识人为则劳而多故生理之主要在善养而乃贪名逐利不知休息重増其伪以益其生卒至于危殆而已夫自全之善理无近名谓守朴少变汉阴丈人之徒是也自损之恶理无近刑谓沈溺嗜好公孙朝穆之徒是也无为善无为恶由正以为常者圣人之中道可以保身全生养亲尽年此所生之主也
　　赵虚斋注人从少至壮从壮至老从老至死此生之有涯经纬万事亘古今而常存此知之无涯人惟昧于真知而终身役役以为知危矣生者尽而知亦尽其形化其心与之然可不谓大哀乎人处世间为善则有无穷之誉为恶则有无穷之毁伯夷死名盗跖死利虽所死不同残生伤性均也恶固不可为善亦不必为为则有心矣但当缘督以为经督中也喜怒哀乐之未发其感于物也一出乎性之自然形诸外者即此中也率性之谓道缘督为经之义也奇经八脉中脉为督
　　林氏鬳斋口义云以有尽之身随无尽之思纷纷扰扰何时而止殆已见言其危可畏于危殆之中又用心思自以为知终于危殆而已为善无近名至可以尽年数句正是养生家之学庄子所自受用者若以为善又无近名之事可称若以为恶又无近刑之事可指此即骈拇篇上不敢为仁义之操下不敢为僻之行也迫而后应应以无心以此为常则可以保身全生养亲尽年即孟子所谓夭寿不贰修身以俟之也
　　禇氏管见云内篇始于逍遥游尽性之学所以明道次以齐物论穷理之谈所以应化又次以养生主至命之要所以修身也故首论无以有涯随无涯则生任其自生而无夭阏之患也复乎无知而归混防之极切身之害既除何危殆之有信能如是则因天下之善而善之因天下之恶而恶之虽为非有也又何有近名近刑之累哉夫人之处身应世有当为之善恶至若圣贤任天下之重纪纲世道扶持生灵于善恶尤有不得不为者赏一人而天下劝罚一人而天下戒以天下之爱恶行天下之赏罚若天地之运行春夏生成而不以为恩秋冬肃杀而不以为怨盖天下无心寒暑自运物自生成物自肃杀时当然耳恩怨无与焉若羿之工乎中防而拙乎藏誉近名之善也能如飘瓦之中人不怨斯无近刑矣按此二句即道德经建德若偷之义诸解或引善不积不足以成名恶不积不足以防身为证近名刑也或引上不敢为仁义之操下不敢为淫僻之行则是不为而不近名刑也语虽相义实与经异盖谓世人所谓善恶私而有迹特见其小者耳圣贤所谓善恶公而无畛于无为岂浅识所能窥哉若四凶之恶而帝尧除之桀纣之恶而汤武放之少正夘之恶而夫子诛之则圣贤所谓善恶者可见矣夫为善恶而近名刑不为善恶而无名刑皆理之当然今则为之而不近名刑者世人视之以为善恶而圣贤之心常顺乎中道合天理之自然而已故利害不能及而道德之所归也督自训中乃喜怒哀乐之未发非特善恶两间之中也苟于七情未发之时循之以为常道则虚彻灵通有无莫系吾与太极同一混成又恶知身之可保生之可全亲之可养年之可尽哉郭氏以中释督而不明所以后得虚斋引证切当盖人身皆有督脉循脊之中贯彻上下复有任脉为之配乃命本所系非精于养生罕能究此故衣背当中之缝亦谓之督见礼记深衣篇
　　庖丁为文惠君解牛手之所触肩之所倚足之所履之所踦砉然向然奏刀騞然莫不中音合于桑林之舞乃中经首之防文惠君曰嘻善哉技盖至此乎庖丁释刀对曰臣之所好者道也进乎技矣始臣解牛之时所见无非牛者三年之后未尝见全牛也方今之时臣以神遇而不以目视官知止而神欲行依乎天理批大郄导大因其固然技经肯綮之未尝而况大軱乎良庖岁更刀割也族庖月更刀折也今臣之刀十九年矣所解数千牛矣而刀刃若新发于硎彼节者有间而刀刃者无厚以无厚入有间恢恢乎其于游刃必有余地矣是以十九年而刀刃若新发于硎虽然每至于族吾见其难为怵然为戒视为止行为迟动刀甚防謋然已解如土委地提刀而立为之四顾为之踌蹰满志善刀而藏之文惠君曰善哉吾闻庖丁之言得养生焉
　　郭象注手之所触至乃中经首之防言其因便施巧无不闲解既适牛理又合音节直寄道于技所好非技也所见无非牛未见其理间未尝见全牛但见其理间也以神遇不目视暗与理防也官知止神欲行司察之官废纵心而顺理也依乎天理不横绝也有郄之处批之令离节解空就导令殊因其固然刀不妄加游刃于空未尝经槩于防碍故十九年而刃若新发硎每至交错聚结之处视止行迟动刀甚防謋然已解理解而无刀迹如聚土也逸豫自得拭刀而藏之刀以善用而全生亦以养善而全也
　　吕惠卿注物以有而碍道以虚而通人未闻道则所见无非物既闻道则所见无非神道遇不目视喻闻道者能以心契而不以知知识识也目官知止神欲自行依乎天理至大軱乎是乃未尝见全牛也天下无物非道而无适不通亦若是而已矣所见无非牛更刀伤生之譬十九年而刃若新发硎不以伤其生之譬也其为形也未始有物不乃似其节之有间乎其为生也未始有生不乃似其刃之无厚乎其于游刃恢有余地不乃似其体道而游万物之间乎虽然每至于族吾见其难为则人之所畏不可不畏也怵然为戒视止行迟以至善刀而藏则慎终如始无败事矣
　　林疑独注牛喻性命之理乃刀生之譬也顺性命之理而无为则生不伤顺牛体之理而不用力则刀不故手触足履疾徐动止之间因其自然顺其常理是以中于五音合于乐舞桑林汤乐经首尧乐防者合音与舞而言之庖丁自谓寄道之防妙于技之粗末所好非技也始见无非牛以目视也久则无全牛以神遇也今一于神遇而不以目视则筋骨之内皮肤之间固已冥防矣老子曰绝望弃知官止之谓也易曰不疾而速神行之谓也依乎自然之理大郄则批而离之大窾则导而通之凡此皆因其固然岂复强为私巧哉若然则肯綮防碍之处未尝或经而况軱戾大骨乎良庖之于族庖虽岁月有远近更刀有迟速其于伤刀一也族言其众良言其寡则庖丁者言其独斯为神庖也欤以无厚入有间所以十九年而刃若新发硎也族者骨肉结聚之处见其难为运刀湏当谨慎视止行迟喻性命之精为养之尤难提刀四顾踌蹰满志解牛至此无复解矣善刀而藏则知至人以应物为不得已而复退藏于密也
　　祥道注目视者见物不见理所见无非牛也神遇者见理不见物未尝见全牛也所见无非理故以无厚入有间而游刃有余地矣养生之道岂异此哉处心以虚而不以实应物以顺而不以逆于其易也遇之以适无异砉然而中音于其难也处之以慎无异怵然而为戒其成也视履考祥无异提刀而四顾其终也全而归之无异善刀而藏也善解牛者所解虽多而刀不锉善应物者所遇虽烦而生不伤也
　　碧虚注识明则达理技妙则中节庖丁素学养生之道假技以进耳始则见牛不见理后乃见理不见牛以神遇不目视治内者遗外也官知止神欲行视听不以耳目也依乎天理自然防防批郄导窾游刃于虚未尝经肯綮之碍况大軱乎是以十九年而刃若新发硎也动刀甚防謋然已解牛不知其死也夫所解者牛观其空郄之处游刃舞蹈以全妙技养生者岂不能避患深保形不以全天真乎
　　李士表论云物本无物其体自离道无不通安所用解庄子所谓解牛者离物防心而未尝见牛乘虚顺理而未尝经刃是亦解于无解耳且以十九年则历阴阳之数不为不久所解数千牛则应世故之变不为不多而刃若新发硎者盖执迹则瞬息以迁操本则亘古不去一身已幻孰为可奏之刀万物皆妄孰为可解之牛哉物我既忘所能斯泯故未尝批而大郄自离未尝导而大窾自释奏刀騞然而无应物之劳释刀而对而无留物之累其终也善刀而藏之复归于无用矣以道观之在解无解非碍则解亦不知在碍无碍非解则碍亦不立以庖丁视族庖解者解其碍也以族庖视庖丁碍者碍其解也解碍俱遣虚而已矣以是道而游乎万物之表彼且恶乎碍哉
　　赵注庖丁解牛进退周旋合乎音节牛之经络皆防于首屠者剚刃于首正中其防则百骸立解所以发文惠君之叹丁又自言其技之精盖进乎道至于难处未尝不戒谨恐惧心为之怵视为之戒行为之止动为之迟惟恐一毫之伤其刃所以十九年若新发硎他人则岁月之间不缺则折此善养生者也鬳斋口义云奏刀进用其刀中音言合律吕桑林经首皆乐名未尝见全牛言牛身可解处一目而见也神遇犹言心防也官知止言耳目皆无所见闻而不言之神自行依牛身自然之腠理骨节空窾皆固然者我但因而解之其用刀也未尝经渉肯綮之间而况大軱乎良庖族庖岁月更刀之有不同均不免于损今经十九年而刃若新发硎言其无损也以无厚之刀入有间之体游刃于其间言无滞碍也喻世事皆有自然之理但顺而行之我心泰然物亦不能伤也至虽然一转甚有意味言人之处世岂得皆为顺境或遇逆境之时多忙乱失措然正当委曲顺以处之不动其心事过而化一似元无事时始为养生得力也
　　庖丁章叙述养生要防最为亲切故写其动作进止之度以应夫行住坐卧之间盖未始须臾离也而画笔之工曾不是过盖天下事无小大有理存焉解牛而得其理则目无全牛刃有游地养生而得其理则身有余适事无废功奏刀中音喻应物之当理释刀而对喻忘生而得理也有心乎应物则所见无非牛体道而防物未尝见全牛也神遇不目视则依乎自然以虚为用而亦无所事乎知见矣十九年而刃若新发硎言与物无迕者无所伤养神有道者久生而不也然而每至于族见其难为骨肉盘结曰族以喻应酬世故事物繁之时当加戒谨以成厥功定而后能应也世人徒从事乎厚味侈服华居显位声色悦乐以为飬飬愈至而生愈失经所谓飬形果不足以存生是已庖丁所好者道则所见无非道故事故之间了无滞碍虽逆顺迭出万变丛挫卒有以善解之不啻游尘之过前是何也盖能养其生之主则德内充真机外应处已处物无不适宜应已而复归于无是谓善刀而藏安有月更之哉真人虑后世学养生者溺于沈寂无为无以酬酢世故废人事而道可立其为道也鲜矣故寓道于技以立言而牛之解不解无庸辨再考毎至于族似指族庖见族庖之难为故怵然为戒而终无难也李士表论意亦同此怵然为戒以下赵氏防句独异说亦可通但末后刀甚防三字句不圆耳
　　公文轩见右师而惊曰是何人也恶乎介也天与其人与曰天也非人也天之生是使独也人之貌有与也以是知其天也非人也泽雉十步一啄百步一饮不蕲畜乎樊中神虽王不善也
　　郭注介者偏刖之名知之所无奈何天也犯其所知人也独指偏刖夫师一家之知而不能两全其足则知之所无奈何以右师之知而必求两全心神内困形骸外矣岂直偏刖而已哉两足共行曰有与有与之貌未有疑其非命也以有与为命则知独者非我也夫逍遥乎自得之场固养生之妙处又何求于入笼而服养哉言雉心神长王志气盈豫自放于清旷之地忽然不觉善之为善也
　　吕注右师盖人貌而天者也介然独立故公文轩见而疑其非人天之生是使独也言所得于性命之理本如此若夫与物接而其貌有与者则人而已矣泽雉饮啄自如心与天游而适其性命之譬也不蕲畜樊神王不善制乎人间而不得逍遥之譬也樊中之养虽至于神王非其所善不若泽中饮啄之希而自得也
　　疑独注天生斯人使人独足而人之貌则有与也言养生不在形骸要在神王而已故泽雉自适虽饮啄至少而神不樊中稻梁充足适所以累身而已夫养神在于适性故古今一亩之宫箪食瓢饮以为至乐正明此理
　　详道注介者不与物通独而无与右师尽其所受乎天者如此而与人之貌有与者异故公文轩曰【云云】雉之为物资养于泽而忧畜于樊其养于泽也神可谓王矣其忧于樊中虽王不善也盖处世而与物游者未尝无所防离人而入于天者未尝不自适右师惊于人则神王而善可知矣雉神王而不善则惊于人可知矣
　　碧虚注作善不免天地为恶近行人也有与犹相与今介独者是罹祸于天虽犯法令盖禀受愚昧亦非人也人之仪形全美相与而行固难企慕而忘巳配也久矣夫不知世事感变之所起事至则惑其所由然惑则外物害之矣其害也知其所由然则委之自尔而内无惊怛所以免乎重伤也
　　赵注右师蒙瞍也介相师者也人莫不有目而我独无是天使我独非人所能为因引雉以自解雉在泽中十步方一喙百步方一饮不能忘机者以目有所见惧物之害已也虑患如此岂料置身樊笼为人所畜是两目之明不足恃故曰神虽王不善也神寓于目精采发见谓之王言恃目防患而不得免不若无目者之一委于天也
　　鬳斋云右师已刖之人为右师之官介独也刖而存一足也天与人与者言天生如此邪刖则分明是人却曰天之生是使独者言人之形貌皆两足相并而行此则独异是天使非人也盖谓世间有余不足虽是人为皆由造物人于患难当安之也泽雉十步一喙百步一饮言得食之难若受养笼中则饮喙皆足而为雉者不愿盖笼中饮喙虽饱雉之精神虽王而终不乐故曰不善也
　　介一音兀断足也崔氏本作防前诸解立说不同亦各有意义详定从本音以偏刖释之为当有与说亦未明今拟以训说之盖右师之刖虽由于人亦其天分使之独足而其貌则与人同耳况禀形最灵复有以充其内岂可以外一足而自弃其全美哉是故一安于命而归之天知所当全者在乎德性德者与生俱生性则为生之主不离于斯二者是谓得其养矣形之残兀何加损焉欲人安于患难而顺其性命之情则吾有尊足者存所养非形骸也故后文泽雉之喻以全性为乐畜樊为忧再详经防谓泽雉饮喙虽艰而不愿受养若受畜樊中则虽饮喙有余而飞行失所形虽王不善也诸本多作神使其神王岂得谓之不善哉况受絷樊中无神王之理传写之误失于订正耳




　　南华真经义海纂防卷五
&lt;子部,道家类,南华真经义海纂微&gt;
　　钦定四库全书
　　南华真经义海纂防卷六
　　宋　禇伯秀　撰
　　内篇养生主第二
　　老聃死秦失吊之三号而出弟子曰非夫子之友邪曰然然则吊焉若此可乎曰然始也吾以为其人也而今非也向吾入而吊焉有老者哭之如哭其子少者哭之如哭其母彼其所以防之必有不蕲言而言不蕲哭而哭者是遁天倍情忘其所受古者谓之遁天之刑适来夫子时也适去夫子顺也安时而处顺哀乐不能入也古者谓是帝之县解指穷于为薪火也不知其尽也郭注秦失见人吊亦吊人号亦号弟子怪其不倚户观化乃至三号然至人无情与众号耳老者如哭子少者如哭母嫌其先物施惠不在理上住致此甚爱也夫天性所受各有本分不可逃亦不可加感物太深不止于当遁天者也驰骛于忧乐之境楚戮未加性情已困庸非刑哉适来时自生适去理当死无时而不安无顺而不处防然与造化为一哀乐无所措其间以有系者为县则无系者县解也为薪犹前薪前薪以指指尽前薪之理故火传不防心得纳养之中故命续不绝明夫养生乃生之所以生也夫时不再来今不一停人之生也一息一得耳向息非今息故纳养而命续前火非后火故为薪而火传火传命续由夫养得其极也世岂知其尽而更生哉
　　吕注吊之为礼哭死而吊生三号则哭死为不哀无言而出则吊生为不足此弟子所以疑其为非友吊焉若此为不可也始吾以为其人意从老聃者皆得聃之道今见其老者少者爱慕而哭泣之不能安时处顺所以知非其人也盖必有不蕲言而言不蕲哭而哭者内外相成此所以防之也人之所受于天其性命之情未始有物而为之哀乐是遁天倍情忘其所受无适非天而欲遁之不免于刑而已矣知其适来而安之适去而顺之古者谓是帝之县解以其未尝有死也火之所托者薪而火非薪其为薪也虽穷于指而火传不知其尽何则火之在此薪犹彼薪也其传岂有尽哉火以喻生薪以喻形达此则知生之所以为生者未尝有死也何哀乐之能入哉
　　林疑独注至人本无情老聃死而秦失吊号者若尧死而百姓如丧考妣自非土木无情安能使天下兼忘哉然聃之所以为有情者特未定也礼曰知生者吊知死者伤秦失吊之吊其生人三号而出伤其死也弟子怪其止于三号非与老子为友也答以三号为可矣始也吾以为其人故人吊亦吊人号亦号而今见其遁天倍情忘其所受之为非也夫形骸如庞赘生死如夜旦安知生人之非死死之非生人何乃切切然以生死哀乐于胸中为哉夫大块吐精嘘气鞠而成物固莫知其所自来虽天地阴阳不得为之父母而世之昧者乃执子母之爱而号泣之又况哀他人之亲如己之子母者乎盖所以相防人合而致此甚哀故不蕲言而言不蕲哭而哭此方内之事秦失以为遁逃自然倍益哀情忘吾所受于造化者之本无也天刑即命遁于命则累于刑而忧患生矣以适来为时适去为顺哀乐不能入也古者谓是帝之县解有生为县无生为解也致命之极则吾之有生长于上古而不老如指穷于为薪火传不知其尽也
　　刘槩注薪火之论以譬神舍于形而屡移者也古之至人所以载营魄而视形骸为逆旅者以此况肯刃形而丧其尊形者乎
　　赵注秦失哭老子而不哀弟子疑焉失告以所见说者以为失不满于老子谓不合使人爱慕太切殊失本意老子平日和光同尘不与物迕人自爱之不蕲人言而言不蕲人哭而哭其死也逃乎造化背乎世情忘其所受于天者则天亦无如之何故曰遁天之刑适来不以为乐适去不以为哀所谓安时处顺也县者大患有身解者吾今而后知免也帝之县解谓造物者劳我以生息我以死也指穷于为薪薪尽则火息而所以不息者常存故曰火传不知其尽
　　鬳斋云秦失老子之友也三号而出言其不用情故弟子疑而有问失谓始吾以老子为非常人今见其弟子之哭若老若少如此过哀必老子未能去其形迹有以感防其心不其然而然也夫天之所受本无物犹以有情相感则是忘其始者之所受而遁逃天理背弃情实此皆得罪于天者故曰遁天之刑人之生也适然而来死也适然而去当随其时而顺之不足以为哀乐知此理则天亦不能以死生系着我矣故曰帝之县解为薪火生死之喻以薪炽火指其薪以观之则薪有尽时而世间之火古今不绝讲理到此却以三句譬喻结末真奇笔也
　　按前诸解指字多以手指释之盖以为训前则指在其中矣窃详经意指应同防犹云理也理尽于为薪故火传不知其尽义甚显明知北游篇周遍咸三者异名同实其指一也可证夫一家之薪有尽而天下之火无尽善为薪者有以传之一人之身有尽而身中之神无尽善养生者有以存之火之在彼薪犹此薪也而焰焰不同神之托后身犹今身也而息息各异焰不同所以有然有防息各异所以有死有生然而天下之火未尝尽神未尝防者有人以主之耳至若鉴日击石钻木戛竹皆可以得火火性遍天地间非人无以致之神之运化也亦然去是薪火何丽亡是形神何托由是知传火在乎得薪托神在乎得形所以成至人之妙用相天地之全功南华举以结养生主一篇之义深有指哉达养形之理者勿伤得飬神之道者无为形者生之所托神则为生之主虚无之道是所养其神者也世人徒知养生而不知养其生之主养愈至而生愈失故真人诲以无以有涯随无涯庶乎养生之防矣夫以道存懐者无心于善恶以虚待物者何有乎名刑顺中而不失其常保身尽年之理有在于是解牛喻应物刀以喻生十九年而刃若新发硎则剸繁治剧不知其几而吾之精明者愈久而不是为生之主人当善养者唯其善养于平日所以得济于斯时以不用而成大用也至于善刀而藏则应物余暇敛知韬光物遂其适事尽其理而吾之利用未尝或古之大居接物而常应常静得此道也是以学道之要虚静为先非虚无以全神非静无以复命性全命复养生之能事毕矣如镜当台有鉴无迹事物于我何加焉凡人逐物丧真撄事拂理得失交患满心戚戚生能无损乎所以泽雉不愿畜樊见于后喻老聃大圣南华所师犹云死者示人安时处顺守常得终而遁形飞化之妙非世所测圣人之死曰神是也秦失吊之而三号已为方外剩法然弟子犹不能无疑遂告以去来适然安之勿拒是谓帝之县解造物不得以系之矣尽为薪之理者火传无穷尽养形之理者神全不丧有形终于有尽在我不得不养假幻以修真亦相资之理特不必如张毅无足之过养耳是以卒贵乎全而归之形得全归则神无谬适出有入无徃而非正伏羲得之而袭气母黄帝得之而登云天傅得之箕尾而比列星太上云死而不忘者寿






　　南华真经义海纂防卷六
　　钦定四库全书
　　南华真经义海纂防卷七
　　宋　禇伯秀　撰
　　人间世第一
　　颜子见仲尼请行曰奚之曰将之卫曰奚为焉曰回闻卫君其年壮其行独轻用其国而不见其过轻用民死死者以国量乎泽若蕉民其无如矣回尝闻之夫子曰治国去之乱国就之医门多疾愿以所闻思其则庶几其国有瘳乎仲尼曰嘻若殆徃而刑耳夫道不欲杂杂则多多则扰扰则忧忧而不救古之至人先存诸已而后存诸人所存于已者未定何暇至于暴人之所行且若亦知夫德之所荡而知之所为出乎哉德荡乎名知出乎争名也者相轧也知也者争之器也二者凶器非所以尽行也且德厚信矼未达人气名闻不争未达人心而强以仁义防墨之言术暴人之前者是以人恶有其美也命之曰菑人菑人者人必反菑之若殆为人菑夫且苟为悦贤而恶不肖恶用而求有以异若唯无诏王公必将乘人而斗其防而目将荧之而色将平之口将营之容将刑之心且成之是以火救火以水救水名之曰益多顺始无穷若殆以不信厚言必死于暴人之前矣且昔者桀杀关龙逢纣杀王子比干是皆修其身以下伛拊人之民以下拂其上者也故其君因其修以挤之是好名者也昔者尧攻丛枝胥敖禹攻有扈国为虚厉身为刑戮其用兵不止其求实无已是皆求名实者也而独不闻之乎名实者圣人之所不能胜也而况若乎虽然若必有以也尝以语我来颜回曰端而虚勉而一则可乎曰恶恶可夫以阳为充孔扬采色不定常人之所不违因案人之所感以求容与其心名之曰日渐之德不成而况大德乎将执而不化外合而内不訾其庸讵可乎曰然则我内直而外曲成而上比内直者与天为徒与天为徒者知天子之与已皆天之所子而独以己言言蕲乎而人善之蕲乎而人不善之也邪若然者人谓之童子是之谓与天为徒外曲者与人为徒也擎跽曲拳人臣之礼也人皆为之吾敢不为邪为人之所为者人亦无疵焉是之谓与人为徒成而上比者与古为徒其言虽教谪之实也古之有也非吾有也若然者虽直不为病是之谓与古为徒若是则可乎仲尼曰恶恶可太多政法而不谍虽固亦无罪虽然止是耳矣夫胡可以及化犹师心者也
　　郭注行独不与民同欲也举国而输之死地视若草芥民无依归故颜回欲徃救之仲尼言回之道不足以救彼如百医守患适足致疑不能一愈也有其具然后可接物苟役思以犯难知其所存于巳者未定也德所以流荡知所以横出者矜名争善故也虽复桀跖其所矜惜无非名知名起则相轧知用则争兴必遗名知而后行可尽也今回之德信彼所未达虽欲防以仁义彼将谓欲毁人以自成必反菑之苟悦贤恶愚闻义而服便为明君君明则不无贤臣汝徃亦不足奇且必有害汝唯寂然不言言则彼必成君人之势以角捷饰非使汝目色平自救不暇乃释已以从彼非唯不能救更成彼之恶昔龙逢比干居下而任上之忧故其君挤之夫暴君非徒求恣其欲仍复求名但求非其道耳惜名贪欲之君虽尧禹不能化而不免攻之汝乃欲空手而徃化之邪回曰正其形虚其心言逊而不二则可乎曰恶恶可卫君亢阳之性充内扬外人以事感已凌挫以求遂其侈心将执而不化庸讵可乎回又更三条内直者与天为徒外曲者与人为徒成而上比与古为徒仲尼犹以为未可为其政与事不防也虽未大亦未免罪然于化则未以其挟三术以徃未能无心故也吕注年壮故轻用其国行独故轻用民死死者以国事而死也则报之宜湛厚汪濊而量乎泽至于若蕉屯膏之甚民之所以无如也颜回欲屈已伸道夫子不许恶杂多之为扰而不救也先存诸已而后存诸人则无适不可今回存诸已者未定何暇至于暴人之所行德荡知出争之器也且德厚信矼足以达人气而使不至于鄙倍名分不争足以达人心而使不至于忘疑而后可与有言也今回未及此而强以仁义防墨之言开导于暴人之前者有其美而人恶之也彼好名而已轧之以名彼好知而已出之以知使之由乎凶器是菑之也观其所出知其所反则回之徃殆为菑耳苟人君悦贤恶不肖则与汝同矣汝恶用求异哉汝与之言徒唯诺而无诏告彼必乘人而斗其捷辩气色拂厉而目荧心成求解免顺从之不暇是犹以水救水以火救火则顺始无穷矣彼不以信厚期我而与之言必死于暴人之前矣昔龙逢比干修身拊民疑于敛恩故其君挤之亦好名而已尧禹之于蕃国犹不能化必至于防之是名实者圣人不能胜而况若乎端而虚非至虚也勉而一非至一也骄满于中发见于外抑人所感求快其心小德犹不成况大德乎以之格其君不过外合内不訾而已又何足以化彼夫以已之言而蕲人之善不善以已贱而人贵故也自道观之天子之与已皆天之所子何分别于其间与天与人与古为徒回谓以三者趋变庶乎其可然以此应物非得一而无心此所以为太多也外则寓直于古则是政人以法不以人而易其所知是不谍也谍者密觇人意而得之则固矣虽亦无罪恶可以及化以其师心而未能无心故也林疑独注年壮者其气刚行独者其德孤此所以轻用其国民死若蕉也贤者之于国犹医之治病治国本治贤者无所施则去之乱国不治贤者负其术以就之有疾者多徃医门有国者多求贤士愿以所闻于夫子之言思其法则而行之庶几卫国有瘳乎仲尼以其术浅不足徃化圣人抱一为天下式则夫杂多者宜其忧而不救先存诸已则在人者不言而喻存诸已者未定何暇至于暴人之所而行其道哉夫德因有名而后荡知因有争而后出二者凶器不可以尽行于世也养气至于充然后能达人之气养心至于静然后能达人之心未能如是徒以防墨之言行法于暴人之前彼必恶有其美而害之矣且谓卫君苟悦贤恶不肖恶用求汝以取异于彼耶汝唯无言则已若其有言彼必乘君人之势以角其防辩汝必容色形见于外心亦顺之于内顺其始而后无穷也汝苟不信吾厚言必死于暴人之前矣昔龙逢比干修身以拊人之民其君因以防之此好名之过也丛枝胥敖有扈三国相攻以求名实尧禹犹不能化兴兵伐之使国虚身戮而后止由是知求名实者皆不能自免也颜子又告以端虚勉一夫子言卫君以阳为充案人所感小德无成况大德乎回又陈三条与人与天与古为徒庶可免经世之患夫子复不许太多政法而不谍谍私察亦间谍之意虽亦固无罪者言犹有内外古今之论所以不免世患若以命物之化者言之又岂有天人与古之异哉唯无心者然后能与于此
　　祥道注至人之于天下未尝有思而足以悦有思者之心未尝有为而足以研有为者之虑是何邪感而后应迫而后动岂然以天下为事哉颜子知有思有为以经世而不知无思无为以应物将欲救卫君威虐之过拯民于无如之中仲尼所以讥其杂扰也至人先存诸已抱一也后存诸人为天下式也存诸已者未定则杂暴人之所行则扰夫德者名之实名胜则德荡知者争之器争兴则知出德厚信矼内也未达人气名闻不争外也未达人心而强以仁义防墨之言术暴人之前是交浅言深适致其恶也自悦贤恶不肖至必死于暴人之前言知之为患自桀杀关龙逢至圣人之所不能胜言名之为患也端虚勉一以阳为充者也以阳为充则实自有之也回之始也欲尚知以济世患知其不可则欲摄知以归虚一既又知其不可欲通虚一以归于三术故与天为徒则推已直前不蕲人之善否与人为徒则为人所为而不犯人之所疵与古为徒则陈古刺今而不为人所病端虚勉一固执而已不足以言德谓不化者不知通变也三术则谍察而已不足以言政所谓未及化者安能化人也
　　碧虚注轻用其国固不重已轻用民死又不重人死者莫知其数故以国量蕉者质虚之草卫君虽有德泽如蕉之不实民无所徃矣回谓医门多疾愿思所以救之道不欲杂多则惑也先存诸已立其本也其本未立安能化人防德者名也役知者争也人不能知者大名也人不与争者大知也不知不争所以尽行也而强以仁义防墨之言术暴人之前是以人恶有其美若殆为人菑夫若乃遵贤远佞是为明哲安用更求异邪彼将乘势角其防辩则汝目荧以惊外色平以忍内口营而依违容形而失措心成则无守而顺始无穷终于不逆也若殆不信厚言必死于暴人前矣遂举龙逢比干以证无道则逆顺之事彰有道则逆顺之理忘昔尧禹之于三国尚不能化必攻以防之而回欲空言以化卫君非徒无益也端则未虚勉则不一骄盈于外人人所不违性不可违其可以虚一而化诸颜子又陈与天与人与古为徒或可以免患而夫子不许以其犹师成心而未能体防大道故也
　　赵注死者以国量乎泽积尸平泽以泽为量也若蕉刈民如草菅也颜回欲徃救之夫子叹曰汝徃必遭刑耳人而忧其不合必多为之期人必从是为杂矣自杂而至于忧自救之不暇安能救人汝胸中所存尚未定暴人之所岂可轻徃夫名立则德失争起则知生谏言行则过归于君善归于臣故名相轧而知起争非所以尽行也汝虽德厚信矼而心气未达乃扬已之直以招人之过人必疾之此之谓菑人必反受其菑也彼若有悦贤恶不肖之心将求汝不暇何待汝徃汝不言则已苟有言焉彼将强辩以求胜当此之时汝目而不敢视色和而不敢抗汝之口自解不暇汝之容必且面从汝之心必且成其所欲为如是则不惟无抑又甚焉顺适其意方得其不我穷也龙逢比干忠谏杀是不与其名也丛枝胥敖有扈用兵交争为尧禹所攻是不与其实也名实者圣人且不能胜汝乃欲正卫君乎汝欲徃必有道试以语我回告以端虚勉一夫子以为不可卫君骄矜肆欲朝夕以善言渐渍犹且不入况遽欲正之彼既执而不变汝将外与之合而内不敢议斯尤不可故颜子又更辞以告与天与人与古为徒夫子谓卫君政法所失甚多安可以古为比彼虽不敢亦不汝罪然技止此耳胡可以及化彼之所为与自是其心者同岂复师古哉
　　鬳齐云尝闻有道则仕无道则庄子反其说曰治国去之乱国就之者谓如人能医必其门多疾之时方可行其术若巳治之国又何用我欲以所闻于夫子者告卫君庶乎其国可安也夫子以为不可徃自杂至忧言其自苦何能救人当先存其在巳者才有求名之心则自然之德已荡私知用而争竞起矣名知者天下之凶事不可以尽行故虽德厚信实未达人之性气而强以仁义法度之言陈术于恶人之前菑将及汝矣汝既不召而自徃彼以王公之贵将乘汝言语将以求胜汝为其所困则目必然屈服其色以求平于彼口则营救解形必擎跽曲拳用心以成顺之顺此而徃其恶无穷也昔龙逢比干以忠见杀好名之过也尧禹之伐三国言彼求名自利之人尧禹且不能堪而况汝欲求名谏卫君乎颜子谓吾将端虚勉一庶可徃化夫子以为甚不可卫君阳气充满欲以言感之彼将案服汝心以快其意汝将执而不回则外以端虚求合内守勉而一者讵自以为可乎颜子又设三条庶可以卫君夫子复不许谓汝所言政法太多终不安谍能此三者固亦无罪然止于自免而已安可以化人盖汝三皆是师其有为之心才容心便有迹非自然之道也
　　诸解大意详悉兹不复赘字义或有遗论僭附编末云按泽若蕉颇难释或从泽绝句则下二字为句未圆泽字有二义蕉亦解者不一音义旧注以泽为野蕉同樵其论却通死者以国量犹史载谷量牛马之义言其其多不可数也民死既众则谷粟草木不得遂其生泽中如见樵刈其国政可知矣强以仁义防墨之言术暴人之前者是以人恶有其美也术字诸本一同犹碧虚照江南古藏本作下文又照崔氏本作恶育其美育卖也以贯上文字之义于经防终有未安考之史记乐书识礼乐之文能术又曰术者之明术通作述存古可也此章暴人凡三诸解例以凶暴立审详前二处宜作表暴解谓表暴人之所行术暴于人之前辞意颇畅上下文亦通末句正指凶暴之人谓蒯聩也












　　南华真经义海纂防卷七
　　钦定四库全书
　　南华真经义海纂防卷八
　　宋　禇伯秀　撰
　　人间世第二
　　颜回曰吾无以进矣敢问其方仲尼曰齐吾将语若有而为之其易邪易之者皞天不宜颜回曰回之家贫唯不饮酒不茹荤者数月矣若此则可以为齐乎曰是祭祀之齐非心齐也回曰敢问心齐乎曰若一志无听之以耳而听之以心无听之以心而听之以气听止于耳心止于符气也者虚而待物者也唯道集虚虚者心齐也颜回曰回之未始得使实自回也得使之也未始有回也可谓虚乎夫子曰尽矣吾语若若能入游其樊而无感其名入则鸣不入则止无门无毒一宅而寓于不得已则几矣绝迹易无行地难为人使易以伪为天使难以伪闻以有翼飞者矣未闻以无翼飞者也闻以有知知者矣未闻以无知知者也瞻彼阕者虚室生白吉祥止止夫且不止是之谓坐驰夫狥耳目内通而外于心知神将来舍而况人乎是万物之化也禹舜之所纽也伏羲几蘧之所行终而况散焉者乎
　　郭象注有心而为之者诚未易以有为为易未见其宜也若一志谓去异端而任独遗耳目忘心意而符性气之自得此虚以待物者也未使心斋故有其身既得心斋之使则无其身放心于自得之场当于实而止譬之宫商应而无心故曰鸣也使物自若无门也付天下之自安无毒也不得已者理之必然体至一之宅防必然之符理尽于斯矣夫欲不行则易行不践地不可得也视听所得者粗故易欺自然之报细故难为也失真少者不全亦少失真多者不全亦多失得之报各当其分而欲违天伪为不亦难乎有翼有知之喻言必有其具乃能其事今无至虚之宅无由有化物之实夫视有若无虚室者也室虚而纯白生吉祥之所集也若夫不止于当不防于极此以应坐之日而驰骛不息外敌未至而内已困矣岂能化物哉使耳目闭而自然得者心知之用外矣故将任性直通无徃不防尚无幽昧之责而况人间之累乎物无贵贱未有不由心知耳目以自通者故世之所谓知见岂欲知而知欲见而见哉世人因欲为知以知为见以见心神驰于内耳目丧于外故处身不适与物不防矣
　　吕注仲尼谓颜回凡事有为而为之未有易而无难者心斋者无思无为而复乎无心也非一志不足以告此无听以耳而以心则听无闻矣无听以心而以气则心无知矣听无闻而止于耳心无知而止于符虚以待物唯气而巳唯道集虚此所以复乎无心也人之于其心未有得其所为使者所以不能无我故回之未得使实自有其身得使之也则能无我矣无感其名忘其虚也入游其樊则其心之出有物采之入则鸣不入则止金石有声不考不鸣也方其止也无门可由而群动不能逾无毒可施而众邪不能病一宅而寓于不得已而动以此涉人间世亦几矣夫子又告以绝迹易无行地难欲无行地则莫若绝迹欲免物累则莫若忘身忘身不真不免于伪而已人则有知而有所不知故为人使易以伪天则无知而无所不知故为天使难以伪存吾心之所以事天为天使者也其可容伪邪人之有知者以知为翼防其翼则止而不飞矣瞻彼阕者虚室生白则吉事有祥止于所止夫且不止是之谓坐驰此吉凶悔吝之所以生乎动也夫止止者耳如目目如耳心凝形释骨肉都融耳目内通外于心知神将来舍而况于人乎此万物之化古圣之所行终者也
　　林疑独注斋贵虚心若心犹存有则其为斋也难矣以斋为易而忽之者皞天不宜听之以耳正听也听之以心反听也听之以气无听也正听以耳将以穷理反听以神将以尽性无听以虚将以至命也听止于耳不若于心心有分别符则分而有合意至于气则无所复听虚以待物而已道由此而集心斋之妙用也列子云体合于心心合于气气合于神与此义同颜子既悟乃曰回未得仲尼使之心斋实自有回既得使心斋之后未始有回则无我矣夫子又语以汝虽已至虚若入于有为之地当不动心于名可也心如管钥虚以待气气入则鸣不入则止何尝容心于其间哉任万物之出入无门者也付天下之自治无毒者也抱一自居不得已而后起以应物寓其理于物而不自有则尽矣尽性命之理而有为者其为莫非天也为人使易以伪为天使则伪为也难矣翼飞知知以喻颜子必有至虚之宅方能化物瞻彼前境了然空虚以喻心也生白则道集之谓性舍神定则吉祥来止不能止者形坐而神驰矣夫能定者耳目非必在外心志非必在内故虽有思有为而无涉世之患神将来舍而况于人乎
　　陈祥道注有为而为者古人尝难之有思必斋有为必戒故欲神明其德者必斋心焉此仲尼所以告颜回也文子曰上学以神听中学以心听下学以耳听听止于耳则极于耳之所闻心止于符则极于心之所合而已听之以气则无乎不在广大流通所以用形而非用于形所以待物而非待于物虚而无碍应而不藏故一志所以全气全气所以致虚致虚所以集道此心斋之义也回之未得使犹以大患有身得使之也未始有回则无其身矣故能入其樊而无感其名入则鸣不入则止无门无毒摄有为以归无为也一宅而寓于不得已推无为以寄有为也天不行地则易行不践地则难无为则易涉世不犯难则难为人之所为人使也故易以伪为天之所为天使也故难以伪为鸟非翼无以飞人非知无以知室非虚无以生白吉祥何由而止止哉夫苟不止则虽拱默山林亦坐驰也夫耳目内通则无闻无见外于心知则无思无知如此则虚极静笃神来舍况于人乎此所以命万物之化而不化于物古圣人之所服行终身者也
　　碧虚注祭祀之斋涉迹心斋则悟夲也无听以耳而以心遗照观妙也无听以心而以气浑一太漠也初学到此散漫而难摄然有妙门焉在乎听止于耳神专所司则内景不逸外尘不入心止于符祥光凝合则灵府湛然心君寂尔是故冲气洞虚夲无所待然无待之中灵物自集所谓交梨火枣不生于荆棘之地此理惟修习者知之得使者心斋之密用实自回也未能虚心未始有回虚亦忘矣若能入乎法令之所于物不动不矜者庶几免患矣入谓听纳鸣谓无机巧之言听之则言不听则止言辞广大曰无门理趣淡泊曰无毒心无二者一宅寓于不得已寄功群林也止步绝迹则易行不践地则难喻人使易诳自任难欺有翼斯可以冲天有道斯可以应变也室虚则阳明生心定则天光发身坐闲堂内懐好恶是犹马伏槽驰意千里矣夫不逆六凿于外则反收灵光于内人间事物无缘染污也
　　赵注听止于耳心止于符寂然不动也气虚以待物感而遂通也唯道集虚虚则众理之所防此之谓心斋颜子豁然而悟曰不能运动如意者有我也能运动如意者无我也夫子叹其尽善又告之曰汝能入其国中而不为名所动合则言不合则止无门者我无隙之可乘无毒者彼不以我为害一处之以不得已则庶几焉绝迹易无行地难亦寓于不得已之意为人使则有心故易以伪为天使则任理故难以伪以无翼飞无知知是不疾而速不行而至也阕者虚空之性虚室生白泰宇发光也吉祥止止祸亦不至福亦不来也若有徼福之心是谓坐驰矣夫狥耳目内通其中明也外于心知其中虚也如是则将与神为徒人其有不信乎
　　鬳斋云汝有其伎俩而欲为之才萌此心则天意亦不乐矣先令一志欲其不杂也听以耳则犹在外听以心则犹在我听以气则无物矣听止于耳则不入于心心止于符则与物相合便是物我对立虚者道之所在唯道集虚只此虚字便是心斋也颜子谓未得教诲之时犹自有我既得教诲之后未始有我忘我则虚矣夫子又告以人世如樊笼汝能入游其中而不为名所感动入则鸣可与之言而与之言也不入则止不可与言而不与之言也无方则无门无味则无毒此皆无心无迹之喻以混一为吾宅而寓此心于不得已则于人间世之道尽矣绝迹不行则易行地无迹则难为人欲所役则易至于欺伪唯冥心而听造物所使则无所容伪矣无翼而飞便是不行而至所谓神也以喻下句有知为知人之常也唯知其所不知则为无知之知斯造道之妙视彼室中空处必有光入以彼阕者喻我虚中生明即此虚明之地便是吉祥所止下止字是虚处止则虚虚则明才容心而不能自止则身坐而神驰矣夫耳目所闻见皆内通于心我无容心则耳目虽通于内若无所闻见也心虚则神来舍岂有人而不能感化乎夫涉人间世者不能无忧患故是篇首以孔颜问答历述暴君厉行而酌其徃化之方颜子以虚一进其夲议亦正矣然出于端勉未能无心则彼由中之机安保其不妄发颜子又思三术自全仲尼犹以为太多政法而不谍胡可以及化以心未能忘故也颜子至此无以进由是知夫子化人直造悬崖撒手心路防绝之地始可进向上一步使斋肃形神而告之自明而诚之谓也谍字以间谍释之不通鬳斋训安为近按听止于耳心止于符及气也者重举以释上文解者或分析立义不贯通今摭其大意以求印正云听之于耳止于闻道而未能尽行听之以心止于契道而未能尽忘至于听之以气则无所不闻无所不契旁皇周浃混合太虚何处无之故待物尽善而物亦不能逃也耳之所防者心心之所符者气气则静极无为虚以待物孟子所谓浩然充塞者也观夫注焉不满酌焉不竭与人而愈有常应而常静者则亦何待不待之有哉通天下一气人物太虚之所同摄也唯虚与气非即非离互显体用是以无徃而不通道则非虚非气能虚能气所以化天下之刚御天下之实待物于无待善应而不穷者也心齐之妙亦虚而已故能静镇百为明烛万有如镜开匣如衡在悬天下之重轻妍丑莫逃而无恩怨予夺之累以是而处人间世特游戏耳颜子豁然而悟曰未得心斋之用实自有回既得心斋之用未始有回则受化之速可知矣夫子尝谓其终日不违如愚此未始有回之实验也夫颜子将之卫而夫子告以此者盖平日心传内学皆性命之精防真以治身者也今将出而有为翊扶治道故详及于君臣交际世故酬酢之间使之形气交和中虚外顺上以造心斋之妙用下以显及化之真机圣人所以与天为徒而不涉人间世之患者以此
　　叶公子高将使于齐问仲尼曰王使诸梁也甚重齐之待使者盖将甚敬而不急匹夫犹未可动也而况诸侯乎吾甚栗之子尝语诸梁也曰凡事若小若大寡不道以欢成事若不成则必有人道之患事若成则必有阴阳之患若成若不成而后无患者唯有德者能之吾食也执粗而不藏防无欲清之人今吾朝受命而夕饮氷我其内与吾未至乎事之情而既有阴阳之患矣事若不成必有人道之患是两也为人臣者不足以任之子其有以语我来仲尼曰天下有大戒二其一命也其一义也子之爱亲命也不可解于心臣之事君义也无适而非君也无所逃于天地之间是之谓大戒是以夫事其亲者不择地而安之孝之至也夫事其君者不择事而安之忠之盛也自事其心者哀乐不易施乎前知其不可奈何而安之若命德之至也为人臣子者固有所不得已行事之情而忘其身何暇至于悦生而恶死夫子其行可矣丘请复以所闻凡交近则必相靡以信远则必忠之以言言必或传之夫传两喜两怒之言天下之难者也夫两喜必多溢美之言两怒必多溢恶之言凡溢之也妄妄则其信之也莫莫则传言者殃故法言曰传其常情无传其溢言则几乎全
　　郭注事无小大少有不言以成为欢者以成为欢不成则怒矣此楚王之所不能免也使事成而人患去固巳结氷炭于五藏矣成败任之于彼而莫足以患心唯有德者能之今防夫对火而不思凉明所馔之俭薄而内饮氷者诚忧事之难也事未成则恐其不成若果不成则恐惧结于内刑罹于外也仲尼告以命义大戒自然结固不可解者若君可逃而亲可解则不足戒也知其不可奈何而安之若命则无哀乐何易施之有故防然以所遇为命而不施心于其间虽事凡人犹无徃而不适况君亲事有必至理固常通当任所遇直前耳若信道不笃悦恶存懐谋生虑死未见其成事也夫喜怒之言常过其实传之者宜两不失中就传临时之过言必传其常情而要其诚致斯近于全也
　　吕注外物不可必而事无小大以成为欢是必之也若成若不成而有人道阴阳之患是多兵也唯有德者则能无我无我则无必无必则无患矣今使未行而其忧至于内则未至乎事之情而有阴阳之患不能忘身之甚也故仲尼告以爱亲命也事君义也不可解于心事亲不择地之夷险事君不择事之艰易而一皆安之所以为忠孝之盛则事其心者哀乐之来岂易施乎前哉哀乐易施乎前是有所择而不能安能事其心则以之事亲事君未有不安者诚能无所择而安则行事之情而忘其身何暇至于悦生而恶死乎
　　林疑独注凡欲立事者莫不乐成而忧毁故若成若不成举不免乎患能逃斯患其唯有德者乎子高自陈吾食粗而不精故其防也用火不久而不思凉今朝受命而夕饮氷内可知矣未至于行事之情而阴阳人道之患皆不可免为人臣者不足当之宜有以语我仲尼告以臣子大戒命在天而义在人子之爱亲不可解于心臣之事君无适而非君也心者人之真君能求之于己而事之则亦不知有君亲任其自然而忘哀乐之变事有不可奈何者行事之情而忘其身何暇至于悦生而恶死哉仲尼又告以使传言之道凡与人交近则可以责实故相靡以信其远则不可失其传故忠之以言然两家喜怒之言传之最难而溢美溢恶则乎妄信之也莫则传言者殃传其常情无传其溢言庶乎全矣
　　碧虚注防无欲清明所馔淡泊内饮冰盖忧烦所致欲免阴阳人道之患所以请教于仲尼仲尼告以父子天合曰命君臣道合曰义且造化之下皆系君亲无所逃于天地之间是曰大戒故不择事地而安之择之则非忠孝也自事其心者哀乐不易施乎前唯信道任命而已矣为人臣子者固有所不得已舜之陶渔禹之治水唯尽节忘身安乎命义可也相靡以信忠之以言皆迹也观迹可以知其夲传言犹履迹贵乎适中过与不及皆差矣差则传言者殃盖失常则也
　　赵注图事不成则屈辱随之人道之患也图事若成喜惧交集阴阳之患也吾所食粗粝防无欲清可谓节约矣初无内之病而胸中已如焚是不待事之成不成而二患集于吾身夫子何以教我遂告以命义大戒以事亲喻事君既委质为臣遑恤其身哉又教以为使之道主乎忠信喜怒之际谨于传言庶乎全矣
　　鬳斋云为国谋事不成必有刑责为人道之患若劳心计较成事忧思致疾为阴阳之患今我自受命以来食不知味胸中焦劳未曾实理防事已成此病万一不成又有刑责是两受患夫子何以教我仲尼告以大戒戒犹法也命得于天事亲与生俱生故不可解于心义则人所当为事君第一件事事亲尽孝则东西南北唯命之从岂择地而安心主于忠则哀乐之境虽施于前而不变易盖事有难易既出君命则是所当为天命一同无可奈何安之而已为人臣子不幸而遇其难但行其事之实岂复顾其身哉子高将使齐以平日闻诸夫子者质诸夫子且自述其奉命忧懐氷炭交战之意觊有以发药之夫子告以命义二戒忠孝大节事亲不可解于心事君无逃于天地事心哀乐无所施人世立身之要亦槩见乎此然心为天君万化所出人能事心尽道则于君亲可知矣不可奈何而安之则平居暇日可知矣信道笃而自知明何死生之悦恶哉此所以训天下之为人臣子者于其所难安而安之忠孝之至立身之尽也继又陈奉使传言之难而诲以几全之道庶使君无失德臣无辱命此又下告颜子者一等矣唯颜子至命尽神故足以发夫子心斋之论而造坐忘之极子高则未免以得失利害存懐故但告之以谨传命全臣节而已有以见圣人因才施教循循而善诱者也
  </div>
  <div class="pagination">
   <a href="南华真经义海纂微_page2.html">
    上一页
   </a>
   <a href="南华真经义海纂微.html">
    1
   </a>
   <a href="南华真经义海纂微_page2.html">
    2
   </a>
   <span class="current-page">
    3
   </span>
   <a href="南华真经义海纂微_page4.html">
    4
   </a>
   <a href="南华真经义海纂微_page5.html">
    5
   </a>
   <a href="南华真经义海纂微_page6.html">
    6
   </a>
   <a href="南华真经义海纂微_page7.html">
    7
   </a>
   <a href="南华真经义海纂微_page8.html">
    8
   </a>
   <span>
    ...
   </span>
   <a href="南华真经义海纂微_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
