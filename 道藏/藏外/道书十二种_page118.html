<!DOCTYPE html>
<html>
 <head>
  <meta charset="utf-8"/>
  <title>
   道书十二种 - 第 118 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   道书十二种 - 第 118 页/共 155 页
  </h1>
  <div class="content">
   先天真一之气

    缘督子曰：先天之气自虚无中来。悟真云：道自虚无生一气，便从一气产阴阳。道光云：有物先天地，无名本寂寥；能为万象主，不逐四时凋。此皆言先天之气为生物之祖气，乃自虚无中来，为万象之主，天地之宗，无形无象，无声无臭，视之不见，听之不闻，搏之不得。然虽无形而能生形，无象而能生象。以言其神，为不神之神；以言其气，为真一之气；以言其精，为真一之精；又名真种，又名金丹，又名他家不死方。非后天呼吸气、思虑神、交感精可比，亦非元精元气元神可同。盖元精元气元神，在后天则为阳，在先天还为阴。非若先天真一之气，历万劫而不坏，超群类而独尊，生死不拘，有无不立，为后天精气神之根本，为先天精气神之主宰，乃至阳之物，天上之宝，人罕识之。盖此物不在内，不在外，不落五蕴八识，不在五脏六腑，不在六根门头，不在百骨穴窍，而在乎玄关一窍。有意寻之则着相，无意守之则着空；思之不得，议之不可；本来自有，因阳极生阴，走于他家，不为我有。至人用法追摄，以实形虚，以有形无，激而有象，从虚空中来，采而修之。以阴符阳火煅炼成丹，结就一粒，大如黍米，吞而服之，点先天之宝，以无生有；化后天之物，转阴成阳。三尸五贼，尽皆灭踪；八万四千毛神，俱化为护法。故曰：一粒金丹吞入腹，始知我命不由天。迷人不知此先天真一之气是生物之祖气，是鸿蒙未判之始气，是混沌初分之灵根，或以元气为先天真一之气，或以丹田呼吸之气为先天真一之气，或以抱一守中为守先天真一之气，或以观空止念为观止先天真一之气。更有一等地狱种子，炼五金八石，采红铅梅子，以为服食先天真一之气。种种岐路，岂足以语先天真一之气乎？夫先天真一之气，是混元祖气，生天生地生人物，其大无外，其小无内，动静如一，阴阳混成；在先天而生乎阴阳，在后天而藏于阴阳；乃真一而非假一。抱守真一，真一岂可抱守哉？如可抱守，则非真一，而所抱守者必是假一；观止真一，真一岂可观止哉？如可观止，则一非真，而所观止者，一必是假。至于千门万户，诸多旁门，俱是认贼为子，弃正从邪，并不知真一之气为何物色，无怪乎到老无成，而落空亡矣。悟元初遇龛谷老人，示以修真大道，诸事显然，惟于先天之气自虚无中来之语，因自己所见不到，模糊十三年之久。阅尽丹经，究未知其端的。后遇仙留丈人，诀破源流，咬开铁弹，言下分明，了然于心，始知的虚无真虚无，真一是真一；不于我有，不从他得；不可言象，不可画图；以意契之，以神会之；放之则弥六合，卷之则退藏于密；通天彻地，为圣为贤，成仙作佛，皆出于此。若人知得此先天真一之气，则大本已立，其它皆余事矣。所以古仙云：得其一，万事毕也。

真假身心

    今人皆曰身心，只知幻化之身心，而不知真正之身心。舍真从假，无怪乎寿数未尽，而身心早累；形如生人，而魂入鬼窟矣。何则？幻化之身，肉身也；幻化之心，人心也。眼耳鼻舌口意，俱幻身之所出；喜怒哀乐爱恶欲，皆人心之所出。六根门头，样样足以丧生；七情妄念，件件能以致死。磕着撞着便自发作，不至伤害性命者，有几人哉？若以幻化身心为真，实是认贼为子，以奴作主，一旦天不假年，身在何处？心在何处？其为幻化之物也无疑。至于真正之身，法身也；真正之心，天心也。阴阳五行，法身之所出；婴儿姹女、木母金公、黄婆珊瑚、[王*车]璖水晶、碧玉黄金，天心之所生。五性因缘，俱皆成道之种；五般至宝，尽系炼丹之财。采之修之，起死回生，返老还童。但此法身天心，人多不识，所以法身埋没，幻身用事；天心退位，人心当权。以故生生死死，轮回不息，无有了期。夫此法身，上柱天，下柱地，无头无尾，无背无面，中立不倚。以言其刚，则粉碎虚空；以言其柔，则万化俱息；以言其坚固，则入水不溺，入火不焚，入金石无碍，虎儿不能伤，刀兵不能加，是命之所寄也。此天心不垢不净，至虚至灵，寂然不动，感而遂通。以言其静，则无声无臭；以言其动，则至神至妙；以言其形象，如偃月，如仰盂，如黍珠，不色不空，即色即空，不有不无，即有即无，是性之所寄也。知此身心，以修性命，则了性了命，易如反掌。所以古人道：都来身心两个字，隐在丹经万卷书。果是幻身人心，明明朗朗，虽愚夫愚妇皆知，何故万卷丹经隐而不言？其所以隐者，必有秘密难言处，岂可以幻化身心目之哉。噫！身心岂易知乎？苟不下数十年穷理功夫，法身不易见，天心不易明。身心不知，性命何修？学者勉之。

真假性命

    易曰：穷理尽性，以至于命。古仙云：修性不修命，万劫阴灵难入圣；修命不修性，犹有家财无主柄。此皆为性命双修而言也。然性有性之理，命有命之理，非穷理工夫，不得而知。特以性有天赋之性，有气质之性；命有天数之命，有道气之命。天赋之性，良知良能，具众理而应万事者也；气质之性，贤愚智不肖，秉气清浊、邪正不等者也。天数之命，夭寿穷通、富贵困亨、长短不一者也；道气之命，刚健纯粹，齐一生死，永劫长存，天地不违，阴阳不拘者也。天赋之性为真，气质之性为假；道气之命为真，天数之命为假。真者先天之物，假者后天之物。先天在阴阳之外，后天在阴阳之中。此真假不同，性命有异。修道者若知修天赋之性，以化气质之性；修道气之命，以转天数之命，性命之道得矣。且性者，心之所生。心为神舍，心明则神清，神清则性定，所以道性之造化系乎心；命者，人之一叩，叩则必应，应则气活，气活为命蒂，人即身也，所以道命之造化系乎身。命属他家，性属我家。先求他家不死之方以立命，后求我家原有之物以了性。身心不二，性命一家，而性命俱了。旁门外道不知何者是命，或以后天气为命，或以肾中浊精为命，或以令为命；不知何者是性，或以灵明知觉为性，或以顽空寂灭为性，或以秉受气质为性。是皆言命而不知命之窍，言性而不知性之宗者也。何为性？不识不知，顺帝之则即是性；圆陀陀、光灼灼、净裸裸、赤洒洒即是性；干遇巽时观月窟，月窟即是性；无欲以观其妙，妙即是性。何为命？男女媾精，万物化生，即是命；恍惚中物，杳冥内精，即是命；地逢雷处见天根，天根即是命；有欲以观其窍，窍即是命。穷得此性命，方是知性命；知得此性命，方能修性命。噫！知者且稀，而况修者乎？学者何不早辨之。

先后天阴阳

    先天阴阳，有无是也；后天阴阳，心肾是也。有无阴阳而无形，心肾阴阳而有象。有者，坎中之一阳为真阳，为妙有；无者，离中之一阴为真阴，为真空。阳而曰真，则非假阳可知；阴而曰真，则非假阴可知。有真阴真阳，则必有假阴假阳。真阴阳出于先天，在太极中运用；假阴阳出于后天，在一身内存藏。假阴阳，身存则存，身亡则亡，而有坏；真阴阳，出于无形，运于无象，而不朽。盖心肾阴阳乃父母交媾精血之所化，有气有质，所以随身而有无。至于先天阴阳，从法身而出，乃虚无一气所生，有气无质，所以与天地而长久。此先天后天之别也。然先天阴阳虽生于先天，一自有身便藏于后天中，所以属于坎离。坎者，外阴而内阳，其外阴即后天之阴，内阳即先天之阳；离外阳而内阴，其外阳即后天之阳，内阴即先天之阴。此又先后天之别也。且后天阴阳，只行于一身，顺其造化。子时一阳生，肾中有一阳之气上升，而昼运血脉；午时一阴生，心中有一阴之气下降，而夜运血脉。阴阳迭运，昼夜旋转。人自先天埋藏，后天用事，思虑过度以伤神，淫欲取乐以耗精，精神衰败，暗消其气，气尽则死矣。至于先天阴阳，运于虚空，逆其造化；当活子时到，坎中一阳来复，即进阳火而生育法身；当活午时到，离中一阴来姤，即退阴符而温养法身。乃至法身成就，十月气足，脱出圣胎则仙矣。此又先后天之别也。噫！一身后天阴阳且不能了性了命，彼以男女为阴阳，而行邪术者，其罪尚可言欤？学者果于先后天阴阳辨的分明，急求真师印证，庶几有造。倘不识阴阳真假，妄想一言半语即欲窃夺造化，超凡入圣，焉有是理？学者可不三思乎？

内外五行

    五行攒而金丹成，金丹亏而五行分，此理之所必然。但阴阳有二，五行即不是一。何则？有内五行，有外五行；有天之内外五行，有地之内外五行。天之五行是运，地之五行是气。天之五行，甲乙丙丁戊己庚辛壬癸，十干是也；地之五行，子丑寅卯辰巳午未申酉戌亥，十二支是也。甲丙庚壬戊为阳，为外；乙丁辛癸己为阴，为内。寅申巳亥辰戌为阳，为外；子午卯酉丑未为阴，为内。独是五行，只是一个，何至有四个？特以五行者，阴阳二气所生；立天之道，曰阴曰阳，立地之道，曰柔曰刚。天之五行，天之阴阳所化，金木水火土各有阴阳之气。甲丙庚壬戊具有阳气，乙丁辛癸己具有阴气，此天之阴阳五行也；地之五行，地之刚柔所化，金木水火土亦各具有刚柔之气。寅申巳亥辰戌具有刚气，子午卯酉丑未具有柔气，此地之阴阳五行也。天之五行主动，而动中亦有静，动中静即乙丁辛癸己也；地之五行主静，而静中亦有动，静中动即寅申巳亥辰戌也。以天地全体而论，则天之五行属外，地之五行属内。以天地分形而论，则天之甲丙庚壬戊为外，乙丁辛癸己为内；地之寅申巳亥辰戌为外，子午卯酉丑未为内。此四个五行，内外阴阳之理也。人身亦然，有天干五行，有地支五行。天干五行者，元性元情元神元精元气为阴，仁义礼智信为阳；地支五行者，游魂鬼魄识神浊精妄意为阴，喜怒哀乐欲为阳。至于心肝脾肺肾之阳，胃胆三焦膀胱大小肠之阴，乃后天有形有象之浊物，又不在四个五行之例矣。惟此四个五行，以法身幻身合而论之，以天干五行而运地支五行也。以法身幻身分而论之，法身以仁义礼智信而全性情精神气也；幻身以精神魂魄意而含喜怒哀乐欲也。以上皆天地人内外五行之分别。五行有相生之道，金生水，水生木，木生火，火生土，土生金；又有相克之道，金克木，木克土，土克水，水克火，火克金。更有生中有克，克中有生之道。生中有克，后天顺行之道；克中有生，先天逆运之道。学者若能知的生克，识的逆顺，则五行之理了了。

内外药物

    药物有内外，工夫有两段。修道者若不知内外二药，如盲人走路，聋子听声，终无得手处。何为内外？内药者，一己所有；外药者，他家所出。一己所有者，灵汞是也；他家所出者，真铅是也。灵汞非水银，真铅非黑锡，俱天生之至宝，非世间之浊物。盖灵汞者，姹女也，为妻，主内；真铅者，婴儿也，为夫，主外。灵汞虽为天宝，其性好动，见火则飞，不得真铅制之，则必游行无踪，未免真中有假，恩中生害，如世间女子无夫，久必失节。故用真铅制真汞，铅汞相投，夫妻相得，遇火而反有济矣。但此灵汞，一己现有，不待他求。至于真铅，自阳极阴生之后走于他家，不属于我。必须先寻此物，归于我家，与真汞配合，始无阴差阳错之患。以其铅属他，汞属我，故有内外之名，人我之别。丹经所谓七返者，即返此真汞之本性；所谓九还者，即还此真铅之本性。至于他家之称，非人我他家之说，是真铅未来，属他，外也；真铅即来，属我，内也。其所谓外者，他者，因未来言之耳，非真实有他家也。内外之说，亦是此意。原其生身受气之初，铅汞一气，非有内外之别，并无人我之分，及其圆极而亏，铅汞分为两处，始有人我内外之说。但此铅汞有两义，不可不知。当修还丹之时，取黑铅以制红汞，铅汞相投，结成还丹，此亦内外二药之别。及其还丹结就，又名真铅，以此真铅，吞而服之，点一己之阴汞，霎时而干。复用已干之汞，温养真铅，结成大丹。此亦内外二药之别。学者若能明的两层内外药，则还丹大丹之事，可以了了。

大小还丹

    悟真云：赫赫金丹一日成。又古经云：还丹在一时，温养须十月。噫！还丹之道，岂易知哉？盖还丹有小还丹，有大还丹。小还丹名曰金丹，大还丹名曰七返九还金液大丹。所谓小还丹者，后天中返先天，以铅制汞，以水济火，以金公配姹女，以黑虎驾赤龙，以乌龟吞朱雀，以他家制我家，还其我家之故物，复其我家之本真，乃还元之道，所以名曰还丹，又曰金丹。经云：金来归性初，乃得称还丹者，即此小还丹也。所言小者，仅还其元，复其当年之原本，如亏者而又足，去者而复还。此丹虽还，尚未经火煅炼，一时不谨，犹有得而复失之患，故曰小还。于此再加向上工夫，重安炉，复立鼎，将此还丹温之养之，以至虚极静笃，贞下起元，复运阴符阳火，渐抽渐添，自无而有，自微而着，十月胎全，瓜熟蒂落，脱出法身，是曰大丹。至于别造乾坤，再安炉鼎，子生孙兮孙又枝，为十极大罗真人，不在大小还丹之数也。世人不知大小还丹之分别，而直曰金丹之道，妄想得师一言半语，便欲成功，何其愚甚？其它旁门外道，俱不足论。即就其所得之真者论之，或有知炼己而不知采药，或有知采药而不知安炉立鼎，或知安炉立鼎而不知调和之法，又有仅知小还丹而不知大还丹，半途而废者。噫！始则有为，终则无为，苟知始而不知终，欲成大道，难矣。学者须原始要终，必无一毫之疑惑而后可。

运用吉凶

    悟真云：祸福由来互倚伏，还如影响相随逐；若能转此生杀机，反掌之间灾变福。又云：须将死户为生户，莫执生门号死门；若会杀机明反复，始知害里却生恩。盖以金丹之道，先要识得吉凶之理，而后可以进退随时，运用由心。否则，吉凶不知，是非罔辨，冒然下手，则必火生于木，祸发必克，非徒无益而又有害矣。何为吉凶？以药物而论，方生则吉，已过则凶；西南为吉，东北为凶；元神为吉，识神为凶；元精元气为吉，后天精气为凶；真身为吉，幻身为凶；天性为吉，气性为凶；道心为吉，人心为凶。以采取而论，水火相济则吉，水火不济则凶；金木相并则吉，金木间隔则凶；先天化后天则吉，后天贼先天则凶；急缓迟速随时则吉，文烹武炼失度则凶；裒多益寡则吉，弃正从邪则凶；杀中求生则吉，生中带杀则凶。以还丹而论，有人有己则吉，有我无人则凶；情来归性则吉，性去随情则凶；集义而生则吉，义袭而取则凶；龙虎不伤人则吉，神气而散乱则凶；他家之阳来则吉，我家之阴凝则凶；自剥而复则吉，自夬而姤则凶；坎来而离迎受则吉，彼到而我不待则凶；以铅制汞则吉，以阴消阳则凶；药足温养则吉，持盈未已则凶。以大丹而论，龙虎相争则凶，龟蛇蟠绕则吉；结丹一时则吉，混沌七日则凶；同心侣伴则吉，外来客邪则凶；防危虑险则吉，水冷火炎则凶；固济牢封则吉，失误觉察则凶；胎完脱化则吉，未完急出则凶。以上皆内外二丹吉凶之理，必须节节通彻，事事精详，方可下手。更有剥之硕果，复之灾眚，泰之命乱，否之后喜，夬之无号，姤之含章，既济之终乱，未济之晖吉，凶中有吉，吉中有凶，吉凶不定，变化无常。倘知之不真，即行之不当，毫发之差，千里之失。若于运用吉凶处打通消息，真知灼见，进之退之，急之缓之，损之益之，无不随心如意，步步得力也。

前后炉鼎

    悟真云：先把乾坤为鼎器，次搏乌兔药来烹；即驱二物归黄道，争得金丹不解生。又云：偃月炉中玉蕊生，朱砂鼎里水银平。观此则知炉鼎为修炼之首着，若无炉鼎，药自何收，丹自何炼也？但炉鼎非外面铜铁泥土之炉鼎，亦非闺丹女子之炉鼎，乃道之大造炉、威光鼎。古人以干为鼎，坤为炉，盖取干阳健、坤阴顺之义。干鼎坤炉即是阳健阴顺也。所谓偃月炉、朱砂鼎，亦阴阳健顺之义。言偃月，取阴中生阳之义；言朱砂，取阳中有阴之义。阳健阴顺，阴济阳而阳济阴，方是修道真正之炉鼎。若舍阴阳健顺四字，而别求炉鼎，则是行邪道，而非正道矣。但炉鼎亦有分别，有还丹炉鼎，有大丹炉鼎。还丹以乾坤为炉鼎，乌兔为药物；大丹以虚无为炉鼎，一气为药物。此还丹大丹之分别。然还丹中更有坎离炉鼎，不可不为早辨。盖此炉鼎最为要紧，若不知之，虽有乾坤炉鼎，而金丹未可遽结。何则？偃月炉，真火所生之处；朱砂鼎，真水所在之处。知此炉鼎，以水济火，水火同宫，先天之气自虚无中来，自然结为至宝。此宝一结，复入于虚无鼎炉，运动天然真火，无质生质，无形生形，神全体就，脱出圣胎，并虚无炉鼎亦无用矣。至于向上一着，别有炉鼎，非可于语言求者。噫！鼎鼎原无鼎，炉炉亦没炉；身心两个字，举世尽胡涂。

内外火候

    古仙云：真火本无候，大药不计斤。悟真云：纵识朱砂与黑铅，不知火候也如闲；大都全藉修持力，毫发差殊不作丹。此皆为火候而发。后人不知古人立言之意，或执真火本无候之语，不流于寂灭，即落于忘形。或执不知火候也如闲之句，不疑于子午卯酉之时，必惑于采取年月日时。亦有因语句矛盾，疑惑而不深究者。噫！古人立言，各有妙旨，虽立言不一，而其意皆同。所谓真火本无候者，言真火本无一定之时候，遇阳生之候即进阳，遇阴生之候即退阴，不是言火常运而无候也。所谓不知火候也如闲者，言运火而必有一定之候，炼己待时，阳生即进火之候，阴生即退阴之候，非言时日之死候也。本无候，须知候，同一机关。所以入药镜云：一日内，十二时，意所到，皆可为。此言十二时中皆有阴到阳到之候。意料其到，遇阳即进阳，遇阴即退阴，阳到阴到皆是可为之时。言下分明，何待细辨？但火候不一，有内火候，有外火候，有采药火候，有炼药火候，有合丹火候，有结丹火候，有温养火候，有脱丹火候，有服丹火候，有结胎火候，有脱胎火候，有修性火候，有修命火候，有文烹火候，有武炼火候。火候居多，总要知其分数爻铢、止足老嫩之候，随时运用，不使有毫发之差耳。噫！月之圆，存乎口诀；时至子，妙在心传。火候之妙，岂易知哉？今人不知火候最细最微，执古人一言半语便通元之句，直谓一无可说，一无可传。殊不知一言半语之妙，乃真师附耳低言，指示一点天机之秘，而非言传火候也。世间一艺一技，且有多少法则，而况性命大事岂能一言半语了悟乎？学者何不三思。

他家我家

    悟真云：休施巧伪为功力，认取他家不死方。又曰：此般至宝家家有，自是愚人识不全。此皆指示先天药生之处。后人不知古人秘谛，见他家家家字句，或猜为女子，流于闺丹之术，忍心污行，作孽百端，入于禽兽之域者不可枚举。彼乌知先天之气从虚无中来者，安可于有形有象中求之乎？夫人秉先天之气，借凡父凡母之精血而有身，则人身即有此先天之气矣。但此气日生夜长，阳极必阴。干宫之阳走于坤宫，于是干虚为离，坤实成坎。曰离者，离去其阳也；曰坎者，坎陷其真也。阳陷于阴，不属于我，故曰他家。悟真云：要知产药川源处，只在西南是本乡。西南者坤方，乃阴极阳生之处。子野云：药出西南是坤位，欲寻坤位岂离人。分明说破君须记，只恐相逢认不真。此人名曰不死之人，又曰真人。古仙云：若要人不死，须寻不死人。这不死人，即他家不死方。曰我家者，我之真阳离去，所以离为我；曰他家者，我之真阳为阴所陷，所以坎为彼。因有坎离之分，故有他我之名。他我之名是就阳未复来言之耳。果若阳复，则他即是我，我即是他，只是一个，无有两样。黄鹤赋曰：效男女之生，必发天机而作泄天之机。曰效曰泄，是就世法而泄道法，非言男女即道中之他我。后人不知古人立言妙义，直以他家为外面之他家，作禽兽之事，败坏教门。求其来生为人而不可得，尚欲望仙乎？夫丹经凡言彼我者，以阴阳言；凡言主宾者，以运用言；凡言颠倒者，以招摄言；凡言有无者，以动静言；凡言龙虎者，以性情言；凡言铅汞者，以浮沉言。要之总不外乎阴阳二字，究之不外乎性命二字，然实不外乎身心二字也。彼世间孽根罪人，未明圣贤大道，以女子为他家，以首经为至宝，以梅子为长生药，是非修圣道，实是谤圣道，当入拔舌地狱矣。噫！家家有之，而非自家所有者，盖其用之不可见也；若欲求之，大要法财，必于神州赤县者，以其见之不可用也。用之不可见，见之不可用，一身尚且无，他人岂能有？内里即不见，外边更何求？此中秘密，苟非精明阴阳，深达造化，识得先天真一之气者，安能知之？

真正首经

    悟真云：白虎首经至宝。又云：铅遇癸生须急采。此皆言首经为先天真一之气也。白虎属西方，为兑金；首者先天祖气，经者常行之道。先天祖气藏于坎中，为阴气所陷，不能自出。兑之少女，有坤宫真土，代母用事，能发坎中之阳，以归于坤而现象。首经即初三偃月，又曰天地之心，又曰先天之气，又曰真铅。以其积阴之下，静极而动，阳气初复，为先天祖气所行之常道，故曰首经。所谓首经者，以体言；所谓铅遇癸生者，以用言。夫铅者，壬水也。壬水清，癸水浊。壬水一生，如珠如露，难得易失。当其现象，急宜下手；若稍有缓，癸水即生。癸水一生，则壬水潜藏，落于后天，不堪用矣。采壬水，即是采真正首经。此经先天而生，后天而存，生天生地生人物。顺之则死，逆之则生。为仙在此，为凡在此。本来仙凡无异，因阳极生阴，干之中阳，走于坤宫，干中虚成离，坤中实成坎，先天乾坤变为后天坎离，而真经于是潜藏矣。大修行人，以法追摄，于一个时辰内还此真经，煅炼成丹，名曰金丹。吞而服之，返老还童，长生不死。可知金丹即是首经，但未炼则谓首经，已炼则谓金丹。金丹首经，一而已矣，非有两也。后世迷人，不达祖师妙旨，直以十四岁之女子首经猜之。噫！首经是首经，非圣贤至清至洁之经，乃凡夫至浊至污之经耳。夫经者径也，径即道也。道字从首从彳从止，彳止即动静之气，气之首非首经乎？然则道即首经，首经即道。是首经也，无形无象，无声无臭，拟之则非，议之则失，不可画图，只可神会，非浊血之经可知矣。至于五千四十八黄道之说，乃阴极生阳，先天来复之秘，而非定十四年也。十四年乃五千零四十日，其余八日，归于何处？盖五者，土之生数；千十者，土之成数；四者，金之生数。土属坤，金属兑，自兑自坤，阴极生阳，西南得朋，月现庚方，非首经乎？八日者，八日兑上弦，金水平分，阴阳相和，正在黄道之中，乃阴中生阳，阳气经行，归于中道，非五千四十八黄道乎？且八日者，七日之多一日；天地以七日而来复，当阴极阳生，七日复而八日经行增长，归于中道，正合五千四十八黄道之说。又八日者，三五相合；三五合而阳气纯，一气浑然，中立不倚，如十五之月，光辉圆满，正行天地之中，亦合五千四十八黄道之说。七日复，八日弦，三五合一，总是在静极而动，阳气经行之首上着脚耳。祖师立言奥妙，大有关系，岂可以人间十四岁之女子之首经妄猜哉？至于十四岁女子之首经，乃是阳极生阴，非是阴极生阳。盖血属阴，经血通即是阴生之所发现者，何得错认经血纯浊之物为先天至清之气乎？悟真云：竹破须将竹补宜，抱鸡当用卵为之。参同云：同类易施工，非种难为巧。盖我之先天有伤，必用我之先天补之，方是同类真种；我之性命不固，仍以我之性命接之，方是同类真种。若失自己本来原物，而寻他人之物，岂是同类真种乎？夫人各有性命，人之性命不能与我，犹我之性命不能与人，此理不辨可知。果男子得女子之首经而能成道，何以女子得男子之首精不能长生？果男子修道而用女子，则女子修道亦必用男子矣。此理又不辨而可知。吾劝同道者，速把孽坑填平，急将两眼睁开；分其邪正，辨其是非，积德立行，以为长久之计。甚莫在迷城里作生活，漆桶里寻明珠也。

伏炼九鼎

    参同云：惟昔圣贤，怀元抱真，伏炼九鼎，化迹隐沦。又古仙云：伏气不服气，服气须伏气；服气不长生，长生须伏气。此丹经要语，后人不知其义，事服食者用九鼎而炼药，作闺丹者度九女而采气。噫！九鼎之旨，岂铁鼎女鼎哉？若猜疑为铁鼎女鼎，是将祖师度世之天梯，变为酆都之路引矣。岂不可悲可伤！夫所谓伏食者，乃伏先天之气以实其腹，而非服饵金石草木之谓。所谓九鼎者，乃金丹九转，纯阳无阴之义，而非炉火换九鼎，闺丹用九女之说。夫先天之气，视之不见，听之不闻，搏之不得，如露如电，来无踪，去无影，难得易失。至人以实形虚，以有形无，攒年至月，攒月至日，攒日至时。于此一时，夺三千六百年之正气，回七十二候之要津，伏此一点先天真阳，入于造化炉中，凝结为圣胎，是曰伏食。结胎以后，运天然真火，煅尽余阴，露出干元面目，修就金刚不坏之物，名曰九转大丹，是云伏炼九鼎。此乃法身上事，从虚无中结就，并无男女等相，不干气质皮囊。故古仙云：鼎鼎原无鼎，药药亦无药。其所云炉鼎药物者，是借炉火烹煎之象，形容修炼金丹之法，而非实有炉鼎之说。夫金丹者，太极也。太极中含一气，一气动而生阳，静而生阴，动极则必静，静极则必动，阳极则必阴，阴极则必阳，阴阳互为其根，四象五行、八卦甲子、万象万物，即于此而生矣。此造化顺行之道。若欲尽性至命，则必夺造化，转生杀，逆五行，颠倒气机，复还混沌之一气，完成太极之本相，是岂有形之炉鼎能炼乎？所谓煅炼金丹之说，即完成太极之旨。太极者，圆成之物；圆极必亏，故借修持以保全。太极本无亏，因阴阳而有亏。欲全太极，先调阴阳。阴阳混合，一气运转，复还当年浑然太极本相，是曰采药炼丹。因其药欲混化，故名混化药物者为鼎；因其药欲煅炼，故名煅炼药物者为炉；因其煅炼成真，经久不坏，故名之曰金丹。其实鼎炉金丹，皆假名托象，显露消息耳。名象尚且无，更何有女鼎炉灶之秽行邪事耶？噫！自从会得长生诀，年年海上觅知音；不知谁是知音者，试把狂言着意寻。

元关一窍

    经云：道法三千六百门，人人各执一苗根；要知些子元关窍，不在三千六百门。特以此窍乃至元至妙之关口，生死在此分，圣凡在此别，为古今来祖祖相传之秘密，非等闲猜量而知。后世学人不遇真师，或认口鼻，或认眉间，或认囟门，或认百会，或认咽喉，或认夹脊，或认尾闾，或认心窍，或认黄庭，或认丹田关元气海。凡此等类，皆非元关一窍。夫元关者，无形无象，岂有定位？不色不空，焉有方所？若以方所定位目之，则为有形有象之物，即不得名为元关矣。盖此窍不着于幻身，亦不离乎幻身。不着幻身者，非一切有形之物；不离乎幻身者，非可于身外求也。即非身外物，又非身内物，则必有不内不外者存，是特有天机焉。所以古人不敢笔之于书，而又不敢秘而不言。喻之曰生杀舍、元牝门、龙虎坛、龟蛇窍、戊己门、生死关、刑德门、阴阳户、众妙门、希夷府、仙佛地、性命窍、元神室、虚无穴、威音国等等异名，无非明此一窍。紫阳云：此窍非凡窍，乾坤共合成；名为神气穴，内有坎离精。此语天机大露，其如人不能识，何哉？悟元子今不惜两片皮，重为祖师传神写影，发其所未发，泄其所未泄，以神会之，以意契之，而告同人曰：此窍样如蓬壶，外小而内大，深不可测；非圆非方，黑白相符，幽明相通；其门高五丈，阔四尺，有门两扇，一开一阖，左有青龙蟠，右有白虎卧，上有朱雀飞，下有乌龟伏；恍兮惚兮，杳兮冥兮，其中有真人居焉，名曰谷神，号曰长生寿者；日食黍米粥，夜饮鸿蒙酒，有时唱清平，有时紧闭口，一呼则窍门开，一吸则窍门闭。故经云：谷神不死，是谓元牝；元牝之门，是谓天地根。乃生天生地生人之孔窍，成圣成佛成仙之家乡。安炉立鼎在此，采药烹炼在此，结丹在此，脱丹在此，有为在此，无为在此，始终功用总在此。但此窍在四大不着之处，在寂寥虚无之境。有意求之不可，无心守之不得。修行人须要将此一窍，先当追求，真知灼见，方可下手采取天宝。若不知此窍，纵辛勤千般，劳苦万状，终无进益处。学者可不自勉自力，尽心穷理哉？

天罡消息

    参同云：循斗而摇光兮执衡定元纪。三丰云：运转魁罡斡斗标，煅炼一炉真日月，扫尽三千六百条。修真之道，须要知的斗罡消息，方能逆施造化，扭转乾坤，规弄阴阳，而不为阴阳所规弄也。天罡者，乃北斗第七星，一名破军，一名摇光，一名标星，系北极之权臣；执生杀之衡，握造化之柄；运五行，推四时，生万物，为列宿之领袖，运气之枢纽。其任最重，其功最大。人得天地之正气而生，亦具此天罡之气；主宰生死，掌握性命，其功与天上之斗罡无异。知此者生，昧此者死。但此罡星有先天后天之分，不可不知。后天之罡星，日行十二经络，融通一身血脉。炼罡气者，以人罡合天罡，内外一气，以避百邪。究之顾外失内，虚而不实，未益于彼，先伤于我。至于先天之罡星，与本来主人相亲相爱，君臣一心，并行不悖；及至元阳一破，先天入于后天，背主求荣，结连外寇，始而护我性命者，既而伤我性命，犹虎奔而寓于西，绝不相顾矣。何则？罡星所坐者凶，所指者吉。因其不指于我而指于他。指于他，则生气在他，杀气在我。杀之不已，则我之性命倾矣。大修行人，求他家不死之方者，正以求取罡星所指之生气耳。取气之法，总不离乎罡星。罡星坐我家，则生气在他家；罡星坐他家，则生气在我家。是必移罡星坐于他家，方能有造。移罡之法，亦无难处，只要将他脚跟一扭，即便翻身回顾，归家认祖。这个天机，不着于声色，不落于空寂，不是自己有，不是身外求，现现成成，明明朗朗。世人遇而不识，每每当面错过，所谓破军前一位，誓愿不传人者此也。不传人者，非真不传，恐传之匪人，鬼神所不容耳。不容者，以其此事为天下稀有之事，得之者生死自主，性命自由，天地不能役，阴阳不能拘，非大忠大孝者承当不起，非大贤大德者载负不得。君子得之固穷，小人得之轻命。而非一切旁门外道所可揣摸其一二。噫！悟之者立跻圣位，迷之者永劫沉沦。金蛤蟆，玉老鸦，认得真的是作家。其如人多不识罡星，何哉？

生杀刑德

    阴符经云：天发杀机，移星易宿；地发杀机，龙蛇起陆；人发杀机，天地反复。道德经云：兵者，不祥之器，非君子之器，不得已而用之。然则杀虽伤生，而亦能卫生；刑虽伤德，而亦能成德；只在神而明之，存乎其人耳。夫人自有生以后，秉气质之性，受父母精血之气，加之识神历劫之尘，生平积习之污，一身上下尽皆阴气盘旋，只有一点阳气，秘在形山，隐而不现。古人所谓四大一身皆属阴，不知何物是阳精者是也。但一身虽阴，若未交后天，犹是先天用事，不能为害。大智者于此防危虑险，固济真阳，不为后天阴气所侵，则直超彼岸，而刑杀之法，无所用之。所谓法以除弊，无弊则法莫施，此刑杀之所不用也。至于先天潜藏，后天用事，阴气俱发，通身是病；有已发者，有未发者；有历劫生根者，有现劫生根者；有出于天者，有出于人者；古怪百般，魔障万样；使无抑阴扶阳之法，化邪归正之术，则阴气日长日盛，必至消尽其阳，倾丧性命；是刑杀之所必用也。刑德生杀，四者相需。盖刑所以成德，德所以用刑；杀所以卫生，生所以救杀。倘只刑而不德，杀而不生，则刑杀过刻，必至和气有伤；倘只德而不刑，生而无杀，则生德无威，必至客邪潜入。是必生杀两用，刑德并行，斯无意外之患，不测之忧。夫刑杀者，所以化阴气；生德者，所以保阳气。阳气盛而阴气自退，阴气消而阳气自固，生杀刑德岂小补云哉！修行人若明的刑德枢纽，知得生杀运用，则刑之德之，生之杀之，刑中有德，杀中有生，用刑以保德，用杀以扶生，逆来顺去，缓急进退，无可无不可矣。

上德下德

    古经云：上德无为而无以为，下德为之而有以为。又云：上德者以道全其形，下德者以术延其命。是皆言上德下德，身分有别，而作运亦不同。盖上德者，体全德备、干阳未伤之人。未伤者，是未伤先天之阳，非是未破后天之身。当干阳具足之时，纯粹至精，浑然一气，五行攒簇，四象和合，宝物佳珍，件件具全，若无保守之法，则必阳极生阴，圆极即亏。知之者急求明师口诀，不待阴生，即用以道全角之法，运天然真火，炼尽一身阴气，用六而不为六所用，以成后天之功；阴尽阳纯，长生不死矣。若夫下德者，自阳极阴生之后，先天已散，五行各分，四象不和，诸般宝物皆失，若以无为之道修之，犹如鼎中无种子，水火煮空铛，济的甚事？是必窃阴阳，夺造化，后天中返先天，则当年故物方能无而复有，去而又来，还我一个完完全全家当也。还其原物，命基已固，别立炉鼎，行无为之道，温养圣胎，十月气足，脱出法身，与上德者同归一途矣。后人不知何者为上德，何者为下德，乃直曰：精漏者为下德，精全者为上德。何其谬甚！夫交感之精，系后有之物，浊中之浊，岂可以此为凭证乎？至于十六岁破身之说，乃言二八一斤，阳极生阴，阴生而后精生，是就阴阳定论，不就岁数定论。如就岁数定论，世有十六岁而精通者，亦有未至十六岁而精通者，尤有过十六岁而精通者，此又何说？可知上德下德不在后天上讲究，而在先天中分别；先天全则为上德，先天亏则为下德，方是定论。更有不明大道之流，乃曰命为重，性为轻，或曰性为重，命为轻，皆非也。夫性命必须双修，工夫还要两段。上德者不待修命而即修性，性了而命亦了；下德者必先修命而后修性，了命又必了性。了命者有为，了性者无为，有为无为之道，为上德下德者下手而设。若到大道完成，不但有为用不着，即无为亦用不着。至于向上一着，别有妙用，又不在有无之例。若学者不知上德下德之说，而即求有为无为之旨，岂能知真有为真无为乎？不知真有为、真无为，不但性不能全，命亦不能保。性命之所以然处，全在上德下德处分别出来也。学者可不深究乎？

有为无为

    悟真云：始于有作人难见，及至无为众始知；但见无为为要妙，岂知有作是根基。此修真始终作用之法。后人不知有作是何说，或子午运气，或运转河车，或心肾相交，或任督相会，或聚气脑后，或气冲顶门，或调呼吸之气，或炼交感之精，或肘后飞金晶，或摇骨而摆髓，或吞日月之精，或服云霞之气，或炉火而炼金石，或御女而取闺丹，或炼天罡之气，或聚五脏之精，如此类者，千有余条，虽道路不同，而执相则一。以是为有为之道，失之远矣。不知无为是何说，或守黄庭，或思囟门，或思鼻端，或观明堂，或守脐下，或思夹脊，或观空，或观心，或止念，或忘形，或默朝上帝，或鉴形凝神，或思神出壳，如此类者，千有余条，虽用心不一，而着空则同。以是为无为之道，错之多矣。夫着空执相，皆是在臭皮囊上作活计，破插袋上用心思，彼乌知圣贤大道不着于空，不执其相，有不空不色者在乎？所谓有作者，非强作强为。盖人自先天埋藏，性命不固，若不得栽接之法、返还之道，焉能延年益寿，完成大道哉？有为者，欲还其所已去，返其所本有；此系窃阴阳，夺造化，转生杀之道；先天而天弗违，后天而奉天时；鬼神不能知，蓍龟不能测，人焉得而见之？人不得见，则非一切执相之事矣。所谓无为者，非枯木寒灰之说。盖以真种不能到手，须假法以摄之；即已到手，则原本复回，急须牢固封藏，沐浴温养，防危虑险，以保全此原本，不至有得而复失之患。及其身外有身，神通广大，至诚前知，孰不知之？始则求其它家，终则保其我家，方是有为无为，知始始之，知终终之之妙旨，岂一切执相着空者所能窥其涯涘哉？学者若遇明师，先求其有为之道，后求其无为之道，更求其有无不立之道，则修真之事，方能大彻大悟，不至有头无尾，半途而废也。学者须宜勉力。

子午卯酉

    古经云：不必天边寻子午，身中自有一阳生。又云：冬至不在子，卯酉诚虚比。则是子午卯酉，无一定之时，无一定之方。其所谓子午卯酉者，亦因理而强名之。盖一阳生为子，一阴生为午，阳与阴合为卯，阴与阳合为酉。在时为阴阳之生旺，在方为阴阳之中正。是以阴阳而定子午卯酉，非以子午卯酉而定阴阳。故当阳气方生，急须进阳，不可使阳气消耗，故曰子时进阳火；当阴气方生，急须退阴，不可纵阴气增长，故曰午时退阴符；阳进而至于中正，则阳气平和，此时宜休歇，须当以阴济之，庶无刚而过躁之患，故曰卯时宜沐浴；阴退而至于中正，则阴气平顺，此时宜止息，须当以阳济之，庶无柔而过懦之失，故曰酉时宜沐浴。三丰所谓遇子午专行火候，逢卯酉沐浴金丹者，正是此意。后世旁门外道之流，不得真传，皆认天边子午卯酉之时，或子时守肾，午时定心，卯酉静坐；或冬至养阳，夏至抑阴，卯酉二月无为。噫！此乃天之子午卯酉，与我何涉？夫天有天之时，我有我之时，人秉天地之正气而生，一身即具天地造化，自有阴阳，何须求天地之阴阳？若求天地阴阳，不过是后天有形有象之阴阳，岂能复我先天至阳之气，超出乎后天阴阳之外耶？后天阴阳，皆顺行造化，有生有死，若执后天而修，终在五行陶冶之中，有时四大解散，一灵难留，未免又移他地，别寻住处矣。独是子午卯酉，非可于身中求，亦非可于身外求，大抵在于虚无中求之方有着落。盖阳生者，非身之动，非心之动，非肾之动，亦非眼耳鼻舌之动，乃坤中孕震，后天中先天发现之谓；阴生者，非神之昏，非气之浊，非精之发，亦非声色香味触法，乃干下藏巽，先天中后天忽来之谓。至于阳进而归于中道，乃先天复其半也；阴退而归于中道，乃后天消其半也。进阳火，退阴符，阴阳相当，大小无伤，两国俱全，天地至中至正之道在是，圣贤精一执中之道亦在是。学者若能穷究到此处，修真窍妙，可以了了。其如人多将此四时错认，而不细心穷究，何哉？

生死有无

    易曰：西南得朋，东北丧朋。阴符经曰：生者死之根，死者生之根。此皆言生死之根，有无之窍。学人不达此理，皆以有呼吸之气谓生，无呼吸之气谓死。噫！以此为生死有无，差之多矣。殊不知人之生死，虽不离乎呼吸之气，而其根源并不在乎呼吸之气也。人自有生以来，内藏先天精气神，以养法身，外得后天精气神，以长幻身；及至二八之年，后天用事，先天退位，顺行造化，阳气渐消，阴气渐长，而生死之根于此立矣。自此日复一日，年复一年，阴气旺而阳气衰，正不胜邪；一日之间，千生万死，忽而阳气尽，阴气纯，其不归于大化者谁哉？至于婴儿孩提，犹未交于后天，而夭死者，是特所秉先天不足，阳气不生，日久自散耳。惟大修行人，知生死之关，明有无之窍，于生身受气之初，逆施造化，窃夺阴阳；既能扶阳气渐生，又能抑阴气渐化，更能使阳气长生而不死，阴气长死而不生，所谓死中求生，无中生有者此也。古仙云：识神生复死，元神死复生。又悟真云：须将死户为生户，莫执生门号死门。这生门死户，不在眼耳鼻舌身意，不在精神魂魄气血，不在五脏六腑，不在百脉三田，而在四大不着，太虚空谷之中。明明朗朗，现现成成，但人不下肯心，为世事所扰，为恩爱所牵，为财色所迷，以故当面不识，遇宝空过。果是个中人，认定这个门户，稳着脚步，于生我处还其元，于死我处返其本，黑中生白，雄里怀雌，长生不死，有何难哉？但所谓生者，生其真身；死者，死其幻身。幻身不死，则真身难脱；真身不生，则幻身不死。生死不并立，真幻不同途。非若旁门外道，以幻身生死为真，以真身生死为假，以先天虚无之气为假，以后天呼吸之气为真也。学者若欲了生死，先穷其生死之理。生死之理既明，则能长生不死，则能无生无死。修道至无生无死，方是了却生死。庄子所谓摄精神而长生，忘精神而无生者是也。知生死知到此处，齐一生死，有无不立，大道可成矣。

先后坎离

    经云：别有些儿奇又奇，心肾原来非坎离。此中秘密可为知者道，难与不知者言。盖先天造化，无形无象，不着于有，不落于无，无形而能生形，无象而能生象，何得以心肾为坎离也？夫心肾者，乃后天有形有象之物，不但不是先天坎离，而并不是后天坎离，乃后天坎离之滓质耳。所谓真坎离者，以水火言之：坎为水，离为火；然水中有真阳，火中有真阴；真阴真阳，乃乾坤健顺中正之气。故曰：坎离者，乾坤之继体；本来阴阳一气，因先天太极一分，而阴阳出。阴阳一出，干与坤交，干中之阳走于坤宫，坤中之阴入于干宫，干虚而为离，坤实而成坎，于是先天乾坤变为后天坎离。离者，离去其阳也；坎者，坎陷其真也。离卦外阳而内阴，阳失其实，则外阳必系假；坎卦外阴而内阳，阴陷其真，则外阴必系假。阳亦不纯，阴亦不真，此后天坎离也。然虽外阴阳不真，而阳中所藏之阴为真阴，阴中所藏之阳为真阳。真阴藏于假阳中，真阳藏于假阴中，此后天中所藏先天之坎离。先天后天皆不关乎心肾。后世学人，不但不知先天，而并不知后天，只认心肾坎离为真，或以男女为坎离，大错大错。夫人之坎离，犹如天之日月。天之日月来往，推运四时，生长万物；人之坎离动静，调合神气，卫持性命。天之日月并无方所，人之坎离岂有定位？但人自交后天，顺行造化，假者用事，真者潜藏，先天为后天所蔽，不能自出，以故有生有死，不能长生而不死。惟大修行人，知的先天坎离，又识的后天坎离，于后天中返先天，于常道中行仙道；取其坎中先天真阳之气以填于离，取其离中先天真阴之气以归于坎，则坎离后天之阴阳亦浑化而返其真，仍是乾坤相合，阴阳一气，太极圆成之物。先天气，后天气，得之者，常似醉矣。古仙云：一点阳精，秘在形山，不在心肾，而在乎玄关一窍。则心肾无阳精，不是真坎离，又可知矣。至于先天大道，尤有借阴以藏阳，借阳以退阴之坎离，别有秘密，不在先天后天之列。噫！神而明之，存乎其人，坎离岂易知哉。

炼己筑基

    吕祖云：七返还丹，在人先须炼己待时。紫阳云：若要修成九转，先须炼己持心。参同云：初正则终修，干立未可持。然则欲修金丹大道，非炼己筑基不能。独是炼己筑基，不是两事，乃是一理。筑基不在炼己之外，炼己即在筑基之中，非炼己之外再筑基，筑基已毕又炼己。所谓炼己者，以用功言；所谓筑基者，以固气言。炼己纯熟，则还丹可望；筑基坚固，则神室稳当。炼己筑基，岂小事哉？吕祖三次还丹，炼己不熟也；紫清半夜风雷，筑基不固也。二公者，乃神仙中之耳目，教门中之领袖，工夫不到，犹不方圆，而况他人乎？何谓炼己筑基？己者，私欲也，有我也，有己也；基者，实地也，根本也。人之所以不得成道者，因其有我有己也。一有己我，私心满怀，不能脚踏实地，千魔百障，蔽塞灵窟，步步阻滞，事事胡涂，六贼豺生，七情朋党，丧其良心，伤其真性，摇动本命，神昏气浊，无往而非妄念邪心，尚欲进德修业，以成大道，能乎否耶？祖师教人先须炼己筑基者，是欲人在实地上下功夫，自卑登高，由浅及深，用渐进之功也。夫人自有生以来，幻身带父母精血之气，藏历劫识神之阴，又受后天五行之气，内外纯阴，只有一点阳精隐而不现，正不胜邪，邪蔽其正，若非将内外阴气，煅炼退去，阳精如何返出？此炼己筑基之功不可缺也。试明炼己筑基之要：惩忿窒欲，炼己也；心灰意冷，炼己也；忘情绝念，炼己也；富贵不淫，贫贱不移，炼己也；不贪名利，不恋声色，炼己也；损己利人，虚心请益，炼己也；众善奉行，诸恶不作，炼己也；志念不退，勇猛精进，炼己也；主心一定，至死无二，炼己也。牢固阴精，不伤神气，筑基也；全身放下，物我皆空，筑基也；以天地为怀，以万物为体，筑基也；幽隐不欺，暗室无亏，筑基也；虎儿不怕，威武不屈，筑基也；生死不顾，疾病不忧，筑基也。炼己筑基，两不相离，能炼己即可筑基，能筑基即是炼己。归到实处，炼己筑基，一而已。若能炼己筑基，工夫到时，还丹可结，大丹可修。噫！筑基时须用槖钥，炼己时还要真铅。炼己筑基岂易事乎？

内外侣伴

    经云：混沌七日死复生，全凭侣伴调水火。又云：托心知，谨护持，照应炉中火候飞。特以修持大道，全要侣伴相应，而后可以有为。倘侣伴不当，或无侣伴，一己孤阴，动必有凶，何能窃阴阳而夺造化乎？夫二人同心，其利断金；三人同志，足以防危。侣伴乃性命所赖，道德所藉，修真者始终不可或离者也。但侣伴不一，有内侣伴，有外侣伴。外侣伴者，知音道伴，乃生死相托，患难相扶，有善则劝，有恶则规，同心合意，彼此资益，共修大道者也。内侣伴者，乃西南坤方不死之人；负刚烈之气，具正直之体，抱果断之才，掌生杀之权，握生死之柄，除邪扶正，赏善罚恶，转祸为福，逢凶化吉，内魔不得生，外魔不敢侵，所以护性命，运造化者。在神为灵官，在宿为天罡，在方为金星。大修行人，以此为侣伴，同心合意，托以性命，则性命可全；委以造化，则造化可逆；开天门而闭地户，留人门而塞鬼路，用杀机而求生机，颠倒阴阳，直有可必。故外之侣伴，或可以无，内之侣伴，决不可少。倘内侣伴一失，则性乱命摇，心迷神昏，先天失而后天发，出生入死，魔障百端，无所不至。故修道以结同心侣伴为第一着。但同心侣伴，人最难识，其本体无形无象，无声无色，无背无面，恶化则为夜叉，善化则为菩提。变化无端，隐显不测，人皆当面错过，不肯认真，因此日远日疏，与我隔绝。若有知音者，忽的寻着，结为同心，行住坐卧，须臾不离，更得外之侣伴，共相劝勉，内外共济，还丹大丹，俱可成就。但内侣伴固难，外侣伴亦不易，苟非有大功大行，大福分，大缘法者，不能两全。修真志士，宁失其外侣伴，不可无内侣伴。内侣伴所以成法身，外侣伴所以护幻身。法身事重，幻身事轻。长春真人云：病即教他病，死即教他死，至死一着，抱道而亡；即此轻幻身，重法身之谓欤。学者可不知之乎？

尽心穷理

    易曰：原始反终，故知死生之说。孟子曰：始条理者，智之事；终条理者，圣之事。盖圣贤大道，有始有终，有本有末。知其始，明其终，究其本，穷其末，方能从头至尾，大彻大悟，有往有利。倘一事不明，即一事有迷；知之不真，即行之不通。学者必须穷其理，而后可以行其理，致知力行，缺一不可。其理为何理？即天地造化之道也。造化之道，有体有用，有始有终，其间阴阳迭运，消长互更，变化无端；然其最要处，总在一气；一气总不外乎虚无。这个枢纽子，非色非空，非有非无，不可有心求，又不可无心得，难描难画，难思难议，顺之则生人生物，逆之则成仙成佛；性命于此寄，生死于此出；悟之者立跻圣位，迷之者万劫沉沦。穷理者即穷此理也。穷透此理，方能行得此理。但此理有火候，有工程，有权变，有迟速，有急缓，有收放，有隐显，有方圆，有盈亏，有止足，有等等作用；先须明其道，次要知其法；道法两用，性命双修，方是无上一乘之道。一乘之道，乃脚踏实地之道。脚踏实地之道，须要循序渐进，不得躐等而求。何为循序渐进？积德立行为第一着，炼己筑基为第二着，以铅制汞为第三着，铅汞相投为第四着，温养还丹为第五着，大药发生为第六着，服食金丹为第七着，凝结圣胎为第八着，以汞养铅为第九着，抽铅添汞为第十着，防危虑险为十一着，胎完止火为十二着，九年面壁为十三着，脱胎出神为十四着，乳哺婴儿为十五着，别安炉鼎为十六着，神化不测为十七着，打破虚空为十八着。以上皆修道之要着，圣功之全能。果于此等处认得清白，打的透彻，有始有终，力行不殆，性命可了。但世上学人，认假不认真，不肯尽心穷理，轻视性命。未曾入门，便要升堂；未尽人事，便想仙道；自己不出一力，便要他人真宝；略不如意，稍着苦恼，即便退步，半途而废，委之无缘。如此举止，何能近圣贤门墙？夫圣贤之学，穷理尽性至命之学也。其理精微，其义幽深，蓍龟难测，鬼神莫知，非一言半语可以了悟，苟非下数十年穷理死工夫，不能揣摸其一二；非积德立行，勇猛精进，一意不回，不能感动乎真师。若个丈夫，以性命为一大事，夙夜不懈，极深研几，穷神知化，有时苦尽甜来，福缘忽到，磕着撞着，将往时无头无尾，一切疑团，如冰消瓦散，始知的生平心思不是错用。可叹世之学人，不思性命之事为何事，不推性命之道为何道，胡涂学道，胡涂修道，妄想一步登天，立地成圣。无怪乎为盲师时师所误，而终在鬼窟中作生涯也。试观世之一技一艺，亦必细心久学而后成，况此生死大事，为天下稀有之事，岂能容易而知乎？昔我仙留老师初在蜀川参学，来往于白石归清之间十有余年，未得究竟，后到汉南，以师事红沟道人，其志愈坚，其行愈苦，八九年间，总无会心处，后游甘肃阜兰阿干镇，得逢余丈人，机缘相投，始明大道。以仙留老师，志诚学道，功行异人，落魄江湖三十余年，方能闻的香风，彼一切痴迷汉，朝学而欲夕得，昨学而欲今得者，何其愚哉？吾劝同道者，立不朽志，存长久心，除妄想念，重性命事，穷造化理，死心踏地，一层层剥进，剥去一层进一层，直剥到道之骨髓处，方见的大地尘沙，尽是珍宝，信步走去，头头是道，大彻大悟，通前达后，一往直前，何患性命不了，大道不成耶？
　
修 真 九 要

序
  </div>
  <div class="pagination">
   <a href="道书十二种_page117.html">
    上一页
   </a>
   <span>
    ...
   </span>
   <a href="道书十二种_page113.html">
    113
   </a>
   <a href="道书十二种_page114.html">
    114
   </a>
   <a href="道书十二种_page115.html">
    115
   </a>
   <a href="道书十二种_page116.html">
    116
   </a>
   <a href="道书十二种_page117.html">
    117
   </a>
   <span class="current-page">
    118
   </span>
   <a href="道书十二种_page119.html">
    119
   </a>
   <a href="道书十二种_page120.html">
    120
   </a>
   <a href="道书十二种_page121.html">
    121
   </a>
   <a href="道书十二种_page122.html">
    122
   </a>
   <a href="道书十二种_page123.html">
    123
   </a>
   <span>
    ...
   </span>
   <a href="道书十二种_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
