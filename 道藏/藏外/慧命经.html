<!DOCTYPE html>
<html>
<head>
    <meta charset="UTF-8">
    <title>慧命经 - 第 1 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>慧命经 - 第 1 页/共 14 页</h1>
    <div class="content">慧命经

清  柳华阳着

 

自序 
　　华阳洪都之乡人也，幼而好佛，因入梵宇有悟，常怀方外想，见僧辄喜。一旦闻长者言，昔五祖三更时私授六祖道，侧听欢然，憬如梦觉，始知修炼家必赖师传，乃寻求不已。足迹遍荆楚间，迄无所遇，后乃投皖水之双莲寺落发，愈加咨访。凡三教之师，靡不参究，竟无悉慧命之旨者。因自叹曰，人身难得，遂此虚度乎？忽发一念，于每夕二鼓，五体投地盟誓虔叩上苍，务求必得。阅及半载，幸遇合伍冲虚师，传余秘旨，豁然通悟，乃知慧命之道，即我所本有之灵物。嗣至匡庐，又遇壶云老师，窃聆论绪，知为非常人。勤恳听受，继以哀吁，师乃大发鸿慈，开悟微密，中边奥窍，罔不周彻。及余临行师嘱曰，佛教双修，今已断灭，子当续其命脉，以度有缘。余隐迹江左，与二三道侣，焚修切究，因碧蟾了然琼玉真元苦修，已成舍利，默契师传，故纂集是书，命曰慧命经，画图立相，开古佛之秘密，泄师祖之元机，洵接引后学之梯筏也。余见世之求道者，多宗语录，而语录中有实语者，有妄语者，彼下学不知如来慧命之道，误入套语禅，终为下愚，转受语录之害。余通阅诸经，与师传印证，有楞严华严坛经乃实语也。禅师语录，和尚语录，乃妄语也。夫修炼之道，非实语不足证真诠，非实语不足以辟虚妄。虚妄胜则魔障生，虽有智贤，无所从入。千百年来，慧命之道，深秘单传，率难窥觉，今以浅率之言，将佛宝流传，和盘托出，俾世之学者，睹此慧命经，即若亲口相传，只须励志精勤，不必他山求助，则佛果可以立证，此余若心求师悟道之本愿也。 

　　乾隆甲寅夏，湖口传卢柳华阳，序于皖城忠洁庵中。

 

漏尽图第一 

　　盖道之精微，莫如性命。性命之修炼，莫如归一。古圣高贤将性命归一之旨，巧喻外物，不肯明示直论。所以世之无双修者矣。余之续图者，非敢妄泄也。是遵楞严之漏尽，表华严之妙旨，会诸经之散言，以归正图。方知慧命是不外乎窍矣。且此图之所立者，是愿同志之士，明此双修之天机，不堕傍门，方知真种由此而怀，；漏尽由此而成，舍利由此而练，大道由此而成，且此窍也，乃是虚无之窟，无形无影，气发则成窃，机息则渺茫，乃藏真之所。修慧命之坛，名之曰海底龙宫，曰雪山界地，曰西方，曰元关，曰极乐园，曰无极之乡，名虽众多，无非此一窍也。修士不明此窍，千身万劫，慧命则无所觅也。是窍也，大矣哉！父母未生此身，受孕之时，先生此窍，而性命实寓于其中。二物相融合而为一，融融郁郁，似炉中火种，一团太和天理。故曰先天有无穷之消息，故曰父母未生前，气足胎圆，形动包裂，犹如高山失足，〔“口”字中一“力”字〕地一声，而性命到此则分为二矣，自此以往，性不能见命，命不能见性。少而壮，壮而老，老而呜乎。故如来发大慈悲，泄漏修炼之法，救人再入胞胎，重造我之性命，将我之神气入于此窍之内，合二为一，以成胎孕，其理一也。夫窍内有君火，门首有相火，周身为民火。君火发而相火承之，相火动而民火从之，三火顺去，则成人，三火拟来则成道，故漏尽之窍，凡圣由此而起，不修此道，而另修别务，是无所益业。所以千门万户不知此窍内有慧命主宰，向外寻求，费尽心机，无所成矣。 

法轮六候图第二 

　　且道之妙用，莫如法轮；运行不蹊，莫如道路；迟速不等，莫如规则；限数不差，莫如候法。是图也，大备法全，而西来真面目，无不在此矣。且其中之玄妙行持，莫如呼吸；消息往来，莫如阖辟；不外道路，莫如真意；有所起止，莫如界地。舍己从人，备着此图，全泄天机。愚夫俗人得之，亦无不成也。苟无其德，纵有所遇，天必不附其道。何也？德之于道，如鸟之羽翰，缺一无所用也。必需忠孝仁义五戒全净，然后有所望焉。而其中精微奥妙，尽在慧命经中，两相参看，无不得其真矣。 

任督二脉图第三 

　　盖此图于前二图是一也，所以重绘者何为？是恐修道之人不知自身法轮之道路，故备此图，以晓同志耳。盖人能通此二脉，则百脉俱通矣。所以鹿之睡时，鼻入肛门，通其督脉，鹤龟通其任脉，三物俱有千年之寿，何况人乎！修道之士，既转法轮，以通慧命，何患不长寿，而成其道业。 

道胎图第四 

　　且此图楞严经原本有之妙旨，俗僧不知道胎者，因当初未续图之过耳。今以阐扬，修士方知如来有道胎真实之功夫在矣。盖胎者，非有形有像而别物可以成之，实则我之神气也。先以神入乎其气，后气来包乎其神，神气相结，而意则寂然不动所谓胎矣。且气凝而后神灵，故经曰，亲奉觉应，二气培养。故曰，日益增长，气足胎圆，从顶而出，所谓形成出胎，亲为佛子者矣。 


出胎图第五 




　　楞严咒曰，尔时世尊从肉髻中，涌百宝光，光中涌出千叶宝莲，有化如来坐宝花中，顶放十道百宝光明；皆偏示现，大众仰观放光如来宣说神咒者，即阳神之出现也。故曰，佛子。苟不得慧命之道，枯寂口禅，焉有自身，焉得谓世尊为小道乎？此即泄楞严之秘密，晓谕后学。得此道者，立超圣域，不落凡尘矣。 

化身图第六 

面壁图第七 

虚空粉碎图第八

 

集说慧命经第九 

　　华阳曰，成佛作祖，是本性灵光，不得慧命漏尽，不能了道，直入于如来之太空。 

　　盖本性灵光者，其名虽二，源头则一也。在定则谓之性，定中慧照，则谓之光矣。慧命者，乃如来当初所取以示人之名也。是西方之梵语，中华人之本源，儒谓之先天炁也。是修佛之舟梯，作祖之权柄，即孟子所谓善养浩然之炁者是也。漏尽者，即世尊以示阿难所修之名也，亦是西方之梵语。中华曰走漏，儒谓之走精，医谓之泄元炁。而漏尽即慧命之所化，当其未动之先，本是命也，及其动，而不知其修炼，出关则化为有形之漏尽矣。故儒谓之炁化精也。当其童真之时，坚固之体，原无漏尽之名。圆陀陀，光灼灼，此时若遇真师，不用漏尽之法。只要将此圆陀陀光灼灼之慧命，收归中宫，时时醒悟，刻刻觉照，护持十月，道胎养成佛体，即楞严经所谓：既游道胎，亲奉觉应，功勤炁足，自然出胎。到此法身广大，即楞严经所谓：形成出胎，亲为佛子。此即谓之顿法矣。若夫十六岁以后，命宝满足，足而自漏矣，从此以往炼至无漏，故如来谓之曰漏尽矣。世之学佛者，若不虚心求师指点火化之真诀，任尔打七参禅，长坐行持之流，万无所保。既无所保，焉有道之可成成哉！故华严云：不求此妙法，终不能成菩提。是以如来发大慈悲，示人下手接续添油之法，补足圆陀陀光灼灼之慧命，再皈中宫，此乃谓之渐法矣。故光明如来云：老僧会接无根树，能续无油海底灯。且又当勤勤修炼，非一朝一夕能成道也。故世尊谓阿难云第一漏尽难成，而漏尽又是佛所喻之别名，乃此篇修慧命之法也。若修性不修命，习气难消，纵然能到恢恢相，无非五通之鬼，不能契如来之六通。所以大佛方等大集经云，修习五通，既修习已垂得漏尽，而不取证，何以故？愍众生故舍漏尽通。乃至行于凡夫地中。太空者，法性圆之虚极也。故华严云：性如虚空，即邵子所谓“道通天地有形外，思入风云变态中”是也。 

　　而慧命漏尽不得风火炼法，不能和合凝集，而成大道。 

　　风者，是助火之烈焰。火者，是化物之能功。故如来云：微风吹动。又云火化以后，收取舍利。风火漏尽并用，自然和合凝集，而成大道矣。 

　　是以佛法次第用工之真传，岂无凭证。 

　　且真实之道，则有真实次第之工夫，或如前后混杂，非如来之道也，乃旁门外道而已矣。且次第者，如下手时，有和合真种之功；如转手时，有修炼舍利之功；如了手时，有温养道胎之功；如撒手时，有出胎面壁之功等法是也。然而次第非敢妄论，是集佛祖第用功之秘文，攒凑逐节以为凭证，每句之下添一注脚，喻晓同志，概而证之则无所误也。 

　　妄以一言半句而为道哉。 

　　如今之禅门，自己尚未得真传，妄以化人。或曰父母未生前，或曰念佛是谁？这些婆婆妈妈之百语哄弄世界愚夫愚妇，东问西寻，谓之参求佛法，到头一场空老，何足为道哉。志者观之，真谓之老婆禅、口头禅、是非禅、皮壳子禅、衣食之禅耳。 

　　且千古至今，莫不以盲引盲，坑陷无数之善信，深入九泉，竟不能出头见佛之光华矣。 

　　盖佛法自汉明帝始人中华，前秦始皇却有佛僧来，始皇送还不用，由汉以来，谬妄莫知其数，幸遇达摩来此土，以证其非，单传大代，自六祖至今，非上又非，谬外更谬，所以有九十六种外道，二十四观之傍门，独有打七一门，是害人之毒药，埋人之火坑。释教西方二十八祖，东土六代原无此门，乃高峰门人诬捏，况高峰所习乃是闭息之傍门，非如来之正道。或问曰，何以见得也？答云：高峰自曰，忍饿寿昌金粟是也。但看打七门人，个个吐血，不但不成大道，反得劳症，苦恼而死，岂不痛哉？是人身气血脉络尚且不知，焉得知其道乎？夫人身日间劳倦，全靠夜静安神，以待后天心肾交和，为滋养此身之根本。苟教人七七昼夜劳倦不睡为之大道，安有不得其症者之害也。医曰：凡人七夜不睡，则心肾不能交，必得劳症，何况七七乎？又加打其脊络，伤其脏腑。呜呼！此刑自唐帝解之后，至今不敢妄用矣。帝当初见受此刑者，十有九死，阅诸医书，谓人五脏俱有脉络，系于脊之总络，以通其气血，为运行养行之本。一打此处，即阻其气血，逆而上行，就是卢医、扁鹊，莫能救之。故解其刑，以杖臀为之责也。又或以黄绻之上，续某僧某僧之名字，谓之传法，以假传假迷惑世人，坑陷初学，又加口头禅之语录，遍满世界，纵有励志者，无所觅求。以为佛祖是皆天生，亦以虚劳空死，如此将佛之光华，竟变为黑暗矣。 

　　盖大藏之法宝，本是全旨，奈因当初学者有浅深，根有利钝，遇此前后混杂，实不肯成其逐节之次第也。 

　　且大藏之教，有权法，有实法，有无为法，有有为法，岂可一概论之，是在人之学与不学耳。所以然者，性命双修之道，即在其中矣。 

　　而后来诸祖，所得以成者，亦不肯并泄而同论。 

　　且后来诸祖有所得授而成者，不肯公同大众，以权法制伏俗僧，谓其悟性，免其多事而生别念，实法有悟知者，私付密授，故为教外别传，只通消息。如世尊不传堂弟阿难，私付与迦叶为二祖，如五祖不传首座神秀，私付与待者卢能为六祖，是以成佛作祖之大宝，岂传无志之人。必要有超乎佛祖之志气，知晓那边道理，方可付之。故佛法之秘，宜世所难问也，是以不肯并世而同论。 

　　或显于无为，而隐于有为。 

　　无为者，是养道胎面壁后半之法，非今之俗僧，以枯坐之无为也。其有为者，即凝集和合，修慧命前半之法。有凭有据，乃先天意炁之妙用，非世间之有为也。故宝积经云：一切诸法，悉如幻化，是中却有一法，和合凝集，决定成就。又经颂云，大士修行解脱门，转益慈悲求佛法，知诸有为和合作，志乐决定勤行道。又经云，所谓二乘，堕于无为广大深坑，不能超脱证果。古德云，有为虽伪，弃之则功行不成。无为虽真，趋之则圣果难证。今之禅门，闻之有为，谓之着相，弃而不取，殊不知此有为，乃定静之中妙道之有为也。譬如天地是个无为，而天地所以生万物者，是个有为矣。则最上一乘之佛法者，亦然。而人之心能到无为之时，则内里有一物，超然而出，若不以意取之，此物岂不散于外境，即非我所有矣。如此取皈之法，故名之曰有为法矣。即六祖所谓往北接度者，是也。 

　　或显于无物，而隐于有物。 

　　无物者，乃后半之性功也；有物者，即前半之命功也。今之假禅道，闻之有物，莫不厌之，殊不知此物者，道之根本，法之津梁，人人本有，即非思虑之物，乃元关内之物也。故六祖云：吾有一物，无头无尾，无名无字，无背无面。又付大师云：有物先天地，无名本寂寥，能为万物主，不逐四时凋，乃先天之物也。宰育后天，散则无形影，聚则成舍利。故圜悟云：何物高于天？生天者。是何物厚于地？育地者。是何物宽于虚空？包虚空者。是何物超佛越祖？植佛祖者。是乃化育之本，物我同途。故曰：物我同一大父母者，即此也。顺去生人生物，逆来成佛成祖。顺去则物我同知，逆来非师莫能晓用，故云峰禅师云：有物密救人，怎奈人不知，即先天纯阳至刚之炁也，散之乃在一身，促之即在玄关。故寒子云，可贵天然物，独一无伴侣，觅他不可见，出入无门户，促之在方寸，延之一切处。你若不信受，相逢不相遇。大则包藏法界，细则粟米微尘。所以云峰禅师云，盖天地撮来如粟米粒大，虽然如是，先必须和合凝集，而后有物。世尊谓之菩提种子，法华会上龙女所献者，即此物也。 

　　或显于无事，而隐于有事。 

　　无事者，是祖师所制伏众之法耳，乃小乘法也。有事者，祖师隐藏密授，乃上乘法也。无根凡夫，不能信受，故世尊云：我于五浊恶世，行此难事，得阿耨多罗三藐三菩提，为一切世间说此难信之法，是为甚难。又云，世尊如此之事，世所难信，而祖师若与下根之人说破，返生非言。故法华经云：尔时佛告舍利佛止，不须复说，若说是事一切世间诸天及人，皆当惊疑。又云，唯此一事实，余二则非真。且有事者，又非旁门之事也，慧命即元关机动物产之事矣。以我之意宰之，以呼吸收之，和合真种，转运法轮，采取熏炼，总是意同呼吸用慧命矣。故名之曰有事者也，慧命即元炁之别名。元炁生时，若不收取，岂不散耶！故兴阳禅师云，进一步则迷理，退一步则失事，即此也。 

　　或显于小乘，而隐于大乘。 

　　小乘之法，乃禅师所施之权法也。曰参掸打坐，曰念佛看经，种诸善根之因果。大乘之法，即祖师受记之密语也。曰慧命寿命，曰漏尽马阴，是超凡入圣之佛果，此以上言之大概而已。 

　　或有言之易而喻之浅者，当逐节以熟玩，不可冒视也。参悟无疑，再求印证，使徒执其偏见，取宗于妄人之口，何其诬耶。 

　　浅易之言，即性命之真方。未得诀者，难以晚悟，必须前后凑合，究竟层次，再求真师印证，免误此生之空修也。若今之丛林所传所证者，非如来之正法，乃黄绻上所传某僧某僧之名字，谓之佛法，若认则误也。此乃六祖之后未得真传者，妄人所捏争方丈之计耳。哄弄后学，误了多少善信，既非佛法，乃争讼之端也。 

　　余故曰，脱俗离尘觅过知， 

　　古云，欲往山下路，且问去来人。过知者，是得决之人，或已成，或未下手，然而其诀则一也。 

　　断淫悟道贵真师。 
</div>
    <div class="pagination">
<span class="current-page">1</span><a href="慧命经_page2.html">2</a><a href="慧命经_page3.html">3</a><a href="慧命经_page4.html">4</a><a href="慧命经_page5.html">5</a><a href="慧命经_page6.html">6</a><span>...</span><a href="慧命经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
