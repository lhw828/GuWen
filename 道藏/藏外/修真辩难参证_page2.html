<!DOCTYPE html>
<html>
<head>
    <meta charset="UTF-8">
    <title>修真辩难参证 - 第 2 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>修真辩难参证 - 第 2 页/共 13 页</h1>
    <div class="content">
　　古哲缕示。皆有妙用，第非初学所能，更非执着者可行。惟能步步不离先天，从头寻讨先天之先。玄关八达，触着撞着，无不先夫，如一亮纱大罗罗帐，物物珍珍，洞明洞见。只须具得千手千眼，随意检收。向所失物，全在此中。

　　然不得遇真师，嘱开玄窍于前，具此千手千眼法身于后，从何识得？悟元子秘之不泄。余故述以补之。］

　　问曰：“先天之物与我疏远，则必一身纯阴，不得执此身而修。何以《易》有‘不远复之以修身’之说？”答曰：“大道不离此身，亦不执此身。在外求之，非我同类，便是入于邪道；在我求之，一已纯阴，便是着于后天是特有法在，能使无者而复有，去者而复来，所以谓‘还无返本”。

　　［参证：此鉴云云，已详前批；前批云云，正是此答特有之法。学者可详味之，诚行无不验也。究此特有之法，还自斋公一诀入手。此诀习透，然后循行马祖所授口诀，加一恒字也。］

　　问曰：“既不在身内，又不在身外，先天之物果在何处？”答曰：“在玄关一窍。夫所谓玄关者，乃四大不着之处，非有非无，非色非空，非内非外；又曰：玄牝门、生杀舍、阴阳窍、生死关、混沌穴、龙虎坛、龟蛇窍、恍惚乡、杳冥地、出纳户、戊己门，等等异名，总谓‘玄关窍’。在身非心、肝、脾、肺、肾，非眼、耳、鼻、舌、身、意，非三百六十骨节，非八万四千毛孔。

　　古来仙人不肯分明说破，所以诸多旁门，妄猜私议，皆于一身色象中求之，大错大错。

　　吾今与你指出：要知此窍，在于六很不着之地，五行不到之处；恍兮惚兮，其中有窍；杳兮冥兮，其内有门，自开自阖；呼之则应，敲之则灵；明明朗朗，现现成成；迷之则在千里，悟之近在当前。噫！神而明之，存乎其人，非下数十年穷理功夫，不能见此。”

　　［参证：按：此答，先生于此一步，乃自穷理而得，似在彀中，却未真得者。余即于所示见焉！先生之失，失在看书与穷理耳！有识功从虚寂入手者，自知余言不谬也。

　　此节大病，在于‘呼’、‘敲’两句，与后归功穷理得见焉！夫此一步惟从虚寂两字入手。功到极处，一切玄况概须觉而勿着，古哲所谓“无思无虑。”

　　忽然透入玄况，若归故土，绝勿为异。置此，有无、动静、实虚、空色等等，见若勿见，觉若勿觉，厥开关否，不之究。若稍住滞，便落窍外幻妄，不可不戒。人能寂守此诀，一念不生，忽如梦觉；浩浩兮无涯，冥冥兮莫测，古哲谓“神真入窍之初境”。已而，机忽自混，古哲谓为“神造混穆”，忽复觉彻种种，而中寂如故，古哲谓为。“玄窍自具之活元运”。按此机运，乃正戌未至夫活子之初之玄况也。学者此时，必若身凌万切峰顶，眼界无际，高深如之，古哲名为“窍中正子之玄况”。已而，生杀互应，变化无端，应按繁庶；我仍寂视，念不稍动，古哲谓为“窍中之活午”。

　　斯时，法惟加行退摄，摄返先天，不令阴盛阳衰，致于中和。而亦寓有沐浴功法，是为真人、真感、真应焉！盖此玄窍直与造化一鼻呼吸，虚不极，静不笃，万无开入之理，古哲谓此个中，“总而有天地五行，阴阳三才，生灭于此。”大修行人无不于此筑基者。天、水、地、人。神、鬼，六种仙眷，皆于此出。而王母《女修正途十则》中备言之。其得之由，在于机感、机应云。］

　　问曰：“玄关一窍，既不在身，又不在外，而曰：阴阳窍，本身岂无阴阳乎？”答曰：“人秉天地、阴阳、五行之气而成形，形中以含阴阳五行之气。阴之灵为魄，阳之灵为魂。魂魄在身，如室之有人。

　　玄关者，即魂魄出入之门户。但此门户无形无象，在虚空中开阖，而魂魄亦在虚空中出入。因其在虚空中，所以不在身内，亦不在身外，即此身之一动一静，亦在虚空中。故尔自静思：此身如何能行？如何能立？如何能坐，如何能卧？如何能言？如何能默？如何能屈？如何能伸，诸如此类、皆从玄关中出。

　　这个消息果在何处，若能知的，则是阴阳之门户，可能保全性命矣！”

　　［参证：按：此玄窍诚：非拟议可得。盖以窍非凡窍、直是先天后天界限之外。然以《丹经》体云，”念头动处是玄牝，则此玄窍究当于脊前宫后，虚寂以俟，功到自然，无不得现也。

　　此说闻自驻世神仙黄、李二真人，常获神验者，不敢自私，谨补以述。］

　　问曰：“阴阳既在身中，则性命之修在己，非可假借于他人者。何以古人又云：‘莫以此身云是道，须认他家不死方’乎？”答曰：“此就后天言耳！人自有生之初，性命一家，阴阳一气；渐生渐长，年至二八，阳气已足，一阴潜生，于是乾与坤交：乾虚而成离，坤实而成坎；离中藏性，坎中藏命。

　　坎陷其真，犹虎奔而寓于西。命不属我之所有，纯阴之物耳！若执此身而修，不过修此后天之精气耳！焉能到得纯阳完成之体？故必须他家不死之方，即坎中所陷之一点阳精。因其坎陷，非我所有，故谓‘他家’，非身外一切他家之说。若着身外，便是毁谤圣道，当人拔舌地狱。缘督子曰：‘一点阳精，秘在形山，不在心肾，而在乎玄关一窍’者，此也。”

　　［参证：按：此答，尚是地仙家固元初步功诀。然若玄关不开，事亦无济也。先师太虚翁曰：“缘督子以通儒而得真传，惜有所秘。然曰：‘不在心肾，而在玄关一窍’、盖已不泄而泄之矣！第不透泄，适足误人。”，先师之论如此。

　　今按：悟元先生此答，无亦受误于陈说也欤，陈说盖有为而说者。勘破陈说，惟吾南宗泥丸陈祖也。陈祖慨之，故谓“紫阳张祖，运心不普。”夫以紫阳张祖之圣，尚被误于陈说，又何怪乎缘督赵真哉！

　　余阅其书，载有无遮佛会，又曰：“不得真传，安知采取？”则此采取真诀，赵真亦必闻之，第如悟元先生，乃畏玄谴，故其所泄只止此。然曰：“不在心肾，而在玄关一窍。”亦已暗示功诀。

　　盖以后学真破元亏，惟宜深耕置种、乃能假幻钩玄。不识深耕置种，无由返本还元也。欲事深耕，功从三观始；三观功熟，乃能置种。种者何？同类也。知识同类，又谙采取，胎尚赖结赖圆，岂仅元固已哉！

　　然不为之指示终始，未有不仍事邪说者也。闻之太虚翁，翁谓：“邪说之行，病在功不破关，类不识类，破关直指，无过置此身心于先天之先，行到自自在在地位，不劳功力，玄关自开，自见自入，第当知忌着相着想，又忌当面错过。

　　盖功造初见，既见之时，若一动念，玄关立隐。个中玄况，立必随念而变，致莫中止之虞。诀惟置我神志于不识不知之地，行到万虑不生，一灵亦泯，是造混穆极境，是已深入玄窍窍中地位矣！

　　忽而一念顿动，寂而视之，觉有如吸应呼，不击自呜，乃是一阳初动之候，须加寂如一诀，又忌木住一弊。

　　诀惟阖动透入，是正玄关洞启之候。倘犯木住，古哲名为僵立内外。学造此候，旋必如春如夏，境得日暖风和，花明柳暗。我若真替真聋，六门紧闭，一窍不开，是为错过。

　　若因驰骋颠倒，昧我本来，是为逐物，亦足自误。诀惟廓放真元，与境元合，而内存涵志，一意内虚且寂，已觉个中得有无上湛润。外境庶繁，听之而已，是为功造正午万路齐开之玄况。诀惟从事退阴，然亦不过意存志敛，其元必自若云归洞，第见霞绕空谷。倏忽由和返肃，是造申酉玄况矣！

　　寂视久之，况现冬象，则乾卦初爻。学者至此，未可住手。诀惟神收下极，功造遍体充和，悠然住手，是为从事玄关初步功法。

　　如是行满百日，再商进步。而于置种等诀，有力者预谋元种，无力者寂隐市朝。至上，莫如净结无遮佛会，谋成隐成结成，自各有无上上大用。”

　　如上云云，只了得深耕一着也，古哲名为性学命学之始基。是乃悟元先生秘未泄之大道，余恐后学误入歧途，毕生莫救，故为补述于此。然是历古圣真山盟海誓，三更时候口授之诀，未尝形之笔者，学者见之，毋作等闲看过。其要全在深耕一着：深耕功浅，得收无多；深耕功熟，得收盈仓，此是至理，幸勿自误。“所谓置种者，乃构生龙活虎于丹室，用以感致真元：男则致夫坤元，女则致夫乾元；两元气感交于虚际，必有所生。吾用我媒，引至个中结成夫妇，是为神仙延年而已。

　　惟能廓我鄞鄂，内感三元，假中真火，剥阴留阳；日行月炼，打成一片，等时作用；得感坤母，应敕人元真一，降配我中，真真合德，自得真火如然；炼生黍珠，以志引落中黄极中，如珠盘旋，霞云覆护，存若女孕，乃为结胎。法惟虚寂以存之，既惟日温时养而已。如是体养，功到是一非一，是二非二，乃为致成天仙功诀。”

　　我师大虚翁之玄论如此。此即悟元先生所谓到得“纯阳完成之体”之真真功用也。若遵先生所示，尚属幻幻气感交生之元，未得即谓纯阳完成之体。火候功法，亦未尽泄。余故述而补之。］

　　问曰：“性命属于坎离，心是离，肾是坎乎？”答曰：“此后天幻身之坎离，非先天法身之坎离。法身坎离，以离去其阳为离，以坎陷其真为坎。离去其阳，则所有者必阴。坎陷其真，则所藏者必阳。离为日魂，乃丽明之象，然外雄内雌，魂中有魄也。坎为月魂，乃晦暗之象，然外黑内白，魄中有魂也。中阴中阳，具乾坤中正之体，为真阴真阳，乃性命之根。丹道采此二气，合而成真，超凡人圣，是岂后天有形之坎离可比乎？”

　　问曰：“坎离即是真阴真阳，取坎填离；所取者何阳？所填者又是何阴？”答曰：“此就后天中返先天而言，所填之阴，即我家之阴，后天之物为假。阴乃离内七般殊砂，身中涕吐精津气血液也。七般灵物，时刻难留。坎中之阳，即他家之物，先天之真阳。取此坎中之阳，以填我离内之假阴，如猫捕鼠，是以先天化后天，以真阳制假阴耳！不得以假阴认真阴。假阴天地所生者，真阴生乎天地者，何得相混？”

　　问曰：“真阴阳假阴阳之实迹，可得闻乎？”答曰：“真阴阳，如世间媒的所合之夫妻。假阴阳，如世间私通苟合之男女。私通苟合，一朝事败，性命有伤，非徒无益，而又有害。媒的所合，光明正大，生子生孙，谁得而拆？谁得而败？盖以真者成事，假者败事，故至人不用假而取真也。”

　　问曰：“和合阴阳以黄婆为媒媳。黄婆在何处？”答曰：“中土也。《易》曰：‘黄中通理。’盖中土所以和阴阳，合四象，攒五行。修行若无此土，阴阳何以和？四象何以合？五行何以攒？特以土为阴阳、四象、五行之信。故春、夏、秋、冬四季，各有土王十八日者，取其信也。”

　　问曰：“土有真、假、先天、后天之分乎？”答曰：“如何无有？譬之春、夏、秋、冬，各有土王十八日。此土乃无形之土，属于先天，土之气也。大地之土，乃有形之土，属于后天，土之质也。气为真，质为假。不特土之真假如是，即四象、五行亦然。”

　　问曰：“假土既不用，何以大地假土生物乎？”答曰：“真者，借假以施功，假者，借真而生形。无假不现真，无真不现假。假即在真之中，真即在假之中。大道后天中返先天，亦是此意也。”

　　问曰：“坎离若还无戊己，虽含四象不成丹。此戊己二土即真假之别名乎？”答曰：“此戊己即吾所谓先天之土，而非言后天也。盖先天有戊己，后天亦有戊己。

　　以先天而论，离中有己，坎中有戊。戊乃静中之动土属阳，己乃动中之静土属阴。所谓镇位中宫者，即静土。所谓招摄先天者，即动土。具此二土，以合坎离，则水火相济而结丹，逆道也。

　　以后天而论，离之一阴为假阴，乃不正之阴，明于外而暗于内，为不静之己土。坎之一阳为假阳，乃不正之阳，正气闭而邪气彰，为妄动之戊土。

　　具此二土，伤人性命，则水火不济而败道。有此分别，何得一概而论？”

　　问曰：“先天戊己，同用乎？分用乎？”答曰：“以还丹而论，以内之己土而招外之戊土，以己求人而采药。以大丹而论，以外之戊土而就内之己土，以情归性而结胎，此分用也。

　　采药之时，内之己土不倡，则外之戊土不和；外之戊土不动，则内之己土不应；内外同济而药自虚无中生出。结胎之时，内之己土不迎，则外之戊土难就；外之戊土不动，则内之己土难施；动静如一而胎从自然处结就，此同用也。”

　　问曰：“还丹大丹之理如何分别？”答曰：“还丹者，还其原本，后天中返先天也。大丹者，修其原本，无象中生实象也。盖人自阳极生阴之后，日复一日，阴剥其阳，先天之气消化，分数大缺。还者，以法追摄，渐采渐收，复其本来原有之数，如物已失而复得，已去而复还，此还丹也。然本数虽足，若不经火锻炼，不能以无形生有形，以无质生有质。故必于还丹之后，重安炉，复立鼎；以铅投汞，以汞养铅；用天然真火锻炼成真，变为金刚不坏之物；与天地并久，与日月争光，方能全得一个原本。否则，还丹已就而不修大丹，虽有原本，必不坚固，终有得而复失之时。”

　　［参证：按：还丹未后一着，即混俗之妙用。丹道必经之要着其中旨契，各有趋向，未可一概而论也。然皆名为重安炉，复立鼎。曰鼎曰炉，喻言耳！

　　悟元子示，乃汉唐以来成法，尚未追溯太上心宗，故有重安复立等说。是或踪循裴航故事，或循薛祖隐妙，皆是踵循要道，全其妙行者也。

　　惟吾太上心宗，不外先天立脚；还丹在此，大丹大在此，是为不二法门；至精至微，至玄至奥，然又极中极庸，极浅极近者。体商事之，个中浩渺如大海，要妙如河沙。

　　学者只须修具千手千眼，炼筑无边无际大法藏，藏有吸金大宝石，我则于中检而袭之。此一宝石生自无极，无形无象，无声无臭。先哲不得而名之，第以无质生质，而又似石非石，强名曰：宝石。夫岂磁石乎哉！人之真一实似之。

　　至夫千手千眼，与夫无际无边大法藏，还从克己一功中炼出者。先师太虚翁玄论如此，究其功法，不外万缘放下，一意留坤，开启功用，如是如是，不敢自私，谨以补述悟元先生所未示云。］
</div>
    <div class="pagination">
<a href="修真辩难参证.html">上一页</a><a href="修真辩难参证.html">1</a><span class="current-page">2</span><a href="修真辩难参证_page3.html">3</a><a href="修真辩难参证_page4.html">4</a><a href="修真辩难参证_page5.html">5</a><a href="修真辩难参证_page6.html">6</a><a href="修真辩难参证_page7.html">7</a><span>...</span><a href="修真辩难参证_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
