<!DOCTYPE html>
<html>
 <head>
  <meta charset="utf-8"/>
  <title>
   古书隐楼藏书 - 第 6 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古书隐楼藏书 - 第 6 页/共 28 页
  </h1>
  <div class="content">
   回光守中章第三
　　祖师曰：回光之名何昉乎？昉之自文始真人也（即关尹子）。回光则天地阴阳之气无不凝，所谓精思者此也，纯气者此也，纯想者此也。初行此诀，乃有中似无，久之功成，身外有身，乃无中生有。百日专功，光才真，方为神火。百日后，光自然聚，一点真阳，忽生黍珠，如夫妇交合有胎，便当静以待之，光之回，即火候也。
　　〔回光之益之妙，本文详矣，回光得聚之诀亦备矣。然犹有欲取先与玄妙一诀，可引而伸之，其诀乃放光以引耳。放光妙用，在知廓其气机，欲廓气机，在知气透九霄，欲行上透，须知下达，下达作用，须先目光聚于干宫，光足则下达中下，乃穿闾后透，透顶而上。透愈高，现愈广，觉广仍以事回耳，此未传之秘也〕
　　夫元化之中，有阳光为主宰，有形者为日，在人为目，走漏神识，莫此甚顺也。故金华之道，全用逆法。回光者，非回一身之精华，直回造化之真气，非止一时之妄想，直空千劫之轮回。故一息当一年，人间时刻也，一息当百年，九途长夜也。凡人自力（户卧切音和）地一声之后，逐境顺生，至老未尝逆视，阳气衰灭，便是九幽之界。故《楞严经》云：纯想即飞，纯情即堕。学人想少情多，沉沦下道。惟谛观息静，便成正觉，用逆法也。《阴符经》云：机在目。《黄帝素问》云：人身精华，皆上注于空窍是也。得此一节，长生者在兹，超升者亦在兹矣。此贯彻三教工夫也。
　　光不在身中，亦不在身外，山河日月大地，无非此光，故不独在身中。聪明智慧，一切运转，亦无非此光，所以亦在身外。天地之光华，布满大千，一身之光华，亦自漫天盖地，所以一回光，天地山河一切皆回矣。人之精华，上注于目，此人身之大关键也。子辈思之，一日不静坐，此光流转，何所底止！若一刻能静坐，万劫干生，从此了彻。万法归于静，真不可思议，此妙谛也。然工夫下手，由浅入深，由粗入细，总以不间断为妙。工夫始终则一，但其间冷暖自知，要归于天空海阔，万法如如，方为得手。
　　圣圣相传，不离反照。孔云致知，释号观心，老云内观，皆此法也。但返照二字，人人能言，不能得手，未识二字之义耳。反者，自知觉之心，反乎形神末兆之初，即吾六尺之中，返求个天地未生之体。今人但一二时闲坐，反顾己私，便云返照，安得到头！
　　佛道二祖，教人看鼻尖者，非谓着念于鼻端也。亦非谓眼观鼻端，而念又注中黄也。眼之所至，心亦至焉，何能一上而一下也，又何能忽上而忽下也。此皆认指而为月。毕竟如何？曰鼻端二字最妙，只是借鼻以为眼之准耳。初不在鼻上，盖以太开眼，则视远而不见鼻矣。太闭眼，则眼合而不见鼻矣。太开失之外走，易于散乱；太闭失之内驰，易于昏沈。惟垂帘得中，恰好望见鼻端，故取以为准。只是垂帘恰好去处，任彼光自然透入，不劳你注射与不注射也。
　　〔天心章言以意引临心后关前，是示功夫已到之人，统说回光之全功也，此言不必念又注黄中，是教初学凝神一处以聚光，不可分心两处也。待得透入之后，则鼻尖是指中黄是月。看鼻尖者，用以为眼之准，使无外走内驰之弊，惟垂帘为得中，然意初不在鼻而在天目。所以聚光于此，光既得聚，则又须引光下注中黄，盖以中黄，在人身地天之中正，即易之黄中，释氏所谓缘中，吾宗名曰玄牝之门，乃是生天生地生人生物之玄窍，修真成道之基，基于此者，初学如何便得注此。故须假鼻尖以为准，始得光聚天目。天目为三光之都会，而山根为人之性户，上达泥丸，中达黄中，下通脐后者。故须凝聚光于此处，由此而下注，是乃不易之功法。然忌太着意，兼忌躐等而进。自然总以光聚黄中为得也〕
　　看鼻端，只于最初入静，举眼一视，定个准则便放下。如泥水匠人用线一般，彼只起手一挂，便依了做去，不只管把线看也。
　　止观是佛法，原不秘的。以两目谛观鼻端，正身安坐，系心缘中，道言中黄，佛言缘中，一也。不必言头中，但于两目中间，齐平处，系念便了。光是活泼泼的东西，系念两眼之齐平处，光自然透入，不必着一念于中黄也。此数语已括尽要旨，其余入静出静前后，以下止观书印证可也。
　　缘中二字极妙。中无不在，遍大千皆在里许，聊指造化之机，缘此入门耳。缘此为端倪，非有定着也，此一字之义，活甚妙甚。
　　止观二字，原离不得，即定慧也。以后凡念起时，不要仍旧兀坐，当究此念在何处，从何起，从何灭，反复推穷，了不可得。即见此念起处也，不要又讨过起处，所谓‘觅心了不可得，吾与汝安心竟’。此是正观，反此者名为邪观。如是不可得已，即仍旧绵绵去，止而继之以观，观而继之以止，是定慧双修法，此为回光。回者止也，光者观也。止而不观，名为有回而无光，观而不止，名为有光而无回，志之。
　　〔止观原文，有此推究功法，是为未见心体，且不真信心体本虚本无，本净本寂，故有等等推究，造至了不可得，盖已为汝安心竟也。此一句是为即境指点法，若已见性，一照即觉，妄自遁矣，不老推究。妄去体验，不老寻觅。然只可为已见性者道，若未见性，必令从推究体得，尚须当下点破，信根方坚，疑根方断也。此后绵绵行去，但嘱勿动勿随，凭他妄况弥天盖地，而吾体自存。种种妄况，一切如浮云之点太虚，与我何损之有？盖此种种妄况，乃是气机，第无净尽之理，一起扫除之念，此念即妄，此起即着。古德云“驱除烦恼重增念，趋向真如即是邪。吾宗但嘱勿动，动则非逐即随，岂仅乱性已哉。谨按此节祖意，乃在知止，故有等等推究功法也。吾辈事之，但加心信以行，一味返妄归真，返妄归真不外回字，回光自返，无劳引导。一得寂体宗旨，谓当静也照，动也照，第照字须若春之日，秋之月，乃为得宜耳〕
回光调息章第四
　　祖师曰：宗旨只要纯心行去，不求验而验自至。大约初机病痛，昏沈散乱，二种尽之。却此机窍，无过寄心于息，息者自心也。自心为息，心一动而即有气，气本心之所化也。吾人动念至速，雾顷起一妄念，即一呼吸应之。故内呼吸与外呼吸，如声响之相应，一日有几万息，即有几万妄念。神明漏尽，如木槁灰死矣。然则欲无念乎，不能无念也，欲无息乎，不能无息也。莫若即其病而为药，则心息相依是已。故回光兼之以调息，此法全用耳光。一是目光，一是耳光。目光者，外日月交光也，耳光者，内日月交精也。然精即光之凝定处，同出而异名也。故聪明总一灵光而已。坐时用目垂帘后，定个准则便放下。然竟放下，又恐不能，即存心于听息。息之出入，不可使耳闻，听惟听其无声。一有声，即粗浮而不入细，当耐心轻轻微微，愈放愈微，愈微愈静，久之，忽然微者遽断，此则真息现在，而心体可识矣。盖心细则息细，心一则动气也，息细则心细，气一则动心也。定心必先之养气者，亦以心无处入手，故缘气为之端倪，所谓纯气之守也。
　　〔调息用耳光，秘法也。然有耳聋一辈，息之粗细不得闻，奈何？是当体之以觉，盖以气由心化，心无形，其粗其细，不易觉。气则无质而尚有迹，可体觉也。迹粗则加静其心，心静则迹自细，而细已微矣。迹造至无，则息已造真息息矣。较用耳光，得调更速。故古有调息不若调心之妙用也。年老耳聋之人，舍是体觉一诀，此步功夫终难入彀也。况觉乃性精，迹乃命末，是亦有性命相顾之义，先师太虚翁曾为高海留言之，谨采以补祖师之所未及〕
　　子辈不明动字，动者，以线索牵动言，即掣之别名也。既可以奔驰使之动，独不可以纯静使之宁乎。此大圣人视心气之交，而善立方便，以惠后人也。丹书云：鸡能抱卵心常听，此要妙诀也。盖鸡之所以能生卵者，以暖气也。暖气止能暖其壳，不能入其中，则以心引气入。其听也，一心注焉，心入则气入，得暖气而生矣。故母鸡虽有时出外，而常作侧耳势，其神之所注未常少间也。神之所注未尝少间，即暖气亦昼夜无间，而神活矣。神活着，由其心之先死也。人能死心，元神即活，死心非枯槁之谓，乃专一不分之谓也。佛云：置心一处，无事不办。心易走，即以气纯之，气易粗，即以心细之，如此而心焉有不定者乎。
　　大约昏沈散乱二病，只要静功日日无间，自有大休歇处。若不静坐时，虽有散乱，亦不自知。既知散乱，即是却散乱之机也。昏沈而不知，与昏沈而知，相去奚啻干里！不知之昏沈，真昏沈也。知之昏沈，非全昏沈也，清明在是矣。
　　散乱者，神驰也，昏沈者，神未清也，散乱易治，昏沈难医。譬之病焉，有痛有痒者，药之可也，昏沈则麻木不仁之症也。散者可以收之，乱者可以整之，若昏沈，则蠢蠢焉，冥冥焉。散乱尚有方所，至昏沈全是魄用事也。散乱尚有魂在，至昏沈则纯阴为主矣。静坐时欲睡去，便是昏沈。却昏沈，只在调息，息即口鼻出入之息，虽非真息，而真息之出入，亦于此寄焉。凡坐须要静心纯气，心何以静，用在息上，息之出入，惟心自知，不可使耳闻，不闻则细，细则清，闻则气粗，粗则浊，浊则昏沈而欲睡，自然之理也。虽然，心用在息上，又要善会，亦是不用之用，只要微微照听可耳。何谓照？即眼光自照。目惟内视而不外视，不外视而惺然者，即内视也，非实有内视。何谓听？即耳光自听，耳惟内听而不外听，不外听而惺然者，即内听也，非实有内听。听者听其无声，视者视其无形。目不外视，耳不外听，则闭而欲内驰。惟内视内听，则既不外肆，又不内驰，而中不昏沈矣，此即曰月交精交光者也。
　　昏沈欲睡，即起散步，神清再坐。清晨有暇，坐一炷香为妙。过午人事多扰，易落昏沈，然亦不必限定一炷香，只要诸缘放下，静坐片时，久久便有入头，不落昏沈睡者矣。
回光差谬章第五
　　祖师曰：诸子功夫渐渐纯熟，然枯木岩前错路多，正要细细开示。此中消息，身到方知，吾今则可以言矣。吾宗与禅学不同，有一步一步证验，请先言其差别处，然后再言证验。宗旨将行之际，预作方便，勿多用心，放教活泼泼地，令气和心适，然后入静。静时正要得机得窍，不可坐在无事甲里（所谓无记空也），万缘放下之中，惺惺自若也。又不可着意承当（凡太认真，即易有此。非谓不宜认真，但真消息在若有若无之间，以有意无意得之可也），惺惺不昧之中，放下自若也。又不可堕于蕴界，所谓蕴界者，乃五阴魔用事。如一般入定，而槁木死灰之意多，大地阳春之意少。此则落阴界，其气冷，其息沈，且有许多寒衰景象，久之便堕木石。又不可随于万缘，如一入静，而无端众绪忽至，欲却之不能，随之反觉顺适，此名主为奴役，久之落于色欲界。上者生人，下者生狸奴中，若狐仙是也。彼在名山中，亦自受用风月花果，琪树瑶草，三五百年受用去，多至数千年，然报尽还生诸趣中。此数者，皆差路也。差路既知，然后可求证验。
回光证验章第六
　　祖师曰：证验亦多，不可以小根小器承当，必思度尽众生。不可以轻心慢心承当，必须请事斯语。静中绵绵无间，神情悦豫，如醉如浴，此为遍体阳和，金华乍吐也。既而万类俱寂，皓月中天，觉大地俱是光明境界，此为心体开明，金华正放也。既而遍体充实，不畏风霜，人当之兴味索然者，我遇之精神更旺，黄金起屋，白玉为台；世间腐朽之物，我以真气呵之立生；红血为乳，七尺肉团，无非金宝，此则金华大凝也。第一段，是应观经‘日落大水，行树法象’。日落者，从混沌立基，无极也。上善若水，清而无暇，此即太极主宰，出震之帝也。震为木，故以行树象焉，七重行树，七窍光明也（西北干方，移一位为坎，日落大水，干坎之象也。坎为子方，冬至雷在地中，隐隐隆隆，至震而阳出地上矣，行树之象也，余可类而推之者）。第二段，即肇基于此，大地为冰，琉璃宝地，光明渐渐凝矣。所以有蓬台而继之佛现也，金性既现，非佛而何，佛者，大觉金仙也。此大段证验耳。
　　〔山本此下载有宣示秘文。至此鸾笔忽停，时值月晦，倏大明亮，非日非月，而毫末不隐，异香充塞，空中隐隐闻有天乐，久之，鸾始飞舞，判曰：此毗卢遮那如来也。吾宗太上曾言，惜我于无量劫前，位证无量寿主，境土极西，去今西牛贺洲十万八千里，国曰无量寿国，我于斯地，集诸同志，万五千人，即身即世，以觉通性，灭度一切光明藏中，法界如琉璃，而大地行树，七宝凝成。人无男女，莲华化生，飞潜动植，无不咸若，寿亦无量。今之阿弥陀佛国，即昔无量寿国也。今岩于龙峤演说先天虚无太一金华宗旨，盖亦欲自此修证，可俾东土化成极乐国，善哉善哉。宏愿肇宣，宏运斯应，朕兆有开必先，性光无员勿届。今得感降祖性光注，福庇无量矣。祖性，即毗卢遮那如来也。长春邱祖亦降坛，训曰：金刚经曰：如来者，无所从来，亦无所去，故名如来。心存则现念隐即泯，泯现者迹耳，并无生灭者也。其时众真咸会，各有颂赞，不能悉述，识其要训如此。此真人八万劫一集之会，不期于龙峤遇之。得读是书者，慎毋自弃，裔孙太定谨识。此先哲石庵氏所志。今蒋本所本乃中宗后裔，掩袭此书而抑北宗，故削去之，誊本亦然，兹特为补录〕
　　现在可考证者有三：一则坐去，神入谷中，闻人说话，如隔里许，一一明了，而声人皆如谷中答响，未尝不闻，我未尝一闻，此为神在谷中，随时可以自验；一则静中，目光腾腾，满前皆白，如在云中，开眼觅身，无从觅视，此为虚室生白，内外通明，吉祥止止也；一则静中，肉身絪缊，如绵如玉，坐中若留不住，而腾腾上浮，此为神归顶天，久之上升可以立待。此三者，皆现在可验者也。然亦是说不尽的，随人根器，各现殊胜。如《止观》中所云‘善根发相’是也。此事如人饮水，冷暖自知，须自己信得过方真。先天一炁，即在现前证验中自讨，一炁若得，丹亦立成，此一粒真黍也。一粒复一粒，从微而至着。有时时之先天，一粒是也，有统体之先天，一粒乃至无量也。一粒有一粒之力量，此要自家愿大为第一义。
　　〔蒋本誊本自家愿大改作胆大，此误笔，是大有关系。盖愿大两字，即承根器而来，愿大者，大根大器人，非自了汉也。况上文功作，并无奇异，何须胆大乎〕
回光活法章第七
　　祖师曰：回光循循然行去，不要废弃正业。古人云：事来要应过，物来要识过。子以正念治事，即光不为物转，当境即回。此时时无相之回光也。
　　日用间能刻刻随事返照，不着一毫人我相，便是随地回光，此第一妙用。清晨能遣尽诸缘，静坐一二时最妙。凡应事接物，只用返法，便无一刻间断。如此行之三月两月，天上诸真，必来印证矣。
道遥诀章第八
　　祖师曰：玉清留下道遥诀，四字凝神入气穴。六月俄看白雪飞，三更又见日轮赫。水中吹起藉巽风，天上游归食坤德。更有一句玄中玄，无何有乡是真宅。律诗一首，玄奥已尽。大道之要，不外无为而为四宇。惟无为，故不滞方所形象，惟无为而为，故不堕顽空死虚。作用不外一中，而枢机全在二目。二目者，斗柄也，斡旋造化，转运阴阳，其大药，则始终一水中金而已（即水乡铅）。前言回光，乃指初机，从外以制内，即辅以得主。此为中下之士，修下二关，以透上一关者也。今头绪渐明，机括渐熟，天不爱道，直泄无上宗旨，诸子秘之秘之，勉之勉之！夫回光其总名耳，功夫进一层，则光华盛一番，回法更妙一番。前者由外制内，今则居中御外。前者即辅相主，今则奉主宣献，面目一大颠倒矣。法子欲入静，先调摄身心，自在安和，放下万缘，一丝不挂。天心正位乎中，然后两目垂帘，如奉圣旨，以召大臣，孰敢不至？次以两目，内照坎宫，光华所到，真阳即出以应之。离外阳而内阴，干体也。一阴入内而为主，随物生心，顺出流转，今回光内照，不随物生，阴气即住，而光华注照，则纯阳也。同类必亲，故坎阳上腾，非坎阳也，仍是干阳应干阳耳。二物一遇，便纽结不散，絪缊活动，倏来倏往，倏浮倏沈，自己元宫中，恍如太虚无量，遍身轻妙欲腾，所谓云满千山也。次刚来往无踪，浮沉无辩，脉住气停，此则真交媾矣，所谓月涵万水也。使其杳冥中，忽然天心一动，此则一阳来复，活子时也。然而此中消息要细说。
　　〔山本此下，载有王昆阳律师玄论。时为康熙戊辰秋，律师自北南来，馆于杭城宗阳宫，靖庵隐真往谒，呈上此书，律师郑重其仪，拜而阅之，曰：太上心传备于此矣。是乃即世圆行之功法，而淑世功验，亦于此下，不可偏在一身看。其大旨，微露在斡旋造化二句，虽无一字及普济，而此章内功缜密之中，正陶冶全世功法，不言世而世在其中。行功至章，方有真验可得。二三子毋自歉，亦勿自恃，大行正有待也。乃命小子识之，今故附梓于后，后学者勉之。太定谨白。一得今按蒋本，此注不录，誊本亦不载，律师谓行有待，信矣〕
　　凡人一听，耳目逐物而动，物去则已，此之动静全是民庶，而天君反随之役，是常与鬼居矣。今令一动一静，皆与人俱，人乃真人，即身中天君也。彼动则与之俱动，动则天根也；静则与之俱静，静则月窟也。动静无端，亦与之为动静无端；休息上下，亦与之为休息上下，所谓天根月窟闲来往也。天心镇静，动违其时，则失之嫩；天心已动，而后动以应之，则失之老；天心一动，即以真意上升干宫，而神光视顶为导引焉，此动而应时者也。天君既升干宫，游扬自得，忽而欲寂，急以真意引入黄庭，而目光视中黄神室焉，既而欲寂者一念不生矣。视内者忽忘其视矣，尔时，身心便当一场大放，万缘泯迹，即我之神室鼎炉，亦不知在何所，欲觅己身，了不可得，此为天入地中，众妙归根之时也，即此便是凝神入气穴。夫一回光也，始而散者欲敛，六用不行，此为涵养本原，添油接命也。既而敛者，自然优游，不费纤毫之力，此为安神祖窍，翕聚先天也。既而影响俱灭，寂然大定，此为蛰藏气穴，众妙归根也。一节中具有三节，一节中具有九节，且俟后日发挥。今以一节中具有三节言之，当其涵养而初静也，翕聚亦为涵养，蛰藏亦为涵养，至后而涵养皆蛰藏矣。中一层可类推，不易处而处分矣，此为无形之窍，千处万处一处也。不易时而时分焉，此为无候之时，元会运世一刻也。
　　〔谨按无形之窍，玄窍是也。玄窍无处，三才尽在玄窍之中，何大何小，何远何近，何人何物，何身何世之有分限哉！无候之候，活时是也，活时无候，万古总在活时之中，何上元下元、春夏秋冬、子午卯酉、月日时刻之可执哉！然而欲开玄窍，须于活子活午者，动极而静，静极而动，窍之得体，概于此耳。何为活子？万类无声，一机时振，而无所向者是。何为活午？万路齐开，一时时寂，而无所归者是。盖以窍无刻闭，机寂则现，机搅则隐，现则觉，隐则迷，觉则循真，迷则入惑。欲启玄窍，绝无动运法，惟在寂体。是故智者但自栖神虚无，气机之动静，含光视之而已。亦不须作意寂定于其间，故能无入而不自得，回光妙诀盖如此。循是诀者，活子亦得活午亦得，正子正午，或得或失，不出乎心。心为机所自出耳，是为正本清源之要旨。曰子曰午者，动与静，阴与阳，乃于此别。而得有后先，有清浊，有老嫩，乃在一节之中具有九节焉。其说繁琐，五种仙眷所自出，有非一言得了者。师故论云，俟后日发挥〕
　　凡心非静极则不能动，动动妄动，非本体之动也。故曰：感于物而动，性之欲也，若不感于物而动，即天地之动也。不以天之动对天之性句，落下说个欲字，欲在有物也，此为出位之思，动而有动矣。一念不起，则正念乃生，此为真意。寂然大定中，而天机忽动，非无念之动乎？无为而为，即此意。诗首二句，全括金华作用。次二句，是日月互体意，六月即离火也，白雪飞即离中真阴，将返乎坤也。三更即坎水也，日轮即坎中一阳，将赫然而返乎干也。取坎填离，即在此中。次二句，说斗柄作用，升降全机，水中非坎乎？目为巽风，目光照入坎宫，摄召太阳之精是也。天上即干宫，游归食坤德，即神入炁中，天入地中，养火也。末二句，是指出诀中诀，诀中之诀，始终离不得，所谓‘洗心涤虑为沐浴’也。圣学以知止始，以止至善终，始乎无极，归乎无极；佛以无住而生心为一大藏教旨；吾道以致虚二字完性命全功。总之三教不过一句，为出死护生之神丹。神丹维何？曰一切处无心而已。吾道最秘者沐浴，如此一部全功，不过空心二字，足以了之，今一言指破，省却数十年参访矣。
　　子辈不明一节中具有三节，我以佛家空、假、中三观为喻，三观先空，看一切物皆空；次假，虽知其空，然不毁万物，仍于空中建立一切事；既不毁万物，而又不着万物，此为中观。当其修空观时，亦知万物不可毁，而又不着，此兼三观也。然毕竟以看得空为得力，故修空观则空固空，假亦空，中亦空。修假观，是用上得力居多，则假固假，空亦假，中亦假。中道时亦作空想，然不名为空而名为中矣。亦作假观，然不名为假而名为中矣，至于中则不必言矣。
　　吾虽有时单说离，有时兼说坎，究竟不曾移动一句。开口提云：枢机全在二目。所谓枢机者，用也，用此斡旋造化，非言造化止此也。六根七窍，悉是光明藏，岂取二目而他概不问乎！用坎阳，仍用离光照摄，即此便明。朱子（云阳讳元育北宗派）尝云：瞎子不好修道，聋子不妨。与吾言何异，特表其主辅轻重耳。日月原是一物，日中含真精，是真月之精，月窟不在月而在日，所谓月之窟也，不然，只须言月足矣。月中翕真阳，是真日之光，日光反在月中，所谓天之根也，不然，只须言天足矣。一日一月，分开止是半个，合来方成一个全体。如一夫一妇，独居不成家室，有夫有妇，方算得一家完全。然而物难喻道，夫妇分开，不失为两人，日月分开，不成全体矣。知此则耳目犹是也。吾谓瞎子已无耳，聋子已无目，如此看来，说甚一物，说甚两物。说甚六根，六根一根也；说甚七窍，七窍一窍也。吾言只透露其相通处，所以不见有两，子辈专执其隔处，所以随处换却眼睛。
百曰立基章第九
　　祖师曰：《心印经》云：回风混合，百曰功灵。总之立基百日，方有真光。如子辈尚是目光，非神火也，非性光也，非慧智炬烛也。回之百日，则精气自足，真阳自生，水中自有真火，以此持行，自然交媾，自然结胎，吾方在不识不知之天，而婴儿自成矣。若略作意，便是外道。
　　百日立基，非百日也。一日立基，非一日也。一息立基，非呼吸之谓也。息者自心也，自心为息，元神也，元气也，元精也。升降离合，悉从心起，有无虚实，咸在念中。一息一生持，何止百日，然百日亦一息也。
　　百曰只在得力。昼中得力，夜中受用，夜中得力，昼中受用。
　　百日立基，玉旨也。上真言语，无不与人身应。真师言语，无不与学人应。此是玄中之玄，不可解者也。见性乃知，所以学人必求真师授记，任性发出，一一皆验。
性光识光章第十
　　祖师曰：回光法，原道行止坐卧，只要自得机窍。吾前开示，云虚室生白，光非白也，但有一说，初未见光时，此为效验，若见为光，而有意着之，即落意识，非性光也。子不管他有光无光，只要无念生念。何谓无念？千休千处得。何为生念？一念一生持。此念乃正念，与平日念不同。今心为念，念者现在心也。此心即光即药。凡人视物，任眼睛一照去，不及分别，此为性光，如镜之无心而照也，如水之无心而鉴也。少顷即为识光，以其分别也。镜有影，已无镜矣，水有象，已非水矣，光有识，尚何光哉！
　　子辈初则性光，转念则识，识起而光杳不可觅，非无光也，光已为识矣。黄帝曰：声动不生声而生响，即此义也。《楞严推勘入门》曰：不在尘，不在识，惟选根。此则何意？尘是外物，所谓器界也。与吾了不相涉，逐之则认物为己，物必有还，通还户牖，明还日月，将他为自，终非吾有。至于不汝还者，非汝而谁？明还日月，见日月之明无还也。天有无日月之时，人无有无见日月之性。若然，则分别日月者，还可与为吾有耶？不知因明暗而分别者，当明暗两忘之时，分别何在？故亦有还，此为内尘也。惟见性无还，见见之时，见非是见，则见性亦还矣。还者还其识流转之见性，即阿难‘使汝流转，心目为咎’也。初言八还，上七者，皆明其一一有还，故留见性，以为阿难拄杖。究竟见性既带八识，非真不还也。最后并此一破，方为真见性，真不还矣。子等回光，正回其最初不还之光，故一毫识念用不着。使汝流转者，惟此六根，使汝成菩提者，亦惟此六根。而尘与识皆不用，非用根也，用其根中之性耳。今不堕识回光，则用根中之元性，落识而回光，则用根中之识性，毫厘之辩，乃在此也。
　　用心即为识光，放下乃为性光。毫厘千里，不可不辩。识不断则神不生；心不空则丹不结。
　　心净则丹，心空即药。不着一物，是名心净，不留一物，是名心空。空见为空，空犹末空，空忘其空，斯为真空。
坎离交媾章第十一
　　祖师曰：凡漏泄精神，动而交物者，皆离也。凡收转神识，静而中涵者，皆坎也。七窍之外走者为离，七窍之内返者为坎。一阴主于逐色随声，一阳主于返闻收见。坎离即阴阳，阴阳即性命，性命即身心，身心即神炁。一自敛息，精神不为境缘流转，即是真交。而沉默趺坐时，又无论矣。
周天章第十二
　　祖师曰：周天非以气作主，以心到为妙诀。若毕竟如何周天，是助长也。无心而守，无意而行，仰观乎天，三百六十五度，刻刻变迁，而斗枢终古不移。
　　〔蒋本誊本俱作斗柄。钱恬斋方伯藏本作北辰，朱石君中堂佩本亦作北辰，而注载当从龙峤本作斗枢。其下有注曰：斗枢即北斗第三禄存星君，德合北极辰星，辰星者，镇星也，动而不出其极者，故北斗第三禄存星君亦自终古不移其处，斗为天心盖以此。邵子诗曰：冬至子之半，天心无改移。以其定若枢然，故曰斗枢。况按是书出自龙峤山房，世本不足据云。可见是书，都中自有陶本可采，蒋侍郎何故不之采？想必误于王和尚也〕
　　吾心亦犹是也。心即斗枢，气即群星。吾身之气，四肢百骸，原是贯通，不要十分着力。于此煅炼识神，断除妄见，然后药生，药非有形之物，此性光也，而即先天之真炁。然必于大定后方见，并无采法，言采者大谬矣。见之既久，心地光明，自然心空漏尽，解脱尘海。若今日龙虎，明日水火，终成妄想。吾昔受火龙真人口诀如是，不知丹书所说更何如也。
　　一日有一周天，一刻有一周天，坎离交处，便是一周。我之交，即天之回旋也。未能休歇，所以有交之时，即有不交之时。然天之回旋也，未尝少息。果能阴阳交泰，大地阳和，我之中宫正位，万物一时畅遂，即丹经沐浴法也。非大周天而何？（石庵氏曰：句中有话，莫小用了。○今世本皆失采入）此中火候，实实有大小不同，究竟无大小可别（石庵氏曰：吾辈可以悟矣，小就惜哉）。到得功夫自然，不知坎离为何物，天地为何等，孰为交，孰为一周两周，何处觅大小之分别耶？总之一身旋运难真，不真，见得极大亦小，真则一回旋，天地万物悉与之回旋，即在方寸处，极小亦为极大。故金丹火候，全要行归自然。不自然，天地自还天地，万物各归万物。若欲强之使合，终不能合。即如天时亢旱，阴阳不和。乾坤未尝一日不周，然终见得有多少不自然处，我能转运阴阳，调摄自然，一时云蒸雨降，草木酣适，山河流畅，纵有乖戾，亦觉顿释，此即大周天也。
　　〔不可无此棒喝。不真即妄，毫厘而亿万亿也。治身得真，医世在其中矣。寂而体之，祖即以天时验内功，旨哉旨哉〕
　　问：活子时其妙，必认定正子时，似着相？曰：不着相。不指明正子时，何从而识活子时？既识得活子时，确然又有正子时，是一是二，非正非活，总要人看得真，一真则无不正，无不活矣。见得不真，何者为正，何者为活，何者为正耶？即如活子时，是时时见得的。毕竟到正子时，志气清明，活子时愈觉发现。若未识得活的，且只向正的时候验取，则正者现前，活者无不神妙矣。
第十三章劝世歌
　　祖师曰：吾因度世丹衷热，不惜婆心并饶舌。世尊亦为大因缘，直指生死真可惜。老君也患有吾身，传示谷神人不识。吾今略说寻真路，黄中通理载大易。正位居体是玄关，子午中间堪定息。光回祖窍万神安，药产川原一炁出。透幙变化有金光，一轮红曰常赫赫。世人错认坎离精，搬运心肾成间隔。如何人道合天心，天若符兮道自合。放下万缘毫不起，此是先天真无极。太虚穆穆朕兆捐，性命关头忘意识。意识忘后见本真，水清珠现玄难测。无始烦障一旦空，玉京降下九龙册。步云汉今登天阙，掌风霆兮驱霹雳。凝神定息是初机，退藏密地是常寂。
　　吾昔度张珍奴二词，会有宗旨。子后午前非时也，坎离耳。定息者，息息归根中黄也。坐者，心不动也。夹脊者，非背上轮子，乃直透玉京大路也。双关者，此处有难言。忌忘神守，而贵虚寂与无。所守，守此义也。液于是化，血于是成。而后于是返先天，气于是返神，神于是还虚，虚于是合道，道于是圆志，志于是满愿，诀不胜述，此处是也（此十三句惟我宗坛遗册有之）。至如地雷震动山头者，真气生也，黄芽出土者，真药生也（此一句亦惟宗坛遗册有之）。小小二段，已尽修行大路，明此可不惑于人言。
　　昔夫子与颜子登泰山顶，望吴门白马，颜子见为疋练，太用眼力，神光走落，故致早死，回光可不勉哉！
　　回光在纯心行去，只待真息凝照于中宫，久之自能通灵达变也。总是心静气定为基，心忘气凝为效，气息心空为丹成，心气浑一为温养，明心见性为了道。子辈各宜勉力行去，错过光阴，可惜也。七子勉之！一日不行，一日即鬼也；一息行此，一息真仙也。参赞化育，其基于此，七子勉之！
吕祖师三尼医世说述序
　　文所以载道也，余闻世间有是秘文久矣。忆自弱冠时，得侍东篱老师于桐柏山。师奉天人，年已百有十余岁，姓高氏。浙闽总制高公，盖师同宗也，巡边过山，以三尼医世说问师。师曰：“吾曾见于王阳明先生篑中书之内编，其门人王龙溪刻以传世者，是羲黄以身治世之大道也；又尝闻诸驻世神仙李泥丸，吾门下沈一炳曾三遇之，一炳尝以‘三尼’两字，叩于泥丸，泥丸曰：‘此道传自羲黄，仲尼牟尼青尼三大圣人，阐以立教，三家之徒各述其入门之径，集成一编，或曰说述，或曰心传，或曰功诀，或曰功用。今散轶矣。’余昔闻于高师者如此。”至乾隆丙午岁十月二十六日，吾大师太虚翁是日辞世，于先两日授书一册，嘱收勿泄。其时尚达，不务慎守，友人携赴晋宁，久假不归，乃即吕祖三尼医世功诀也。岁己酉，浙督学朱石君先生按临湖州，进谒于右文馆。始知先生有是书珍藏，不以示人，颇疑有脱简。闻金盖藏本完善，以余为诚实可信，嘱往构取，不得而返。乃示余所藏之本，系明代人手录，有诚意伯跋。余拟录之，适先生俶装将按他郡，匆匆不果。越四载宦游，过鸡足山，访住世神仙鸡足道者于龙树山房。仙姓黄名守中，西域月支人，元时进中国，久休鸡足，故有是号。顺治十六年入京师，求授太上三大戒于昆阳王律师，初无名字，自号野闼婆，华言求道士也。律师以其身休中国有年，因命以华人姓名曰黄守中，迄今滇人咸以黄真人呼之，年已五百有余岁，而貌若六十许人，双眸炯炯，声若洪钟。案头无多书，《佛说持世陀罗尼经》外，唯《三尼医世说述》，核即东篱所见，太虚神说者。乞勿与，请录之。笑曰：“毋，子归而求之，诚访二美得自集者，今非其时，姑待之。”余因问曰：“某昔得有吕祖三尼医世功诀，为某大师太虚翁所授，未及体阅，为友携去，此书如何？”曰：“余向亦有之，善册也，他日亦必得者”。余又问曰：“先生尝行是说乎”。先生曰：“时哉，时哉！”又问曰：“圣如孔子，不以斯道医世，何也？”曰：“圣人立人之极，行斯道于万世者也，夫子之道大，不在一时也。且郏鄏定鼎，卜年七百，春秋之季，其数已终，安知非参赞之神功维持衰运，迓续乃命于天乎？”曰：“夫子若以斯道济世，当时应大治矣”。曰：“春秋之时，孽海甚深，杀运将启，天故未欲平治天下也，凡暴殄之气足以致虚耗；淫泆之气以致水涝，冤抑之气致亢旱；悖逆之气足以致兵刃。乖气久郁而入不散，则元气隔阂而不通，无位之圣人能培人心固有之善，而不能锄人世已稔之恶。师道立则善人多，善人多则可以维持世运。其自作不靖者，天将聚而歼旃，非韦布之士所得而治也。”曰：“然则斯道亦有穷乎？”曰：“良医攻疾，必去其疾，而后元气可通，子不闻老子之言乎，道大、天大、地大、王亦大”。王亦大者，薄海内外，百万亿生灵之所归，有旋干转坤之权也。道与权合，则兵刑礼乐，革旧俗而新之，权足以去其疾而奠安之也。有道而无权，岂能于凶人败类而亦安之怀之也哉。世之为病有二：曰人为之病，曰天运之病。人为之病，戾气所钟，所谓‘自作之孽不可活’，惟有权者能医之。天运之病，协气可逭，所谓‘天作孽犹可为’，惟有道者能医之。然而天运亦转移于人事，消戾气于未萌之先，则天运亦应之。天运通，则元气通，元气通，则大化通，斯道乃大通而不穷也。在上之君子，则平地成天，于物一无所遗，在下之君子，则立人达人，于物亦大有所济。以道医世，不因世废道也。况当升平之世，海宇乂安，上有大圣人以为之主，道与权合，版图之内，无有顽民污吏酿灾眚以梗塞气机。则此道流通，虽一介之士，亦有位天地育万物之能事，得襄赞于不见不闻之中矣。若五行百物之生成，偶有偏灾小劫，行此道以补之，上合仁主之心，下济生灵之厄，有不如响斯应者乎！”余之受教于黄真人者如此。至岁癸丑，游洞庭之东山，休于朱氏。朱为吾山前辈九还翁昆孙，好玄学。出示藏本二册，其一为文正中堂珍藏之书，亦属誊本，而无名人手跋。其一为吾山石庵律师手录于龙峤山房，辑题于隐真黄祖者，文义更为明畅，殆鸡足真人所称详善本也。因乞携归，其时未闻个中玄理，妄期道成而后行之。迟至道光五年，蒙吾太虚翁洵呈昔授医世功诀，又沐吕祖临沙，洋洋万言，玄理乃明。始悔师传功诀，为友携赴晋宁，迄今未归。幸有鸡足真人，谓必自得。爰详节录沙示，又采闻见，汇而注之。儒释二家之说，则分引经义以补之，以未读持世经故，爰附管窥七则，抄成一册，详述得详书颠末，以祛无征之惑，将以公诸同志。稿既成，或有见而问曰：“是道惟存心济世者可行之，若私心用事之人，亦可行乎？”余矍然起立曰：“是何言欤！挟私则背道，必不可行，吕祖尝降坛戒谕曰:‘二气之用，阳为德，阴为刑，动于私，即入于阴。中正慈祥则为德，邪忒凶暴则为刑，苟非利物济人之心，而欲以吾气引动乾坤之气，则刑气所召，间不容发，天魔应之，天神殛之，其祸甚速，自取灭亡，历劫不赦，悔不可追，’祖师明训如此。”故学道者，正心为第一义，识此以为玩亵是书者鉴焉。时道光戊子年孟夏望日嗣龙门正宗第十一代闵一得谨序。
原序
　　太始之初，道立于一。确不可拔，而无所倚；坚不可破，而无所住。无贰无间，无内无外，静而无静，动而无动。刚柔健顺之未判，而为至刚至柔至健至顺之所由出。大生之母，大道之原，是曰真一。真一者，先天之精活泼泼地，其发不可遏。发则通，通则为阳，其复则为阴，通复是气之始。阳清则升，阴浊则降，清浊是形之始。故真一为生天生地之始，体万有而空万有，无极是也。惟无，故无隔阂，故极灵极明；惟无，故无挂无碍，故能屈能伸。人物得其灵明之理而为性，得其屈伸之气而为命。万物皆在性命之中，性命皆在真一之中。性命之外无道，性命之外无教，三教同出于一也。儒尽性以立命；释见性而度命；道成性以复命。儒贯一，释皈一，道得一。而其功化之极，则皆无远勿届，流行于四大部洲，而无所底止。儒家之道，至于位天地育万物，所过者化，所存者神；释家之道，至于无住相布施，四维上下虚空福德，不可思量；道家之道，至于万物作而不辞，生而不恃，为而不有，功成而不居。其宗旨，皆无为而济世，岂舍己而从事于世哉！有生以来，人我同此一性，同此一命，即同此一道。形隔而气通，气通则性命通极之。天之所覆，地之所载，皆一气呼吸之所通。道在我则我为宰。其始，一物不有；其终，一物不遗。而其妙万物也，仍一物不有。斯道也，何道也？真一之道也。成己成物，皆道中之事。万物各正性命，而后道之量于是乎全，遗世独立，不可以言道，此医世之说所由来也。医世之说，其本经全书，自有金简玉函，藏在天府，世不概见。此书全部，尚有儒释医世说述。太律师昆阳王祖闻诸异人云：“儒毁于秦，释毁于晋，世不可得而见矣。”世所流传者，特道宗医世入手之则。盖吕祖驻世时，得闻是说，阐述本经之义，授之法嗣，乃本经注疏，不是经文，故其文平近易晓，而于经中玄微功候，尚未述及。第就道宗医世入手次第叙起焉耳！其大要与儒释两门，虽殊途而同归于一，故此书有三尼之名，且经吕祖升证金仙后，尝亲印证于三尼者。是三尼在天之灵，宣说参天地赞化育之大道。俾有志斯道者，闻而传之，踵而行之，世世可登仁寿之域也。读是书者，慎毋亵视焉！是书本山世有藏本，不知谁氏携去，蒙吕祖降坛，宣示辞意尤详，爰敬录之，牟数言于首。时康熙甲辰元旦日，嗣龙门正宗第九代陶太定谨叙于金盖之龙峤山房。

吕祖师三尼医世说述
龙门第八代戒子黄守中题　龙门第九代戒子陶太定辑
第十一代闵一得谨疏　第十二代沈阳一恭校
　　吕祖师为太上门下关尹子嗣道曾孙，本唐宗室，姓李名琼字伯玉。避武后之祸，偕夫人金氏隐于嵩山深谷，改姓吕，名曰岩，字洞宾。夫人殁，因号纯阳，钟离祖师弟子，元世宗敕封警化孚佑帝君。三尼者，孔子、如来、老子也。《心印集经》曰：“青尼致中，仲尼时中，牟尼空中。三尼师师，文尼翼司。三尼克传，文尼斯赞。宏敷教育，裨生化之源”。此元始诰文尼之文。本经又言：“纯阳真人，化号文尼，职司铎化，故诏以三尼之道，敷锡于世，阴骘下民。”吕祖师之统儒释道以宣教，天所命也，是以宝诰亦称为三教之师。《医世说》，乃三圣之精蕴，发育万物，峻极于天。开辟以来，天下之道无有大于此者。吕祖述之，以开无量劫怀保惠康之化。所言入手之则，虽属玄门，实不外始基于定静。定静乃三家同入之门，惟道宗功法较为简而易晓，故拈以示人。至于尽性知命而功及于天地，则三尼同道悉该于此焉。吕祖笔之于书，以授门下，历代祖师宝之，藏于梅岛之龙峤山房，地为黄隐真律师别业，今址犹存，地离云巢二里许，金盖之东麓也。是书原序为陶律师石庵着，其标题盖出自隐真律师。曰吕祖师三尼医世说述者，正以明是书尚有三圣本经，吕祖述其意以教人云尔。
　　第一步说法
　　　　大壮
　　本易象以明各步功法，非尽以卦气时序言也。大壮利贞。大者，正也，内干外震。干为天、为首，震起也，故功起于此。“帝出乎震”：帝，太乙也，即真一之宰也。震巽特变为多白眼：目注脑则向上，故多白，谓当注视干宫也。震，阳之动也，意者心之所发，阳气之动也。
　　若曰：法先闭目，意敛目神，向脑一注。
　　篑中书同。“若曰”者，明非本经。盖本经简奥难晓，吕祖述其意，若曰如是如是也。陶律师本无“若曰”两字，次句有“微以”两字，末句“脑”字下有“际”字，“一注”作“存守”。吕祖曰：“存者真一，守者真元。真一是性，真元是气。脑为髓海，又为天性都会府，犹天上之有玉清胜境，其境至清，高居星月之上，乃太无之天。能知存守，自能明道。”
　　继于脑中，向顶注之。
　　篑中书同。陶本“中”作“际”，下句有“门上”两字，“注之”作“一注”。吕祖曰：“脑为人身玉清宫，元始所居。顶曰囟门，穴名百会，乃三元聚会之所，上接三天真一。向顶注之，真一感通，真元汇注，得见红黄星点若雨洒下为验。”盖真一无形，所可见者真元。真元者，真一所生之气也。
　　一得按：《礼》曰：“本于太乙，分而为天地，转而为阴阳，变而为四时，列而为鬼神，其降曰命，其官于天也。”太乙即真一，天之宰也。首为人身之天阙，故迎干必于首。《易》曰“干元”，曰“首出庶物”，干为天为首也。《虞氏易义》：“干为性”，天命之性也。心目“注之”，即《尚书》所谓“顾諟天之明命”,朱子曰“常目在之也”。《内典》曰“大佛顶首陀罗尼”，言慧光如日在佛顶也。又曰“斯是如来无见顶相，无为心佛”，又曰“摩顶令其开悟”，言人之性光皆在顶也。儒释二家医世功法，以经义参之，与此书宗旨重规叠矩矣。
　　此为下手第一步。
　　篑中书同。陶本每步此句有“功法”二字。吕祖曰：“法，法则也；功，功用也”。“法先闭目”者，目为我心使气神。《法录》:“目神在天，即为苟毕二帅”。其在人身，行则注于两涌泉，坐则注于两腰肾。闭也者，凝字之义也。曰“微以”者，有以若无之义。意为心神之号令，令出乃行，犹人君之有诰敕也。曰“上注”者，有透顶而上之义。所以注迎真一之元，以护身世也。
　　第二步说法
　　　　夬
　　内干外兑。《逸象》：“干为神，兑为通”，与神通气也，引干炁下通之义也。夬，决也，刚决柔也，君子道长，小人道消，小人谓阴。阙门下通于腹，腹为阴，引干阳下注，以决阴也。
　　乃自百会，下游阙盆。
　　篑中书同。陶本作“继于脑际，向下胸堂”。百会，穴名，其穴在顶门。阙盆，亦穴名，其穴在胸。吕祖曰：“此不言意，意在其中”，曰“下”者，引一引元并下之义，味下句自可见。
　　　　干
　　元亨利贞。元始，亨通，利和，贞正。元始，谓易生复初，探赜索引，万物资始。亨通，以阳通阴。各正性命为利贞。心以上为阳，腹为阴。胸乃阳始通阴之界，天下之赜将由之而起，不可憧扰。干有伏坤，驭动以静，乃为体得闲趣。体干之德，刚健中正纯粹精。此七德者，所由觉空色相，一丝不挂也。
　　游夫阙盆，体得闲趣。
　　篑中书同。陶本作“用守胸堂，一丝不挂”。一得按：《易》曰“清明在躬”，《心经》曰“五蕴皆空”，盖同是道也。吕祖曰：“第一戒毋率躁，第二戒毋昏迷，第三戒毋莽荡。要识此中，本无一物，有何人我，有何内外，光明磊落，彻天彻地，物物件件，机动乃现。现非心体也。现而勿察，隐而勿追，如浮云之点太空，过而已矣。所当迎者，清存十分，和迎三五”。盖此一步，《参同》谓之上德。德以清虚恬淡，一尘不染，得失有无，不稍粘滞，乃为得法。
　　此为下手第二步。
　　吕祖曰：“此步中必现有纷纭景象，若稍滞稍扰，天君有病，不惟无益，为害非细。而于下步便无下手处矣，可不戒哉！”一得窃谓能体游字、闲字，意义自得，行合祖训焉。
　　第三步说法
　　　　姤
　　内巽外干。彖曰：“姤，遇也，柔遇刚也。”阴为柔。“刚遇中正，天下大行”，谓以刚克柔。五中正，故刚遇中正。阴始生，故宜勒照。姤与复旁通，复则龙蛇俱蛰，姤则万物发扬，阴阳相伏之理。象曰：“天地相遇，品物咸章”，故为万路齐开。“天下有风”，无路不通也。
　　运值正午，诀惟勤照。
　　篑中书同。陶本首句上有“已而”两字，下句作“万路齐开”。言此中元运旺，既庶且富，无物不备，有日中则昃、月盈则阙之惧，故当有勒照作用。正午，于世为中元，于身中为心，于功候为活午时，乃一阴初生之候，宜勒照也。
　　　　遁
　　内艮外干。象曰：“天下有山，遁。君子以远小人，不恶而严。”君子谓干，干为远为严。未于首，其位已远，远而严，正本清源之道。刚当位而阴渐长，故有偏颇之象。
　　已值未正，正本清源。
  </div>
  <div class="pagination">
   <a href="古书隐楼藏书_page5.html">
    上一页
   </a>
   <a href="古书隐楼藏书.html">
    1
   </a>
   <a href="古书隐楼藏书_page2.html">
    2
   </a>
   <a href="古书隐楼藏书_page3.html">
    3
   </a>
   <a href="古书隐楼藏书_page4.html">
    4
   </a>
   <a href="古书隐楼藏书_page5.html">
    5
   </a>
   <span class="current-page">
    6
   </span>
   <a href="古书隐楼藏书_page7.html">
    7
   </a>
   <a href="古书隐楼藏书_page8.html">
    8
   </a>
   <a href="古书隐楼藏书_page9.html">
    9
   </a>
   <a href="古书隐楼藏书_page10.html">
    10
   </a>
   <a href="古书隐楼藏书_page11.html">
    11
   </a>
   <span>
    ...
   </span>
   <a href="古书隐楼藏书_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
