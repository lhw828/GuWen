<!DOCTYPE html>
<html>
<head>
    <meta charset="UTF-8">
    <title>女子丹经汇编 - 第 18 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女子丹经汇编 - 第 18 页/共 32 页</h1>
    <div class="content">　　易精益气，炼气为神，男之内丹，易血益气，炼气为神，女之内丹，都用火风，若女之断龙，在化血成气，又云，调息化气成神，若气不炼，则神不足，形亦不着，只为阴神，不成阳神，法于入静，用六字诀，意运三字，从脐内起，居中丹田，左右各旋三十六次，意运篮字。
　　东方肝部，左右各旋三十六次，意运罗字，南方心部，左右各旋三十六次，意运波字，西方肺部，左右各旋三十六次，意运逮字，北方肾部，左右各旋三十六次，意运台字，上至泥丸，左右各旋三十六次，意居中，统魂神魄气总归于顶，炼化成阳，阴居大鼎，静以守胎，再将三字意运中关，九次功成，阴升阳降，会合中鼎，光圆顶门，而为王母坐昆仑宫，听空中无弦微妙音。
　　第九节、阳神光圆
　　玉液还丹，阳神未纯，赤水得珠，阳神光圆，比如王母坐昆仑宫，听空中无弦微妙音。心即朱鸟，翔空直下，至诚皈依，意根返元，六根解脱，神自圆明，肾比罔象，旋得宝珠，上献当前，光包十方，心肾既交，神气自合，结成真种，养育圣胎，紫房隔住，肝性仁也。白鹦飞舞，肺情义也，金木交并，性情合也，虎伏龙降，水火济也，清净宝瓶，喻肺之液，杨柳枝儿，喻肝之尾，华池津液，比如甘露，泥丸顶上，稳坐昆仑，法用刚刚。意运三字，入真息处，即大鼎也，黍珠飞旋投至脐内，口中似念，部部唏咧，专意无分，一切世界，定慧圆通，任他南溟，波浪滚滚，元阳气足，神火光圆，大药冲关，吾只常清而常静也，心定意净，寂然而已，此部大法，玄妙真机，较断龙法，更为佳妙，如此九转，即得七返，功归脐内，阳神现顶，宝光上升，形神俱妙，功德圆满，玉诏即临。
　　第十节、温养朝元
　　大鼎已安，大药已得，圣胎已成，阳神已现，还须温养，乳哺三年，面壁九载，定息绵绵，意一无分，神息相顾，三千日内，如保赤子，刻不忘此，无须夷离，二目垂帘，光随意注，在于内窍，静而愈入，气暖如春，甘露频生，气运周身，始自子宫，后升前降，河车自转，易化凡躯，成我真形，男子朝元，白光透顶，次黑次青，次红次金，女子朝元，黑光透顶，次红次白，次青次金，功足光圆，五光会一，地雷自鸣，天门自启，阳神一出，一出便回，先近后远，切莫自迷，当此之际，更宜慎之。
　　第十一节、功成超凡
　　阳神出入自如，真我游行自在，且住人寰，广立功德，德深缘至，真师来度。引见上帝，次拜诸天，后到瑶池，朝见金母，授职为仙，是为超凡。
　　附录：
　　一、先治经病
　　胎前产后，经闭成疾，功加揉腰，三十六次，左右如之，两肩上下，各三十六次，左右如之，加摩脐心，两手交互，各摩七二，内热方止，血崩带下前功加一逆吊虎法，横木悬空，两脚倒挂，形似金钩，手指撑地，意注脐下，左右盘旋百二十次，每日子午，兼治闭经，血淤，血癜，前功内加顺钩金鳌，横木悬空，合掌顺挂，脚尖至地，二目垂帘，低头观心，三十六次，意随目视，脐下六分，三十六次，目观病处亦三十六，诸病类此，一一推之。秘用心神真火治疾，乃魏元君崔凤孙麻团鱼瞅鳖治病秘法。
　　二、经绝引还
　　月水已绝，先须引还，断龙法内，意往上提，改往有送，左右各旋，改为各揉，百日经来，三日之后，仍用前法，百日功满，后即断去。
　　女功四铭
　　真字铭
　　天地正气，惟人克全，中立不倚，乃无愧天。
　　守正则贞，至哉坤元，坤柔而刚，顺应乎乾。
　　妄言不字，大伦失焉，视听言动，礼为之闲。
　　周旋规矩，勿颇勿偏，束身归洁，勿为物牵。
　　端庄严肃，大节凛然，浩然刚大，为道体广。
　　从兹入道，希圣希贤，守贞女子，其各勉旃。
　　静字铭
　　人生而静，浑然太极，心命性情，统无区别。
　　后天主动，理欲并立，欲胜理危，理胜欲减。
　　去欲存理，灵台宜洁，圣人心法，洗心宥密。
　　如镜磨垢，如摩面壁，五蕴空忘，万缘湛寂。
　　不睹不闻，性真萌孽，种兹胚胎，长生学业。
　　维彼女流，体合静翕，主静存诚，仙佛同列。
　　纯字铭
　　圣贤仙佛，始终至诚，浑然天理，自在流行。
　　凡夫俗念，杂而不纯，暂焉偶息，至道不凝。
　　日月久照，四时久成，修真养性，期诸有恒。
　　造次颠沛，刻不违仁，悠久无息，斩断七情。
　　熟极妙来，缉熙光明，稍涉间断，学不能成。
　　纯亦不已，乃守道心，有缘女子，无愧终身。
　　一字铭
　　道不远人，人自离道，其德二三，必无成效。
　　凡物皆然，矧兹玄妙，主一无适，乃得其要。
　　勿堕旁门，勿入外教，不二法门，显留诀窍。
　　太空浑然，虚无朕兆，坚守寸心，默窥丹奥。
　　维彼女流，勿自弃暴，内而性命，外而节操。
　　一心一德，自得深造，道果圆明，仙阶可到。
　　丹诀总录
　　《坤元觉路》云：未修斯道，先守五戒。一不杀生，仁也；二不偷盗，义也；三不邪淫，礼也；四不酒肉，智也；五不妄言，信也。五戒既守，当屏六欲，眼不妄视，耳不妄听，鼻不妄臭，舌不妄言，身不妄动。六欲既屏，又何喜怒哀惧爱恶欲，七情之不去乎？七情既去，然后入室下手。
　　《坤宁经》曰："若无炼己真功，总难下手。"又曰："必先绝欲忘情，然后入室打坐，炼己同乎男修，调息绵绵勿吐。"又云："一身四大，结中宫灵台之缘，二气交结，中黄应玄，五行相生，惟土斯全。"又云："一痕晓月东方露，穷取生身未有时。"譬之盖屋，当用开入为先；喻乎烧炉，宜以种火为法。
　　《修真辩难》曰："男子下手以炼气为要，名太阳炼气。炼气气回而白虎降，则变为童体，而后天之精，自不泄漏，可以延年，可以结丹。女子下手以炼形为要，名太阴炼形，炼形形灭而赤龙斩，则变为男体，而阴浊之血自不下行，可以出死，可以入生。此后用男子之功修之，一年可得大丹。"然亦有窍、有时、有法。《上药灵镜三命篇》曰："人之脐曰「命门」，上有元关，中有黄庭，下有气海。"懒道人曰："女命有三，谓上、中、下也。上者阳穴，中者黄房，下者丹田。少则从下，衰则从中，成方从上耳。"《修真辩难》曰："男子之命在丹田，女子之命在乳房。"乳房者，血元也，在中一寸二分，非两乳也。女子以血为肾，乃空窍焉。血元生血，丹田生丹，工夫在子午二时存心看乳房之空窍，呼吸绵绵，出少入多，候月信至时，从丹田运上乳房，或云信至亦如男子之活子时。即《坤宁经》所谓："晓日东升，光痕逗露，运汞配铅，神炁俱住。"积气本生气之乡，存神为炼神之路。一阳动处，行子午卯酉之功；百脉通时，定乾坤坎离之位，是也。然月信者，非以经至为月信也。《三命篇》云："如人在外未归，而信先至焉。"信至之日，彼自知之。或腰腿疼痛，或头目不安，不思饮食，此信至将成血，乃气也。当在两日半之前，专心用功。若经行则赤龙阴精不可把持，乱行妄运，杀人不少，须待其经后两日半，以白绫试之，其色黄金，乃经罢符也，照前用功，运上以斩之。如此数月，则经变黄，黄变白，白化而无矣，此以有还无之道也。若过四十九岁，腰干血涸，亦无生机，养而久之，又生血元，仍似处女，此又无中生有之妙也。见其有之，一斩即化，而命又生矣。懒道人亦曰："返照调息之久，自然真息往来，一开一阖，养成鄞鄂，神气充足，真阳自旺，经水自绝，乳缩如男子，是谓斩赤龙。"以后七日大还大周，与男子无彼此之分也。
　　活子时辩
　　夫天地生物，絪缊乐育，人物皆然，男女何异？此造化自然之理，亦无思无为之道也。况丹经明言："女子以血为肾。"内经亦云："男子八岁肾气实，发长齿更，女子七岁肾气盛，齿更发长。"明明男女皆有肾，而何独子时之不同乎？且尝考之种子方书云：女子阴内有莲蕊形，名曰「子宫」，一月经行一度，经净后，无论何日，必有絪缊乐育之候，气蒸而热，昏而闷，其中经脉微动，莲蕊有欲开之情。此时生机勃发，顺而用之，可以种子，兹则逆而用之。所谓活子时者可无疑乎。但非身心清净，断难默会体察，是在学者神而明之
　　女丹下手活子时说
　　乾道活子，丹经所载，坤身活子，古人未言。然据《易辞》："天地絪缊，万物化醇，男女媾精，万物化生。"《礼》云："饮食男女，人之大欲存焉。"大抵乾坤动静，专直翕辟之机，两无异致。且观物类，牝豕牛羊，每值絪缊乐育之候，必高声狂叫，为时机使然。天生物，人最灵，亦正不无此一候，活子时至，不过人灵于物，隐忍不言耳。民可使由之，顺行也，不可使知之，逆行也。修持者，仰观月轮盈虚之象，知反身修德，静定以为功，则翕聚先天真炁，不令化血，即斩赤龙下手时也。
　　男女丹工异同辩
　　女子道学小丛书编辑大意
　　一、精选古今女界懿行嘉言，短篇着作，足以养成女子高上之人格，灌输女子优异之智能，此为关于心理一方面者。
　　二、精选历代女子修养之方法，经论、诗歌，足以造成女界特出之奇材，健美女子普通之体魄，此为关于生理一方面。
　　三、道学为中华民族之国粹，乃世界各国所无，而为我国所独有者，以前因女子教育尚未普及，故不能研究此种超群之学术，今依男女平等之原则，将此种学术逐渐公开。
　　四、古人着作，深浅不一，有十分玄奥难以明了者，亦有偏于俚俗不能动听者，今为普及起见，玄奥者必附以注释，务使读者易解，俚俗者稍加修饰，免致大雅贻讥。
　　五、本书编辑宗旨，乃提倡中国固有之道学，绝对破除迷信，凡稍涉迷信之文字，概不收录。
　　读者须知
　　一、此书作于光绪癸卯岁，即民国纪元前八年。
　　二、作者乃一终身不嫁之女子，事母甚孝，母则守节，女则守贞。母女二人皆好道，奈无师授，只得于各家道书中搜寻口诀，承母命，遂集此书，皆杂抄他种丹经而来，非其自作。
　　三、所抄各书，有善者，有不善者。故其理论偶有矛盾，而文辞亦颇嫌冗烦，虽稍加以删改，然不能不存其本意，学者当用自己智慧分别观之。
　　四、书中如香逸古母、玄天上帝、金阙帝君，瑶池王母、圆明道姥一类的称呼，皆是他种书上假托之名，当此破除迷信时代，本不应用此等名称，但因原书已有，故仍其旧。
　　五、书中谓女丹修成，必用待度，此段理论，不甚圆满，盖因昔日重男轻女之习惯使然。世界各种宗教制度，多数是男女不能平等，亦非独中国如是，惟赖女界有杰出之材，方能破此成例耳。
　　六、书中金阙帝君一段议论，他说「有谓赤龙不斩，而丹不得结，道不得成。不知血尽而气亦尽矣，如男子之精败，而丹亦难成，其理一也。盖男精女血，多不可绝，气离血而气无由生，血化气而精始流通，如谓血尽乃可炼丹，何以青年血枯而病反起？此终不离血之一证也」。
　　今按：斩赤龙即是用工夫把月经炼断，不是女子血枯，若说斩赤龙就是血绝、血尽、血枯，岂非变成干血痨的症候么？假使女子真有此病，必须要用特别工夫，并医药方法，令月经回复原状，每月按时而至，与普通健康身体无异，然后再依斩龙口诀，慢慢将他炼断，此乃一定之规则，这位先生，把斩赤龙的效验，同干血痨病一样看待，真可谓大大错误。
　　七、男女修炼下手方法之不同，就是因为生理上的关系，女子若要入道，必须先能明了普通医学知识，然后再做工夫，庶不至于弄错门路，学仙之士，未有不学医者，这是实在的凭据，非空讲玄理高谈心性所能比拟。
　　八、不论男女，若本身无生凡胎之能力者，决不会有结仙胎之希望，生人与成仙，其理原无二致，惟在顺逆之分而已，斩赤龙者，乃逆行造化也，倘自己身中无造化之生机，误认月经断绝，即可以成仙，则彼年龄已过五十之妇女，月经将呈自然断绝之状态，岂非各各都有仙人资格乎？若谓年老者又当别论，然现代青年女子，亦有请医生用手术将子宫卵巢割去者，其月经亦自然断绝，遂能称为斩赤龙乎？此中消息，不能不深究也。
　　中华民国二十四年十月，黄帝纪元四千六百三十二年。皖江陈樱宁识
　　序
　　泽寰少孤，母守节乏嗣，膝下惟余等姊妹三人。未几二妹殇，三妹亦字人待嫁。泽寰不忍母之孀居寂苦也，立志守贞奉母，誓不出阁。年十二，即随母持斋，互以《劝善歌》文自娱。每羡善书中言修行之美，仙佛之贵，憾无明师指点诀窍，复无丹经印证身心，默叩天缘，几历十载。忽值庚子夏京都之变，奉母预避峨山，始知佛门中言女修者有《摩邪【耶】夫人经》、《摩登伽女经》、《寄【给】孤长者女经》《比丘尼传》、《善女人传》海南一勺编。嗣又得《摩尼烛坤集》一部，约七十余种，系如山之夫人，名善一优婆姨者所集也。但释藏深邃，详性略命，非初机所能应手。若夫玄门中言女丹者，往往附诸《道藏》中，无次序、无专书，望海汪洋，无任于邑。不揣陋劣，割裂圣经，汇集女丹约百余纸，与母演说，一消寂闷，一励潜修。承欢之余，又尊母命，于所集女丹中，提出男女异同之处，另抄一册，约五千余言。颜曰：《男女丹工异同辩》置诸座右，以免工法混淆，身罹奇疾，牙慧之诮，知不免焉，若公同好，则吾岂敢？
　　光绪癸卯春，竹阳女史颜泽寰晏清自记。
　　男女丹工异同辩
　　竹阳女史颜泽寰晏清纂述
　　仙井女史贺为烈全贞参校
　　皖江陈樱宁重校订
　　集说
　　　　孙元君坤诀注曰：
　　　　《彖》曰："至哉坤元，万物资生。"坤属老阴，阴极阳生，顺承乎天，则生人生物；顺承乎己，则成道成真。
　　　　香逸古母曰：
　　　　凡男子修行，皆从初工运炼筑基起手。若是女子修行，与男子不同。男子阳从下泄，女子阳从上升，男子体刚，女子体柔。男子用丹田阳精，常常保守，不致外泄，积之既久，用火煅炼，使精化为气，气化为神，神化为虚，由渐而进，工完了道飞升。若女子则不同，女子仍【乃】是阴浊之体、血液之躯，用乳房灵脂，变化气质，久久运炼，自然赤反为白，血化为气，血既化气，仍用火符煅炼，亦能气反纯阳，了道归真。
　　　　女子初工，先炼形质，后炼本元。不似男子之工，先炼本元，后炼形质。其体各殊，其工自异。若不分门立教，何以能造化阴阳，男女共济也。然形既为我有，何必用炼？女子之体，原属阴浊，不若男子之体，实秉阳刚，苟不陶炼，不能使血化为气，如何孕得出先天，产得出真气？若不得真气，仍然一片纯阴，又焉能得还丹而成大道？故女子之形，必先练而后可。
　　　　女真之道，原与男子之工大不相同。男子之道，贵在炼药，是以前段工夫，逐一讲明，果能旦夕行之，虔心进步，使身中五脏之血皆返为气，自然化生。若真气潜生，将阴浊之体变为纯阳，工夫至此，方能用火行符，才与男子同等。若不分门别类，其工焉能有济？故男子先炼药后炼形，女子先炼形后炼药。因其体相攸分，故前后工夫差别。吾今立法教人，不得不分明指示，方使学者无亏。
　　女丹修法，其理原本不繁，当其运炼，亦自不难，诸丹经内，所以不传女子修炼者，盖因其未能男女双渡故也。吾今垂法教人，实愿男女双渡，故此于丹书后编，接列《女道十则》，以渡有缘之辈。
　　何以女丹之道，至简不繁？女子之性纯全，女子之身安靖，但得一点工夫，便能澈【彻】底造就。不似男子之念颇多偏僻，故其身心所尚不同，女子之工比男子便捷些。女丹从养真至胎息，其工已得三分之二，不若男子之工，便有许多作用，方能到得调神地步。所以女道丹书，从养胎直至胎息，工毕，便接录外行工修，俟其外行有余，方可炼调神一段。
　　　　女真修成，何以必用待度？因其血弱之躯，假内工修炼，以成阳体。体虽成阳，而阴凝之性，尚未炼尽，故女子工夫少还虚一段运用，未能尽天地之妙化，所以不得超升世外者，悉由体相之不坚，故也。不若男子之体已炼成金刚不坏之身，还虚之工养成，神光充满天地，故不用待度而可了道成真，亲朝上帝、游晏蓬莱。若女子则不然，女丹修成，务必广行功德，倘功德行满，上圣见而怜之，保奏上帝，方得敕旨下颁、金书选诏，证得人天无上道果，否则就成一个散仙而已。
　　　　吕祖曰："太阴炼形，与男子修炼之法大同小异。初工下手，是谓斩赤龙。其后十月工夫，阳神出现，粉碎虚空，一路修真，与男子同，无彼此之别也。"
　　　　绥山道士曰："赤龙自斩，乳头自缩，如男子一般，而真阴之气化为真阳，以后用工，与男子无异。但女属静体，后四层虽与男丹同其运用，而其建功更速矣。"
　　　　吕祖曰："男子修行降白虎，女子修行斩赤龙。"
　　　　《三命篇》曰："男子之命在丹田，丹田者，生丹之真土也。女命在乳房，乳房者，母气之木精也。"又云："女子以血为肾，乃空窍焉。过四十九岁，腰干血涸，无生机矣。养而久之，又生血元，似处子焉，此乃无中生有之妙也。见其有之，一斩即化，而命生矣。此时则用性命工夫，与男子同也。"
　　　　懒道人曰："女命何以有三？谓上、中、下也。上者阳穴，中者黄房，下者丹田。少则从上，衰则从中，成方从下耳。又女子内阳外阴，先须斩赤龙以全其体，则坎化为乾矣。然后用男子之工修之，一年即得，以金丹在其中，故也。"
　　　　《修真辩难》或问："男女下手处，分别如何？"答曰：男子下手以炼气为要，女子下手，以炼形为要。炼气者，伏其气也，伏气务期其气回，气回则虚极静笃，归根复命，而白虎降。炼形者，隐其形也。隐形务期其灭形，形灭则四大入空，剥烂肢体，而赤脉斩。男子白虎降，则变为童体，而后天之精自不泄漏，可以结丹，可以延年。女子赤龙斩，亦变为童体，而阴浊之血自不下行，可以出死，可以入生。故男子修炼，曰太阳炼气，女子修炼，曰太阴炼形。
　　　　又问："女子炼形，不伏气乎？"答曰："女子性阴，其气易伏，而赤脉最能害道，其所重者在此，故下手则在着重处用力，赤脉一斩，气自驯顺，非若男子性阳，其气难伏。譬如男子伏气要三年，女子一年可伏。果是女中丈夫，得师口诀，行太阴炼形法，三五年间，即可成道，比男子省力。但女中丈夫最不易得，不易得者，刚烈须过于男子百倍之力者，方能济事。若与男子等力者，万万不能。"
　　　　又问："大道不分男女，何以男女有分别？"答曰："其道则同，其用则异，盖以秉性不同、形体有别，故同一性命之道，而行持大有不同也。"
　　　　玄天上帝曰：
　　　　《易》曰"乾父坤母"，阴阳之义昭昭可考。有天地然后有男女，则阴阳之道，又不言而喻，则是天地之不可无男女明矣。男受乾坤之变化而成其象，女亦秉乾坤之交泰而有其形。凡具兹形象者，皆具乾坤之气，而同列于宇宙之间耳。今当慈航普渡之际，宝筏共撑之时，男则教亦多术，岂能舍坤维而不顾哉？指男之玄微奥妙者，汗牛充栋，度女之法范典型者，寥寥无几。吾切发悲而独论之。
　　　　男体以精中之气而贯些子，女子以血中之气而熏些子，些子足而莲窍足，莲窍足而抽添始运，抽添运而始有甘露下降。男子之精，其气充足；女子之血，其气甚微，故名之曰男阳而女阴也。修吾道者，绝七情为本，断六欲为先，则微微之气，又较胜于男子者多矣。何也？男子之心易动，女子之念略静，动则而气易泄，静则而气易长，男子之七莲，易收难放，女子之七莲，易放难收，苟能真心不懈，不待三五年，而甘露常降，七莲常开。开之易，岂有采取之不易哉？男女之辨，于此明矣。
　　　　若集中之言虚、言空、言玄、言妙、言神、言化，又男女之大同也。男子以胎名，女子不言胎，而单以息名者，恐后世之人错认胎字，卒受诬名耳。再者男子之神出，必至纯至阳，而始有脱壳之机，因阳中含阴也。女子之神出，不同于男子。女子造到三阳之时，即可脱化百里之遥，造至纯老二阳之会，则一出永出，断无天折之患也。盖男子阳中含阴，女子阴中含阳，男子阴在内，而阳在外，女子阴在外，而阳在内，阳胜则诸阴易退。吾今不惜真脉，道破于斯，无非切望早成真志之多耳。
　　　　金阙帝君曰：
　　　　以大处而论，百脉皆由无极分形，以细密而言，又属无形无象，却原万化尽包，男女皆同此至宝，只分血精两条。男精逆行而成仙，女血直腾归心窍，故而各有各法，各有各照。
　　　　男丹由精化气、气化神、神化虚，虚极静笃，而丹自结矣。女丹由血化气、气化神、神化虚，虚无自然，而丹自成矣。有谓赤龙不斩，而丹不得结、道不得成者，不知血尽而气亦尽矣。如男子之精败，而丹亦难成，其理一也。盖男精女血，多不可绝，气离血，而气无由生，血化气，而精始流通。如谓血尽而乃言炼丹，何以青年血枯而病反起？此终不离血之一证也。
</div>
    <div class="pagination">
<a href="女子丹经汇编_page17.html">上一页</a><span>...</span><a href="女子丹经汇编_page13.html">13</a><a href="女子丹经汇编_page14.html">14</a><a href="女子丹经汇编_page15.html">15</a><a href="女子丹经汇编_page16.html">16</a><a href="女子丹经汇编_page17.html">17</a><span class="current-page">18</span><a href="女子丹经汇编_page19.html">19</a><a href="女子丹经汇编_page20.html">20</a><a href="女子丹经汇编_page21.html">21</a><a href="女子丹经汇编_page22.html">22</a><a href="女子丹经汇编_page23.html">23</a><span>...</span><a href="女子丹经汇编_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
