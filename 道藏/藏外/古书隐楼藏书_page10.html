<!DOCTYPE html>
<html>
<head>
    <meta charset="UTF-8">
    <title>古书隐楼藏书 - 第 10 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古书隐楼藏书 - 第 10 页/共 28 页</h1>
    <div class="content">　　人身一心耳！而其名有三：心之本位曰人心，其神脑注曰天心，其神腹注曰地心。其用有三：天心生精，地心生气，人心生血。欲收人心，必须握固。握固者何？以两手大指尖，各掐两手亥子纹间，而以四指包握大指成拳形是也。盖心乃至灵之物，但一着想，即住想处。况心具阴阳，其理奇而耦者，本位之心也。稽其寄宫，乃在两手之心，一经掐夫亥子纹而握固之，则我之人心得住于本位矣。心居本位，则一身之气咸自相拱护，不劳招聚而自相聚于绛阙上下四傍也。凡夫后天之气，其质润而温，凡其聚处，如云如雾。然于本位，则其如云如雾之物，必先化而为液，下滴点心，便化为血。其间时候，谅非顷刻而化而成，是以握固之后，便应冥心。冥心须久，久则方妙，于是知养生家之所以必握固、必冥心也。我言行是功，必须功夫长久些者，一以心静不易，而欲令其安然而冥，则尤非易；一以心冥而安，斯为真冥，而一身之气来朝。其朝绛阙也，谅非一朝便能化液，苟非聚之久而周，则如云如雾之效不现。且必吾心冥而安也，则其所聚之气亦始和之极，然后得有变化之机呈焉。此一定之理，奈何有马到成功之想乎？闻之师云，世人中宫痰饮之多酿成痼疾者，无他，每于食后脾倦，或瞪目呆定，或闭目冥定，其在绛宫上下四傍之气亦随而拥护之，亦有如云如雾光景；但不到化液而起，或即到化液之后，彼不知内养之诀，而徒知便安一层，则所滴之液，不点入心而傍落于中脘左右，则成痰，久久积多则成痰饮症。世之修养家亦多此停饮之症者，无他，于冥心一功上不加功，略行香寸许、或半寸许即行他功，其灵液未化血而中止之故耳！我深悉此病，故每劝人于此一步功上，着实加功。今故不惮烦而疏说如右，见者幸勿视为常谈而忽诸！噫！行得液滴化血之后，不接行调心之诀，则又将酿骇人病出矣。其说则剖陈于后云。
　　二曰：舌抵上腭，一意调心。
　　夫人一身皆心也，虚处者心之体，实处者心之用。此之体用，乃贴粗浅一边说，其妙义乃气血焉，以一心之所主者，故曰一身惟心云。古先哲教人修养，而于闭目冥心后，继以舌抵上腭、一意调心者，旨何在乎？舌为心之苗，舌抵上腭，则心之神便随而上注。盖神为气帅，气为血将，如是一作用，则我神已上居夫干元，其中已具有存想泥丸一段妙用在其间矣。此不过略一存想我泥丸，或者有明晃晃气象，我则即用此明晃晃一光，遍将我身前前后后通体一罩，继即从事下句加功。其所谓加功者，不过先调息，看我气息随此光，自顶自口、自心自腹，次则继以虚其头、虚其心腹，是即存虚妙诀，妙诀之妙，在于存其虚意，而步步自里达外焉。谓之调者，有不虚处，以意虚之；有不通处，以意通之；有欲达外而若有墙壁紧向里迫然者，我则以意一散一松，则其中气象自能疏畅焉；或若有物兜住我气机如被网锁然，我则以意一放一松一脱，其诀在放心于无何有之乡而已。此又在行之者之能心领神会焉。此之谓调，此之谓一意调也。闻之师曰，世多染吐络血与夫赤浊肠红赤带者，其病类由如上所云。饮食困倦后，得养血化妙矣！无如所化未行于络，未藏于肝，未统于脾，蹶然而兴起酬应焉！其血横行而无归，积而外发，遂成等等症，不胜骇人。世之养生，初行功时，无不见效，已而忽得等等之症而中止者比比，此非别有故，盖于调心一功不加畅行耳。我亦深悉其弊，故不惮烦而详论之如右。
　　三曰：神游水府，双擦腰肾。
　　盖血为精本，精为气源，而使之血化精、精化气者，神不游夫水府，则水冷而不化；其所积留于下部间者，乃顽液，并不得谓之精也矣！古人有言：肾暖则生精，心凉则生血。味斯二语，则神之游夫水府也，非惟益乎肾，亦且利乎心矣。其诀惟何？将我目光内导心气，从我心后分注两腰，各盘旋于左右两肾之间，则凡所生血，即随气降分注两肾，经我目神注旋不已，暖气自生，渐渐大热，如沸如炙，则随降之血立化真液，而色纯白焉，此一物盖即世人所谓精者。然此一物不经夫两肾大热，如沸如炙，以至各于左右大热，会前升入脐轮，再加非常真火大煅一场，此物仅随向所积液伏于膀胱左右耳！相火一动则油然走泄，是即世人所患遗精与白浊也。诀惟加功于两腰肾，使彼腰肾常大热，则脐轮一关自得大热，而精自化气。其世有赤浊赤带之症者，由所降心血达至于腰，未经真火一烘，即随气流膀胱隐伏而滞，后感外邪，一引而出，男曰赤浊，女曰赤带云。于斯可悟双肾之不可不加擦，而神必肾游之妙义矣！然不标曰神存神运神摩神旋，而曰双擦腰肾者，以人初学，其神不灵、其气不旺、其火不足，其一身之关窍脉络，半有积痰壅阻其间，引之导之，未易领教，则效不可必而病可因积，故不得已而教之以手擦焉。呜呼！此先辈渡世不得已之苦心，故立言止此。然有因而薄视之，以为事非内运，有为外功，置之勿行，以为有志，遂有等等病生，卒因功废。惜哉！余深洞悉其妙，且又洞悉世之流弊，故不惮烦而为缕详于右，见者幸勿视为常谈而忽诸。但凡行是功者，擦勿用力，惟以心随掌转，自外达中，周而复始，不计擦之多寡，总以大热为妙，慎勿如俗僧之了诵《受生经》，虚行故事为戒。何以故？人之一身，血气旺则无病得染，而神为气血之主，又以气血为养神之本。气血之为一身宝也，人人知之，而不知所以养之，故日就月衰，而回澜无计也。果能从事夫上所言，而又能实心实力、恒久不废，何长生之不可踰及哉？
　　四曰：心注尾闾，频耸两肩。
此段功夫，乃为初行上言辈救弊之法，亦养生家必行之作用也。盖心者神之谓也，果如上言而极行之，其真炁自能攻穿尾阊，暖气冲脊，层层烘升，自达巅顶，原无事乎心注而频耸也。但彼初学之士，真气既衰而神力又薄，其尾阊之关闭塞而勿开，夹脊之节二十有四，其间积痰，节节有之，苟不仗此有为作用，其穿关也固不易，而欲节节通升，焉能无阻？然事又不可中止，倘此尾闾不开，则所有精不固，而所降留之气，岂肯安驻腹间？不变为腹胀胁疼、肛痈痔漏，则变为气忡心怔，小则亦必变为牙疼眼赤头眩等症。幸而关穿脊达，倘或中住，则有发背对口脑疽等患。是以先哲开此不得已有为作用，以解种种之厄。其诀乃一意神注尾闾，而于粪门作忍大便势，其气则缩而提矣。如是行之，尾关必开。我则以头稍向前面，而又用意自下提上，耸其两肩，则其气自从夹脊节节上升，升一节则加一提耸之功，直觉此气已到玉枕骨间，则可从事于下文之所示也矣！此一段功夫，稽即丹经所称黄河逆流一步玄诀。然其关有三：尾闾一也，夹脊二也，玉枕三也。今犹三关仅通其二云，我故曰过此关尚须从事于下所示者，以有玉枕一关耳！
五曰：目视顶门，叩齿搅口。
　　曰目视者，非以开眼视之，乃之眼合着，其目则向下而使其气上达，有如神在深渊而一意上注之法，如是视则得矣。标曰顶门，要使学者察其气升己过玉枕与否耳！然其间犹有一段大玄大妙，养生家必行一秘，藏而未之泄。其诀惟何？亦仍在顶门两字间也，顶者极高之谓，门乃天门。谓当导引此气，即从玉枕关直冲上去，存冲到天上，要觉有窅窅冥冥，而日月星辰犹在我神光之下，方谓之足。如是，则我身后天浊气化为先天清炁矣。如是后，方从事于叩齿搅口一功，斯无拖泥带水之弊焉。然我所云天门者，非指上天之门，原是我之顶，而上通天气之门耳！此一门也，我身天罡真炁之所驻者，其炁下临，群阴悉化。此关一过，则我身所具三关将势如破竹，有不待兵将焉。此修养家至宝之物，而欲得此一炁，非从破关直冲，上接天上之天罡，则此炁凝结于顶门，不为我用。即或世从别法精修，亦乘云驭空，而神从天目出者尚矣！然犹是神仙一门也。惟得此炁而进修之，自有白日冲举之妙，我师言之详矣。故于此关，犹详述如此。至如叩齿搅口，不过聚神引津之小作用耳！然于养生家则大有所补云。陶贞白《真诰》载有一夫，不解修炼而寿踰百岁，岳吏不敢近其所居。察其故，彼有风疾，其齿常自相击，乃疾使然。然于道，凡人叩齿则身神毕集者，彼夫之齿虽因风常击，而其神无敢或离，则其关窍得护甚固，故身有光焰，鬼不得近。有以夫！《真诰》所载如此！至夫搅口者，以人舌下有二窍，一通心，一通肾，丹经所称水火华池是也。以舌搅之，其液自出，且默以引所后升之气到口，以便吞咽，我故曰大有所补云尔。
　　六曰：静运两目，频频咽气。
此一段虽为初学说法，然其寓意亦精玄也。其曰静运两目者，所以聚神也。以所升之气已过玉枕，或已降注口中，则自有甘露随下，我必与舌搅得津同咽矣！而有余气，尚因叩搅，停驻泥丸。我则从事运目，自得润而热而凉，其神光圆白如珠，得悬于目前空际。而下曰频频咽气，不曰咽津，其旨玄矣哉！盖彼初学，阴液多而阳气微，虑有他变，咽气所以助阳也。令彼下田得有常热之妙，而身中水火始均，此补偏救弊之妙秘也。稽之丹书，自明斯理之非妄云。故我师谓此说，纵己超夫玄境，此段功夫亦不谓之虚劳焉，况初学乎！何以故？丹道以阳为宗者，。补阳即以除阴。经曰：分阳不尽不成鬼，分阴不尽不成仙。即此可悟矣！我愿见者循行勿疑是嘱。第所咽气，不到下田，不可中止云尔。
七曰：澄神摩腹，手攀两足。
　　此一段功夫，虽为初学而说，而藏有火土相生、三家聚会之妙义也！有补土燥湿之功，有聚气会神之妙，有五行会宗之用。夫神澄则浊质附土，摩腹则气运土驯；手攀者必俯其身，则腹贮清炁，必自穿尾而达乎泥丸。两足承攀，故直其胫而外挺其气，达出必足；既而受攀，则足心阳气必自脚背而升，上至尾闾，随其腹穿之炁而同升夹脊焉。此其中妙义，盖有不胜述者。核诸下文所述，其妙义自知不虚焉。
　　八曰：俯身鸣鼓，数息凝神。
　　曰俯身，承上法而加以无为一用焉。盖觉两足之炁已从尾阊穿上，故放却两足，以手捧头，掌掩两耳，以指向玉枕下击之，其声如鼓，故曰鸣鼓。鸣鼓何？所以致灵也。俯身而鼓，所以召我阳神，自背而达上，所谓乘槎达汉之一法也。逮至数息，则又直身而坐行矣！盖斯时也，神咸集于泥丸，将俯而听政矣。而返行数息，何也？泥丸乃听政之府，而燕息还在中黄，要知数息之时，我之阳神，业已退休土府矣。其数息也，所以进阳火也，此即息息归脐之妙，又即所谓安不忘危之道。故其数息之诀，不计数于升际，而着存于将降之候，则能息息归脐焉。故即继之以凝神之道，此盖借数息一法为凝神作用云尔。
　　九曰：摆腰洒腿，两手托天。
　　此一段乃静极而动之妙用，盖非浅见一流所能测也。殆以加意凝神之后，我身气机有所阻住，故必先行缓步，或十步或二十步；退而坐摆我腰，或九或十或十五；起而洒腿，左右咸如摆腰数。继即加以托天，数则或三或五，其起也缓，其落也如之，总以骨节通畅，而不致气粗为妙。
　　十曰：左右开弓，平心静气。
　　此一段无甚深义，学者但依法循行可也。
　　十一曰：无我无人，心如止水。
　　此一段似贴性功一边，而实炼命家脚踏实地之奇验焉。如每行功无此一步，断无成就之理。其法总如初步行功，加以一尘不染、万籁皆空之志行去，自得此真实境界。如果到此，而时候又久，其去大道也不远矣！
　　十二曰：遍体常暖，昼夜充和。
　　功夫到此，去仙近矣。然其所以致此者，还从上文来也。盖非可幸致者。
　　十三曰：动静不二，和光同尘。
　　至此已超出地仙之上，并非水仙境界。其所俟者，牟尼宝珠耳！殆非累行功圆者所得跂及者矣！
　　以上十三则，名目尚矣！大约养生家之所宗者。行之者未得其诀，每有弊生。今据师传，核之丹书，合而发之，名曰《阐微》。其言粗浅，其义精深，凡夫龙虎坎离卦爻斤两之说，概不理采。从事斯道者见之，我知其必不鄙而遐弃也。嘉庆戊寅仲冬月望日金盖山人小艮氏纂于娄工工次。
管　窥　编
　　小艮曰：余闻之师曰：读书贵体味，尤贵具只眼。今味其摘述《修仙辩惑论》曰：天仙之道，至简至易，而曰上士可以学之何也？盖本老子“上士闻道，勤而行之”之意也夫。夫所谓上士者，其禀也纯，其志也一；物欲不能蔽其性，利害不能动其中；能常置其心于无何有之乡，而屡摄其身于虽死犹生之境。故自百折不回，守行其混然无二之功，此其所以可学也欤。不然，以身为铅、以心为汞、以定为水、以慧为火，其法简易，何等直捷？不有卦爻，又无斤两，虽有智巧，无所用之，则凡至愚至蠢亦可举而学之矣。要如斯道也，成惟仗夫慧力，故曰上士可以学之。
　　其以身也比之铅，其以心也比之汞，精哉斯喻也夫！夫铅得汞合则铅柔，汞得铝合则汞死。以之喻夫身心，身心合并则有治验焉。盖身得心守则身暖，心得身依则心安，身暖心安则修有把握，不觉其劳。此真是下手第一着妙诀，而又是彻始彻终不舍之恒法。久而久之，始得形神俱妙、与道合真也。
　　若夫以定为水，以慧为火，只是两种作用，而水火在其中矣。其定也，万籁皆空，湛然常寂者是；其慧也，念起即除，无微不烛者是。
　　至夫以身为坛炉鼎灶，以心为神室，其旨玄矣。若以此身为色身欤，则坛炉鼎灶如何安置？循而行之，不流于地仙，则邻于水仙矣。若以此身为非色身欤，则坛炉鼎灶又将外设，循而行之，不流于外道，则邻于炉火矣！况明示之曰身，则非外设也。盖所谓坛炉鼎灶者，喻词也，其身则法身。所谓法身者，是色身而非色身，非色身而即色身，视之而不见，听之而不闻。故谓可以见见者非，可以闻闻者非，其必冥其闻闻而闻，冥其见见而见，斯真法身矣。然则此说之心，可举而为神室者，其非汞喻之心也明矣。然则斯心也，何心也？其即儒之仁心，释之佛心，吾道谓之天心是也。亦当冥其见见闻闻，而始得见得闻也。其大无外，其小无内，混焉穆焉，造次不可离、颠沛不可失也。故曰炼丹之要云。
　　进而味其言采取也，曰端坐、曰习定；言行火也，曰操持、曰照顾；言进退也，曰作、曰止；言堤防也，曰断续、曰不专；言抽添也，曰运用；其言运用也，曰清静自然。于火候也，则曰行止坐卧；于药材也，则曰精神魂魄意。他若言以真气蒸蒸为沐浴，息念为养火，制伏身心为野战，凝神聚炁为守城，忘机绝虑为生杀，念头动处为玄牝，打成一片为交结，归根复命为丹成，移神换鼎、身外有身为脱胎，返本还源为真空，打破虚空为了当。若是而示，真所谓和盘托出者矣。遇而不行，行而不勤，终成下鬼，惜哉！
　　小艮曰：闻之师，上所录固已和盘托出矣，而究宜摘味其旨，斯不负圣师宣示之慈衷焉。
　　其曰端坐习定者，盖先具恭敬之心，如迎大宾，然则不落昏迷之境。其间调心闭息之功，谅必周致，一旦人法双忘，此之谓定。继或念起，复加放下，如是起，如是复，一而再，再而三，此之谓习定。
　　其曰操持照顾者，其义有四，而其用也惟二。四者何？操贴行，持贴止，照贴坐，顾贴卧。凡人于行动之际心易外驰，于无事之时心易怠忽，于静坐之际心易昏迷，于倦卧之时心易遗忘，故圣师标示惟周。二者何？操持之功，乃须用力，惟于神安下极之际，有求援于中上处，斯须用此二字。至夫照顾之功，乃不用力者，宜用于神栖上极之际，斯为得法云。
　　其于进退也，曰作曰止。然此作止二字，莫作用功停功二义解，乃指进阳火退阴符而说。所谓作者，行进阳火之义；止者，止退阴符之义也。所谓进阳火者，非进呼吸之气，乃于息调之后，降存之时久，有如闭息作用然。所谓退阴符者，微以意向后一退，而我即从事于万缘放下之功耳！
　　其于堤防也，则云断续不专。此即所谓断者续之，不则专之，是乃堤防之义云耳！盖指因为事阻而断，则云续也；若因带行他功而疏其功焉，则舍他功而仍专于一，乃为不则专之之义云。
　　若夫曰以运用为抽添，则即认其前说所云“清静自然为运用”句，两相证注，即朗然矣。至如沐浴养火等等口诀，即依文直行，可无他虑者，故不必赘注云。惟夫未后“念中无念”句，大须体贴，盖指夫凝神静定等功，全仗真念。所谓真念者，即夫操持照顾之真念焉云。
天　仙　心　传
太虚氏授　后学闵一得小艮氏纂述
自　序
　　原夫运限无常，世运之通否，道运之明晦，其机由人，天地因而运转者。中古以上，人各完神，运无或蹇，道无或晦也。方今世尚，群务形声，力扫虚寂。其弊启自导师，初由讹会微言，忘却纯（音整）情则堕，以致自误误人；继而挟词以利己者，起而附和之，从而招招焉，以致学者大半堕其术中，死而不悔，全不悟妙有妙无，真实之相循，圣人特藉以观其窍妙。故其为用也，无情有情，惟一非二。近世导师，见不及此，学士亦悟不及，由是相习成风，乃流致下元之否惫，身世道运，殆有不可问焉。造物者固莫可如何，惟人为造物之至灵，欲挽此运，惟先自法古之圣人而已。法古惟何，我国有羲皇，西域有能仁，东土有太乙，启蒙养正，以淑人心，垂有微言，以教后世。三教经文具在，洗心以读之，自知世身非二，性命一物，方知主夫世者人也，而主夫人者神也，三才一贯，义则如此。太乙不云乎，人身一世身，心即天也，身即地也，念即人也，诚正修齐，以至治平，毋劳分理，端自净念返诚而已。上古至人，治世功法，不出身外体制，并勿念外维持，惟自尽已以为功，即使人人尽已以为学，何等简易，何等宥密而自在哉。其得使人尽学已由自者，学尚虚寂志念耳，所谓天下之本在国，国之本在家，家之本在身是也。愚更为尽其说，以为身之本在心，心之根在神，神非虚不灵，非寂不宁，不灵不宁，神何克纯。是以学尚虚寂，运道惟神。三代以后，人竞功业，以为有征足信，适开机械诈伪之端，由是道运以晦，而世运日否。吕祖悯之，肇启医世一宗。我祖泥丸李翁，默相辅相。无如世逐浇漓，群染污浊，惟于亿亿万亿中，得一我师太虚翁，宗承无替，克守虚寂，而行合中庸，不尚功勋，而因心则友。及至乾隆丙午，余始得耳食于玄盖洞天之大涤洞，神人瞿蓬头，默相证授于不识不知之天，铭之心版久矣。兹特自愧学不如师，不克振无字之心音，传之学者，纂此三册二种，总名《天仙心传》。后学承之，果能镕一而神化，无不竿立而影现。揭其总持，不外虚寂恒诚四字而已。四字所宗，自完神始，即以神完为究竟之学焉，诚不过以神为身世主耳。道光甲午新正下浣一日金盖山人闵一得谨序。
自　述
　　师传天仙功夫，余于乾隆丙午岁，耳食于玄盖洞天。心袭以藏之者，迄今四十有七年矣。屡述与人，食之者寡。天涯海角，已踏破乎铁鞋；万载千秋，徒劳神而久视。深恐委师传于草莽，用敢寿口诀于枣梨。惟是初学之士，或心性未纯，关窍莫启；或情尘久搅，锢蔽方深。法惟先事洗涤，继事存思（存是存想，思是精思）。倘有中阻，虽因后天物滞，究因杂念中肆，以致真炁隐藏，关窍闭塞。上士于此，惟有不事搬运，但崇止念，晋造自然，终始不贰，自还先天，身得晶若。故欲还先天，法惟一竟虚寂，念中无念，自然后天气寂，先天仍现，元炁仍行，身中关窍，豁然洞开，惟觉五色神光，亿万千聚。此系攒簇五行之实据，学士不为惊惶，不为喜悦，亦全凭真一不贰，遂得凝然大定。纯粹以精，仍以真一育养，功圆行满，梵炁弥罗天地，元胚模范十方。谓其现而显诸仁也，岂知其贯三清而上下，太极本无；谓其隐而藏诸用也，岂知其乘六气而周流，至虚不宰，坐镇太虚真境，长为无极金仙，谓其将升证也。更何天阶之可升，正不知我之为太初玉清，太初玉清之为我矣。无如世尚逐物，得此简易功诀，退仍惑而自弃。其病在自晦万缘放下一句，终身无从入手。即有不晦此句，但略扫除片刻，自谓中已寂虚，据事迎罡一诀，闯入黄中，夹带后天凡神凡气，坐塞身中玄窍，何殊运水担泥，填塞崆峒仙境。纵使后来竭五丁大力以辟除，而泥水留痕，究难洗涤。即能洗涤干净，而羲鞭不停，日月云迈，其能抱道而终者，已属吾宗之种子。若竟半途而弃去，几同畏噎而废餐，可不悯哉。吾故以先师之心传，录传于世。今将录诸本，而复以万缘放下一句，为学者再扣晨钟。道光十二年闰重阳日金盖山人闵一得述。
内篇（九章）
师曰混化，天仙功夫，万缘放下，身自寂虚。
爰引清镇，承照常持，正维中下，罔或刻疏。
圆虚圆寂，圆清圆和，何内何外，何有何无。
化化生生，一付如如，还返妙用，如斯如斯。
成身内身，是名真吾，尊之曰宰，亲之曰儿。
温养沐浴，乳哺尔疏，功纯行粹，还我太初。
自终溯始，诰诫无多，惟喜混穆，切戒模糊。
模糊混穆，相去几何，一仍圆觉，一竟糊涂。
觉则成圣，昧则成魔，师训乃尔，慎毋参讹。
　　外篇（八章）
天仙心传，视身晶若，假以迎镇，如承日下。
镇照则生，镇注则化，化化生生，功惟一法。
天以一生，地以一成，身失其一，晶何得能。
一之为一，无念而诚，有无不立，人法双泯。
原用之神，互根其根，置身于一，置一于心。
大周天界，细入微尘，无色无法，混化圆真。
是为真我，名身外身，视之不见，听之不闻。
神通变化，隐现随心，功圆行满，平升玉清。
　　右二篇，余耳食于师者。道光壬辰录示金盖诸生，内外丹诀备矣，故曰内外篇。
圆诀（四章）
上穷九天，下极九渊，三才卵守，黄是福田。
我处其中，混化坤干，知还知返，无后非先。
克纯克纯，无地非天，常真真常，玄之又玄。
绵绵密密，道无不圆，功造其极，我即佛仙。
　　右四章，乃示门下薛阳桂者。天仙心学备矣，故曰圆诀。小艮氏识。
续篇（十二章）
嗟我志士，有志竟成，三尼医世，胡不踵行。
亦主混化，不事支离，假虚涵静，假静还虚。
虚极静笃，至道已基，三年五载，身世希夷。
从而涵育，不自满假，可久可大，神何敢懈。
薄伽梵帝，乌鲁斯僧，德化以来，征验维新。
居二千载，兵疫不侵，男尚中正，女尚幽贞。
西域志述，佛亦犹人，经曰持世，玄奘译文。
功无增减，混化致淳，事造其极，隐现随心。
斯真至道，圣圣心言，散诸经语，世昧稽研。
吕祖集示，显而复湮，泥丸承坠，太虚继宣。
小子承之，受而未授，穆穆洞音，大涤斯究。
爰为纂述，愿以共友，虚寂恒诚，四字切守。
　　右篇名续，计共十二章，乃续《天仙心传》而述也。功诀简易，不蔓不支，踵而行之，得大自在，真与西圣无字真经相为表里者也。谨按西域志，乌鲁斯国，绵延数万里，厥壤肥饶，隶有属国千城，岁仰维恤，风俗最淳，较诸羲皇有胜盛焉。又稽内典，即昔磔迦乌，薄迦梵帝未临以前，乌俗尚奢，民多游惰，屡遭海泛，不省堤防，渐致不支。时有长者，名号妙月，敬信佛法。乃感薄伽梵帝，自由中印度，率徒二千五百人俱遥临其地，垒磔筑堤。长者从之，自备资斧，雇众循垒。已而举国化从，磔尽而堤成。既且海不扬波，乌绝霪雨。薄伽梵帝，乃为宣说《持世陀罗尼经》，以授长者，竟返中印度。按即释迦佛也。我国贞观间，玄奘法师，返自西域，奉诏重译，御制经序，备载如此。闵一得纂。
大涤洞音（共十一节）
　　蓬头瞿氏曰：教无声臭，惟觉雍雍，不色而色，不空而空。太虚沈子曰：此之谓道。
　　瞿又应曰：法天涵地，法地修身，至诚无息，道即吾心。沈曰：然，此之谓德。
　　瞿又唱曰：事相须则济，物相让则余。太虚续曰：得失本无常，与计非过欤。
　　沈唱曰：色即是空，空即是色。瞿应曰：不识不知，顺帝之则。
　　沈应曰：打破虚空便无物。瞿曰：然，翻身忘我见天真，可知不有有中我。沈乃续曰：才是金刚不坏身。
　　沈又唱曰：大道本无我，观空即住空。瞿乃应曰：有无都不立，真在有无中。
　　沈曰：不得也无失，相将顺运行。瞿乃应曰：此是真消息，知音有几人。
　　蓬头唱曰：至道几亡矣，瓦缶似雷鸣。太虚应曰：只有方便法，动静听天心。
　　沈又唱曰：云开日自现，日现云消亡。蓬头应曰：也须心内讼，消息本无常。
　　瞿又言曰：只如医世运，运蹇且由人。太虚应曰：会得此宗旨，余将先活神。
　　蓬头续曰：神乃身心主，身心即地天。太虚圆曰：造物无意必，故人秉世权。
　　右洞音，共十一节。真人瞿蓬头、沈太虚，两相宣说于大涤洞天，余心领袭之，初谓皆我心音尔。嘉庆元年，奉天李蓬头到金盖，相见情甚洽。余心忆洞音，李真即跃然曰：太音声希，神室不靖，不闻唱应者。题须即境以名之，方合道旨，爰名大涤洞音。今又三十七年矣，遥承空谷之传声，爰记命题而笔述，学者其深体之。闵一得谨识。
自警篇（共十有九章）
鸢飞戾天，鱼跃于渊，天然机炁，发自福田，不劳俯仰，自然而然，至诚无息，大道凝焉。
我身即地，我心即天，念即物我，我物一焉，混而化之，密密绵绵，无时或昧，无刻或粘。
</div>
    <div class="pagination">
<a href="古书隐楼藏书_page9.html">上一页</a><span>...</span><a href="古书隐楼藏书_page5.html">5</a><a href="古书隐楼藏书_page6.html">6</a><a href="古书隐楼藏书_page7.html">7</a><a href="古书隐楼藏书_page8.html">8</a><a href="古书隐楼藏书_page9.html">9</a><span class="current-page">10</span><a href="古书隐楼藏书_page11.html">11</a><a href="古书隐楼藏书_page12.html">12</a><a href="古书隐楼藏书_page13.html">13</a><a href="古书隐楼藏书_page14.html">14</a><a href="古书隐楼藏书_page15.html">15</a><span>...</span><a href="古书隐楼藏书_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
