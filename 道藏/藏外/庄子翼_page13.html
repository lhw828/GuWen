<!DOCTYPE html>
<html>
<head>
    <meta charset="UTF-8">
    <title>庄子翼 - 第 13 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄子翼 - 第 13 页/共 14 页</h1>
    <div class="content">　　管见总论【首以馈浆之事戒其出异感人未防而户外屦满不能使人无保也次以缓翟交争愤死化为秋柏遁自然而之刑戮造物者保其人之天也知道不言如天之运知而言之其机浅矣是以屠龙技成无所用巧用巧不足以效于屠龙甘防痔者得车愈多不多不足以旌其防痔皆所以警学徒而针时病也至于赖贞干以扶国不若休之悟动过之刑心当知谨只九征用而不肖得三命至而恭慢分八极三必之不常一珠九殒而仅得又以喻处世应物之多端贪名逐利之召患也倘能因其有形反防夫未始有物则人间世之累可免矣舍牺牛而为孤犊亦在人笃信而力行之篇末结以庄子死示幻形不足恋凡物必有终也门人虑乌鸢之食犹以世眼观唯至人忘形任化无予夺之一偏体神用明显平征之不谬此其所以离人入天而登假乎道也欤】
　　天下第三十三
　　天下之治方术者多矣皆以其有为不可加矣古之所谓道术者果恶乎在曰无乎不在曰神何由降明何由出圣有所生王有所成皆原于一不离于宗谓之天人不离于精谓之神人不离于真谓之至人以天为宗以德为本以道为门兆于变化谓之圣人以仁为恩以义为理以礼为行以乐为和熏然慈仁谓之君子以法为分以名为表以参【一作操】为验以稽为决其数一二三四是也百官以此相齿以事为常以衣食为主蕃息蓄藏老弱孤寡为意皆有以养民之理也古之人其备乎配神明醇天地育万物和天下泽及百姓明于本数系于末度六通四辟【辟】大小精粗其运无乎不在其明而在数度者旧法世之史尚多有之其在于诗书礼乐者邹鲁之士缙绅先生多能明之诗以道志书以道事礼以道行乐以道和易以道阴阳春秋以道名分其数散于天下而设于中国者百家之学时或称而道之天下大乱贤圣不明道德不一天下多得一察焉以自好譬如耳目鼻口皆有所明不能相通犹百家众技也皆有所长时有所用虽然不该不徧一曲之士也判天地之美析万物之理察古人之全寡能备于天地之美称神明之容是故内圣外王之道暗而不明郁而不发天下之人各为其所欲为以自为方悲夫百家往而不返必不合矣后世之学者不幸不见天地之纯古人之大体道术将为天下裂
　　郭注【为其所有为则真为也为其真为则无伪矣又何加焉神明由事感而后降出使物各归其根抱一而已无饰于外斯圣王所以生成也天神至圣凡此四名一人耳所自言之异也仁义礼乐又四名之粗迹而贤人君子之所服也其名法参稽以下民之理也民理既然故圣贤不逆古之人即向之四名也本数明故末不离无乎不在所以为备也其在数度而可明者虽多有之已疏外也邹鲁缙绅能明其迹耳岂所以迹哉六经既散百家之学皆道古人之陈迹耳尚复不能常称天下大乱用其迹而无统故也圣贤不明其迹又未易明也道德不一百家穿凿也天下多得一各信偏见而不能都举也夫圣人统百姓之大情而因为之制故百姓寄情于所统而自忘其好恶故与一世而得淡漠焉乱则反之人恣其近好家用典法故国异政家殊俗也所长不同不得常用不该不徧故未足备任也各用其一曲故析判天地万物之理全人难遇故暗圣王之道大体者各归根抱一则天地之纯也裂分离也道术流弊遂各奋其方或以主物则物离性以从其上而性命丧矣】
　　吕注【天下百家之学莫不自以所治方术施之有为为不可加方术各不同则古之道术果何在曰无乎不在但不得其全耳既不得其全则神明何由降出神降则圣之所生明出则王之所成一者神明之主所谓天人神人至人圣人君子其体大同所从言之异耳语道先明天天者所宗也故不离于宗谓之天人精所以入神不真则不至圣人则全天体神之至者故统道德而兆变化此即神降而为圣也及其见于仁义礼乐薫然慈仁谓之君子则明出而为王也由圣人而上与天同由圣人而下与人同者也以法为分而不可犯以名为表而不可乱以操为验而不可欺以稽为决而不可惑此皆有数存焉数多者位高而用大数少者居下而冶小百官相齿以此而已上则圣之所生下则王之所成无不备者故能配神明醇天地育万物和天下明本数而不疑系末度而不失其道不为六合所拘其运无乎不在古之道术其大体如此而所谓神者数不能讣度不能度不可以书言也明在数度者有司出其法国史记其迹其在诗书礼乐者邹鲁之士多能明之自诗以道志至春秋以道名分皆古之道术明而在数度者先王以其数施于有政散于天下故百家时称道之亦不出于古道术之外天下有道圣贤明而道德一学者得见其全不为奇方异术所蔽及其乱也天下多得其一端察焉以自好虽各有所长而不该不徧一曲之士而已天地有大羙而判之万物有成理而析之以古人之全而察之彼百家者寡能备天地之羙称神明之容是故圣王之道暗而不明人各为其所欲为道术裂矣】
　　循本【以天为宗以德为本以道为门总说天人神人至人也以仁为恩以义为理以礼为行以乐为和圣人也其数一二三四逐一逐二讨分晓也相齿相列也以事为常者各治其职事也以衣食为主者务农桑也蕃息者鸡豚狗彘之畜蓄藏者仓廪府库之积老弱孤寡为意者以老弱孤寡为念也民之理者治民之道也以上说君子自天人至君子总括古之道术尽矣下文却叹古今之异称而道之以上说古之道术伏羲神农黄帝尧舜禹汤文武周孔包括在中天下大乱以下说后世之方术一察者只见得一偏天下之人多是执一偏之见以自喜如耳日鼻口皆有所知而不能相通百家众技皆有所长时有所用而徇于一偏者正如此察古人之全寡能备于天地之羙称神明之容者观古人全处则一偏之士少能备天地之羙称神明之容容颂古通用即羙也自为方自为方术也悲夫以下皆伤叹之词以后各述诸家之异】
　　不侈于后世不靡于万物不晖于数度以绳墨自矫而备世之急古之道术有在于是者墨翟禽滑【骨】厘闻其风而说【悦】之为之大过已之大顺作为非乐命之曰节用生不歌死无服墨子泛爱兼利而非斗其道不怒又好学而博不异不与先王同毁古之礼乐黄帝有咸池尧有大章舜有大韶禹有大夏汤有大濩文王有辟【璧】雍之乐武王周公作武古之丧礼贵贱有仪上下有等天子棺椁七重诸侯五重大夫三重士再重令墨子独生不歌死不服桐棺三寸而无椁以为法式以此教人恐不爱人以此自行固不爱已未败墨子道虽然歌而非歌哭而非哭乐而非乐是果乎其生也勤其死也薄其道大觳【恪】使人忧使人悲其行难为也恐其不可以为圣人之道反天下之心天下不堪墨子虽独能任奈天下何离于天下其去王也远矣墨子称道曰昔者禹之湮洪水决江河而通四夷九州也名山三百支川三千小者无数禹亲自操槖梠而九【鸠】杂天下之川腓无胈【防】胫无毛沐甚风栉疾雨置万国禹大圣也而形劳天下也如此使后世之墨者多以裘褐为衣以蹻为服日夜不休以自苦为极曰不能如此非禹之道也不足为墨相里勤之弟子五侯之徒南方之墨者苦获已齿邓陵子之属俱诵墨经而倍谲不同相谓别墨以坚白同异之辩相訾以觭偶不仵之辞相应以巨子为圣人皆愿为之尸冀得为其后世至今不决墨翟禽滑厘之意则是其行则非也将使后世之墨者必自苦以腓无胈胫无毛相进而已矣乱之上也治之下也虽然墨子真天下之好也将求之不得也虽枯槁不舍也才士也夫【大循一作大顺非乐节用墨子篇名槖梠一作槁耜九聚也所治非一故曰杂屐同木曰麻曰蹻鞋下借也巨子墨道成者犹云硕儒】
　　郭注【勤俭则瘁故不晖也矫厉也勤俭则财有余而急有备大过大顺不复度众所能也物不足则斗令百姓勤俭有余故以斗为非不怒言但自刻也既自以为是则欲令万物皆同乎已故博而不异不与先王同者先王则恣其群异然后同焉皆得而不知所以得也毁古礼乐嫌其侈靡物皆以任力称情为爱令以勤俭为法而为之太过虽欲饶天下更非所以为爱也未败墨道但非道德虽独成墨而不万物之情故曰是果乎觳无润也不可为圣人之道者言圣道悦以使民民得性之所乐则悦悦则天下无难矣夫王者必合天下之欢心而与物俱往故离于天下者去王远也墨子徒见禹之形劳耳未睹其性之适也以自苦为极谓自苦为尽理之法也非其时而守其道所以为墨各守所见则所在无通故于墨之中又相与别也巨子者能辩其所是以成其行者也尸主也为其后世欲系巨子之业也意在不侈靡而备世之急所以为是为之太过故非也乱莫大于逆物而伤性故为乱之上任众适性上也今墨反之故为治之下为其真好故圣贤不逆也但不可以教人求之不得谓无辈也枯槁不舍所以为真好也才士也夫非有德者也】
　　吕注【先王之冶至于声名文物之大备则不侈于后世不靡于万物不晖于度数非其常然也以绳墨自矫所以备世之急古之道术有在于是夫道所以体常而尽变墨子特见其备世之急遂以为常所谓得一察焉以自好非可与人同也自作为非乐至博不异皆为之大过已之大循者也先圣礼乐有节丧有仪今乃生不歌死不服不同先王毁古礼乐俭薄如此非特不爱人亦不爱己矣墨子本以泛爱兼利为心而不察人之不堪甘其苦而为之以约失之者鲜则未败墨子道也哀乐人所不免先圣为之节文墨子使之歌而非歌哭而非哭是果人情乎生勤死薄使人忧悲古之道术虽有在于是而墨子为之太过不可谓圣人之道已虽能任奈天下不堪何其去王道远矣昔禹遭洪水其劳至于如此所谓备世之急者墨子以为常然则非也夫勤劳备世之意则是为之太过天下不堪其行则非将使后世学者自苦以相进而已夫勤俭固难为而墨子优为之真天下之好求之不可得可谓才士也夫】
　　循本【不侈于后世不开后世以奢侈也不靡于万物不以外物为靡丽也不晖于数度不以礼乐度数为晖耀也以绳墨自矫守绳墨以自矫拂也备世之急备其急务而不为不切之事也古之道术固有如此者而墨翟之徒乃独喜其说为之太过所以绳墨自矫者极其过甚也已之大顺所以不侈不靡不晖者极其随顺也作为非乐言所作为皆非可乐之事也不异不与先王同不异于众人而亦与先王之道不同也教人以薄恐非所以爱人然他却自行以薄固未尝爱已是以人无非之者不至败墨道虽然以下是庄子评品之词当歌而不歌当哭而不哭当乐而不乐岂近人情乎觳朴也去王也远此不与先王同也槖梠以盛衣服之器九如桓公九合诸侯之九读如纠纠杂者纠合错杂天下之川使之脉络贯穿而注于海也蹻为服服事也相里里名勤人名五侯之徒五等诸侯左传所谓五侯九伯也不作不违也不违则相应巨子犹言大人择其党之巨者为圣人尸主也皆愿以之为主冀得为后世道之派然而人或信或否至今其论不能定乱之上治之下乱多而治少也真天下之好好为治者也】
　　不累于俗不饰于物不苟于人不忮于众愿天下之安宁以活民命人我之养毕足而止以此白心古之道术有在于是者宋钘【刑】尹文闻其风而悦之作为华山之冠以自表接万物以别宥为始语心之容命之曰心之行以聏合欢以调海内请欲置之以为主见侮不辱救民之斗禁攻寝兵救世之战以此周行天下上说【悦】下教虽天下不取强【上声】聒而不舍者也故曰上下见厌而强见也虽然其为人太多其自为太少曰请欲固置五升之饭足矣先生恐不得饱弟子虽饥不忘天下日夜不休曰我必得活哉图傲乎救世之士哉曰君子不为苛察不以身假物以为无益于天下者明之不如巳也以禁攻寝兵为外以情欲寡浅为内其大小精粗其行适至是而止
　　郭注【忮逆也毕足而止不敢望有余也华山上下均平别宥万物不欲令相犯错也强以其道胹令合调令和二子请得若此者立以为物主也见侮不辱以活民为急也救斗寝兵所谓胹调也虽天下不取强聒而不舍胹调之理然也见厌强见所谓不辱也不因其自化而强慰之则其功太重也固置五升之饭斯明自为太少也我必得活哉谓民亦当报己也图傲挥斥高大之貌不为苛察务宽恕也不以身假物必自出其力也无益于天下者已之所以为救世之士也其行适至是而止未能经虚渉旷也】
　　吕注【不为俗所累不求饰于物推诚以及人在丑而不争愿人安养而不求余其心有不然则以为垢而洗之是以此白心也夫物之纷争由于交侵而苛急别而宥之乃所以息纷争而愿安宁之道心之为物无所不容则宜无所争也二子语其容而行之以胹合欢以调海内是谓心之行欲置之为主推而宗之自见侮不辱至强聒不舍此所谓调胹之道也古之道术虽有在于是然为人太多为已太少此二子所以不合于是言我日夜不休以救世人人必不至于图傲乎救世之士而不我顾则我必得活不以饥死为忧其行适至是而止过此则非二子所知谓其不闻道也】
　　循本【白心暴白其心也华山上下均平作冠象之故曰华山之冠别宥别善恶宥不及也语心之容者说心之形容也命之犹名之心之行心之用也胹煮熟也旧本作日傍者误言心之用如以烹饪与人合欢使之饮乐以此调和海内而已请欲斯人立此心以为之主也自言日得五升之饭足矣然先生恐不得饱弟子亦饥而随之日夜行不休日我必求得活民命哉图以傲夫救世之士不尽心者哉其学有小大精粗不同而其行适至此足矣言亦无小大高深之义也】
　　公而不党易【异】而无私决然无主趣物而不两不顾于虑不谋于知于物无择与之俱往古之道术有在于是者彭田骈慎到闻其风而悦之齐万物以为首曰天能覆之而不能载之地能载之而不能覆之大道能包之而不能辩之知万物皆有所可有所不可故曰则不徧教则不至道则无遗者矣是故慎到弃知去已而缘不得已泠【零】汰于物以为道理曰知不知将薄知而后邻伤之者也謑髁无任而笑天下之尚贤也纵脱无行而非天下之大圣椎【追】拍輐断与物宛转舍是与非苟可以免不师知虑不知前后魏【危】然而已矣推【吐雷反】而后行曳而后往若飘风之还若羽之旋若磨石之隧全而无非动静无过未尝有罪是何故夫无知之物无建巳之患无用知之累动静不离于理是以终身无誉故曰至于若无知之物而已无用贤圣夫块不失道豪杰相与笑之曰慎到之道非生人之行而至死人之理适得怪焉田骈亦然学于彭得不教焉彭之师曰古之道人至于莫之是莫之非而已矣其风窢【】然恶可而言常反人不聚观而不免于鼋【輐】断其所谓道非道而所言之韪不免于非彭田骈慎到不知道虽然槩乎皆尝有闻者也【人不聚观一作不见观】
　　郭注【决然无主各自任也物得所趣故一而不两则不徧都用乃周也教则不至任其性乃至也泠汰犹听放也其知力浅不知任其自然故薄之而又邻伤焉謑髁无任言不当其任而任夫众人众人各自能则无为横复尚贤也非大圣者欲坏其迹使物不殉也法家虽妙犹有椎拍故未泯合不能知是之与非前之与后防目恣性苟免当时之患耳魏然任性独立也推曳而行缘于不得已也患生于誉誉生于有建唯圣人然后能去知与故循天之理故愚知处宜贵贱当位贤不肖袭情而云无用贤圣所以为不知道也块不失道欲令去知如土块也夫去知任性然后神明洞照所以为贤圣而云块不失道人若土块非死而何豪杰所以笑也未合至道故为诡怪得不教谓得自任之道也莫之是非所谓齐万物以为首也窢然逆风所动之声反人不见观不顺民望也鼋断无圭角也韪是也道无不在而云块不失道所以为不知槩尝有闻言不至也】吕注【不党无私则中虚而无主故与物为一不顾不谋与物俱往古之道术其寂然不动者三子所悦也感而遂通天下之故则三子者之所不知也天大地大道大而有所不能则知万物有所可有所不可则不徧教则不至唯齐之以道则无遗矣是故慎到弃知去已而缘于不得已泠者清其浊汰者去其扰古之人由是以入道非以是为道二子以道为止于此盖不知智与巳未始有物也夫万物并作乃所以复而其芸芸乃所以归根不足以挠吾心也慎到之所以为道理以为知不知而已将薄之而后邻伤之唯无知乃所以全也慎到徒知夫知之不知而不知夫不知之乃知也謑髁不定纵脱无行而非天下之贤圣所以弃知去已也椎拍鼋断连下三句则泠汰于物之谓椎拍链治之鼋断破绝之宛转则与之俱往故忘智虑前后魏然而已推曳而后动若风羽之旋磨石之隧则其动非我也若无知之物而已故无建已用知之患动静不离于理是以无誉无过慎到以是为道理夫唯块不失道盖知绝圣弃知之说而绝弃之者乃所以为圣知也则奚以异于死人之理豪杰所以笑之而得怪于天下田骈学于彭得不教焉以其教则不至也言古人至于莫之是非而已其风窢然恶可而言亦防乎未始冇是非而知者不言之说至于所为与人反而欲以不聚人观则不免于鼋断而已夫道未始有物也故以空虚不毁万物为实奚以常反人而以椎拍鼋断为哉其所谓道非道而所是未免于非以其滞于无知之域耳三子虽非知道槩尝有闻者若墨翟滑厘宋钘尹文非唯不知道又未尝有闻也道本出于性命之情而其真以治身今墨翟滑厘制行举离于天下至于人已不爱则丧本失真为甚故论道术为天下裂而先及之次以朱尹则为知道田慎则知而近之由粗以及精也】
　　循本【易平坦也决然无主者遇事决然行之而不先立主意也趋物而不两者随事而趋不生两意如作一事又别生一意便是有心矣有所择则不周徧以之为教则有不至惟归之道则无有遗失矣泠者清泠之意汰者洗涤之意泠汰于物犹言遇事脱洒也知不知者虽知只作不知薄与邻皆略也若略知则心有略伤彭蒙田骈慎到惠施邓析皆齐宣王时人居稷下其学本黄老见尹文子及荀子謑忍耻也髁独行也无任无所事任也纵脱无行纵肆脱略不事行检也椎以拍之輐以断之皆与之无竞也风还羽旋有宛转之意磨隧亦宛转而出也彼以块然无知则不失道矣豪杰却相与笑慎到所为以为此非生人之行乃死人之理徒怪讶而已田骈亦然亦如慎到也彭者田骈之师田骈学于彭蒙而得不言之教盖彭之师固曰古之道人至于莫之是莫之非而已其风阒然不可得而窥又何可得而言是以彭蒙亦无言但见田骈常自彭蒙之家而反久之人不复聚观而不免三两人如鱼队之断续而来言虽不惊竦人终不免有人识之也】以本为精以物为粗以有积为不足澹然独与神明居古之道术有在于是者关尹老聃闻其风而悦之建之以常无有主之以太一以濡弱谦下为表以空虚不毁万物为实关尹曰在已无居形物自着其动若水其静若镜其应若响芴【忽】乎若亡寂乎若清同焉者和得焉者失未尝先人而尝随人老聃曰知其雄守其雌为天下溪知其白守其辱为天下谷人皆取先已独取后曰受天下之垢人皆取实已独取虚无藏也故有余岿然而有余其行身也徐而不费无为也而笑巧人皆求福已独曲全曰苟免于咎以深为根以约为纪曰坚则毁矣锐则挫矣常宽容于物不削于人可谓至极关尹老聃乎古之博大真人哉
　　郭注【有积为不足寄之天下乃有余也无有何所能建建之以常无有明有物之自建也自天地以及群物皆各自得而不兼他饰斯非主之以太一邪在已无居者物来则应应而不藏故功随物去也形物自着者不自是而委万物故物形各自彰着也其应若响者常无情也得焉者失言常全者不知所得也物各自守其分则静默而已无雄白也夫雄白者非尚胜自显邪尚胜自显岂非逐知过分以殆其生邪故古人不随无涯之知守其分内而已故其性全其性全然后能及天下能及天下然后归之如溪谷也不与万物争锋然后天下乐推而不厌故后其身也雌辱后下之皆物之所谓垢也取实者唯知有之以为利未知无之以为用取虚者守冲泊以待群实也无藏有余者付万物使各自守故不患其少也岿然独止自足之谓徐而不费者因民所利而行之随四时而成之常与道理俱故无疾无费也巧者有为以伤神器之自成故无为者因其自生任其自成万物各得自为蜘蛛犹能结网则人人自有所能矣无贵于工倕也委顺至理则常全故无求而福自足随物故物不得咎理根为太初之极不可谓之浅也以约为纪去泰甚也夫至顺则虽金石无坚也迕逆则虽水气无耎也顺全逆毁斯正理也进躁无涯为锐各守其分则自容有余不削于人全其性也】吕注【以道为精则以物为粗以物为粗则以无物为精矣道未始有物故以有积为不足致虚极则必至于无积而后止澹然独与神明居而已古之道术本末精粗无乎不在此云以本为精时而已道本无物而时有马则犹有未树也建之以常无有则物莫能拔矣一与言为二有所谓一则非太一太一则一亦不可得故万物归焉而不知主道无形则不争故以濡弱谦下为表观其表则中之所体可知物各归根体自空虚以空虚不毁万物为实异乎椎拍輐断以为道者也关尹子十一句皆在已无居形物自着之功老子曰知雄守雌知白守辱雌静而不唱辱谢而归根溪输而不积谷应而不藏而江海之源所自出则建以常无有主以太一之谓也处后而受垢以濡弱谦下为表也处虚而无藏故不毁万物而物为之用此其所以有余不先人而随人所以徐而不费异乎劳形苦已以为道者矣因物之自虚而不毁之则异乎若无知之物矣曲全免咎是所谓福以深为根则无事于坚以约为纪则无事于锐至虚至大故常容物不削于人盖以本为精而澹然独与神明居则所体者道之真可谓至极故叹曰古之博大真人哉】
　　循本【辱即黑也溪谷皆虚而有容之处故以比喻即所谓牝也笑巧笑人之巧也不削于人不侵削于人也】
　　芴寞无形变化无常死与生与天地并与神明往与芒乎何之忽乎何适万物毕罗莫足以归古之道术有在于是者庄周闻其风而悦之以谬悠之说荒唐之言无端崖之辞时恣纵而不傥不以觭见之也以天下为沈浊不可与庄语以卮言为曼衍以重言为真以寓言为广独与天地精神往来而不敖倪于万物不谴是非以与世俗处其书虽瑰玮而连犿无伤也其辞虽参差而諔诡可观彼其充实不可以已上与造物者游而下与外死生无终始者为友其于本也大而辟深闳而肆其于宗也可谓稠【调】适而上遂矣虽然其应于化而解于物也其理不竭其来不蜕芒乎昧乎未之尽者【谬悠若忘于情实者荒唐无域畔也庄端正也瑰玮奇特也连犿宛转貌与物相从不违也】
　　郭注【无形无常随物也死与生与任化也何之何适无意趣也物莫足归都任置也时恣纵而不傥不急欲使物见其意也沈浊者累于形名以庄语为狂而不信故不语也卮言重言寓言俱通至理正当万物之性命也不谴是非已无是非故恣物而行也形群于物故与俗处还与物合故无伤也不唯应当世之务故参差充实不可已多所有也庄子通以平意说已与说他人无异也案其辞明其汪汪然禹拜昌言亦何嫌乎此也】吕注【无形故不可见无常故不可测以为死与则未尝有生以为生与则未尝有死以为天地并与未尝有古今以为神明往与未尝有彼是然则芒芴无为寂然不动而已万物毕罗无不任也莫足以归其唯神之所为乎以谬悠荒唐不可穷之词时恣纵而不苟盖皆有对不以觭见之则虽无实不经不害其为信言也庄语犹去言卮言喻道之日用无穷重言寓言所以趣时也人不吾言之信故称古昔以为重重言不能喻而后有寓言夫庄子之所体者独与天地精神往来而不敖倪于万物故其言亦然敖倪犹疎亲也不谴是非所以群于世俗着书虽瑰玮而连犿无伤也连谓无间隙犿则有定体然不可得而求非世俗所可贵也諔诡言之异非世俗所可贱也唯其有诸中而充实不可以已故上与造物者游下与外死生无终始者友则入于神矣其本宏大以天为宗可谓调适上遂不离于宗者也故应化也其理不竭解物也其来不蜕谓形不待蜕而后解芒昧无尽此神之不可知者也】
　　惠施多方其书五车其道舛驳其言也不中【历】物之意曰至大无外谓之大一至小无内谓之小一无厚不可积也其大千里天与地卑山与泽平日方中方睨物方生方死大同而与小同异此之谓小同异万物毕同毕异此之谓大同异南方无穷而有穷今日适越而昔来连环可解也我知天下之中央燕之北越之南是也泛爱万物天地一体也惠施以此为大观于天下而晓辩者天下之辩者相与乐之卵有毛鸡三足郢有天下犬可以为羊马有卵丁子有尾火不山出口轮不蹍地目不见指不至至不绝长于蛇矩不方规不可以为圆凿不围枘飞鸟之景未尝动也镞矢之疾而有不行不止之时狗非犬黄马骊牛三白狗黑孤驹未尝有母一尺之棰日取其半万世不竭辩者以此与惠施相应终身无穷桓公孙龙辩者之徒饰人之心易人之意能胜人之口不能服人之心辩者之囿也惠施日以其知与人之辩特与天下之辩者为怪此其柢也然惠施之口谈自以为最贤曰天地其壮乎施存雄而无术南方有倚【畸】人焉曰黄缭问天地所以不坠不陷风雨雷霆之故惠施不辞而应不虑而对徧为万物说说而不休多而无已犹以为寡益之以怪以反人为实而欲以胜人为名是以与众不适也弱于德强于物其涂隩矣由天地之道观惠施之能其犹一蚊一防之劳者也其于物也何庸夫充一尚可曰愈贵道防矣惠施不能以此自宁散于万物而不厌卒以善辩为名惜乎惠施之才骀荡而不得逐万物而不反是穷响以声形与影竞走也悲夫
　　吕注【老子曰多言数穷又曰希言自然则有言者不得已也而施之口谈自以为贤不知天地之虚旷而有我之甚不能守雌者也宜其以天地为壮存雄而无术也夫圣人以无言为言所以为德今施恃其辩以反人为实以胜人为名则不知无言者也为言所役不能自胜则弱于德以胜人为名则强于物其涂隩谓非六通四辟之道也天地之道所以大者以其无为今施之能不免于有我由天地之道观之虽博且辩犹一蚊一防之劳而已于物何庸哉一与多皆道也一为本多为末则一虽不足为本末之备然比之忘本逐末者尚可曰愈贵于道亦防矣施不知反本以自宁散于万物而不厌卒以善辩为名逐末而不反也夫无声则响绝处阴则影防已无我则天下莫与之争施虽有才而不知出此徒事言词之末以与物竞奚异于穷响以声而形与影竞走也其失性甚矣所以深惜而悲之】
　　疑独【施之辩能反人之心或与天下辩其数鸡三足是也或与天下辩其名狗非犬是也或与天下辩其形矩不方是也或与天下辩其色白狗黑是也或辩其上下天与地卑是也或辩其长短长于蛇是也其论大率以谓万物无高下长短之殊无形名方圆之异无青黄黑白之别以齐万物为首谓大道散而有形名皆出于人之私以为差别而已施持此以与天下辩卒以善辩为名此古人所不为故不曰古之道术惜其有才而终于逐物丧其本真也】
　　循本【前历言道术此独言多方则所谓方术也其言不中于理逐一忖度事物之意而言之无厚不可积也其大千里者无有不可积之厚自防而积之其大可致千里方睨者日昃可睨而视之也天地山泽日之中昃物之生死皆合之为同若大者同而小者异则谓之小同异若尽同尽异则谓之大同异居北方者不知南方地理以为无穷然毕竞有穷处虽今日方适越然到越则知越矣谓之昔日已来可也天下之中央不知在何处然燕越之人各以其所处为中则燕之北越之南亦可以为中矣泛爱万物则天地与吾一体矣此下所论是当时辩者有此数般话柄羽毛生于卵中是卵有毛鸡本两足而足之行者意也是为三足郢本侯国而称为王是有天下之号犬羊之名皆人所命若先名犬为羊则人必呼为羊矣马固胎生然马生下有毛则与卵生何异岂特鸟兽之生有尾观制字丁字子字即有尾之状荀子亦曰钩有须卵有毛此说之难持也而邓析惠施能之彼注云钩有须即丁子有尾也丁之曲者为钩须与尾火热也至冬则不热山静也空谷声则能出口车轮之极圆者不蹍地考工记轮人云进而眂其轮欲其微至也无所取之取诸圜也目有所蔽则不见指有所遗则不至虽至有所不能尽蛇长而短龟能知吉凶则长于蛇矣矩者为方之器然矩之体本不方规者为圆之器然规之体本不可以为圆凿非围枘而枘自入之飞鸟之影虽动然影只附于形与形不相离是未尝动也镞矢虽疾然不发之则不行发之则不可止是其疾在人而不在镞矢狗犬一也而有悬蹄则谓之犬无悬蹄则止谓之狗而不得谓之犬矣马一也而又有所谓黄者二也彼目黄耳而黄之者人也非三欤骊牛亦然狗之黑者不可以变白而白者可以变黑则白狗可以名之为黑驹而孤驹则谓未尝有母可也一尺之棰不为长也今日用其半明日又用其半展转用之则万世不竭当时辩者以此与惠施相与应和终身不知穷止天地其壮乎言吾之强其犹天地乎人安能胜天地其妄诞如此惠施虽存雄胜之心而无胜人之术始言多方终言无术则并方术无矣弱于德不足于德也强于物有饰于辩也涂路也隩迂曲也言施所由之路迂曲不正也不能以此自宁散于万物而不厌施不能安其为一偏而欲牢笼万物以为能也庄子极诋施所以厌战国之纵横者可见矣编末叙道术先天人神人至人次及圣人君子后世道术裂而后有诸家之异最末及施方术下矣庄子自列于老聃之后固未尝敢以上掩六经也读至此岂复更有余篇哉】
　　洪迈【庄子载子之言曰一尺之捶日取其半万世不竭虽为寓言然此理固具盖但取其半正碎为微尘余半犹存虽至于无穷可也】
　　笔乘【自惠施多方以下与列子载公孙龙诳魏王之语绝相解者多属臆说范无隐与其门人尝论此云恢恑谲怪道通为一存而勿论可也何者此本非南华语是其所辟舛驳不中之言恶用解为虽然凡庄生之所述岂特墨翟禽滑厘以来为近于道即惠施之言亦有似焉者也刘辰翁所谓唯爱之故病之而不知者以为疾也毁人以自全也非庄子也】
　　陆德明【子之注论其大体真可谓得庄子之防矣郭生前叹膏梁之途说余亦晚睹贵游之妄谈斯所谓异代同风何可复言也或曰庄惠标濠梁之契发郢匠之模而言其道舛驳其言不中何也岂契若郢匠褒同寝斤而相非之言如此之甚邪曰夫欲极有教之肆神明其言者岂得不善其辞而尽其喻乎庄子振徽音于七篇列斯文于后世重言尽渉之路从事展有辞之叙虽谈无贵辩而教无虚唱然其文易览其趣难窥恐造懐而未达者有过理之嫌祛斯文之弊故大举惠子之宏辩也】
　　刘槩总论【道体广大包覆无遗形数肇一奇偶相生自此以往巧历不能算矣古之人循大道之序顺神明之理于是有内圣外王之道其在数度者杂而难徧然本末先后之出于一而散于万者未尝不通也故时出时处或动或静能短能长以矫天下之枉而曲当不齐之变且伏羲非无法也而成于尧二帝非无政也而备于周不先时而好新不后时而玩古此圣人之在上者有所不能尽备也伊尹任也伯夷矫之以清清近隘也柳下恵济之以和不逆世以蹈节不循俗以造名此圣人之在下者有所不能尽全也道至于孔子而后集大成盖防千百年而一出孔子之上圣人之因时者有不得已也孔子之下诸子之立家者各是其是也庄子之时去圣已远道德仁义裂于杨墨无为清静坠于田彭于是宋钘尹文之徒闻风而肆庄子思欲复仲尼之道而非仲尼之时遂高言至道以矫天下之卑无为复朴以绝天下之华清虚寂寞以拯天下之浊谓约言不足以解弊故曼衍而无家谓庄语不足以喻俗故荒唐而无崖其言好尊老聃而下仲尼至论百家之学则仲尼不与焉盖谓道非集大成之时则虽博大真人犹在一曲老聃一书得吾之本故调适而上遂惠子之书得吾之末未免一曲而已鸣呼诸子之书曷尝不尊仲尼哉知其所以尊者莫如庄子学者致知于言外可也】
　　庄子翼卷八
<子部,道家类,庄子翼>
　　钦定四库全书
　　庄子阙误
　　陈碧虚南华章句附阙误一卷具载古今本同异今系之卷末庶几孔氏阙文之意云
　　逍遥游【计十三字】
　　亦若是而已矣【见文如海本旧作则】枪榆枋而止【见文本及江南本旧阙】腹犹颗然【见文本旧作果】彼之二虫又何知也【见文本旧阙】八千岁为秋此大年也【见成元英本旧阙】岂唯形骸有聋瞽哉【见天台山方瀛观古藏本旧作盲】请买其方以百金【见江南古藏本旧阙】安所困苦哉【文作安所穷困哉】
　　齐物论【计十二字】
　　老洫【江南古藏本作溢】虽我亦成也【江南古藏本作虽我无成亦可谓成矣】仁常而不周【见江南古藏本旧作成】飘风振海【见江南李氏本旧阙】圣人愚芼【见刘得一本旧作芚】则是之异乎不是也其无辩矣然若果然也则然之异乎不然也亦无辩矣【见江南古藏本】
　　养生主【讣七字】
　　牛不知其死也如土委地【见文如海刘得一本旧阙】始也吾以为至人也【见文本旧作其】
　　人间世【计二十字】
　　思其所行则庶几【见李氏本旧阙】曰嘻若往而殆刑耳【见张君房本旧作若殆往而刑耳】暴人之前者【见江南古藏本旧作术】有心而为之其易邪【见张本旧阙】寡不道以欢成【江南古藏本作寡有不道以成欢】其大蔽数千牛【大成李张本同旧阙】将隐芘其所赖【见张本旧作隐将】却曲却曲【见张本旧作吾行却曲】
　　德充符【计十四字】
　　守其宗者也【见江南古藏本旧阙】受命于地唯松柏独也正在冬夏靑靑受命于天唯尧舜独也正在万物之首【见张旧本阙】计子之德　足以自反邪【文成李张同旧作不足以自反邪】不知先生之洗我以善邪吾之自寤邪【见张本旧阙】孔丘之于至人未邪【见张本旧作其未邪】
　　大宗师【计七字】
　　邴邴乎其似喜乎崔乎其不得已乎厉乎其似世乎【文成张作邴邴乎其似喜也崔崔乎其不得已也厉乎其似世也】善少【见张本旧作天】故杀生者不死【见江南古藏本旧阙】往侍事焉【见张本旧作待】
　　应帝王【计五字】
　　庶民孰敢不听而化诸【见张本旧作度人】吾与汝无其文【见江南古藏本旧作既】不震不止【见江南古藏本旧作正】纷然而封哉【见张本旧阙】
　　骈拇【计二字】
　　而多方于聪明之用也【张本作而多于腮明之用也】而枝者不为岐【见江南古藏本旧作】
　　马蹄【计一字】
　　络之【见江南古藏本旧作雒】
　　胠箧【计十一字】
　　曷尝不法圣智哉善人不得圣智之道不立跖不得圣智之道不行则圣智之利天下也少圣智生而大盗起掊击圣智圣智已死圣智不死虽重圣智是乃圣智之过也彼圣智者天下之利器也【并见张本旧作人】
　　刻意【计一字】
　　故曰圣人休焉休则平易矣【见张本旧作圣人休休焉则平易矣】
　　缮性【计九字】
　　缮性于俗　学以求复其初【见张本旧作缮性于俗俗学以求复其初】滑欲于欲思以求致其明【见张本旧作俗】古之治道者以恬养智智生而无以智为也谓之以智养恬【见张本旧阙】义明而物亲忠也【见江南古藏本作中】礼乐徧行【江南古藏本作偏】四时应节【见张本旧作得】又何为乎哉【见张本旧阙】轩冕在身非性命之有也【见张本旧阙】
　　说剑【计一字】
　　悝当何敢言【见张本旧作尚】
　　渔父【计三字】
　　皎白【见张本旧作交】侍于下风【见张本旧作待】以败德人【见张本旧作恶音乌路反】
　　禅王【计五十五字】
　　恐听　谬【见张本旧作恐听者谬】歌【见张本旧阙】不以羡自累也【见李氏本旧作利】神无恶也【见张本旧作乎】吾是以知松柏之茂也桓公得之莒【齐子纠之乱小白出奔莒】文公得之曹【曹人观晋公子骿胁】越王得之会稽【越为吴败句践以败卒于会稽山】陈蔡之隘于丘其幸乎【自桓公并注至会稽山四十八字见江南古藏本旧阙】故许由虞于颕阳而共伯得志乎丘首【虞安也见江南古藏本旧作娱志旧阙】殷德衰【见江南古藏本旧作周】
　　盗跖【计十一字】
　　穴室抠户【见刘得一本旧作枢】　休卒徒于太山之阳【见江南古藏本旧阙】凡天下人有三德【见张本旧阙】此七子者世之所高也【见江南古藏本旧作六】此六子者无异于磔犬流豕【见江南古藏本旧作四】操瓢而乞者皆利名轻死【见张本旧作离】汝行如桀纣则　作色有不服之心者【见张本旧作则有怍色】吾昔与子讼于无约曰【见张本旧作日】则亦犹夕病长阨【见江南古藏本旧阙】若负重行而上坂也【见张本旧阙】贪财而取辱【见张本旧作慰】
　　在宥【计二字】
　　空同之山【见张本旧作上】以此因人之国侥幸也【见江南古藏本旧阙】
　　天地【计十三字】
　　故通于天者道也顺于地者德也行于万物者义也【见江南古藏本旧阙上五字义作道】沈珠于渊【见张本旧作藏】退已【音纪见江南古藏本旧作已】有机械于此其名桔槔【并见张本机旧阙桔旧作为】圣人所羞也【见张本旧作圣人羞之】不相罪坐【见张本旧阙】
　　天道【计九字】
　　其自然为也【见张本旧阙】而道德之至也【见张本旧阙】实者伦矣【江南古藏本作实者备矣】刑名比详【见张本下同旧作刑】夫天地至神矣【见张本旧阙】安取道哉【见文本旧阙】非知治之道者也【见江南古藏本旧阙】渊渊乎其不可测也【见江南古藏本旧阙】
　　天运【计十七字】
　　孰隆施是【李氏作弛】在上彷徨【见张本旧作有】名者公器也【见张本旧阙】又奚杰杰然【见张本旧阙】予口张而不能胁舌举而不能讱【见江南古藏本旧阙】然则至人【见江南古藏本旧阙】发动如天地者哉【见张本旧作乎】三皇五帝之治天下也昔黄帝之治天下【见江南古藏本旧阙】眸子不运而感风化雌应于下风而感风化故曰风化【并见张本旧阙】
　　秋水【计十四字】
　　五帝之所运【见江南古藏本旧作连】故异便耳【见张本旧阙】是故大人之行不出害人之涂也【见张本旧阙】谓之篡之夫【见张本旧阙】知乎人之行【见江南古藏本旧作夭】而不遇时也【见江南古藏本旧作得】当尧舜之时当桀纣之时【并见张本旧阙】出跳乎井干之上【见江南古藏本旧作跳梁】且子曰【见张本旧阙】
　　至乐【计三十八字】
　　吾未知之乐也亦未知之不乐也果有乐无有哉吾以无为而诚者为乐矣【并见江南古藏本旧阙】万物皆化生【见江南古藏本旧阙】今有变之而死【见江南古藏本旧作今又变而之死】髑髅见梦曰向子之谈者【见张本旧阙】泛然以天地为春秋【见张本旧作从】而复为生人之劳乎【见张本旧作人间之劳乎】彼必相与异其好恶好恶异故先圣不一其能【见江南古藏本旧作故异也】种有几若鼃为鹑【见刘得一本旧阙】斯弥为食酰食酰生乎颐辂颐辂生乎黄軦黄軦生乎九猷九猷生乎瞀芮瞀芮生乎腐蠸腐蠸生乎羊奚羊奚比乎不筍久竹生青宁【并见张本旧阙】
　　达生【计十四字】
　　是形色而已【见江南古藏本旧阙】物焉得而正焉【见张本旧作止】不开人之人【见刘得一本旧作天】以瓦殶钩殶金殶【见吕览旧作注】有张毅者见高门县簿【见刘得一本旧阙】人之所最畏者【见江南古藏本旧作取】吾将三月豢汝【见张本旧作防篇韵不收】自为谋则取之其所异彘者何也【见张潜夫本旧阙】异鸡无敢应见者反走矣【文如海刘得一同旧阙】其由是与【见江南古藏本旧阙】　忘是非【张文本同旧作知忘是非】则安平陆而已【见刘得一本旧阙】
　　山木【计七字】
　　运化之泄也【见江南古藏本旧作物】褰裳躩步【见张本旧作蹇】庄子反入宫三月不庭【见江南古藏本旧阙】从其令【江南李氏成本同旧作俗】　　虞人以吾为戮【张文本同旧作栗林虞人】逆旅之有妾二人【见刘得一本旧作人】
　　田子方【计一字】
　　其导我也似父【见江南古藏本旧作道】
　　知北游【计十二字】
　　知【如字旧音智不取】故曰通天地之一气耳【见刘得一本旧作通天下一气】合彼神明至精【见刘得一本旧作今】子孙非汝有【见张本旧作孙子】运量万物而不遗【文刘本同旧作匮】汝唯莫必谓无乎逃物【张成本同旧阙】山林与皋壤与与我无亲使我欣欣然而乐与【见江南藏本旧阙】
　　庚桑楚【计十二字】
　　辞尽矣　奔蜂不能化藿蠋【江南李氏张本同旧作曰奔蜂不能化藿蠋】十日息愁【江南李氏文刘张同旧作自】人见其人物见其物【见张本旧阙】每妄更为失【见刘得一本旧阙】出入而不见其形【见张本旧作入出】孰知有无死生之一宗者【见文本旧作守】又适其偃溲焉【江南李氏张本同旧阙】移是非今之人也【江南李氏张本同旧阙】
　　徐无鬼【计十二字】
　　藜藿柱宇鼪鼬之迳【文张同旧作乎】察士无陵谇之辞则不乐【见文成张本同旧作凌谇之事】听而斲之瞑目恣手尽垩而鼻不伤【见江南李氏本旧四字是郭注】可不讳云【见江南李氏本旧作谓】游于天地也【见江南古藏本旧阙】择疏鬣长毛自以为广宫大囿【见张本旧阙】古之真人以天待人【见张本旧作之】
　　则阳【计二字】
　　同槛而浴【见张本旧作滥】气之广者也【见刘得一本旧作大】
　　外物【计五字】
　　我且南游说吴越之王【见张本旧阙】出拾薪【见张本旧阙】中民之行易进焉耳【张成本同旧阙】大林丘山之善【张文本作大林】沐老【见张本旧作休】
　　寓言【计四字】
　　如观鸟雀蚊防【见张本旧阙】劝公以其私死也【见张本旧阙】向也括撮而今也被发【见张本旧阙】而况乎以无有待者乎【见张本旧阙】
　　列御寇【计十二字】
　　无多余之赢【江南李氏张本同旧阙】汝处已【音纪江南李氏本旧作已】阖　尝视其良【文成李同旧作阖胡尝视其良】古之至人天而不人【见张文本旧阙】有慎懁而达【见江南古藏本旧作顺】仁义多责六者所以相刑也达生之情者傀【见刘得一本旧阙】
　　天下【计三字】
　　而九涤天下之川【江南李氏本旧作杂】虽未至极【江南李氏文本同旧作可谓至极】
</div>
    <div class="pagination">
<a href="庄子翼_page12.html">上一页</a><span>...</span><a href="庄子翼_page8.html">8</a><a href="庄子翼_page9.html">9</a><a href="庄子翼_page10.html">10</a><a href="庄子翼_page11.html">11</a><a href="庄子翼_page12.html">12</a><span class="current-page">13</span><a href="庄子翼_page14.html">14</a><a href="庄子翼_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
