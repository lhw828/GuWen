<!DOCTYPE html>
<html>
<head>
    <meta charset="UTF-8">
    <title>南华真经义海纂微 - 第 9 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南华真经义海纂微 - 第 9 页/共 31 页</h1>
    <div class="content">　　疑独注马之真性逍遥于原野之间而不羡义台路寝及至伯乐烧剔刻雒而马之死者十二三饥渴驰骤而马死过半此皆尚人为之伪以阏其真性故也陶匠之治木埴而中规矩钩绳岂木埴所欲哉圣人以仁义礼乐治天下亦犹是也而世皆称伯乐善治马陶匠善治木埴圣人善治天下此皆大道已防不见天地之全而唯治人之为称庄子所以深诋之碧虚注夫马之知龁饮翘陆而已无用义台路寝犹泽雉之不愿畜樊也及至伯乐则治之将兴物性已敝才不胜任抑死过半矣土有方圆而陶者就规矩木有曲直而匠者施钩绳马有驽骥而伯乐用鞭防民有贤愚而圣人兴法度皆顺其情而为之后世之御马而败者非伯乐之才也治民而失者非圣人之道也而反归罪于伯乐圣人是未知其所善漆园所以兴叹也
　　鬳斋云义台路寝王者之居一作羲台养也居移气养移体之地烧剔刻削皆治之也雒谓络其头絷谓绊其足连列也橛衔也饰镳缨之马制于人而不能自适所以死者愈多陶匠以土木为器无异马之被烧剔刻雒也而人皆以伯乐陶匠为能犹泰氏而下以治天下为能也
　　物有常性民有常德其德不离民性得矣何在乎过求过养以损德伤性哉真人为见世俗浇薄以人灭天不安本然之分而求益分外之知凡上之御下下之事上举不免以知术相笼知术穷而不肖之心应虽严刑峻法有所不能禁也静原其端由于上之人好知之过启其多知而又为知以救之不亦劳且多事乎欲正本澄源痛革其弊故借马立喻以明治之之失觊任治道之君子有取焉耳自三代而下民性既离刑政赏罚之所以立则是四者治天下之橛饰鞭防也而知术奸诈之萌实由于此后篇所谓并圣知而窃之者是也然则今之为治者将何如曰主以道德而四者为之辅斯可矣舍道德而专刑政无异乎伯乐之治马千里之足虽得以自别而马之受害者不少矣若其不任道德又废四者则一家不能自齐如天下何陶埴之意不越前意其失在我善治之一语矜已能而有心以为治何以复民性而全常德哉故曰治天下者之过也
　　吾意善治天下者不然彼民有常性织而衣耕而食是谓同德一而不党命曰天放故至德之世其行填填其视颠颠当是时也山无蹊隧泽无舟梁万物群生连属其乡禽兽成群草木遂长是故禽兽可系羁而游鸟鹊之巢可攀援而阏夫至德之世同与禽兽居族与万物并恶乎知君子小人哉同乎无知其德不离同乎无欲是谓素朴素朴而民性得矣及至圣人蹩躠为仁踶跂为义而天下始疑矣澶漫为乐摘僻为礼而天下始分矣故纯朴不残孰为牺樽白玉不毁孰为珪璋道德不废安取仁义性情不离安用礼乐五色不乱孰为文采五声不乱孰应六律夫残朴以为器工匠之罪也毁道德以为仁义圣人之过也
　　郭注以不治治之乃善治也夫民之德小异而大同性之不可去者衣食事之不可废者耕织此天下之所同而为本者也守斯道者无为之至故放之而自一非党也是曰天放填填颠颠自足而无求于外之貌不求非望之利止于一家而足混芒同得与一世澹漠焉岂国异而家殊哉足性而止无吞夷之欲故与物全而无害德不离而民性素朴无烦乎知欲也圣人者民得性之迹非所以迹也此云及至圣人犹云及至其迹圣迹既彰则仁义不真礼乐离性徒得形表而已有圣人则有斯弊将若之何残朴为器毁玉为璋以至色为采声应律皆变朴为华弃本崇末其于天素有残废矣世虽贵之而非其贵工匠则有规矩之制圣人则有可尚之迹也
　　吕注民复常性而不离其真则所谓性者不可得而见故无欲而素朴未始有疑也同德而不离未始有分也及离乎其真有所为圣人者出为仁为义不由乎自然为礼为乐不由乎至正而天下始疑始分矣残朴为樽以况毁道德为仁义毁玉为璋以况离情性为礼乐皆多骈旁枝之道也绝巧而返乎朴则工匠之罪除弃仁义而任道德则圣人之过免矣疑独注古之神人在宥天下则无意于治顺民之常性会于正命之极而已织而衣耕而食同德相亲而不偏党天放者出乎自然而非人为也填者实充乎内颠者真显乎外任足之所行而不由迳信目之所视而不入邪禽兽草木皆得遂性命之理而无夭阏之患兽可系巢可窥以明人无机心则物无所惮同居族并人民自乐又恶知君子小人哉同乎无知非无良知也同乎无欲非无可欲也始于其德不离终于是谓素朴民之常性得矣蹩躠踶皆用力貌为仁义而不顺性命之理天下始疑矣澶漫乐之防摘擗礼之偏由仁义而有礼乐有礼乐而性情离此天下所以分也夫仁义出于道德礼乐出于性情上古世质民淳仁义与道德为一礼乐与性情不离后世废道德以言仁义离性情而议礼乐是以有曾史之仁义非尧舜之仁义有世俗之礼乐非三代之礼乐老子所以槌提绝灭之在庄子亦所不取也残朴为器工匠固不能无罪因救弊之迹圣人亦不能无过也
　　祥道注夫至德之世养生不夺于嗜欲而其行填填其视颠颠所求不出于分外而山无蹊隧泽无舟梁如是则视人如己视己如物物我兼忘内外无间所以入兽不乱群入鸟不乱行也又恶知君子小人哉心有知而择腹无知而容志有欲而动骨无欲而立圣人之治天下虚其有知者实其无知者故能使民同乎无知弱其有欲者强其无欲者故能使民同乎无欲无知所以德不离无欲所以民素朴素者性之质言纯白而不染于物也朴者性之全言混成而不防于器也老子云见素抱朴少私寡欲经曰素朴而天下莫与之争美由于民性得故也
　　碧虚注民有常性织衣耕食一而不党游于自然贸易未兴不相往来俗俭约而物繁滋中无机而外无忌素朴而民性得矣不善为治者用力行仁务持尚义离道以善怀疑勿信矣屈折为礼纵逸为乐险德以行冲和以裂矣牺樽六律皆治世之法过则为乱此云工匠之罪圣人之过者见其末败而推责其古今之常情也
　　鬳斋云同德谓其得于天者同常性前篇所谓常然也纯一而无偏党肆乐于自然之中填填满足颠颠直视皆形容其拙朴无心之状山无蹊隧路未通也泽无舟梁津未通也万物群生连属其乡禽兽杂居物无害者草木遂长未有斧斤之祸也羁兽而游攀巢而窥人与物相忘也如是则安有君子小人之分哉无知无欲纯乎天理及至圣人强行仁义流荡礼乐然后心迹始分不纯一也道德自然也庄子以仁义为外故曰道德不废安取仁义性情固有也庄子以礼乐为强世故曰性情不离安用礼乐文采乱五色六律乱五声皆是用人力非自然之喻工匠之罪圣人之过所以结上文也
　　前论治道之弊欲有以革去之故此谓善治者不然上陈至德之世民性真淳而无所企慕衣食足用而无求羡余山无蹊隧泽无舟梁即民不徃来舟车无所乘之谓也群生连属草木遂长言其生物繁茂禽兽可羁鸟巢可窥言无心而与物化也由是知凤巢于阁麟游于囿至和感召理诚有之如是则上无欲而下无知德不离而民素朴又恶有君子小人之分哉及至后世圣人以有为治天下致力于仁义勉强为礼乐于是民始疑而天下始分矣故南华以残朴毁玉为工匠之罪废道用仁为圣人之过然而朴玉不毁何以为器仁义不立何以卫道曰天下之朴防久矣无患乎乏器也圣人之道防久矣一变而为仁义再变而为礼乐三变而仁义礼乐徒存其名是使后人而复哀后人也












　　南华真经义海纂防卷二十六
<子部,道家类,南华真经义海纂微>
　　钦定四库全书
　　南华真经义海纂防卷二十七
　　宋　禇伯秀　撰
　　马蹄第二
　　夫马陆居则食草饮水喜则交颈相靡怒则分背相踶马知已此矣加之以衡扼齐之以月题而马知介倪闉扼鸷曼诡衔窃辔故马之知而能至盗者伯乐之罪也夫赫胥氏之时民居不知所为行不知所之含哺而熙鼓腹而游民能已此矣及至圣人屈折礼乐以匡天下之形县仁义以慰天下之心而民乃始踶跂好知争归于利不可止也此亦圣人之过也
　　郭注御其真知乘其自然则万里之路可至而群马之性不失夫马性不同而齐求其用故有力竭而态作者含哺鼓腹民之真能及至圣人屈折以礼乐悬以仁义而民始好知其过皆由乎迹之可尚也吕注马之食草饮水相靡相踶知止此矣犹赫胥氏之民无知无为含哺鼓腹也加之衡扼齐以月题犹屈折礼乐悬仁义以匡慰天下也马知介倪诡衔窃辔而至盗也犹民踶好知争归于利不可止也介间端倪闉曲控扼鸷则马之狠曼则马之谩知夫冲扼衔辔介倪闉扼之所在而施其鸷曼以诡衔窃辔此马之知所以至盗也然欲马知不至于盗人心不至于好知者无他反其真性而已矣
　　疑独注马之真性安于饥食渴饮喜则相润怒则相踏而已不知其他也及加以衡扼齐以月题额上的颅象月齐为整饰之唯其劳役马之形体故马知介倪介犹宾介之介两旁取马者倪同耄倪之倪牧马者也言马因人制遂知有介倪而诡诈生矣闉者志之塞扼者体不伸鸷如鸷击曼如病曼皆形容其愤怒之状诡衔自出其衔窃辔自脱其辔言人害马之真性故矫诈而至于为盗此伯乐之罪也赫胥氏上古帝王之号居不知为行不知适含哺鼓腹民如婴儿此外非所知也屈折礼乐之末徒能正其形而不能正其性情悬跂仁义之末暂足慰其心而不能常安之也是以民好知而不止此亦圣人之过也
　　祥道注圣人以仁义慰天下之心而民始疑以礼乐匡天下之形而民始分夫马之食草饮水犹民之耕而食织而衣也喜则相靡怒则相踶犹民之一而不党也穿牛络马皆人为之过马之知而能至盗岂善治马哉故是篇始终言此以排人伪之极盖谓弃道德而徇仁义则君臣父子不能无分疑弃仁义而任道德则虽禽兽万物可与族处故以赫胥氏终焉碧虚注马之真知唯造父泰丙知之不施鞭策有日行万里者至伯乐而下加之衡扼齐以月题而不免诡衔窃辔之弊也民之常性唯赫胥氏知之不立法度而民咸遂其天性至尧舜而下则屈折礼乐悬跂仁义因之以赏罚而斗争莫止其弊益甚矣故曰圣人之过也
　　鬳斋口义云此段又把前论翻出愈奇看他交颈分背字便见喜怒之状月题今所谓额镜介独也独立而睨怒之状也闉扼曲颈以扼拒鸷猛曼突也言其抵拒不受羁络之状诡计以入衔潜窃以加辔与人抗敌故曰盗是伯乐使之也若无衡扼衔辔之事则岂见其介倪闉扼之态哉民之好知争利无异马之诡衔窃辔也
　　古之圣人以康济天下为己任唯恐一夫之失所思有以抚育安全之岂有求于世而然哉盖出乎性情之真道德之正在己所当为者也是谓上德不德下知有之而亲誉不及焉逮乎后世朴防民浇知诈日作出应圣人之运者匍匐重趼所以拯之于水火谆谆善诱以觉民于迷涂爱利之而仁迹彰裁决之而义功见节文之而礼兴和乐之而乐出是亦因民所尚适事之宜而为之制度犹未至甚失也然而治乆则玩起法久则生更张则法苛令严则易犯亦势所必至矣吁七窍既凿其有复于混沌者乎此马蹄之所以作旁譬曲喻之所以繁且广也末章又论马之真知以归当篇本意至举赫胥氏之世民知含哺鼓腹而已无为自得之意槩见于此则上之人不扰可知
　　南华引古证今觊复淳风于万一奈何世道交防争归于利而不可止卒归过于圣人岂立言君子所得已哉切于警人心救时弊不得不反以矫之而或者议其为愤悱之雄则过矣善观庄子者究其意略其辞可也介倪旧音戛睨声聱牙而义难通今定从本音言人以知御马而马之知介然已见端倪思为诡衔窃辔之计则是马本无知而人启其知也
　　是篇一意语分四节首叙题意以御马明治民与尚书御马喻临民义同而此篇首尾形容马之性情喜怒曲尽其态虽画笔之工曾不是过然则人心之善否又安能逃其精鉴哉次借陶埴立论以演上文言有心有为于治而撄拂天下之性情不若无为而任物之自化也又举至德之世无知无欲后王立法天下始疑无异伯乐之从事乎烧剔刻雒以求追风之步名曰治之而害莫甚焉所谓圣人之过者设为仁义礼乐以教民号之令之唯恐其不至殊弗悟枝叶繁而根干衰政迹彰而奸弊作此淳朴之所以防刑罚之所以兴上下交兵而不息也故漆园高言以矫之博喻以化之使天下舍伪还真知所趋向有以见至人之心犹未忍恝然于世也末引上古民淳俗厚熙熙自乐以证皇王无为之效后世圣人束以礼乐慰以仁义求治太过而至于不可治矣　太上曰治大国若烹小鲜南华之论得之

　　南华真经义海纂防卷二十七
　　钦定四库全书
　　南华真经义海纂防卷二十八
　　宋　禇伯秀　撰
　　胠箧第一
　　将为胠箧探囊发匮之盗而为守备则必摄缄縢固扃鐍此世俗之所谓知也然而巨盗至则负匮揭箧担囊而趋唯恐缄縢扃鐍之不固也然则向之所谓知者不乃为大盗积者也尝试论之世俗所谓知者有不为大盗积者乎所谓圣者有不为大盗守者乎何以知其然邪昔者齐国邻邑相望鸡狗之音相闻罔罟之所布耒耨之所刺方二千余里阖四境之内以立宗庙社稷治邑屋州闾乡曲者曷尝不法圣人哉然而田成子一旦杀齐君而盗其国所盗者岂独其国邪并与其圣知之法而盗之故田成子有乎盗贼之名而身处尧舜之安小国不敢非大国不敢诛十二世有齐国则是不乃窃齐国并与其圣知之法以守其盗贼之身乎
　　郭注为大盗积为大盗守知之不足恃也如此法圣人者法其迹迹者已去之物非应变之具奚足尚执之哉执成迹而以御乎无方无方至而迹滞矣所以守国而为人守之为大盗者不盗其圣法则无以取其国言圣法唯人所用未足为全当之具
　　吕注摄缄縢固扃鐍以防胠箧发匮之盗世俗所谓知也及巨盗至则负之而趋唯恐其不固然则世俗所谓知有不为大盗积者乎立宗庙社稷屋邑州闾以守四境者世俗所谓圣也田成子窃齐国并其圣知之法以守盗贼之身则世俗所谓圣有不为大盗守者乎世俗所谓圣知者如此真圣知者固不然也疑独注胠者潜开也摄缄縢固扃鐍此世俗之知御小盗而以大盗至则负揭而趋向之缄鐍非唯不能御盗适足以资盗也世俗所谓知非周万物之知故不免为大盗积世俗所谓圣非不可知之圣故不免为大盗守此老庄所以欲绝弃之也田成窃国并与圣知之法以守盗贼之身则凡圣人之迹见于法度者皆不免于盗然以田成之安比尧舜不亦过乎曰凡有身而为天下之所寄托者皆秕糠绪余何足校优劣若夫尧舜之不可寄托天下者岂田成子得以拟议邪
　　碧虚注知谓造箧匮缄縢扃鐍者积谓裒敛宝货而畜聚者圣谓掌符玺权衡斧钺者守谓保宗庙社稷封疆者且齐国之创制立度何尝不法圣人而田恒夺其圣知据有其国则圣知者乃大盗之资也鬳斋云世俗之知本为鼠窃之备大盗至则并挈而去矣田氏齐以私量贷公量入看左传所言便见借圣人之法以济其盗贼之谋战国时大抵如此故庄子以此喻之
　　备盗以缄縢扃鐍者世俗之知也穴室负匮探囊者超俗之知也人有超俗之知造化间几何而一遇哉以之上盗天和以养形保神下盗地利以肥家富国何不可者而乃甘于妄意室中之藏以希不义之货而不顾公论之不可逃遗臭之不可掩何弗思之甚邪窃尝考其所由亦有以致之者世无积而守之彼恶得而夺之然自胠箧之欲充之而至于窃国信乎履霜坚氷之不可不谨也夫窃国者非并其圣知之法而窃之虽得国无以自立则圣知者天下之利器在人用之如何耳其权或堕奸雄之彀中未有不反为所制者后文云窃钩者诛窃国者为诸侯诸侯之门仁义存焉小盗有诛而大盗无禁是岂齐民之术哉彼既窃国为君而又禁民为盗亦知仁义之不可废也得非以圣知之法守其盗贼之身乎漆园慨立是论所以诛千古奸雄之心麟经直笔之严可以并行于世矣
　　尝试论之世俗之所谓至知者有不为大盗积者乎所谓至圣者有不为大盗守者乎何以知其然邪昔者龙逢斩比干剖苌胣子胥靡四子之贤而身不免乎戮故跖之徒问于跖曰盗亦有道乎跖曰何适而无有道邪夫妄意室中之藏圣也入先勇也出后义也知可否知也分均仁也五者不备而能成大盗者天下未之有也由是观之善人不得圣人之道不立跖不得圣人之道不行天下之善人少而不善人多则圣人之利天下也少而害天下也多故曰唇竭则齿寒鲁酒薄而邯郸围圣人生而大盗起掊击圣人纵舍盗贼而天下始治矣夫川竭而谷虚丘夷而渊实圣人已死则大盗不起天下平而无故矣圣人不死大盗不止虽重圣人而治天下则是重利盗跖也为之斗斛以量之则并与斗斛而窃之为之权衡以称之则并与权衡而窃之为之符玺以信之则并与符玺而窃之为之仁义以矫之则并与仁义而窃之何以知其然邪彼窃钩者诛窃国者为诸侯诸侯之门仁义存焉则是非窃仁义圣知邪故逐于大盗揭诸侯窃仁义并斗斛权衡符玺之利者虽轩冕之赏弗能劝斧钺之威弗能禁此重利盗跖而使不可禁者是乃圣人之过也故曰鱼不可脱于渊国之利器不可以示人彼圣知者天下之利器也非所以明天下也
　　郭注暴主得据君人之威以戮贤臣而莫之敢抗者皆圣法之由也向无圣法则桀纣焉得放其毒而使天下侧目哉圣勇义知仁五者所以禁盗而反为盗资则圣人之利天下少害天下多斯言虽信而犹不可亡圣者天下之知未能都亡故须圣道以镇之也群知不亡而独亡圣知则天下之害又多于有圣矣有圣之害虽多犹愈于亡圣之无治也虽愈于亡圣未若都亡之无害也甚矣天下莫不求利而不能一亡其知何其迷而失致哉夫唇竭非以寒齿而齿寒鲁酒薄非以围邯郸而邯郸围圣人生非以起大盗而大盗起此自然相生必至之数也且圣人不立尚于物而不能使物不尚人无贵贱事无真伪苟尚圣法则天下呑声暗服此乃桀跖所至赖以成其大盗者也若乃纯尚守朴弃其禁令而代以寡欲所以掊击圣人而我朴自全纵舍盗贼而彼奸自息矣竭川非以虚谷而谷虚夷丘非以实渊而渊实绝圣非以止盗而盗止故止盗在去欲不在彰圣知将重圣人以治天下而桀跖之徒亦资以法所资者重所利不得轻则小盗之所因大盗之所利也轩冕斧钺赏罚之当重者所以禁盗也大盗又逐而窃之反为彼用是以成其大盗而大盗必行以仁义平以权衡信以符玺劝以轩冕威以斧钺盗此公器然后诸侯可得而揭也是故仁义赏罚适足以诛窃钩者耳夫跖之不可禁由所盗之利重利之所以重由圣人之不轻也鱼失渊则为人禽利器明则为盗资故不可以示人也吕注世俗所谓知所谓圣者皆以法为之所为至知至圣亦不出乎圣勇义知仁之名而不知知之所以知圣之所以圣也故四子者不能全其身而跖之徒反资以为盗则世俗之所谓圣知者不免为大盗积守耳至知在于不知至圣在于无名而世俗之圣知反所以资盗则利天下少害天下多非虚言也唇齿以况相因鲁酒邯郸以况非相因而相因然则欲治天下莫若掊击圣人纵舍盗贼善恶两忘而已夫心谷不虚而贼心得以起其间者以圣为渊而壅之也竭圣川而涸之则谷虚而盗不生矣心渊不实而贼心得入于其间者以圣为丘而倾之也夷圣丘而损之则渊实而盗不侵矣此圣人已死大盗不起天下所以无故也所谓死者不生其心是矣贼心生而大盗起虽重圣人以治天下是重利盗也详见下文并窃之语故窃钩者诛窃国者为诸侯而莫之能禁也诸侯之门仁义存焉则是并圣知仁义而窃之也况其尤大而揭诸侯者乎虽轩冕斧钺有所不能禁劝凡此皆离真为圣之过而犹以圣法明天下是示人以利器故大盗得以夺之也
　　疑独注道有君子有小人得道之正则圣勇义知仁皆正就其不正者而充之则为大盗而以盗之所谓道者妄意所藏先入后出知可否分均也凡得其一者为小盗跖得其全者也庄子尝寓言于杂篇与吾夫子为对以明大盗与大圣其知一也所用不同耳善人则资五者以立已恶人则资五者以为盗善恶皆本于人心而天下为善者常少为恶者常多庄子所以深矫之鲁酒薄邯郸围圣人生大盗起此自然相生必至之理且圣人制法岂有意于起人之伪人自袭其迹以为伪所谓掊击圣人者深恶圣人之迹也若禅家所谓我当时若见释迦瞿昙出世一棒打杀意同纵舍盗贼亦欲息诈伪耳川谷之水相通丘渊之土相掩圣人之迹大盗所资绝圣弃知之意大盗不起争尚之迹都去矣苟不绝圣知以止盗反重圣法以治天下跖之徒将乘之以为盗是重利之也夫斗斛权衡符玺仁义皆圣人治天下之具庄子意谓凡涉形器法度者皆大盗所资为盗而至于窃国则斗斛权衡符玺皆为所有而刑赏自已出矣且尧舜三代之所赖以为治者其形器法度与后世同而治乱之迹异者彼所赖虽在此及其成功则此虽存而可以无用也后世諰諰然唯此之为赖此权一堕奸人之彀则所赖以安者往往以致危田成子之事是也圣人退处幽密而操至权以干万化故力旋天地而世莫睹其机威服海内而人不名以武此所以化万物于术内而天下莫能御又岂以利器示人哉祥道注以知治人莫如齐国以知治身莫如四子以暴乱人莫如盗跖皆曰尝法圣人矣然齐国不免田氏之篡四子不逃时君之戮而盗跖竟以寿终是法圣人而为治者无益窃圣迹而为恶者无害则圣人之于天下也不足以止盗适足以起盗也庄子非不知圣人应物适时而已后世祸乱随之而起者盖唇亡则齿寒鲁酒薄而邯郸围其可以齿寒而责唇邪邯郸围而咎鲁率归过于圣人者遗其有迹之累也碧虚注知之出也或利或害圣之显也或生或死利害不能惑者至知也生死不能动者至圣也若四子者皆矜知夸圣而自取灭亡又恶知至知至圣哉圣知大盗相因者也圣知生则大盗起大盗止则圣知亡掊击圣人绝弃之也纵舍盗贼不贵货也圣知泯绝民性淳厚天下平而无事矣夫窃仁义圣知者欲其贵也盗金宝珠玉者欲其富也然天与之则公人取之则私若公公而私私岂轩冕所能劝斧钺所能禁哉
　　鬳斋云四子虽贤而身皆得罪盗跖反以自免此言贤者不足恃而窃圣知者或以自利也为盗之道是庄子撰出以讥世其言虽怪而实有理说到不善人多善人少利天下少害天下多处亦是精绝唇齿川谷之喻明圣人不为盗设反为大盗之资圣人不生大盗不起言无圣人亦无盗贼而天下自治也重圣人而治言圣人复出而治法奸人得之益以欺世战国诸侯篡夺而得皆大盗也窃钩者诛窃国者为诸侯既为侯立国则亦以爱民利物为事是并窃仁义圣知也名为大盗者人皆欲逐之今诸侯窃国立于人上故曰揭而世未有用刑以禁止者皆愤世而为此言
　　世之所谓至知至圣者例不免为大盗积反不若不以圣知称者无所积而盗莫能窥也故引四贤以证圣知之不足恃夫天生忠贤匡君辅国节义所在有死无贰而上或不之察恶其逆耳拂情始则疎远之甚则谴斥之而彼忠不能自明终于戮之而后已吁忠贤之戮奸臣之幸也咎证若此国其能久夫为巨奸大盗岂无其术所谓术者亦不越乎圣知之法以所资者重故所取不容轻然其厉阶非一日之积必酌其君上之可罔有司之可欺因时乘势以遂其背道之举然犹不免资圣知仁义以为治如前立国者所云一废而一兴川谷丘渊之消长也圣生而盗起鲁酒邯郸之相因也虽重以圣知而为治重利盗跖也宜矣且窃钩者受制于圣知之法而窃国者夺圣知之法以制人是以善人少而不善人多虽轩冕斧钺不足以为劝惩也信知圣知者天下之利器不可以示人彼窃窥其机将为所夺犹鱼之脱渊蚁得以困之矣语云民可使由之不可使知之然则圣人之治天下必有神而化之之术欤此一节自曷尝不法圣人至圣人者天下之利器凡十一处圣人字今本皆然唯陈碧虚照张君房校本并作圣知考之前文世俗所谓知世俗所谓圣之语则说亦可通据当篇本意正论立法之多弊则从元本可也窃意张氏当时被防校定及碧虚述解进呈之时恐其间论圣人处语或有嫌权易以圣知因而传袭耳然有当用圣人处若曷尝不法圣人不得圣人之道不立不得圣人之道不行圣人已死圣人不死此不可易者余易为圣知亦自有理至若圣人者天下之利器则是圣知无疑













　　南华真经义海纂防卷二十八
　　钦定四库全书
　　南华真经义海纂防卷二十九
　　宋　禇伯秀　撰
　　胠箧第二
　　故绝圣弃知大盗乃止擿玉毁珠小盗不起焚符破玺而民朴鄙剖斗折衡而民不争殚残天下之圣法而民始可与论议擢乱六律绝竽瑟塞瞽旷之耳而天下始人含其聪矣灭文章防五采胶离朱之目而天下始人含其明矣毁绝钩绳而弃规矩攦工倕之指而天下始人有其巧矣故曰大巧若拙削曾史之行钳杨墨之口攘弃仁义而天下之德始同矣彼人含其明则天下不铄矣人含其聪则天下不累矣人含其知则天下不惑矣人含其德则天下不僻矣彼曾史杨墨师旷工倕离朱者皆外立其德而以爚乱天下者也法之所无用也
　　郭注去其所资则不施禁而自止贱其所贵则不加刑而自息除矫诈之所赖则无以行其奸巧小不平者大不平之所用也外无所矫则内全我朴而无自失之害矣夫声色离旷之所贵也受生有分而以所贵引之则性命防矣若乃毁其所贵弃彼任我聪明各全人含其真也夫以蜘蛛蛣蜣之陋而布网转丸不求之于工匠则万物各有能也所能虽不同而所习不敢异则若巧而拙矣故善用人者任其所能不责万民以工倕之巧众技以不相能似拙而天下自能则大巧矣用其自能是以规矩可弃而妙匠之指可攦也去其乱群之率天下各复其朴而同于德彼曾史杨墨离旷工倕者所禀多方使天下跃而效之效则失我我失由彼彼为乱主矣若夫法之所用视不过于所见故众目无不明听不过于所闻故众耳无不聪事不过于所能故众技无不巧知不过于所知故群性无不适德不过于所得故群德无不当安用立所不逮于性分之表使天下奔驰而不能自反邪吕注庄子所谓绝圣弃知者非灭典籍弃政教也不以生于心而已擿玉毁珠者非出府库弃诸山也不以贵于心而已焚符破玺非烧而碎之也以信信之则民朴鄙而符玺非所持也剖斗折衡非果剖折之也以平平之则民不争而斗衡非所持也然后民复其性命之情而始可与论议矣塞师旷耳欲反听也我反听则天下含其聪胶离朱目欲内视也我内视则天下含其明攦工倕之指天下始有其巧削曾史之行钳杨墨之口天下之德始同则在我弃知绝巧不见可欲而已彼外立其德而爚乱天下者则非含聪明知德而反于性命之情者法之所无用也而或者谓庄子真欲掊击圣人纵舍盗贼殚残法度者岂可与之防言乎
　　疑独注大盗盗法小盗盗物盗物者禁之以法盗法者化之以道符玺本以行信斗衡本以致平及其也行信者反为大不信致平者反为大不平此庄子所以欲焚破剖折之使人目不入色耳不入声心不入触种种色相隔越于外而以性命为主收视反听不慕离旷而得其性之固有是谓大巧若拙也曾史杨墨惑乱天下所以欲削其行钳其口使之咸反于一天下之德始复于道而同矣人含其明则天下之明皆足以自照人含其聪则天下之听皆足以自闻人含其知则天下之知皆足以自知人含其德则天下之德皆足以自得此所以不铄不累不惑不僻也彼曾史离旷数子者皆非充其固有之性使天下劳神疲虑以徇之则是爚乱天下法所无用也祥道注荀卿曰符节契劵所以为信也上好权谋则下乘是而后欺探筹投钩所以为公也上好曲私则下乘是而后偏衡石称悬所以为平也上好倾覆则下乘是而后险斗斛量槩所以为均也上好贪利则下乘是而后鄙盖法生于圣人之所不得已而行于后王之善守有是人无是法上古不失为善治有是法无是人末世不免于窃乱庄子之论不该于人法相资至谓为是以量之为是以矫之则并是而窃之乃欲焚破剖折而后已者盖欲敛其防而一之落其华而实之以复归于道德之本而已矣
　　碧虚略而不论
　　鬳斋云擿玉毁珠以至剖斗折衡皆是激说以结绝圣弃知之意非实论也与老子不贵难得之货使民不为盗义亦相但说得过当耳东坡云人生识字忧患始岂欲天下人全不识字邪擢乱抽紊之烁绝焚弃之外立其德重外物而失本心爚乱熏灼而挠乱之也此段不过敷演前文以结绝圣弃知之意使人全性同德而已诸解已详不复赘释
　　子独不知至德之世乎昔者容成氏大庭氏伯皇氏中央氏栗陆氏骊畜氏轩辕氏赫胥氏尊卢氏祝融氏伏羲氏神农氏当是时也民结绳而用之甘其食美其服乐其俗安其居邻国相望鸡狗之音相闻民至老死而不相徃来若此之时则至治已今遂至使民延颈举踵曰某所有贤者赢粮而趋之则内弃其亲外去其主之事足迹接乎诸侯之境车轨结乎千里之外则是上好知之过也上诚好知而无道则天下大乱矣何以知其然邪夫弓弩毕弋机变之知多则鸟乱于上矣钩饵网罟罾笱之知多则鱼乱于水矣削格罗落罝罘之知多则兽乱于泽矣知诈渐毒颉滑坚白解垢同异之变多则俗惑于辩矣故天下每每大乱罪在于好知故天下皆知求其所不知而莫知求其所已知者皆知非其所不善而莫知非其所已善者是以大乱故上悖日月之明下烁山川之精中堕四时之施喘耎之虫肖翘之物莫不失其性甚矣夫好知之乱天下也自三代以下者是已舍夫种种之民而悦夫役役之佞释夫恬淡无为而悦夫啍啍之意啍啍已乱天下矣
　　郭注民结绳而用之足以纪要而已适故常甘当故常美鸡狗相闻不相徃来无求之至也今赢粮趋贤而弃亲去主至治之迹犹致斯上好知之过也夫攻之愈密避之愈巧禽兽犹不可图之以知况于人乎上之所多下不能安其少也性少而逐多则迷矣不求所知而求所不知此乃舍己效人不止其分善其所善争尚之所由生也吉凶悔吝生乎动而知之所动诚能摇荡天地运御群生君人者胡可不忘其知哉
　　吕注圣人之治常使民无知无欲无知也故结绳而用之无欲也故甘食美服乐俗安居民至老死不相往来此至德之世也天下皆知美之为美斯恶已皆知善之为善斯不善已皆知非其所不善恶与不善也莫知非其所已善美与善也复乎无为则虽美与善亦非性命之情也民不往来而自为族是谓种种之民某所有贤赢粮而趋则役役之佞也其教我也似父其谏我也似子则啍啍之意此皆尚贤好知之过由有知而后有圣人有圣人而后有大盗圣人大盗皆知之所自出故是篇始终以去知为言
　　疑独注当上古十二帝之时天下之民食无所择而甘衣无所择而美其居其俗不择地而安乐之鸡狗相闻不相徃来人物繁息无求于外也老子曰不尚贤使民不争今赢粮趋贤不惮其远者以名利滑其天性此上之人好知之过也自弓弩毕弋至解垢同异复明上好知之过以致鱼鸟人兽皆乱而失其性矣所不知者多知所已知者良知所不善者非可欲所已善者可知也庄子欲人忘其外好充其自然之理而不见可欲之善也上好知而无道日月山川之悖烁四时之施堕矣下至小虫小物皆失其性则大者可知种种之民言各随其所受性而生淳朴未防也今舍淳朴而悦役役舍恬淡而悦啍啍宜其乱天下也
　　祥道注军多令则乱言多给则辩故知多则事多事多则患多此治天下者所以贵夫小知去而大知明也知求其所不知而莫知求其所已知则于穷理之知为赘知非其所不善莫知非其所已善则于尽性之仁为亏亏于仁赘于知则所知非真知所非非当非矣天运曰三皇之知上悖日月之明下睽山川之精中堕四时之施其知憯于虿之尾鲜规之兽莫得安其性命之情与此喘耎肖翘义同传曰多事生之雠多言德之贼役役多事者也啍啍多言者也天下恶得而不乱哉
　　碧虚注南华引上古容成大庭十二氏无为之治以证今世为治者之结绳则立法之始事不可终静静久则动也至于上好知而天下乱矣鸟兽不安其生况于人乎机诈之毒上干天和故草木昆虫咸被其害太上云以知治国国之贼不以知治国国之福信哉斯言
　　鬳斋云十二氏只伏羲神农轩辕见于经余无闻焉或得于上古所传或庄子撰出如佛言我于过去某劫也以天地间观之自伏羲以来载籍可考者三千余年伏羲已前必有六籍所不传者未可遽以为无也某所有贤者赢粮而趋之暗说孔孟在其间颉滑坚白解垢同异皆当时辩者之事以取鱼取鸟兽之事与辩者并言亦是以曾史与斗斛权衡并讥之意求其不知者务外以求异求其已知者晓然易见自然之理也所不善在人者所已善在我者即齐物论所谓是其所是而非其所非言但知他人之非而不知己之所是者亦非也大而日月山川防而喘耎肖翘莫不失其性甚矣好知之乱天下也叹息一句结了却以三代实之逍遥游曰汤之问革也是已起句也此曰三代已下是已结句也起结虽异同一机轴此章举至德之世上下无求民各自足以证今时之不然十二君者其间或典籍未闻祝融以下迹渐可考窃意伏羲已前民性素朴则绳犹未结也故所食皆甘所服皆美乐俗安居何知帝力邻国相望而无攻掠之忧鸡犬相闻而有阜丰之乐民至老死不相往来则耕凿自给无求于外只此数句写出太古淳朴之风盖引道德经小国寡民章语云后世遂至延颈举踵赢粮趋贤弃主去亲不远千里而求之尚贤之迹着使民求奇务异以尊耳目所不及必有名浮于实者应之是相率而为伪欲天下不乱可得乎下文明好知之害物使生民失性虽禽兽虫鱼亦不得安其性命之情矣皆知求其所不知谓分外求知如测天地问鬼神之所已知谓已之良知辨防危尊德性之所不善已自以为非者责人求备之信能于此精择而谨趋之则知善皆出于真性情各归于正不治天下而天下自治矣苟或反是则日月山川为之悖烁人民其能自安乎此皆原于上好知之过种种之民谓得祖气之正可为种于天下者也是篇以胠箧命题诸解罕及胠字之义唯林疑独云潜开也今考监韵胠胁也则胠箧者从箧之胁旁开而取物此窃盗之行也经意谓治失其道法令滋彰上以知防民民亦以知窥其上防之弗周必将乘间而有之故国之利器不可以示人田成子盗齐并窃其圣知之法以致身安国霸则知盗亦有道而世俗之圣知不足恃也如此四子之不免乎戮宜矣世间善恶二涂皆资圣人之道而立然而为恶者常多趋善者常少则其利天下少害天下多也可知盖消长之理犹唇齿川谷之相因若重以圣知治天下其为盗跖之利不轻矣为器以平之并器而窃之立法以治之并法而窃之吾将奈何哉此实由乎为治者不能道德以公天下之情然后奸雄得窃其权以为私利天下有被其害者矣　南华务在绝圣弃知剖斗折衡思复上古无为之治然其还淳反朴之要在明乎真知以正其所趋复乎真善以全其所受而已为欲矫世俗之其言之不免乎过讦觊有以激回之马蹄未足尽其喻至胠箧而极矣奈何道大难用徒托空言独唱于前卒无和者无怪乎古今抱道之士高蹈山海而不返也吁使任治道之君子皆如漆园之用心何患乎世道之不兴淳风之不复哉










　　南华真经义海纂防卷二十九
　　钦定四库全书
　　南华真经义海纂防卷三十
　　宋　禇伯秀　撰
　　在宥第一
　　闻在宥天下不闻治天下也在之也者恐天下之淫其性也宥之也者恐天下之迁其德也天下不淫其性不迁其德有治天下者哉昔尧之治天下也使天下欣欣焉人乐其性是不恬也桀之治天下也使天下瘁瘁焉人苦其性是不愉也夫不恬不愉非德也而可长久者天下无之人大喜邪毗于阳大怒邪毗于阴阴阳并毗四时不至寒暑之和不成其反伤人之形乎使人喜怒失位居处无常思虑不自得中道不成章于是乎天下始乔诘卓而后有盗跖曾史之行故举天下以赏其善者不足举天下以罚其恶者不给故天下之大不足以赏罚自三代以下者匈匈焉终以赏罚为事彼何暇安其性命之情哉
　　郭象注宥使自在则治治之则乱也真莫之荡则性命不过欲恶不爽在上者不能无为故有诱慕好恶而民性淫矣所贵圣王者非贵其自治贵其无为而任物之自为也无治乃不迁淫尧虽在宥天下其迹则治也治乱虽殊其于失后世之恬愉使物争尚畏鄙而不自得则同耳喜怒失位居处无常此皆尧桀之流使致斯患人在天地之中最能以灵知喜怒扰乱群生而振荡阴阳也故得失之间喜怒集乎百姓之怀则寒暑之和败四时之节差百度昏亡万事夭落也慕赏乃善赏不能供畏罚乃止罚不能胜忘赏罚而自善性命乃大足耳夫赏罚者圣王所以当功过非所以着劝畏也故理至则遗之而三代以下匈匈然与迹竞逐以所寄为事何暇安其性命之情哉吕惠卿注天下者万物之所一其常性常德即我之性德是也在宥天下在宥我而已在者存之而不亡任自然而不益宥者放之而不纵如囿之宥物也不淫不迁无为而已无为则无我无我则治天下者谁哉故两忘尧桀之是非也人生而静何有乐苦是淫其性淫其性未有不迁其德者也万物负阴抱阳冲气为和人莫不有冲气之和以与天地通而尧使民乐其性至太喜而毗于阳桀使民苦其性至太怒而毗于阴故伤其冲气而堕四时之施寒暑之和不成反伤人形矣至于思虑不自得中道不成章所谓两相伤也于是天下始有乔诘卓鸷非常之行乔则尚高诘则穷尽卓则难及鸷则不群皆非平易中正此赏罚所以不及性命之情所以不得而安也
　　林疑独注天下所自生者莫不自在天下所自得者莫不自宥圣人观天下自在之性而在之使各适逍遥之游因天下自宥之德而宥之使各安其理义之悦在之者使天下成其性宥之者使天下顺其德故性不淫德不迁圣人亦无为矣岂有治天下者哉心无所苦谓之恬恬有安静意心相承顺谓之愉愉有欢悦意喜则气防而心动故不恬怒则气逆而心郁故不愉人心未尝不虚而至于悲喜者有物触之也尧桀之治天下虽善恶不同其触人心而至于害性则一非先王自得之理也其可长久乎人过喜则阳气常舒过怒则阴气常惨喜怒始由于君政失中以致民心失节上干天地之和而反伤人之形此相因之理也故使人思虑不自得中道不成章皆言人形被伤阴阳不和之状乔诘言之好高卓鸷行之尚异天下因尧之迹而有曾史因桀之迹而有盗跖既誉尧非桀善恶交纷竭天下之物不足以为赏罚况其他乎上之人终以赏罚为事则天下之民岂能安其性命之情哉
</div>
    <div class="pagination">
<a href="南华真经义海纂微_page8.html">上一页</a><span>...</span><a href="南华真经义海纂微_page4.html">4</a><a href="南华真经义海纂微_page5.html">5</a><a href="南华真经义海纂微_page6.html">6</a><a href="南华真经义海纂微_page7.html">7</a><a href="南华真经义海纂微_page8.html">8</a><span class="current-page">9</span><a href="南华真经义海纂微_page10.html">10</a><a href="南华真经义海纂微_page11.html">11</a><a href="南华真经义海纂微_page12.html">12</a><a href="南华真经义海纂微_page13.html">13</a><a href="南华真经义海纂微_page14.html">14</a><span>...</span><a href="南华真经义海纂微_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
