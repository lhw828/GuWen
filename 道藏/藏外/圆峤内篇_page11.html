<!DOCTYPE html>
<html>
<head>
    <meta charset="UTF-8">
    <title>圆峤内篇 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圆峤内篇 - 第 11 页/共 16 页</h1>
    <div class="content">　　五行参差同根节，三五合契要本一。谁与共之斗日月，抱珠怀玉和子室。子能守一万事毕，子自有之持毋失。子欲不死藏金室。
　　参差者，错综互用也。五行顺序，则金水木火土相生相养。五行错综，则金木水火土相克相制。其间有木降金升，水主火宾之用，道有不可等齐者，故曰五行参差。然其一炁相成，则同根共节也。三与五合契，其数为八，分阴分阳，适当七日来复之后。溯其本则自虚无生一炁，一炁产阴阳，故曰要本一。此一炁也，养在虚无。谁与共之者，北极二曜是也。斗魁斗杓星辰动静而审时，离日坎月水火同宫而交炼，我只抱明珠，怀美玉，修和子室耳。子室即虚无也。有能守虚无一炁，待其来而擒之，则性命在我，万事皆毕矣。一之为物，子身自有，总要坚持勿失，失则死，不失则不死。子欲不死，必将此一藏之归于黄金室内，永远不离，则大丹成就矣。
　　
　　第十四章
　　出日入月是吾道，天七地二同相守。升降进退一合九，玉石珞珞是吾宝。子自有之何不守？心晓根蒂养华采，服天顺地藏精海，七日之内回相合，昆仑之性不迷惑。
　　出日入月者，阳往阴来之路也，故曰是吾道。天七者，火之成数。火成于天，自上而下，未济之卦也。地二者，火之生数，火生于地，自下而上，既济之卦也。既未两卦，互相保守，此金水之事也。升降进退，即上下也。一合九者，金水不可离也。进则水中金升，退则金中水降，此增减之妙也。玉石珞珞者，比金液颗颗，如卵如丸，下于喉咙，而为吾身至宝也。金液还丹，人人自有，得之者可不守之乎？守之之功，所以深根固蒂也。而知其道者，莫妙于心。心晓于根蒂，举金水以养还丹，则灼灼陀陀，渐生华采。此等法功，要只服事乾天，顺承坤地，承天时行，收藏精海而已。精海者，元海也。七日来复之内，即起周星运回内院，与吾已结之丹，两相并合，养于中昆仑，调于上昆仑，空清一片，本性圆明，故曰昆仑之性不迷惑云。
　　
　　第十五章
　　九源之山何亭亭，中有真人可使令。蔽以紫宫丹城楼，侠以日月如明珠。万岁昭昭非有期，外本三阳物自来，内养三神可长生。魂欲上天魄入渊，还魂返魄道自然，庶几结珠固灵根。
　　九源即《内景》所称九液源也。九为金，源为水。上言金水之用，此章言金水之根。九源在下昆仑，故曰九源之山。亭亭，山高貌。山中有真人，号玄冥童子，又曰桃康，可备使令之用。蔽以紫宫丹城楼，侠以日月如明珠，言其藏护之严密也。藏护密，则内火精纯，仙道可致。万岁昭昭，长明久视，非有期年之可计也。此大还之乐也。当其先修丹于内，创鼎于外，乾三阳而坤三阴，天地颠倒，宾主错综，以乾入坤，则三阳在外，霎时先天一物，不期而自来，名曰水中铅。以铅制汞，由外还内，聚精养神，以三阳补三阴，复成乾体，相接长生。三神者，三阴也。内养三神，外丹伏内丹也。内丹既伏，则清明镇定，可以长生。彼不长生者，临死之时，魂欲上天，魄欲入渊，魂魄不亲，铅汞各道。还魂返魄者，魂欲上而使之下，魄欲入而使之出，魂魄相拘，《悟真》谓“地魄擒朱汞，天魂制水金。”此大道自然之事也。修丹至此，庶几结就明珠，永固灵妙之根，而为仙人矣。
　　
　　第十六章
　　旋玑悬珠环无端，玉钥金钥身完坚。载地旋天周乾坤，象以四时赤如丹。前仰后卑各异门，送以还丹与玄泉。象龟引气至灵根。
　　旋玑者，进阳火而旋玑上运。悬珠者，退阴符而珠玉下垂。此二者，如环无端。其入内也，阳丹与阴丹交凝，玉钥金钥，两两封固而本身完坚矣。载之以地，黄庭坤土也。旋之于天，白液乾金也。一周天内，尽乾坤阴阳之妙。其沐浴卯酉，盈虚生成，又象四时之分。至四时之推行，与四时之花实，十月霜飞，叶黄果熟，其赤如丹，此返本还元之所以名为丹也。养丹之地，前仰后卑，前则任脉止于小腹，其象仰，后则督脉起于尾闾，其形卑。一仰一卑，为金丹出入之门。其往来有各异者，出送之往，入送之还。还丹到手，付与玄泉。玄泉者，虚中一窍深渊是也。俗解作舌下廉泉，乃外行语。结句云，象龟引气至灵根，若非深处，安得谓之灵根哉。
　　
　　第十七章
　　中有真人巾金巾，负甲持符开七门。此非枝叶实是根，昼夜思之可长存。
　　中即深渊之中，不在肉团心内。七门比七窍。肉团心有七窍，灵明心亦有七窍也。可与《内景》二十八章参看。
　　
　　第十八章
　　仙人道士非有神，积精累气以成真。人皆食谷与五味，独食太和阴阳气。故能不死天相既。
　　太和之气，阴阳合成者。既，尽也。与天相尽，实无尽之谓也。
　　
　　第十九章
　　试说五脏各有方，心为国主五脏王。一意动静气偕行，道自守我神明光。通我华精调阴阳，尽日昭昭夜自守。渴自得饮饥自饱，经历六腑藏卯酉。转阳之阴藏于九，审能行之不知老。
　　五脏以心为君，人以身为国，故心称国王。意由真心发见，静则与气相依，动则为气之辅。是二是一，故曰偕行。欲得真意，道在守神明。能守神明，则能生出真意，通我华精，调和阴阳。华精者，真铅也。铅汞相投，则阴阳和合，从此朝屯暮蒙，昼则昭昭而行火，夜则默默而行符。金水抽添，渴得饮而饥得饱矣。经历六腑者，元气充满乎一身，藏丹于卯酉门中。藏则转阳之阴，如潜龙之藏于初九，皆一意之动静为之也。审能行此，永不知老矣。
　　
　　第二十章
　　肝之为气条且长，罗列五脏生三光。上合三焦下玉浆，我神魂魄在中央。津液流泉去臭香，立于悬廱含明堂。雷电霹雳往相将，左卯右酉是吾宝。伏于玄门候天道，近在我身还自守。清净无为神留止，精神上下分开理。通利天道长生草，七孔已通不知老。还坐天门候阴阳，下于喉咙通神明。过华盖下清且凉，入清冷渊见吾形。其成还丹可长生，下有华池动肾精。立于明堂临丹田，将使诸神开命门。通利天道至灵根，阴阳布列如流星。
　　一本有肝气周流终无端之句作收，颇似此章大旨。或后贤注语，因七字混入经文，不忍弃之，附此。
　　肝之为气，条达而流长，萃然沛然，真可庇荫一身。内云六腑，此云五脏，脏腑皆木液之所滋润也。罗列五脏，脏脏维持，合三焦而下玉浆，则与真元一气，周流不息。肝藏魂，此并言我之心神肺魄，同在中央，以三姓会于黄宫耳。木生津液，化为流泉，可以涤去臭香，而着其清香。立于悬廱者，其津液欲下不下，其气势早含明堂，霎时间，流泉一泻，灌注三宫，胃中如雷电霹雳之声，则住明堂相将矣，下绛宫而归元海。此处为卯酉之门，左旋则气出，右转则液入，这是吾身至宝。戌亥之间，伏于玄门，又候大道之回旋。人言天道远，我言天道近，周天度数，即在我身，还须自守其法。清净无为，内神留止，精神上下分开条理，往往来来，疏通关节，通利一身大道，此即长生仙草也。由是殷勤灌溉，心地清明，七孔通达，永不知老矣。得此洪福，全赖阴阳二炁。炁升于天门之上者为清，炁降于天门之下者为玄。《内景》云“出清入玄二炁焕”是也。故必凝神息气，还坐天门，等候阴阳分判，到清升玄降之时，而后寒泉滴滴，下喉咙而通神明，过华盖而清且凉，入深渊而清清冷泠，洗心涤虑，见吾恬淡无欲之真形焉。此之谓还丹。其成还丹，可以长生矣。金丹未还之先，下有华池，名曰炁海，肾中之精于此生动，吾立明堂以观之，照临丹田，此即将军之官，主宰谋虑时也。将军之意，欲使诸神开命门，通利天道至灵根，而阴阳布列，早如流星之速也。
　　
　　第二十一章
　　肺之为气三焦起，伏于天门候故道。清液醴泉通六腑，随鼻上下知两耳。窥视天地存童子，调和精华润发齿。颜色光泽不服药，下于喉咙何落落。诸神皆会相求索，下有绛宫紫华敷。隐藏华盖通神庐，专守心神转相呼。观我神明辟诸邪，脾神还归依大家。至于胃管通虚无，藏养灵根不复枯。闭塞命门如玉都，寿传万岁将有余。
　　首句见内注。修理肺气者，必先伏于天门，等候出入之故道，气化为水，则清液醴泉灌通六俯。此气也，随鼻上下，鹊桥相连，上则为气，下则为液。空中闻流泉声，知之者两耳也。又以内照之功，窥视天地之升降，以存白元童子，使之辅相六气，调和一身精华，滋润发齿，颜色光泽，永不服药。液下喉咙落落然，苑如疏雨，诸神相索，各脏均沾美味。下有绛宫，顺涓滴而紫华敷荣，隐藏于华盖之下，而通神明之庐焉。夫心与神，二而一者也。专守心神，务使心呼神，神呼心，时而在心，时而在脾，神皆明而不暗。观我神明，真可辟诸邪祟也。在脾为脾神，所至如归，常依脾为大家，至于胃管之间，下通虚无之境，藏养灵根，不使复枯，皆肺气之浇培，有以致之也。但此藏养之际，须要闭塞命门，洁如玉都，一尘不染，万虑皆清，由此灵根坚固，寿传万岁，亦将有余而无不足矣。
　　
　　第二十二章
　　脾中之神主中央，朝会五神和三光。上合天门会明堂，通利六腑调五行。金木水火土为王，日月列宿张阴阳。通利血脉汗为浆，修护七窍去不祥。二神相得下玉英，上禀元气年益长。
　　脾属土，故其神位主中央。朝会五神者，攒簇五行之意。和三光者，运行斗日月也。上合天门会明堂，此句将上二章妙用点出。玄门候天道，脾神也；天门候阴阳，亦脾神也；天门候故道，亦脾神也。会明堂者，非眉间明堂宫，亦非绛宫，乃中央虚无也。通利六腑，调和五行，金木水火，以土为王。日月列宿，内有阴阳，谁与分之？脾神主张，通利血脉，化汗为浆，修护七窍之心，扫去不祥之念，皆赖脾神立中，意由心生故也。二神者，脾神心神也。相得者，是二是一也。下玉英者，玉液灌心，土亦生黄芽也。上禀元气者，以气补神，神资乎气，气足神完，年益长也。
　　
　　第二十三章
　　五脏之主肾为尊，伏于太阴藏其真。出入二窍合黄庭，呼吸虚无见吾形。强我筋骨血脉盛，恍惚不见过清灵。坐于庐间观小童，内息思存光神明。出于天门入无间，恬淡无欲养华根。服食玄炁可长生，还于七门饮太渊。通我玄膺过清灵，坐于庐间见小童。问我仙道与奇方，服食芝草紫华英。头戴白素距丹田，沐浴华池灌灵根。五脏相得开命门，五味皆至善气还。被发行之可长存。
　　《外景》以肾列五脏之终，归于一而已矣。一为水，肾主之，故五脏以肾为尊。太阴属肺，伏于太阴者，真金生真水，真水藏真金也。出入二窍者，乾坤之门，阴阳之户，一金一水，一往一来，其中名黄庭，为收藏金水之所，出入相合之地。中即虚，虚即无，呼吸守中，则以天地之间为橐钥，活活泼泼，浑浑沦沦，秘秘绵绵，打成一片，圆陀陀，光灼灼，气足神足，而吾之真形可见矣。以后则强我筋骨，盛我血脉，恍惚之间，吾形不见，飞过清灵之境，升于中丹，此处乃神明之庐也。坐于庐下，观见一小小童子与我形貌如，然莫要管他，只守内息，思之存之，则天光慧发，神明益长。由是移神上丹，出于天门之上，与乾坤一炁相通，浩浩荡荡，清清空空，是我非我，是虚非虚，以道合天，入于无间，恬淡无欲，以养华根。华根者，仙种也，仙能辟谷，只服玄门之炁，可以长生不死。夫食玄炁者，又须调神入内，还于七门，日饮太渊。其还也，取道玄膺，路过清灵，仍坐庐间，见那小小童子，问我修仙之道，有甚么奇方。我告之曰，无他奇也，但能服食芝草紫华之英，头戴白巾，足距丹田，沐浴华池，浇灌灵根，五脏相得，一气冲和，揭开命门，丹光出鼎，五味皆至，善气还身。照此被发行之，得药筑基，炼己还丹，朝元返本，明善复初，皆在数语之中。此即仙道奇方，可以长存矣。
　　
　　第二十四章
　　大道荡荡心勿繁，吾言毕矣毋妄陈。
　　老子作经至此，于是总束两句以勉人曰：以上所言者，皆大道也，荡荡然，至宽至正，无有曲径邪途。行之者，勿在繁杂之心而堕歧趋也。吾言毕矣，子毋妄陈于匪人之前，自取罪戾，宝之记之。
　　
　　《清静经》解
　　　　老君曰：大道无形，生育天地。
　　无极生太极。
　　大道无情，运行日月。
　　无为无不为。
　　大道无名，长养万物。
　　无物生有物。
　　吾不知其名，强名曰：“道。”
　　首辶为道，先天地而行生者也。虽曰强名，亦却自然。
　　夫道者，有清有浊，有动有静。无清地浊，天动地静。男清女浊，男动女静。降本流末，而生万物。
　　清与动为本，浊与静为末。一降、一流、一施、一受也。清浊相融，动静交媾，则万物于此滋生矣。
　　清者，浊之源。
　　无生有。
　　动者，静之基。
　　有返无。
　　人能常清静，天地悉皆归。
　　天清地静，一齐返入于无矣。
　　夫人神好清，而心扰之。
　　扰神之心，妄心也。
　　人心好静，而欲牵之。
　　好静之心，必先舍事。静心者，必先遣欲。
　　澄其心，而神自清。
　　澄心者，洗心退藏也。心如止水，其神自清。
　　自然六欲不生，
　　无眼、耳、鼻、舌、身、意，自无色、声、香、味、触、法。
　　三毒消灭。
　　三毒者，阴神害人性，阴精害人命，阴气伐人五脏，即三尸也。三尸皆人身阴贼，或言三彭、三姑者，皆妄。
　　所以不能者，为心未澄，欲未遣也。
　　神不能清，先由欲不能遣。
　　能遣之者，内观其心，心无其心。
　　知三心之不可得也。
　　外观其形，形无其形。远观其物，物无其物。
　　知四相之俱忘也。
　　三者既悟，惟见于空。
　　返照入空矣。
　　观空亦空，空无所空。
　　观空到无所之地，空斯大矣。若有所，则不成空。
　　所空既无，无无亦无。
　　观空到无所之后，空亦无矣。若有空，则不能无。无之又无，无亦不立。
　　无无既无，湛然常寂。
　　万法皆空矣。
　　寂无所寂，欲岂能生？
　　寂之又寂，何虑何思？
　　欲既不生，即是真静。
　　此静之所以先宜遣欲也。
　　真常应物，真常得住。
　　真静为常，则曰真常。吾师云：“真常能应物，应物自不迷，不迷性自住。”同此旨意也。
　　常应常静，常清静矣。
　　《定观》云：“有事无事，常若无心。处静处喧，其志唯一。”
　　如此清静，渐入真道。既入真道，名为得道。
　　人无妄心，则有真心。
　　虽名得道，实无所得。
</div>
    <div class="pagination">
<a href="圆峤内篇_page10.html">上一页</a><span>...</span><a href="圆峤内篇_page6.html">6</a><a href="圆峤内篇_page7.html">7</a><a href="圆峤内篇_page8.html">8</a><a href="圆峤内篇_page9.html">9</a><a href="圆峤内篇_page10.html">10</a><span class="current-page">11</span><a href="圆峤内篇_page12.html">12</a><a href="圆峤内篇_page13.html">13</a><a href="圆峤内篇_page14.html">14</a><a href="圆峤内篇_page15.html">15</a><a href="圆峤内篇_page16.html">16</a><a href="圆峤内篇_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
