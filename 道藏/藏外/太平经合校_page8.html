<!DOCTYPE html>
<html>
 <head>
  <meta charset="utf-8"/>
  <title>
   太平经合校 - 第 8 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平经合校 - 第 8 页/共 15 页
  </h1>
  <div class="content">
   太平经合校卷九十三己部之八
　　太平经卷之九十三
　　方药厌固相治诀第一百三十七
　　「今愚生得天师文书，拘校诸文及方书，归居闲处，分别惟思其要意，有疑不能解，愿请问一事言之。今天师拘校诸方言，十十治愈者方，使天神治之也；十九治愈者方，使地神治之；十八治愈者方，使人精神治之。过此以下者，不可用也。愚生以为但得其厌固可畏者，能相治也，不得其厌固者，不能相治也。」「善哉！真人言也，得其难意。然，夫凡洞无极之表里，目所见，耳所闻，蠕动之属，悉天所生也，天不生之，无此也。因而各自有神长，命各属焉。比若六畜，命属人也，死生但在人耳，人即是六畜之司命神也。是万二千物悉皆受天地统而行，一物不具，即天统有不足者，因使其更相治服也。因复各使有尊卑君长，故天道悉能相治制也。得其所畏，而十十者治愈者，即是其命所属天也。真人知之邪？」「唯唯。」「行，子已知之矣。」「请问一疑，甚不谦顺，岂不言哉？」「平行勿讳。」「今若盗贼劫人者，同服人耳，岂可以为天命君长邪？」「善哉！子之难也。夫盗贼劫人者，但以无义，妄于枉服人耳，不得常服久也。一过服人，即有重罪，长吏遂之不止也。子何以言是为天命乎？今若王者治服人，岂当见逐索邪？凡人生以王者为君长、为命也。真人亦宁解不？」「今已大解。」「善哉善哉！行学者精之，亦无妄难问也，天且非人也。」「唯唯。」「有过有过不也，敬慎之，勿但若俗夫之人欲言便语也。」「唯唯。今愚生每语有剧过，不言，又无缘得知之。今欲复有可问，不敢卒言。」「平行。」「今独万物各有君长，天地亦有君长邪？」「噫！子难问何一深妙远剧也！」「今自知所问不谦，不及天师问之会，遂不得知之也。」「然，天者以中极最高者为君长，地以昆仑墟为君长，日以王日为君长，月以大月为君长，星以中极一星为君长，众山以五岳为君长，五岳以中极下泰山为君长，百川以江海为君长，有甲者以神龟为君长，有鳞之属以龙为君长，飞有翼之属以凤凰为君长，兽有毛者以麒麟为君长，裸虫者以人为君长，人以帝王为君长。天下若此者积众多，不可胜记，才为真人举其纲，见其始，子岂解邪？」「唯唯。」「宜自深思其意，亦不可尽记也，难为财用。」「唯唯。」「今故言蚑行有知之属，方在其身者，不待而成事者，无妄杀伤，何乎？主恐忿其君长也。今天太平气至，当与有德君并力治，无妄伤害，则乱太平之气，令治愦愦。」「今小物安能感动天，使其治乱愦愦乎？」「噫！子自若愚蒙，未大解也。今是各自有君长，若远方四境之下贱小人，极最帝王之下极蝼蚁恶人也，无可比数。人无故共贼伤此百数十人，其家自冤枉，上书帝王，帝王闻之即大怒，下令以章考问之，纷纷州郡县以为大事，因而坐之危亡者，非一人也。子知之邪？」「可骇哉，可骇哉！」「行，子知大骇，乃且长生矣。」「唯唯。」「是故古者圣王知天法象格明，故不敢妄用刑也，乃深思远虑之极也。故其治常平，不用筋力，而得天心者，以其重慎之也。今先王小小失之，承负之后，各有得失，故治难平也。子知之邪？」「唯唯。」「今太平气至，天爱有德之君，故具为陈戒也，难其犯之也，以吾文归上德之君，自使思其恶意。」「唯唯。」

　　右集难方药命所属物各自有君长
　　阳尊阴卑诀第一百三十八
　　〈起〉「愿问阳何从独得尊而贵，阴独名卑而贱哉？」「善乎！子之难也，几睹道德意。阳所以独名尊而贵者，守本常盈满而有实也；阴所以独名卑且贱者，以其虚空而无实也，故见恶见贱也。」〈止〉「

　　愚生受天命，劣少无知，蔽暗难开，愿天师具为分解其意。」「子学何不具睹天道意，何哉？真人尚乃不解，俗人冥冥固是也。〈起〉然，夫天名阴阳男女者，本元气之所始起，阴阳之门户也。人所受命生处，是其本也。故男所以受命者，盈满而有余，其下左右，尚各有一实。上者盈满而有余，尚常施与下阴，有余积聚而常有实。上施者应太阳天行也，无不能生，无不能成。下有积聚，应太阴，应地，而有文理应阡陌。左实者应人，右实者应万物。实者，核实也，则仁好施，又有核实也，故阳得称尊而贵也。子知之耶？」「唯唯。」「阴为女，所以卑而贱者，其所受命处，户空而虚，无盈余，又无实，故见卑且贱也。〈止〉本名为阴阳男女者，此二事也。其一身上下，既尽无名者也。本名阴阳，以此二事分别之也。念女之头目面耳支体，俱与男等耳；其好善尚乃或好于男子，而反卑贱者，此也。男子其头面肢体，其好善不及女也，而名尊且贵者，正以此也。」「善哉善哉！」「然，子可谓已觉知之矣。是〈起〉故天道重本守始，是以圣人睹天法象明。故当反本守元，正字考文，以解迷惑也。故能使天地长安，国家乐也。故守本而有实，好施与者为善人。〈止〉本空虚无实核，常不足而反好求者为恶人，为贱人，此之谓也。」「今愿诀问一疑。」「行言之。」「令女见怀妊，实如天师言，无实何也？」「噫！子内空虚，略类似无道之人，但天见子，勉勉一心，故使子来问事耳！今女之妊子，阴本空虚，但阳往施化实于阴中，而阴卑贱畏阳，顺而养之，不敢去也。〈起〉阳乃天也，君也；阴乃地也，臣也。故重尊敬阳之施，因而养之，〈止〉而不敢去也。子欲知其实，比若君王有客，托于小家，小家养之，不敢去也。客亦遂得肥巨成人，□□正此也。今俗者言，阳生阴成，但阴随而养成阳实也。吾书中同多以养说之如此矣。吾见真人欲乐得知真道之核，天之至要意，故为子要言之耳。子知之邪？」「唯唯。」「行，子已觉矣。」「今愿问独人有男女，可以分别阴阳实邪？天地万物尽然邪？」「噫！子自若痴迷不解。善哉！真人之难问也。然天地之性，万物尽然。吾为子说一事，已上洞下达。子自若言不□□行更开两耳听，勿失铢分也。」「唯唯。」「行，然阳在外之时，凡物尽上怀妊于上枝叶之间，时天阳气在外，未还反下根也，故皆实于表也。蚑行众生人民积聚亦于外，及阳气还反内在地中也。万物之属，上悉空无实，尽下怀妊实于下，地中养根叶，蚑行人民亦入实积聚于内，此即皇天证明阳实核之大明效也。是故执阳道者有实核，守阴道者天实核，故古者圣人治常象天，不敢象地也。」「愿闻之，何谓为象天乎？」「象天者，聚仁贤明儒道术圣智，此者名为象天也。聚财货小人不肖无知文章，名为象地也。」「善哉善哉！愿闻此仁贤明儒道术圣智，何以象天？」「天者，仁贤明儒道术圣智也；又天者，能乘气而飞，此六人，其上才而志真道不懈者，亦乃至于能乘气而飞，故属天象天也。是以古者圣人独深知皇天意，故不敢失之也。」「愿闻此聚财货小人不肖，何以象地乎？」「然，夫财者，会下财成涂，涂化成粪，粪化成土。夫小人愚不肖者，会聋暗不知道术，入凶门户，会当早居地下。若令不葬，久则为天地之害甚深，与之为治，则共乱天文地理，五行日战乎！四时失纪，三光少明，天地恶之，百神不爱之矣。无益于分理，当早终死如此财矣。真人知之邪？」「唯唯。可骇哉，可骇哉！」「子知骇者，可谓将长存矣；不知早骇，与天地为重咎。」「愚生甚畏之。」「子知畏此天法，天且活子，如不敬畏之，与生同理。夫吉凶，本非天也，过也，人自求得之耳。子知之邪？」「唯唯。」「行去，去戒之。」「唯唯。」

　　右集难男女本所以得尊卑阴阳实核君子小人诀
　　国不可胜数诀第一百三十九
　　〈起〉「请问一事。」「平道之。」「愿闻天下凡有几国？」「深哉妙哉！子所问也。然，中部有八十一域，次其外复一周，天下有万国，乃远出到洞虚无表，合三部为万二千国。」〈止〉「何故乃有万二千国乎？」「天数始起于一，终于十，十而相乘，天道到于五而反，故适万国也。其二千国者，应阴阳更数，比若数十而终也。岁月数，独十二也，尚五岁再闰在其中也。此应天地之更起在天，天洞虚之表里，应为天地并数，故十二月反并为一岁，尚从闰其中。此十二月者，乃元气幽冥，阴阳更建始之数也。比若万物终死于亥，干因建初立位于天门，始凝核于亥，怀妊于壬成形。初九于子日始还，九二于丑而阴阳运，九三于寅，天地人万物俱欲背阴向阳，窥于寅。故万物始布根于东北，见头于寅。物之大者，以木为长也，故寅为始生木。甲最为木之初也，故万物见于甲寅，终死于癸亥。故木也乃受命生于元气太阴水中，故以甲子为初始。天道变数，因五相乘而周，故五千加十二支字，适六十，癸亥为数终也。真人知之邪？」「唯唯。未得其意也。」「今眩冥行，子思之久久，自得其意。行，子思之。今真人恒何故问天下有几国哉？」「愚生受天师书言，可以报天地重功，疗天地病，而为有德帝王除天地立事以来流灾厄会。今以天师文书道一，付一有德之国。今一国之原，虽其君有德万万人者，安能乃并解阴阳无极天地之灾乎？乃周流遍治天地之表里，绝洞虚洞远无极之天地病乎？」「噫！善哉。天乃使子问是邪？咄咄！可骇哉。咄咄！可骇哉。吾欲不言也，今恐得大适死过不除于子也。真人何以乃知问是乎？」「愚生得天师教敕者，归别处，思惟其意，各有不解者，故问之也。」「今子解一国有德之君而已，何故为问之乎？」「今以天师文，但解一有德之君国之灾，名为但疗治一国耳，安能乃疗治天地病而报皇天重功乎哉？」「善哉！子之言也。吾无以加子言也，真人试说其意。」「然，今天师乃言天地洞虚有万二千国，今一有德之国受道，安能乃解是万二千国之灾，而都安天地者乎？」「善哉！子之言。子果见使主问是邪？」「诺。」「今为真人具分别说之，使其昭然可以毕除天下病灾。吾畏天威，义不敢有可匿也，子力随记吾言。」「

　　唯唯。」「行，天数本起于一，十而终。一乘十，十也。各乘十而至百，百乘十至于千，千乘十至于万。一者，其数之始也。十者，其数之终也。百者，其有德之国乡，子但持吾书，往授教其一有大德之国，传记吾书者持本去，无尽以与也，周流以授百有德之乡。一国得吾书者，国善人并归向之，其德乃并洽四方，百国皆被其化而为善，天地乃俱为其安，灾害为其除，以授百有德之国，而万国无害，天地病悉除去矣。」「善哉善哉！愿闻何故不教，愚生比以教授之。」「然，所以不可比以教者，无道德之国，天所衰会，不能行真道，故但归有德之国也。今无德之国并归有道德之国，亦自理矣。」「善哉善哉！愿闻何故正以是百国有德为法乎？」「善哉！子之难也，得其意。然，天地人之数也，天数起于一，终于十，天下布施于地而生，数成乃后出，适合为百。天地人备，天地人三合同心，乃成德也。一事有不和，辄不成道德也。」「愿闻天数何故正一乎？」「一者，其元气纯纯之时也。元气合无理，若风无理也，故都合名为一也。一凝成天。天有上下八方，故为十也。又有五方，各自有阴阳，故数十也。下因地也，一下因地者，数俱于十乃生，故人象天数，至十月乃生也。一者，正是其施和洞洞之时也。已爱施者，反当象天数，十月乃出，故数终于十。故一者乘十。地道者，母也，当禺，故与和并连人。天地人三相得乃成道德，故适百国有德也。故天主生，地主养，人主成。一事失正，俱三邪。是故天为恶亦凶，地为恶亦凶，人为恶亦凶。三共为恶，天地人灭尽更数也；三共为善，德洞虚合同。故至于三合而成德，适百国。」「善哉善哉！」「是者，天下万国之纲，天地人合德之乡也。子知之邪？」「唯唯。」「故真人今既为天地除病，为德君除承负，虽苦持吾文，往授百有德国，而阴阳病悉消亡，帝王之灾皆已除矣。」「善哉善哉！愚生向不力问，无缘得知是也。」「子言是也，学而不力问，与不学者等耳。是故古圣贤之学，旦夕问于师，不敢懈也，故遂得知天之道也。」「唯唯。诚得力问，不敢有懈也。」「如是者，子已知道矣。」「愿闻今天下乃习俗不同，以一道往教敕之，曾不疑乎？」「噫！子于是言者，更愚略冥冥无知，何哉？今是习俗礼义者，但伪行耳，非其真也。天下人乃俱受天地之性，五行为藏，四时为气，亦合阴阳，以传其类，俱乐生而恶死，悉皆饮食以养其体，好善而恶恶，无有异也。于其有不晓真人文而不达者，当授教之时，真人宜以其俗语习教其言，随其俗使人自力记之。如是者，天下悉知用之，无有疑也。吾之道，比若日月，周流运行照天下，各自言昭昭，大明而足。子欲重知其审实，比若万物蚑行之属，共一天地，六甲五行四时以是为大足。故皆以天地阴阳格法教示之也。子知之邪？」「唯唯。」「行去，难不止，则说无穷。今道大文反但难得意。」「唯唯。愿复问一事而止。」「行言之。」「今其万二千国当云何哉？」「然此者并于数中，与闰同。子欲知其审，比若数，十而终，一岁反十二月乃终，尚闰并其中，时有十三月，此之谓也。但百国行道德，乃万国无灾，天地病已尽也，此亦并除。」「善哉善哉！」「子能自力，以吾文周流百有德之国，使其各随俗说吾书者，即万二千国悉安，天地病大除，子已增年，亦无极矣。子安之少也，则得少年；安之半，则得半年；尽安之，则得无极之年。真人既有善意，天使子具问，是宜具安之，子亦无大自苦劳也。夫天极自神且明而无上也，尚常行道自苦，日一周行。凡物而安之，故独得常吉而长生也。地亦顺随天所为而养之也。如天一日不行，日月星不移，即有不周之气，天则毁矣。天尚乃行道不敢止，故长生也，而况子乎？努力各自为身屈，不能为他人也。吾所以说而不止者，吾亦为吾身屈，非而为子也。凡六极之表里，扰扰之属，俱各为其身计，不能为他人也。子知之邪？」「唯唯。吾得天师言行之，使有德之国记之，不敢懈也。」「行，子已知之矣。俱努力努力，事毕而相从。」「唯唯。行去，愿问一事。」「何等也？」「今六人谨归居闲处，共思天师言，时时若且大解，时时有迷乱不懈者，愿及天师决其意。今念数愁天师，欲忍不言也，恐与天师相离，终古竟天年，无以复得知之，故冒惭复前假一言。」「平行，天使吾与六子相睹共语，勿辞谢也。」「唯唯。今愿闻天下之国，独有万二千国邪？复有余邪？」「噫！密哉，子之问也。天地开辟以来，未尝有也。然此万二千国者，记一大部耳；其余者，何有穷极乎哉？」「何一多也？」「噫！子今旦问疑极知也，今反复闭冥冥，愚哉实不及。然观弟子问事，未大究洽知天道也。适应校綝綝若且及，而内独不及。夫俗人冥冥愦愦，固是也，以真人况之，吾不非也。然更开耳，为六真人说之。天者，乃上下无极，傍行无极，往往一合为一部界，复分何极乎？愿闻之，然天上当于何极，上复有何等而中得止极乎？地下当于何极，下复有何等，于何得中止而言极乎？天地傍行于何极，何故得中上而反极穷乎？此六表者，当于何穷极乎？是故天道乃无有穷已也，大用之亦适足，小用之亦适足，大用亦有余，小用亦有余。真人宁知其意乎？」「唯唯。可骇哉！可骇哉！向不力问，复无从得知之也。」「然，子可谓小觉矣。行去，勿复竟问也。恐六真人惊而败也，非力所及，而强问之，是亦大害也。然为人师者多难，今訾子悒悒，为子更明之。行，更明开耳。安坐听。」「唯唯。」「子欲乐知其大效也，比若一家有父有母有子，亦天道具成一家。父象天，母象地，子象中和，其聚财物，家中所有象万物，亦成一家。父为君母为臣，子为民，财货以相通养共之象万物，此一家亦共一大忧。一县万户亦合成一家，共一大忧。十县合成为一郡，亦合成一家，共一大忧。十郡合成一大州，亦合成一家，共一大忧。十州合共成一大国，亦合成一大家，亦共一大忧，而为一大界。其帝王有德，忧及十二州，大忧及十三州，亦共为一大家，亦共一大忧也。其外界远方不属于人国者，于人国有道德，其中善人来；于人国无道德，则不来；于人德劣，则来害人也。此一部者，一界也，天地之分画也，乐使天下扰扰之属，各有处不相克贼也。故为太极中极小极，何谓也？太极者，主无复外表也；中极者，主中部也；小极者，各应其部界而止也。但可以道德相求，不得大相克贼也。天怨之，此名为共一家，故各共一大忧也。子欲知其审实，比若一家父子夫妇，但独忧其家不富，不肯忧他家也。一县但共忧其君，善则当迁之，使高功，各争进其长吏；恶则欲共去之。一县一郡一州一国皆义说等此，其共一大忧也。今故记万二千国，乃共一大部，以与真人，共一大忧也，共一界。其余若此万二千国者，不可胜数。是故古者圣人之作，皆共记一小部也，何不记大部界乎？天使不言也，大化未出，所作者异，不得同法，故不记之也。今者为大化出，万二千国历运周，故天使真人来问无极之经，洞竟之政，故以文付百有德之国，一有德之国兼化九十九国。其万二千国并数，若一岁十二月为一部，时十三月闰，亦并其中，此之谓也。子知之邪？」「唯唯。」「行去。」「唯唯。」「慎天道神灵守之，勿妄乱毁。」「唯唯。今已受天明师严敕文慺慺，小觉知一大部。愿闻一小界，见示说此无极之国。」「诺。为真人悒悒且小言，子详记之。今欲使真人积财用，上柱天日月，下柱地。广从万里，恐财用固固常病苦少也。不能记是其国多少之名字也。子知之邪？」「唯唯。愚生不敢极问天道也，见天师言，今恍若失气，惚若亡魂？不敢重问之也。」「然，子可谓晓事之生，子欲报天地重功，而命无极者，但周流是一大部万二千国，则寿已无极矣。其上下六方洞极者，天亦不独使六子忧之也。忧之者自有人，与子异界，亦不以过责反罪子也。其安危善恶，亦自有主之者也。一部说绝，勿复问。」「唯唯。」「行，六子努力请，真人学为小通，但未大睹天道意耳，加精勿懈。」「唯唯。」「学而不精与狂同，精而不得名喑聋，示之以西反问东。故天下师共辨难何●●，虽●●，无益也，犹不知。比若婴儿蒙蒙，未出胞中，随其母身而行，安知天道广远而无方。是故小师强怒喜狂说，反令使天地道伤。故失道意，不能安其君王，天下●●，皆被其过，言之殊异。令灾害横行，不可禁防。书虽亿亿万卷，天下流灾害犹不绝，前后合同，皆由强说之生，不知道要之过也。真人知之邪？」「唯唯。」「行欲复为子具说，无穷竟，难为财用，又且复重，故一小止。疑，复来问之。」「唯唯。」

　　右集难问授书诀诸国部界
　　敬事神十五年太平诀第一百四十
　　「愿请问一事。」「平言之。」「今天将太平，宁亦可预知邪哉？」「然，可知占天五帝神气太平，而其岁将乐平矣。」「何谓也？愿闻之。」「然，春也青帝神气太平，夏也赤帝神气太平，六月也黄帝神气太平，秋也白帝神气太平，冬也黑帝神气太平。」「今以何明之？」「然，太平者，乃无一伤物，为太平气之为言也。凡事无一伤病者，悉得其处，故为平也。若有一物伤，辄为不平也；二物伤，辄为被刑也；三物伤，辄为群物伤也；四物伤，辄为四方伤也；五物伤，辄为五方伤，天下有大害也；六物伤，辄为恶究于六方也；七物伤，辄为其害气乃横行也；八物伤，辄使人贤不肖异计，不并力也；九物伤，辄为恶究竟阴阳，令物云乱席转也；十物伤，乃为大纲伤，天数终尽更数也。是故古者上圣人，但明观天五帝神气平未，辄自知治得失且平与未哉？」「愿闻其平诀意。」「然，春物悉生，无一伤者，为青帝太平也。夏物悉长，无一伤者，为赤帝太平也。六月物悉见养，无一伤者，为黄帝太平也。秋物悉成实收，无一伤者，为白帝太平也。冬物悉藏无一伤者，为黑帝太平也。五帝〈起〉太平一岁，人为其喜乐顺善；二岁，地上为其太乐；三岁，恩泽究竟于天；四岁，风气顺行；五岁，九神不战，妖恶伏灭；六岁，而究着六纲；七岁，乃三光更明；八岁，而恩究达八方；九岁，阴阳俱悦；十岁，万物悉各得其所。为数小终，物因而三合之，乃天地人备，故三十岁而太平也。今上皇气出，真道至以治，故十五年而太平也。如不力行真道，安得空致太平乎？此十五岁而太平者，乃谓帝王以下及臣大小，案行真道，共却邪伪，〈止〉故十五年而平也。真人知之邪？是故欲知将平与未平，但观五帝神平与未，足以自明，足以自知也。是故凡象，乃先见于天神也。天神不平，人安得独称平乎哉？是故五帝更迭治，可皆致太平。其失天神意者，皆不能平其治也。是故谨顺四时，慎五行，无使九神战也。故当敬其行而事其神。今天第一上平气且至，故教真人敬四时五行，而令人大小共兴用事其神事。古者但敬事四时五行，故致太平，迟三十年致平。今乃并敬事其神，故疾十五年而平也。真人知之耶？」「唯唯。可骇哉！可骇哉！」「然子已觉矣。」「愿请问人行忠直有实，宁可知邪？」「善哉！子之所问也。与其交也，言行日若恶忿，人长念之，反月善；月若恶忿，人反岁善；少时观其所为作若最恶，老反最善也。人皆归其言，而乐其行，而好爱其道，是即忠信上善有实核之人。」「善哉善哉！愿复请问不忠信佞行，亦可知邪？」「然，可知也。与之交也，观其所言行也，日月合于人心。若顺善，长念用之，反月使人益恶邪；月若善，反岁恶；少时观其人，可为若善也，言若忠信，至老念用其所为，反最恶邪，是纯为伪佞不忠信之人行也。至老长，则穷其言与行，最贱矣。灾及妻子，祸流后生。」「善哉善哉！」

　　效言不效行致灾诀第一百四十一
　　「太上中古以来，人多效言，乃不效行，故致灾害疾病畜积，而不可除去，以是自穷也。是故吾敬受此道于天，乃效信实，不效虚言也。执一行吾书道者，下古人且日言吾道恶无益也，反月善；月言无益，反且岁善；岁言无益，反至老常善，久久不而去也。后生者以为世学矣。不知疾行者，但空独一世之间久苦耳。故吾教敕真人常眷眷勉勉也。道为有德人出，先生与后俱与吾无有独奇亲也，吾受之等耳。故但得而力行之者，即其人也，无有甲与乙也。子知之邪？」「唯唯。」「行，天道无亲，归于人；地德无私，付于谨民。人交无有先后，但爱于有实信。是故古者帝王有宫宅以仕有德，不仕无功之臣。有德之人，天地所爱，可助帝王安万物；无德之人，天地所怨，阴阳之贼。」「何其重也？」「子自若愚哉！然无德之人，其行无数，乃逆天地，故与天地为怨也；乃乱阴阳，故与阴阳为贼也。子知之邪？」「

　　唯唯。」「行去，勿复问，善恶可睹矣。」「唯唯。」「行，为子悒悒，且为子分别解下古人之行。人人曰自言惠，且善晓事，而反其行征也，反月德恶。月月各自言有善行，不负于天，而反岁得灾多，且凶恶夭死。少时人人自言善且大贤，贤过其父与母，而行到老长，反无一善贤者，皆为不肖之人。贫贱且共，寿则日少，无一知真道。夫下古之人，善恶贤与不肖见于是矣。何须自言贤且晓事乎？但观其征，可自知矣，可长明，可行真与伪矣。何须复辨陈之，成事已□□。真人以吾书文示之，令使一觉悟，可天久迷与无地为重怨。行，吾辞小竟，后复有疑，乃来共议之。」「唯唯。」

　　右集难问太平诀人行有实与邪文
　　太平经合校卷九十四至九十五己部九之十
　　阙题
　　神人语真人言，古始学道之时，神游守柔以自全，积德不止道致仙，乘云驾龙行天门，随天转易若循环。真人专一老寿，命与天连。阳道积专，日有单至信所致。无争荣名，而居高官，孝顺事师，道自来焉。神乃知善，人与语言。夫师，开曚为道之端，君父及师，天下命门，能敬事此三人，道乃大陈。不事此三人，室闭无门，福德皆逃，祸乱为怜。详惟其事，无失书言。父母生之，师教其交，居亲仕之，可不慎焉。天下至士，去官就仙，仙无穷时，命与天连。长吏治民，仙吏天官，与俗何事，其事异焉。长吏治民仙万神，天下之事，各自有君，努力思善，身可完全。以是遂去，不负祖先。吾图书已尽，无复可陈，致勉学详请其文。神人将去，故戒真人，慎之慎之，亦无妄传，不得其人，慎无出焉。藏之深渊幽冥之间，道不饮血，无语要文，外内已悉，无可复言。

　　太平经合校卷九十六己部之十一
　　太平经卷之九十六
　　六极六竟孝顺忠诀第一百五十一
　　「真人前，子共记吾辞，受天道文比久，岂得其大部界分尽邪？吾道有几部，以何为极，以何为大究竟哉？」「文中有道，六极六竟，愚生今说，不知以何为六极六竟。」「咄，子其愚不开，又学实自若，未大精也，故不知道之所到至也。」「有过负于天师，其责必不可复除，不嫌也。」「真人自责，何一重也？」「愚生闻：〈起〉子不孝，则不能尽力养其亲；弟子不顺，则不能尽力修明其师道；臣不忠，则不能尽力共敬事其君。为此三行而不善，罪名不可除也。天地憎之，鬼神害之，人共恶之，死尚有余责于地下，名为三行不顺善之子也。常以月尽朔旦见对于天，主正理阴阳。是尊卑之神吏，魂魄为之愁，至灭乃已。〈止〉故自知不精，有过于师不除也。」「善哉善哉！子于何受此辞语乎？」「受之于先师也。又愚生瞥睹天师说，受天师之法，见天象，天地乃是四时五行之父母也，四时五行不尽力供养天地所欲生，为不孝之子，其岁少善物，为凶年。人亦天地之子也，子不慎力养天地所为，名为不孝之子也。故好用刑罚者，其国常乱危而毁也。万物者，随四时五行而衰兴，而生长自养，是其弟子也。不能尽力随其时气而生长实老，终为不顺之弟子。其年物伤人，反共罪过。其时气不和，为时气得重过。民者，圣人贤者之弟子也。今下愚弟子妄盗强说，反使圣人贤者有过，名为共乱逆天道，其罪至重，不可赦除，故愚生过不除也。风雨者，乃是天地之忠臣也。受天命而共行气，与泽不调均，使天下不平。比若人之受命为帝王之臣，背上向下，用心意不调均，众臣共为不忠信，而共欺其上，使天下●●多变诤，国治为之危乱。比三事者，子不孝，弟子不顺，臣不忠，罪皆不与于赦。令天甚疾之，地甚恶之，以为大事，以为大咎也。鬼神甚非之，故为最恶下行也。」「噫！真人久怀智而反诈愚，使吾妄说，说得过于天地也。吾之所说，不若子今且所言深远也。」「愚生意适达于是，今不能复有所言也。」「大谦，然亦不失之也，下而不谦，其过亦重。」「唯唯，不敢不敢也。是故愚生为弟子，不能明理师道之部界，自知过重，故说天象以是自责也。」「善哉！子之言也，吾亦无以复加之也。今以子说况之，子已自知也，书之部界矣，实不及之也。然子真不及之，为子具分别解之，使相次各有部界，万世不可复忘也。今真人言，人三行不顺修善，言魂魄见对极巧也，于何受是□□说哉？」「比若天师会事先师，自言为上古真人戒。愚生以此言，又见天师书文中言，故□□重知之也。愚生问，上古真人时，不知屈折有所疑。」「然，上古真人言是也，吾无以加之也。」「今愿及天师问其是意，行明听。」「然，所以月尽岁尽见对，非独生时不孝不顺不忠大逆恶人魂神也，天地神皆然。〈起〉天以十五日为一小界，故月到十五日而折小还也。以一月为中部，以一岁为大部。天地之间诸神精，当共助天共生养长是万二千物，故诸神精悉皆得禄食也。比若群臣贤者，共助帝王养长凡民万物，皆得禄食也。故随天为法，常以月十五日而小上对，一月而中上对，一岁而大对。故有大功者赐迁举之，其无功者退去之，或击治。此乱治者，专邪恶之神也，〈止〉邪恶之神行与。是故生时不善之人，魂魄俱行对，善人魂魄不肯为其使也。是故逆不孝不顺不忠之人为其使，共乱天仪，污天治，故其恶神见收治，故并收治其客。比若反逆恶臣为无状，乃罪及其客也，此之谓之也。」「善哉善哉！愚生已解矣。」「故〈起〉人生之时，为子当孝，为臣当忠，为弟子当顺；孝忠顺不离其身，然后死魂魄神精不见对也。〈止〉子知之耶？」「唯唯。可骇哉！可骇哉！今唯天师幸哀开示，其天法象多少，愿无中弃，唯见示敕书文部界所到至也。然子问之大致数，吾犹当言也。如吾不言，名为妒道，业学而止，而反得天适。」「诺。六真人安坐，为子分别其部署。凡有六属一大集。夫守一者，以类相从，古今守一，其文大同。大贤见吾文，守行之不解，策之得其要意，如学可为孝子，中学可为忠臣，终老学之，不中止不懈，皆可得度世。尚有余策也，行之不止，尚或乃洞于六方八极也，万事已毕，何不有也。上乃可助有德帝君，共安天地，其恩乃下，可及草木也。万物扰扰之属，莫不尽理也。天地为之欢喜，帝王为之长游，但响琴瑟唱乐，而无复忧。子知之耶？」「唯唯。」「中贤守行之力之，旦夕惟思其意，亦可少为孝子，长为良臣，助国致太平，天下悉伏，莫不言善哉。外谨内信，还各自责自正，不敢负于天地，不敢欺其上也。众贤共案力行之，令使君治，乃与天相似，象天为行，恩爱下及草木蚊蚋之属，皆得其所。子知之耶？」「唯唯。」「

　　凡民守读之，共强行之，且相易共好嬉之，不能自禁。令人父慈、母爱、子孝、妻顺、兄良、弟恭，邻里悉思乐为善，无复阴贼好窃相灾害。有人尽思乐忠顺孝，欲思上及中贤大贤，故民不知复为凶恶，家家人人，自敕自治，故可无刑罚而治也。上人中人下人共行之，天下立平不移时。子知之耶？」「唯唯。」

　　守一入室知神戒第一百五十二
　　「是故〈起〉夫守一之道，得古今守一者，复以类聚之。上贤明力为之，可得度世；中贤力为之，可为帝王良辅善吏；小人力为之，不知喜怒，天下无怨〈止〉咎也。此者，是吾书上首一部大界也。恐俗人积愚，迷惑日久，不信吾文，故教示使与古今守一之文合之，以类相从，乃以相证明也。」「善哉善哉！愚生谨以觉矣。」「夫〈起〉守一者，大人守之亦有余，中人守之亦有余，小人守之亦有余，三人俱守行之，其善乃洞洽于六方八远，其恩爱与天地同计〈止〉也。如最下愚，有不乐守行者，名为天下最恶凶人也，天地疾恶之，鬼神不复佑之也。凡人久久共不好利之也，此即天书所以简人善恶之法也。其好欲读视者，天知为善人；示之不欲视者，天知之为凶恶人也。以此占人，万不失一也。吾为上德君作文，上不负天，下不负地，中不负德君，不欺真人也。守此得其意者，道已毕矣竟矣。六真人自深思其意，吾不能悉记此之善。夫一，乃至道之喉襟也。上士所乐德，中士所响知，下士之所疾恶也。子知之耶？」「唯唯。」「是故上士得之大喜，不而自禁为也；中士得之，不而自止，常悦欲言也；下士见之，是其大忌也。以吾文观此三人，而天下善恶分别明矣。子知之乎？」「唯唯。」「是文乃天所以券正凡人之心，以除下古承负先人之余流灾，以解天病，以除上德之君承负之谪也。子知之邪？」「唯唯。」「善哉善哉！行，子已觉矣。〈起〉其二部界者，其读吾书道文，合于古今，以类相从，都得其要意，上贤明翕然喜之，不能自禁止为善也。乃上到于敢入茆室，坚守之不失，必得度世而去也。志与神灵大合洞，不得复誉于俗事也。其善乃洞究洽于天地，其神乃助天地，复还助帝王化恶，恩下及草木小微，莫不被蒙其德化者。是故古者贤明德师，乃能助帝王致太平者，皆得此人也。〈止〉故其言事悉顺善而忠信也，乃其所受道师善也。真人知之耶？」「唯唯。」「其中〈

　　起〉中贤力共读吾文书，合于古今道文书，以类相从，力共读而不止。其贤才者，乃可上为帝王良辅善吏，助德君化恶，恩下及小微草木。阴阳和合，无复有战斗者。帝王长游而无忧事，群臣下俱相示教力为之，莫不顺善而忠信，无刑罚而治，其善不可胜书。真人知之耶？」「唯唯。」「其百姓俱共读吾书道文，上下通都，合计同策为一，无复知为凶恶者也。拘校古今道文，以类相从相明，因以为世学，父子相传无穷已也。如三人大贤中贤下贤及百姓俱为之占，天地之恶气毕去矣，无复承负之厄会也。善乃合阴阳，天地和气瑞应毕出，游于帝王之都，是皇天后土洽悦喜之证也。故读吾文者，宜精详之。〈止〉以上到下，思惟其要意，得其诀，与神明无异也。真人知之耶？」「唯唯。」〈起〉「其三部界者，夫人得道者必多见神能使之。其上贤明者，治十中十，可以为帝王，使辟邪去恶之臣也；或久久乃复能入茆室而度去，不复誉于俗事也。故守一然后且具知善恶过失处，然后能守道，入茆室精修，然后能守神，故第三也。贤者得拘校古今神书以相证明也。真人知之耶？」「唯唯。」「中贤守一入道，亦且自睹神，治十中九，可为王侯大臣，共辟除邪恶，或久久亦冀及入茆室矣。真人知之邪？」「唯唯。」「其小贤守一，入道读书，亦或睹神，可治十中八，可为百姓共辟邪除恶也。亦皆当拘校古今道文，以自相证明，乃愚者一明，悉解信道也。〈止〉如使读一卷书，必且不信之也。反且言其非而自解，则邪恶日兴，得害人也。如〈起〉大贤中贤下及百姓，俱守神道而为之，则天地四时之神悉兴，邪自消亡矣。真人知之耶？」「唯唯。」「如此则天下地上，四方六属六亲之神，悉悦喜大兴助人为吉，〈止〉以解邪害。上为帝王除灾病，中为贤者除疾，下为百姓除恶气，令奸鬼物不得行也。」「善哉善哉！须有大诀戒，见神以占事。」「言十中十者，法与天神相应；言十中九，与地神相应也；言十中八者，与人神相应也。过此而下者，言不可用也。或有初睹神，反十十相应，久久反日不中者，见试于神道，故使不中也。见是能复更自新，力自正思过，更为精善，无恶意者。且复日上行，或中神意，乃射十中十，或出十，或射十，乃中一十，日以大中而上行者，是其日思为善，得道意之人也。故曰进。以是自占，万不失一也。或有初见神，占事不中，已反日已上行大中，是者精得道神意日上进之人也。或有平平如故，不进不退，是其用精不过故之人也。日衰者，曰懈之人也，以是占之，不得道意矣。见试而不觉悟，固固自若为恶者，诸神且共欺之。牵人入邪中，则致吉凶无常，或入妖言，或坐病止。故大贤中贤小贤百姓男女为道，悉以是自占，不失之也，非犹神道试人也。凡天下之事，皆以试败。天地有试人，故人亦象天地，有相试也。真人知之耶？」「唯唯。」「子欲重知其大信效，天道神灵及人民相得意，相合与心，而至诚信不相得意则相欺。是故上古之人诚信相得意，故上下不相欺；中古人半不相得意，故半相欺；下古之人纯不相信，故上下纯以相欺为事。故上古举事悉中，中古半中，下古纯不中，故危亡。是故古者贤圣，常以是自占，可为得与不得，则无失也。以此戒真人，吾见子常苦劳，故深戒子，子乃为天地长使也。解天地流灾，为王者除害，其功甚大少双。恐子为道中懈，故以是神事以戒子，子乃为天地使，而日吉者，是其得天地心意也；日凶衰恶，是其失天地心意也。与道神交，日吉善者，是其得道心意也；而日凶衰者，是其失道心意也。与人交，日益厚善者，是其相得心意也；而反日凶恶薄者，是其相失心意也。比若耕田，得谷独成实多善者，是用心密，用力多也；而耕得谷少不成善实者，是其用心小懈，用力少也。此但草木，尚乃随人心意，用力多少功苦为善恶，何况天地神灵与人哉？可不戒耶？真人也此之为戒，若薄少不足言，而深思念之，反大重，此正所为谓安危吉凶门户也。子知之耶？」「唯唯。愚生已觉矣，受命受命。」「夫贤明为上德君拘校上古中古下古文书之属，以类相从，更相证明，道一旦而正，与日月无异。复大集聚大贤中贤下贤乃及人民男女口辞诀事，以类相从，还以相证明，书文且大合，比若与重规合矩，无殊异也。天地人策俱并合，比若一也。如此则天地人情悉在，万二千物亦然，故德君当努力用之。则灾害一旦而去，天下自治，无有余邪文邪辞，洞白悉正，则无余邪气。夫邪文邪辞，系灾之根也。子欲重知其明审信效，比若人以邪文相记于君，比若人以邪言相恶，则怨咎日兴，众多人亦自相怨咎相恶，君亦听之。反失正聪明不达，为天地所非治，危辞不吉。又下反以邪文邪言共欺荧惑其上，久久上知之，亦复君臣相咎，故是邪文邪言日至，凶恶之门户也，故当力拘校去之也。真人知之耶？」「唯唯。」「故德君尽以正辞，而天地开辟以来，承负之灾厄悉除，无复灾害。真人欲重知其大信也。夫正文正辞，乃为天地人万物之正本根也。是故上古大圣贤案正文正辞而行者，天地为其正，三光为其正，四时五行乃为其正，人民凡物为其正。是则正文正辞，乃为天地人民万物之正根大效也。子欲重明知其信，比若人以正文正辞相誉于君前，君得以为大聪明大达也，举事悉得，无失正者。下上乃得天地之心意，三光为其不失行度，四时五行为其不错，人民莫不欢喜，皆言善哉，万物各得其所矣。恩洽神祇，则名闻远方，群神瑞应奇物为喜而出，天下贤儒尽悉乐往辅其君，为不闭藏，仙人神灵乃负不老之方与之，妖祥为其灭绝，人民为其行政，言正文正辞乃无复相憎恶者，则怨咎为其绝。天下凡善悉出，凡邪恶悉藏，德君但当垂拱而自治，何有危亡之忧，此即吾正文正辞为善根之明证效也，可不力正哉？真人宁解不？」「唯唯。可骇哉！见天师言，谨已大觉矣，愚生知天下已太平矣。德君听用之，已延命矣。」「善哉！子可谓为晓事之生也，已洞知之矣。乐乎乐乎！天忧已解矣，地病已除矣，真人以何知之？」「

　　然，此邪恶尽应当见去，天地人民万物之大病已除也。今已拘校正文正辞，故知天地之大病已除也。」「善哉善哉！子已□□知之矣。帝王力行吾文，与天地厚，无复厄会也。善哉善哉！语真人一大要言也。上德之君得吾文，天法象以仕臣，上至神人，下至小微贱，凡此九人。神、真、仙、道、圣、贤、凡民、奴、婢，此九人有真信忠诚，有善真道乐，来为德君辅者，悉问其能而仕之，慎无署非其职也，亦无逆去之也。名为逆人勉勉眷眷之心。天非人，但因据而任之，而各问其所能长，则无所不治矣。德君宜试之，日有善效者进之，慎无失也，无效者疾退之。此名为污乱天官，使正气不得来，咎在此邪人也。夫正善人，心常欲阴佑凡事为忧，故曰致正善人也。邪人有邪心，不欲阴佑利凡事，则致邪，此乃皇天自然之格法也。故当即退之，不退之且忿天，使地杀气出，故当疾去之，是大事也。真人知之耶？」「唯唯。愚生甚畏之。」「子知畏之，可谓晓事生矣，天且佑子。」「不敢不敢。」「此无可让也，非吾而使子见佑于天也，子为善，自然行得之也。故古者圣人之为行也，不敢失绳墨者，乃睹天戒，明知其善恶，各为其身也。故常求与贤者为治，乃恐忿天也。得罪于天，无所祷也。是故古者帝王，其心明达，不敢妄与愚者共事也，故独得长吉也。真人知之耶？」「唯唯。」「夫中古以来，人半愚，以为选举为小事也，不详察之，半得非其人，半乱天官，政半凶也。下古复承负中古轻事，复令自易，不详察之，选举多不俱得其人；污乱天官，三光为其不正，证上见于天，天不喜之也。故多凶年不绝，绝者复起，不知天甚怨恶之。人不深自责，反言天时运也。古者为有如此者。天道非人，反以其太过上归天，下愚不自思过失，反复上共责归过于帝王。天乃名此为大反逆之民，过在下传欺其上，以恶为善，以善为恶，共致此灾，反以上归天。以归天者，复上责其君，天下绝洞凶民臣无状之人也。今天地神灵共疾恶之，故天乃亲自谒，遣吾下为德君，更制作法也。选举署人官职，不可不审且详也。真人欲知是恶民臣之审也，比若家人父母，共生数子，子共欺其父母，行为恶；父母默坐家一室中，安而知之，已行为凶恶盗劫，人反还共罪其父母。父母恶，故生我恶也。县官吏得之，不直杀其恶子，反复还罪其父母。夫父母生子，皆乐其贤且善，何时乐汝行为恶哉？反还罪其父母，是为大逆不孝子也。夫君之谓臣，皆乐其为善，何时教其为恶，而民臣自下共为凶恶之行，得天地灾者，反以还罪责其君，百姓愁苦。于是猾吏亦复共上责于天，名是为民臣共作反逆，罪不除也。共责其君极，已应大剧矣。尚复乃上罪责天，下罪责地，人之反逆乃如此，可不短其命而疾杀之哉？故下古皆应霸命，死生无时也。比若民家欲杀畜生，忽欲杀之，便杀之也。善畜尚惜其死，恶畜乐其病死。真人知之耶？」「唯唯。愚生甚畏天威。」「行，子已觉矣。出此文，令德君以示诸贤儒，慎无匿，天乐出之急急。」「唯唯。」「告真人一大要，大德上君已仕臣各得其人，合于天心，则当知治民除害之术。夫四远伏匿，甚难知也。夫下愚之人，各取自利，反共欺其上，德君当与贤明共正之，悉正乃天地之心意，且大悦喜，使帝王长吉也。天明知下古人且愚难治，正故故为其出券文名为天书也。书之为法，着也，明也。天下共以记事，当共所行也，可以记天下人之文章也。故文书者，天下人所当共读也，不为一人单孤生也。故天下共以记凡事也，圣人共以记天地文理，贤者用记圣人之文辞。凡人所当学而共读之，乃后得其意也。书之为类，乃当共原共策共记共诵读之，乃以无奸也。故自古到今，贤圣之文也，几何校，几何传，几何实核，几何共安之，尚故故有余邪文误辞，不可纯行。故大贤诸道士，乃周流遍天下，考辞习语，视异同，以归喻愚蒙，尚故故误人赤子，使妄说其学则不可，妄仕不足以为帝王之臣也。故一本文者，章句众多故异言。令使天地之道，乃大乱不理，故生承负之灾也。真人知之耶？」「唯唯。」「行，子已觉矣。子明更听，且语子一大戒。下古之人所以久失天心，使天地常悒悒者，君乃用单言孤乱，核事其不实，甚失其意明矣。真人但以此上，乃使天下众贤共考辞文而不知，皆为误学，故生灾异不绝，天甚疾之，得乱生病焉，阴阳战斗而不止也。故天教吾下，拘校正之。今大中古以来，信孤辞单言，每视覆下之文为不敬，共以是相法罪，遂用孤辞单言，反应投书治事，故与天为怨乱。天官文书本使人共议其是与非，反使一人阴为辞。夫圣人尚不而独毕知天地之道，故圣贤前后生所作各异，天上言其各长于一分，不能具除灾，故教吾都合集校之。今反信一人之言，宁可用不？故教其三道行书，大小贤不肖男女共为之参错，共议是与非，皆令得其实核□□，乃可上也。中一人欲欺，辄记之，如是则天地病已除，帝王无承负之贵矣。天地得以无病而喜；帝王得以自安而喜；贤者得以自达而喜；百姓得以自解不见冤，家富人足而喜；奴婢得其主，不为非而喜；四时五行得顺行，民谨不犯之而喜；万二十物各得其处所，不见害而喜；鬼神见德君可为积善，亦复悦喜；恶气不复上蔽日月三光亦喜；太上平气得来治，王者用事亦喜；恶气得一伏藏，不伏见使行诛伐亦喜；夷狄得安其处，不复数来为天战斗亦喜；军师使兵器得休止不用，士卒不战死亦喜。凡天地之间，若此喜者众多，不可胜记。行为真人举其大纲，见其始，子自思其意。凡事以类推之，尽以得矣。德君案行之，天下咸服矣。故天尤急此三道行书，慎无复废，故灾不去也。欲断天文，反复为聋盲之治也。夫聋盲之治，乱危之本也，灭身之灾害也。可不慎乎？夫文，乃天下之人所当共案行也，不可信一人之言也。故天地开辟以来，文书及人辞，更相传以相考明也，不考明则不可独行，独信一人言而行之，则危亡矣。是天下之大失大伤也。故吾书不敢容单言孤辞也，故教真人拘校上古中古下古文以相明，拘校天下凡人之辞以相证盟，然后天地之间可正，阴阳之间无病也。以吾书往考古今之天文地神书与人辞，必且与响相应，与神无异也，乃吾道且可信也。故吾为道，不试言也，乃求试行不行之，安知吾道与天相应而信哉？今日行之，比若与天语，十十五五，无有脱者。神哉为道如斯，诚可谓大乐矣。真人知之耶？」「唯唯。」「行去，晓事生矣。告真人一大诀，此本守一专善，得其意，故得入道，故次之以道文也。为道乃到于入室，入真道，而入室必知神，故次之以神戒也。得守一得道得神，必上能为帝王德君良臣。臣者，必当助帝王德君，共安天地六方八洞，得其意，乃国可长安也。欲安之，必当正文正辞正言。故以拘校文辞，得以大正，必当群贤上士出，共辅帝王，为其聪明股肱，故次之以仕臣九人。九人各得其所，当共安天地，天下并力同心为一也。必常相与常通语言，相报善恶，故次之以三道行书也。人已都知守一，已入道，已入神，已入正文，以尊卑仕臣，各得其处也。已行文书，并力六事，已究竟，都天下共一心，无敢复相憎恶者。皆且相爱利，若同父母而生，故德君深得天心，乐乎无事也。以为道恐有遗失，使天地文不毕备，故复次之以大集之难，以解其疑。深者居其下，毕书出之，以书付有德君，天下一旦转计，响善自治。其为易比若火沿高燥，水从下，不教其为，自然往也，不可禁止也。故为太皇天道教化，立可待也。德君行之，乃名为天之神子也，号曰上皇，与天地元气相似。故天下之神，尽可使也。从天地开辟以来，未尝有天书神文，使真人传之为真道记也。以往付德君，名为道母也。太阳之气，火行有也，得而行之，得其信也，不知行之，则不真也。真人知之耶？」「唯唯。诚寄谨民，往付归德君，不敢久留也。」「行，子已晓之矣。天书不可久留也。天神考人，使人不吉。子慎之，行去。」「唯唯。」六究洽洞极七竟，以类次书文使相得，灾悉灭亡，致洞极之吉文。

　　忍辱象天地至诚与神相应大戒第二百五十三
　　「真人前。」「唯唯。」「今且戒真人一大戒。〈起〉吾道乃为理天地，安帝王，生天地所爱者，乃当爱真道与真德也。故天者，乃道之真，道之纲，道之信，道之所因缘而行也。地者，乃德之长，德之纪，德之所因缘而止也。故能长为万物之母也，常忍辱居其下也，不自言劳且苦也。吾之为德君教化下愚，正以此天地二事为祖也。故常案天地之法度，不失其门户也。吾之书即天谈地语，与神祇深独相应若表里也。〈止〉步即相随若规矩也。故顺行者得天地意，失之者凶衰矣。今以戒真人，子宜思吾言而常慎之矣。」「唯唯。」「行，见子好真道德，好为善少双，且示子一言。今上士多乐真道善德，中士半好之，下士无状，纯无道无德，皆应大逆无道之人也。大凶无德之人，与天地内独不比，不而相知，非天常所宥也，爱子也。故无道德者，命不在天地也，与禽兽同禄同命。」「今不解，愿闻其要意。」「

　　然，六真人明听。」「唯唯。」「然，天者纯为道，地者纯为德，此无道德之人，与天地绝属无所象。象于天行，当有真道而好生；象地，当有善德而好养长。今人无道与无德，故天地不宥子也。欲知其明信效也，比若道人知道人，德人知德人，各自相收录，故命迭相在。故道人者好兴道人，德人者好兴德人。有道德之人与无道德之人不比，故不肯相收录，命不系天也。」「善哉善哉！愿闻其与禽兽同命意。」「善乎子难，深得其数。然，禽兽者命系于四方，其为性者好相抵触，无有道德，胜者为右。无道德下愚之人，亦好相触冒，胜者为右。其气与禽兽同，故同命也。天道为法，以是分别人优劣，故知之也。凡〈起〉天下之名命所属，皆以类相从，故知其命所属。故含五性多者象阳而仁，含六情多者象阴而贪，受阳施多者为男，受阴施多者为女，受王相气多者为尊贵则寿，受休废囚气多者数病而早死，又贫极也。故凡人生者，在其所象何行之气，其命者系于六甲何历，以类占之，万不失一也。故古者圣人深原凡事，知人情者以此也。真人知之耶？」〈止〉「唯唯。善哉善哉！」「今故下古之人，承负先人失计，稍稍共绝道德，日独积久，与天地断绝，精气不通，不相知命，反与四足同命，故天地憎恶之，鬼神精气因而不佑之，病之无数，杀之无期，其大咎在此□□。今上德之君，命系天地，当更象天地以道德治，故吾更理出天道出以上付之。天乐其为善，不欲复使其有余，是四足之人行也。故吾书复重丁宁，欲使其大觉悟也。故叙六极一大集难以付归之。真人知之耶？」「唯唯。可骇乎！乐哉乐哉！」「

　　真人以何知其可骇而乐哉？」「然，愚生见天师言，真道德出，民一旦而转，皆守为道德，象天地，不复为四足之人行。人人道，人人德，故知其大乐至意矣。」「善哉，真人之言，无以加之也。」「今愿及天师请问一事。」「言之。」「今人求道德及凡人行，当以何为急务哉？以何而得知之？以何而与天地响相应也？」「善乎，子之问也。当以至诚，五内情实为之，乃可得也。如不以五内情实为之，是道德之所怨也，求善不可得也，神灵不应也。」「今愿闻至诚以何而感动天地神灵乎？」「噫！真人于是殊为愚，学吾书文，多固固未解邪？」「愚生其为暗昧，曚乃久重，难一旦而开。」「然，子亦大谦。行，更明听，为子道至诚感动天地之意。」「唯唯闻命。」「然，夫至诚者，名为至诚，乃言其〈起〉上视天而行，象天道可为；俯视地而行，象地德而移。念天地使父母生长我，不欲乐我为恶也，还考之于心乃行。心者，最藏之神尊者也。心者，神圣纯阳，火之行也。火者，动而上行，与天同光。故日者，乃火之王，为天之正，无不照明。故人为至诚，心中正疾痛应。心神至圣，乃上白于日，日乃上白于天。故至诚于五内者，动神灵也。是故可不慎乎？」〈止〉真人曰：「可畏哉！可畏哉！愚生过问，是甚大怖。」「子知怖，活之根也；子不知怖，死之门也；安危在子之身，无于他所焉。」「今虽每问天师而怖骇者，又问乃诀乃大解，不问又无缘得知之。」「然，子言是也，暗而不好问，何时复得昭昭哉？行言，欲问何等？」「今谨已闻至诚动天，愿闻动地意。」「善哉！子言日益大深，不惜之也。行安坐，为子道之。不言恐得过于子。若天独疾后世人不至诚，而使真人来主问之也。诺。今为子说之。明听。」「唯唯。」「行，人之至诚，有所可念，心中为其疾痛，故乃发心腹不而食也。念之者，心也，意也。心意不忘肝最仁，故目为其主出涕泣，是其精思之至诚也。精明人者，心也。念而不置者，意也，脾也。心者纯阳，位属天。脾者纯阴，位属地。至诚可专念，乃心痛涕出，心使意念主行，告示远方。意，阴也，阴有忧者当报阳，故上报皇天神灵。脾者，阴家在地，故下入地报地。故天地乃为其移，凡神为其动也。子欲知其大效，吾不欺真人也。真人但安坐深幽室闲处，念心思神，神悉自来到，此不明效证邪？是吾告子至诚之信也，吾未尝空无法而说也。故求道德凡人行，皆由至诚，乃天地应之，神灵来告之也。如不至诚，不而感动天地、移神灵也。故承负之后，下古之人实无信，不至诚，不而感动天地，共欺天与地，故神灵害之不止也。」「愿闻以何明之乎？」「

　　然，有大明证于日月。」「今愿闻之。」「然，下古之人生于父与母，而共忽其父母，背叛其父母，万未一人而孝也。得解蒙暗于师，已觉去者。忽其师不师，为其师自屈折，执劳苦也。以贫贱得富贵于君，而反相教，下皆共日欺其上，万未有一人有诚信也，群愚共欺其三纲，名为反逆而无信也。其罪过彰彰，下可覆盖，皆上见于日月三光也。故天地甚疾之恶之，使其短命而早死也。不自深十问过罪重，反复哭而行也。言天酷，何一冤也！汝乃自冤，何时天冤汝哉？」「可骇乎！善哉善哉！愚生已闻命矣。」「然，子而守此，以为重戒，则可万万世无患矣。然辞小竟，疑者复来问之。」「唯唯。」

　　右大集难道德至诚天戒以示贤
　　太平经合校卷九十七己部之十二
　　太平经卷之九十七
　　妒道不传处士助化诀第一百五十四
　　「真真愚暗日益剧不晓大不达之生谨再拜，问一从事，言之必为过，不问又愚心不能独自解。」「行言之。」「愚生窃闻秘道要意，是乃天地之珍宝，天下之珍奇物也。故名之为至道不传，其非凡人所宜闻所宜言所宜用也。而令天师都开太平学之路，悉敕使人为道德要文，不得蔽匿，皆言其有天谪，到死罪尚不除，复流后世，皆授以真道秘德，曾不大哉？令小人与君子不别，愚生以为真道秘德，不宜使小人闻小人言小人用之也。」「咄噫！子今且言，有万死之责于皇天后土，不复除也。自天地开辟以来，后生日益薄妒道，小人断绝天地之珍宝，以是为失。积久故生承负，令天灾不绝。常使天地内独岁不平安，灾变盗贼众多，国家为其愁苦，正起于是。子今且所言是，正是也。乱天反地，使治昏愦，民难治，正是也。子今且语，正与天为重怨，错哉错哉！亡子功矣。」「何谓也？」「今要道善德出之以教化，小人得之守道德，更相仿学，不敢为非。其中小贤得善道德，可为良顺之吏。其中大贤，可上为国家辅。其中最下极无知者，犹为善人。夫天以要真道生物，乃下及六畜禽兽。夫四时五行，乃天地之真要道也，天地之神宝也，天地之藏气也。六畜禽兽皆怀之以为性，草木得之然后生长；若天不施具要道焉，安能相生长哉？而真人言，小人不宜闻要道、不宜言、不宜用也。天地之神保终类，人乃不若六畜草木善邪哉？真人自知，今且言有万死之罪，不复除也。」「愚生事师日少浅，不深知天道，见天师言，乃自知罪重，上负皇天，下负后土，中负于大德之君。」「然子退自责是也。凡举事可不慎乎哉？皇天常独视人口言，何故使响随人音为吉凶，故响应不失铢分也。子独不常观此天地之音证邪？宜自慎不及，勿强妄语，其为害重。子今且言至道不传人，何以传知之乎？终类至道不可传，天道无私，但当独为谁生乎？」「弟子自慎戒事甚无状。」「子欲若俗夫小人复相教妒天道耶？」「不敢不敢。」「真人自精戒事，天怒一发，罪过着不复除也。天道正由此言废毁，子复共增之耶？帝王所以不能理其治而尝多灾者，但由尽若子。今旦可言，因使真道道绝也，邪道起，故不可理也。宁晓心解不乎？」「唯唯。」「已觉矣，惭负天师不也。常常慎事。」「唯唯。今念每言有过，欲不言也，又不知。」「平言。」「今人所不宜闻，所不宜言，所不宜用者，何等也？」「然，凡人乃不宜闻非真要道，非真要德。是故夫下愚之师，教化小人也，忽事不以要秘道真德敕教之，反以浮华伪文巧述示教凡人。其中大贤得邪伪巧文习知，便上共欺其君；其中中贤得习伪文，便成猾吏，上共佞欺其上，下共巧其谨良民；下愚小人得之，以作无义理，欺其父母，巧其邻里，或成盗贼不可止。贤不肖吏民共为奸伪，俱不能相禁绝。睹邪不正，乃上乱天文，下乱地理，贼五行所成，逆四时所养，共欺其上，国家昏乱，其为害甚甚，不可胜记。真人反言小人不宜闻要道要德，反当以邪巧伪之事教化，使天下人眩瞑，共习伪非，而不自知，遂俱为无道耶？是以真人有万死之罪，不复除也。天下所不宜闻、所不宜言、所不宜用，正不宜闻此伪文，邪巧大猾所生正由此。故吾为天陈法，为德君作教，不敢及之，所以专开道德之门，而闭绝狡猾阶路也。故吾书本道德之根，弃除邪文巧伪之法，悉不与焉。子独不怪之耶？是乃天地以为病，帝王以为害，行复为真人具说之，其以要道德以教化小人也。上贤得以守儒良，中贤德以上为国家至德之辅臣，其中小贤，化为顺善之吏，其中下愚，犹为谨民，不知相害伤。故自天地四时五行日月星宿，共以真道要德养万二千物，下及六畜粪土草，皆被服其秘道要德而以得生长。今若以真人今且言终类，此人不若六畜及粪土草耶？子今且言，宁自知有万死之过不除邪？」「有死过，有死过。勿谢同不解耳。今过言当奈何哉？」「今欲解此过，常以除日于旷野四达道上四面谢，叩头各五行，先上视天，回下叩头于地。」「唯唯。今且天师教愚生，何一急也？」「然所以急者，不以故真人也。乃真人言，得天地之忌。太上中古以来，人教化多妒真道善德，反相教逃匿之，闭藏绝之，反以邪巧道相教，导化愚人，使俱为非。其中大贤远去避世，独其中小贤为吏，无有真道，乱其民。其中下愚，因为无道，起为盗贼。民臣俱为邪，聚蚊成雷动，共逆天文，毁天道，逆地意，反四时气，逆五行。使灾怪亿亿，三光失其正明，帝王大愁苦之，得昏乱焉，治不得平安，正由此也。故真人宁知此罪重不？天不除之也。吾不教，子当谢也。故所以当于旷野者，当于鲜明地。所以四达道上者，道者主通事。所以四达者，当付于四时。天之使气也，且为子上通于天也。四时者，仁而生成，且解子过于天地也，后有过者，皆象子也。天从今以往，大疾人为恶，故夫君子乃当常过于大善，不宜过于大恶。慎之慎之！子尚若此，何况于俗人愚哉？相教嫉妒道，藏匿之是也。子所言常善是。今旦一言，名为大逆天地，从古到今，人君所得愁也。然真人前，人安得生为君子哉？皆由学之耳。学之以道，其人道；学之以德，其人得；学之以善，其人善；学之以至道善德，其人到老长，乃复大益善良。故怀要道善德之人，乃名为帝王之处士，人之第一上善者也，能助君子化者也。其不仕者为上谨之人。学之人，学之以恶，其人恶；学之以文，其人文；学之以伪，其人伪；学之以巧，其人巧；学之，其中大贤者则巧言，其习书者则巧文，小人得之为猾民。于子心宁可以教不哉？故夫要道秘德，乃所以承天心而顺地意，可以长安国家，使帝王乐者也；而反禁绝，不以力化，人有谪于天，罪不除也。〈起〉天以至道为行，地以至德为家，共以生万物，无所匿，无可私也。故古者圣人象天地为行，以至道要德力教化愚人，使为谨良，令易治。今世反多闭绝之，故愚人共为狡猾，失天道，不自知为非，咎在真道善德不施行，故人多被天谪，当死不除也。〈止〉愚人无道，不避忌讳，遂共犯天地，由不知道德要也。吾之为书，所以反复勉勉眷眷者，恐人积愚，一言不信吾文，故复重之也。人俱习为邪久，或反谓吾可言非也。复令使真道秘德门绝断不行，天怒不绝，帝长愁苦，吏民无所投头足，相随云乱，不能相救，试诚冤吾辞于天，正为解除此制作道也。人人被邪文，愚蒙积久，故常敕真人使出吾道，以付上道德之君，以示众贤，疾试吾道，乃知吾书之信，与天地相似，不用不试，安知其□□哉？今保吾道不误，故求试非一卷之文。真人慎之！」「唯唯。」「行去，常慎吾言，勿自易妄语也。」「唯唯。出之无匿藏，使凡人言语学问，当知得失处，不复妄为。」「唯唯。」

　　右解人常所不宜闻所不宜言所不宜用断邪出真文
　　事师如事父言当成法诀第一百五十五
　　「今愚生举言，不中天师心，常为重谪过，不冒过问，又到年竟，犹无从得知之。愿复请问一言。」「平道之，何所谦哉？不知而问之，是其数也。」「今以第一上道要德以教凡人，曾不大知乎？」「善哉子言也。何有大知之有乎？子何故疑此哉？」「吾闻子智过其父，弟子智过其师，臣智过其君，则名为下贤智过于其上，以为不宜。」「

　　今子言是也，又非也。今下智过于上者，乃谓不当。使下智为巧伪之法，其智过其上，则还欺其上。子欲乐知其效，比若教学，巧家弟子智过其师，则还害其师矣。夫为人下，习知猾伪奸道，则下共还荧惑，欺其上矣。是故古者大圣贤不敢妄授教猾巧伪文道也，常深念其本而断其末，不使愚人知之。故以猾智知国，国之大贼也。故古者圣人，常务授其真道，不授浮华伪相巧弄之法也。知其为害大深，故常闭其凶学，而务开其吉路，使民常自谨，不知为非。子欲重知其信，是故上三皇乃师事臣如父也。时臣各怀真道要德，无巧伪文猾人。故其时臣智悉过其君，能为帝王师，其教若父，故师父事之，是则道德过其君之则也。故能使其君安坐垂拱而无忧。故言十中十，可辅帝王；言十中九，可佐大臣；言十中八，可为小吏。过此而下，不足取策；所言不中，名为妄语，乱误上者也。子知之耶？」「唯唯。」「行，子欲重知其大效，到于五帝，道小衰，故君臣道德不能复相问。同门为朋，同志为友，所知君臣同，不能复大相高上，要道秘德，小塞不通，故无可师父事，但朋友事之也。到于三王，师授者多妒学，闭绝真道奇德，其弟子日益愚蔽无知，反多入浮文，使君洽眩乱。其道德浅薄，不足父事，不足友事，故子事之。其智少，故不而为帝王图难易。故使天地大怒，灾变连起，不可禁绝，大咎在此。子知之耶？」「唯唯。」「行，子已觉矣，复为子重明之。今五霸其臣悉无真道德，皆能作巧伪猾，所以相欺诈者，其臣多知邪猾佞伪巧，所以相惊动惑之道，或乃过其君。因而反逆，子杀其父，臣杀其君，下杀其上，悉怀无义夷狄之心，人人有巧伪之术，各有奸心，无有真道，故数反逆。故事斧钻，视臣若死籍。乃其臣皆怀佞文，多巧猾，道不足重，故视之若畜也，是明效也。故古者圣贤应天心，娉真道，德士仁人而放佞伪猾，以称皇天之心。是故吾道悉开吉门，而闭凶户，不敢及猾知可以过其君者也。子宁晓知之耶？」「唯唯。」「慎之矣。」

　　「太上古之臣多仙寿，故能使其君寿；中古臣多知怀道德，故能使其君常无忧；下古臣多无真道而愚，故多使其君愚甚。君愚，其洽常乱愦，不得天心。霸君之臣尽佞伪，多猾巧诈，共荧惑其君，使其失天正路，反入凶户，故与天为大怨。子知之乎？故其治悉凶，不得大久。真人为天问事，宜日谨，不可但恣意妄言。言当成法。言不成经，不若默也。举言不中，罪深不除。」「唯唯。」「行去，子已知矣。」

　　右智贤过其君难解诀
　　太平经合校卷九十八己部之十三
　　太平经卷之九十八
　　神司人守本阴佑诀第一百五十六
　　「请问一大疑事。」「行言之。」〈起〉「今天师广开天道之路，悉拘校古者道书之文，以为真要秘道。真道者多善，其文乃入神，故能睹神，与神为治。所治若神入神，则真道也。乃多成于幽室，或有使度于室中而去者，或有一出一入未能去者，或有但见神而终古不去者。〈止〉夫度去者，万未有一人；大寿者，千未有一人也；小寿者，百未有一人也；竟其天年者，比是也。凡天下之人学问也，万未一人得上官也，千未一人得中官也，百未一人得小官也，其于佃家活生，万未一人得亿万也，千未一人得千万也，百未一人得百万也。凡事者皆如此矣。故其本者众多，其度世及富贵者少也。愚生甚忧之。今为道，当以何为大戒而得长成乎？学问当以何为大戒而得到大官乎？治生聚财当以何为大戒而得致富乎？今不及天师力问诸疑，恐终古蒙昧，不复开通，无以得知之也。」「善哉善哉！诸真人问疑事也，天使子来问之。诺。安坐，善问身听，今为真人悉道之，使□□可知，自随而力记之。」「唯唯。」「行，后世得吾文，为其广开真道之路，必且俱学真道。夫真道而多与神交际，神道专以司人为事，亲人且喜善，与不视人且惊骇，与不俱争语言于人旁，状若群鸟相与往来，无有穷极。或言人且度去，或言人且富而贵，或言人且贫而贱，或誉旁人，或毁旁人，或使人大悦喜，或使人常苦大忿。夫神，乃无形象变化无穷极之物也。人为之能专心自守，能不听其言，考心乃行，闭口不传其言，又不随为其愁怒喜固固坚守本不移，务阴利佑人及凡物，不欲为害。以年一知道之后，常为上善，务利而不害伤，求道为善，到年穷乃止，为是不敢懈怠，万万度世一不耳，万得大吉一凶耳。如此则群神转共佑助人也，使人日乐善，不知复为邪恶也。真人知之耶？」「唯唯。」「行，子已知矣。行为真人道其且乱败者。人用心意不专纯，又易喜易怒，易惊易惑，又易事轻口清辩慧，常欲语善恶，无可能隐匿。遭者欲言，不能自禁止。于其如是，则群神共来欺之。或之小人，则且上入妖言而死也，或数争辩口而妄言也，或为鬼神所惊，因而病狂也。大用心意，不专一人，怒喜无常，举事失正，惚恍无方，或以是失其贤友善辅也，因以危亡。是者大咎在不爱利，为上则不欲利其下，听邪神，反欲害之。故贤者使去，反失其贤辅用。其于小人也，不欲尊重其上，反听邪神诈伪，妖言妄语，是即为道不成，所以得凶之门户也，吾不能豫胜记之也。凡人用心，不能专坚密者易营，或皆举事不吉，所为多害得凶，其过失积众多，不可尽言。但为真人举道其大纲，见其端首，使贤明深见吾文，自精详随而察之，必已知矣。真人宁晓不耶？」「唯唯。」「行，子已大觉矣。守吾文以为深戒，以为行者万世可无凶害，诚□□。故后世读吾文书，从上到下，尽睹其要意义而行者，万不失一也。守之不置，自然毕也。专心善意，乃与神交结也。邪心恶意，道必失也。大人不精听耶，或失其正位，小人不精听耶，与妖结也。此悉成身之害，不可不大戒慎也。凡人举事有过，皆自身得之也。夫祸变近从胸心中出，不以他所来也。真人知耶？」「唯唯。可骇哉！可骇哉！」「子知惧骇，于是可谓已得入真道矣。愚生已大觉矣，贤仪此以为行。成事，得长入吉门，辟凶户矣。死生之路，可长睹矣。案此为行，凶耶日远去，吉者来矣。然子已知之矣，□□不复重戒子也。」「唯唯。」〈起〉「行为子道，学而得大官者决意。凡人学问也，今日入学门，用心专一，常欲佑利爱而不妄语，年少而学至老穷无复知乃止，不乐得官也。但身好学，务欲得知经道，积为善而不止，行名立，经道成，深知古今灾变所从起。其行与学，有益于上，有利于下，为善积闻，不可阖闭，名闻四远。明王好之，因而征索召取，百姓俱言善哉，俱言大吉，是其人也，旁人为其说喜。是者即其善人学而度世者也。〈止〉真人知之耶？」「唯唯。」

　　为道败成戒第一百五十七
　　〈起〉「行复为子说道，其不度者，意今日入学门，不乐思得真道善说；但欲博闻多睹，可以行穷极圣人者。又不乐推行作善，反好浮华之文，可以相欺伪者。或既得入经道，又用心不专一，常欲妄语，辩于口辞，以害人为职，不尊重上，不利爱下。其行与经道实空虚，未足以为帝王之良臣，反行守长者。旁人以财货自助，欲得大官，以起名誉，因而盗采财利，以公趣私，背上利下，是即乱败正治，天地之害，国家之贼也。民之虎狼，父母之恶子也，天地憎之，鬼神恶之。故其罪泄见者，时时见诛于帝王，以称天心，以解民之大害也。是其工欺而得官者也。或有用心不专，实空虚无真守，反积常思欲得官。官者，乃天之列宿之官也，以封有德、赏有功也，不以妄予无功之人也。无功之人，天地所忽，神灵所不好爱也。下愚不能深自知恶，反妄思得天官而不止，邪鬼物因而共下其心，使其妄语，因而妖言，不而自禁止也。故时有邪言而死者，此之谓也。非独为道，不得其意，则凶也。凡人为行，不欲乐善，为悉凶也。真人努力，子幸有善意，常欲爱利为事，已度矣。〈止〉虽然，真人凡人，且度不度，不在于前也，其失皆在于后，皆由不自爱，自易自言且度，反中有过而不度也。故吾今说而不得中止者，乃真人使吾说不得止也。今欲中闭说而自易不言，恐恨真人。真人恨则上视天，反且使天害吾，故吾言不敢道，自易闭学而中止也。子知之耶？」「唯唯。」「行，凡人之得害如此矣。常得于未解，不与本相应，故失之也。子既有大功于天，努力努力。」「唯唯。不敢自易业学而道上也。」「行，子已知自度之术矣，吾无以加之也。行复为真人具说，其人乐治家畜财，得富贵者，年少力能布作，而长思为事，力尽因乃止，能扬善隐恶，常用心乐为善，栗栗思尊上。凡疑悉慎戒之，不敢妄为，又爱下不欲害人，不枉王法，不乐随邪礼相随饮食也。凡不急之事，不敢与焉，有知而为此行，到老无知乃已。虽实若虚，口不轻语，故能致珍物畜积，因以成人也。夫人贤不肖，用意各异。或有不善之人，轻上害下，好从邪礼，不急之行数到，市道用口妄语不能忍，非即凶乱危亡之人也，非为道也。子知之耶？」「唯唯。」「是故夫为道者，专汝心，闭汝口，毋妄言也。是故〈起〉古者圣贤睹天法明，故能行道守德也。天乃专一，昼夜行道而不言，故能独吉也；地乃昼夜行道而不言，爱养万物，故能长独安也；四时乃独行道，昼夜不止，故能常独兴王而不止也；三光乃独行真道而不言，故能常明，随天运行也；五行乃独行真道而不言，故能与天地为常也。凡天下之为道行者，象此不可胜书也。故能爱利口，不妄言，则道可得也。欲轻忽事，反吾文言者，成□□为道所贼，万不失一也。〈止〉真人既远来问疑，故以戒子也。得书思之惟之，吾不负子也，〈起〉吾乃为天谈，以戒上德之君。夫德君天与之，必且好道，百姓且象其君而为之，皆以此文为大戒，〈止〉则可得吉而远凶也。出此之书，以戒下愚，慎毋藏之。」「唯唯。行去。此说戒乃若小而反大，若薄而反厚。何谓也？」「然，念其辞言也若小耳，其戒反大也。念其言，若类似俗辩士所为也，则似薄不足传也。念其戒人成人则厚矣。故念吾为真人作道，其大也则洞至无表，其小也则洞达无里，尊则极其上，卑则极其下。故上及神人，下及奴婢。所以然者，欲使大人为之亦言足，小人为之亦言足，贤圣为之亦言足，百姓为之亦言足。」「何也？愿闻其意。」「善哉！子之难也，得其意。然吾乃为太平之君作经。夫太平之君治，乃当象天为法，不可若小国，但长于一界也。〈起〉是故天之为象法也，乃尊无上，反卑无下，大无外，反小无内，包养万二千物，善恶大小，皆利佑之，授以元气而生之，终之不害伤也。故能为天，最称神也，最名无上之君也。今上皇气至，德君治，当象此为法。故吾道一高一下，一沈一浮，欲使众贤共察之也。是故东南地户，乃有柱天之水，不逆小流之力也。善恶大小皆归之。真人知之耶？」〈止〉「唯唯。」「

　　行，欲复说辞无极，为其大文，且小止息，各归思之于胸臆。作道不得其意，示之以南反问北。用心如此，则终古所学不得也。不敢不行，子已晓矣。」
　　右集难道戒学治生成与不成吉凶何所起诀
　　核文寿长诀第一百五十八
　　「愿请问一疑事言之。今愿及天师问文之诀，人之实长可与共事，而终古无复厌之时，岂可得闻乎？」「然，子欲核众文知贤者处耶？诺。安坐，为真人道之。积文亿卷，不能得寿，何益于命乎？文书满室，而不能理平其治，又何益于政乎？臣子满朝，而不能为君致太平，乐其上，又何益于帝王乎？一人生百子，使父母饥寒，又何益于亲乎？积方重车，不能益寿，又何益于人命乎？说事无穷，于不能为君除灾患，又何益于朝廷乎？凡事类若此者众多，不可胜记也。但为真人举纲见始，令诸贤柔自深察之耳。愿得其效，子欲知之耶？」「唯天师。」「诺。安坐自精，方为子言之。〈起〉文书亿卷，中有能增人寿，益人命，安人身者，真文也，其余非也。文书满室，中有能得天心平理治者，真文也，其余非也。臣子满朝廷，中有能乐其君、助其君致太平者，是帝王之真臣良吏也，其余者佐职之臣子也。人生一子，而父母常得其乐而不饥寒者，是贤孝之子，其余悉备数也。积方重车，中有能益年者，是真方也，其余悉非也。天下若此比类众多，不可胜记豫说也。真人自深思其意，吾文以一推万，足以明天下之道矣。故令使真人付道于上德之君，拘校凡文人辞圣书者，明以示众贤，使一俱觉解迷与惑也。已拘校凡文之后，灾日去矣。夫邪文邪言，乃是奸灾之主人也。夫正文正言，乃逐除邪奸恶之吏也。文已正，言已正，奸伪无主人，则无于止宿也。夫邪文邪言为奸主人，比若盗贼有主舍止宿者，主人已死亡，盗贼无缘复得来止息也。真人亦晓知之耶？」「唯唯。」「行，天道之为法，以一况万，亦不可尽书也。〈止〉真人得之，自深惟思其要意，贤明心有九孔易达，见文自大觉矣，勿复问也。曾文。」「唯唯。」「〈起〉文多使人眩冥，不若举其一纲，使万目自列而张也。故万民扰扰，不若一帝王也。众星亿亿，不若一日之明也。柱天群蚑行之言，不若国一贤良也。天道广从，无复穷极，不若一元气与天持其命纲也。贤者上德之君，深思吾言，寿自长也。后世共思吾言，自父慈子孝，日广且明也。母爱妇顺，俱一国旦而贤良也。大小争为善，后者无强也。不知复有邪文，佞人因以藏也。灾变尽除，三光明也。自然之术，天神所共纯行也。为道如此乎，大乐何有伤；遂以为法，乃天行也。谁书记之，是乃天地神明也。以征之文，与天地响相应也，是天合信符也。上君贤者宜共察此辞，行之者日兴，与时宜为期，得天地之欲，故吉哉。〈止〉阴阳顺行，风雨时，万变除去，以征书，吾不自誉也。诚知之，不但饰言也，宜疾效之。真人知之耶？」「唯唯。」「行去矣，行去矣。精之详之，道自来。」「唯唯。」
　　男女反形诀第一百五十九
　　「愿复请问一疑事言之。天师前所赐子愚生书本文，有男女反形，愿闻其意。」「噫！子书略已说可睹，何故复问之乎？」「心愚闭难闿示，唯及天师诀问之。」「诺，安坐，方为子言之。天地之性，阳好阴，阴好阳。故阳当变于阴，阴当变于阳。凡阴阳之道，皆如此矣。更相好，故其开练日疾，但宜□□以品诀之耳，不可径以示教人也。且入邪中。然子明听。阳者以其形反为阴形，阴者以其形反为阳形，正自以其身，为其人形容也，不可径及也，且中于耶。」「唯唯。若且晓而疑也。」「噫！子何一难示也。但便以自身为其形。阳者，若阴人身也；阴者，若阳人身也。」「唯唯。」「子已知矣。行去，事可知。」「唯唯。」

　　右集难解凡文方诀简贤得失实阴阳反形以致道
　　包天裹地守气不绝诀第一百六十
　　「愿及天师请问一事乃止。」「行言，何疑哉！」「凡道包天裹地，谁持其气候者？」「深哉远哉妙哉！子之所问也。何睹而问此？」「
　　有睹有见，见天地之道，独不知穷极，故怪而问之也。」「善哉，子之言入微意。然天地之道所以能长且久者，以其守气而不绝也。故天专以气为吉凶也，万物象之，无气则终死也。子欲不终穷，宜与气为玄牝，象天为之，安得死也。亦不可卒得，乃成幽室也。入室思道，自不食与气结也。因为天地神明毕也，不复与于俗治也。乃上从天太一也，朝于中极，受符而行，周流洞达六方八远，无穷时也。子思书言，自得之也，为神之阶可见矣。去世上天而治，不复见矣。子欲重知其明效也，世不可得久有而独治也。故得道者，则当飞上天，亦是其去世也。不肯力为道者，死当下入地，会不得久居是中部也。故天地开辟以来，更去避世，圣文常格在而不见其人，是明效也。不死得道，则当上天；死则当下入地，不得久当害中和之路也。子得吾文，自深思其意，欲乐上行常生在，与天并力，随四时天下祭祀而饮食者，努力为真道，是其污法也。若不乐常在而乐死者，弃道随俗，亦将归地下，不得久睹天日月星历也。吾文□□，万万不失一也。故古者圣贤人尽去，今无见者，是其大效也。子自思之，乐上则上，乐下则下，无夺子志者也。故〈起〉吾为太平德君制作法度，不限一人也。夫太平气来，有一人自冤不得其欲者，则上皇平气不得俱来至也。故天教吾广开辟其路，使得自恣自择可为也。贤明欲乐活者，可学吾文，思其意，入室成道，可得活；贤柔欲乐辅帝王治，象吾文为之，可以致太平；欲乐居家治生畜财者，思吾文，可竟其天年而终死。故各为得其所愿，无大自冤者也。故太平之气得来前也。平之为言者，乃平平无冤者，故为平也。是故德君以治，太平之气立来也。所以然者，乃天下无自冤者，各自得其所乐，所以敕真人以付上德之君者。上德之君，其用心必仁贤而明，明者不夺人所欲，必得天下之心，欲承天意，以道归之〈止〉也。真人知之耶？」「唯唯。」

　　署置官得失诀第一百六十一
　　「行且重戒真人一言，使其有似天行也。〈起〉天之为行，不夺人所欲为也；地之为行，亦不夺人所欲为也；明君之为行，亦乐象天地不夺人所为也。与天地相似，故能独长称天地，得其心也。〈止〉子知之耶？」「唯唯。」「夫天且为恶，其岁且大凶者，常害人所为，故民无可收也，其岁凶饥寒也。是故地将为恶也，伤人所养，其根不固而有病也，其岁不成，多伤民困穷也。衰恶之君将凶，署置不以其人所任职，名为故乱天官，犯天禁，失天仪，反复就责而罪之，不原其力所不及，人之所不及。比若一旦使君王步行百里，恐其不能到而道止也。人所不及，正是此也。故不择选人而妄事署其职，则名为愁人而危其国也，则名为乱治政败也。夫〈起〉天地极神且明，尚不敢夺人所欲为，夺之则为大凶岁也，何况人哉？〈止〉真人宁解迷晓耶？」「唯唯。诚得随其国以师书授之，因就其俗示之，晓之解之。」「

　　行，子可谓晓事之生，天不夺人愿也。子行正自得天命，年日益增，何有穷已。子学不求居世尊荣，何复求索，得天意而增年？今已告子，子今宁能说不耶？」「然，其受恩大喜，无复有所恨。但恐力极行，以师文授教，恐不能一旦而遍也。」「何必一旦而遍，但为之不止，自舟流不久。」「唯唯。受严敕，不敢虽绳墨。」「子已知其意，吾无复以戒子也。行，辞小竟，事毕。异日有疑，乃复来。」「唯唯。」

　　右大集难问天地气候为道与不吉凶君署置官得失文
　　太平经合校卷九十九己部之十四
　　太平经卷之九十九
　　乘云驾龙图第一百六十二
　　太平经合校卷一百己部之十五
　　太平经卷之一百
  </div>
  <div class="pagination">
   <a href="太平经合校_page7.html">
    上一页
   </a>
   <span>
    ...
   </span>
   <a href="太平经合校_page3.html">
    3
   </a>
   <a href="太平经合校_page4.html">
    4
   </a>
   <a href="太平经合校_page5.html">
    5
   </a>
   <a href="太平经合校_page6.html">
    6
   </a>
   <a href="太平经合校_page7.html">
    7
   </a>
   <span class="current-page">
    8
   </span>
   <a href="太平经合校_page9.html">
    9
   </a>
   <a href="太平经合校_page10.html">
    10
   </a>
   <a href="太平经合校_page11.html">
    11
   </a>
   <a href="太平经合校_page12.html">
    12
   </a>
   <a href="太平经合校_page13.html">
    13
   </a>
   <span>
    ...
   </span>
   <a href="太平经合校_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
