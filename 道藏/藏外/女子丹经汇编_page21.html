<!DOCTYPE html>
<html>
<head>
    <meta charset="UTF-8">
    <title>女子丹经汇编 - 第 21 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女子丹经汇编 - 第 21 页/共 32 页</h1>
    <div class="content">　　男女金丹地不同，阴阳一理实相通，
　　清心寡欲为根本，筑基先要斩赤龙。
　　男女金丹地不同，男子所观之地，与女子所观之地，初功本不同。阴阳一理实相通，男女都要炼成纯阳，其实一理而已。清心寡欲为根本，筑基先要斩赤龙。赤龙，月信也。炼去炼来月信不潮，两乳自缩如男子缩龟一般，则丹基始成。
　　血变为气第二章
　　生来本静静中求，一味熏蒸补破舟，
　　血变为气潮绝信，先天一复上瀛州。
　　生来本静静中求，女子生来其性本静，即于静中炼丹，成功较男子更速。一味熏蒸补破舟，血变为气潮绝信，女子多血，用法尽变为气，而月信可绝。先天一复上瀛州。复其初来之性，即可成仙、成道。
　　培养黄芽第三
　　情窦开时如破瓜，全凭土德长黄芽，
　　朝朝暮暮勤培养，自得长生不老花。
　　情窦开时如破瓜，天癸水至，如破瓜然。全凭土德长黄芽，芽生土之中，故曰："黄芽。"朝朝暮暮勤培养，自得长生不老花。由黄芽而勤养之，不使戕败，渐渐开花，即能超劫运为长生之本。
　　观妙香法第四
　　身中有一白鹤观，要学观香妙法炼，
　　一朝功满上瑶池，大众同赴蟠桃宴。
　　身中有一白鹤观，指乳房也，使红变为白，故以白鹤观比之。要学观香妙法炼，昔观香仙姑在白鹤观中炼法，卒成大道。一朝功满上瑶池，大众同赴蟠桃宴。望人同登彼岸，普渡婆心也。
　　天尊密意章第五
　　妇女速将尘事淡，救苦天尊心中念，
　　昼夜坐卧伴黄婆，凡胎自脱仙骨换。
　　妇女速将尘事淡，救苦天尊心中念，常念四字经，即是拴心之法。昼夜坐卧伴黄婆，时守真意，功可速成。凡胎自脱仙骨换。有如此好处，怎不学习？
　　生死玄觉第六
　　未死学死终不死，逢生杀生永不生，
　　不死不生真入妙，玄觉一证大功成。
　　未死学死终不死，人虽未死，犹如死人一般。所以终得不死。逢生杀生永不生，妄心生时，即以慧剑斩之，所以终致不生。不死不生真入妙，玄觉一证大功成。形不死，心不生，可证玄觉妙果。
　　回光返照第七
　　回光返照两乳间，心神注在金锁前，
　　二日半后黄变白，移鼎换炉炼成仙。
　　回光返照两乳间，心神注在金锁前，眼观两乳之中，神注两肾之下，自然河车运至中田，以补破体。二日半后黄变白，行经过后，计二日半，血变成黄。斯时净心用功，不久变白而赤脉斩，犹如处子体矣。移鼎换炉炼成仙。赤龙已斩，行法之地不同，得诀炼之可成。
　　慈悲为本第八
　　慈悲为本性情和，忍辱茹辛耐折磨，
　　人人都有骞林树，长坐骞林登大罗。
　　慈悲为本性情和，忍辱茹辛乃耐折磨，在家妇女，出家道姑玄流，俱可修炼。总要以慈悲为本。人人都有骞林树，长坐骞林登大罗。能知骞林树在何处，即在骞林树上用功，久之必成天宝矣。
　　按：此诗首二句原本作「慈悲为本心是婆，在家出家养太和。」今改之。
　　药火两用第九
　　药在火中炼，火在药中现，
　　有火无药煮空铛，有药无火终消散，
　　火药二物能适宜，金丹一结入阆苑。
　　药在火中炼，药，气也。即是神驭气。火在药中现，神因气而愈灵。有火无药煮空铛，不可弄火！有药无火终消散，不可无火。火药二物能适宜，金丹一结入阆苑。神气相依，焉有不成之理。
　　太阴敛形第十
　　幽闲贞静养性情，妇道克全德匪轻，
　　乳房血海常留意，将形收敛合太阴。
　　幽闲贞静养性情，妇道克全德匪轻，上句养性，下句培德，即是内外交修功夫。乳房血海常留意，下手初功，将形收敛合太阴。太阴炼形法，其乳缩如男子。
　　六字经法第十一
　　最好惟有六字经，从前转后住到心，
　　其中暗寓河车法，不知不觉炼成真。
　　最好惟有六字经，（即太一救苦天尊，）从前转后住到心，持念之法：脐前念“太”，阳关念“一”，阴肾念“救”，泥丸念“苦”，咽喉念“天”，终将“尊”字住在心里。又可收心，又可平气。其中暗寓河车法，时刻照此法念之，尽将后天阳气车入中田，自能补足先天。不知不觉炼成真。此法简易，妇女可念，男子亦可念。总要行之久远其效愈大。
　　人人如意第十二
　　怀抱两个如意图，生来即有人人俱，
　　问人果能如意否？果能如意上天都。
　　怀抱两个如意图，此图所以护心，亦所以通心。生来即有人人俱，不分男女，人人皆有。问人果能如意否？如意中即有真一，果能如意，自有无穷佳境见于胸怀。果能如意上天都。不负如意图之名，自得如意图之实，飞升指日可俟。
　　动静勿离第十三
　　动静不可离这个，离了这个路便错，
　　坤阴变作乾阳体，顶天立地莫柔懦。
　　动静不可离这个，离了这个路便错，这个，乃真意也。时时诚意，先天自复。若意念一差，便非正路。坤阴变作乾阳体，女性本阴，变为乾阳，方能成道。顶天立地莫柔懦。阴性多柔，要有顶天立地志向，庶于道有望。
　　出家修炼第十四
　　一入玄门得自由，尘缘何故挂心头？
　　瑶池王母规模在，静守灵光万念休。
　　一入玄门得自由，尘缘何故挂心头？世之出家道姑，已入玄门矣，心犹不忘夫红尘者，何故？瑶池王母规模在，静守灵光万念休。
　　节妇修炼第十五
　　可怜最是未亡人，矢志冰霜实苦辛，
　　节烈信为仙谪降，急修急炼出风尘。
　　可怜最是未亡人，凡夫死者，妻称未亡人。矢志冰霜实苦辛，夫死守节，凛如冰霜，不知受了许多辛苦！节烈信为仙谪降，急修急炼出风尘。仙女、元君，尽是坚贞为本。既为节妇，即仙根灵种矣。还在风尘中何益？此言节妇宜急修。
　　童真修炼章第十六
　　王母台前贵女真，色空空色见分明，
　　浑沦元气无亏损，得法修之顷刻成。
　　王母台前贵女真，色空空色见分明，大有夙根者，见得色即是空，空即是色，修成女真，故王母特优重之。浑沦元气无亏损，不必补漏，得法修之顷刻成。得了先天之法，一炼即成，言甚易也。此言女童宜即修。
　　在家修炼章第十七
　　莫谓家事纷难绝，坤维正气修急得，
　　从无入有养神胎，下田不结中田结。
　　莫谓家事纷难绝，坤维正气修急得，妇女皆有坤维正气，莫因家事纷纭，遂耽误一生也。从无入有养神胎，下田不结中田结。结于下田者是凡胎，结于中田者是神胎。神胎是自己神气所凝，不因外来，故谓之从无入有，此言在家妇女宜急修。
　　心性根本第十八
　　四大名山众女仙，半推半节半参玄，
　　总依心性为根本，行满功圆便上天。
　　四大名山众女仙，半推半节半参玄，有以孝成者，有以节成者，有以参玄成者，途虽异而归则同。总依心性为根本，行满功圆便上天。"心性"二字修丹之本，男女都离不得。此首总结女丹经。
　　女丹诗集补编
　　贞一子女丹口诀
　　皖江陈樱宁校订
　　收心一
　　金丹道理最幽深，逐节功夫着意寻，若是入门初下手，扫除妄念以收心。
　　养性二
　　一颗苍胡是水晶，何期尘垢蔽精英。但能静坐回光照，依旧天心夜月明。
　　养气三
　　虽能住念可通玄，息到冲和返自然。养气方儿无别巧，同行同坐又同眠。
　　凝神四
　　神是夫兮息是妻，休教异路隔云泥。两相匹配归根窍，便是丹成鹤到时。
　　三命五
　　光分黄白紫为三，女命生来不似男。少上衰中成在下，关头一路要深谙。
　　气穴六
　　气穴分明是乳房，休将脐下妄猜量。炼丹不识阴生处，伏虎降龙欠主张。
　　知时七
　　每到花开对月时，羝羊将要触藩篱。劝君信至休迟误，莫待龙形出水湄。
　　斩龙八
　　阳欲生阴出玉沟，火轮即驾莫停留，巽风吹上红元府，倒挽河车仗逆流。
　　形隐九
　　顺为凡体月经行，七七年龄老态呈，炼到太阴形隐后，从兹仙体庆长生。
　　求丹十
　　炼形化气筑基工，上品天仙事不同。若问金丹端的处，日来映月照鸿蒙。
　　炼己十一
　　生龙活虎战莲房，最怕心猿意马狂，炼己未臻纯熟境，岂能安稳渡陈仓。
　　顺逆十二
　　顺则生人逆则仙，乾坤交泰是真诠。临炉莫讶丹难结，到挽羊车自见天。
</div>
    <div class="pagination">
<a href="女子丹经汇编_page20.html">上一页</a><span>...</span><a href="女子丹经汇编_page16.html">16</a><a href="女子丹经汇编_page17.html">17</a><a href="女子丹经汇编_page18.html">18</a><a href="女子丹经汇编_page19.html">19</a><a href="女子丹经汇编_page20.html">20</a><span class="current-page">21</span><a href="女子丹经汇编_page22.html">22</a><a href="女子丹经汇编_page23.html">23</a><a href="女子丹经汇编_page24.html">24</a><a href="女子丹经汇编_page25.html">25</a><a href="女子丹经汇编_page26.html">26</a><span>...</span><a href="女子丹经汇编_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
