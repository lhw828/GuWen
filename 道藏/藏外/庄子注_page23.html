<!DOCTYPE html>
<html>
<head>
    <meta charset="UTF-8">
    <title>庄子注 - 第 23 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄子注 - 第 23 页/共 26 页</h1>
    <div class="content">　　頯，大朴之貌。
　　杀物非为威也。
　　夫体道合变者，与寒暑同其温严，而未尝有心也。然有温严之貌，生杀之节，故寄名于喜怒也。
　　无心于物，故不夺物宜；无物不宜，故莫知其极。
　　故圣人之用兵也，亡国而不失人心。利泽施乎万世，不为爱人。故乐通物，非圣人也﹔有亲，非仁也﹔天时，非贤也﹔利害不通，非君子也﹔行名失己，非士也﹔亡身不真，非役人也。若狐不偕、务光、伯夷、叔齐、箕子、胥余、纪他、申徒狄，是役人之役，适人之适，而不自适其适者也。
　　因人心之所欲亡而亡之，故不失人心也。夫白日登天，六合俱照，非爱人而照之也。故圣人之在天下，暖焉若春阳之自和，故蒙（一）泽者不谢；凄乎若秋霜之自降，故凋落者不怨也。
　　夫圣人无乐也，直莫之塞而物自通。
　　至仁无亲，任理而自存。
　　时天者，未若忘时而自合之贤也。
　　不能一是非之涂而就利违害，则伤德而累当矣。
　　善为士者，遗名而自得，故名当其实而福应其身。
　　自失其性而矫以从物，受役多矣，安能役人乎！
　　斯皆舍己效（二）人，徇彼伤我者也。
　　
　　古之真人，其状义而不朋，若不足而不承﹔与乎其觚而不坚也，张乎其虚而不华也﹔邴乎其似喜也，崔乎其不得已也，滀乎进我色也，与乎止我德也，广乎其似世也，謷乎其未可制也，连乎其似好闭也，悗乎忘其言也。以刑为体，以礼为翼，以知为时，以德为循。以刑为体者，绰乎其杀也﹔以礼为翼者，所以行于世也﹔以知为时者，不得已于事也﹔以德为循者，言其与有足者至于丘也，而人真以为勤行者也。故其好之也一，其弗好之也一。其一也一，其不一也一。其一与天为徒，其不一与人为徒，天与人不相胜也，是之谓真人。
　　与物同宜而非朋党。
　　冲虚无余，如不足也；下之而无不上，若不足而不承也。
　　常游于独而非固守。
　　旷然无怀，乃至于实。
　　至人无喜，畅然和适，故似喜也。
　　动静行止，常居必然之极。
　　不以物伤己也。
　　无所趋也。
　　至人无厉，与世同行，故若厉也。
　　高放而自得。
　　绵邈深远，莫见其门。
　　不识不知而天机自发，故悗然也。
　　礼者，世之所以自行耳，非我制。
　　知者，时之动，非我唱。
　　德者，自彼所循，非我作。
　　任治之自杀，故虽杀而宽。
　　顺世之所行，故无不行。
　　夫高下相受，不可逆之流也；小大相群（四）。不得已之势也；旷然无情，群知之府也。承百流之会，居师人之极者，奚为哉？任时世之知，委必然之事，付之天下而已。
　　丘者，所以本也；以性言之，则性之本也。夫物各有足，足于本也。付群德之自循，斯与有足者至于本也，本至而理尽矣。
　　凡此皆自彼而成，成之不在己，则虽处万机之极，而常闲暇自适，忽然不觉事之经身，悗然不识言之在口。而人之大迷，真谓至人之为勤行者也。
　　常无心而顺彼，故好与不好，所善所恶，与彼无二也。
　　其一也，天徒也；其不一也，人徒也。夫真人同天人，均彼我，不以其一异乎不一。
　　无有而不一者，天也。
　　夫真人同天人，齐万致。万致不相非，天人不相胜，故旷然无不一，冥然无不在（五），而玄同彼我也。
　　
　　死生，命也﹔其有夜旦之常，天也。人之有所不得与，皆物之情也。彼特以天为父，而身犹爱之，而况其卓乎！人特以有君为愈乎己，而身犹死之，而况其真乎！
　　其有昼夜之常，天之道也。故知死生者命之极，非妄然也，若夜旦耳，奚所系哉！
　　夫真人在昼得昼，在夜得夜。以死生为昼夜，岂有所不得！人之有所不得而忧娱在怀，皆物情耳，非理也。
　　卓者，独化之谓也。夫相因之功，莫若独化之至也。故人之所因者，天也；天之所生者，独化也。人皆以天为父，故昼夜之变，寒暑之节，犹不敢恶，随天安之。况乎卓尔独化，至于玄冥之境，又安得而不任之哉！既任之，则死生变化，惟命之从也。
　　夫真者，不假于物而自然也。夫自然之不可避，岂直君命而已哉！
　　
　　泉涸，鱼相与处于陆，相呴以湿，相濡以沫，不如相忘于江湖。与其誉尧而非桀也，不如两忘而化其道。
　　与其不足而相爱，岂若有余而相忘！
　　夫非誉皆生于不足。故至足者，忘善恶，遗死生，与变化为一，旷然
　　
　　夫藏舟于壑，藏山于泽，谓之固矣！然而夜半有力者负之而走，昧者不知也。藏小大有宜，犹有所遁。若夫藏天下于天下而不得所遁，是恒物之大情也。特犯人之形而犹喜之。若人之形者，万化而未始有极也，其为乐可胜计邪？故圣人将游于物之所不得遁而皆存。善夭善老，善始善终，人犹效之，而况万物之所系，而一化之所待乎！
　　夫形生老死，皆我也。故形为我载，生为我劳，老为我佚，死为我息，四者虽变，未始非我，我奚惜哉！
　　死与生，皆命也。无善则死，有善则生，不独善也。故若以吾生为善乎？则吾死亦善也。
　　方言死生变化之不可逃，故先举无逃之极，然后明之以必变之符，将任化而无系也。
　　夫无力之力，莫大于变化者也；故乃揭天地以趋新，负山岳以舍故。故不暂停，忽已涉新，则天地万物无时而不移也。世皆新矣，而自以为故；舟日易矣，而视之若旧；山日更矣，而视之若前。今交一臂而失之，皆在冥中去矣。故向者之我，非复今我也。我与今俱往，岂常守故哉（二）！而世莫之觉，横谓今之所遇可系而在，岂不昧哉！
　　无所藏而都任之，则与物无不冥，与化无不一。故无外无内，无死无生，体天地而合变化，索所遁而不得矣。此乃常存之大情，非一曲之小意。
　　人形乃（三）是万化之一遇耳，未足独喜也。无极之中，所遇者皆若人耳，岂特人形可喜而余物无乐耶！◎庆藩案文选贾长沙（鹏）〔鵩〕（四）鸟赋注引司马云：当复化而为无。释文阙。
　　本非人而化为人，化为人，失于故矣。失故而喜，喜所遇也。变化无穷，何所不遇！所遇而乐，乐岂有极乎！
　　夫圣人游于变化之涂，放于日新之流，万物万化，亦与之万化，化者无极，亦与之无极，谁得遁之哉！夫于生为亡而于死为存，则何时而非存哉！
　　此自均于百年之内，不善少而否老，未能体变化，齐死生也。然其平粹，犹足以师人也。
　　此玄同万物而与化为体，故其为天下之所宗也，不亦宜乎！
　　
　　夫道，有情有信，无为无形﹔可传而不可受，可得而不可见﹔自本自根，未有天地，自古以固存﹔神鬼神帝，生天生地﹔在太极之先而不为高，在六极之下而不为深，先天地生而不为久，长于上古而不为老。豨韦氏得之，以挈天地﹔伏戏氏得之，以袭气母﹔维斗得之，终古不忒﹔日月得之，终古不息﹔堪坏得之，以袭昆仑﹔冯夷得之，以游大川﹔肩吾得之，以处大山﹔黄帝得之，以登云天﹔颛顼得之，以处玄宫﹔禺强得之，立乎北极﹔西王母得之，坐乎少广，莫知其始，莫知其终﹔彭祖得之，上及有虞，下及及五伯﹔傅说得之，以相武丁，奄有天下，乘东维、骑箕尾而比于列星。
　　有无情之情，故无为也；有无常之信，故无形也。
　　古今传而宅之，莫能受而有之。
　　咸得自容，而莫见其状。
　　明无不待有而无也。
　　无也，岂能生神哉？不神鬼帝而鬼帝自神，斯乃不神之神也；不生天地而天地自生，斯乃不生之生也。故夫神（三）之果不足以神，而不神则神矣，功何足有，事何足恃哉！
　　言道之无所不在也，故在高为无高，在深为无深，在久为无久，在老为无老，无所不在，而所在皆无也。且上下无不格者，不得以高卑称也；外内无不至者，不得以表里名也；与化俱移者，不得言久也；终始常无者，不可谓老也。
　　道，无能也。此言得之于道，乃所以明其自得耳。自得耳，道不能使之得也；我之未得，又不能为得也。然则凡得之者，外不资于道，内不由于己，掘然自得而独化也。夫生之难也，犹独化而自得之矣，既得其生，又何患于生之不得而为之哉！故夫（四）为生果不足以全生，以其生之不由于己为也，而为之则伤其真生也。
　　
　　南伯子葵问乎女偊曰：「子之年长矣，而色若孺子，何也？」曰：「吾闻道矣。」
　　闻道则任其自生，故气色全也。
　　
　　南伯子葵曰：「道可得学邪？」曰：「恶！恶可！子非其人也。夫卜梁倚有圣人之才而无圣人之道，我有圣人之道而无圣人之才。吾欲以教之，庶几其果为圣人乎？不然，以圣人之道告圣人之才，亦易矣。吾犹守而告之，三日而后能外天下﹔已外天下矣，吾又守之，七日而后能外物﹔已外物矣，吾又守之，九日而后能外生﹔已外生矣，而后能朝彻﹔朝彻而后能见独﹔见独而后能无古今﹔无古今，而后能入于不死不生。杀生者不死，生生者不生。其为物无不将也，无不迎也，无不毁也，无不成也。其名为撄宁。撄宁也者，撄而后成者也。」
　　外，犹遗也。
　　物者，朝夕所须，切己难忘。
　　都遗也。
　　遗生则不恶死，不恶死故所遇即安，豁然无滞，见机而作，斯朝彻也。
　　与独俱往。
　　夫系生故有死，恶死故有生。是以无系无恶，然后能无死无生。
　　任其自将，故无不将。
　　任其自迎，故无不迎。
　　任其自毁，故无不毁。
　　任其自成，故无不成。
　　夫与物冥者，物萦亦萦，而未始不宁也。
　　
　　南伯子葵曰：「子独恶乎闻之？」曰：「闻诸副墨之子，副墨之子闻诸洛诵之孙，洛诵之孙闻之瞻明，瞻明闻之聂许，聂许闻之需役，需役闻之于讴，于讴闻之玄冥，玄冥闻之参寥，参寥闻之疑始。」
　　物萦而独不萦，则败矣。故萦而任之，则莫不曲成也（二）。
　　玄冥者，所以名无而非无也。
　　夫阶名以至无者，必得无于名表。故虽玄冥犹未极，而又推寄于参寥，亦是玄之又玄也。
　　夫自然之理，有积习而成者。盖阶近以至远，研粗以至精，故乃七重而后及无之名，九重而后疑无是始也。
　　
　　子祀、子舆、子犁、子来四人相与语曰：「孰能以无为首，以生为脊，以死为尻﹔孰知死生存亡之一体者，吾与之友矣！」四人相视而笑，莫逆于心，遂相与为友。俄而子舆有病，子祀往问之。曰：「伟哉，夫造物者将以予为此拘拘也。」曲偻发背，上有五管，颐隐于齐，肩高于顶，句赘指天，阴阳之气有沴，其心闲而无事，跰足而鉴于井，曰：「嗟乎！夫造物者又将以予为此拘拘也。」
　　沴，陵乱也。
　　不以为患。
　　夫任自然之变者，无嗟也，与物嗟耳。
　　
　　子祀曰：「女恶之乎？」曰：「亡，予何恶！浸假而化予之左臂以为鸡，予因以求时夜﹔浸假而化予之右臂以为弹，予因以求鸮炙﹔浸假而化予之尻以为轮，以神为马，予因以乘之，岂更驾哉！且夫得者，时也﹔失者，顺也。安时而处顺，哀乐不能入也，此古之所谓县解也，而不能自解者，物有结之。且夫物不胜天久矣，吾又何恶焉！」
　　浸，渐也。夫体化合变，则无往而不因，无因而不可也。
</div>
    <div class="pagination">
<a href="庄子注_page22.html">上一页</a><span>...</span><a href="庄子注_page18.html">18</a><a href="庄子注_page19.html">19</a><a href="庄子注_page20.html">20</a><a href="庄子注_page21.html">21</a><a href="庄子注_page22.html">22</a><span class="current-page">23</span><a href="庄子注_page24.html">24</a><a href="庄子注_page25.html">25</a><a href="庄子注_page26.html">26</a><a href="庄子注_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
