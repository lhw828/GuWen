<!DOCTYPE html>
<html>
 <head>
  <meta charset="utf-8"/>
  <title>
   庄子翼 - 第 11 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庄子翼 - 第 11 页/共 14 页
  </h1>
  <div class="content">
   荆川【莫为是佛家自然性也或使是佛家因缘性也居言着物也或使莫为则有言之所自起故曰言之本】
　　管见总论【是篇自则阳王果起论称山樊德以镇市朝奔竞之风至人达物之绸缪使之归乎恬畅是谓饮人以和而使人化者也裨益治道多矣世人往往殉物失巳日远旧都望之畅然则未至蔑尽犹思所以求复而能见所自见闻所自闻其忻悦当何如人之治身犹治国也心君正而五官理国君正而群辅贤非独利于一时犹足以兴日后之化如汤得三臣于前而有夫子其后若四时之成岁功又何内天外人之辨哉次因齐魏败盟而举兵遂引触蛮为喻以眇当时好战之君明所习之隘陋所争之不足争也孔子舍蚁丘议有迹之可嫌封人论为禾忌欲恶之为孽此皆示应世理身之要至于柏矩叹辜人以失为在已正已以正物也蘧瑗随年化恃知所不知用物之知也此又论治民化物之方灵公之为灵定葬于未然则凡所为者不得不为造物有定算托之于人耳若夫丘里之言合散同异马非百体立体得名大人合并为公万物殊而道备犹大泽之百材太山之木石或同出而异用或异产而同归不越乎形气之分化而至理尽矣结以季真接子虚实皆为执滞未免与物循环而已故必超乎言默之表心融而意得之道物之极议存焉则知可道可名之非真常而非言非默之可载道也明矣】
　　外物第二十六
　　外物不可必故龙逢诛比干戮箕子狂恶来死桀纣亡人主莫不欲其臣之忠而忠未必信故伍员【云】流于江苌死于蜀藏其血三年而化为碧人亲莫不欲其子之孝而孝未必爱故孝己忧而曾参悲木与木相摩则然金与火相守则流阴阳错行则天地大絯【该】于是乎有雷有霆水中有火乃焚大槐有甚忧两陷而无所逃螴【陈】蜳【惇】不得成心若县于天地之间慰睯沈屯利害相摩生火甚多众人焚和月固不胜火于是乎有僓【颓】然而道尽【王云忘懐于我者固无对于天下然后外物无所用必焉螴蜳读曰冲融言怖畏之气冲融两液不安也慰郁暋闷沈深屯难也僓顺也】
　　郭注【善恶所致俱不可必藏血化碧精诚之至也忠未必信孝未必爱是以至人无心而应物唯变所适雷霆水火焚槐所谓错行也苟不能形则随形所遭而陷于忧乐左右无宜也矜之愈重则所在为难莫知所守故不得成县于天地之间所希跂者高而阔也慰暋沈屯则非清夷平畅也生火内热也遗利则和若利害存懐其和焚矣月不胜火者大而黯则多累小而明则知分也唯僓然无矜遗形自得道乃尽也】吕注【凡非性命之情皆外物也故不可必龙逢比干以仁为可恃而必之恶来桀纣以不仁为可恃而必之皆至于不免为善恶而不近刑名则何必之有夫外物非独不可必于人亦不可必于巳君亲莫不欲臣子之忠孝而忠未必信孝未必爱欲臣子之忠孝在巳者也盖道未至僓然而尽虽在已所欲犹为外物而不可必况在人者乎伍员苌诸人必其在人者是以至于死亡忧悲血化为碧忠诚之至而犹不能必于欲忠之人岂不哀哉木相摩则然同不能无相害金守火则流异不能无相害阴阳错行以下言大寇莫所逃于天地之间则震而为霆发而为光或出于所异或害于所同以至生火焚和而月不足以胜之也盖大患有身安能无忧或系于所同或系于所异是为两陷螴蜳不得成其所欲为心若县于天地之间慰暋沈屯而不得解犹阴阳错行天地大絯利害相摩生火甚多犹有雷有霆水火焚槐之时虽清明之性如月不足以胜焚和之火此皆出于有心僓然则纵心而至于无心道尽于此矣】
　　疑独【螴蜳疑惑不能成事遂意则慰乖意则暋遇境则沈触物则屯利害交于胸中则生火焚和而信不全矣】
　　碧虚【道安乎内事涉于外在我犹不可必况外物乎以仁义为可必则夷齐不饿死以知为可必则比干不剖心以忠为可必则伍员苌不遭戮矣此忠贤佞幸两陷而不可逃也伍员苌知事君尽忠而不知逆君之致祸孝己曾参知事亲尽孝而不知亲嫌而致忧皆未明外物不可必之理也恶来顺纣同孽相济而不免犹木之相摩龙逢逆纣善恶异性而遭诛犹金火相守也阴阳错行则天地大絯忠孝被刑则国家倾覆忠孝臣子所当尽也不幸而遇暗君顽父逆理暴虐犹水中有火乃焚大槐淮南子老槐生火是也忠而谏诤则忧及其臣佞而谄防则忧及其君皆陷有为之祸是以忧而志不得成其心欲高显于天地之间而世道交丧郁闭屯溺之使无所施用忠佞相摩恚怨日炽人和焚弃矣忠孝如月暴虚如火月固不足以胜火唯僓然无心而至顺者乃尽道也】
　　口义【桀纣之时贤不肖均于被祸是不可必也苌被放归蜀刳肠而死蜀人以匮藏其血三年而化为碧玉晋元帝托粮运不至而杀其臣其血逆柱而上齐以明月之防杀斛律光其血在地去之不灭亦此孝己殷高宗子见逐于后母曾参芸大杖则走皆以孝而害身是外物不可必也木本无火相摩而生金本至坚见火而流皆言其不可必大雷雨之时或焚树木故曰水中有火乃焚大槐此皆阴阳错行而为灾之事】循本【雨而雷霆乃水中有火雷火又能焚木独言槐者以槐为取火之木也此下言人心之火亦有人甚忧其两陷如前言木与木相摩金与火相守者而卒不能逃以其心之不能利害也螴蜳虫起蛰而未苏貌事之不得成如此也事不得成则心若悬系于天地之间郁抑强躁沈溺屯结有此数者之病利害相摩则心之生火愈多不止如水中之火暂时然也众人皆以此而焚其性之和如月本属阴而亦变为火不胜其多矣天理之微不足以当人欲之炽于是斯道僓然而丧】
　　洪迈【注云大而暗则多累小而明则知分子瞻所引乃曰郭象以为大而暗不若小而明陋哉斯言也为更之曰月固不胜烛言明于大者必晦于小月能烛天地而不能烛毫厘此其所以不胜火也然卒之火胜月耶月胜火耶予记朱元成萍洲可谈所载王介甫在修撰经义局因见举烛言佛典有日月灯光明佛灯光岂足以配日月乎吕吉甫曰日煜乎昼月煜乎夜灯煜乎日月所不及其用无差别介甫大然之予妄意庄子之旨谓人心如月湛然虚静而为利害所薄生火炽然以焚其和则月不能胜之矣非论其明暗也】副墨【五行之气唯火最烈参同契云木火同侣火阴根阳寄位于木因动而发反伤其母故木与木相摩则然阴符云火生于木祸发必克是也即金性至坚与火相守亦为所烁若使阴阳错杂郁而不纾则雷击霆奋水中起火乃焚大槐槐者东方之木老而生火在人身则所谓五志之火难以直折是也所以体道之人虚静恬淡寂寞无为五志之火一时俱伏故利害不干于心而死生无变于已众人不然则不知外物不可必而相刃相靡于利害之于是生火益多而天和焚矣月固不胜火月者水也水不胜火即医家一水不能胜五火之意】
　　庄周家贫故往贷粟于监河侯监河侯曰诺我将得邑金将贷子三百金可乎庄周忿然作色曰周昨来有中道而呼者周顾视车辙中有鲋鱼焉周问之曰鲋鱼来子何为者耶对曰我东海之波臣也君岂有斗升之水而活我哉周曰诺我且南游吴越之王激西江之水而迎子可乎鲋鱼忿然作色曰吾失我常与我无所处吾得斗升之水然活耳君乃言此曾不如早索我于枯鱼之肆【监河侯说苑作魏文侯邑金采邑之租金鲋广雅云鰿也波臣犹水官常与常相与者谓水也然活耳若然则可活也枯鱼干鱼也吴越之王褚云王当是土字之误】
　　郭注【言当理无小苟其不当虽大何益】
　　吕注【庄子贷粟明养生者止于活身而不务有余】
　　任公子为大钩巨缁五十犗【界】以为饵蹲乎防稽投竿东海旦旦而钓期年不得鱼已而大鱼食之牵巨钩防【陷】没而下骛而奋鬐白波若山海水震荡声侔神惮赫千里任公子得若鱼离而腊【昔】之自制【浙】河以东苍梧以北莫不厌若鱼者已而后世辁【荃】才讽说之徒皆惊而相告也夫揭竿累【力追切】趣灌渎守鲵鲋其于得大鱼难矣饰小说以干县令其于大达亦远矣是以未尝闻任氏之风俗其不可与经于世亦远矣【巨缁大黑纶也辁才评论人才也讽说诵说已成也累小绳纶也县令犹赏格言求合其所示之令格也】
　　郭注【言志不同故经世之宜小大各有所适也】
　　吕注【任氏钓鱼明经世者志于大成而不期近效】
　　疑独【犗犍牛也大鱼食之至恽赫千里言存心远大者所得虽迟而惊动天下天下均被其泽也后世惊而相告言得志于天下传名于后世古伊尹太公之徒是也】
　　须溪【两段皆从外物上反覆上言志士之命或仅寄于少许此言志士之志将有待乎无涯而皆是也时有适然不当择于小大也当鲋鱼之时则斗升为大任公为小】
　　儒以诗礼发家大儒胪曰东方作矣事之何若小儒曰未解裙襦口中有珠诗固有之曰青青之麦生于陵陂生不布施死何含珠为接其鬓压其顪【诲】儒以金椎控其颐徐别其颊无伤口中珠【自上语于下曰胪擪一指按也顪颐下毛也】郭注【诗礼者先王之陈迹也苟非其人道不虚行故夫儒者乃有用之为奸则迹不足恃也】吕注【小人之儒资先王之言以济其不义何以异此】
　　老莱子之弟子出薪遇仲尼反以告曰有人于彼修上而趋【促】下末偻而后耳视若营四海不知其谁氏之子老莱子曰是丘也召而来仲尼至曰丘去汝躬矜与汝容知斯为君子矣仲尼揖而退蹙然改容而问曰业可得进乎老莱子曰夫不忍一世之伤而骜万世之患抑固窭邪亡其略弗及邪惠以欢为骜终身之丑中民之行进焉耳相引以名相结以与其誉尧而非桀不如两而闭其所誉反无非伤也动无非邪也圣人踌躇以兴事以毎成功奈何哉其载焉终矜尔【老莱子楚人末谓头或曰背也病患也踌躇从容也从容兴事虽有成功犹致弊迹毒百世况动矜善行而载之不已乎】郭注【长上促下耳却近后而上偻视之儡然似营他人事者谓仲尼能遗形去知故以为君子揖而退受其教也业可得进者设问之令老莱明其不可进也一世为之则其迹万世为患故不可轻也抑固窭邪亡其略弗及邪言直任之则民性不窭而皆自有略无不及之事也惠之而欢者无惠则丑矣然惠不可长故一惠终身丑也中民之行进者言其易进则不可妄惠之也括进之谓也闭者闭塞也反伤动邪者顺之则全静之则正也事不远本故其功毎成矜不可载故遗而弗有也】
　　吕注【世之学孔子者泥迹而不得其心故庄子有是论自修上促下至谁氏之子以貌求圣人者也躬矜躬行而矜之容知则非盛德若愚者夫大乱生于尧舜之间今不忍一世之伤而有为以救之是骛万世之患也岂富有之业固窭耶将无其谋有不及耶言皆不在是也夫惠非大知然以欢乐为骜终身之丑犹且有所不为至有相引以名相结以者此中民之行进焉耳体道君子其可若是乎盖不能绝弃圣知两善恶皆骜万世之患者也道无为而反焉则无非伤道无为而动焉则无非邪安有可贵而誉之哉豫若冬涉川犹若畏四邻踌躇之谓也奈何载而有之以为非矜不可得也】
　　循本【修上上身长也趋下下狭也所谓腰以下不及禹三寸末防也末偻背微曲也后耳面前视之不见耳也躬矜身自矜持容知饰外貌以求知骜放骜不顾也骜万世之患骜然自以为得不顾其贻患万世也抑转语抑汝固贫窭而为此耶失其智略而不及虑此耶惠顺也顺从人意以成欢爱而不知其骜万世之患故曰惠以欢为骜汝虽以此为骜乃终身之丑不遇寻常人之行进于此耳相引导以名声相结约以昏蔽而已昏蔽也仲尼毎称尧非桀故教之曰与其誉尧而非桀不如毁誉之两忘也若反背此理无非伤害也若妄动无非邪僻也圣人举事踌躇若不得已而应是以毎有成功载犹行也奈何哉其所行终矜尔戒其勿终如此也】
　　补注【抑固窭耶亡其略弗及耶言夫子所为足以致困乃安之而不改岂命固当窭耶母乃其智略不及虑此耶】
　　宋元君夜半而梦人被发窥阿门曰予自宰路之渊予为清江使河伯之所渔者余且得予元君觉使人占之曰此神也君曰渔者有余且乎左右曰有君曰令余且防朝明日余且朝君曰渔何得对曰且之网得白焉其圆五尺君曰献若之至君再欲杀之再欲活之心疑卜之曰杀以卜吉乃刳七十二钻而无遗防仲尼曰神能见梦于元君而不能避余且之网知能七十二钻而无遗防不能避刳肠之患如是则知有所困神有所不及也虽有至知万人谋之鱼不畏网而畏鹈鹕去小知而大知明去善而自善矣婴儿生无石师而能言与能言者处也【阿门傍门也宰路渊名余且史记作豫且鹈鹕一名淘河水鸟也苏子瞻云鱼不畏网而畏鹈鹕畏其天也此与羿之雀养由基之猨无异石硕古通用】
　　郭注【神知之不足恃也如是夫唯静然居其所能而不营于外者为全不用其知而用众谋犹网无情故得鱼也小知自私大知任物去善则善无所慕善无所慕则善者不矫而自善也如婴儿之言泛然无习而自能者非跂而学彼也】
　　吕注【有知而不得免患有神而不能避网是为有所困有所不及为道者所以绝圣弃知也虽有至知万人谋之寡不胜众其情得矣鱼不畏网而畏鹈鹕鹈鹕有知网无知也故去小知而大知明去善而自善则治国者何以知为哉婴儿无石师而能言苟以知而与天下之民处其能使之不知乎】
　　循本【虽有至知不如与万人谋之鱼不畏网而畏鹈鹕此鱼之不知也盖鱼知鹈鹕之能害巳而网出于其所不觉殊不知鹈鹕之害小网之害大人能去小知而大知明矣不矜其善而自善矣如婴儿无硕师以教之而自能言盖与能言者处也人虽有知亦当与众谋之】
　　惠子谓庄子曰子言无用庄子曰知无用而始可与言用矣夫地非不广且大也人之所用容足耳然则厕足而垫之致黄泉人尚有用乎惠子曰无用庄子曰然则无用之为用也亦明矣【厕足置足垫下也掘也致至也本义作至】
　　郭注【圣应其内当事而发巳言其外以畅事情情畅则事通外明则内用相须之理然也】
　　吕注【世情以有知有能者为有用无知无能者为无用而不知无用者乃有用之所自出也自道观之则世所谓知能有用者其小曷啻容足之于地耶】
　　庄子曰人有能游且得不游乎人而不能游且得游乎夫流遁之志决绝之行噫其非至知厚德之任与覆坠而不反火驰而不顾虽相与为君臣时也易世而无以相贱故曰至人不留行焉夫尊古而卑今学者之流也且以豨韦氏之流观今之世夫孰能不波唯至人乃能游于世而不僻顺人而不失已彼教不学承意不彼【波高下貌】
　　郭注【性之所能不得不为也性所不能不得强为圣人唯莫之制则同焉皆得而不知所以得德非至厚则莫能任其志行而信其殊能也覆坠火驰言人之所好不避是非死生以之也易世而无以相贱所以为人齐同至人无留行唯所遇而因之故能与化俱也古无所尊今无所卑而学者尊古而卑今失其原矣随时因物乃平泯也至人当时应务所在为正故曰游于世而不僻本无我我何失焉故曰顺人而不失已教因彼性非学也故曰彼教不学彼意自然承而用之则万物各至其我故曰承意不彼】
　　吕注【列子曰至游者不知所适至观者不知所视物物皆游物物皆观此我之所谓游我之所谓观也庄子之游亦若是而已得道者物无非道则物物皆游物物皆观虽欲不游不可得也人而不得道虽欲游之不可得也流遁之志因俗而为卑决绝之行离世而为高皆非至知厚德之任盖蔽于一曲以至覆坠火驰而不顾则虽相与为君臣亦时而已易世无以相贱其不当于道则一也有至知厚德者卑不为流遁高不为决绝唯道之从而已故至人不留行无辙迹也若尊古而卑今则以豨韦氏之流观今世薄其心孰能平而不波乎唯至人乃能游世而不为僻异顺人而内不失已因于彼而教之非学也达其意而承之不彼也所教者彼之所有非教以所无也不能通天下之意则彼是生矣达其意而承之何彼之有此至人之所游也】荆川【名分莫严于君臣易世则变况其他道理岂可拘耶只是借此为至人不留行引起耳不留行即无住着浮屠不三宿桑下盖此意】
　　副墨【彼教不学承意不彼言彼所谓世教者虽不屑屑焉学之然亦承其意而不彼彼者外词不彼言不外之也何者世出世法原非两件有所拣择去取则非游于世而不僻顺于人而不失者矣即是而观蒙庄之所谓游者定非绝物世之学有随顺而不自失者在焉此所以为至知厚德也】
　　方思善【能游者溺而不止不能游者往而不反此游字是游世之游非逍遥之游也故一则为流遁一则为决绝覆坠而不反此决绝之弊火驰而不顾此流遁之弊也二人相与为君臣言各贵已而贱人也易世而论定则均之非至知厚德之任矣故至人善游不易乎世不失乎已而无古今彼我之分何也古未必可尊今未必可卑也以皇视帝则帝为卑矣以帝视王则王又为卑矣一古一今递高递下孰能不波乎此至人所以游于世而不僻也】
　　目彻为明耳彻为聪鼻彻为颤【膻】口彻为甘心彻为知知彻为德凡道不欲壅壅则哽哽而不止则跈【女展切】跈则众害生物之有知者恃息其不殷非天之罪天之穿之日夜无降人则顾塞其窦胞有重阆心有天游室无空虚则妇姑勃谿心无天游则六凿相攘大林丘山之善于人也亦神者不胜德溢乎名名溢乎暴谋稽乎誸【贤】知出乎争柴生乎守官事果乎众宜春雨日时草木怒生铫【挑】耨【耨】于是乎始修草木之到植者过半而不知其然【跈或作蹍履也殷尚书以殷仲春之殷中也言人自不得中非天之罪也胞腹中胎也勃谿司马云反戾也】
　　郭注【当通而塞则理有不泄而相腾践也生起也凡根生者无知亦作恃息也殷当也息不由知由知然后失当失当而后不通故知恃息息不恃知也然知欲之用制之由人非不得已之符也天穿无降者通理有常运也人塞其窦者无情任天窦乃开也阆空旷也天游游不系也勃谿争处也攘逆也大林丘山之善者自然之理有寄物而通也德溢乎名者名高则利深故修德者过其当也名溢乎暴者禁暴则名美于德也誸急也谋稽乎誸者急而后考其谋也知出乎争者平往则无用知也柴塞也官事果乎众宜者众之所宜者不一故官事立也草木生而铫耨修者事物之生皆有由也到植不知其然者事由理发故不觉也】
　　吕注【人之耳目鼻口不为声色臭味所壅则为聪明为颤甘为知德壅则哽而不通不通之甚则相蹍践得失交战于胸中几何而不至于跈此阴阳之患所以作众害之所以生也凡物之有知者息存则生息去则死息之出入随子午以消长循阴阳而左右与元气交通无日不然则是犬之穿而通之日夜均平未始有降人顾以声色臭味塞其窦而不使之通所以降而不殷也人能恬淡虚无则真气从之正形一视天和将至是以胞有重阆邪秽不能侵心有天游事物不能挠室必有空虚以异乎尊卑否则妇姑渎而勃谿矣心必有天游以出乎尘垢否则六凿跈而相攘矣六凿即耳目口鼻心知也人诚知所谓天游则虽游乎人间世万物无足挠心其神足以胜之也奚以大林丘山为善哉上德不德故无名有名则德之溢暴之而不藏又名之溢也则谋不得不稽乎誸知不得不出乎争柴不得不生乎守此所以成实乎众宜声色臭味柴其外思虑知谋柴其内而不能相通也夫为道者之治心治之于未乱无若草木怒生而铫耨始修也】
　　循本【哽咽也跈践也足不良于行者如被人跈践也足三阴之脉皆起于足指而循喉咙邪气循经络而行故哽而不止则变为足病也足病则众害皆生不特哽与跈矣以喻道不欲塞塞则其病如是也殷盛也又言物之有知者恃其息之流通此身故也其息之不胜者非天使然天之生人穿其孔窍气日夜运行无有止息顾人自塞其窦耳降下也人身中之息皆自下而升若降而不升则死矣此借息以为心之喻阆音限重阆重门限也胞中空虚其通窍处如室之重阆也胞则有重阆心则有天游若室无空虚则妇姑拍塞在眼前矣盖室有空虚之处则妇姑可以宽处心无天游则六府相攘夺矣盖心有天然游衍之处则情欲不相斗争又如人睹大林丘山而善之者缘平日胸次窄隘精神不能胜之故也若吾精神足以胜之何为善之哉德本在内因名声而溢名本不彰因表暴而溢溢者如水之泛溢而出也谋本无甚计较因欲诱人而稽留愈深柴即天地篇柴栅之义官司屯守之处竖柴栅以为卫柴栅本不立生于官司之所守事本无固必因众人之所宜遂果决行之皆失其自然者也如春雨之时草木自然怒生而铫耨之器始修之反伤其生而逆其性矣倒者逆也】
　　管见【耳目鼻口心能通而无系者皆由知彻为德所致苟无德以贯之则五者俱壅为害多矣夫生物之有息所以通一身之气交天地之和作为以壅阏之则非与天地元气流通之道元气贯穿万物无时休歇其有衰杀者人自以六物反塞其窦耳动物恃乎息植物恃乎根皆其所倚以为命者也大林丘山之善于人以平日所见隘陋忽睹虚旷高明之境心必善之此乃神不胜物反为所胜山林皋壤使我欣欣乐未毕也哀又之然则物之善人也岂真善人之乐物也岂真乐哉盖外有慕则内亏重于彼则轻此矣夫名公器不可多取故名之出为德之失有名而慕之又名之失也二者俱失急思所以为谋则知出而争兴此众害生之验及有能守者又病在柴塞而无变矣后言草木虽拔得雨再生时使之然人莫知也人之命在息而使之降而不殷则所以扶卫而补续之者岂无其道哉要在知其时而已】
　　副墨【目蔽于色则不明耳乱于声则不聪鼻夺于臭则不颤口嗛于味则不甘心起于识则不知知有分别非德知也此六根之六尘必彻而净之然后复其本然之灵觉然六根门头头头是障虽下几个彻字实则一了百当一处彻处处皆彻矣所以道不欲壅不彻则自为外物所壅如人之哽者哽而不已则跈跈则众害生之跈足陷泥淖之迹也人之虚灵为物壅塞则将陷于物欲之中不能自拔其有存焉者寡矣夫物之有生恃此生息之理而今之存焉者寡则生息微眇而不盛其不盛者非天罪之也天之穿之者日夜无降人顾自塞其窦耳盖此段灵光时时透露有耳自聪有目自明乃天所穿日夜无止譬室之有窦日光自穿惟人自塞其窦乃光明若亏蔽而不见耳】
　　方思善【人恃息而生息恃虚而王虚者道之所集也故虚则六根为我用不虚则六根为我贼用则神藏贼则神亡凡亡于中者未有不取足于外者也故德溢乎名名溢乎暴谋生乎躁知生乎争柴生乎守官事生乎众宜此皆以物胜其神以贼袭其虚者也春雨日时犹言雨旸时若也物之恃息者时至则生铫耨不能遏何者其天遂也天遂则倒者可植以比天游则穿者无降故善养物者守根善养生者守息此至人所以贵天游也】
　　静然可以补病眦可以休老宁可以止遽虽然若是劳者之务也非佚者之所未尝过而问焉圣人之所以駴【骇】天下神人未尝过而问焉贤人所以駴世圣人未尝过而问焉君子所以駴国贤人未尝过而问焉小人所以合时君子未尝过而问焉【静然疑独作静默眦一作揃搣】郭注【补病非不病也休老非不老也止遽非不遽也若是犹有劳故佚者超然不顾神人即圣人也圣言其外神言其内趋舍各有分高下各有等故不相问也】
　　吕注【静然至止遽古之道术有在于是虽然动而后有静繁而后有揃炽而后有灭扰而后有宁为劳者言之所以息其劳佚者则未尝动安用静未尝繁安用揃未尝炽安用灭未尝扰安用宁此所以不问也唯有德而后佚佚者神圣之所兼也神人圣人不同者迹贤人君子不同者才君子小人则有义利之分矣】笔乘【眦旧解目病也须溪云静非药也然可以补病目无所见虽病也而可以休老不知眦盖养生家之术耳按真诰云时以手按目四眦令见光分明是检眼神之道久为之见百灵老形之兆发于目眦披皱纹可以沐浴老容】
　　演【践】门有亲死者以善毁爵为官师其党人毁而死者半尧与许由天下许由逃之汤与务光务光怒之纪他闻之帅弟子而踆于窾水诸侯吊之三年申徒狄因以踣【赴】河【演门宋城门名踣僵也顿也】
　　郭注【慕赏而孝去真远矣斯尚贤之过也其波荡伤性遂至于踣河】
　　吕注【官师之劝其党至于毁死许由之逃其徒至于踣河殉迹之弊至此】
　　荃者所以在鱼得鱼而荃蹄者所以在兔得兔而蹄言者所以在意得意而言吾安得夫言之人而与之言哉【荃香草可以饵鱼一云鱼笱也蹄兔也系其脚故云蹄】
　　郭注【至于两圣无意乃都无所言也】
　　吕注【庄子恐后世得其言而昧其所以言故卒之以荃蹄之喻俾学者忘言以究其意也】
　　管见总论【是篇首论内外之轻重以明物我之亲疎在外者系乎物故不可必在内者由乎我求则得之而世人多务外求求而不得怨尤至矣故建言以破其惑夫忠孝立身之善行犹不能必君亲之知以在内求其外故也况以外求外者乎由是知性命之内无非道悟之则全性命之外无非物必之者失唯僓然无为暗与道合斯可逃乎两陷也庄子贷粟而申辙鱼之喻则惠物在及时任公垂钓而鄙小之非则明道当存大儒者征诗习礼乃或发家取珠其初学未必不正及为物欲所迁则冒禁伤化有所不恤反不若下愚不学者之犹有忌惮而安乎定分也是皆原乎上之人以圣知治民之过久则奸民之雄者并圣知而窃之矣复寓言于老莱仲尼以两非誉世患自息即我无为而民自化之意白能见梦而不能逃网则神不自神而不知有不神之神盖喻恃知以脱患不若忘知之无患也次以知无用而始可以言用其意互相发明至谓人有能游谓游心于淡游在内也前皆寓言此称庄子曰正当篇本旨使学者超外物之累进虚通之域神融意适无所不之则道几矣世习愈下往往游所不当游至于火驰覆坠而不顾虽圣人复出末如之何间有乐于游者不过以江海为闲山林为善而放荡终身焉此游世而僻者不免务外而已又诲以身贵六彻则道不欲壅有知恃息则人当贵虚室虚白生无往而非天游故劳者之务佚者不问犹君子贤圣之有差等也至于演门因毁而致爵申徒逃汤而踣河皆由上贵卓绝之行是以下立洁修之名本欲砺世兴教而不知伤生害俗也故举以为后世鉴夫以行观言亦外物也然而非指无以见月故立言君子不惮于谆谆在学者善求其要而已矣】














　　庄子翼卷六
&lt;子部,道家类,庄子翼&gt;
　　钦定四库全书
　　庄子翼卷七
　　明　焦竑　撰
　　寓言第二十七
　　寓言十九重言十七卮言日出和以天倪寓言十九借外论之亲父不为其子媒亲父誉之不若非其父者也非吾罪也人之罪也与已同则应不与已同则反同于己为是之异于己为非之重言十七所以己言也是为耆艾年先矣而无经纬本末以期年耆者是非先也人而无以先人无人道也人而无人道是之谓陈人卮言日出和以天倪因以曼衍所以穷年不言则齐齐与言不齐言与齐不齐也故曰无言言无言终身言未尝言终身不言未尝不言有自也而可有自也而不可有自也而然有自也而不然恶乎然然于然恶乎不然不然于不然恶乎可可于可恶乎不可不可于不可物固有所然物固有所可无物不然无物不可非卮言日出和以天倪孰得其久万物皆种也以不同形相禅始卒若环莫得其伦是谓天均天均者天倪也【已言者止人之争辩也卮圆酒器也借因也】
　　郭注【寄之他人则十言而九见信世之所重则十言而七见信卮满则倾空则仰非持故也况之于言因物随变唯彼之从故曰日出日出谓日新也日新则尽其自然之分自然之分尽则和也言出扵巳俗多不受故借外耳肩吾连叔之皆所借也父之誉子人多不信时有信者辄以常嫌见疑故借外论之已虽信而怀常疑者犹不受寄之他人则信之人之听有斯累也同则应不同则反互相非也三异同处而二异讼其所取是必扵不讼者俱异耳而独信其是非借外而何重言以其耆艾故俗共重之虽使言不借外犹十信其七夫耆艾者年在物先耳其余本末无以待人则非所以先也期待也此直陈乆之人耳而俗便共信之此俗之所以安故习常也夫自然有分而是非无主无主则曼衍矣谁能定之哉故旷然无怀因而任之所以各终其天年也付之与物而就用其言则彼此是非居然自齐若不能因彼而立言以齐之则我与物复不齐矣言彼所言故虽有言而我竞不言也自由也由彼我之情偏故有可不可而物各自然各自可统而言之则无可无不可无可无不可而至也唯言随物制而任其天然之分者能无夭落虽变化相代其气则一于今为始于昨为卒皆理自尔故莫得其伦是谓天均夫天均齐者岂妄哉皆天然之分也】
　　吕注【寓言十九则非寓而言者十一重言十七则非重而言者十三而已卮言日出和以天倪则寓与不寓重与不重皆卮言也何谓寓言十九夫道近在吾心以吾心论之彼而疑则不信犹父不为子媒必借外论之非吾不欲直言人不可与直言故也何谓重言十七同已则应而为是异已则反而为非吾所以言于人者欲其应不欲其反也故因其心之所重艾之人而言之凡书中称引古者皆以艾为重者所闻先于我非以年也有经纬本末足以先人则人从之人而无以先人是谓陈久之人曷足重哉言出未始有言则其日出犹卮而已卮之为物酌于罇罍而时出之中虚而无积也天倪则无为之至圣人所休和以是非休乎天均则出处语默无非天均因以曼衍即是理而推之所以穷年也唯无我而不言则齐有言则有我有物安得而齐故齐与言言与齐未始齐也不言虽齐犹与言不齐未足为大齐惟言无言而后大齐卮言是也故终身言未尝言终身不言未尝不言所谓可与不可然与不然皆有自也固有所然所可则无不然无不可可知矣万物之种其出未始不同知其同则知始卒若环是谓天均天均者是非于此而和万物所齐无为之至故曰天倪也】
　　刘槩【水之在卮犹言之在德不满则不发也自外来者益之而不可増由中出者虽多而未尝亏故曰卮言日出物之有际必有端倪自然之倪始卒若环故曰和以天倪如草蔓水以譬自然之绪道全而物不伤故可以尽年也终身言未尝言终身不言未尝不言则六经不为支离老子不为简约矣】
　　庄子谓惠子曰孔子行年六十而六十化始时所是卒而非之未知今之所谓是之非五十九非也惠子曰孔子勤志服知也庄子曰孔子谢之矣而其未之尝言孔子云夫受才乎大本复灵以生鸣而当律言而当法利义陈乎前而好恶是非直服人之口而已矣使人乃以心服而不敢蘁【五各反】立定天下之定已乎已乎吾且不得及彼乎
　　郭注【随年随化与时俱也时变则俗情亦变乘物以游心者岂异于俗哉变者不停是不可常谓孔子勤志服膺而后知非能任其自化也此明惠子不及圣人之韵远矣孔子谢变化之自尔非知力之所为故随时任物而不造言也若役其材知而不复其本灵则生亡矣鸣者律之所生言者法之所出而法律者众之所为圣人就用之耳故无不当而未之尝言未之尝为也服用也我无言也我之所言直用人之口耳好恶是非义利之陈未始出吾口也口所以宣心故用众人之口则众人之心用矣我顺众心则众心信矣谁敢逆立哉因天下之自定而定之又何为乎因而乘之故无不及也】
　　吕注【称孔子六十而耳顺七十而从心所欲不逾矩则横心所念更无是非横口所言更无利害是也道未至于从心则不免于化化则必始是而卒非六十之所谓是安知非五十九非也惠子不知此乃孔子之与人同者至其与天同者则自古及今未始有化而真以为勤志而行服知而知也谢谓绝去之物得以生之谓德所谓受才乎大本复灵以生也未生则无气无形安有所谓灵生而有气有形而复其灵也鸣而当律无事于声音之调言而当法无事于义理之释及夫义利陈乎前我则从而好恶是非之直服人之口而已以其所待未定非无为而自化者若夫使人心服而不敢蘁立然后定天下之定是乃使之自化非直服人之口而已吾且不得及彼者是其谢之而未之尝言也】
　　循本【服知从事乎知也才犹孟子天之降才大本犹大初也复灵人心虚灵昏于物欲复之使如初也蘁逆也定天下之定天下自有定理不过定其所定也惠子闻庄子言孔子六十而化以为孔子不过勤劳心志而从事乎多知未得为化庄子曰不然孔子之言曰夫受性于初而能返其虚灵以生鸣则合于条律言则合于法度利义陈乎前而知好恶是非此儒者之事但能服人之口而已至于使人心服不敢违逆此方是至人之道又赞之曰道止于此乎止于此乎吾且不得及彼至人乎已乎以下皆孔子之言】
　　曾子再仕而心再化曰吾及亲仕三釡而心乐后仕三千钟不洎【既】吾心悲弟子问于仲尼曰若参者可谓无所县其罪乎曰既已县矣夫无所县者可以有哀乎彼视三釡三千钟如观【一作鹳】雀蚊虻相过乎前也【再化谓悲乐之变县罗云揭也不洎不及养亲也鹳蚊取大小以喻三釡三千钟之多少】
　　郭注【洎及也县系也谓参仕以为亲无系禄之罪既以县矣谓系于禄以养也夫养亲以适不问其具若能无系则不以贵贱经怀而平和恬畅尽色养之宜矣彼谓无系也夫无系者视荣禄若蚊虻鸟雀之在前而过去耳岂有哀乐于其间哉】
　　吕注【安时处顺哀乐不能入古者谓是帝之县解则无所县者固不可以有哀也死生亦大矣而哀乐不能入则视三釡三千钟如观雀蚊虻过乎前其小大多少不足较也明矣】
　　口义【弟子问曾子此言有系累之罪否疑其前后两变有悲喜也既已县矣言只此悲喜便是有系若无系则外物过前犹蚊虻而已岂足悲喜乎】
　　颜成子游谓东郭子綦曰自吾闻子之言一年而野二年而从三年而通四年而物五年而来六年而入七年而天成八年而不知死不知生九年而大妙生有为死也劝公以其死也有自也而生阳也无自也而果然乎恶乎其所适恶乎其所不适天有历数地有人据吾恶乎求之莫知其所终若之何其无命也莫知其所始若之何其有命也有以相应也若之何其无邪无以相应也若之何其有邪【论天者有历数之法论地者有人所考据之迹刘云人据人各自据畛域不通也】
　　郭注【野外权利也从不自专也通通彼我也物与物同也来自得也入外形骸也天成无所复为也不知死生所皆适而安也妙善也善恶同故无往而不防此言久闻道知天籁之自然将忽然自忘则秽累日去以至于尽耳生而有为则防其生自由也由有为故死由私其生故有为今所以劝公者以其死之由私耳夫生之阳遂以其绝迹无为而忽然独尔非由有也然而果然故无适无不适而后皆适皆适而至也天地皆已自足理必自终不由于知非命如何不知其所以然而然谓之命似若有意也故又遣命之名以明其自尔而后命理全也理必有应若有神灵以致也理自相应不由于故则虽相应而无灵也】
　　吕注【道未始有物也既已为物而欲复于无物则其致虚守静非一朝之积也野谓忘仁义宾礼乐从言心之莫逆通言心之彻物即物物皆游物物皆观矣来则道集之谓入即神来舍天成则与天合德不知死不知生则知止乎其所不知大妙则神矣妙万物而为言然后能体神也生而无为则不知有生不知有死生而有为而后有死劝之以公而无私则不知有死矣生而有为死之所自故圣人外其身而身存以其无私能成其私所以劝公也原始要终故知生死之说始卒若环则生阳而已安有所自以有为为自亦以物情言之其果然乎故体道穷神者不知有死生恶有所适所不适欲求之历数人据未始同也又恶乎求之祸福人事之间哉以为无命耶终若有所制也以为有命耶求其始不可得也以为无邪而有以相应以为有耶而无以相应是以止于所不知而无所容心斯得之矣】
　　众防两问于景【影】曰若向也俯而今也仰向也括而今也被发向也坐而今也起向也行而今也止何也景曰叟叟也奚稍问也予有而不知其所以予蜩甲也蛇蜕也似之而非也火与日吾屯【豚】也阴与夜吾代也彼吾所以有待耶而况乎以有待者乎彼来则我与之来彼往则我与之往彼强阳则我与之强阳强阳者又何以有问乎【蜩甲蝉蜕皮也屯聚也叟叟一作搜搜音萧】
　　郭注【运动自尔无所稍问自尔故不知所以影似形而非形推而极之则今之所谓有待者卒至于无待而独化之理彰矣直自强阳运动相随往来耳无竟不可问也】
　　吕注【防两生于影影外微阴非一故曰叟叟影之俯仰行止随人而已岂知所以哉形之有影犹蜩之甲蛇之蜕而非蜩甲蛇蜕也影得日火则屯而显遇阴夜则代而隐此乃影之所待而为影然而无情岂知有待耶影之所待者日火阴夜而不可谓之有待况以有待者乎以有待者影之所自出即形是也以防两无待知影之无待以影无待知影之所出者亦无待则不为形所累矣彼来往则我与之来往彼强阳则我与之强阳皆非我也又何以有问乎】
　　循本【括括发叟老人之称稍略也彼指形也况乎以之以训用强阳阳气之不正者防两与影如叟之与叟也二叟相逢住世能几相问之时不过稍稍而已汝何必稍问也予影自谓也予虽有此影而不知其所以然之故若曰影生于形如蜩之甲如蛇之蜕此说似矣而非甲犹是生于蜩蜕犹是生于蛇若影遇火与日照之则屯聚遇天阴与夜则代去无火日则虽有形不能为我影如此看来则彼之形虽能为吾影而必有所待况罔两又用影之有待者乎彼形来往吾固与之来往彼形强阳吾亦与之强阳强阳者本非血气之正而影亦随之以见形影皆非真实又何以问为此假重出而语意尤超】
　　阳子居南之沛老聃西游于秦邀于郊至于梁而遇老子老子中道仰天而叹曰始以汝为可敎今不可也阳子居不答至舍进盥漱巾栉脱屦户外行而前曰向者弟子欲请夫子夫子行不间是以不敢今间矣请问其故老子曰而睢睢【灰】盱盱【吁】而谁与居大白若辱盛德若不足阳子居蹴【子六切】然变容曰敬闻命矣其往也舍者迎将其家公执席妻执巾栉舍者避席【漾】者避灶其反也舍者与之争席矣【阳姓名戎字子居列子作杨朱睢仰目也盱张目也皆视上于面而近傲者炊也】
　　郭注【睢睢盱盱跋扈之貌人将畏难而疏远也尊形自异故惮而避之去其矜夸故与之争席】吕注【睢盱自异则舍者迎将之召也老子所以叹子居形谍成光则户外屦满之召也伯昏所以去御冦其趣一也】
　　江遹【孔子曰下人不精不得其真进盥漱巾栉脱屦膝行凡以欲得其真而已存乎人者莫良于眸子盖神之所托也得道者之相遇目击而道存知人者毎得于眉睫故阳子之睢睢盱盱老子以为不可教也明白四达是谓大白毎下愈况是谓若辱冲而不盈故盛德若不足若然者其视颠颠奚有于睢盱哉避席非止于不争而已争席非止于不避而已闻命而反则昔之避者更且争夫秦梁之地不远也今之舍者犹昔之舍者也亦非有二杨朱也其相遇遽若此异者乃知至道密庸变形易虑人常由之而莫知也盖南之沛则趋于物之所防其反也则复于命之所本或避或争在往反之间耳】
　　管见总论【是篇以寓言标题南华老仙渡水不湿脚之意自揆立言既多恐后人殉迹成故随步随扫其迹其寓言重言皆不得已而借外论之卮言如水在卮有防而不失则其出也由中故日出而不厌同异是非各当其分言出于无言亦犹不言也其然其可则物情之去取耳恶知其为固然固可耶是以必至于不言则齐也吁世衰道微人莫已信不得行志当世犹觊垂训方来又虑无以必后人之知故防于所重以取信焉使入由寓以完其真从徼而跻乎妙其成功一也至论夫子之迹随年化始是卒非当身之是不可常也如此况欲必信于后世乎曾子之再仕再化心不免乎有系而哀乐形焉无问乎为亲为禄也若夫闻言而悟有若子游一年而野至于大妙则心日虚而道日集矣次论命之有无形影之因待皆明造化不可致诘之妙人能充其造化所与而莫之天阏则吾身之天地不可测之灵物亦犹是也结以睢盱矜傲人谁与居闻命而反舍者争席则耳聆心悟在片言之顷孰谓载道而示后世无得鱼忘筌者哉】
　　让王第二十八
　　尧以天下让许由许由不受又让于子州支父子州支父曰以我为天子犹之可也虽然我适有幽忧之病方且治【平声】之未暇治天下也夫天下至重也而不以害其生又况他物乎唯无以天下为者可以托天下也舜让天下于子州支伯子州支伯曰予适有幽忧之病方且治之未暇治天下也故天下大器也而不以易生此有道者之所以异乎俗者也舜以天下让善卷善卷曰余立于宇宙之中冬日衣皮毛夏日衣葛絺春耕种形足以劳动秋收敛身足以休食日出而作日入而息逍遥于天地之间而心意自得吾何以天下为哉悲夫子之不知余也遂不受于是去而入深山莫知其处舜以天下让其友石户之农石户之农曰卷卷【权】乎后之为人葆力之士也以舜之德为未至也于是夫负妻戴携子以入于海终身不反也大王亶父居邠狄人攻之事之以皮帛而不受事之以犬马而不受事之以珠玉而不受狄人之所求者土地也大王亶父曰与人之兄居而杀其弟与人之父居而杀其子吾不忍也子皆勉居矣为吾臣与为狄人臣奚以异且吾闻之不以所用养害所养因杖防而去之民相连而从之遂成国于岐山之下夫大王亶父可谓能尊生矣能尊生者虽贵富不以养伤身虽贫贱不以利累形今世之人居高官尊爵者皆重失之见利轻亡其身岂不惑哉越人三世弑其君王子搜患之逃乎丹穴而越国无君求王子搜不得从之丹穴王子搜不肯出越人薫之以艾乘以王舆王子搜援绥登车仰天而呼曰君乎君乎独不可以舍我乎王子搜非恶为君也恶为君之患也若王子搜者可谓不以国伤生矣此固越人之所欲得为君也【幽忧高诱云幽隐也诗云如有隐忧是也卷卷用力貌所用养地也所养人也不以养伤身不以利累形言富贵有养而不以昧养伤身贫贱无利而不以求利累形也捜王子名淮南子作翳尔雅云南戴日为丹穴】
　　吕注【三代之季父子兄弟争有天下更相残害所谓士者危身轻生以干泽此让王之篇所以作也许由支父之徒皆不以天下易其生者扬雄以为先哲尧禅舜之重则不轻于由也所谓重者得不以其历试而后授之以天下乎殊不知尧之所以得舜者不在于历试历试者与人同而已所谓暴之于人是也使由无避尧之意安知其试之不如舜乎】
　　疑独【有身不能无养有生不能无累富贵者乐于养养过则伤身贫贱者迫于利利失则累形能免二患乃为尊生也然此圣人之绪耳非其真也圣人之真者忘生而生无不全忘养而养无不至虽为天下国家之所寄托时适然耳又何偒乎】
　　循本【今常德府武陵县南苍山有善卷坛宋政和中赐号遁世高蹈先生郡守李防为坛记坛之近仍有其坟】
　　韩魏相与争侵地子华子见昭僖侯昭僖侯有忧色子华子曰今使天下书铭于君之前书之言曰左手攫【俱切】之则右手废右手攫之则左手废然而攫之者必有天下君能攫之乎昭僖侯曰寡人不攫也子华子曰甚善自是观之两臂重于天下也身亦重于两臂韩之轻于天下亦远矣今之所争者其轻于韩又远君固愁身伤生以忧戚不得也昭僖侯曰善哉教寡人者众矣未尝得闻此言也子华子可谓知轻重矣【子华子魏人攫取也废断而去之也】
　　吕注【昭僖侯能用子华之言而轻其所争则于不以天下易生者又其次也】
  </div>
  <div class="pagination">
   <a href="庄子翼_page10.html">
    上一页
   </a>
   <span>
    ...
   </span>
   <a href="庄子翼_page6.html">
    6
   </a>
   <a href="庄子翼_page7.html">
    7
   </a>
   <a href="庄子翼_page8.html">
    8
   </a>
   <a href="庄子翼_page9.html">
    9
   </a>
   <a href="庄子翼_page10.html">
    10
   </a>
   <span class="current-page">
    11
   </span>
   <a href="庄子翼_page12.html">
    12
   </a>
   <a href="庄子翼_page13.html">
    13
   </a>
   <a href="庄子翼_page14.html">
    14
   </a>
   <a href="庄子翼_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
