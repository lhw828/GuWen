<!DOCTYPE html>
<html>
<head>
    <meta charset="UTF-8">
    <title>道书十二种 - 第 109 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道书十二种 - 第 109 页/共 155 页</h1>
    <div class="content">　　问曰：“识神既与元神相合，修识神即是修元神。何以又说修识神为一己之阴乎？”答曰：“此有说也。当人生之初，识神原与元神相合。及至二八，纯阳之体一破，分而为二：先天气散，后天气发，识神用事，元神遁藏，久而纯是识神当权，元神灭迹。其不死能生者谁乎？若执一己而修，不过修此识神，纵能极往知来，奈何屋坏移居，终落空亡耳！”

　　问曰：“先天一散，后天用事。知其先天在于何处，而乃可复乎？”答曰：“先天虽为后天所蔽，而先天犹未尽混于后天。古仙云：“‘一毫阳气，不尽不死。’就于一毫不死之处下手，从无守有，何难返本还元也。”

　　问曰：“后天为有形有象之物，何以云无？先天为无形无象之物，何以云有？”答曰：“后天有形有象，乃阴浊之物，有其假而无其真，所以云无。先天无形无象，乃纯粹之精，有其真无其假，所以云有。丹道取坎填离，即以有而填无也。”

　　问曰：“先天无形无象，如何能取坎填离乎？”答曰：“气虽无形，而其理实具，特患人不知耳！果其知之，以实形虚，以有形无。天地里黄芽生长，遍满乾坤；金花开绽，以法追摄，渐采渐炼。只等水净金生，因其时而复之，何难之有？”

　　［参证：学者不从真假上考问，乃从取义上更问，故于真假，发挥未透。

　　盖取坎填离，原即是返本还元之真义，学者不知推问，乃以取字上着脚，便又在用上讨消息。若知从坎离上究有无，以证真假，则有大门得入，大路可走。厥体不究而究用法，故以后俱在用上推寻矣！遂致先天面目，依旧不明。先天面目不明，玄关一窍从何勘入？玄关不开，个中大交大媾断难承当。元从何处返？真从何处还乎？水净金生，固有时候；真假根源，尚自茫然；真假面目从何认识哉？今古丹法难明，病在舍本究未耳！

　　我道《道藏》载有《先天道德经》，全部皆明道体者，无人知取究参。斯经文义渊深，幸有息斋李先生为之注解，余拟从而体注之，几人知体味焉！得而伏揣，后先了然，真假得辨。余拟取作分金炉用之。借余学浅才疏，而年又垂迈，驻世神仙，无缘重遇。真师沈太虚存时，惜书未之遇。有疑莫问，有难莫辨，渴欲即注，以体以参，窃有未敢云。］

　　问曰：“丹道有火候，有功运，何以云不难？”答曰：“不难者，一时之得药。所难者，”火候之细微。故《悟真》云：‘纵识朱砂与黑铅，不知火候也如闲。大都全藉修持力，毫发差殊不作丹。’果火候不差，功夫细微，亦不难也。”

　　［参证：火候细微，到时有玄况。能识中和义，毫发自不差。苟昧先天立脚一诀，往往当面错过。大道根源不明，药生不知，纵识火候，徒事功运而已。余窍有心慨，故语及此。］

　　问曰：“既云一时得药，则火候功夫无用，何以又言细微？”答曰：“所谓一时者，乃得药之效。所谓火候者，乃修持之功。还丹最易，炼己最难。圣人攒年至月，攒月至日，攒日至时；于此一时之中，运动神功，采药归壶，结三百日之胎于霎时中，最为易事。然炼己不勤，火候不谨，则铅至而汞失迎，坎来而离不受。彼到而我不待，必当面错过，得而复失。”

　　［参证：“要知炼己即是炼心功法，无过《唱道真言》。《唱道真言》所以得为丹经指南针者，以有此炼己精义耳！熟揣是书，参以参悟，天仙之道备矣！”先师太虚翁遗训如此。］

　　问曰：“如何知彼来而我待？”答曰：“不知如何能待？太上云：‘恍兮惚兮，其中有物；杳兮冥兮，其中有精；其精甚真，其中有信。’此物非凡物，乃药物；此精非浊精，乃真精；此真非凡真，乃天真；此信非常信，乃实信；此信一来，虎啸风生，龙吟云起。大修行人于此，驱龙就虎，以虎会龙，收于黄庭土釜，结而成丹。这个天机，悟之者，近在飓尺；迷之者，远隔千里。”

　　［参证：按：此恍惚杳冥，风生云起，皆为个中之玄况。然而玄关不开，玄况不现；炼己功亏，窍开不之觉。苟不置我身心于先天之先，已亦不知炼也。

　　欲置身心于先天之先，先自六斋始。六斋竣，再事斋心。于此斋心之际，功造自然。无动静，无方所，乃造乎自然玄况真境。而立关开，如亮纱缦虚空，孔孔常开，寂仍如昔，纱缦亦化。眼前已即个中，绝无出入，何有内外？

　　功造此际，乃有种种玄况，迭现无隐。我只以不有有，不无无，但自省内，内亦如外。而惟凝虚凝寂，是即所谓玄用之用，万无错失于其间者。”先师太虚翁玄论如此，足以为是答补，爰故录之。］

　　问曰：“黄庭土釜，即是中宫黄庭穴乎？”答曰：“此乃攒簇五行，和合四象，无形无象之真土，而非身内有形有象之黄庭可比。特丹道所言，黄庭不落于有无，不逐于方所。

　　以采药而论，则谓黄婆；以炼药而论，则谓土釜；以结胎而论，则谓黄庭。黄婆者，调合阴阳者也。土釜者，烹炼铅汞者也。黄庭者，静养谷神者也。若以后天黄庭穴为真，如何和阴阳，炼铅汞，养谷神乎？陆子野云：‘真土无位，真意无形。’即黄庭土釜之谓欤？”

　　问曰：“其土既无位，真意既无形，凝结圣胎亦无位乎？”答曰：“无位是就采药之时言之。若结胎之时，则阴阳相合，土在其中。黄中通理，正位居体，混然一气。丹元有象，虽无位，而实有位；但有位，非一切着空执相之位；仍是无形，不过有动静之分耳！”

　　问曰：“土本静，而今云动，得毋涉于假乎？”答曰：“此非寻常动静之土，乃先天真土之动静。动者属阳，为外黄婆；静者属阴，为内黄婆。外黄婆，所以通两家之和好；内黄婆，所以传一时之过送，故有位而静。

　　动者，所以采药。静者，所以炼药。不动而先天之气，如何招摄得来？不静而先天之气，如何凝结成胎？此内外之别，动静之分也。”

　　问曰：“土之用，有内外。四象之用，亦有内外否？”答曰：“四象加土，即五行。外五行，所以采先天而了命。内五行，所以成后天而了性。内外俱了，性命双修之道也。”

　　问曰：“性属内，命属外，然则一身无命乎？”答曰：“天以阴阳五行化生万物。气以成形，而理亦具。气即命，理即性。气不离理，理不离气：即性不离命，命不离性，焉得有性无命？”

　　问曰：“人身既有命，则修一身，即全其命，何必再求他家？”答曰：“命属先天，性属后天。人自先天之气失散，于命有亏。若执一己而修，则所修者空性；若执一身而修，则所修者浊物。纵能保得现在之气而不失，焉能摄得已失之气而复还？必用他家不死之方者，所以招摄其已失之气数耳！”

　　问曰：“先天气，无形无象，既失则无矣！如何能招摄得来？”答曰：“祖师口传心授之秘，正在于此，万劫一传之道亦在于此。夫物从何失，还从何来。先天之气因一阴来媾而失，今仍于一阴来媾处招摄。故物现在，不待他求，顺手可得。《易》曰：‘不远复之以修身’者是也。虽然，招摄先天，莫先贵乎得人。若不得人，先天不复。子野云：‘药出西南是坤位，欲寻坤位岂离人？分明说破君须记，只恐相逢认不真。’若非明师口授，此药此人，岂易识哉？”

　　［参证：先天之气，乃是先天太极之真阴真阳相交而生之气。在天曰：干元，在地曰：坤元，在人曰：真元，亦曰：人元。三才之气曰：元，所禀之理日：一。元即命也，一即性也。命曰：我，性曰：彼。原是一物、一类、一家，以其各有寄体而强名之，乃有元、一、理、气、性、命、彼、我、阴、阳、龙、虎等等之名，其实一道而已。

　　自此，后学执名而辨形，纷纷执见，而心目迷眩，邪说流行。贤者不能不惑，其源，误于《天律》载有“妄传遗殃”一条耳！古之至人无不信古，是以着书立说，每多寓隐，适为邪说家引作证据。

　　我师太虚翁悯之，爰为笔述律宗，口授一则曰：“虚靖律师，夜侍长春邱祖于演钵堂，祖为述解；失从人失，还从人求。曰：‘此我祖正阳帝君金口口传之诀。这两个人字，不可混会。上句人字，指人事，下句人字，指人元。是言先天之气，散于人事，不可复得，惟知求元于太极，元无不复。要知世上三元，无根太极。在天曰：天元，在地曰：地元，在人曰：人元。人元之失，不求之自，元何克夏？故曰：失从人失，还从人求。且更有假幻钩玄一快，先哲名曰：置种。但当置我身心于先天之先，不惟元复，一且随至。我则虚以待之，寂以凝之。是亦两句之玄用。’

　　律师曰：‘然则何以又有坤方不死人说乎？’祖曰；‘元寓于坤，资生万物，三才赖之，故曰：生门。是言元寓于坤，以坤位西南，而坤又禀资成之德耳！坤又号：人门者，人为万物长，故号：人门。方曰：不死者，物有生灭，而元无生灭，坤亦赖以固焉！先哲以其寓有生元，因故名以不死方。复以物得坤寓而生，人亦物也，故曰：坤方不死之人。则此人字，不是仙，不是佛，乃是人元之谓，不得误作凡人会也。人知如是体认，虚寂以迎之，先天之元无不立复者。得复，元自凝，何藉乎炉？何藉乎鼎哉？况炉与鼎，古哲之寓言也。世人不悟，乃有等等邪会焉！’《律宗枕秘》所载如此。”

　　余以先生此答，乃有莫先贵乎得人。又曰：“气因一阴来媾而失，仍于一阴来媾处招摄。”大足流作邪说家证印，故述师述以补此答所未备。

　　况夫人元之失，岂仅专与阴媾而失？佛经载有“以手出精”之失。《戒淫编》有“外好龙阳”之失。医籍载有“梦遗”之失。而谓“必于失处求复。”又曰：“所失原物，现在易复。”若如余述所说，原处原物，万无寻复之理也。推吾先师所述：“来从太极来，去归太极去。”则我求复，必当迎自太极。其理至正而至其。然按先生答中“失从何失，还从何求。”必自律宗后学口授，而误以“人”字作“何”字大有关系。见者宜慎参之。先生既以“辩难”名其书，则此两字不可不辨也，见者审之。

　　余于乾隆壬子秋，访至道于驻世神仙黄名守中。时仙年五百余岁，生于宋代，元初进中国，月支人。顺治十二年受三大戒于高士昆阳王先生者，谓：“人性命得从何处得，失从何处求，不得心传，何能返还？”

　　然人性命有先后。先天性命，散归无极。后天性命，散归天地。天地虽大，无极之后天也。人身无形之性命，得自无极。人身后天之性命，成自父母，是为有形之三宝。故其失守归还天地，所谓“魂升于天，魄降于地”是也。古之至人，先后散失，统自寂求于无极者，盖以无极气包先后耳！寂求之法，虚寂我色身，湛寂我法身。乃以不招招，不摄摄，不凝凝，惟循之自然。盖以自然炁融三才耳！三才而气一也，本无去来，无有无，无动静，无生灭，不可得而名，强名之曰：太极。人言无极生太极，实则太极而有极无极出焉！故曰：太极也。若然，无极太极，有祖孙之义，藏有以克为生之妙用，是即金丹还返作用。

　　余闻之先律师者又如此。更有深耕置种，假幻询玄，大作大用。此非海誓山盟，不敢口授。然亦不外“寂求”以成之。驻世神仙，持戒律祖，玄论皆乃尔。然此金丹至道，惟我律宗存而循之。律外门宗，书虽充栋，求如沈、黄两律师心传，似是而已。非未之闻，殆亦不敢泄耳！］

　　问曰：“性命乃我之性命，修持在乎自已，他人不能代力。今言：‘不离人’得毋求于人乎？”答曰：“此人非外人，乃不死之人，即本来之真人。古仙云：‘若要人不死，须寻不死人。’名曰：金公。金公原是我家之物，因走失于他家，迷而不返。我家所有，一己纯阴。若执一己而修，何能济事？故必唤回金公与我木母配合，方能生药结丹。”

　　［参证：按：所答，悟元先生明明说了。然不回味余上赘述，此理总难测也。其曰：不死人，又曰：本来真人，更曰：“金公原是我家放物，走入他家，必须唤回金公，乃能济事。”何等分明！是言先天之气，走归无极去了，故须唤回。若泥他我作色身体之，疑窦四启矣！

　　余味先生答中“与我木母配合”，尚欠精细。若据黄其师口授，人之先天走失，非仅金公扬去，木母亦必大归。我身所住心神，皆属金公婢妾而已。法直唤回金公，迎还木母，重振家计，乃合玄义焉！

　　盖人妄念一动，则神飞而气散，精亦必泄，未有气散神不飞精不泄者。如是，则先天性命，惧不在家。家中所有，皆是后天性命，故日：纯阴。余故谓须唤回金公，迎归木母，则金木并，而生生之道乃备。木母不归，扇炽之祸不泥。金公断难安居也。先生遗此一段要义，似属缺典，故为补述之。］

　　问曰：“金公如何唤回？”答曰：“唤之易甚，特患不能认得。果能认得，一呼就到。如空谷传声，未有不来者。盖金公之去，因我远疏而去之。今知其为救命之物，亲之爱之，当时还家，绝不费力。”

　　［参证：要知金公之去，由于权臣当政，艳妾扇炽，木母大归，以致金公有蒙尘之羞。诀惟摈绝权奸，迎归木母，肃清官政，然后商事复辟，金公自必惠临。绝不费力者，是乃性命双修之道。

　　究其功法，不外息心静气，造致虚寂，极至极笃，而造自然。则此宫政朝政，咸清威肃，金公自至，木母自归也。若着一毫认识念，必有后患者。先生答不及此，盖失此迎归木母先着，落在认识一边，似与金丹大道，未全合焉！故谨述补，以证高明云。］

　　问曰：“金公唤回，即可接得命否？”答曰：“未也。金公来，是真种到手。从此方下实功夫，及时耕种。黄芽发生，温之养之，到得成熟，吞而服之，方能接住。”

　　［参证：余闻之驻世神仙张蓬头，张其寄姓也，故明忠臣瞿讳式耜之子，嘉庆间来金盖，貌若三十许人。余闻其名久矣！因叩以阴阳门派，究以何派为的。仙曰：“汝师太虚翁应有闻示，何问我？”余跪而诉曰：“然。师谓有得于太空，有得于通都大邑，有得自丹室，有得自坛靖，更有得自丹座。而皆非旁门。”

　　仙曰：“得自太空者，以太空为法体，以三才为药物，乃是无上上乘。得自通都大邑者，以六合为法身，以活虎生龙气化之材为药物。得自丹室者，以法身为鄞鄂，亦用龙虎为种为媒，致感太极阴阳交生之物，以意摄归黄庭为丹本。得自坛靖，以丹室为鄞鄂，法身为玄窍。法虎法龙，神凝丹室，摄归玄窍，产生真一。留一配元，以为其种者有之；或用虎龙为媒致含太极阴阳，神凝丹室，而虎龙亦有所生。留乃太极交生之一与我，致还虎龙所生无一。以一归龙，以元归虎，寂然各归而止，皆属上乘。此下尚有中下两乘，汝师勿道是也。汝守吾示而行，能虚尔心，寂尔神，忘尔气，世财充足，所得必富。汝欲事此，培德为先，德大则福大。上天泄此妙道，所以度一而济万。志在长生，上天未必鉴佑。汝自量材以行可也。”

　　余乃拜而受之。是日也，五彩云罗，时许乃散。仙师指而示日：“小子凛之。今日事天神已感鉴矣！何不笔以志之，待时授之世可也。”余今录此于答后者、盖感师恩，罔敢自私。惟愿志士，总心自体以行，幸甚望甚。］

　　问曰：“接命之道，有性理否？”答曰：“不能修性，焉能立命？盖性者，命之寄；命者，性之存；性命原是一家，焉得不修性？”

　　问曰：“性命一家，了命即可了性，何以又有修命之后，还当修性之说？”答曰：“修命时所修之性，乃天赋之性；修命后所修之性，乃虚无之性。天赋之性，从阴阳中来；虚无之性，从太极中来，不得一例而看。”

　　问曰：“修虚无性，有火候乎？”答曰：“修性之理，乃以道全角，抱一无为之事。虽云无为，其中有防危虑险之功，非寂灭全无之说，所以能归于真如妙觉之地。”

　　［参证：修性之理，只看利钝，原无火候可说也。人一己百，人十己千；不明不彻，固无止理；大明大彻，何可稍忽？

　　即以佛经证之：观世音明照大千世界，如看掌上纹。释边文佛明照三干大千世界，如看掌上纹。性光可谓至矣！然与毗卢遮那如来较之，只有如来千瓣莲花座片瓣而已，则文佛性光尚欠九百九十九瓣。即此可悟性无止境者也，何有火候可说哉？］

　　问曰：“归于真如妙觉，即到道之尽头地乎？”答曰：“未也。打破虚空，方为了当。倘以虚空为事，犹有虚空在，不得谓尽头地也。”

</div>
    <div class="pagination">
<a href="道书十二种_page108.html">上一页</a><span>...</span><a href="道书十二种_page104.html">104</a><a href="道书十二种_page105.html">105</a><a href="道书十二种_page106.html">106</a><a href="道书十二种_page107.html">107</a><a href="道书十二种_page108.html">108</a><span class="current-page">109</span><a href="道书十二种_page110.html">110</a><a href="道书十二种_page111.html">111</a><a href="道书十二种_page112.html">112</a><a href="道书十二种_page113.html">113</a><a href="道书十二种_page114.html">114</a><span>...</span><a href="道书十二种_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
