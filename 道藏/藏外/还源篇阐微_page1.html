<!DOCTYPE html>
<html>
<head>
    <meta charset="UTF-8">
    <title>还源篇阐微 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>还源篇阐微 - 第 1 页/共 9 页</h1>
    <div class="content">还源篇阐微
　　
　　
　　序
　　泰素慕真宗，遍游胜境，参传正法，愿以济世为心；专一存三，尤以养生为重。盖谓学仙甚易而人自难，脱尘不难而人未易，深可哀哉！古云；“迷云锁慧月，业风吹定海。”昔年于驿中遇先师紫阳张真人，以简易之语不过半句，其证验之效只在片时，知仙之可学，私自生欢喜。及其金液交结、圣胎圆成，泰故作《还源篇》八十一章，五言四句，以授晚学，早悟真筌。莫待老来铅虚汞少，急须猛省。寻师访道，修炼金丹，同证仙阶，变化飞升，实所愿望焉。
　　
　　后序
　　夫炼金丹之士，须知冬至不在子时，沐浴亦非卯酉，汞铅二物皆非涕唾精津气血液也。七返者返本，九还者还源，金精木液遇土则交，龙虎马牛总皆无相。先师《悟真篇》所谓“金丹之要在乎神水华池”者，即铅汞也。人能知铅之出处，则知汞之所产；既知铅与汞，则知神水华池；既知神水华池，则可以炼金丹。金丹之功成于片时，不可执九载三年之日程，不可泥年月日时而运用。钟离所谓“四大一身皆属阴”也，如是则不可就身中而求，特寻身中一点阳精可也。然此阳精在乎一窍，常人不可得而猜度也。只此一窍则是玄牝之门，正所谓神水华池也。知此则可以采取，然后交结，其次烹炼，至于沐浴，以及分胎，更须温养。丹成可不辨川源、知斤两、识时日者耶！泰自得师以来，知此身不可死，知此丹必可成，今既大事入手，以此诏诸未来学仙者云。杏林石泰得之又序。
　　
　　
　　还源篇阐微
　　《还源篇》八十一章，宋杏林石真人所着也。杏林出紫阳张真人门下，为南宗第二祖，悯人读书求道不知自体自悟，故作此篇三复申明，教人返本还源之道。
　　
　　还源之法必先坚持正念，就伦常日用中，处处惩忿窒欲，真实无妄，礼以行之，是为炼己。潜致力夫涤虑忘情以疏通督任三关、遂由慎独而退藏于密，是为筑基。自然身中还出一点真阳正气，心中泻出一点真阴至精，相与浑融，凝结成丹，是为丹头。从此心自存诚、气自周行，久则藏心于心而不见、藏气于气而不测，静虚动直、气爽神清，是为完体。第觉三际圆通，万缘澄澈，六根清静，方寸虚明，如是期月不违，药物亦源源而至，始终以清静自然为运用，可以还源返本与道合真，是为全真。金丹之要如是而已，然大要先知夫身中一窍，然后可以入手。
　　
　　一窍者，神明之牖、性命之宗也。逐于末则分注乎七窍，还其本则归并为一窍。惟常能以心集身者，则知穷理以尽性，常能以身藏心者，则能尽性以致命。盖心身为性命所凭依，性命是身心之根蒂，精气乃身心所发用，心身为神气所集藏。故能以心集身中之气者，则神还天谷，可以穷理而尽性；能以身藏心中之神者，则气返绛宫，可以尽性而致命。惟理穷，故欲净；惟性尽，故情忘。欲净情忘，中无他扰，我惟基命宥密，自觉一窍豁然，是为开关。见得此中虚而不屈、动而愈出，随机运变一任自然，则是《尚书》所谓“道心惟微，惟精惟一，允执厥中”。《道德经》所谓“谷神不死，是谓玄牝，玄牝之门，是谓天地根”者，此也。既归其根，即复乎命，复命即还丹矣！
　　
　　人可不因流知源以先还生身受气之初乎？还我初，则谷神可不死；慎厥初以保厥终，则金丹可必成。（得），囊蒙先师太虚翁慈示此篇，并指点夫上品铅汞之旨，潜神默会，未敢妄参，赖师一言点化，顿自悟彻。还源之法，见得此篇次序，自采取交结烹炼沐浴，以及分胎温养丹成脱化，种种口诀，无非反复申明返本还源之道，尽精微以致厂大。人能准此修持，可以入圣贤之堂奥，可以登仙佛之阶梯。今因缘已至，敬礼师意，依文阐发其微。爰命从孙阳林笔述如下。]
　　
　　铅汞成真体，阴阳结太元。
　　
　　师曰：“铅指身，汞指心，时而会元，是为上品丹道。”
　　
　　愚按：人于未生受气之初，先成一窍，内含精气神，三者混而为一，氤氲于中，日滋夜长；及至十月胎足，（口中一力字）地一声，元窍顿开，通乎七窍，遂有呼吸。身中遂有三谷—一上有天谷泥丸，藏神之府；中有应谷绛官，藏气之府；下有虚谷关元，以为后来藏精之府。其时，元精已遍播于周身实处而运行，元气已归集于中谷绛宫而为命所凭，元神遂上浮于上谷泥丸而为性所托。俄而，元气动而生阳，始流注于下谷关元而为精——故下谷又名为气海。然其精尚是元精，仍随气转，常自周流于身，每到静极之际，七窍仍并成一窍，身中即腾起一点真阳之气，上朝元神——丹道名之为真铅。故师指身为铅。元神静而生阴，亦布注于中谷绛宫而为气——故中谷又名为神室。然其气尚是元气，仍与神凝，常生液以养心，每遇阳动之际，一窍将发为七窍，心中先泻出一点真阴之精，来会阳气——丹道名之为真汞。故师指心为汞。铅气得汞精以周流，则形体长成，故曰“铅汞成真体”；阴精兼阳气以上达，则元神凝结，故曰“阴阳结太元”。
　　
　　其实铅指身中气，汞指心中精，即先天阳神阴精之落于后天者——象坎离中藏有先天乾坤也。阴指海中气，阳指室内神，乃后天铅气汞精之还于先天者——象后夭离坎之复为乾坤也。只此颠倒坎离，以后还先，神遂藏于心而象乾，气遂依乎身而象坤。坤资生，故称体；乾资始，故称元。曰真体者，以明体尚未漏，犹是真一之体也；曰大元者，以明元尚未漓，犹秉太极之元也——皆生身时自成自结初无待乎作为者也。
　　
　　此章开宗明义，特指明本源，示人以精气凝成之身为元命所凭，神气凝结之心为元性所托。身心既得，性命完全，精气日滋，药火俱备，只须人日返还真一而已。]
　　
　　但知行二八，便可炼金丹。
　　
　　言人得此身心性命，神既凭于心而属乾，气既依乎身而属坤，果能常清常静，七窍长归为一窍，犹是一个成形之太极；性向未尝渗失，浑似一丸有质金丹。只须还虚合道，遂合真元，何须用意修炼有复性复命之烦？只因生身之后，七窍已窍窍通灵，不能常归于一窍，以致混沌破而为知，知复转而成识。从此，心感于物而有好有恶，身接于物而有喜有怒。心中之精，既为外物所引诱，不受元性之主持，常逐于外而不养其心，元性因无所托而遂汨，前所取象乎乾之元神，兹即中虚而为离矣！身中之气，既为阴精所动摇，亦不顺元命以周行，常漏于外而不充其身，元命亦因不足凭而日促，前所取象乎坤之元气，兹又中实而为坎矣！
　　
　　夫元神本实也，因常逐于气而日见其虚；元气本虚也，因常流为精故返象为实。卒之虚者益虚，实者又复失其实，乃有老病死苦之厄。此非其本其源之不善，本逐于末、源故为流之弊也。
　　
　　夫神失其实，故心遂变象为离；气失其虚，故身亦变象为坎。则是后天坎身中一点之阳，即先天之元气，于卦德象水中之火，故曰阳气；后天离心中一点之阴，即先天之元神，于卦德集火中之水，故曰阴精。所谓二八者，以卦中象数言之。坎水为已成之水，数居地六，水中之火乃初生之火，数居地二，六与二皆属地，为在地之一八，即我先天之元气从吾身中出者也，喻之为铅；离火为已成之火，数居天七，火中之水乃初生之水，数居天一，七与一皆属天，为在天之一八，即我先天之元神从吾心中出者也，喻之为汞。故凡言药言火者，必须谓之二八，不可以他数言也。
　　
　　曰“行二八”者，即师所云“时而会元”之道——只以清静自然为运用也。今知其流末之弊而欲返还乎本源，若不肯惩忿窒欲则断断无从下手。若欲已窒而忿已惩，将此二八会合行之，则神即火也，气即药也。采时谓之药，犹是后天阴精阳气也；炼时谓之火，即属先天——神为阳而气又属阴也。但知神以御气，便是火以炼药，可以成金液大还丹也。
　　
　　夫所谓炼者，寓有防危虑险之意，亦只以清静自然为运用也。盖吾身中阳气，今从寄宫虚谷初还，苟不得神以凝之，则此气正防其散漫；吾身中阴精，今由寄宫应谷初返，倘不兼气以行之，则此精尚虑其旧没。夫惟常情静以立道之体，斯得真铅汞以为道之用。及用铅汞二物会元，结成一个，正念登时退藏，凝然大定。念中无念，则是片响间，便可凝结，还我生身受气之初矣！
　　
　　孔子曰“精气为物”，即指此铅汞凝成之真体乎？老子曰“有物浑成”，即指此阴阳凝结之太元乎？紫阳张子曰“会得坎离基，三界归一身”，即指此行二八以炼金丹之枢要乎？是知铅汞即阴阳也，阴阳会一即太元也，太元即真体也。真体大元，即吾先天之一而二者；时而会之，即二而一之矣。夫已可以恍然悟矣！
　　
　　○上第一章。此通篇之纲领，揭出身心、性命、神气，药火皆备于有生之初，是以不惮烦言，将人生本源明白注述，以便学人身悟。以后八十章，悉属此篇注脚矣！其下七章，系将采取、交结、烹炼之法，逐一发明。其第九章至十五章，教人下手用功之诀。其第十六章至二十四章，发明关窍，详论烹炼、沐浴、防危、虑险以及分胎、温养成丹之道。其第二十五章至四十八章，重标正旨，阐发真机，令人读之疑窦齐销。自四十九章至六十八章。分明教以后天精气还返先天神气而成谷神，遂由谷神炼出阳神，即从阳神炼还元神，乃以元神还返乎无极之真而成真人——是为与道合真。金丹了当直泄，先圣穷理尽性以致于命之旨，谆谆嘱咐，步骤精详。末后三章，复引证于古圣心传，并丁宁夫神气、身心、性命二必合一，遂以总结通篇之意。学者果然炼己功深，专其气，壹其神，端秉灵然独存之正念，对着此篇，自然得见法甚简易，可以即时坐进于道也。]
　　
　　汞是青龙髓，铅为白虎脂。
　　
　　心中阴精，本自性根罅出。兹谓是青龙髓者，丹家以青龙喻魂，在先天卦位属离居东，故张子以谓“东魂之木”。夫先天之魂尚藏于乾中而不动，至后天而乾巳中虚为离，离卦居南属火，张子即以为“南神之火”。是魂藏于肝，虽仍位于东，其卦已变为震动之象而好忿，其用即凭于心而为神，心为神之舍。今我心中泻出之阴精，原由先天本气而为汞，上章喻为火中水，其实即木之液也。故曰青龙髓，谓须烹调者也。
　　
　　身中阳气，原从命蒂抽来。今谓为白虎脂者，丹家以白虎喻魄，在先天卦位属坎居西，张子以谓“西魄之金”。夫先天之魄尚伏于坤中而未显，至后天而坤已中实为坎。坎卦居北属水，张子即以为“北精之水”。是魄藏于肺，虽仍位于西，其卦已变为兑悦之象而善柔，其用即依于身而为精，身乃精所凝。今我身中腾起之阳气，原本先天金气而为铅，上章喻为水中火，其实乃金之液也。故曰白虎脂，谓须冶炼者也。]
　　
　　掇来归鼎内，采取要知时。
　　
　　此言精气二物发生之际，正当采取之时。法惟任意招来厮配，归于鼎内，则坎即中虚而返坤，离即中实而还乾。精气归鼎而混凝，则乾坤亦遂混合而还太极，是即谓之丹头，张子谓之真种子是也。归，藏也，鼎者，乃易道之正传。丹家之口号并无形象之可睹，在吾一身六合之正中。昔人所谓中间有个真金鼎，然亦无地位可拘也，《易》曰“鼎，君子以正位凝命”是也。
　　
　　时，指癸生之时，即活子之半也。如尚未悟，旦以端坐习定为功，到得静极而动，便是癸生之时，急将正念退藏于密，以为采取，转念即非，是断不可求于他也。
　　
　　总之，坎中阳气为真铅，离中阴精为真汞；坎离能产铅汞者也，铅汞产自身心者也；身心之用乃精气也，精气之体即性命也。坎抽其阳即还乎坤，离实其虚即还乎乾。二物即井，气为元气，精即化神，神气交感，坎离即返为坤乾；及其妙合而凝，乾坤遂混成一太极。从此阴阳动静互为其根，固结而不可解，匀和而不可辨，纯一而不可已矣！如是以为采取之法，岂非至简至易者乎？
　　
　　○上第二章。此承上章，发明铅汞之由来，采药归鼎之妙诀。]
　　
　　姹女骑铅虎，金翁跨汞龙。
　　
　　姹女即真汞，金翁即真铅。其名义详注第十章。虎以喻身，龙以喻心，张子曰：“心之猖狂如龙，身之狰恶如虎”是也。曰骑曰跨者，取两相驾驭之象也。言二药即采入鼎，自然以阴精驾夫阳气，即以阳气驭夫阴精，成一浑论无分之象。然此际性情稍欠静逸，则神复外驰，所结之丹头即散，须俟后来铅汞重新结取，故下文以明正令为切嘱。]
　　
　　甲庚明正令，炼取一炉红。
　　
　　甲属木以喻性，庚属金以喻惰。正令者，无倚无偏之令，孔子所谓“直其正也，故曰正令”，白子所谓“念头动处是玄牝”，坤二《文言》所云“君子敬以直内”是也。
　　
　　明正令者，要先明之于平素，到此但一申明，百体然然从令矣！言当此精气初交之际，务须性静情逸，方保和而不流。法惟仗我平素主敬存诚之力。及今心尚未动，急明直养之道，先藏于密，自然念中无念。精凝气以成神，情归性而大定，则结为丹头，不虞渗失。孟子所谓“以直养而无害也。”
　　
　　一炉红者，丹家所谓“一炉火焰锻虚空，即是烹炼之道”，孟子所谓“充实而有光辉”是也。
　　
　　○上第三章。此承上章，发明得药交结全在性情，得正则神不出位而气自流行也。]
　　
　　蛇魄擒龙髓，龟魂制虎精。
　　
　　蛇以喻情，情每感于善柔而生喜，乃魄之所为，故曰蛇魄。龙髓者，喻心里之阴精。龟以喻性，性每触于震动而生怒，乃魂之所为，故曰龟魂。虎精者，喻身中之阳气。此承上章而言；吾之正令既明，则情已忘而归于性初，故猖狂之心龙就擒；而精已不摇、性已定，而断灭情根，故狰恶之身虎受制，而气已不滞。
　　
　　曰擒曰制，亦行其所无事而巳矣。所谓“虎已伏、龙已降，猕猴不复窥六窗”，其在斯乎？]
　　
　　华池神水内，一朵玉脂生。
　　
　　张子曰：“以铅见汞名曰华地，以汞入铅名曰神水。”愚按张子之意：以铅喻身，譬之曰池，以见汞而气华也，故名华池；以汞喻心，谓之曰水，出入铅而精神也，故名神水；汞铅融洽，即喻为神水入华池也，其实只是神返身中气自回耳！言铅汞既经凝结，自然情忘性定，神之入气如水归池内。
　　
　　有一个主人常惺惺，然如花已苞浆成朵，欣欣向荣；又如玉已凝液成脂，密密结实之象——乃譬喻也。
　　
　　○上第四章。此承上章，发明二物既得交结，则性情已正，其为物不贰，故丹头立矣！]
　　
　　白雪飞琼苑，黄芽发玉园。
　　
　　白雪云者，身属坎。坎中一阳是乾金，故色白；身中铅生，由于金气之洋溢，得汞一交化为神水，明净清激，故有雪象。琼苑，喻身也。
　　
　　黄芽云者，心属离，离中一阴是坤土，故色黄；心中汞生，由于木液之充盈，遇铅而凝即入华池，融和滋长，故有芽生。玉园，亦喻此身。
　　
　　曰飞曰发者，言铅得汞交而上透，势将飞布漫天，汞得铅凝而下行，势将发荣满地也。紫贤薛子曰：“无白雪，无黄芽，白雪乃是神室水，黄芽便是气枢花。”此可以证矣！然不可以有心求也。]
　　
　　但能如偃月，何处炼红铅。
　　
　　如偃月者即本来玄窍之变象。言我身中未得药时，清净内守，七窍已归一窍，此中虚灵洞敞，圆浑如卵，盖其静也翕焉；及至药产，我之正令一到，窍即仰如承盂以受药，盖其将动也亦将辟焉。尔时若从旁观之，则象如偃月，迨既受药而冥合，仍如卵守矣。盖念头一动而即静，玄窍亦将辟而仍翕焉。若感乎情而心动，则窍遂辟为七而药即散矣。故以但能如偃月为受药之验，然亦以言其意象如是，盖有不期然而然者，初无形质可睹也。
</div>
    <div class="pagination">
<span class="current-page">1</span><a href="还源篇阐微_page2.html">2</a><a href="还源篇阐微_page3.html">3</a><a href="还源篇阐微_page4.html">4</a><a href="还源篇阐微_page5.html">5</a><a href="还源篇阐微_page6.html">6</a><a href="还源篇阐微_page7.html">7</a><a href="还源篇阐微_page8.html">8</a><a href="还源篇阐微_page9.html">9</a><a href="还源篇阐微_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
