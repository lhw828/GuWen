<!DOCTYPE html>
<html>
<head>
    <meta charset="UTF-8">
    <title>吕祖全传 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕祖全传 - 第 4 页/共 10 页</h1>
    <div class="content">　　金杯堪尽欣顾主，洞房最爱莲花烛、莲花烛，交颈鸳鸯，人人羡欲。
　　“此词如何？”予不应。女曰：“妾制新声，再乞垂听。”曲曰：
　　鸦髻蓬松半亸，美姿容，玉骨冰肤。远山翠黛两眉疏，秋波清溜情将注。
　　更喜樱唇一点，桃腮半舒。薄罗笼笋，轻衫露眊，腰肢纤细多柔娜。
　　又曰：
　　美貌佳人可共，更芳年二九偏娇。盈盈态度忒妖娆，淡妆浓抹多堆俏。
　　动人春色，令魂暗消；罗帏锦帐，鸾合凤交。其中滋味，须知道！
　　“仙长不可耽误时光，与妾成其秦晋之欢，结此红丝之绾，生儿育女，成家立业，接祖宗百年之派，演子孙千世之脉，不胜于孤形独影，朝西暮东，如丧家犬，无主魂，飘萍浮梗，生乏养奉之需，亡无祭扫之基，为填淘补壑之物乎哉！”
　　予听其淫词浪语，方觉其为逸童化也。予曰：“娘子休乱性以堕三涂！你听我道男女情欲的利害来。”予以麈柄击案，以节其音。曲曰：
　　人身精气同滋水，百脉全凭精气充。真阳一点宜珍重，若念花柳成私哄。
　　槁木枯荄萎朔风，滋干水竭年难永。娇娃却是戕身斧，美色真如伐木虫。
　　多情妖孽将人弄，虽不是刚刀利刃，也曾杀尽了英雄。
　　花容娇色从他爱，云水烟霞我自同。泰山心志难摇动，惜精养气资身用。
　　不堕欢娱爱网中，总然乐事如春梦。清风是俺交游挈，皓月为吾锦帐朋。
　　夫妻相惬鸳鱼共，这的是乾坤真趣，说甚么粉白脂红！
　　“俺道家阴阳是夫妇，风月是朋友，花鸟是乐意的物，山水是适兴的景。果食充饥，泉涧解渴，草为衣，麻为履，鹿鹤为奴仆，云霞为车驾，天地为家宅，四海是生涯。要甚么快活？立甚么基业，生甚么子孙。终乾坤而不老，历岁月而常新，要甚的祭奠拜扫。”女闻言却有赧色，不敢近前。
　　予猛思：“师曾授以小葫芦一枚，内有丹数粒，云可服之见心识性。今童已迷失来头，不知本根，可以此丹与焉。”于是探腰间取出葫芦，于案倾出丹丸，指女：“食此长年不饥，味香而美。”女哂而勿顾，予强之数，而终不视。予方纳葫芦于腰，而女化为柳精矣。张牙戏爪，将以攫予。予复以葫芦置案，隐几而假卧，徐窥其何如作为。柳见予卧，近几将葫芦窃而戏玩，倾丸于掌，食焉。食倾而凝立不动。又倾间，俯案呼予觉曰：“主人，主人，向于槐荫以主作，左右计穷，将身缢柳，托树之精，于此为妖，殊知作下恶孽。不识吾主至此，屡相触犯。乞恕童罪，带之回家。主德甚宏也。”言讫，下拜大恸。予以动心，亦惨然悲，凄然戚。又喜其见心识性，不终落妖途，可慰予望。遂将颠末与语，竟夜诉尽彼此情由。而东方白矣。正居于垂杨柳下。
　　童曰：“仆自违主，仗此妖行。今得主救，其幸千万。此树不可留，恐后复为害。请主少远，仆将去此。”是时，童用力倒拔其树，连根而起，盖亦神哉。于焉将平昔所害骸骨尽埋于坑，祝天告罪，随予而行。
　　行至绿槐将近，钟师坐于槐下。童遥见，指道：“往年正是这个贼道将我主人赚去，害我缢死，流落多年。今幸主仆重逢，枯木再华，涸鱼重水，他却又来了。待我前去把那贼道曳下，重投深谷之中，教他粉骨碎身。方才释我这一日怨气。”拭手拭脚，咬牙睁目，要奔将去。予喝之止。近前参见了师傅，童气尚未平。师用左手作如意印，童即下拜。
　　师顾予云：“此童恶孽太深，未有功行，不得即带回庵。且子修炼已到，所少者善缘耳。吾有灵丹数粒，符术数道，斩邪降魔剑一口，付子前去。先由邯郸道进，随寓而安，逢危而济，见困而扶，大都以救人为急，化导归善。功行全满，吾自觅子，彼时可与童归哉。”呼童，命之曰：“尔一失本根，坠入凶类，为害既多，孽冤颇积。非尔主人救度，终为异物，永堕沉沦，今既不昧灵爽，本性证觉，是汝之幸也。然托柳成形，可即以柳为氏，宜名曰柳行童，与汝主佩其剑，跟随度世。从此之后，拒却邪魔，皈依正法，绝残忍之狼心，存慈悲之善念。好杀之机转为好生之德，不仁之举易为不忍之施。由大所爱以及于小所爱，自欲无伤以入于一无伤。才觉人心方动，即把道心潜存。一有贼欲相侵，即使禁捕相遏。庶可免其前愆，新其旧业，也终为汝主从矣。”命讫，一道清风腾空去了。柳行童望空又拜，自此绝无前日念头，全是一团无心，随予望邯郸道来。
　　方憩于道左，有一书生飘飘而至，目予及柳行童微哂，因叩从来。予以卖药对。书生以长生药询，盖戏之耳。予答以：“长生药岂无，于穆不已；天之所以为天也，纯亦不已，文王之所以同乎天也，圣可同天。同天则不息，不息则无始无终。由此而言，则长生有药，不讵信乎？”
　　又询：“天堂地狱之说果耶否？”答云：“天地人，三才理也，明与幽，三才判也。明有司宰，幽有鬼神，一定理也。善则心体明白，光大正直，与阳合德，恶则邪暗，偏曲昏晦，与阴合德。阳从阳类入于天，阴从阴类入于地。方以类聚，物以群分，一定势也。又岂特在杳冥难测中哉。假若人之患病在寝，即是受诸地狱明验。心肠疸朽，是即剜割地狱；烂喉腐舌，是即犁耕地狱；灼燎烟火，是即火坑地狱；汤炮油炙，是即鼎镬地狱；顶门之疳，知是火盆之阴置也；腰间之瘘，知是转石之暗悬也。周身脓血之灾而痛不可当，非刀山之地狱而何？遍体拘挛之急而苦不可忍，非吊竿之地狱而何？身如千钧之压而转侧不顺，此磨砧之地狱焉；百骨如折而痛入筋肤，此捣拍之地狱焉；疮癞遍体而皮无完处者，剥皮地狱也；刺痛周身而肢如分裂者，锯解地狱也；食闻香味而食之不下咽，其诸饿鬼之地狱乎；物知所好而视之不能见，其诸黑暗之地狱乎；吐血成盆，下血成桶，又非血湖池地狱乎；东如蛇咬，西如猬刺，又非恶犬村之地狱乎；恶热恶寒，时生战栗，重裘不暖，沸水不炎，如冰山地狱之受焉；食不遂餐，衣不遂服，卧疾岁月，天日不亲，或缧绁桎梏之加，或棰楚笞杖之及，如阿鼻地狱之入焉。此人间地下，幽事明征，先生胡惑乎？若夫高车驷马，前叱后呼，衣金紫，食肥甘，欲不求遂而自遂，志不求适而自适，游神于逍遥之境，怡情于快乐之乡，自居于天堂上矣。予昔曾受师一枕，枕之可以觉未来，睹诸天地间事，先生欲之乎？”
　　书生默久，扣予姓氏，予以口口对，予扣书生，书生以卢对。予付以枕。生受之，眠予铡。未刻而梦回，告予以梦中见者，与所语一符，喟然叹曰：“富贵过眼浮云，功名人间逆旅，生寄死归，一觉之睡梦耳。请今弃家从师父游可乎？”予以卢生虽有善念，尚未坚笃，不受其游，止教以九转还丸，延生永命之术。遂别而往，此则为《邯郸梦》也。
　　舍是而游于幽燕辽蓟之都，起疲癃于苫蓐，赈困苦于颠连。至泗水，登仲尼之坛，乃易服色为训蒙师，觅车假馆。有姬姓者，乃巨族，嗜性命之学，三子皆受《易》。遇予，与之谈先后天之理。嗣周即欣然延予诲诸子。其长通，仲达，季子适，恂恂厚士也。即执弟子礼事之。时附从者有若沈渊、孔达、周以敬、柏梁、公孙愚、陈悃、王子先、王子宗、孟机、孔胤哲、孔承、孔纪，同方合志之朋，卓尔见道，宛如昔宣尼弟子辈。止有鲁绍姬、汪宗圣二人，虽习于文而行类鄙者，稍有侮愒之态。
　　予一日为诸生诵“如有周公之才之美，使骄且吝，其馀不足观也”已，因发其旨：“夫周公以天纵之资，兼之以待之勤，备三王之德，施四事之美，摄国辅政，弭流言以回姬祚，挥车斧以摄奸心，主之以盛跻之懿德，而弘之以不匮之良谟，其才可谓美矣。然能折节下士，推己及人，吐哺以受刍牧之言，握发以听工师之策，不自满假，汲汲求善，欲被苍生，尽奠于明敏之域，而有才美者如周公而后已焉。此周公之所以为美才，此周公之美才为欢也。使公也，炫其所美，自珍其才而惟恐人之有才，自恃其美而惟恐人之有是美。则其才也，为末节焉，其美也，为虚务焉。此乃馀事，不足为贵重也。胡尚哉，无以观也。有公之才美且不可骄而吝，凡末于公与夫一才一艺之长者，又安可骄吝乎！公而骄吝，其才尚不足观，下于公者而骄吝，又奚足观乎。嗣而推焉，有天下者骄且吝则失其天下，有国者骄且吝则失其国，有家者骄且吝则失其家，有身者骄且吝则失其身。甚矣，骄吝之不可有也！尔诸生学为圣贤，将以上佐天子，下佐国家，中以立身扬名显其父母，可蹈此失耶！有宜改，无宜勉。予以诸生共。”二子闻旨，赧颜汗背，稽首受教。未一季而涣然冰释，率由谦退更倍。
　　又一夕，与之讲：“鸣鹤在阴，其子和之，如有好爵，吾与尔縻之。”凡物之在两间，同声相应，同气相求，类聚群分，毫发不间，故曰足同履、口同嗜、耳同音、目同视，凡同类者，举相似也，何独至于心而疑之乎？心之所同然者，德也。德乃天之良贵，心之好爵也。心德同之于此，则天爵具而人之好尚归焉。凡有秉彝之良者，咸起应从之志，不界封伤疆域，不限幼长卑尊。悦之者有同然，慕之者无异念。不持是也，天地之所以生长收藏，莫非德也，吾人之所以生身立命，亦此德也。全是德焉，一尘不染，万虑皆澄。不汩于纷纭撩扰之欲，浑涵于渊深宁寂之天，则天地之所其者吾具，天地之所主者吾主，则通乎天机，彻乎地轴，此感彼应，鹤鸣而子和也。可以成位于两间，先天而天下违，后天而奉天时，盖不知天地为我。我为天地矣。”
　　处之一载，遇讲解即以玄理明喻，诸生循循入于玄。嗣周最先悟。予恐迹露，于子日朔，诘朝不告而行焉。
　　抵淮，值疫疠大作。予驻足于一草庵，施符水，饮者彻愈。凡饶足者，请符一纸受一钱，贫勿受。所全活暨郡几千万人，得钱一千万馀，贮之于藏。疫后岁歉，殍枕籍于道，予发钱赈济，又活百千人。盖预知其此而受以请符钱也。施钱完，往矣哉行乎。入扬州之三吴，观西施台石室。
　　吴地崇魅，信符术，好巫觋事，然浮靡浇漓，俗薄甚。予乃作颠魔道人，柳行者作一小行者，行歌于途。歌曰：
　　忆昔下山兮乘清风，头戴白云兮足踏龙。饮的是石泉兮，餐的是松。
　　唱一个道情兮，念一个哈哈哩吆哄，哈哈哩吆哄。
　　柳行者歌以和之。歌曰：
　　从俺师父兮化一道风，被着草衣兮杖一条龙。相伴的是明月兮，相交的是赤松。
　　唱一个道情兮，念一个哈哈哩吆哄，哈哈哩吆哄。
　　一路颠狂唱将去，闹动了一镇之人，若大若小，若老若幼，拦街拥巷来看。予见人众，又整肃庄端，口叫：“贫道要化一个大大的施主，有缘的长者。”叫一番，又狂唱一番，竟日并无遇。明日又如此。至第三日，只见一个老者约六十余岁，发半白黑，丰姿魁伟，器宇轩昂，立着脚儿，定着眼儿，看了一回，徐徐问云：“你这道人化那施主做甚么？”予佯为不知，只顾叫。那老者把予一扯。柳行用脚一勾，将老者倒翻一跌，打了两个滚。众人一齐大笑。老者速便扒起，回身奔归家去。喝令四五健仆将予二人揪抬去家。众为惊骇，计其必遭害也。
　　此老者乃姑苏土豪，资财无算，仆从百十，妾婢不计，犯者则以策毙，睥睨一郡，莫敢谁何，称为翼虎袁伯稽。擒至中堂，伯稽一见咬牙忿恨：“你这野道，好生无礼，吾乃一郡之豪，谁不推让。吾好意访你缘由，何故贼才及轻弄吾，人前戏帽帻，招惹市嘲？”喝仆：“与吾先打大棍三十，然后送去官司，明正其罪。”诸仆将柳行先动杖。未近身，被柳行一变化出本形，惊得魂飞魄散，抱头跑躲。老者惊倒于地，半响方醒，起来一看，又是好相，问予道：“你这道人好蹊跷子，适才那鬼怪那里来的？”予笑答曰：“长者，你眼中不知好歹，不分善恶，止我师徒二人在此，安得有鬼怪？岂不闻《太上经》乎？‘人有善念，善虽未为而吉神已随之，人有恶念，恶虽未为而凶神已随之。’贫道乃是善人，同弟子街坊化缘，未曾干冒门下。乃长者自寻耻辱，途中倾跌，失误使然，便欲害我师弟。此恶念也，故恶神随形，己自见而我不见。老年岁月几何？光阴岂肯久驻？精神岂是活水，势利岂是东洋？有信有屈，有成有败。譬如一个器皿，坚固的用得长久些，不坚固的早早坏了。长者身享富贵，傲世轻人，皆是前生种下的根蒂。若今生又行善果，一灵完融，又投一个好去处，与今一般；若迷失了这个路数，胡乱凭自家的性儿行，则灵光一失，乱撺走去，怕不能够使得这般势儿。要知前世之因由，但看今生之受用，要知后世之何如，但观今生之动作。这一口儿气在，金银也有，食服也有，妻儿也有，豪势也有。这三分儿气无，金银也是空，食服也是空，妻儿也是空，豪势也是空。省一省，思一思，早早回头也不迟。打一拳，踢一脚，丢开爱欲方是觉，就如适间长者见怪惊倒，若不苏时，不知此际怎么样了？安得与贫道会谈？众人仆从平昔受长者惠养，婢妾妻子平昔是长者顾爱，遇此一事，大家只顾自己的性命，躲的躲，逃的逃，那一个在你侧边管你？还是贫道，乍会之间不曾受长者一毫恩，反要害我师徒性命，却倒爱长者，在此看顾，不跑去了。长者，目前之事可以深省矣。贫道在庵中制得一篇曲儿，时闲中命此童唱以消遣，今当令童唱与长者听着。”柳童承命即唱。曲曰：
　　生如萍絮无根蒂，何苦贪迷不转头？金银巴积过山斗，红粉朱颜恣晏游。
　　精神竭敝从情媾，朝欢暮乐无废体。口食多方百味馐，浑身锦服兼纹绣。
　　出入的高车驷马，专爱去花柳优游。
　　又曰：
　　思量在世多般有，岂料无常万事休。丘山金宝难看守，美貌娇容尽弃丢。
　　珍馐锦绣成虚谬，玉勒金鞍难再跨。身在青青草一丘，狐狸松柏为俦友。
　　纵有个贤孙孝子，那能够替你担忧？
　　柳行唱完大笑：“好痴汉！只顾前，不顾后。北岭是谁？东郊是谁？那草堆儿却是英雄的人，那高丘儿都是富贵的客。那高山上白头儿的，却是个不爱名利的老，那蓬莱中赤颜儿的，却是个不贪花柳的士。好痴汉，好痴汉，你要害咱们呵，缘何自见神见鬼？”说了一场又笑。那长者如木雕泥塑一般，说得呆了，半时不做声。久之，稽首向予，叹息言曰：“惜老夫肉身不识高品。仙长言言有理，句句通情。但老夫日迈西山，精亏于往，何能修炼以足前功？请师上位，愿执弟子受教门下。”予不辞受拜，即以回光返本之诀授焉。留旬日，已入头路，托以觅药而行。殆不特变其强梁之习，而诱之入玄窍中。此举柳行首功也。
　　沿途施药，憩于临安之吴山岭焉。凡一日救疽毒者十，蛊症者五，痨瘵者十有八，度一僧三道，携柳行遂之江右，入玉山，其中杳无人踪。与行坐盘杨树下，行曰：“夫子，此吾树也。吾恶之，不可居。”徒之梓树下。少刻，杨树轰轰如雷鸣，又轧轧如车鸣，又喔喔如鸡声。柳告曰：“怪哉，怪哉。”须臾，柳行持剑欲寻其怪，迹其声而涉，沿山循岭而去。予方随起，行不百步，又一柳行至曰：“夫子何之？随夫子者肖童，此何物耶？”予骇然莫辨。其先促予起行之怪，乃睁视曰：“此吾夫子吕师也，你是何怪？”柳行曰：“此吾夫子也。吾为柳行，乃钟祖命名。”怪曰：“吾乃柳树精，向年从主吕岩赴京，吾死柳树，故为柳精。那里又有柳行？”柳行向予曰：“主人请复坐，待吾斩此精后行。”柳行曰：“你既是真，吾与你试手何如？”精允。
　　二人各逞本事，行者大哨一声，狂风拔木，飞沙走石，乱打其怪。其怪大哨一声，黑雾弥漫，狼牙大棍不计其数，空中打来。柳行横遮直挡，棍皆散乱坠地，大喝声：“疾！”猛兽咆哮，豺狼队出。那怪不慌不忙，亦喝一声，狮象成群，蛟龙奋鼓。彼此相角，一个用推山倒壁之威，一个逞翻江掀海之势，万径于歧，万化不一。予看之许久，知怪之神力不下于柳行，乃以拂尘一挥，开剑一指，其怪忽尔无踪。杨树震动，吼气如怒，始觉其为杨树之精也。于是付剑与柳行，使伐之。行用力一砍，树为两截，血流山溪，除是怪矣。
　　诣及饶，绕九江、洪都，暨观龙虎诸山，访诸玄真之众。扮为全真，讲一窍之旨，无遇于知者。遂之闽焉。蛮夷之俗，尤不省悟，乃行歌于市，寓玄理于俚言，藏真机于俗论。盖期乎世之易从而或化也。歌曰：
　　高台镜兮洁且明，鉴妍媸兮美恶分。全一真兮禀虚灵，具众理兮应感神。忽蒙垢兮蔽埃尘，污物景兮失其真。清者浊兮明者昏，天者去兮人者侵。月掩云兮水淹萍，戕其性兮斁其伦。劝君刮垢兮磨洗其尘，复此虚灵兮全其本真。一窍混涵兮不逐沉沦，可以久视兮不必更铸，其心如水常清兮，如月常明。终天终地兮，历遍古今。
　　康衢曲巷，闹市穷途，无不涉过。听者肩摩襟接，老幼男女皆倾耳焉，第无一人动心下问。如此行歌旬日，其术竟不可售。乃于十字路头铺设香案，书符法以施救病。请符者征应如神，始有投于门下者。相续而至，凡千五百余人。稍稍省悟，日跻于盛。为有司所恶，以为张角之流，差捕收予二人，置之缧绁凡百日，殆数也，故不逃避。限满，与柳行皆出囹圄，遁去东西二广，遍及不毛之地，经风冒雨，寒侵暑暴，尝味殆尽，苦辛劳惫，人所不堪。计所入玄门者千百万，所救济者千万五千七百有奇。
　　是时再过活水村。予内予已登真悟，庵所如故。予居祖墓之侧，期与神会。方十馀日，是予父母皆在极乐国中，居于净土，为彼罗走之主矣。害不可胜，将欲回庵，师傅已到，命曰：“子功德完美，溥博广大，天曹备录矣。然山川灵秀之气，不可不收览之。可再事游衍，博观形胜，访道觅玄，以取精华益其根本，吾来指汝会于终南，不必更转旧庵耳。柳行当慎谨随从，功亦匪细。”二人领旨。师遽驾云而别。
　　予与柳行先游铁门关，泛洞庭之舟，谒湘妃祠，留诗以吊。诗云：
　　九旌旗节稳君山，帝女多情此地看。
　　血泪不知流几许，琳琅万个尽斑斑。
　　转于哑泉，吊马援庙。诗云：
　　镢铄英风迈世臣，东南酋肤夺先声。
　　忠魂千古存生气，椎武犹能助孔明。
　　复于武当，扣龟蛇水火之诀。当夜亲面北极，与之谈太乙之旨，得玄虚上乘妙法。遂赋一律。诗云：
　　窍里圆珠亲玉翘，琼浆顶上湿金袍。春风不动窗前竹，夜雨能滋海上桃。
　　虎啸龙吟铅汞合，蛇蟠龟息坎筑交。诺成不昧三光显，照得灵犀万丈高。
　　又曰：
　　前向岩前铁杵磨，成功不惮用功多。三千六百劫行满，铸就降魔一太阿。
　　就望梅山，赋挂箭峰。诗曰：
　　绐梅甫得玉津通，急讶酋骑薄雾中。不是峰头犹带矢，将军谁识昔年雄？
　　望武陵溪，至武夷之巅。凡十日，遍观风景，以俟道友之至，或得而与之谈论焉。为赋古风一篇。诗曰：
　　建溪之阳地毓灵，葱葱苍苍多松筠。年深不识尧君历，夜静忽闻王子笙。
　　桃花泛水流九曲，波回石涧飞寒玉。青鸾岂作凡鸟鸣？玄鹿谁同野兽逐？
　　笑看童子采灵芝，荷衣芰服称风吹。朱颜老叟自何代？言说生从盘古时。
　　山门无寒亦无着，蟠桃红兮蕨薇紫。欲将白石与青精，漫燃龙竹闲烹煮。
　　武夷之山秀且高，参玄堪把死生逃。山中日月常如此，一局棋枰白昼消。
　　陟卧龙岗，试观岗顶景物，睹遗迹而兴感，真人杰哉。诗曰：
　　梁父诗常抱膝吟，潜龙时动跃龙迎。
　　奇谋远出当年士，遁甲今犹羡八门。
　　再历龙虎山，访道陵遗法，留旬日，有题诗曰：
　　龙虎山分龙虎形，九州舆图此为真。君非尘世逢人杰，不显乾坤育地灵。
　　赤符禁院千年录，白鹤松间一片云。为问师从何处去，碧霞隈里觅参苓。
　　由天台步石梁，觅罗汉之所居，寻桃源之旧脉，直跻巅际，深入险隘，盘坐于古柏根边。时夜静月明，万籁俱寂，咿咿哑哑，吹动箫管，音乐之声翕然交作。自山岗隙处步出数十童子，荷衣翩翩，跣足蓬头，成队而行，向南而行，向南灭迹。又笙瑟清亮绕耳，白发红颜数十辈，过予而前。予将揖之，蘧然不知其处。又欢声鼓沸，笑语朗朗，女娥数十辈隐隐望东而逝。一夕之间，景出千状，为赋五言古风，诗曰：
　　台山最奇特，巉岩坚削壁。千峰攒羽翠，一水环玉碧。
　　横架石梁桥，如虬贯九霄。波澄龙剑鬣，松定鹤归巢。
　　闻说避秦女，不作襄王雨。云肌映月华，霞佩随风举。
　　老衲采薇餐，入定坐天龛。桃随飞涧暖，百锁老岩寒。
　　石阙时时闭，岁月应无记。欲扣玄中玄，却炼炁中炁。
　　忽闻空谷中，音乐鸣天风。万壑人踪寂，四时花色红。
　　买舟南海，谒大士。升洛伽山，望潮汐，悟妙觉圆明之道，参大乘大法之禅，卓立见如来，慧眼亲陀密，乃作偈焉。偈曰：
　　晃晃朗朗海心月，圆圆融融无欠缺。一朝捧出中天来，万古清晖昏夜白。
　　咦！打破个中舍利子，恁他游兮何须歇？
　　又诗曰：
　　山如波面一浮茄，天竺南游此驻槎。玉露朝餐龙捧钵，金莲夜煮鹿添花。
　　禅龛净沸封云壁，珠芷呈辉斗月华。试看东夷诸处国，海天缥渺脱栖鸦。
　　去南溟，至于临安之飞来峰，燕坐呼猿洞中，杳无人觉。谓柳行曰：“奇哉斯峰也。山峦插天，巉壁倒挂，洞自天造地设，山川之秀如此乎！”赋诗曰：
　　一翼施灵鹫，玲珑若自飞。
　　洞间僧入定，山静鹤来栖。
　　饭熟呼猿食，经谈悟鸟啼。
　　叮咛久留住，切莫更飞归。
　　适有慧一僧者，知予来踪，最与善，款予彼此参诀，遂弃禅而归去，由寂灭而见性，从虚无识有。拉予观洞霄。同赓迭和。予诗曰：
　　步入灵峦处，行行渐蹑高。九峰环翠壁，一径绕青霄。
　　鼯鼠如苍鹤，山矾似善桃。洞门原不闭，应许追由巢。
　　僧和曰：
　　翠屏九层拱，青峦万叠高。堵峰嵬接日，二洞杳通霄。
　　口烁孤村火，春华古树桃。禅机自寥寂，不必学登巢。
　　自洞霄而天姥，与之联句。予曰：
</div>
    <div class="pagination">
<a href="吕祖全传_page3.html">上一页</a><a href="吕祖全传.html">1</a><a href="吕祖全传_page2.html">2</a><a href="吕祖全传_page3.html">3</a><span class="current-page">4</span><a href="吕祖全传_page5.html">5</a><a href="吕祖全传_page6.html">6</a><a href="吕祖全传_page7.html">7</a><a href="吕祖全传_page8.html">8</a><a href="吕祖全传_page9.html">9</a><a href="吕祖全传_page10.html">10</a><a href="吕祖全传_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
