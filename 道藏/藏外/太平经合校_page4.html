<!DOCTYPE html>
<html>
<head>
    <meta charset="UTF-8">
    <title>太平经合校 - 第 4 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平经合校 - 第 4 页/共 15 页</h1>
    <div class="content">
　　行，子已知之，去矣，行思之。」「唯唯。愿复请问一事。」「行言。」「天师陈此法教文，何一众多也？」「善哉，子之难也，可谓得道意矣。然天下所好善恶，义等而用意各异。故道者，大同而小异，一事分为万一千五百二十字，然后天道小耳，而王道小备。若令都道天地上下八方六合表里所有，谓此书未能记其力也。真人宁知之耶？」「唯唯。」「行，子已知之矣。以此书付道德之君，令出之，使凡人自思行得失，以解天地之疾，以安帝王，其治立平。真人晓邪？」「唯唯。」「行去，自厉勿忽也。」「唯唯。」

　　右分别君臣父子师弟子知其善恶行得失占
　　服人以道不以威诀第六十四
　　「真人前，凡人当以严畏智诈常威胜服人邪？不宜邪？子自精言之。」「然人致当以严威智诈胜服人，何也？夫人以此乃能治正人。」「
　　噫！真人内但俗夫之人知耳，未得称上真人也，其投辞皆类俗人，不入天心也。夫上真人投说，乃当与天心同也。今以严畏智诈胜服人，乃鬼神非恶之也，非独鬼神非恶之也，乃阴阳神非恶之也，非独阴阳神非恶之也。是故从天地开辟以来，天下所共病苦，而所共治者，皆以此胜服人者，不治其服者。故其中服而冤者，乃鬼神助之，天地助之，天地助之。故人者，亦治其胜人者，而助服其服者也。〈起〉是故古者三皇上圣人胜人，乃以至道与德治人；胜人者，不以严畏智诈也；夫以严畏智诈刑罚胜人者，是正乃寇盗贼也；夫寇盗贼亦专以此胜服人，君子以何自分别，自明殊异乎，〈止〉而真人言当以此，曾不愚哉？是正从中古以来，乱天地者也，子知之耶？是故上古有道德之君，不用严畏智诈治民也；中古设象，而不敢用也；下古小用严畏智诈刑罚治民，而小乱也。夫下愚之将，霸道大兴，以威严与刑罚畏其士众，故吏民数反也。是故以道治者，清白而生也；以德治者，进退两度也；故下古之人进退难治，多智诈也。天以道治，故其形清，三光白；地以德治，故忍辱；人以和治，故进退多便，其辞变易无常故也。天正为其初，地正为其中，人正最居下，下极故反上也。以何知其下极也，以其言进退无常，出入异辞也。此三气下极也，下极当反上，就道，乃后得太平也，与天相似；就德乃中平也，与地相似；就和乃得小乱也，与人相似；就严畏智诈刑罚乃日乱，故与霸君相似，刑罚大起也。今真人反言当以严畏智诈，此乃乱天义者也。」「今天师言，不当以严畏刑罚也。天何故时遣雷电辟历取人乎？」「善哉！子之难也，得其意。然所以取之者，人主由所敬重，事欲施恶，以易冤人。人乃至尊重，反使与人六畜同食，故天治之也。而助其服人食，此人恶之也。是故天下无大无小，轻易冤人者也，悉共见治也，而怜助服者也。故君子胜服人者，但当以道与德，不可以寇害胜人冤人也。夫严畏智诈，但可以伏无状之人，不可以道德降服，而欲为无道者，当下此也。比若雷公以取无状之人，不可常行也。与天心逆治，欲得天地心者，乃行道与德也。故古者圣贤，乃贵用道与德，仁爱利胜人也，不贵以严畏刑罚，惊骇而胜服人也。以此邪枉安威骇服人者，上皇太平气不得来助人治也。所以然者，其治理人不知，或有大冤结，而畏之不敢言者，比若寇盗贼夺人衣服也，人明知其非而不敢言，反善名字为将军上君，此之谓也。或有力弱而不能自理，亦不敢言，皆名为闭绝不通，使阴阳天气不和。天之命人君也，本以治强助劣弱为职，而寇吏反以此严畏之威之也，乃以智诈惊骇之，使平气到，德君治，恐以是乱其正气，故以此示真人也。以付上德君，以示诸贤及凡人，使吏民自思治，当有益于上，慎毋乱之也。真人觉晓知之邪？」「唯唯。」「行，子已觉矣；去，常慎言，毋妄语也，天非人。」「唯唯。」「凡人不及，不若好问也。」「唯唯。」

　　右分别胜服天地人鬼神所非恶所助法
　　太平经合校卷四十八丙部之十四
　　太平经卷之四十八
　　三合相通诀第六十五
　　纯谨再拜，「请问一事。」「真人所疑者，何等也哉？」「朝学暮归，常居静处，思其要意，不敢有懈也。今天师书辞，常有上皇太平气且至，今是何谓为上？何谓为皇？何谓为太？何谓为平？何谓为气？」「真人今且何睹何疑，一时欲难问微言意哉？」「所以及天师遍具问书文意者，书上多道上皇气且至，而不得其大要意。今不及天明师诀问之，恐后遂无从得知之，故敢不具问之也。」「善哉子之言，万世不可易也。夫天至道大德盛仁时已到，皇灵乐人急行之，故天气讽子之心，使子旦夕问，天法察察，吾甚怪之。」「诺。」「真人安坐，为子具分解其字意，使可传而无极时。然上为字者，一画也，中央复画一直，上行复抱一，一而上得三一，上行而不止，不复下行也，故名为上者，乃其字无复上也。反上为下，下者，一画也，亦中央复画直，下行复抱一，其行遂下，不得复上，故名为下也。夫志常欲下行者，久久最下，无复下也；比若浊者，乐下为地，故地最下，无复下也。上为字者，常上行，不得复下；比若清者，乐上行为天，天乃无上也。是故天之为法，名各各自字各自定，凡天下事皆如此矣。〈

　　起〉故圣人制法，皆象天之心意也。守一而乐上卜，卜者，问也，常乐上行而卜问不止者，大吉最上之路也。故上字一画，直上而卜。下为字者，一下而卜，卜、问也，常思念问，下行者极无下，故乐下益者不复得上也。〈止〉故上常无上字者，乃言其治当日上行，合天心，复无上也。」「善哉善哉！明师幸哀为其解上字，﹝起﹞愿复闻皇为字者。」「一日而王，日上一者，天也；天者数一，天得日，昭然大明则王，故为字一与日王并合成皇字也。一为天，天亦君长也，日亦君长也，王亦君长也，三君长相得成字名为皇。皇者，乃言其神盛煌煌，故名为皇也；皇天下第一，无复能上者也。」﹝止﹞

　　〔附〕皇字者，一日而王。上一者天数，得一得日照，然后大明则为王；一与日王合，而成皇字也。一为天，天亦君也，日，君德也，王亦君长也，三君长共成皇。言盛德煌煌，天下第一，无复能上者也。

　　「善哉善哉！师幸哀开以皇字，﹝起﹞愿闻其太平气之字。」「太者，大也，乃言其积大行如天，凡事大也，无复大于天者也。平者，乃言其治太平均，凡事悉理，无复奸私也；平者，比若地居下，主执平也，地之执平也。比若人种善得善，种恶得恶，人与之善用力，多其物。子好善，人与之鲜，鲜其物恶也。气者，乃言天气悦喜下生，地气顺喜上养；气之法行于天下地上，阴阳相得，交而为和，与中和气三合，共养凡物，三气相爱相通，无复有害者。太者，大也；平者，正也；气者，主养以通和也；得此以治，太平而和，且大正也，故言太平气至也。」「善哉善哉！此者乃独言天地中和气，当合相通共治耶？凡事皆当三合共事耶？」「善哉善哉！子之言也，已得天法，帝王象之以治，比若神矣。然为真人具说之，自随而记之。」「唯唯。」「元气与自然太和之气相通，并力同心，时怳怳未有形也，三气凝，共生天地。天地与中和相通，并力同心，共生凡物。凡物与三光相通，并力同心，共照明天地。凡物五行刚柔与中和相通，并力同心，共成共万物。四时气阴阳与天地中和相通，并力同心，共兴生天地之物利。孟仲季相通，并力同心，各共成一面。地高下平相通，并力同心，共出养天地之物。蠕动之属雄雌合，乃共生和相通，并力同心，以传其类。男女相通，并力同心共生子。三人相通，并力同心，共治一家。君臣民相通，并力同心，共成一国。此皆本之元气自然天地授命。凡事悉皆三相通，乃道可成也。﹝止﹞

　　〔附〕太者，大也，言其积大如天，无有大于天者。平者，言治太平均，凡事悉治，无复不平，比若地居下执平。比若人种刈，种善得善，种恶得恶。耕用力，分别报之厚。天气悦下，地气悦上，二气相通，而为中和之气，相受共养万物，无复有害，故曰太平。天地中和同心，共生万物。男女同心而生子，父母子三人同心，共成一家，君臣民三人共成一国。

　　共生和，三事常相通，并力同心，共治一职，共成一事，如不足一事便凶。故有阳无阴，不能独生，治亦绝灭；有阴无阳，亦不能独生，治亦绝灭；有阴有阳而无和，不能传其类，亦绝灭。故有天而无地，凡物无于止；有地而无天，凡物无于生；有天地相连而无和，物无于相容自养也。故男不能独生，女不能独养，男女无可生子，以何而成一家，而名为父与母乎？故天法皆使三合乃成。故古者圣人深知天情，象之以相治。故君为父，象天；臣为母，象地；民为子，象和。天之命法，凡扰扰之属，悉当三合相通，并力同心，乃共治成一事，共成一家，共成一体也，乃天使相须而行，不可无一也。一事有冤结，不得其处，便三毁三凶矣。故君者须臣，臣须民，民须臣，臣须君，乃后成一事，不足一，使三不成也。故君而无民臣，无以名为君；有臣民而无君，亦不成臣民；臣民无君，亦乱，不能自治理，亦不能成善臣民也；此三相须而立，相得乃成，故君臣民当应天法，三合相通，并力同心，共为一家也。比若夫妇子共为一家也，不可以相无，是天要道也。此犹若人有头足腹，乃成一身，无可去者也；去之即不足，不成人也。是天地自然之数也。故古者圣人取法于天，故男子须得顺善女与为治，然且有善子。男者，君也；女者，臣也；子者，民也。故天命治国之道，以贤明臣为友，善女然后能和其子也，善臣然后能和其民也。善女然后能生善子，善臣然后能生善民，民臣俱好善，然后能长安其上也。真人欲乐知其效，天者，君也；地者，臣也；天雨周流，雨之善地，生物善；雨之恶地，生物恶，此之谓也。今父母君臣，尚但共持其大纲纪耳。大要实仰衣食于子，人无子，绝无后世；君少民，乃衣食不足，令常用心愁苦。故治国之道，乃以民为本也。无民，君与臣无可治，无可理也。是故古者大圣贤共治事，但旦夕专以民为大急，忧其民也。若家人父母忧无子，无子以何自名为父母，无民以何自名为君也。故天之法，常使君臣民都同，命同，吉凶同；一职一事失正，即为大凶矣。中古以来，多失治之纲纪，遂相承负，后生者遂得其流灾尤剧，实由君臣民失计，不知深思念，善相爱相通，并力同心，反更相愁苦。夫君乃一人耳，又可处深隐，四远冤结，实闭不通，治不得天心，灾变怪异，委积而不除。天地所欲言，人君不得知之，大咎在此，不三并力，聪明绝，邪气结不理。上为皇天大仇，下为地大咎，为帝王大忧，灾纷纷不解，为民大害，为凡物大疾病，为是独积久矣，非独今下古人过所致也。真人亦知之乎？」「

　　知如此久矣，实不知其所由致，故问之诚冤，今当奈何之乎？」「然天太平气方到，治当得天心，乃此恶悉自除去，故天使吾具言之。欲使吾救其失，为出正文，故使真人来悉问之也，此所由生凶也。不象天地元气自然法，不三相通，并力同心，故致此也。若三相通，并力同心，今立平大乐，立无灾。」「愿闻治之当云何乎哉？」「急象天法，如比上为也。天法，凡事三并力同心。故天以三光为文，三光常相通共照，无复绝时也。天券出以来，人以书为文以治，象天三光，故天时时使河洛书出，重敕之文书人文也。欲乐象天洞极神治之法度，使善日兴，恶日绝灭。书者，但通文书三道行书也。君宜善开导其下，为作明令示敕，教使民各居其处而上书，悉道其所闻善恶。因却行，亦可但寄便足，亦可寄商车载来，亦可善自明姓字到，为法如此，则天下善恶毕见矣。君导天气而下通，臣导地气而上通，民导中和气而上通。真人传书，付有德之君，审而聆吾文言，立平立乐，灾异除，不失铢分也。吾书敬受于天法，不但空陈伪言也。天诛杀吾子，亦知是谪重耶？」「唯唯。」「欲得吾书，信得即效司之，与天地立响相应，是吾文信也。以此大明效证，可毋怀狐疑。夫治国之道，乐得天心自安者，但行此效，与天响相应，即天与人谈之明券也。吾但见真人常乐助有德之君，欲报天重功，故一二言之耳。吾知其失在此，闭不通□□得书，君为制作明教善令。言从今以往，吏民宜各居其处，力上书，悉道善恶，以明帝王治，以通天气，勿得相止，止者坐其事三年。独上书尽信，无欺文者，言且召而仕之。其仕之云何，各问其才能所长，以筋力所及署其职。何必署其筋力所能及乎？天之事人，各因其能，不因其才能，名为故冤人，则复为结气增灾。所以然者，人所不及，虽生之死，犹不能为也。今人所乐，极乐得善物金玉也。今使明君有教，言人有能抚手尽得天下县官金银奇伪之物，不以过汝，尽以与汝，其人极乐得之也，力而不及物，系其两手弊尽之，犹不能致也。今为人父母君，将署臣子之职，不以其所长，正交杀之，犹不能理其职事，但空乱其官职，愁苦其民耳；官职乱，民臣愁，则复仰呼天，自言冤，上动天，复增灾怪。故古圣贤欲得天心，重慎署置，皆得人心，故能称天心也。其称天心云何？行之得应其民，吏日善且信忠，是其效也；则迁之以时，是助国得天心之人也。或但有乐，一旦贪名得官，其行无效，不称天心无应者。夫帝王乃承天心而治，一当称天心，不称天心为过。故其治无善放应，当退使思过，如此则天已喜，而天下莫不尽忠信，尽其能力者也。幽隐远方闻之，无藏其能者也。其上书急者，人命至重，不可须臾。人且复啼呼冤，今复结增怪变，疾解报之。其事可忍者须秋冬，何必须秋冬乎？然秋者物毕成，冬者物毕藏，天气定也。物以仲秋八月成熟，其实核可分别，故当顺天地之法，始以八月分别视之。九月者，天气之究竟也，物到九月尽欲死，故当九月究竟读视之，观其善恶多少。十者，数之终也，故物至十月而反初。天正以八月为十月，故物毕成；地正以九月为十月，故物毕老；人正以亥为十月，故物毕死。三正竟也，物当复生。故干在西北，凡物始核于亥，天法以八月而分别之，九月而究竟之，十月实核之，故天地人三统俱终，实核于亥。故十月而实核，下付归之。所以然者，此八月九月十月三月也，天地人正俱毕竟，当复反始。不实不核，不得其意，天地且不悦喜，其灾不除，复害来年。故八月而分别视之，九月而究竟之，十月而实核，下付归之。令使吏民悉得更思过失，不敢复为也。来年吏民更谨，凡物悉善矣，不归使思过固固，民臣居下失政令，不自知有过，其心不易。天道固固，恶不易矣，故当付归之也。真人欲知其效，今年所付归，因书一通自置之，亦教吏民自记一通置之，视善恶多少，名为天券；来年付归，复置一通，视善恶多少；来年复付归，置一通，视善恶多少；下疏与上所记置，当繇相应，名为天征合符。令吏民更易心为善，得天意，所上当多善，若令大易当大善。若令固固，无变不易，所上固固，如令为恶不止，所上当益恶，吏民大欺忿天，所上当大恶增剧，故是天洞明照心之镜也。不失铢分，以明吏民治行。夫天地比若影响，随人可为不脱也。真人幸有善意，努力卒之慎之。子虽来问此，若无事无益，天内默视，子口可言，以何明之以言也？夫人言事，辞详善，人即报之以善，响亦应之以善；其言凶恶不祥，人亦报之以恶，响亦应之以恶也。凡事相应和者，悉天使之也。子宁解耶？」「唯唯。」「夫天乃高且远尊严，安可事事自下与人言语乎？故其法皆以自然应和之也。子心今开不？」「唯唯。已解，愿及天师复假一言。」「行道之。」「中古皇无文，不三相通，以何能安之乎？」「善哉，子之言也。天运使其时人直质朴，其人皆怀道，而信又专一；但流言相通，人人各欲至诚信，思称天心，乃无一相欺者也。故君臣民三，并力同心相通，故能相治也。如使不同心为一家，即乱矣。今者承负，而文书众多，更文相欺，尚为浮华，贤儒俱迷，共失天心，天既生文，不可复流言也。但当实核得其实，三相通即天气平矣。天法者，或亿或万，时时不同，治各自异，术各不同也。今者太平气且至，当实文本元正字，乃且得天心意也。子不能分别，天地立事以来，其治亿端，行其事，悉得天应者是也；不得天应者，非也；是即其大明天券征验效也。宁解耶？」「唯唯。」「行去，勿得复问。今非不能为子悉记，天地事立以来，事事分别解天下文字也，但益文难胜记，不可为才用，无益于王治，故但悉指授要道而言。夫治不理，本由天文耳，是天地大病所疾也，古时贤圣所共憎恶也。故道为有德君出，不敢作文，皆使还守实，求其根，保其元，乃天道可理，国自安。真人虽好问，勿复令益文也，去思之。」「唯唯。」

　　右包裹元气自然天地凡事三合相通并力同心天明券和皇平治法
　　太平经合校卷四十九丙部之十五
　　太平经卷之四十九
　　急学真法第六十六
　　「真人前，今良和气且俱至，人但当游而无职事，当以何明其心而正其意，常使其忽然忘为邪恶，而日好为善，不知置。令帝王垂拱而无可治，上善之人满其朝，忠信孝子皆毕备，当以何致之乎？真人有天性好善之心，常汲汲忧天道，宜自精，具陈说之。」「然，但当急学之以真道真德真仁耳。」「何以当学以真道哉？」「然，道乃能导化无前，好生无辈量。夫有真道，乃上善之名字；夫无道者，乃最恶衰凋凶犯死丧之名称也。」「真人此今但说真善哉，吾无以加之。何以当学之以真德？」「夫人有真德，乃能包养无极之名字。夫无德者，乃最劣弱困穷小人之名字也。」「善哉，真人之言，吾复无以加之也，真真是也。何以当学之以仁道也？」「仁者，乃能恩爱，无不包及，但乐施与无穷极之名字。夫不仁之人，乃好德反恶典与，是乃大贪鄙之名称，与禽兽同志，无可以自别异也。」「善哉！真人之言，吾复无以加此也。今真人说三事，吾无以加此也。今人当学为善邪？不当邪？」「当力学为善。」「夫为善，亦岂有名称字不邪？」「小子不及，唯师开示之。」「然，夫为善者，乃事合天心，不逆人意，名为善。善者，乃绝洞无上，与道同称；天之所爱，地之所养，帝王所当急，仕人君所当与同心并力也。夫恶者，事逆天心，常伤人意；好反天道，不顺四时，令神祇所憎，人所不欲见父母之大害，君子所得愁苦也，最天下绝凋凶败之名字也。故人之行，失吉辄入凶，离凶则入吉；一吉一凶，一善一恶，为不纯谨之徒，子宁知之？」「唯唯。」「令于真人意，凡人之行当云何哉？」「然，人今不力学道，辄为无可知道，辄名无道之人。夫无道之人人，最为恶凶人也。今不力学德，辄为无可知德，夫无德而好害伤之人，乃凶败之符也。今人不力学仁，已不仁矣；夫不仁之人，乃与禽兽同路，人与禽兽同心，愈于死少耳。今人不旦夕力学善，失善即入恶。〈起〉夫恶乃死凶之处故凡人不力学吉，辄乃入凶，夫凶乃天下恶名称。」〈止〉「善哉，子已长入真道，不复还反恶矣。今真人久怀智而作愚，何哉？」「不敢行。」「子幸有能，极陈子所言，吾甚喜之。今能极于此，子曾但见吾言说，反中弃而止耶？」「不敢也。见师比敕使说，适意有所不及，不敢悉言之。」「善哉子之言，常大谦。」「今能极意真门，唯天师录示所不及。」「然，子向所言悉是也。是故古者大圣三皇，常自旦夕力学真道，见不好学真道者，名为无道之人。夫无道之人，其行无数，天之大重怨。夫无道之人，本天不欲覆盖，地不欲载也，神灵精鬼所不欲佑，天下所共苦也。圣人贤者君子乃大疾无道之人。故古者上皇之时，人皆学清静，深知天地之至情，故悉学真道，乃后得天心地意，人不力学德，名为无德之人。夫无德之人，天不爱，地不喜，人不欲亲近之，其行常行事不为德；乃为王者致害，为君子致灾，鬼神承天教，不久与为治。是故古者贤圣大儒，见无德之人，不与其通言语也；不力旦夕学仁，即且忽事为不仁。夫不仁之人，言即逆于凡事，伤人心，不合天意，反与禽兽相似，故古者圣贤不与其同路也。今人不事师，力学善，即且愚暗，不知为善也，反且恣其无知之心，轻为恶。夫恶人下愚蔽暗之人，其行乃不顺天地之道，尚为君子得事，戮其父母，愁其宗亲，为行无法，鬼神承天心为使不喜之，为害甚处三，法所当诛。古者圣贤以为大怨，故古者悉自实核其学问也，合于天心，事入道德仁善而已，行要当合天地之心，不以浮华言事。所以然者，且失天法，失之即入凶绝短命矣，或害后世。天道不误，有格法。夫不力学大吉之道，反事者轻忽自易，必且入凶。夫凶者乃天地人万物所疾恶，不可久存，是大患之本，祸之门户，过而陷其中便死，不得还悔过反故也。天下莫不共知之，而下士大愚，常共笑道，不知守道，早避凶害，传传为愚，更相承负。后生愚暗，复剧于前。故真道闭而不通，令人各自轻忽，不能穷竟其天年，其大咎过，乃由此也。真人见吾书，宜深计之，慎无闭藏，以付贤柔明，使其觉悟。是故古道乃承天之心，顺地之意。有上古大真道法，故常教其学道、学德、学寿、学善、学谨、学吉、学古、学平、学长生。所以尽陈善者，天之为法，乃常开道门；地之为法，常开德户。古之圣贤为法，常开仁路。故古者圣贤，与天同心，与地合意，共长生养万二千物，常以道德仁意传之，万物可兴也；如以凶恶意传之，凡物日衰少。故有道德仁之处，其人日多而好善；无道德仁之处，其人日衰少，其治日贫苦，此天地之格悬法。夫有至道明德仁善之心，乃上与天星历相应，神灵以明其行。故古者圣贤常思为善无极，力尽乃以不敢有恶念凶路也。夫下愚之人，其心常闭塞，实无知，不可复妄假之以凶衰之恶路也，不自知大失天道，相随为恶以为常，习俗不能自退还也。是以吾上敬受天书教敕，承顺天心开辟之，大开上古太平之路，令使人乐为善者，不复知为恶之术。天下之人其志也常高，而其所成者反常下，不能应其本所志念也。故夫上士忿然恶死乐生，往学仙，勤能得寿耳，此上士是尚第一有志者也。中士有志，疾其先人夭死，忿然往求道学寿，勤而竟其天年耳，是其第一坚志士也。其次疾病多而不得常平平，忿然往学，可以止之者，勤能得复其故，已小困于病，病乃学，想能禁止之，已大病矣。其次大病剧，乃求索道术，可以自救者已死矣。是故吾书教学人，乃以天长寿之法，旦夕自力为之，才得且平平耳；如以平平之法学，凡人已入凶矣。愚者不知天下凡人，其本志所为，常念善高已者，不能应其所志，故为其高举之，上极于仙，即才得保其天年耳。夫大贤者志十得十，必与吾道书相应；中贤者志十，或中止更懈，才得五，小人朝志之，暮忘其所言。故大高举者，乐使其上中下各得其心所志念。今下古人大愚，去真道远，力学以天正文法，才不陷于伪欺耳；学以平平之文，已大欺矣；学以习文好言，大伪奸猾已起矣。天以帝王为子，恶下欺上。夫人行下多邪伪，即上道德仁君无所信，下民人无所附归其命。夫力旦夕教学以真道耳，力学以善道，才得平平之道也；力学以平平之道，已入浮华矣；入浮华，凡人大迷惑穷困矣，便成大凶恶之路。帝王为愁苦，人不可治。真人欲知是信，比若人家慈父母，日教其子为善，自苦绝衣食养之老，尚固固为恶，何况凡人乃相示教以浮华之文哉？以吾书不信也，使凡人见吾书者，各自思所失。中古以来，有善道者皆相教闭藏，不肯传与其弟子，反以浮华伪文教之；为是积久，故天道今独以大乱矣。天地灾怪，万类不空也。贤儒宜各深思□□。然吾今虽不旦夕与俗人同处，昭然已知之矣。天下大疾苦之，故使吾出此文以告属之，吾不空也。真人实宜重慎之，且有天谪。」「唯唯。不敢也。每见天师言，常骇栗。」「子之言是也，即天且大悦大喜，不害子也。」「唯唯。」「凡人虽力旦夕学，敕教以真德，尚才得平平之德耳；学以平平之德，已入邪伪德矣；学以邪伪德，愚人已无复数矣。无有真德，恣心而行，此纯君子之贼。力学以上仁，才得成中仁耳；力学以中仁，其行才平平，无有仁也；学以不仁，愚人已成盗贼矣。不自知杀伤无复数。恣意而行，不用道理，是正天怨地咎，人之大贼。力旦夕学以大吉之道，才得中吉耳；学以中吉，才得小吉耳；学以小吉，此已入凶道矣；学以凶道，已不复救矣。俱大暗昧无一知，见天道言其不真，但欺纯信，其愚心妄言，上千天文，下乱地理，为百姓害灾。是故吾道书学凡人也，乃大学之，使其上列真仙，如不能及真仙，可得平安，不为有德之君忧，真人宜深思惟吾言，勿复反怪之。」「唯唯。」「今吾乃为天谈，当悉解天地开辟以来承负之责，不能大张之，以上大道大德之法，上寿之术，上善之路。人失诸暗昧，诚久信其愚蔽之心，人会为恶，不可禁止，犹复不能解其承负天地之谪过。真人宁晓吾言耶？」「唯唯。」「夫圣贤高士，见文书而学，必与吾书本相应，不失丝发之间；中士意半达，必得其半；下士自力，勤能不失法，所以大举天民。凡人者乐其上下中无失法者，皆得正道，各自爱，不敢轻事为大忧。上士得吾道，学之不止，可为国之良臣，久久得其要意，可以度世，不复争讼事视权也；中士学吾道，可以为良善小臣，可以竟其天年；小人学吾道，可以长谨，父慈母爱，子孝兄长，弟顺，夫妇同计，不相贼伤，至死无怨，魂神居地下，尚复长，不复见作事，不见名为恶子，无夭年戮死者也。夫古者本元气天生之时，人尽乐学欲仙，尚不能寿；才使人各畏死，不犯刑法耳。夫下古人大愚，反诵浮华相教，共学不寿之业，生时忽然，自言若且无死，反相教，无可爱惜，共兴凶事，治死丧过生，生乃属天也，死乃属地，事地反过其天，是大害也。吾以是行占之，知其俱愚积久，无一知也。凶事兴，即鬼大盛，共疾杀人，人不得竟其天命。夫力学真道，才得伪道；力学真德，尚才得伪德耳。何况下古之人，反相学以浮华之文，其去道远哉！困穷不得复相拘制，反相教为章奏法律，辩慧相持长短。夫教其为仁，尚愁其不仁，及教其学为不仁之路。天乃为人垂法，天自名为大道，地自名为德。所以然者，夫天地，乃万物之父母，凡事君长；故常导之以善，不敢开昌导，教之以凶恶之路，而况人乎？人者，天之子也，当象天为行。今乃失法，故人难治。教导之以道与德，乃当使有知自重自惜自爱自治。今反开之以刑法，使其视死忽然，尚勇力自轻，令使传相治，因而相困，反更相克贼，迭相愁苦，故天下人无相爱者，大咎在此。真人知之耶？慎之。」「唯唯。」「夫力敕教其仁，尚苦不仁，下古之人反相教数书，已大薄矣，其相憎怨不得绝。力教其为吉，尚苦不吉，下古之人反相敕力学死丧之具，豫与凶事以待之，日死不以其寿，几灭门矣；而不自知过误，临时呼天号地，自言冤，王治不平，使我失年内行自得之。愚人不防其本，罪定乃悔，不为谨以无益也，虽号死其口，犹不复救矣。故吾今力敕教以大仙经道，才开其寿阶耳；学人以德，才使其仁；学人以仁，才使其平平保；其故不敢相欺夺人财物也。学人以平平，已失法矣；学人以法，已失相克贼矣；学人相克贼，已入大武矣；入大武，即民已无罪而欺矣，困穷也成盗贼。故吾承天道法，开大吉之门，闭其凶恶之路，开天太平之阶，人人诵之，且各自谨，无可复治也；致令天时运转，乐王者乃长游而无事。是故吾书悉考凡事之本元，才得其中也；考其中，已得其下矣；学愚人以下，已大乱矣。今下古，所以帝王虽有万万人之道德，仁思称天心，而凶不绝者，乃承负

灾乱以来独积久，虽愁自苦念之，欲乐其一理，变怪盗贼万类，夷狄猾夏，乃先王之失，非一人所独致，当深知其本。是以天使吾出书，为帝王解承负之过。真人以吾道不与天相应，今但案吾文行之，不失铢分，立相应矣。是吾文大信，不力行以解冤结，天道安能默空相应乎？夫愚不学，安能贤乎？夫贫而不耕，安能收耶？学辄日贤，耕辄有收。行吾书，其□□如是矣。吾保之，不学无求贤，不耕无求收，子知之乎？」「唯唯。」「真道以正也，大德兴盛仁，各得其所矣。治平而言，莫不失一。真人解未？幸欲报天地之功而得寿者。努力信道勿懈。」「唯唯。今愚生欲复有所问，不敢卒言。」「平行。」「今天师以何知人大无道德仁也？」「善哉子之言，观其人行言云何。」「愿闻之。」「然，睹道人而忿然反非之，以知其洞无道之人；睹德而非恶之，以知为大无德之人；睹仁而非之，以知为大恶不仁之人；睹善谨而非之，以知为不谨不善之人。天性：凡同志者相爱，异志者相憎，善人亦疾苦恶人，恶人亦疾苦善人。真人宁解不？」「唯唯。」「夫古者圣贤见人，不即与其语，但精观占视其所好恶以知之矣。正以此镜其行，万不失一。」「善哉！」「故夫道者，乃与皇天同骨法血脉，故天道疾恶好杀，故与天为重怨；地者与德同骨法血脉，故恶人伤害，与地为大咎；夫仁与圣贤同骨法血脉，故圣贤好施仁而恶夺，故与圣人仁为大仇。是故昔者圣贤，深知此为三统所案行，故其制法，不敢违离真道与德仁也。故天行者与四时并力，天行气，四时亦行气，相与同心，故逆四时者，与天为怨；地者与五行同心并力，共养凡物，未当终死，而见伤害，与地为大咎；圣贤与仁同心并力，故游居常尊道而贵德，倚附仁而处，如人好夺而不仁，与圣贤为怨仇。故火为心，心为圣。故火常倚木而居，木者仁而有心。火者有光，能察是非，心者圣而明。故古者大圣贤，常倚仁明而处，归有道德仁之君，故吾重戒。真人以吾书付归有道德仁明之君，必且乐好吾道，深知其意，案而效之，与神无异，吾不自誉于真人也；行之得应，必如重规合矩，乃后下古之人且念吾言。」「唯唯。」「行去，力之勉之，力学道德与仁，余者无可为者，出此书，无令藏。」「唯唯。」

　　右重明贤人心以解愚暗书疑者宜取诀于此
　　太平经合校卷五十丙部之十六
　　太平经卷之五十
　　去邪文飞明古诀第六十七
　　六端真人纯稽首再拜谨具，「敢问上皇神人求真，吾欲使天地平安，阴阳不乱，常顺行，灾害不得妄生，王者但日游冶，为大乐之经，虽所问上下众多，岂可重闻乎？」「善哉深乎！子之所问也，何其密达也！正问此要会，子其欲进至道而退去邪文邪？」「诺。」「今且悉说之。子积善于天，吾何敢匿之。今为子眷眷其善，究于神明之心，吾不言不行，恐逆天意。若天故使子求问之也，为子具分别言，自随而记之，慎无遗也。帝王能力用吾书，灾害悉已一旦除矣，天下咸乐，皆欲为道德之士，后生遂象先世，老稚相随而起，尽更知求真文校事，浮华去矣；心究洽于神灵，君无一忧，何故不日游乎哉？如是天地凡事，各得其所，百神因而欢乐，王者深得天意，至道往佑之，但有日吉，无有一凶事也。吾言诚诚□□，万不失一也。但恐得之不行，众邪结也，灾异浮华，天地阴阳之大病也；大病而不治，以何得解愈哉？子既来问事，为天语言，子详思吾书上下之辞，幸有至意，慎无乱之。」「唯唯。」「诚得归便处，日夜惟思，得传而记之，反复重疏，冀其万世无有去时也。天地开辟，言语书文，前后相因事，同气者以类相明，求其类而聚之，其道日以彰明，无有衰时也。故自古到今，众圣共为天谈，众贤者同其辞，共为圣谋〈起〉帝王者，天之贵子也。子承父教，当顺行之，以除天地之忧，因得其佑，故常思力行之。〈止〉吾道□□哉？见事当觉，不觉天地神明，当更求亿亿万万、千千百百、十十一一、事皆当相应，然后乃审可用也。为不相应，急复求索，其兄弟比类，且有相应，不失一者，是也。凡事皆当如斯，以何审知其相应乎哉？相应者，乃当内究于心，外应于神祇，远近相动，以占事覆下，则应者是也；不相应者，说皆非也。慎之无妄言，令使人无后世也。所以然者，其说妄语无后，不可久用，故使人无后也。治道日衰，乖逆皆异言，此实非也，皆应乱天文地理，不应圣人心者，神不可使也。故言者，当内究于人情心，乃后且外洽，究于神祇也。是者，即拱得失，天文之戒也。积文以类相从，使众贤聚之，撰其中十十相应，应于人心神祇者以为文，共安其意，试之以覆下，如此乃万世不可易也。覆者，乃谓占事则应，行之则应至是也。然后可以困成天经法，是正所谓以调定阴阳，安王者之大术也。此乃可以转凶祸以为福，使人民更寿，何故乎？天文地理正，则阴阳各得其所；阴阳各得其所，则神灵俱大喜；神灵喜，则佑人民，故帝王长安而民寿也，可不力勉乎哉矣？

　　飞明者，三光之小者也，皆连于地下，乃上悬系于天，其动与地人民万物相应和，是要文之证也。其书文占事，百百十十相应者是也，不相应和者非也。以是升量平之，其邪文邪书悉尽绝去矣。取过事以效今事，随天可为，视天可兴，无乱天文，与天同力，可谓长吉。夫天但可顺不可逆也，因其可利而利之，令人兴矣；逆之者令人衰，失天心意亡矣。」

　　移行试验类相应占诀第六十八
　　凡移徙转行之文，天行书也，阴阳交合，天文成。帝王人民万物，皆以其理中行，得其意者吉，失其意者悉凶。事有逆顺，不可不谨善详也。欲知其审，以五五二十五事试之，取故事二十五，行事二十五家，详记其岁日月时所从来，其五音属谁手，以占吉凶，验百百十十相应者是也。此审得天地之分理安，王者不疑也。民臣不失其职，万物各得其所，不若此书言，乱邪之文不可用也。以升量之，误人之文，有敢用者，后世无子。所以然者，贼伤人民，失天地之分部。天地主生，人反乱其阴阳，故令使人无后也。古者无文，天反原之，已出天行书之后，皆已知天道意，而故为之犯者，死多不寿而凶，正此也。

　　施有兄弟，以类相应和，五岳万里相应，以精详念思，其中事善善相应，贱贱相和，其多少高卑，万不失一也。常效以五五二十五气，应为二十五家，二十五丘陵，书十百相应，地谶也。比其气相加，兄弟地也。其人民好恶同。又诸色禽兽草木相类，此即同气地也。以此分明，地审相应，不水气兄弟者，其鱼鳖相类，以是为占，分别其所出，万物凡事，其可知矣。其象同者，其形同也；其象异者，其形异，是非正此也。

　　丹明耀御邪诀第六十九
　　丹明耀者，天刻之文字也，可以救非御邪。十十相应愈者，天上文书，与真神吏相应，故事效也；十九愈者地文书，与阴神相和；十八相应愈者，中和人文也。以此效之，其余皆邪文也，不可用也，所以拱邪之文也，乃当与神相应，不愈者皆误人，不能救死也。或有鬼神所使书文，不可知而治愈者，是人自命禄为邪之长也，他人不能用其书文也，以此效聚众刻书文也邪？乃可刻而尽使之无人之野处也，是文宜一一而求之，不可卒得也。

　　草木方诀第七十
　　草木有德有道而有官位者，乃能驱使也，名之为草木方，此谓神草木也。治事立愈者，天上神草木也，下居地而生也。立延年者，天上仙草木也，下居地而生也。治事立诀愈者，名为立愈之方；一日而愈，名为一日而愈方；百百十十相应愈者是也。此草木有精神，能相驱使，有官位之草木也；十十相应愈者，帝王草也；十九相应者，大臣草也；十八相应者，人民草也；过此而下者，不可用也，误人之草也。是乃救死生之术，不可不审详。方和合而立愈者，记其草木，名为立愈方；一日而愈者，名为一日愈方；二日而治愈者，名为二日方；三日而治愈者，名为三日方。一日而治愈者方，使天神治之；二日而治愈者方，使地神治之；三日而治愈者方，使人鬼治之。不若此者，非天神方，但自草滋治之，或愈或不愈，名为待死方。慎之慎之。此救死命之术，不可易，事不可不详审也。

　　生物方诀第七十一
　　生物行精，谓飞步禽兽跂行之属，能立治病。禽者，天上神药在其身中，天使其圆方而行。十十治愈者，天神方在其身中；十九治愈者，地精方在其身中；十八治愈者，人精中和神药在其身中。此三者，为天地中和阴阳行方，名为治疾使者。比若人有道而称使者，神人神师也。是者天地人精鬼使之，得而十十百百而治愈者，帝王上皇神方也；十九治愈者，王侯之神方也；十八治愈者，大臣白衣至德处士之神方也；各有所为出，以此候之，万不失一也。此三子皆为天地人行神药以治病，天使其各受先祖之命，着自然之术，其中不得去也。比若凤凰麒麟，着德其身；比若蜂虿，着毒其身，此之谓也。当深知天道至要意，乃能明天道性，有益于帝王治，使人不惑也。如不知要文，但言天下文书，悉可用也。故十七中以下皆为邪，不与三瑞相应，为害其深。故治十伤一者，不得天心意；十伤二者，不得地意；十伤三者，不得人意；十伤六七以下，皆为乱治。阴阳为其乖逆，神灵为其战斗。是故古者圣王帝主，虽居幽室，深惟思天心意，令以自全，自得长寿命。吾书辞上下相集厕以为文，贤明读之以相足，此乃救迷惑，使人长吉而远凶害，各当旦夕思其至要意，以全其身。夫古今百姓行儿歌诗者，天变动，使其有言；神书时出者，天传其谈，以付至德，救世失也。夫天道恶杀而好生，蠕动之属皆有知，无轻杀伤用之也；有可贼伤方化，须以成事，不得已乃后用之也。故万物芸芸，命系天，根在地，用而安之者在人；得天意者寿，失天意者亡。凡物与天地为常，人为其王，为人王长者，不可不审且详也。

　　去浮华诀第七十二
　　欲得知凡道文书经意，正取一字如一竟。比若甲子者何等也？投于前，使一人主言其本，众贤共违而说之，且有专长于天文意者，说而上行，究竟于天道；或有长于地理者，说而下行，洽究于地道；或复有长于外傍行，究竟四方；或有坐说，究于中央；或有原事，长于万物之精，究于万物；或有究于内，或有究于外，本末根基华叶皆已见，悉以类象名之。书凡事之至意，天地阴阳之文，略可见矣。其头足皆具，上系下连，物类有自然，因共安其意，各书其辞，善者集成一说。是以圣人欲得天道之心意，以调定阴阳，而安王者，使天下平，群神遍悦喜；故取众贤荣贯中而制以为常法，万世不可易也。今所以失天道意者，夫贤者一人之言，知适达一面，明不尽睹，不能用流六方，洽究达内外七处，未能源万物之精，故各异说，令使天书失本文，乱迷惑者，正此也。凡事欲正之者，各自有本可穷，阴阳不复易，皆当如此矣。不者，名为孤说独言，不得经意，遂从一人之言，名为偏言。天地之性，非圣人不能独谈通天意也。故使说，内则不能究于天心，出则不能解天文明地理，以占覆则不中，神灵不为其使，失其正路，遂从惑乱，故曰就浮华，不得共根基至意，过在此，令使朴者失其本也。令天道失正，阴阳内独为其病，乖乱害气数起，帝王愁苦，其心不能禁止，变气连作，人民不寿，以此为大咎，贤明共失天心。又去圣人流久，遂不能得其分理，此名为乱道。所以然者，经道凡书记，前后参错，为天地谈。凡事之头首，神灵之本也，故得其本意者，神灵不复战怒而行害人也；则恶气闭藏，盗则断绝；盗贼止，则夷狄却降，风雨为其时节，是天悦喜之明效也。喜则爱其子。是故帝王延命也，泽流其人民，则及其六畜禽兽，究达草木，和气俱见，则邪恶气消亡，则正气更明，是阴阳自然之术法。犹比若昼日用事，则夜藏；小人逃亡，则君子行。诈思此言，此言所以益命，分明阴阳而说神也。以为吾书不然也，道以试成，欲知其得失。今试书一本，字投于前，使众贤共违而说之，及其投意不同，事解各异，足以知一人之说，其非明矣，安能理阴阳，使王者游而无事乐乎哉？是故执本者少，而说者众，则无不穷矣；执本者众而说者少，日使道浮且浅，浅而不止，因而乱矣；乱而不止，阴阳不善，邪气便起。故圣王乃宜重本，君子正始也，则无不理矣。不重尊其本，不正其始，则凡事失纪，万物云乱，不可复理，精之明之，惑道邪书去矣。

　　天文记诀第七十三
　　天地有常法，不失铢分也。远近悉以同象，气类相应，万不失一。名为天文记，名曰天书。亿亿万万千千百百十十，若十二日一周子亦是也，十二岁一周子亦是也，六十岁一周子亦是也，百二十岁一周子亦是也。或亿子而同，或万子而同，或千子而同，或百子而同，或十子而同，俱如甲子也。其气异，其事异，其辞异，其歌诗异，虽俱甲子，气实未周，故异也。以类象而呼之，善恶同气同辞同事为一周也。精考合此，所以明古，复知今也；所以知今，反复更明古也。是所以知天常行也，分明洞达，阴阳之理也。书辞误与不前后宜，当以相足，歌音声事事同，所谓大周中周小周法也。得其意，理其事，以调和阴阳，以安王者，是可以效天常法书也。比犹若春秋冬夏，不复误也。今后生皆用命少，未睹一周，何知大小中有三周哉？古常神道乎？故遂失正路，睹须臾之间，又未通洞古今神文，遂从偏辞，自言是也。正犹春儿生而死，不睹秋事；夏生而终，不睹冬事。说者当时各见其目前可睹者□□，故虽十辩之，犹不知也，内不然此也。﹝起﹞使天文不效者，正是也。故事不空见，时有理乱之文，道不空出，时运然也。故古诗人之作，皆天流气，使其言不空也。是故古者圣贤帝王，见微知着，因任行其事，顺其气，遂得天心意，故长吉也。逆之则水旱气乖迕，流灾积成，变怪不可止，名为灾异。众贤迷惑，不知但逆气，不顺时务所为也，不可不重慎哉。﹝止﹞

　　〔附〕使天文不效者，时有理乱，道不空出。古者帝王见微知着，因任行其事，顺其气，遂得天心意，如长吉。逆之则水旱气乖忤，流灾积成，变怪不可止，名为灾异。众贤迷惑，不知逆顺之道。

　　天所以使后世有书记者，先生之人知旦寿知自然，入虚静之道，故知天道周终意，若春秋冬夏有常也。后生气流久，其学浅，与要道文相远，忘前令之道，非神圣之人，不能豫知周竟，故天更生文书使记之，相传前后，可相因乐，欲使〈起〉其知之以自安也。逢其太平，则可安枕而治；逢其中平，则可力而行之；逢其不平，则可以道自辅而备之。犹若夏至则为其备暑，冬至则为其备寒，此之谓也。天道有常运，不以故人也。故顺之则吉昌，逆之则危亡。天道战斗，其命伤，日月失度，则列星乱行；知顺时气，日月得度，列星顺行，是天之明证也。能用者自力，无敢闭藏，慎无贼伤；天之秘书，以归仁贤，原明上下，令以自安。〈止〉

　　灸刺诀第七十四
　　〈起〉灸刺者，所以调安三百六十脉，通阴阳之气而除害者也。三百六十脉者，应一岁三百六十日，日一脉持事，应四时五行而动，出外周旋身上，总于头顶，内系于藏。衰盛应四时而动移，有疾则不应，度数往来失常，或结或伤，或顺或逆，故当治之。灸者，太阳之精，公正之明也，所以察奸除恶害也。针者，少阴之精也，太白之光，所以用义斩伐也。治百中百，治十中十，此得天经脉谶书也，实与脉相应，则神为其驱使；治十中九失一，与阴脉相应，精为其驱使；治十中八，人道书也，人意为其使；过此而下，不可以治疾也，反或伤神。甲脉有病反治乙，名为恍惚，不知脉独伤绝。故欲乐知天道神不神，相应与不也，直置一病人前，名为脉本文，比若书经道本文也。令众贤围而议其病，或有长于上，或有长于下，三百六十脉，各有可睹，取其行事，常所长而治诀者以记之，十十中者是也，不中者皆非也，集众行事，愈者以为经书，则所治无不解诀者矣。〈止〉天道制脉，或外或内，不可尽得而知之也，所治处十十治诀，即是其脉会处也；人有小有大，尺寸不同，度数同等，常以窞穴分理乃应也。道书古今积众，所言各异，名为乱脉也；阳脉不调，反治阴脉，使人被咎，贼伤良民，使人不寿。脉乃与天地万物相应，随气而起，周者反始。故得其数者，因以养性，以知时气至与不也，本有不调者安之。古者圣贤，坐居清静处，自相持脉，视其往来度数，至不便以知四时五行得失，因反知其身衰盛，此所以安国养身全角者也，可不慎乎哉！人惑随其无数灸刺，伤正脉，皆伤正气，逆四时五行，使有灾异；大人伤大，小人伤小，尽有可动遥不居其处者，此自然之事也。是故古圣贤重之，圣帝王居其处，候脉行度，以占知六方吉凶，此所谓以近知远，以内知外也，故为神要道也。

　　神祝文诀第七十五
　　〈起〉天上有常神圣要语，时下授人以言，用使神吏应气而往来也。人民得之，谓为神祝也。祝也祝百中百，祝十中十，祝是天上神本文传经辞也。其祝有可使神伭为除疾，皆聚十十中者，用之所向无不愈者也。〈止〉但以言愈病，此天上神谶语也。良师帝王所宜用也，集以为卷，因名为祝谶书也。是乃所以召群神使之，故十愈也。十九中者，真神不到，中神到，大臣有也。十八中者，人神至，治民有也。此者，天上神语也，本以召呼神也，相名字时时下漏地，道人得知之，传以相语，故能以治病，如使行人之言，不能治愈病也。夫变事者，不假人须臾，天重人命，恐奇方难卒成，大医失经脉，不通死生重事，故使要道在人口中，此救急之术也。欲得此要言，直置一病人于前，以为祝本文，又各以其口中密秘辞前言，能即愈者，是真事也；不者，尽非也，应邪妄言也，不可以为法也。或有用祝独愈，而他傍人用之不决效者，是言不可记也；是者鬼神之长，人自然使也，名为孤言，非召神真道也。人虽天遥远，欲知其道真不？是与非相应和，若合符者是也，不者非也。

　　葬宅诀第七十六
　　葬者，本先人之丘陵居处也，名为初置根种。宅，地也，魂神复当得还，养其子孙，善地则魂神还养也，恶地则魂神还为害也。五祖气终，复反为人。天道法气，周复反其始也。欲知地效，投小微贱种于地，而后生日兴大善者，大生地也；置大善种于地，而后生日恶者，是逆地也；日衰少者，是消地也。以五五二十五家冢丘陵效之，十十百百相应者，地阴宝书文也；十九相应者，地阴宝记也；十八相应者，地乱书也，不可常用也；过此而下者，邪文也，百姓害书也。欲知其审，记过定事，以效来事，乃后真伪分别。可知吾书，犹天之有甲，地之有乙，万世不可易也。本根重事效，生人处也，不可苟易，而已成事，□□邪文为害也，令使灾变数起，众贤人民苦之甚甚。故大人小人，欲知子子孙孙相传者，审知其丘陵当正，明其故，以占来事。置五五二十五丘陵以为本文，案成事而考之，录过以效今，去事之证以为来事。真师宜详惟念书上下，以解醉迷，名为占阴覆文，以知祖先，利后子孙，万世相传，慎无闭焉。

　　诸乐古文是非诀第七十七
　　诸乐者，所以通声音，化动六方八极之气，其面和则来应顺善，不和则其来应战逆。夫音声各有所属，东西南北，甲乙丙丁，二十五气各有家。或时有集声，相得成文辞，故知声。聆声音以知微言，占吉凶，举音与吹毛律相应，乃知音弦声，宫商角征羽，分别六方远近，以名字善恶云何哉？精者，乃能见其精神来对事也。故古者圣贤调乐，所以感物类，和阴阳，定四时五行。阴阳调则其声易听，阴阳不和，乖逆错乱，则音声难听。弦又当调，宜以九九，次其丝弦，大小声相得，思之不伤人藏精神也。不调则舞乱，无正声音，不可听，伤人藏精神也。故神祇瑞应奇物不来也。故得其人能任，长于声音者，然后能和合阴阳化也。以何知之也？为之神明来应，瑞应物来会，此其人也；不者，皆乱音，不能感动，故不来也。故凡事者，当得其人，若神；不得其人，若妄言；得其人，事无难易，皆可行矣；不得其人，事无大小，皆不可为也。是故古圣贤重举措求贤，无幽隐，得为古。得其人则理，不得其人则乱矣。古文众多，不可胜书。以一事况十，十况百，百况千，千况万，万况亿，亿况无极；事各自有家类属，皆置其事本文于前，使晓知者执其本，使长能用者就说之，视其相应和，中者皆是也，不应又不中者，悉非也。欲知古圣人文书道审不也，此比若呼人，得其姓字者皆应。鬼神亦然，不得姓字不应，虽欲相应和，无缘得达，故不应也。故古者名学为往精，精者，乃精念其事象，可宜复思其言也；极思惟此书策，凡事毕矣。书卷上下众多，各有事，宜详读之，更以相足，都得其意，已毕备，不深得其要意，言道无效事，故见变不能解阴阳战斗。吾书乃为仁贤生，往付有德，有德得之，以为重宝，得而不能善读，言其非道，故不能乐其身，除患咎也。夫大道将见，其如无味乎？用之不可既乎？众贤原之，可以和刚柔，穷阴阳位乎？诸文书毕定，各得其所，不复愦愦乎？恶悉去矣，上帝大乐，民无祟乎？泽及小微，万物扰扰，不失气乎？复反于太初，天地位乎？邪文已消，守元气乎？一者，道之纲；二者，道之横行；三者已乱，不可明也。〈起〉吾道即甲子乙丑，六甲相承受。五行转相从，四时周反始。书卷虽众多，各各有可纪。比若人一身，头足转相使。一字适遗一字起，贤者次之以相补。合其阴阳以言语，表里相应如规矩。始诵无味有久久，念之不解验至矣。灾害去身神还聚，人自谨良无恶子，名之为无刑罚，道化美极也。明案吾文以却咎，奸祸自止民自寿，原未得本无终始。十十相应，太阳文也；十九相应，太阴文也；十八相应，中和文也；十七相应，破乱文也；十六相应者，遇中书也；十五相应，无知书也，可言半吉半凶文也，十四中者，邪文也；十三中者，大乱文也；十二中者，弃文也；十一中者，迭中文也；十十中者，以下不可用，误人文也。随伤多少，还为人伤，久久用之不止，法绝后灭门，此十十文也。〈止〉

　　右却邪而致正文法
　　太平经合校卷五十一丙部之十七
　　太平经卷五十一
　　校文邪正法第七十八
　　纯稽首战栗再拜。「子复欲问何等哉？」「纯今见明师正众文诸书，乃为天谈也，吾恐●惊，不知可先后，当以何能正得此书实哉？」〈
　　起〉「子欲乐得其实者，但观视上古之圣辞，中古之圣辞，下古之圣辞，合其语言，视其所为，可知矣。复视上古道书，中古道书，下古道书，三合以同类相召呼，复令可知矣。」「今凡书文，尽为天谈，何故其治时乱时不平？愿闻之。」「然能正其言，明其书者理矣；不正不明，乱矣。正言详辞必致善，邪言凶辞必致恶。今子难问不止，会乐欲知之，欲致善者但正其本，本正则应天文，与圣辞相得，再转应地理，三转为人文，四转为万物；万物则生浮华，浮华则乱败矣。天文圣书时出，以考元正始，除其过者置其实；明理凡书，即天之道也。得其正言者，与天心意相应，邪也致邪恶气，使天地不调，万物多失其所，帝王用心愁苦，得复乱焉，故当急为其考正之。今念从古到今，文书悉已备具矣，〈止〉俱愁其集居而不纯，集厕相乱，故使贤明共疑迷惑，不知何从何信，遂失天至心，因而各从其忤是也。使与天道指意微言大相远，皆为邪言邪文，书此邪，致不能正阴阳，灾气比连起，内咎在此也。吾见子问之，积眷眷不忍，故反复为子具道其意，疾疏吾辞，自深思念之。夫凡事者，得而不能专行，亦无益也；若能行之，除大谪也。」「夫天文乱，欲乐见理，若人有剧病，欲乐见治也，何以乎哉？」「然子自若愚耳，诚无知乎？剧病不以时治也，到于死亡；天文不治正，至于大乱，四时为其失气，五行逆战，三光无正明，皆失其正路，因而毁败；人民云乱，皆失其居处，老弱负荷，夭死者半，国家昏乱迷惑，至道善德隔绝，贤者蔽藏，不能相救，是不大剧病邪？故当力正之。今愚人日学游浮文，更迭为忤，以相高上，不深知其为大害，以为小事也，安知内独为阴阳天地之大病乎哉？天下不能相治正者，正此也。夫神祇有所疾苦，故使子来反复问之也，见书宜旦夕宿夜，深惟思其要意，不可但自易，不为皇天重计也。今帝王无所归心，其咎甚大。吾今虽与子相对二人而谈，以为小事，内乃为皇天是正语议，不敢苟空妄言，其咎在吾身罪重，不可除也。〈起〉神祇之谪人，不可若人得远避而逃也。子敢随吾轻辞便言，若俗人陈忤相高上也。」「唯唯，不敢也，见天师言，且●且喜，诚得尽力，冀得神祇之心，以解天下忧，以安帝王，令使万物各得其所，是吾愿也。」〈止〉「子愿何一独善，不可复及也，然吾所以常独有善意者，吾学本以思善得之，故人悉老终，吾独得在；而吾先人子孙尽已亡，而吾独得不死。诚受厚命，惭于仓皇，无以自效，报之复之也，常思自竭尽力，不知以何效哉？见天地不调，风雨不节，知为天下大病，常怜之。」「今得神人言，大觉悟，思尽死以自效于明天，以解大病，而安地理，固以兴帝王，令使万物各得其所，想以是报塞天重功，今不知其能与不哉？愿复乞问，不及于明师。」「善哉，子之言也。今见子言，吾尚喜，何言天哉？吾书□□，万不失一也。子但努力勿懈而理之，是可以复天功，不复疑也。帝王行之，尚且立得其力，何况于子哉？吾连见子之言，吾不敢余力也；吾虽先生，志不及子也。今俱与子共是天地，愿与子共安之。吾欲不言，恐得重过于子，反得重谪于天。子更详聆之，复为子反复悉分别道之。正文者，乃本天地心，守理元气。古者圣书时出，考元正字，道转相因，微言解，皆元气要也。再转者，密辞也；三转成章句也；四转成浮华；五转者，分别异意，各司其忤；六转者，成相欺文。章句者，尚小仪其本也，过此下者，大病也。乃使天道失路，帝王久愁苦，不能深得其理，正此也。子幸欲报天恩，复天重功。天者，不乐人与其钱财奇伪之物也，但乐人共理其文，不乱之耳。今吾见睹子初来学之时，以为子但且问一两事而去，何意乃欲毕天道乎？吾言而不正，天道略可见睹矣。子乐欲正天地，但取微言，还以逆考，合于其元，即得天心意，可以安天下矣。拘校上古中古下古之文，以类召之，合相从，执本者一人，自各有本事，凡书文各自有家属，令使凡人各出其材，围而共说之，其本事字情实，且悉自出，收聚其中要言，以为其解，谓之为章句，得真道心矣。可谓为解天之忧，大病去矣，可谓除地之所苦矣，可谓使帝王游而得天心矣，可谓使万物各得其所矣。是者，万不失一也。吾见子之言□□，知为天使，吾不敢欺子也；今欺子，正名为欺天。令使天不悦喜，反且减吾年，名为负于吾身，又上惭于皇天，复无益于万民，其咎甚大，子努力记之，但记吾不敢有遗力也。」「唯唯，见师言也，心中恐骇。既为天问事，不敢道留止也，犹当竟之耳。师幸原其不及，示告其难易，故敢具问其所以。」「今文书积多，愿知其真伪然故，固若子前日所问耳。十百相应者是也，不者，皆非也；治而得应者是也，不者，皆伪行也。欲得应者，须其民臣皆善忠信也。何以言之？然子贤善，则使父母常安，而得其所置；妻善则使夫无过，得其力；臣善则使国家长安；帝王民臣俱善，则使天无灾变，正此也。子宁解耶？不解耶？行，吾今欲与子共议一事，今若子可刺取吾书，宁究洽达未哉？」「小子童蒙，未得其意。」「子试言之，吾且观子具解不？」「今若愚生意，欲悉都合用之，上下以相足，仪其事，百以校千，千以校万，更相考以为且可足也；不者，恐不能尽周古文也。」「然，子今言真是也。子前所记，吾书不云乎，以一况十，十况百，百况千，千况万，万况亿，正此也。」「
　　唯唯。愿闻其校此者，皆当使谁乎？」「各就其人而作，事之明于本者，恃其本也。长于知能用者，共围而说之，流其语，从帝王到于庶人，俱易其故行，而相从合议。小知自相与小聚之，归于中知，中知聚之，归于上知，上知聚之，归于帝王。然后众贤共围而平其说，更安之，是为谋及下者，无遗算，无休言，无废文也。小贤共校聚之，付于中贤，中贤校聚之于大贤，大贤校聚之，付于帝王。于其□□成理文，是之无误，真得天心，得阴阳分理，帝王众臣，共知其真，是乃后下于民间。令天下俱得诵读正文，如此天气得矣，太平到矣，上平气来矣，颂声作矣，万物长安矣，百姓无言矣，邪文悉自去矣，天病除矣，地病亡矣，帝王游矣，阴阳悦矣，邪气藏矣，盗贼断绝矣，中国盛兴矣，称上三皇矣，夷狄却矣，万物茂盛矣，天下幸甚矣，皆称万岁矣。子无闭塞吾文！」「唯唯，不敢蔽匿也。既受师辞，诚报归之，匿之恐为重罪成事也。」「善哉，子之言也。已得天心，子名为已报天重功。」「唯唯。诚得退归闲处，思其至意，不解懈也。」「行去矣，勿复疑也。」

　　右考文诀
　　太平经合校卷五十二丁部之一
　　胞胎阴阳规矩正行消恶图
　　神人语，真人内，子已明也，损子身，其意得也。其外理自正，瞑目内视，与神通灵。不出言，与道同，阴阳相覆天所封。长生之术可开眸，子无强肠宜和弘，天地受和如暗聋。欲知其意胞中童，不食十月神相通。自然之道无有上，不视而气宅十二重。故反婴儿则无凶，老还反少与道通。是故画像十二重，正者得善，不肖独凶。天道常在，不得丧亡，状如四时周反乡，终老反始，故长生也。子思其意无邪，倾积德，累行道，自成才，不如力道归其人。苟非其人，道不虚行。夫道若风，默居其傍，用之则有，不用则亡。贤者有里，不肖有乡，死生在身，常定行。天无有过，人自求丧，详思其意，亦无妄行。天与守道力行故长生，人不肯为故死。倾记吾戒，子道传其人则易行。古者圣贤传道，饮血为盟。天道积重，愚人反轻。道乃万物之师也，得之者明，失之者迷。天地虽广大，不遗失毫厘，贤知自养，比与神俱语，是乃阴阳之统，天地之枢机也。古者圣贤深知之，故以自表，殊天道之要也。内以治身，外以消灾，不当为之，乃与天地同忧。

　　太平经合校卷五十三丁部之二
　　太平经卷之五十三
　　分别四治法第七十九
　　真人纯稽首战栗，「吾今欲有所复问，非道事也。见明师言，事无不解诀者，故乃敢冒惭复前，有可问疑一事，何等？」「平行，吾即为子说矣。」〈起〉「夫帝王之仕大臣皆当老，少子本非治世人也。」「何为问此哉？吾见天气，间者比连不调。或过在仕臣失实，令使时气不调，人君不明，灾害并行，道人亦伤。今天地三光，尚为其病，故无正明，道士于何自逃，独得不伤。故吾虽得独蒙天私久存，常不敢自保。」「初少以来，事师问事，无能悉解之者。今不冒惭，重问于天师，解诀其要意，恐遂无复以得知之也。〈止〉恩唯明师既加，不得已为弟子说其所不及。」「善哉！子之言也。今旦见子之言，吾知太平之治已到矣。然，吾且悉言之，子随而详记之。」〈起〉「夫治者有四法：有天治，有地治，有人治，三气极，然后跂行万物治也。愿闻其意。」「天治者，其臣老，君乃父事其臣，师事其臣也；夫臣乃卑，何故师父事之乎哉？但其位者卑下，道德者尊重，师父事之者，乃事其道德，当与其合策而平天下也。地治者，友事其臣，若与其同志同心也；地者阴顺，母子同列，同苞同忧，臣虽位卑，其德而和，和平其君之治。人治者卑其用，臣少小小，象父生其子，子少未能为父作策也，故其治小乱矣。〈止〉跂行万物并治者，视其臣子若狗，若草木，不知复详择臣而仕之，但遇官壹仕，名为象人无知也，何故乎哉？象人者，财象人形，苟中而已，不为君计也，故善争之也。〈起〉象天治者，天下之臣，尽国君之师父也，故父事之，人爱其子，何有危时？夫师父皆能为其子解八方之患难，何有失时也。象地治者，天下之臣，皆国君之友也。夫同志合策为交，同忧患，欲共安其位；地者，顺而承上，悉承天志意，皆得天心，何有不安时乎？象人治者，得中和之气，和者可进可退难知，象子少，未能为父计也，欺其父也。臣少，未能为君深计，故欺其君也。少者，生用日月少，人学又浅，未有可畏，故欺也，故其治小乱矣。象跂行万物治者，跂行者无礼义，万物者少知，无有道德。夫跂行万物之性，无有上下，取胜而已，故使乱败矣。象天治者，仁好生不伤。象地治者，顺善而成小伤。象人治者，相利多欲，数相贼伤，相欺怠。象跂行万物而治者，终无成功，无有大小，取胜而己。〈止〉观此之治，足以知天气上下中极未失治。欲乐第一者宜象天，欲乐第二者宜象地，欲乐第三者宜象人，欲乐第四者宜象万物。象天者独老寿，得天心；象地者小不寿，得地意；象人者寿减少，象万物者死，无时无数也。象天者，三道通文，天有三文，明为三明，谓日月列星也；日以察阳，月以察阴，星以察中央，故当三道行书，而务取其聪明，书到为往者，有主名而已，勿问通者为谁。象地者，二道行书。象人者，一道行书，尚见苟留。象跂行万物者，才设言，复无文书也。今是者，天使如是邪？人自为之邪？时运也。虽然，帝王治将太平，且与天使其好恶而乐，象天治；将中平者，象地治；将小乱者，法人治；将大乱而不理者，法跂行万物治，此何故乎哉？今当以何救之？然天将兴之，瑞应文琦书出付与之，令使其大觉悟而授之；将衰者，天匿其文不见，又使其不好求之。贤臣者，但得老而已邪？不也；老者，乃谓耆旧老于道德也，象天独常守道而行，不失铢分也，故能安其帝王；老而无一知，亦不可仕也。其师父事之云何？友之云何？子之云何？其万物之云何哉？父事之者，乃若子取教于严父也，乃若弟子受教于明师也，当得其心中密策秘言圣文，以平天下，以谢先祖，宗庙以享食之，其德以报天重功，故能得天下之心，阴阳调和，灾害断绝也。其友事者以忠信，相与合策，深计善恶难易。其子事者，必若父有伏匿之事，不敢以报其子；子有匿过，不敢以报其父母，皆应相欺，以此为阶也。其万物者大乱无数，夫物者春夏则争生，秋冬则争死，不复相假须臾也。」纯再拜，「所问多，过诚重，甚不宜，诚有过于师。吾又且不敢匿此文也，见而不行之，恐得过于皇天，吾今当于何置此书哉？」「子既问之，子为力特行，逢能通者与之，使其往付归有德之君，帝王象之，以是为治法，必且如神矣；得而不能深思用之，天亦不复过子也。」「唯唯，不敢逆师言。」「然，吾言亦不可大逆也。此乃天地欲平，而出至道，使子远来具问此法，天使吾谈，传辞于子，吾亦不空言也。天不欲言，而吾言无故泄天之要道，吾当坐之。子得吾言，而往付归，亦无伤无疑。吾告子至诚，天乃更与帝王厚重，故戒之也。天之运也，吉凶自有时，得而行之者，吉不疑也。」「谨问行者人姓字为何谁乎？」「然，天之授万物，无有可私也。问而先好行之者，即其人也。大道至重，不可以私任，行之者吉，不行者疑矣。」「谨更问天地何睹何见，时者欲一语言哉？」「实有可睹见，不空言也。天以安平为欢，无疾病，以上平为喜，故使人民皆静而无恶声，不战斗也。各居其所，则无病而说喜，则天言而不妄语也。若今使阴阳逆斗，错乱相干，更相贼伤，万物不得处其所，日月无善明，列星乱行，则天有疾病，悒悒不解，不传其言，则病不愈。故乱则谈，小乱小谈，大乱大谈。是故古今神真圣人为天使，受天心，主当为天地谈话。天地立事以来，前后以是为常法。故圣人文前后为天谈语，为天言事也。言谈皆何等事也？在其所疾苦，文失之者为道质，若质而不通达者为道文；疾其邪恶者，为道正善也，使其觉悟。今天地至尊自神，神能明，位无上，何故不自除疾病，反传言于人乎？天地者，为万物父母，父母虽为善，其子作邪，居其中央，主为其恶逆，其政治上下，逆之乱之；父母虽善，犹为恶家也。比若子恶乱其父，臣恶乱其君，弟子恶乱其师，妻恶乱其夫，如此则更相贼伤大乱，无以见其善也。天地人民万物，本共治一事，善则俱乐，凶则俱苦，故同忧也；向使不共事，不肯更迭相忧也。是故天地欲善而平者，必使神真圣人为其传言，出其神文，以相告语，比若帝王治欲乐善，则有善教，今此之谓也。子欲乐知天心，以报天功，以救灾气，吾书即是也，得之善思念之，夫天心可知矣。」「唯唯，不敢忽，愿师复重敕一两言。」「然，夫善恶各为其身，善者自利其身，恶者自害其躯，子既有畅善意，乃忧天地疾病，王者不安，其功极已大矣；但详思之，子行善极无双，勿复止伤之也，使念善顺常若此。」「唯唯，不敢懈怠也，不敢懈怠。」

　　右忿别治所象安危法
　　太平经合校卷五十四丁部之三
　　太平经卷之五十四
　　使能无争讼法第八十一
</div>
    <div class="pagination">
<a href="太平经合校_page3.html">上一页</a><a href="太平经合校.html">1</a><a href="太平经合校_page2.html">2</a><a href="太平经合校_page3.html">3</a><span class="current-page">4</span><a href="太平经合校_page5.html">5</a><a href="太平经合校_page6.html">6</a><a href="太平经合校_page7.html">7</a><a href="太平经合校_page8.html">8</a><a href="太平经合校_page9.html">9</a><span>...</span><a href="太平经合校_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
