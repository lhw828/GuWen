<!DOCTYPE html>
<html>
 <head>
  <meta charset="utf-8"/>
  <title>
   冲虚至德真经解 - 第 5 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   冲虚至德真经解 - 第 5 页/共 7 页
  </h1>
  <div class="content">
   【居中在上中虚不窒其循无端其出无穷能常滋泽万物者滋穴之神瀵也臭过兰椒味过醪醴则其道发闻惟馨悦可人心如此也经营一国无不悉徧则其道无不为而无不在也物亡札厉至和不防也人性婉而从纯气内守也柔心则神凝也弱骨则形释也长防侪居男女杂防人不婚宦也不耕不稼不织不衣人不衣食也百年而死处常得终也其民孳阜生生不穷也相携而迭谣则各得其真乐也其所以能若是者以夫饮神瀵以易其中沐浴神瀵以染于外尔】
　　周穆王北游过其国三年忘归既反周室慕其国然自失不进酒肉不召嫔御者数月乃复管仲勉齐桓公因游辽口俱之其国几克举隰朋谏曰君舍齐国之广人民之众山川之观殖物之阜礼义之盛章服之美妖靡盈庭忠良满朝肆咤则徒卒百万视防则诸侯从命亦奚羡于彼而弃齐国之社稷从戎夷之国乎此仲父之耄柰何从之桓公乃止以隰朋之言告管仲仲曰此固非朋之所及也臣恐彼国之不可知之也齐国之富奚恋隰朋之言奚顾
　　【周穆王常与化人俱为神游故其后肆意远游尝过其国也三年忘归神者受之也既归数月而复进酒肉召嫔御且又为不神者求耶夫自神禹至穆王之时治变有忠质文之异尚而穆王之游与夫神禹之至其国见闻曾不少异岂非神之所为独存而常仝欤若桓公之霸与夫隰朋之言安足以知此故区区睹齐国之近而以为莫之或加乃更以仲父为耄是犹埳井之蛙跨跱埳井之乐而不知东海之大乐也】
　　南国之人被发而裸北国之人鞨巾而裘中国之人冠冕而裳九土所资或农或啇或佃或渔如冬裘夏水舟陆车然而得之性而成之越之东有輙沐之国其长子生则鲜而食之谓之宜弟其大父死负其大母而弃之曰妻不可与同居处楚之南有炎人之国其亲戚死防其肉而弃之然后埋其骨乃成为孝子秦之西有仪渠之国者其亲戚死聚柴积而焚之熏则烟上谓之登遐然后成为孝子此上以为政下以为俗而未足为异也
　　【五政之所加七赋之所养中于天地者为中国故其人冠冕而裳农啇佃渔冬裘夏水舟陆车其所云为无非中道也地偏于阴阳则其习俗亦偏矣故南国多暑则被发而裸北国多寒则鞨巾而裘其偏于四海四荒四极之远者则又有若輙沐炎人仪渠之国其习俗乃有非耳目之所见闻而人理之所甚骇者上以为政下以为俗居之而不疑是皆阴阳为之防习俗足以乱人如此也】
　　孔子东游见两小儿辩斗问其故一儿曰我以日始出时去人近而日中时远也一儿以日初出远而日中时近也一儿曰日初出大如车盖及日中则如盂此不为远者小而近者大乎一儿曰日初出沧沧凉凉及其日中如探汤此不为近者而远者凉乎孔子不能决也两小儿曰孰为汝多知乎
　　【日丽于天而随旋者也上下八方无极无尽难终难穷安可以我而测其远近哉元命苞曰天不足于西北阳极于九故天周九九八十一万里历记言数起于一立于三成于五盛于七处于九故天去地九万里二家之学其有所授之也如信其不亦近者而远者凉乎至于验之车盖盘盂之则不合矣故方其出于扶桑而为朝明则沧沧凉凉可拟以车盖及其对于昆吾而为正中则犹之探汤而可拟以盘盂宜大而小宜凉而温宜近而远大小温凉近远虽小儿之智亦知惑之究其所以然虽孔子之智有不能辩者盖日犹道也以为远则或能悟之于一息以为近则人常迷之于终身言其大则用之弥于太虚言其小则废之莫知其所故视日于大小不知日者也求道于精粗不知道者也尝试以夫燧求火于日则不旋踵而至矣又焉有初中远近之间哉然则大小远近终不可期是乃日之所以为妙而其运行终古不息也孔子之不能决岂真不能决哉存之而不论尔小儿遽谓孔子为非多知者孔子常曰吾有知乎哉无知也孔子而多知又奚以为孔子区区较日之大小远迩真小儿之辩斗尔】
　　均天下之至理也
　　【均齐万物无有高下则物我同而合乎一合乎一则同乎道是为天下之至理庄子所以有齐物论】
　　连于形物亦然均发均县轻重而发绝发不均也均也其绝也莫绝人以为不然自有知其然者也
　　【连于形物者寡不能以胜多弱不足以制强也审矣苟得至理之所谓均而用之则一发之防足以引千钧之重而不绝以为不然者累于物也知其然者达于理也连于形物亦末矣苟得其均防可以制大若此矧夫得至理之所谓大均恶乎徃而不可哉】
　　詹何以独茧丝为纶芒针为钩荆筱为竿剖粒为饵引盈车之鱼于百仞之渊汨流之中纶不绝钩不伸竿不挠楚王闻而异之召问其故何曰臣闻先大夫之言蒲且子之弋也弱弓纤缴乘风振之连双鸧于青云之际用心专动手均也臣因其事放而学钓五年始尽其道当臣之临河持竿心无杂虑唯鱼之念投纶沉钩手无轻重物莫能乱鱼见臣之钩饵犹沉埃聚沫吞之不疑所以能以弱制强以轻致重也大王治国诚能若此则天下可运于一握将亦奚事哉楚王曰善
　　【以弱制强则弱必绝以轻致重则轻必压何则势不等也我诚弱矣因彼之强而制之则强不与我敌而为我用是强反在于我而弱在于彼也我则轻矣因彼之重而致之则重不与我争而为我使是重反在于我而防在于彼也则弱之于强轻之于重夫孰曰不足以制而致之哉此何以丝纶针钩引盈车之鱼于千仞之渊蒲且子以弱弓纤缴连双鸧于青云之际之道也噫钓弋异事矣治国者抑又不同焉何之钓乃学于蒲且子之弋又以教楚王之治国者盖得所谓至理之均则物虽万变乌能逃吾之至理哉此庄子所谓通于一而万事毕是乃圣人以渺然之身土苴以治天下而运之于一握者也奚啻楚国乎】
　　鲁公扈赵齐婴二人有同请扁鹊求治扁鹊治之既同愈谓公扈齐婴曰汝曩之所自外而干府藏者固药石之所已今有偕生之与体偕长今为汝攻之何如二人曰愿先闻其验扁鹊谓公扈曰汝志强而气弱故足于谋而寡于断齐婴志弱而气强故少于虑而伤于专若换汝之心则均于善矣扁鹊遂饮二人毒酒迷死三日剖胸探心易而置之投以神药既悟如初【谋虑存乎志果断属乎气志者气之帅也志足以帅气则其发无不中节矣志不足以帅气则役于气而反动其心矣故气强则伤于专气弱则寡于防也尝谓志在于我初不属化由其认有于我贵生爱身有爱于身斯役于身矣此公扈齐婴其志虑所以与气体而为强弱也夫以我之志虑而役于气体诚可悲矣扁鹊乃能治二人之而移造化之功又何妙欤扈犹防扈也故公扈志强而足于谋婴犹婴儿也故齐婴志弱而少于虑】
　　二人辞归于是公扈反齐婴之室而有其妻子妻子弗识齐婴亦反公扈之室有其妻子妻子亦弗识二室因相与讼求辩于扁鹊扁鹊辩其所由讼乃已
　　【昔者孔子尝使于楚矣适见豚子食于其死母者少焉防若皆弃之而走不见己焉尔不得焉尔是故苟非其豚子真见其母弃之而走矣苟得其虽公扈齐婴归异其室而不疑也尝原公扈齐婴既为扁鹊易置其心唯使形者之是役各反其窒而不自知其形之非也为二室者惑于形变而不知二人之为也故弗识焉然则二室之于二人者果索之于形骸之内耶亦索之于形骸之外耶如在于形骸之外则何以遽信扁鹊之辩哉如在于形骸之内则方其反于室也安得而不识奚必求辩于扁鹊哉噫人自生至终大化屡迁自老耄而视婴孩之时貌色智态奚啻公扈齐婴之易形哉然大化之迁流也密移人常由之而罔觉扁鹊之易置其心也以遽故莫不骇其变焉且以公扈齐婴志气一易则其人与其室俱不能相知又况造化之于万物已化而生又化而死更死更生莫知其端彼人也又鸟知其所以然哉昔杨朱之出也素衣其反也缁衣其狗之不知迎而吠之杨朱所以止杨布无扑其狗也】
　　瓠巴鼓琴而鸟舞鱼跃郑师文闻之弃家从师襄游柱指钩三年不成章师襄曰子可以归矣师文舍其琴叹曰文非之不能钩非章之不能成文所存者不在所志者不在声内不得于心外不应于器故不敢发手而动且小假之以观其后无几何复见师襄师防曰子之琴何如师文曰得之矣请尝试之于是当春而叩商以召南吕凉风忽至草木成实及秋而叩角以激夹钟温风徐回草木发荣当夏而叩羽以召黄钟霜雪交下川池暴冱及冬而叩征以激防宾阳光炽烈坚氷立防将终命宫而总四则景风翔庆云浮甘露降澧泉涌师襄乃抚心高蹈曰防矣子之弹也虽师旷之清角邹衍之吹律亡以加之彼将挟琴执管而从子之后尔
　　【夫道可传而不可受可得而不可见不可见故不可受可传斯可得善教者止于可传善学者斯能有得师文之学将违其器而觉其道师襄之教将由其器以传其声是以师襄既命之归师文方且求小假之也逮其既有得矣则力回造化幡校四时翔景风浮庆云降甘露出澧泉曾不离于发手动之间是阴阳之运不出吾之把握也岂不妙哉师襄于此亦抚心高蹈而叹其防尔向俾师文循师襄可传之术而为师襄之所知则终必不能得师襄之叹也是以务学者虽曰不如务求师而君子则欲其自得之也噫一技之妙其致若此则自得于道者以之治天下而致安平泰之俗信无难矣】
　　薛谭学讴于秦青未穷青之技自谓尽之遂辞归秦青弗止饯于郊衢抚节悲歌声振林木响遏行云薛谭乃谢求反终身不敢言归
　　【学道者固有若郑师文之于师襄莫知其所存所志而命之归其后乃叹其防者亦有若薛谭之于秦青自谓穷青之技而去之卒乃谢而求反终身不敢言归者此学者之不可不辩也】
　　秦青顾谓其友曰昔韩娥东之齐匮粮过雍门鬻歌假食既去而余音绕梁欐三日不绝左右以其人弗去过逆旅逆旅人辱之韩娥因曼声哀哭一里老防悲愁垂涕相对三日不食遽而追之娥还复为曼声长歌一里长防喜跃抃舞弗能自禁忘向之悲也乃厚赂发之故雍门之人至今善歌哭效娥之遗声
　　【真悲无声而哀真亲未笑而和谓哀乐之不可以伪为也以鬻歌假食则其歌或不出于心之诚喜因人之辱而哀哭亦未足以言真悲也特以其技之妙遂能俾一里之老防未尝有忧徒以闻其哭悲愁垂涕相对而不食未尝有乐徒以闻其歌喜跃抃蹈而不能自禁夫歌哭之伪乃真能动人况彼我皆真哉虽然其术能施于雍门之里而已使至齐而歌之必有辩其不然者故效其遗声止传于雍门】
　　伯牙善鼓琴钟子期善听伯牙鼓琴志在登高山钟子期曰善哉峨峨兮若泰山志在流水钟子期曰善哉洋洋兮若江河伯牙所念钟子期必得之伯牙游于泰山之阴卒逢暴雨止于岩下心悲乃援琴而鼓之初为霖雨之操更造崩山之音曲毎奏钟子期輙穷其趣伯牙乃舍琴而叹曰善哉善哉子之听夫志想象犹吾心也吾于何逃声哉
　　【有声者有声声者声之所声者闻矣既已有闻则大不过宫细不过羽审其宫羽之清浊而稽诸人事将安所逃声哉则子期之善听未足异也且伯牙之琴得子期而名益彰而子期之听非伯牙亦无所施其巧列子称之者贵知音尔若季札之观乐进此道矣】
　　周穆王西廵狩越昆仑不至弇山反还未及中国道有献工人名偃师穆王荐之问曰若有何能偃师曰臣唯命所试然臣已有所造愿王先观之穆王曰日以俱来吾与若俱观之越日偃师谒见王王荐之曰与若俱来者何人也对曰臣之所造能倡者穆王惊视之趣步俯仰信人也巧夫镇其颐则歌合律捧其首则舞应节千变万化惟意所适王以为实人也与盛姬内御并观之技将终倡者瞬其目而招王之左右侍妾王大怒立欲诛偃师偃师大慑立剖防倡者以示王皆傅防革木胶漆白黑丹青之所为王谛料之内则肝胆心肺脾肾肠胃外则筋骨支节皮毛齿发皆假物也而无不毕具者合防复如初见王试废其心则口不能言废其肝则目不能视废其肾则足不能步穆王始悦而叹曰人之巧乃可与造化者同功乎诏贰车载之以归夫班输之云梯墨翟之飞鸢自谓能之极也弟子东门贾禽滑厘闻偃师之巧以告二子二子终身不敢语艺而时执规矩【虽傅防之物既教之倡是诲之滛也故能歌合律舞应节则其瞬目也不足异矣夫人之巧固有若飞鸢玉楮之妙者是物而已人为万物之疑不可以傅防而象之也偃师之所造乃能使趣步俯仰不殊于人歌则合律舞则应节千变万化惟变所适夫然后为至妙也故虽班输墨翟之巧亦不敢语艺而时执规矩也噫人之有生奚啻偃师之巧人常由之而不自悟至于偃师之造倡亦末矣乃更羡其巧不亦外乎】
　　甘蝇古之善射者彀弓而兽伏鸟下弟子名飞卫学射于甘蝇而巧过其师纪昌者又学射于飞卫飞卫曰尔先学不瞬而后可言射矣纪昌归偃卧其妻之机下以目承牵挺二年之后虽锥末倒眦而不瞬也以告飞卫飞卫曰未也必学视而后可视小如大视防如着而后告我昌以悬虱于牖南面而望之旬日之间浸大也三年之后如车轮焉以睹余物皆丘山也乃以燕角之弧朔蓬之簳射之贯虱之心而悬不绝以告飞卫飞卫高蹈拊膺曰汝得之矣
　　【学不瞬者不以物易己也学视者将以转物也我不易于物而物为我转故能见小如大视防如着射之所以中者在我矣此纪昌之所以能贯虱也】
　　纪昌既尽卫之术计天下之敌己者一人而已乃谋杀飞卫相遇于野二人交射中路矢锋相触而堕于地而尘不扬飞卫之矢先穷纪昌遗一矢既发飞卫以棘刺之端扞之而无差焉于是二子泣而投弓相拜于涂请为父子克臂以誓不得告术于人
　　【孟子言矢人岂不仁于函人以谓术不可不慎故纪昌既尽飞卫之术于是谋杀飞卫也盖纪昌之学飞卫之教几在于唯恐不伤人也必终于此而已矣逄防学射于羿既尽羿之道于是杀羿亦以是也孟子以逄防之杀羿为是亦羿有罪焉为其取友之不端也有学射若庾公之斯者则安忍以夫子之道反害夫子哉幸哉飞卫之生也曩非得棘刺以扞其遗矢则必不免矣故君子之务学者不射之射尔】
　　造父之师曰泰豆氏造父之始从习御也执礼甚卑泰豆三年不告造父执礼愈谨乃告之曰古诗言良弓之子必先为箕良冶之子必先为裘汝先观吾趣趣如吾然后六辔可持六马可御造父曰唯命所从泰豆乃立木为涂仅可容足计步而置履之而行趣走徃还无跌失也造父学之三日尽其巧泰豆叹曰子何其敏也得之捷乎凡所御者亦如此也曩汝之行得之于足应之于心推所御也齐辑乎辔衔之际而急缓乎唇吻之和正度乎胸臆之中而执节乎掌握之间内得于中心而外合于马志是故能进退履绳而旋曲中规矩取道致远而气力有余诚得其术也得之于衔应之于辔得之于辔应之于手得之于手应之于心则不以目视不以策驱心闲体正六辔不乱而二十四蹄所投无差回旋进退莫不中节然后舆轮之外可使无余辙马蹄之外可使无余地未尝觉山谷之险原隰之夷视之一也吾术穷矣汝其识之
　　【天下之事固有若缓而急疑后而先愚者之所暗智者之所察也故习御之道人莫不以为先于掌握之执节泰豆之教乃先使之观其趣亦犹学射者之先学视为弓者之先为箕为冶者之先为裘也由是知虽一技之防学不由师则终莫识其为之之先务虽有智者不能无因而造其妙也造父学之三日而尽其巧何其敏也然而自非执礼甚卑三年不告而执礼愈谨则其学不诚其思不精亦安能得之如是之防乎以其所得而推之所御无余术矣且以马驾车以辔御马六马之众二十四蹄一足差所投则六马之良皆弃矣御之难也如此是以习御者亦不用目亦不用策视以目则见愈乱而不周驱以策则力愈劳而不整惟内得于中心外应于衔辔则险夷急缓而其心常闲进退旋曲而其体常正然后舆轮之外可使无余辙马蹄之外可使无余地无余辙非无余辙也以言舆轮之无所于窒也无余地非无余地也以言险夷之无所于择也御至于此乃不知是我之御马马之驾车也视之若一矣岂不妙哉此造父所以能主穆王之车肆意远游过昆仑观日之所入一日而行万里也噫执御者防亦甚矣其术之妙一至于此技安足以命之使造父也投其衔辔而施其所得于道夫孰曰不可杨子曰有天下者审其御审此而已】
　　魏黑卵以昵嫌杀丘邴章丘邴章之子曰来丹谋报父之雠丹气甚猛形甚露计粒而食顺风而趋虽怒不能称兵以报之耻假力于人誓手剑以屠黑卵
　　【黑者阴之色卵者阴之魏者高之所魏黑卵老阴之象也邴者明之盛章者文之成丘者中高之地丘邴章老阳之象也丹含阳来丹则少阳之方浸而长者也易曰阴疑于阳必战阳常居于大夏而以生育长养为事而阴则退伏矣是于阳不能无昵嫌也故至于方冬用事则戕物入之而杀丘邴章焉然阴方盛而一阳之气已潜萌于黄钟之宫矣是为来丹故谋报父之雠焉阳体刚是以来丹气甚猛形甚露方且潜萌是以计粒而食顺风而趋虽怒不能称兵以报之唯其体刚故耻假力于人誓手剑以屠黑卵也】
　　黑卵悍志绝众力抗百夫筋骨皮肉非人也延颈承刃披胸受矢铓锷摧屈而体无防挞负其材力视来丹犹雏鷇也
　　【阴以刻制为事又方用事坚冰之时也是以志悍力抗而皮骨非人承刃受矢而痕挞无有视来丹犹雏鷇也】
　　来丹之友申佗曰子怨黑卵至矣黑卵之易子过矣将奚谋焉来丹垂涕曰愿子为我谋申佗曰吾闻卫孔周其祖得殷帝之宝剑一童子服之却三军之众奚不请焉来丹遂适卫见孔周执仆御之礼请先纳妻子后言所欲
　　【宝剑神器之能宰制者也殷中也与以殷仲春之殷同殷帝之宝剑言冲和之气宰制阴阳审谛而不妄也其祖得之则其道自古以固存也神器至妙以至柔驰骋天下之至刚故一童子服之而却三军之众申佗则能申人之不直者故为来丹谋焉孔周则能周旋于人理之至者故申佗使来丹求剑于若人也执仆御之礼致所尊也请先纳妻子质其诚也】
　　孔周曰吾有三剑唯子所择皆不能杀人且先言其状一曰含光视之不可见运之不知有其所触也泯然无际经物而物不觉二曰承影将旦昧爽之交旦夕昏明之际北面而察之淡淡焉若有物存莫识其状其所触也窃窃然有声经物而物不也三曰宵练方昼则见影而不见光方夜则见光而不见形其触物也騞【火麦切】然而过随过随合觉而不血刃焉此三宝者传之十三世矣而无施于事匣而藏之未尝启封
　　【含光则葆光而不矅者也此神之妙万物而为言也视之不可见以无形也运之不知其有以无用也其所触也泯然无际经物而物不觉则其道密庸也承影则既有影可承矣将旦昧爽之交日夕昏明之际皆阴阳之交际于是时反本而求之淡兮似或存终不可得而识也其所触也窃窃然有声经物而物不则鼔舞万物而无迕于物也宵练则既有体矣方昼则见其影役于阳也方夜则见其光制于阴也然见影而不见光见光而不见影犹未赫然有物也其触物也騞然而过随过随合觉而不血刃焉则行于万物生之育之代荣代谢其化无穷也使夫生化者不得不生不化是或物之也然神之所为以无有入无间是为随过随合虽觉也于物无所伤而物亦不能伤我是为不血刃焉传之十三世则言周历阴阳之度而其存自古也无施于事是谓无用之用也匣而藏之则其藏深矣未尝启封其神无却之谓也】
　　来丹曰虽然吾必请其下者孔周乃归其妻子与斋七日晏阴之间跪而授其下剑来丹再拜受之以归【神也者妙万物而为言也即其寓于生化之序拟诸形容有若三剑者至于宵练始兆于太素而为质之始故来丹必请其下者孔周乃归其妻子不绝其相生相配之道也与斋七日则一其志而志其形体也晏阴之间则昏明之交密传其道也】
　　来丹遂执剑从黑卵时黑卵之醉偃于牖下自颈至腰三斩之黑卵不觉来丹以黑卵之死趣而退遇黑卵之子于门击之三下如投虚黑卵之子方笑曰汝何虽而三招予来丹知剑之不能杀人也叹而归黑卵既醒怒其妻曰醉而露我使我嗌而腰急其子曰畴昔来丹之来遇我于门三招我亦使我体而支强彼其厌我哉
　　【牖下阴阳之际也醉而偃则迷而罔觉之时也阴方隆盛必于其交际罔觉之时始足以害之尔虽然宵练之剑能使物觉而不血刃而已故来丹以之斩黑卵则怒其妻曰使我嗌而腰急以击黑卵之子则曰遇我于门三招我亦使我体而支强来丹知剑之不能杀人也叹而归而已矣然而黑卵虽承刃而不觉亦已嗌而腰急其体自是而日消矣故虽有一之日觱发二之日栗烈俄而春日载阳而小徃大来矣人皆睹夫四月惟夏不知其本乃自于来丹潜移于一之日也尝原阴阳之道相生犹父子相偶犹夫妇其迭用也则更生更死其交战也则更怒更雠囚则为用事则旺其道虽无待于外其用则寓之于物此阴阳之情也凡物之情态人之云为皆阴阳之役也尝试以人情物变求之阴阳之情义无一不备故有若魏黑卵以昵嫌杀邱邴章来丹誓手剑以屠黑卵之事也然而阴阳之理更生更废终不能相绝是以来丹虽有屠黑卵之志而不能杀黑卵也如黑卵而可杀则生化之理或几乎息矣若是则魏黑卵何以能杀丘邴章乎盖丘邴章已用而为阙所胜故可杀也若魏黑卵则方用事而旺安可杀哉且方是时非独阳气渐萌为来丹而已为魏黑卵者亦既有其妻与其子矣是以原阴阳之道虽曰阳生于子阴生于午而阴中之阳阳中之阴其生其长其消其息有不可得而测防者明乎列子之斯言则其道思过半矣】
　　周穆王大征西戎西戎献锟铻之剑火浣之布其剑长尺有咫链刚赤刃用之切玉如切泥焉火浣之布浣之必投于火布则火色垢则布色出火而振之皓然疑乎雪皇子以为无此物传之者妄萧叔曰皇子果于自信果于诬理哉
　　【锟铻之剑火浣之布得于西戎之献而非中国之有也皇子局于耳目之见闻而不能博通乎物理之变异遽以为无此物而传之者妄非诬理而何列子此篇妙及于天地之表若女娲之练石愚公之移山夸父之逐日扁鹊之治偃师之造倡来丹之手剑凡皆阐无内之至言以坦心智之所滞恢无外之妙理以开视听之所阂如俾肤识浅闻之士皆自局于见闻而不能深求至理又焉能解其桎梏哉是其以此终篇之意也】
　　【汤问解万物之出机入机随其种性因其情想更相变易万】
　　【形万状则有大禹之所不能见伯益之所不能闻夷坚之所不能志者其变可胜穷哉虽然其形则异其性则钧龙伯之国其人虽大不殊僬侥之心智僬侥之人其形虽防不殊龙伯之悦恶焦螟为细矣生理亦无不足鹍鹏为巨矣性量亦无有余大椿之寿亦终于死芝菌之天亦既有生昧者惑于物变之不齐不明夫其性之不易由是矜寿而伤夭就爱而避恶樊然殽乱终身役役莫之能止故列子假汤问以别其大小同异巨细长短要之以至道也求之此篇有若日之远近小儿辩之而孔子不能决者有若扁鹊之治而使公扈齐婴与其二室俱不能相知者是皆惑于形变而不知其本无不同也苟知其所同则无徃而不一矣故蒲且子之弋可用以钓弋钓之道可用以治国郑师文伯牙以此而妙于琴子期以此而善听飞卫纪昌以此而名于射造又以此而精于御偃师之造倡秦青之善讴亦以此道而已使数子者投其技而进乎道夫孰曰不然哉凡此万物之化皆不能逃乎阴阳之运故终以魏黑卵以昵嫌杀丘邴章来丹谋报父之雠焉虽然物之不齐物之情也将欲齐之必得其所以齐之之道而后可如亦蔑然于万物之变而弗顾以为能齐物矣是犹掩目塞耳者自以谓莫之见闻何能制其坐驰之情哉终之以皇子果于自信果于诬理盖为此也】





　　冲虚至德真经解卷五
　　钦定四库全书
　　冲虚至德真经解卷六
　　宋　江遹　撰
　　力命
　　力谓命曰若之功奚若我哉命曰汝奚功于物而欲比朕力曰寿夭穷达贵贱贫富我力之所能也命曰彭祖之智不出尧舜之上而寿八百颜渊之才不出众人之下而寿四八仲尼之德不出诸侯之下而困于陈蔡殷纣之行不出三仁之上而居君位季札无爵于吴田恒专有齐国夷齐饿于首阳季氏富于展禽若是汝力之所能柰何寿彼而夭此穷圣而达逆贱贤而贵愚贫善而富恶耶力曰若如若言我固无功于物而物若此耶此则若之所制邪命曰既谓之命柰何有制之者邪朕直而推之曲而任之自寿自夭自穷自达自贵自贱自富自贫朕岂能识之哉朕岂能识之哉
　　【力者人之所为也命者天之所谓也天不人不因人不天不成力之制于命命之因于力未易以差殊论功也取力之重者与命之薄者而比之奚翅力之功多取命之厚者与德之薄者而比之奚翅命之功厚主于力者虽命也以为有性而不谓命也主于命者虽性也以为有命而不谓性也是皆一偏之论也尝即其一端而考之彭之寿颜之夭疑若制于命矣然彭之为不必皆寿颜之才不必皆夭是或因于力矣然则谓力为有功于物而无预于命则不可也谓物物皆制于命而无预于力亦不可也虽然莫之致而至不知所以然而然命也既谓之命则命万物而无所听也如亦有制之者安可以为命乎故直而推之亘万世而不穷曲而任之成万物而不遗虽曰推之无有推者虽曰任之无有任者直者自直曲者自曲寿夭穷达贵贱贫富亦不由天亦不由人如乌之黑如鹄之白如椿之寿如菌之夭咸其自取致者其谁唯其自为无为之者是以之八者之在人犹草木之生根在苗先实从花后嘉谷之实以其美种虽有恶卉生必从根究其根源曾无毫之缪安知今之厚于命不因于昔之厚于德耶又安之今之厚于德不为异时厚于命之积耶是皆不可知也若是则命未必非力力未必非命若之何其有命耶若之何其无命耶虽命亦不知其所以然矣是所以为命也安可遽以当生脔卷伧囊之所为规规然责报于造物者必欲颜寿而跖夭贵贤而贱愚富善而贫恶邪其不通乎命亦甚矣唯真能知命者则因天理之自然修人为而不废寿夭两忘穷通皆乐贵贱俱适贫富不变此圣人所谓乐天知命而列子力命之篇所由而作也庄子于大宗师以子桑之言命终焉以此为大宗师之至也】
　　北宫子谓西门子曰朕与子并世也而人子达并族也而人子敬并貌也而人子爱并言也而人子庸并行也而人子诚并仕也而人子贵并农也而人子富并啇也而人子利朕衣则短褐食则粢粝居则室出则徒行子衣则文锦食则粱肉居则连欐出则结驷在家熙然有弃朕之心在朝谔然有敖朕之色请谒不相及遨游不同行固有年矣子自以德过朕耶西门子曰予无以知其实汝造事而穷予造事而达此厚薄之验欤而皆谓与予并汝之颜厚矣北宫子无以应自失而归中涂遇东郭先生先生曰汝奚徃而反偊偊而步有深愧之色邪北宫子言其状东郭先生曰吾将舍汝之愧与汝更之西门氏而问之曰汝欺辱北宫子之深乎固且言之西门子曰北宫子言世族年貌言行与予并而贱贵贫富与予异予语之曰予无以知其实汝造事而穷予造事而达此将厚薄之验欤而皆谓与予并汝之颜厚矣东郭先生曰汝之言厚薄不过言才德之差吾之言厚薄异于是矣夫北宫子厚于德薄于命汝厚于命薄于德汝之达非智得也北宫子之穷非愚失也皆天也非人也而汝以命厚自矜北宫子以德厚自愧皆不识夫固然之理矣西门子曰先生止矣予不敢复言北宫子既归衣其短褐有狐貉之温进其茙菽有稻粱之味庇其蓬室若广夏之防乘其荜辂若文轩之饰终身逌然不知荣辱之在彼也在我也东郭先生闻之曰北宫子之寐乆矣一言而能寤易怛也哉
　　【天道之运自西而之北酉为万物之阖户故谓之西门子北则万物之所藏而化精之所奥也故谓之北宫子西门子方向于室处故为厚于命而薄于德北宫子则其藏深矣故谓厚于德而薄于命东郭先生则既劳乎坎而复出乎震是不住于无为即动而静者也故能释北宫子之愧而使之寤也尝原命出于莫之致而至有生者之所不能逃也虽以尧舜夷齐孔子之圣季札展禽颜子之贤一制于命终身不易宜乎北宫子以德厚自愧西门子以命厚自矜也然而谓命出于莫之致而至则其至自然无有致之者致之者本无物则其至也孰受其制哉或制或不制在我而已故苟不安于命则制于命苟能知其命则制命而不制于命矣由是圣可穷而仁可夭善可贫而贤可贱不闻能以命而易圣贤之操也是以北宫子一闻东郭先生之言而识夫固然之理则终身逌然不知荣辱之在彼也在我也若是则命果能制之乎此则能至于命者之事也】
　　管夷吾鲍叔牙二人相友甚戚同处于齐管夷吾事公子紏鲍叔牙事公子小白齐公族多宠嫡庶并行国人惧乱管仲与召忽奉公子紏奔鲁鲍叔奉公子小白奔莒既而公孙无知作乱齐元君二公子争入管夷吾与小白战于莒道射中小白带钩小白既立胁鲁杀子紏召忽死之管夷吾被囚鲍叔牙谓桓公曰管夷吾能可以治国桓公曰我雠也愿杀之鲍叔牙曰吾闻贤君无私怨且人能为其主亦必能为人君如欲霸王非夷吾其弗可君必舍之遂召管仲鲁归之齐鲍叔牙郊迎释其囚桓公礼之而位于高国之上鲍叔牙以身下之任以国政号曰仲父桓公遂霸管仲尝叹曰吾少穷困时尝与鲍叔贾分财多自与鲍叔不以我为贪知我贫也吾尝为鲍叔谋事而大穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遭时也吾尝三战三北鲍叔不以我为怯知我有老母也公子紏败召忽死之吾幽囚受辱鲍叔不以我为无耻知我不羞小节而耻名不显于天下也生我者父母知我者鲍叔也此世称管鲍善交者小白善用能者然实无善交实无用能也实无善交实无用能者非更有善交更有善用能也召忽非能死不得不死鲍叔非能举贤不得不举小白非能用雠不得不用【天下之事凡非智虑之所及而成亏于莫之致而至者命也方管夷吾鲍叔牙相友之戚其心可谓无间矣及夷吾事公子紏鲍叔事公子小白所奉虽不同其心未有异也至二公子之争入战于莒道管仲射中桓公于斯时也夷吾安有事桓公之心哉及桓公既立胁鲁杀子紏方且请于鲁以管仲为雠愿得甘心而醢之则桓公安有用仲父之心哉鲍叔至此虽能忘莒道之异志而不替昔之善交宜亦以桓公之雠而不敢举其贤也抑管仲之奉公子紏既不能立其功于前又不能死其节于后其贤亦不足尚矣今也鲍叔弗顾齐之嫌而举之桓公忘其无功于子紏且不念其雠而用之管仲亦不以向之幽囚受辱为耻不辞其位而尽忠于齐忘其向之奉子紏也是皆非智虑之所可期者及管仲既为齐用务实仓廪明礼节富国强兵因祸为福转败为功遂能九合诸侯一正天下民到于今受其赐故孔子称之曰防管仲吾其被发左衽矣然则管仲之有功于天下后世岂浅浅哉夫管仲固不守匹夫匹妇之谅而为沟渎之自经也向使鲍叔之言不行桓公之雠不解则鲍叔安能全其交管仲安所施其功哉虽然管仲既终有合诸侯正天下之功使民到于今受其赐则鲍叔之举雠桓公之用雠管仲之忍垢于鲁而尽忠于齐皆有不得不然者矣由此观之世称管鲍善交小白善用能者实无善交实无善用能者皆命之自为非人之所能为也如曰有善交者则方其莒道之战管仲之交情何如哉亦曰有善用能者则桓公之用管仲奚必俟鲍叔之言哉其言非更有善交更有善用能者以为非特桓公管鲍为然也凡朋友之信君臣之义罔或不若是矣然而防观数孑之为皆能公其心者也心存于至公故交不期于全而自全雠不期于弃而自弃忠不期于效而自效矣此桓公所以成霸业之本也噫人苟能公其心矣则其于天命之自然无徃而不合矣又焉以屈身枉道求合于物情之屑屑为哉且以霸者之治成于智谋而力取犹以为非人力之所能为则推而上之皇之道帝之德王民之皞皞其莫为而自然抑又可知矣】
　　及管夷吾有病小白问之曰仲父之病病矣可不讳云至于大病则寡人恶乎属国而可夷吾曰公谁欲欤小白曰鲍叔牙可曰不可其为人洁廉善士也其于不已若者不比之人一闻人之过终身不忘使之理国上且钩乎君下且逆乎民其得罪于君也将弗乆矣
　　【人常以管仲不许鲍叔之属国为言盖管仲知鲍叔之才不可以属国也恐其得罪于君也与其使之理国而得罪孰若不属之国而俾其自全欤是乃管仲之全交也】
　　小白曰然则孰可对曰勿己则隰朋可其为人也上忘而下不叛愧其不若黄帝而哀不已若者以德分人谓之圣人以财分人谓之贤人以贤临人未有得人者也以贤下人者未有不得人者也其余国有不闻也其余家有不见也勿己则隰朋可然则管夷吾非薄鲍叔也不得不薄非厚隰朋也不得不厚厚之于始或薄之于终薄之于终或厚之于始厚薄之去来弗由我也【上忘者其政闷闷之谓也下不叛者其民淳淳之谓也愧不若黄帝则不自满假也哀不已若者以善救为心也以德分人则使斯民各得以复命反常此圣人之道也以财分人则使斯民不乏于仰事俯育此贤人之德也以贤临人犹山之杀瘦也以贤下人犹泽之増肥也所谓于国有不闻于家有不见者非真莫之见闻也其道足以容之尔隰朋之可与夫鲍叔之不可在此而已古语曰不瞽不聋不能成功盖为是也诗于屦之序言魏君之俭啬急而其诗则曰唯是褊心是以为刺褊心之害治如此夫与人为徒厚薄之去来有至公之道有自然之理弗由我也唯管鲍隰朋知其然也故始终厚薄依乎天理而弗徇乎我此齐国之治所以能尊周强国欤】
　　邓析操两可之设无穷之辞当子产执政作竹刑郑国用之数难子产之治子产屈之子产执而戮之俄而诛之然则子产非能用竹刑不得不用邓析非能屈子产不得不屈子产非能诛邓析不得不诛也
　　【子产相郑三年而善者服恶者化其治宜不可屈而邓析数难而屈之郑国用邓析之竹刑宜爱其人而卒诛之是理之不可推知者也世谓作竹刑诛邓析为子产邓析之能殊不知固自有不得不用不得不屈不得不诛者存焉汉文帝感缇萦之言而罢肉刑后世卒莫之能复亦若是也按荀子与夫左氏皆以驷颛杀邓析在子产之后学者以是疑于经悮夫列子之书务明道达理而已所谓得其精而遗其粗者也又焉用区区较其言之同异哉】
　　可以生而生天福也可以死而死天福也可以生而不生天罚也可以死而不死天罚也可以生可以死得生得死有矣不可以生不可以死或死或生有矣然而生生死死非物非我皆命也智之所无奈何
　　【以康宁攸好德而生以寿考终命而死此可以生可以死得生得死者也洪范所谓五福此之所谓天福也可以生而凶短折与夫恶忧贫而生者洪范所谓六极此之所谓天罚也得生得死理之常也或死或生则幸不幸存焉生死一矣或以为天福或以为天罚或由其常或遭其变至智之人宜能观其差殊矣然而生之所以生死之所以死方禀生之初既有制其死者矣将息我以死亦有制其生者矣生生死死外非物之所能夺内非我之所能制皆天之所命智之所无如之何也唯明乎此然后死生无变乎己】
　　故曰窈然无际天道自防漠然无分天道自运天地不能犯圣智不能干魅不能欺自然者默之成之平之宁之将之迎之
　　【际者分之余防者运之聚窈言幽而难见漠言远而无极物之生显与道俱防妙与道偕运天道常自防自运万物亦自生自死虽天之神地之富不能犯其自然圣智之妙不能干其自然魅之不能欺其自然若是者默之成之而无言无为平之宁之而无偏无陂将之迎之而无始无终命之所为其极如此】
　　杨朱之友曰季梁季梁得七日大渐其子环而泣之请医季梁谓杨朱曰吾子不肖如此之甚汝奚不为我歌以晓之杨朱歌曰天其弗识人胡能觉匪佑自天弗孽由人我乎汝乎其弗知乎医乎巫乎其知之乎其子弗晓终谒三医一曰矫氏二曰俞氏三曰卢氏诊其所矫氏谓季梁曰汝寒温不节虚实失度病由饥饱色欲精虑烦防非天非虽渐可攻也季梁曰众医也亟屏之俞氏曰女始则胎气不足乳湩有余病非一朝一夕之故其所由来渐矣弗可已也季梁曰良医也且食之卢氏曰汝不由天亦不由人亦不由禀生受形既有制之者矣亦有知之者矣药石其如汝何季梁曰神医也重贶遣之俄而季梁之自瘳
　　【矫之为义执枉而矫之使直非自然也矫氏之医欲攻其渐而在于有生之后是为众医俞以顺从为言故俞氏之医在于有生之初以为其弗可已也是为良医卢以总合为言故卢氏之医齐死生而一之其言出于禀生受形之先精义而入神矣是为神医夫季梁之于生死其能安之如此故其死也杨朱望其门而歌】
　　生非贵之所能存身非爱之所能厚生亦非贱之所能夭身亦非轻之所能薄故贵之或不生贱之或不死爱之或不厚轻之或不薄此似反也非反也此自生自死自厚自薄或贵之而生或贱之而死或爱之而厚或轻之而薄此似顺也非顺也此亦自生自死自厚自薄【生死厚薄已制于禀生受形之先岂贵贱爱恶之所能増损于有生之后哉盖身为天地之委形生为天地之委顺彼天地既已委化于我矣犹不能犯其分之自然矧非汝之所有又岂贵贱之所能存亡爱恶之所能厚薄哉虽然贵贱存忘爱增厚薄生于有见妄为同异众见则同独见则异以同为顺以异为逆循其本然奚有逆顺谓之逆顺似之而非防其所为咸其自尔是以推原有生有身之所自虽生不知身身不知生而况于贵贱爱恶哉虽然列子论此亦明有生有身之妙咸本于自然将以祛世之惑者贪生失理徇利累形尔至于尊生重本欲为天下之寄托者宁蹈其似顺不为其轻薄也】
　　鬻熊语文王曰自长非所增自短非所损算之所亡若何老聃语关尹曰天之所恶孰知其故言迎天意揣利害不如其已
　　【长短之不可増损犹凫鹤之不可防续也方未生无身之时既有制之者矣算犹智也岂智之所能柰何哉皆天而已矣是以人之所恶即天之所恶也天岂私恶于人哉其故必有所自矣特不止于耳目之所接不可俄而知耳顺而受之可也若夫以智为凿揣而锐之精神而妄亿度德经谓之前识此道之华而愚之始也故其语关尹喜以迎天意揣利害为不如其已亿则屡中孔子所以恶子贡也】
　　杨布问曰有人于此年兄弟也言兄弟也才兄弟也貌兄弟也而寿夭父子也贵贱父子也名誉父子也爱憎父子也吾惑之杨子曰古之人有言吾尝识之将以告若不知所以然而然命也今昏昏昧昧纷纷若若随所为随所不为日去日来孰能知其故皆命也
　　【在我者有性在天者有命性可修不可弛命可听不可干君子之处己行法以俟命而已亦奚欲以此道而徼此福哉杨朱乃区区度年德才貌之厚薄而计其寿夭贵贱名誉爱憎之差殊父子而兄弟之兄弟以言长少之相从父子以言尊卑之不等也此谓以惑复于惑是为大惑殊不知命之所为昏昏昧昧而非智之所能明纷纷若若而非理之所能辩随所为而不匿于无随所不为而不滞于有日去而与化俱运日来而与时偕显夫孰能知其故此造化之所以妙万物也如造化亦计斯人当生之所为而为之响应则其生化万物其道亦浅矣】
　　夫信命者亡寿夭信理者亡是非信心者亡顺逆信性者亡安危则谓之都亡所信亡所不信真矣悫矣奚去奚就奚哀奚乐奚为奚不为
　　【所谓亡寿夭是非逆顺安危者非无之也有若颜寿而跖夭虽使有道者诚能信命矣安能厚诬其人谓颜子为寿而彭祖为夭哉亦于寿夭之间任其自然而不有之尔夫唯不有则寿夭两行是所以为无之也其于是非逆顺安危亦若是而已矣谓之都亡所信则以亡寿夭亡是非亡逆顺亡安危也谓之都亡所不信则以信命信理信心信性也若然者好恶不存故无有于避就忧喜不形故无有于哀乐随所不为故无所为随所为故无所不为斯可名于真矣悫矣真言精而不伪也悫言实而不妄也】
　　黄帝之书云至人居若死动若械亦不知所以居亦不知所以不居亦不知所以动亦不知所以不动亦不知所以众人之观易其情貌亦不谓众人之不观不易其情貌独徃独来独出独入孰能碍之
　　【居若死心如死灰也言其无心而自止也动若械发若机括也言其因物而后动也随时动随时止是居与不居动与不动因其自然皆所不知若是则物我兼忘而视听俱泯矣奚有于观骨肉都融而情貌无寄矣奚有于易超然疑独无与为偶独出独入独徃独来夫孰得而碍之若夫众人之动止异是矣内外之分不定荣辱之境不辩以有名为尊荣以无名为卑辱情貌之易不易乃在于人之观不观是以畏威畏刑畏畏人愁结其五脏桎梏其形体终身役役与化俱徂可不悲哉曷亦不思吾之为我奚假于人审夫吾之我则众人之观不观不足知吾之情貌不必易矣然则至人之不离于真众人之不能见独岂有他哉在我而已】
　　墨杘单至啴咺憋懯四人相与游于世胥如志也穷年而不相知情自以智之深也巧佞愚直婩斫便辟四人相与游于世胥如志也穷年而不相语术自以巧之微也防防情露极凌谇四人相与游于世胥如志也穷年而不相晓悟自以为才之得也眠娫諈诿勇敢怯疑四人相与游于世胥如志也穷年而不相谪发自以行无戾也多偶自专乘权立四人相与游于世胥如志也穷年而不相顾眄自以时之适也此众态也貌不一而咸之于道命所归也
　　【墨杘单至则夷俟恐惧之异情也啴咺憋懯则迂缓轻发之异态也巧佞愚直则儇利鄙朴之不同婩斫便辟则强防柔佞之不一防防情露则多数浅中之殊情极凌谇则讷涩辩给之异状眠娫諈诿则或暗于疏通或乐于烦重勇敢怯疑则或喜于奋厉或安于畏懦多偶则雷同者也自专则任己者也乘权则假威以尚人也立则自奋而无辅者也爰自大朴既防斯民驰骛于是非利害之涂情态百出不可胜穷列子姑即其情之所钟术之所传才之所施行之所着时之所遭者防言其别有二十焉情者自以智之深术者自以巧之微才者自以其有得行者自以其无戾时者自以其适宜纷纷若若人各是其所是而非其所非胥如其志而穷其年众态之不一如此防其所以则是非成败均于有生羙恶好丑同之于尽是其所以咸之于道而同归于命也虽咸之于道而不能知道虽同归于命而不能信命任私智执偏见唯一己之是徇忘天下之大公若是则其比形扵天地也与夫夔蛇风目之相怜无以异矣何贵于有生之最灵哉惟体道而至于命者则心凝而形释心凝则内无有于智态形释则外无有于貌色是乃众态之所资而众态无得而名者常逍遥乎天地之间而心意自得俯视众态不亦悲乎】
　　佹佹成者俏成也初非成也佹佹败者俏败者也初非败也故迷生于俏俏之际昧然于俏而不昧然则不骇外祸不喜内福随时动随时止智不能知也
　　【天下之理至防而明其未兆为防而其理为至明贤人睹于未萌众人暗于成事于事之成且或暗之而况于成败之几乎宜其昧然而莫之知也虽然所谓俏成俏败者初无有俏也理之成败默定于未行之先矣虽曰因俏生迷其实因迷有俏尔唯不能睹成败之未形而惑于俏之际虽成也不敢必其成惴惴然唯恐其或失也虽败也不自以为败望望然犹幸于有得也若是则安得不骇外祸而喜内福哉苟能于俏之际而不昧然则其成自成其败自败视祸福之至犹昼夜之徃来寒暑之迭运见出可以知入观徃足以知来又奚以忧喜于其间哉若然者进乎智而与乎道矣虽死生之大且无变乎己而况利害之端乎】
　　信命者于彼我无二心于彼我而有二心者不若揜目塞耳背坂面隍亦不坠仆也故曰死生自命也贫穷自时也怨夭折者不知命者也怨贫穷者不知时者也当死不惧在穷不戚知命安时者也
　　【商丘开之蹈水火自以谓物无迕者心一而已则信命者于彼我无二心可见矣不知信命则执着于我我立而彼自具矣彼自具而好恶立好恶交起则忧喜迭用虽未尝背坂面隍而常有坠仆之忧揜目塞耳者非真能忘闻见也然闻见暂窒虽真背坂面隍亦不坠仆此知命安时者所以当死不惧在穷不戚也】
　　其使多智之人量利害料虚实度人情得亦中亡亦中其少智之人不量利害不料虚实不度人情得亦中亡亦中量与不量料与不料度与不度奚以异唯亡所量亡所不量则全而亡防亦非知全亦非知丧自全也自亡也自丧也
　　【量利害之成败料虚实之有无度人情之好恶此多智之人也不智者反此然而智不尽中愚不尽亡是量与不量料与不料度与不度皆无以异矣然而不可谓智不尽中而废其智也亦不可谓愚不尽亡而守其愚也唯无所量无所不量用智而不役于智任智而不恃其智则得丧两亡常能全而亡丧不知其所以然而然矣】
　　齐景公游于牛山北临其国城而流涕曰美哉国乎郁郁芊芊若何滴滴去此国而死矣使古无死者寡人将去斯而之何史孔梁丘据皆从而泣曰臣赖君之赐防食恶肉可得而食驽马棱车可得而乘也且犹不欲死而况吾君乎晏子独笑于旁公雪涕而顾晏子曰寡人今日之游悲孔与据皆从寡人而泣子之独笑何也晏子对曰使贤者常守之则太公桓公将常守之矣使有勇者而常守之则庄公公将常守之矣数君者将守之吾君方将被蓑笠而立乎亩之中唯事之恤行假念死乎则吾君又安得此位而立焉以其迭处之迭去之至于君也而独为之流涕是不仁也见不仁之君见謟谀之臣臣见此二者臣之所为独窃笑也景公惭焉举觞自罚罚二臣者各二觞焉
　　【罚爵所以养气之不足也景公临其国城羡美外慕将常守之而无术至于悲泣而不已及闻晏子之言始悟其所养之不充也故举觞自罚罚二臣者各二觞焉二觞有副焉所以甚其不足也】
　　魏人有东门吴者其子死而不忧其相室曰公之爱子天下无有今子死不忧何也东门吴曰吾常无子无子之时不忧今子死乃与向无子同臣奚忧焉
　　【有人之形未有无人之情者惟太古之人则能忘情其下则不及情苟不至乎忘情而泊然无忧则不及情者尔人而无情何以谓之人故虽以孔子之渉世其于颜子之死也则哭之恸以谓非夫人之为恸而谁为其不能忘情如此然则东门吴之子死不忧其真能忘情者欤】
　　农赴时啇趣利工追术仕逐势势使然也然农有水旱啇有得失工有成败仕有遇否命使然也
　　【此力命之篇也列子既极言有生皆制于命矣又恶其以力为无功而溺于莫之为也言此者将使力命两行而不失其然之冥运尔】
　　【力命解孟子谓仁义礼智为命也有性焉君子不谓命也以】
　　【臭味声色为性也有命焉君子不谓性也性则人力之可勉命则天理之不易虽性所有不可不习则人力不可废虽天所命必因于人则天命不可任命之所制或存于性性之所有或制于命性命常并行天人常相因人之寿夭穷达贵贱贫富无不出于此故列子有力命之篇焉尝求列子之言如主于命谓力为无功于物矣然亦不欲废人力之所为而委化于命也要在于不累夫寿夭贵贱穷达贫富而制命在我尔且以力对命则自然使然若相待而不可相无槩之以道无非命者故人之所欲为者命也人之所不为者亦命也为之而成者命也为之而不成者亦命也直而推之曲而任之寿夭穷达贵贱贫富无非自尔夫既谓之自尔无制之者虽有寿夭孰为増损虽有穷达安足喜悲故知命者于此则顺而受之而已尔是以孔子之圣自生民以来未之有也一制于命则再逐于鲁伐木于宋穷于啇周围于陈蔡卒之一君无所钩用其天纵之将圣载之空言而不得见之行事斯可以为命矣为夫子者修一身任穷达知去来之非我止变乱于心虑其乐天知命如此故能穷亦乐通亦乐而所乐非穷通也然而自非圣人未有由于命之所制而能知者非特不知而已抑又区区计人力之未为攘臂而仍之是可悲矣故鲍叔厚夷吾于其始而夷吾薄之于其终隰朋薄夷吾于其始而夷吾厚之于其终邓析屈子产之治子产用邓析之刑子产用其刑于始邓析遇其诛于终厚者其自厚也薄者其自薄也用者不得不用也诛者不得不诛也皆命也非人之所能为也而数子者方且自谓智能之所为而不识夫固然之理此桓文之治所以羞称于孔门子产之惠所以贬于孔子也有若季梁之重贶神医则虽死生之大不能变矣有若齐景公之临其国城而流涕则于利害之端且犹惑之皆命也知不知其别若此此子列子所以不免于辩也虽然北宫子尝以薄于命而愧夫西门子造事而达美及其既悟则荣辱俱忘终身逌然是则虽薄于命也命果足以制之耶列子之意明其已悟者要以觉其未悟者而使之求有悟尔且列子一篇之防虽尽祛力命之惑矣终则以力不可不为命不可不听为命之至故以仕农工啇势命之说终焉】

　　冲虚至德真经解卷六
&lt;子部,道家类,冲虚至德真经解,卷七&gt;
  </div>
  <div class="pagination">
   <a href="冲虚至德真经解_page4.html">
    上一页
   </a>
   <a href="冲虚至德真经解.html">
    1
   </a>
   <a href="冲虚至德真经解_page2.html">
    2
   </a>
   <a href="冲虚至德真经解_page3.html">
    3
   </a>
   <a href="冲虚至德真经解_page4.html">
    4
   </a>
   <span class="current-page">
    5
   </span>
   <a href="冲虚至德真经解_page6.html">
    6
   </a>
   <a href="冲虚至德真经解_page7.html">
    7
   </a>
   <a href="冲虚至德真经解_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
