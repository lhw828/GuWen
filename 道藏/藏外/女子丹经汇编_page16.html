<!DOCTYPE html>
<html>
<head>
    <meta charset="UTF-8">
    <title>女子丹经汇编 - 第 16 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>女子丹经汇编 - 第 16 页/共 32 页</h1>
    <div class="content">　　两相匹配归根处，便与同登步月梯。
　　神者，火也。息者，风也。炼丹全凭风以扇火，火以炼精，风火同用，神息相依，两不相离犹如夫妇一般。故必凝神于气穴中，神抱住气，意系住息，不即不离、勿忘勿助，方是真匹偶，真交媾。
　　朱元育曰：“要觅先天真种子，须从混沌立根基。”混沌即归根复命之处也。海蟾祖曰：“先贤明露丹台旨，几度灵乌宿桂柯”
　　旌阳祖曰：“与君说破我家风，太阳移在明月中。”无非喻凝神入气穴之旨也。
　　三丰祖曰：“大凡打坐，须将神抱住气，意系住息，在丹田中【婉】转悠扬，聚而不散，则内藏之气与外来之气交结于丹田，日充月盛，达乎四肢流乎百脉，撞开夹脊双关，上泥丸、入绛宫、下重楼，神气相守，息息相依，河车之路通矣。”功夫到此，筑基之效已得一半，观此则知凝神之功，无论刚人、柔人皆不可少也。
　　三命
　　女子原来命有三，紫白黄光不似男。
　　少上衰中成在下，关头一路要深谙。
　　女命有三，紫、白、黄是也。光之黄者，丹田生丹之处也。白者，胎元结胎之地也。紫者，血光生血之海也。其在上者为阳穴，在中者为黄房，在下者为丹田。当其少也，天癸满一斤之数，丹田真元之气足，上升血元生血，阳极变阴化浊经而流形于外，故少则从上。及其衰也，天癸耗尽，气不能上升以生血，而腰干血涸则经无矣，故衰则从中。若欲修成乾体，须从下田运上阳穴，神火熏蒸使经变黄，黄变白，白化无，形自隐矣，故曰成则从下。与男子不同，不识此关头则丹不成。
　　气穴
　　气穴无他即乳房，休将脐下妄猜量。
　　人如不识阴生处，安使毒龙自伏藏。
　　炁穴，即血元也，即乳房也，在中一寸三分，非两乳也。男命在丹田，故以下田为炁穴，女命在乳房，故以乳房为炁穴。阳极变阴，从炁穴化阴血而流形于外，故斩赤龙须从阴生之处用功，久久行持，形自隐矣。若以男子脐下一寸三分中之炁穴指之，则误也。
　　知时
　　每到花开对月时，羝羊正欲触藩篱。
　　劝君信至休迟误，莫待赤龙出水湄。
　　《先天玄微》曰：“女子未生以前，父母媾精之际，父精先至，母血后行，血裹精而成女形。女子受生之时，先得母之铅炁一两，先生右肾，牵一条丝于上而生双睛，牵一条丝于下而生金丹。自兹以往十二日生癸水一铢，一百八十日生癸水一两，自是而后十五日生癸水一铢，一年生癸水一两，至十四岁生癸水十四两，于血海中同前胎内带来一两，共成全一斤之数，三百八十四铢，合周天三百八十四度，一年得三百八十四日，易卦三百八十四爻，天地之数。阴极阳生，癸尽铅现，二七而天癸降矣。十四岁而天癸降，后至二十六个月零七日半，耗去癸水一两，至四十九岁耗之已尽。女子自二七经行，一月一度，运行不息，与月之晦朔同度，不差时节，若差时节刻病作矣。故月月花开，时时经行，其所以行此经者，阳变为阴也。阳既变阴则不可运，若乱行妄运，杀人不少。须在羝羊未触藩之先，信至时用工。《上药灵镜三命篇》曰：“月信者，非以经至为月信者也。”信之一字，如人在外尚未回家，而信先至焉。信至之日彼自知之，或腰腿疼痛，头目不安，不思饮食，此信至而成血也，乃气也。当在两日半之前专心行工，若经行则赤龙阴精不可把持，乱行妄运杀人不少，须待其经后两日半以白绫试之，其色黄金乃经罢时也。照前工运上以斩之，凡此之言正示，人当知时行功也。
　　斩龙
　　阳欲化阴出玉沟，火轮忙驾莫停留，
　　巽风吹上红元府，斩断赤经永不流。
　　阳欲化阴，是信至犹未经行之时，急忙鼓动巽风，驾起火轮，从丹田运上红元府以斩之。太阴炼形法曰：“初下手时闭目存神，大休歇一场，使心静息调，而后凝神入炁穴，将两手交叉捧乳，轻轻揉摩三百六十遍，将气自下丹田微微吸起二十四口，仍用手捧乳返照调息，久久自然真息往来，一开一合，养成鄞鄂，神气充足，真阳自旺，其经水自绝，乳缩如男子，是谓斩赤龙。”如此久久行持后，不必捧乳吸炁，只凝神于炁穴，回光返照，是谓立牝之门也。真息悠悠，虚极静笃，阳气熏蒸，河车逆转，万朵紫云朝玉宇，千条百脉种泥丸，斩赤龙之功有如此效验，故女子修炼以斩赤龙为要也。
　　形隐
　　杀人无过此妖精，七七数周命遂倾，
　　炼到太阴形隐后，安排紫府庆长生。
　　许祖云：“男子修成不漏精，女子修成不漏经。”盖女子之经为生人之始，信返经成炁，则乳缩如男子，而经自不漏。若男子则炼精化炁，阴根缩如童子，而精自不漏，不漏而后命可延。若不斩此妖精，到七七四十九岁血枯经尽，无生机矣，生机绝则命倾。《上药灵镜三命篇》曰：“女子以血为肾，乃空窍焉。过四十九岁腰干血涸无生机矣。养而久之又生血元，似处子焉。此又无中生有之妙也。见而有之一斩即化，而命生矣。”如何养之使复生血元？亦不过收心养性、养气凝神而已。不二元君曰：“本是无为始，何期落后天，一声才出口，三寸已司权。况【被】尘劳扰，那堪疾病缠。子肥能益母，休道不回旋。”别有补功，未敢轻泄。即孙不二所谓：“缚虎归真穴，牵龙斩益丹。”之谓也。女子修到经不漏，其后性命功夫与男子之功大大同小异，患无人以诀破其奥妙耳！
　　求丹
　　炼形化气筑基工，上品天仙事不同。
　　若问金丹端的处，日来映月照鸿蒙。
　　日来映月，方能发光万古，能明此理，丹道不远。
　　炼己
　　生龙活虎战莲房，最怕心猿意马狂，
　　炼己不到纯熟候，安能过海把帆扬。
　　吕祖步蟾宫词曰：“炼庚甲要生龙虎。”须知龙虎不是身外之物，方是生的，行道时驱活虎以就生龙，最怕心猿发狂意马扬威，不知驯伏，安能过的海去，取得经回？故必炼己纯熟，使神全气盛，七情不动，五贼不乱，六根大定，色相两忘，乃可入莲房以求丹。
　　《天仙正理》曰：“炼己者，所谓苦行其当行之事曰炼；熟行其当行之事曰炼；禁绝其不当为之事曰炼；精进励志而求必成曰炼；割绝贪爱而不留余爱曰炼；禁止旧习而全不染曰炼。己者，即我静中之真性，动中之真意，为元神之别名也。”
　　古云：“未炼还丹先炼性，未修大药且修心。”炼己之道也。
　　顺逆
　　顺则生人逆则仙，坤乾为泰是真诠。
　　临炉莫讶丹难结，到挽羊车自见天。
　　不二元君曰：“着眼絪缊【候】，留心顺逆途；”
　　无根树曰：“顺为凡，逆为仙，只在中间颠倒颠。”丹道用逆，故泰之卦象，坤居上而乾居下，乃能天地交而万物通。不知倒挽羊车，则群阴阻塞，安能去浊阴以见天心。故修仙不问男【和】女，只要于中知顺逆耳。
　　丹生
　　恍惚渺冥情似痴，融和正是药生时。
　　丹田有信机缘至，速整火工采玉芝。
　　此丹禀于父母，藏于炁穴，年少壮时，却有向外拱关变化之机。取此变化之机逆入黄中，故谓之“丹”，但丹生之时有象可睹。《道德经》曰：“恍恍惚惚，其中有物，渺渺冥冥，其中有精。”泥丸曰：“精神冥合炁归时，骨肉融合都不知。”尹真人曰：“俄倾痒生毫窍，肢体如绵，心觉恍惚，丹生景象也。”且有信可闻。邵子曰：“忽然夜半一声雷，千门万户次第开。”混然子曰：“时至炁化，机动籁鸣，信至时也。”信至之时即活子时也。一闻此信急准备，火工莫差时刻，若当面错过，安能采玉芝于片晌？
　　采药
　　猛睹先天一粒丹，其光灼灼似金丸。
　　巽风不把橐龠鼓，纵欲过关却也难。
　　金丹一粒圆陀陀光灼灼，明亮似金丸。若不吹巽风鼓橐龠，安能过尾闾，上夹脊双关泥丸，以入丹田乎？《入药镜》曰：“起巽风，运坤火。”萧紫虚曰：“乾坤橐龠鼓有数。”夫巽风喻呼吸之气也。橐龠者，消息也。有呼吸之气，方能鼓动此消息，使药升降往还以成一周天。柳华阳曰：“金丹之道从阳生时，凝神入炁穴，鼓起橐龠之巽风，息息向炉中吹嘘，犹铁匠手中抽动一般。”风生则火焰，火焰则精化，精化炁生，采此生炁，升降往还，谓之“周天”也。
　　升元
　　日出扶桑大海东，火轮飞渡莫松功，
　　鹿车搬上昆仑顶，木汞自归神室中。
　　扶桑红日自西而东正药，如红日灿灿自东而来西方也。斯时也，忙驾火轮飞渡洪涛大海，由尾闾上夹脊双关。纯阳子曰：“子后午前定息坐，夹脊双关昆仑过。”又曰：“凭君子后午前看，一脉天津在脊端。”萧紫虚曰：“几回笑指昆山路，夹脊分明有路通。”但逆行道，左非鹿车不能推。挽鹿车，真意也。有这点真意方能【逾】越险阻，过得双关，上得昆仑，下得鹊桥，使活汞入于金鼎神室，而永为身宝。
　　合丹
　　艮男初归混沌窝，夫妻从此结丝罗，
　　六门紧闭勤添火，帐里春光要太和。
　　艮男，喻药从艮宫而来也。混沌窝，祖炁穴也。艮男之药自东北而入祖炁穴，与真铅配合，犹夫结丝罗一般。然初归时不相凝结，须紧闭六门，调息绵绵，神火熏蒸，使合为一。但合丹之火须文火温温，非若采取之时武火烹炼，故要太和翔洽，方能着手成春。
　　火候
　　火记虽垂六百篇，未将真候写鸾笺，
　　最明莫过冲虚语，呼吸分明了却仙。
　　紫贤曰：“圣人传药不传火，从来火候少人知。”丹【经】万卷不笔于书。而冲虚独曰：“火候谁云不可传？随机默运入玄玄，达观往者千千圣，呼吸分明了却仙。”可见火候之要，当于真息中求之。盖息从心起，心静息调，息息归根，金丹之母。然火候不一，古人以内外别之。外火候有作有为，筑基之事也；内火候则丹已得，任其自然无为之事也。总不离呼吸二字，不调外火候之呼吸，则不能运行此丹，不调内火候之呼吸，则不能温养此丹。故柳华阳曰：“凡呼吸之火，能化饮食之谷精而助元精；凡神火，能化元精而助元气；凡元炁之火，能化呼吸而助元神，元神之火，又能化形而还虚助道。成始成终，皆承火之力以登大罗之仙，又须知火与候原不相离，火必应候，候至火亦至。”故火候二字有逐节事条，不经师授终难了彻于心，须修德盟天以求师授。
　　温养
　　已看白雪种青砂，寒燠调停切莫差，
　　三十六宫春意足，自然有路泛仙槎。
　　白雪种砂金铅得，木汞配合必须塞燠调停，温养青砂。温者，不使其热之谓。寒则水冷而丹不结，热则火燥而丹易烁，故取其温养者，从容涵育，任其自化。如天泽物雨晹以时，如母孕子寝兴有节，如龙养珠蛰伏不动，如鸡抱卵暖炁不绝。子前进火，午后退符，余时调息绵绵，似有似无，屏除妄念，如愚如呐。古云：“采药只一时，合汞须十月。”又云：“十月胎完入圣基。”若非善为温养，安能胎圆乎？三十六宫者，周天三百六十也。每一周天休息一番，周天有程，温养有数，必须养足方成圣胎。其中节目度数，未敢书于竹帛，惧泄天机也。噫！仙槎非遥，升天有路，患人不修德盟天虚心诚求耳。
　　胎息
　　功夫到此莫粗疎，神息绵绵合太虚，
　　借问养胎何所似，恍如父母未生初。
　　丹结之后，神即炁而凝，炁即神而住，如人怀孕一般，故谓之胎，非真有胎也，神息住于此也。盖胎者，藏神之府。息者，化胎之源。胎因息生，息因胎住，胎不得息不成，息不得神无主，神息相依是真胎息。功夫到此且莫粗疎，必要忘相忘形，体同太虚，而真息往来绵绵不绝，似有似无，若忘若存。如春沼鱼，如百虫蛰，呼至于根，吸至于蒂，终日混混如在母腹未生之初一般。不二元君曰：“息息返乾初者。”此也。到息住脉停，则神定矣，神定方能出定，而圣胎始完。
　　度数
　　采药烧丹有后先，坎离艮巽倒还颠，
　　功完九九周天数，哪怕不成物外仙。
　　柔人行道与刚人不同，而其成功比刚人亦易。刚人伏气三年，柔人一年可伏，以丹在身中，故也。然气虽易伏，而赤脉最能害道，果是女中丈夫能斩赤脉，则经不漏而基已筑矣。筑基之后则用炼精化炁之功，以离外二阳消坎外二阴，变成乾体。然坎离功足乾体虽成，而其气未化，其神未灵。又当用炼气化神之功，以艮上一阳化巽下一阴，熔尽外阴之气以成纯阳之神，到运行周天数终，九九神复纯阳，又当用炼神还虚之功，方成物外神仙。
　　脱胎
　　七十六宫度数周，阳神忽到上田游。
　　一声霹雳天门吼，顶上争看白气浮。
　　周天之功至七十六度，圣胎已完，阳神由中田迁上田破顶而出，是谓脱胎。锺离云：“雷震天门鬼神惊，掀翻宇宙飞白云。”金丹真传云：“顶门忽然雷响，怀中抱着婴儿。”夫神所以脱胎而出者，神定故也。冲虚曰：“神初不能定，依二炁为定，炁定则神随之定，炁定则无炁，神离所依而独立，乃能离定舍身而出定。若不到大定，神正要依靠不能离气，焉能离身形？故心息相依，神定方能出定。而其出定景象各有不同，有以天花乱坠出者，有以七层宝塔出者，有以身外有身出者。有以风云雷震出者，马丹阳真人是也；有以香风瑞气出者，如不二元君是也。总之神之出也，由定静中一念，故变化显象亦由一念，即千百亿万身亦由一念。未可以所出不同，遂疑其有异也。曰白气浮者，特举一端以为证耳。
　　乳哺
　　出产婴孩气未纯，仍吞木汞复元真。
　　伫看乳养经三载，变化通灵果是神。
　　古云：“婴儿初产未成人，须籍坤娘养育恩，”乳哺三载方能变化通灵，故须仍吞木汞以复元真，非真要三载也，特三周天耳。
　　面壁
　　丹事虽完犹有工，冥心静坐洞天中。
　　忘形入定九年满，打破虚空才算空。
　　面壁之功，无为之事也。不二元君曰：“万事皆云毕，凝然坐小龛，轻身乘紫气，静性濯清潭，炁混阴阳一，神同天地三，功完朝玉阙，长啸出烟岚。”故乳哺功满，必择名山洞府冥心静坐，面壁调神，出则以太虚为超脱之境，入则以上田为栖栖之所，忘形入定以炼真空，炼到空无可空，打破虚空神方还虚。此达摩所为，必面壁九年也。
　　冲举
　　炼到真空道愈高，丹书下诏步云霄，
　　从今永住瑶池苑，随着灵妃去早朝。
　　不二元君曰：“佳期方出谷，咫尺上神霄；”又曰：“一旦仙凡隔，泠然度海潮。”既还虚升遐有期，天书下诏，云鹤来迎，赴瑶池以赐宴，朝金母以受图。琼楼玉阙为我室家，湘妃瑶姬为我同侪，何乐如之？特患宇宙无决烈女子，斯不能与麻姑为伍。果是女中丈夫，修德盟天，虚心诚求，得行此道，比男子犹易成耳，人其立志自勉可也。
　　
　　女子道学小丛书
　　重印女子道学小丛书序
　　为弘扬道教文化，挖拓道教典籍宝藏，为仙道修炼提供理论指导和实修印证，今特再印《女子道学小丛书》。
　　本书是倡仙道学者陈樱宁先生，根据女性生理心理特点，本着仙道求实存真的宗旨，广搜历代女子修炼方法，精选编为《坤宁妙经》《女功正法》《女丹十则》《男女丹工异同辩》《女丹诗集》共五种，是一本罕见的女性修炼专着之一。
　　今天我们重刊此书，在不更动原文原则下，将该书合订为两册，便于读者翻阅保藏。限于目前我们印（刷缺字）水平和条件有限，请读者谅解指正。
　　傅圆天
　　一九九四年八月二十五日于青城山飞仙观
　　坤宁经
　　女子道学小丛书编辑大意
　　一、精选古今女界懿行嘉言，短篇着作，足以养成女子高上之人格，灌输女子优异之智能，此为关于心理一方面者。
　　二、精选历代女子修养之方法，经论诗歌，足以造成女界特出之奇才，健美女子普通之体魄，此为关于生理一方面者。
</div>
    <div class="pagination">
<a href="女子丹经汇编_page15.html">上一页</a><span>...</span><a href="女子丹经汇编_page11.html">11</a><a href="女子丹经汇编_page12.html">12</a><a href="女子丹经汇编_page13.html">13</a><a href="女子丹经汇编_page14.html">14</a><a href="女子丹经汇编_page15.html">15</a><span class="current-page">16</span><a href="女子丹经汇编_page17.html">17</a><a href="女子丹经汇编_page18.html">18</a><a href="女子丹经汇编_page19.html">19</a><a href="女子丹经汇编_page20.html">20</a><a href="女子丹经汇编_page21.html">21</a><span>...</span><a href="女子丹经汇编_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
