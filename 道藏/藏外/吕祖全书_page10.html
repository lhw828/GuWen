<!DOCTYPE html>
<html>
 <head>
  <meta charset="utf-8"/>
  <title>
   吕祖全书 - 第 10 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吕祖全书 - 第 10 页/共 22 页
  </h1>
  <div class="content">
   上帝，喝　佛骂祖，欺灭鬼神，讥呵释道。正教正宗，诮为异端；仙经佛典，斥为邪说。谓道谓释，毁弃伦常，岂知若辈，宁惟毁弃，抑且流祸斯世斯民，此何以故？盖此儒流，为民之望，表之不正，影愈邪焉。然此之辈，是为小儒，为腐为妄。
　　若彼大儒，则必不然，大儒所见，直窥本原，知儒之道，与道与释，同条共贯，无有二者。儒与释教，总原于道，道根于性，性仍于天，天无二理，人无三教，教分于三，从后起见，溯原究委，有一无二。大儒知此，罔所分别，各尽其道：事君以忠，因分自尽；事亲以孝，竭力趋承；兄友弟恭，视处何位；造端夫妇，以正防淫。事神维诚，治人以仁，爱及草木，恩被虫昆，畏天明命，履地惕干，无惭幽独，克承以谦。知道变化，教匪一端，但辨邪正，无妄讥焉，是为圣贤。道极于天，作君作师，经纶参赞，君臣定位，父子分严，友恭道立，兄弟情连，夫妇道正，阴阳无愆。天地以位，万物熙恬，风雨调和，寒暑以时，嘉祥荐音渐至，沴音戾气以除，民物仁寿，仙佛何殊！生为世荣，终归上清，立极天人，与天地存。
　　释教清微，肇于浩劫。观空以空，虚无寂灭。昔有至人，名曰：然灯，立于中古，转大法轮，教化度脱，无量众生，佛传始盛。次有　佛出，号　释迦文，自种民天，降神赡部，是时周昭甲寅之岁。西印度国，有迦维卫，其国王者，名曰净梵。四月八日，太子斯诞，三十二相，八十种好。以夙愿故，舍国修道。雪山六载，精思苦行，鹊巢于顶，藤穿胫，腊月八日，睹明星出，豁然超悟。具六通识，负龙象力。开来继往，阐教西域，初于鹿苑，继祗陀林，黄金布地，佛教崇兴，四十九年，应化不一。是时比丘，暨比丘尼，并优婆塞，与优婆夷，凡数千人，俱同听法，无不得度。有　舍利弗，智慧第一，佛尝因之，宣说法要。有大弟子，名　大迦叶，得　佛心印，传　佛正宗，佛亲授记，是为初祖。又有弟子名　阿难陀，多闻第一，于　佛灭后，传　佛教典，流布人间，今之佛藏，皆所宣传。延及　达摩，以大神通，一夕收摄，三十六处，邪魔外道，设洪誓愿。自西印度，历恒沙河，至南赡部，说法演教，宗门大展，授秘密旨，从超悟得，明心见性。佛法无多，一切扫除，片言只字，参悟本来。凡诸聪明，闻见知识，杜绌不事，浑浑默默，颔音撼领宗旨，悟谛因缘，无无所无，空无所空。内观此心，如虚空际，如千江月，如镜如泡，如花中香，如是空空，以无无空，故无所执。一字之妙，通达无碍，前无无前，后无无后，匪由闻见，伭览超忽，任诸见闻，颓然自丧。以因缘故，得无因缘，禅宗乃炽。又有历代诸大法师，通经律论，取大法藏，阐译文字，搜剔妙蕴，传诸三千大千一切阎浮提界，广为众生，说无量因，解诸烦热，化清凉境，拔诸苦恼，离火宅厄，济诸幽魂，脱地狱趣，化诸六道，获天人乐，利赖无穷，象教以昌。流传既久，厥旨无闻，凡彼缁流，罔得真传，东西剽窃，言语为宗，机锋相对，口舌争雄。所谓「禅」者，阐演秘奥，认本来面，无用浮饰。若究厥弊，贻害后人，迷失真宗，累主人翁，出居故舍，入无何有，渺茫漂泊，堕野狐禅，迷罔狂悖，呵佛骂祖，俨大知识。抑又甚者，谬妄罔悟，以传，以承。我佛　如来，法法何法，为究本根，故空诸法，文字不立，非去文字，恐后学流，求文字中，昧失本来，故去文字。岂知文字，正难尽去，去文字者，曾何沿流，作执文字，作文字观，弗从文字，究　佛秘旨，离失真宗，是文字障，斯害道矣！更可悯者，罔知是经，是　佛心印，传流人间，为彼众生，广为说法，俾有解悟，即彼下等，愚暗不明，资经忏悔，原令此辈，生恭敬心，朝夕讽诵，久或明生，了生死念，力诸善行，脱轮回趣，或悟精微，超诸上乘，非第口诵，无悔悟心，便可宥罪。即假口诵，亦获利益，是彼诵时，生大欢喜，高吟朗，令诸幽明，一切众生，邪魔异类，幽魂余孽，得闻是经，普沾胜利，咸蒙济度。非说是经，但假口诵，无持受心，无恭敬心，无诚信心，无踊跃心，无均利心，无无私心，乃为诵经，乃获功德。自流日下，日下日坏，一切佛典，指为衣食，诵经之家，以虚文求，诵经之人，以虚文应，一切众生，以虚文故，故轻是经，而诸佛法，罔有存者。要知是经，具大解脱，如广陵散，化诸烦燥；如摩尼珠，化诸烦恼；如般若船，度诸溺者；如波罗蜜，生诸津液；如漆室灯，烛诸幽暗。具此种种，无量利益。但作文字，草草看过，便如糟粕，曾何所赖。以故禅宗，如此等故，扫除一切。冥心内观，空内外相，寂坐伭默，领一参头，究极旨趣，有归于空，空无所空，以无空故，乃明斯旨。若住暗室，张一焰炬，无物不见，无不明朗，罔所障碍，无障碍故，心体备具，性天完足，与天地俱，不为物囿，不有于物。斯之为梵，梵音清彻，幽明交济；斯之为禅，禅理渊微。天人悉究，究厥旨者，佛菩提种，如是如是，西来大意，作如是观，佛法尽矣。
　　若夫道者，开于　元始，示诸秘旨，流衍伭纲，道爰生法。法传　灵宝，显无量应，金科玉律，运御乾坤，统率神人。但彼众生，罔获闻道，道法无传。　太上降生，厥多神异，圣母诞育，从左腋下，脱胎灵舍，于祥李下，须皤然，指李为氏。八十一年，始离母腹，与　尼山圣，及　雪山佛，共出一时，为三教祖。师表群伦，传法无疆，五千余言，言言妙谛。隐柱史中，开化群伦，罔有契者。紫气东来，青牛西度。有一善世，关门尹喜，夙悟真伭，未获其旨，睹兹灵迹，知有异人。自关而出，爰矢诚悃，膝地俯首，向座乞法，道德秘文，亲相授受，传诸后世，为道宗旨。入世出世，得闻斯言，利赖普被，领其旨要，长生天地，与诸浩劫，脱诸度趣，超证人天，随乾坤位，匪可年计，与天地同，不与天地，同其荒老。迨后阐教，八十六度，度诸真人，超证伭理，道法广布，为诸神仙，被以梯航，能悟之者，静生圜音圆中，清虚寂淡，悟彻本原，一切作为，搬弄偷换，举不屑为，自获真宗，爰正天人，得无量果。迨后道传，清静法门，罔或继者，于是则有修命之说，分合阴阳，交配水火，取坎填离，透辟伭关，开基打汞，安鼎起炉，炼气镕精，鼓舞神元，撰结金丹，涵养孕育，爰受灵胎，以成我相。是以后天，诸种种功，复还先天，本来真体。虽于　太上，《道德》真诠，落归第二，然亦修行，正法眼藏。乃其流远支派愈纷，遂有种种旁门左道，窃其余说，创为邪论，充塞正途。则有采取真阴以滋鼎铅，采取真阳以益鼎汞；则有一种偷阴换阳，吸月呵精，以助之长。于是邪人，妄附遁辞，乃置鼎器，损人利己；更复猖獗，造诸恶孽，巧诱无知，误堕恶术，迷失真宗，丧失性命，永劫轮回，深可哀恻。复有一种，妄意大道，其人亦知，此种恶因，爰事正觉，未获真传，求诸纸上，一切陈言，误认糟粕，以为法乳。遂有静坐，屏气凝神，于子午中，抽添火候。岂知伭关，一点真窍，本位不明，从何能透，乃至升水，水不可升，提挈真阳，出离本舍，无复收摄，较诸枯坐，一无所事，其祸惨烈。岂知大道，止在清静，一有作为，弊丛生矣！
　　夫此大道，原诸无极，为太极根，生阴生阳，造化群品，养育生灵，功用浩博，本体如如，无形无像，无色无声，无臭味法，以无所无，故无所事，清虚淡定，寂静逍遥，乃于本体，无所障碍，以无障碍，故无损坏，以无损坏，故无所失，以无失故，道体具足，本体圆明，妙用显行，变化莫测，因应无心，通诸幽明，涵诸天地，贯诸古今，昭诸人伦，无终无始，无巨无细，无乎不在，无乎不行，出有入无，为物祖根。故知溯流，不如穷源，得其源者，厥流斯晰，若究其流，虽可得源，然流斯极，功反多绪。以故至人，言清静教，在于玉局，开示真伭，无他作用。独指本源，俾从伭超，扫除一切，大道乃明。明大道者，无所用心，而实此心，以无用故，故无不得，无不有得，乃无不通，以无不通，是为真人，待斯真人，衍斯妙道。
　　无奈风会，渐漓醇闷，以斯风会，生斯种人，以斯种人，习斯种教，宗儒教者，斥释与道，纵其论辨，止道其，未悉厥原，故所辨驳，自多败缺。夫究极旨，儒者此命，此心此性，道者亦然，释亦同然，其始赋受，无有异者。其中功诣，或有不同。为儒为实，先致其知，致知本虚；乃求诸物，格物为实。物情既晰，本知斯致，知体既彻，洞洞怡然，五官之宰，如如照耀，罔所蔽焉，心君泰宁，天命在我。夫此性命，三教合一，岂惟儒流，克明厥德，为释亦然。但其用功，各有师承。佛教言空，故小声闻，以斯声闻，落第二层，此何以故？盖声闻觉，弄精神通，用聪明得，以斯所为，若或误用，易堕他途，反失本性。即无所误，而寻途辙，终有所系，其于佛法，超然冥契，不存些子，罔所挂碍，究非厥旨，故于文字，一切扫除，独寻真宗，真宗既彻，万化通焉。维彼声闻，即是格致；维彼参悟，即是诚正，诚则必明，又何所事，格致之功，盖知为道，为梦觉关，而诚与正，人鬼攸分，既意已诚，是脱鬼趣，超正人天，格物致知，曾何所用，是释入门，途径较捷，而儒之功，较佛为密，然而成功，则一而已。
　　若夫吾道，本于无为，而究其要，无所不为。参论伭契，博观广揽，以究本原，本原既得，无所事焉。是其用功，亦参格致，第所格致，与儒微殊，而所参究，与释微同。异者不殊，同者不一，然溯所以，曾何别乎？是故三教，鼎分角立，而不可无，微乎显乎，有一无二，儒以治世，道以济时，释以其教，主持斯世，为度众生，普敦盛会。自开辟来，人皆宗儒，人皆修道，人皆学佛，为圣为贤，孰臻斯诣，为仙为佛，孰造其极。习儒教者，儒冠儒服，俨儒中人，而实非儒，博闻丑记，猎取声名，修己之业，曾无所事，反诸幽独，负惭多矣。心地不明，诚理尽丧，揆之诗书，所践何事，嚣然志气，高谈阔论，动引昔贤，巧为依傍，而实大误，以堕本来。是诸儒者，发清静心，无堕恶因，无人无我，各尽所事，践形复性，克履厥言，于君尽忠，于亲尽孝，友爱恭顺，信实不欺，慈以接众，仁以育物，不骄不吝，虚中善受，不侮鳏寡，不虐无告，不贪不淫，不拂本性。道之真仙，释之古佛，不过如是。如是之人，乃能祀神，神即其人；乃能奉佛，佛即等伦。不假修炼，道体永贞；不假参悟，佛性圆明；不假养气，大丹自成；不假知悟，禅理印真。在天为天，天尊其名；在人为人，人共尊亲，长存三界，俎豆斯馨，万世永赖，三教师承，是大圣贤，为万世尊，出入阴阳，理治乾坤，上覆下载，悠久无伦，佛也仙也，释也道也，无乎不奉，无乎不钦，不生不灭，无等无伦，三教宗师，一归根。尔诸弟子，信受奉行。
　　玉函妙相真人赞
　　解彻伭伭妙　　三教总归宗　　一元开辟泄宗风
　　道法启鸿蒙　　万象咸空　　　奥典利无穷
　　清微三品至道极伭参同妙典大乘度劫真经下卷
　　大道之根，原于无始，生天生地，生人生物，无物不有，无乎不存。或静息机，或动行神。出有入无，为万化根；入幽出显，为造物心。古不为古，匪今斯今。微乎微乎，不可以名，名之为道，亦起于人。
　　我闻在昔，太极未辟，一浑沦，阴阳交错，混混沌沌，天地倒乱，五行纷更，乾坤失叙，日月无明，人物销铄，世界咸湮，乍无乍有，若浮若沉，惝恍渺忽，汨没纷纭，或上或下，飘荡无凭。是诸上圣，仙佛真人，帝天神宰，祖伭高尊，一切金刚，不坏法身，遇兹劫会，感化邅迍，以兹销铄，渐丧其神，形神互化，罔保元真，一失永失，尽拨本根，万年苦行，累劫良因，以斯厄故，无与为存。
　　中有至人，名曰：元始，悯兹劫运，大显威神：摄诸帝释、上圣高真，暨诸伭宰，佛菩提根，一切圣神，纳诸黍米，珠中藏之；又复收摄，万祖根，于一指甲，奉与至人，号曰无象。纳诸伭窍，经三万度，历一大会，涵养孕育，哺以伭，运以神精，转以灵胎，煦以元意。由子入丑，大初凝，伭风渐鼓，元宰陶钧，始乃一，上浮氤氲，于是清轻，凝结浑灏音浩，环转周轮，如是轮转，经三万度，无所停息，转转不已，渐次淘匀，而斯一气，累落渣滓，渐结为地，维重为浊，纲维八极，粗者为峙池上声，清者为流，以兹流峙，镕化山河。凡诸一切，五行本质，各以其精，撰形成色，遍布堪舆，互聚元，永固坤贞。维彼昊天，鼓舞盘旋，一气包举，重复凝精。以斯地道，亘古无倾，与天对待，化化生生，上者施与，下者顺成，靡终靡极，或载或成，无疆之化，天地成能。
　　以斯天地，交感化生，内出盘古，是大至人。悯兹宇宙，混沌不清，气机尚塞，化育难行，为此之故，特显化身。一昼一夜，七十二变，变诸种类，各肖其形。终变妙相，厥体具均，顶天履地，是名为人。得理之正，得气之清，得精之妙，得神之灵，乃为三才角立鼎分，可知生天生地、生人生物各类，无乎不肖，无乎不神，非此至人，奚何有因？是此至人，秉教无象，御居玉清，极之恍惚，无可思议。清微之境，主持一切，天道地道，人道魔道，水泽幽冥，轮回六道，检阅劫数，推运乾坤，主持天人，仙佛真宰，黜陟超证，因缘果报，御摄提格，大荒落界，无思无为，运化无心，以无无心，故无无为，以无无为，故无无形，无声无臭，无等无伦，无无无法，亦无无名，无挂无碍，无无无情，以无思议，至无无神，以无神故，无所不明，无所不属，无所不行，化无不化，育养适均。
　　是为　元始，居于玉清，端拱伭默，运化古今，清虚寂定，杳亡杳存，无物不体，无息不生，主宰伭要，同归始青。厥生在木，厥成在金，禀象离火、坎水蒙屯，归极戊土，中和为君，出大神咒，燮理六阴，阴静而动，阳极斯伸，一阴一阳，五行聚精，妙合辟塞，虚空涵凝。是诸五方，配诸五行，各有一帝，各居其心，各司厥职，各运乃神，各奉伭令，各奏厥成，是诸帝属，各各有守，以宣元运，以布皇仁。
　　而此　元始，以无量身，度无量劫，保固元气，任数推迁，无意无必，妙极自然。是此　元始，居玉清中，运无量身，极大神通，分身应化，各以其神，入居人身，各各一顶，各一元始，寓居其中，为一身主，为万气宗。是此人身，各以所得，元始化身，各显神通，极诸不可思议之时，无所侵害，无所危殆，无生无灭，无动无静，神舍安然，无乎不注，以斯之故，故虽劫运，更代递嬗。而此伭宰，仍无毁坏，各以其所，分化化身，复归玉清，还集元始，得匪所增，仍圆妙相。故知元始，统于一元，一元分化，极于万象，万象森罗，总归一元，一元变化，无所端倪，无所思维。静极而动，动亦如如；动极而静，静亦如如。一动一静，一静一动，任诸动静，或分或合，或复或离，无不各有一元始相。各以其相，各成妙体，各以其相，无假收摄，各复本来，仍归一体，而元始相，尊居玉清。微乎微乎！是此玉清，圣境庄严，在大罗天，极无上上，至无所拟，于无能名，至虚至伭，绝顶之处，非具金刚，纯一妙体，极无所上，功德苦行，为诸天尊，至尊真人，望瞻翘首，渺忽莫凭，终无由至，以无至者，故其伭境，微妙莫测。但以劫运，循环往复，皆所禀受。是故　五老，偕诸真宰，上诣玉清，请授要旨，乃见　元始，坐玉清中，法座庄严，天所希有，是诸法界，无有等者，清虚广漠，寂淡逍遥，众所罕睹。俄见其天，五色并丽，忽有罡风，转如车轮，运行廓外。而此玉清，化诸亿万，莫可度量，此亿万天，各各现化，一元始尊，出众妙音，如一妙音，普为上下，帝释真人，说众妙因，解消厄会，跻斯众生，或脱苦趣，诣伭都境，讲说因缘。盖此因缘，原诸浩劫，为诸天宰。
　　此种微妙，匪可言传，惟在学人，各以所得，论于元始，剖析精深。至哉斯境，包含周遍，罔有外者，是诸天人。欲观斯胜，惟绝思维，端居静坐，趺坐凝神，空彼众有，如无此身，如无此心，浩渺，如虚空际，神闲气静，息机于密，则有妙境，从坐而开。是诸玉清，一切胜概，星罗碁同棋布，森然具现。而此元始，应化化身，端拱伭寂，坐法座中，现诸法象，与　吾神接。盖此元始，一理撰结，万气归根，至真无妄，为无妄者，乃见其神。微乎微乎！非虚非实，若有若无，无耳口鼻，无声色味，无意想识，乃契厥微，乃获睹之，自伭教息，无与言者。　我今指示，玉清妙道，学道之士，克体渊源，屏绝思议，默伭静悟，心不着物，以无无意，解秘密因，参同妙契，于子午时，调息气机，万神摄伏，外内太素，摄诸法象，咸归无有，入黍米珠，观诸天地，现一切法，日月星辰，山河岳渎，万品亿类，大千世界，一切形声，色相体质，无不具足。外相清好，观者各以其意得之，出入极外，立乎天根，见诸天地，如一脱粟，是诸色相，各于微尘，剎中现之，无所不有，而实无有，是此伭微，曾何拟议。至哉微乎，谁造其极？　我闻　元始，为阐此妙，极于无为。观空非空，空无所空；视有非有，有则俱有。惟空不空，而实空空；惟有不有，而实有有。有乎空乎，空乎有乎。空中之有，有不为有；有中之空，空不为空。空其所有，有其所空，是为真伭，伭而又伭。寓诸天中，为天地根；寓居人中，为人身祖。修性修命，修道之士，修此祖根，祖根完具，万气俱凝，气归于命，命统乎性，性也气也，命也道也，伭也真也，祖也根也，是为元始，玉清妙道。
　　夫此妙道，传于　元始，元始下传，归本伭要，此伭要机，藏于玉清，清微宫中，紫霞锦囊，非真真人，夙器深重，道根清净，未可与闻。乃者至人，法号　灵宝，悯兹下土，未获闻此至伭妙道，累劫经生，无由脱解，至于终极，辗转轮回。爰现法身，在香林苑，阐演灵章，金科玉律，运化乾坤，拔度天人，利济群品，拯救幽魂，是诸妙法，广布阎浮，流传浊界，依法持修，超证妙果，遵律虔行，普周六道。然此法典，金格精严，持修之士，非清净体，非清净心，非清净行，莫究伭微。盖斯妙法，变化无端，极恒河沙，亦难比拟。上通于天，极天外天，至无极天，天伭之天，乃无所象，并无能容，无非是法。所周流处，下通于地，极诸扶桑，至虞渊谷，及于地所不载之处，无非是法。流通环转，放而行之，弥于六合，卷而藏之，退归于密。云有非有，以无非无，象则成像，空亦如空，匪可思议。究何言说，本之于心，应之无，来鲜端倪，去仍罔极，视之不见，听之无声，造化由我，天地为因，因应匪测，度数莫寻。微乎妙哉，无古无今，无等无伦，清虚伭密，罔所由明。惟此至人，以至伭道，演至伭法，流通宇内，虽至愚夫，获闻伭诀，咸得奉行，无有弗应，无有弗灵，无弗如意，无弗从心。故知妙法，无有不钦，无有不伏，无有不承。究厥由来，本于至真，真实无妄，万法归身，以身体法，以法卫生，生生不息，法法斯神，神明变化，极乎无因，在阎浮提，为法之师，鬼神敬礼，天人悉钦，宗风以震，役御雷霆，呼风唤雨，救济群伦，驱邪缚魅，宇宙澄清，人伦以正，道德昌明，入无出有，法法递承，至道法备，德行崇深，功业广被，神归上清。
　　若夫修士，苦参伭奥，养气炼形，则有魔王，统率眷属，来相侵扰，乃仗斯法，收复邪精，爰无所侮，克究伭冥，无所恐怖，无所碍滞，无所障蔽，乃克悉心，炼气镕神，故知斯法，保护诸道，无能外者。然此妙法，是　灵宝尊，在上清境，亲受　元始，伭理所撰，匪所易得，灵宝尊居，上清之境，禹余宫中，手抟音团太极，分阴分阳，以奇变偶，以偶成三，以三化万，至亿万万，以及无算，还以无算，仍复一奇，归诸太极，无所亏缺，亦无挂漏，并无盈数，以斯之故，睇观伭微，知此至道，各寓妙法，乃以所见，即成是法，故知是法，皆道之髓，非体道者，是法不传。微乎妙哉！
　　我昔幸见，禹余圣境，居天之心，其色炳耀，其象昭明，其形空阔，其体清净，无物不有，无理不存，纷纭杂沓，万象森森。静无所有，而无不有；动无不形，而实无形。千真万宰，圣贤仙灵，佛菩提众，罔不在焉。下至凡夫，愚与不肖，莫不各各有一灵宝，至妙至伭，无极变化，至神明法。惟落后天，生种种障，障蔽灵台，致使一切，妙法神化，无由着见，久乃汨没，愈失本真，本真既失，万法湮沦。悲哉叹乎！一失均失，无有存者，堕落火坑，因仍流转，与蠢动同，讵不悲乎！
　　夫此上清，具神通界，境致昭严，其所具设，无不华美，而禹余宫，色相庄严，上悬华盖，有五色云，四面缭绕，放五色光，照烛一切大千世界，皆成五色，祥光莹彻，无有隐者。其中复出，微妙异香，化为氤氲，和霭之气，布诸天诸地之处，一切天人，餐是伭气，皆各满足，无有厌者。以斯胜概，集诸天人，咸至其下，俄见上清，圣境廓开，现诸楼阁，琪花珠宝，玉树琼枝，仙禽异兽，各各一名，罔可形状。又现一切殿阁楼台，金碧辉煌，霞彩灿烂，一切真圣，伭宰高士，星冠剑履，环佩琚，往来出入，各显妙相。复有天真玉女之辈，霞髻云鬟，琼佩彩裳，各捧摩尼宝珠一粒，环绕道前，忽现天尊神人之像，狰狞奇状，各执利刃，弓矢戈戟，现三首眼，各能言视，化六手臂，各有捧持，环立拱护，变化无端，是诸天人，远观遐瞩音竹，莫能相即，赞叹希有，无有异者。夫此妙境，罕所觏闻，罕有能至，至伭至妙，几绝形容，岂知此中，更有伭奥，挹其伭奥，真为叵测，太极浑涵，万象具足。以一黍米，藏诸世界；以一芥子，纳诸须弥；以一毫端，建诸梵剎；以一微尘，现诸法像；以一窍声，化亿万声；以一孔气，变千万形。俄而日月，任其盘旋；俄而风雷，恣其怒号。以有为无，原无而有，非真非幻，造化无方。是诸灵宝，出大妙音，为诸真宰，启诸道藏，宣说灵妙无量之法，传以清静不二之仪，金符玉篆，科律森严，传授秘密，无上心印，金章玉质，丹黄妙色，无极伭文，转授天人，流布尘世，依科修奉，乃者天尊，慈悲度劫，各以所得，灵宝心印，妙法真传，金科玉律，下度人世，遇诸真人，道德崇高，可与授者。遂设玉局，亲相指示，广被遐裔，流诸后世，罔敢不遵，缘是慈肠，遂各苦行，以衍无疆，历千万劫，保固天地，燮理阴阳，调和元气，养育群品，利赖幽明，超证神仙，安奠五岳，建宰五方，化及草木，莫有异者。
　　是此妙法，天子得之，建太平治；诸候得之，立齐治本；士庶得之，厥身以正；鸟兽得之，厥性以灵；昆虫得之，而全其命；草木得之，而遂其生；山川得之，而钟灵异；湖海得之，而储其神；修道之士，得此至要，正位天真；儒流得之，而文明盛；释氏得之，而见性真；凡诸无情，无声无色，得此妙法，各悟原因；幽明罪众得之，而永脱乎轮回。故知妙法，无可思议，无可想象，无可言说，无可指示。以我观物，以物观理，以理观数，以数观天，以天观道，以道观法，因法成象，因象成形，因形成质，因质成名，因名成物，因物成人，因人成教。
　　爰有　太上，宗灵宝法，垂范后人，故知上清真境妙法，开道德教，无穷无极，岂不微乎？岂不微乎？是此　太上，原于　元始，传于　灵宝，降生尘世，示诸灵异，圣躬诞育，须皓然，凡诸语言文字伭奥，无用师资，各体其要，各会其微。浩劫之前，一切因缘，各各明了；浩劫以后，一切道法，各各贯通。上极于天，上天之载，一切伭微，各各彻悟；下极于地，至于幽冥，一切秘密，各各了然；中极人事，伦常道德，礼乐国政，度数文章，至理渊微，至道伭要，一切宏纲，细目端委，各各通达，心心印证。至圣尼山，深相赞叹，古今希有，以斯绝伦，妙质殊才，帝观伭微，具大神通，无边法力，悯诸众生，罕闻大道，如聋如瞽，盲心昧志，爰阐灵章，极五千言，发扬道德，清静无为，至伭真要，奥理昌明，教法广备，罔有遗旨。
　　爰有至人，诞生其时，隐诸下吏，为关门尹，法讳曰喜。生而灵异，聪慧超群，一瞬息间，千行俱透，博极群书，广参伭奥，惜乎无传，一间未达。迩者　太上，放太毫光，烛照是处，产此异人，实为道器，可传斯旨，乃驾青牛，西度函关。惟时至人，默坐伭眄音勉，知有真人，自东而来，爰伸积愫，长跽道旁，丐求伭秘。是时　太上，知是传人，乃着《道德真经》授之。是此至人，言下大悟，豁然了了，遂得天地不传妙宝，永垂至教，被于无疆，因着《文始真经》九篇，阐扬道德。　太上以斯妙道有传，至教已立，后世永赖，乃复一气，归于太清，大赤宫中，为道宗师。是此天宫，在太清境，为诸天地，伭关至奥，一切天尊，帝释真宰，圣贤仙道，佛菩提祖，皆从此天，印证伭奥，得闻斯秘，乃可得入大罗仙班。是兹天宫，为伭之键，一切有为，无为至圣，至神真人，如欲得观灵宝妙相，乃欲更进，仰窥玉清，圣境庄严，必从是天，经历伭妙，或幸得睹。是此太清，为神仙都，凡诸境界，一切胜境，光景回异，是诸异卉奇葩音巴香艳，炫睛耀目，素所希见。复有山陵溪谷，怪石异木，灵岩绝壑，藏诸珍禽异兽，虎文豹采，墨麟白鹤，青鸟赤凤之物，种种不同，变现灵异，各有殊观，又复各现云台方文，绮阁雕楹，朱薨音萌画槛，白玉为街，黄金甃音绉砌，五色宝石，布诸地。其中复有上伭真宰，天尊大圣，羽士黄冠，金童玉女，各佩五色云霞之衣，从容雅步，出入逍遥，自然快乐。内复有诸天神云将，或御音求龙，或驾赤虎，各执宝械，环卫诸天。
　　是时　太上默坐睇膝，无所宣示，尔乃　五帝长跽音忌几前，乞法垂教，俯恭恪，未敢遽起。　太上慈颜，忽尔开霁，乃为　五老指示精微，慨尔言曰：「吾之至教，久着一经，名曰道德，授于尹喜，传流人世，依教持行，登证仙道。」是时　五帝，各白道前：「是此道德、清静真经，幽深伭远，下士修道，罕窥其密，伏愿圣慈，示以伭要。」尔乃　太上，为　五帝言：「此至真妙，道之伭微，匪可口授，要诸心参。若或求诸语言之间，人皆泛视，不由师承，妄为臆揣，多堕旁门，故第言其清静无为，收摄一切，客尘妄动，然后示以至道伭微之所端倪，俾其渐悟，默会真伭，今尔再四求指其要，我为言之，子宜静听。
　　盖此太清，居天之中，为天枢纽，名曰「伭关」，生天生地，生人生物，皆从此天，先地而生，有此一天，然后气通，无象之始，因无象中，一伭妙理，蕴酿元，乃获长保，先天后天，暨诸天地，山川人物，若非是天圜转生化，气机遂息。故诸仙佛圣贤真宰，非通是天，无由会见玉清圣境，此固修士道德具足之时，所宜急讲者也。　吾昔于世，以我观天，因见我身，亦由大清至伭之境，其中伭关，统摄诸气，先天后天，咸于此判，分阴阳界，立水火门，上不于上，必通于下，下不于下，必通于上，上下相通，必经是关；左而会右，右而会左，必通是关。然后归一，引阴交阳，必度是关；引阳济阴，必度是关。是诸真水，度关济火，是诸真火，度关济水。浑水火而共出一原，会阴阳而归于太极，判极为两，合两为一，总会此关，无有逾者。然此伭关，居脐之中，非上非下，非左非右，非前非后，非浅非深，盼音畔睐音赉二气，嘿音默会神精，始由下被，终图上升，匪虚匪实，非形非声，形声俱泯，象态难名。
　　凡诸修士，趺坐屏息，澄清万虑，调伏元神，内无物扰，外无尘撄，任彼一切，有情无情，魔障相寻，中有所言，亦各无心，极彼分掷，不见不闻，如是清静，无所缘因，乃得默运，真元之精，由于气海，上至太清，自太清境，历周身，一切法界，至于上清，禹余宫中，经乎气机，至出纳司，上会玉清，还乃下济。至于太清，大赤宫中，与诸一切三宝法物，融结成境，浑为太极，先天之妙，开基空阔，纳诸眷属，无有遗者，尔乃得以收摄元神，居处其中，各家眷属，环相围绕，如坐铁城，如入奥室，如登极顶，如入广渊，罔有见者，是诸天宫。更现光景，供其娱玩，复献妙饮，琼浆玉液，供其啖食，复有祥光，四面缭绕，照烛一切，无为法界，是诸真宰，群相引导，香花满，供具各足，乃获登于大罗仙班。是此至要，总极伭微，匪所易得。尔诸五老，各以其身，保护斯人，得正妙果。」
　　我昔闻此至伭要道，以为此身此心此理，本之三清，还乃以所始得之身，仍从太清，诣玉清境，是则此身，与天无异，三清妙道，取之于己，各各具足，无或阙焉。但此妙道，传于　太上，至精至微，至伭至奥，虽极显扬，初学之士，未获师承，无能致力。　我今于世，广施法乳，开方便门，示以快捷方式，为彼三教，各述良因，俾尔后学，按法习行，虽于至道，未悉伭微，然苟力行，亦或有得，是诸弟子，铲净异同，人我之见，详视审听，无生障碍，共证是因。
　　盖人一身，惟精气神，固精养气，心神安宁，藏其伭宰，无俾丧倾。然此功要，先净六根，六贼既伏，七情无因，既无情识，乃无苦恼，以无苦恼，因无情想，以无情想，因无妄心，乃得此心，清净无为，若太虚然，无所不有，而如无有，无无有故，始无所障，无所障碍，乃无不灵，惟灵斯神，惟神斯通，通无弗通，遂明伭奥。
　　我示修士，先须主静，欲静须诚，欲诚须敬，欲敬须慎：慎无妄言，慎无妄动，慎无妄意，慎无妄因，至无妄因，虽历烦杂嘈沓之处，罔有妄者。以无妄故，内斯宁谧，主一无适，以存其诚。如是存诚，乃与归静，静之之极，明自生焉。由其能明，是以能行：儒者敦行，一切伦常，罔有愧怍，则可入德，希圣希天；释者能行，观空得空，而非顽空，求佛于心，以心印佛，即心即佛，即佛即心，相彼如来，如是如是；道士志人，能敦厥行，始以其神，御诸元气，既以其气，收摄其精，精足则一切气皆足，气足则一切神皆足，神足其气，气足其精，精足其神，如是具足，大丹乃成。是诸三教，分门别户，究所由来，皆从一极，寻原究委，则彼归宿，仍会极中，匪惟始终，归本太极，无二无三，即其功行，由知而行，由敬而诚，由诚而静，由静而明，由明而神。其中次第，无所分更，惟彼儒者，多事格物，其教为实；惟彼释氏，从事静参，止明性体，不修命元，其教为空；若夫道流，性命双修，先固本根，后参伭要，虚不为空，实不徒实。故其为教，合天地人，无有外者，至哉道乎！立于无始，生天生地，生人生物，运化古今，磅薄宇宙，入幽出显，拔度群伦，或儒或释，为圣为贤，为佛菩萨，皆于斯道，是二是一。以至王侯将相宰臣，修此妙道，福禄尔昌，治国宁民；圣明天子，修此妙道，运祚悠长，绵历无疆。叹哉斯道！推运劫会，敦固坤舆，迁流时序，升沉二象，运行阴阳，体统太极，保固天根，视之不见，听之不闻，因应变化，神乎其神。
　　修道之士，克会伭微，炼精气神，立其命原，固其本真，徐悟本来，亲见自然，然后积累三千八百，深宏功行，以证金仙，复由太清，清静无为，受法灵宝，阐扬玉清，元始真一至道，积种种功，行种种行，愿尽累劫，立无量无等之功德，于是殊勋懋绩完足，乃始亲受玉皇诰命，为大罗天，无上无为，至真伭宰，号为　天尊，与天地俱。
　　微乎妙哉！尔诸弟子，谛听斯旨，各各明了至伭至道，微妙因缘，如法修持，生大智慧，无二无疑，乃有十方至真上宰，默为保护，一切魔王，咸为俯首，在世长年，或膺宠禄，位极人臣，或住名山，逍遥快乐，天爵尊荣，无与等者。为演此经，永垂后世。！至哉妙道，法无等亦无伦，一切有无情，咸蒙是经利。
　　
　　广化真君赞
　　宝法同虚伭得未曾　元皇演化辟苍冥
　　灵应九天开赤　　万法归宗复一元
　　道德玄微传象教　　混沦浊界露天心
　　上清蓬噩希观相　　郁勃婆罗转法轮
　　伭上升廓碧落　　云篆凝虚现始青
　　玉符颁御吞浩劫　　化化无端玉京
　　兰林香喷陵谷易　　鸟篆章定玉衡
　　根盘结天根固　　三十六宫尽含春
　　真师泄漏伭伭妙　　一字因缘证上乘
　　
　　
　　柳真师三品真经后记
　　尝谓：
　　天经地纬　　　绚为璀璨之文章
　　海藏河沙　　　衍夫伭妙之义蕴
　　久矣玉局宏开　两间尽絪缊之气
　　聿哉贝书广译　三乘极梯筏之言
　　古今来圣贤心印，仙佛传灯，载诸金石，播诸行帛，虽五千四十八数而增益之，乌足计经典之旨归也哉！则是仙经伭范之昭垂于宇宙间者，朗朗然炳如日星，煌煌然光被上下，又乌可以烛照而数计也，尚何品之云乎！
　　我　孚佑帝师，誓无量度人之愿，现身说法，普济群迷，一片婆心，随时方便，悯兹下土凡愚，汨没日甚，丧日深，更兼左道狂澜，肆行妄诞，愈见浸炽，而于三教本原，不特渺焉莫究，且复彼此交讥，互相攻击，正道之榛芜，圣言之阏音遏塞，非我　孚佑帝师，振臂一呼，大开觉路，几几乎坠地斯文，糜烂人心矣。爰于壬午之岁，鹤驾临凡，降夫夏汭，集众弟子，结涵三坛，阐演灵章，恢宏正化，历十余载，至壬辰岁，始告竣天工，付厥镌印，其经典之透辟三教宗旨，理致渊深，分者合之，二者一之，晦者明之，疑者晰之，统发乾坤之秘，大彰今古之微，诚希有之真文，实至伭之宝箓，津梁末学，启迪后人，其功德力，岂棨之所能殚述哉！又岂棨之所敢仰赞也哉！第忆数十年来，凡经营典务，棨幸忝列侍从，得以稍伸赞勷，奔走后先，时亲优渥，含哺法乳，餐听妙音，见闻斯道之万一于圣侧，固属涵三诸弟子，因缘际遇，然皆我　孚佑帝师，惓惓不已，不厌不倦之训勉，而成斯懋续也。于是大典镌印之后，我　师即证无上玉清之果，而诸子亦被利赖无穷之休。独惜近念余年，沿习渐微，广布未几，甚有于斯典计虑者，乃得金陵孙子守恕，夙慕伭宗，久饴道位，获亲余泽，仰睹鸿文，欣然拜悦，矢力重梓，以广流通。复虑经轴庄严，奉持者未免凛科律之戒，不能朝夕玩索，以期体行，似于圣心博施之功，有所闭碍，遂请易为简帙，装订成函，而其矢诚缮录者，则上元恪诚解子也，工竣乞志始末于经后，棨思至人穷神而达化，固无等伦，则其敷演至言，博探而旁搜，应无涯涘。特是道之精湛，虽已泄于探幽隐之际，然而文之昭布，必有赖乎燮纲调纪之人，伭教藩篱，得斯诚信之子，可作东南半壁矣。
　　我　孚佑帝师，无量度人之愿，不几有所慰藉乎哉！将见是函之惠海隅，使众生咸闻道要，获睹真宗，则三品之一而二，二而三，三而穷之十百千万，俾人人心目中，皆有此三品一典，其功德力，真不可烛照而数计也。孙子流衍之功，与解子临摹之力，其福荫又不与斯典常存欤棨幸叨见闻之荣，敢肆笔道其始末，以志册尾，将以为天下后世闻知者，勉修厥德云尔，是为记。
　　时旃蒙单阏孟上浣方山道士宏教真人弟子柳棨稽首拜撰。
　　参同经　(卷十六、十七、十八)
　　序
　　太上演救劫消灾赐福解厄保运证真参同妙经　　上卷
　　法会缘起章第一
　　始伭要章第二
　　敬畏天地章第三
　　清净身业章第四
　　断除口业章第五
　　防遏意业章第六
　　究论性本章第七
　　修德凝道章第八
　　敦笃天伦章第九
　　竭尽忠荩章第十
　　太上演救劫消灾赐福解厄保运证真参同妙经　　中卷
　　明理释疑章第十一
　　慎事师友章第十二
　　戒重化源章第十三
　　葆守真元章第十四
　　修崇善行章第十五
　　严辨真儒章第十六
　　伭关秘密章第十七
　　火候药物章第十八
　　禅宗向上章第十九
　　警示禅流章第二十
　　会三归一章第二十一
　　太上演救劫消灾赐福解厄保运证真参同妙经　　下卷
　　保劫惟善章第二十二
　　天人理一章第二十三
　　持盛在德章第二十四
　　因缘明验章第二十五
　　罪福报应章第二十六
　　鬼神征验章第二十七
　　法体一如章第二十八
　　诠释经义章第二十九
　　尊信圣教章第三十
　　瞻礼星斗章第三十一
　　统明修证章第三十二
　　参同经小序
　　参同经之演，始于癸丑，成于己未，前后七年。原议于黔南举行，乃首事诸子，李克修回豫，屠景诚解组，他如姚如孙如洪，又皆散去，独予与邓东岩力肩其事，而东岩又远游在滇，初谋不果，复请就鄂完黔。其间往来劻赞者，侄允诚之力为多，一行黄君序之详矣。《五品经》序有云：「吕祖垂怜三楚，百倍五陵！」在　祖慈肠度世，一视同仁，原无岐视。然《八品经》分演各处，独楚地则一而再，再而三，如《五品》演于栖真，《三品》、《参同》演于涵三，皆在鄂城内外，岂非桃源洞口，岳阳楼上，黄鹄矶头，灵迹迭见，素称仙人出没之所。而龙沙八百，待时而应，迄今不远欤。滇南杜羽经，尤服膺是经为醇乎其醇，与六经相表里。谅哉！
　　参同妙经序
　　天下事信有因缘哉？昔初祖　达摩航海东来，以因缘在震旦。后遇　神光，传佛心印。至今人知有西来祖意。当　吕祖之演《参同经》也，以数省之人一旦因缘聚合，成兹巨典。究所从来，实肇端于贵阳诸生刘清虚，初随父宦游于楚，从宋式南学。式南，涵三始事者也，讲艺之暇，语及涵三　吕祖道场，演有《清微三品》，《禅宗要典》，清虚闻而慕之。一日随师谒　祖，祖察其有夙因在焉，遂赐之名。未几归黔，雍正癸丑，与义陵刘无我、渠阳邓东岩、澴川屠景诚等，相遇于播，时中州李克修，年耄善外事，亦来黔，闻涵三名皆喜。倩清虚先导，挈李立诚、邓信诚，于甲寅摄提谒　祖，告以请制演典之意。嘻！异哉！曩清虚随师诣宫时，不图有此因缘也。及请制回南，不果开演。首事各散去，惟无我坚志靡移，谋于东岩，复令清虚，恪请就鄂完黔，乃欣然就道，不避寒暑，往来跋涉十余次，由是李本恕、丁存恕、刘悟诚，附会不一其人。己未春，积经始竣，旋即开演。维时刘清惠始之，厥后清虚实终其事。是冬信诚自滇至楚，《参同经》已告成功矣！
　　方甲寅之初联会也，起经之日，瑞鹤舞于云端。至演典时，亦复翔集。诚信之所感召，固宜如是其速也。余尝谓　吕祖道场在鄂城者不少，独涵三数十载罔替。惟始事者诚信作之于前，而其子孙善继述于后，以致诸君子越数千里而联会，可不谓极盛欤？余不敏，幸侍法筵，谬承演务，深喜清虚初诚弗懈，而无我诸君，矢愿坚确，能相与以有成也。嗟乎！人居各地，业有殊途，即善卜者亦不及料，洵莫之为而为者，讵非因缘有前定耶？兹因参订全书之暇，备叙演典始末，弁诸经首，辞俚不文，聊以志际会之非偶然云尔！
　　沙羡一行子黄诚恕谨序。
　　梓潼帝君参同妙经序
  </div>
  <div class="pagination">
   <a href="吕祖全书_page9.html">
    上一页
   </a>
   <span>
    ...
   </span>
   <a href="吕祖全书_page5.html">
    5
   </a>
   <a href="吕祖全书_page6.html">
    6
   </a>
   <a href="吕祖全书_page7.html">
    7
   </a>
   <a href="吕祖全书_page8.html">
    8
   </a>
   <a href="吕祖全书_page9.html">
    9
   </a>
   <span class="current-page">
    10
   </span>
   <a href="吕祖全书_page11.html">
    11
   </a>
   <a href="吕祖全书_page12.html">
    12
   </a>
   <a href="吕祖全书_page13.html">
    13
   </a>
   <a href="吕祖全书_page14.html">
    14
   </a>
   <a href="吕祖全书_page15.html">
    15
   </a>
   <span>
    ...
   </span>
   <a href="吕祖全书_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
