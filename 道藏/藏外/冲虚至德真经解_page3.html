<!DOCTYPE html>
<html>
 <head>
  <meta charset="utf-8"/>
  <title>
   冲虚至德真经解 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   冲虚至德真经解 - 第 3 页/共 7 页
  </h1>
  <div class="content">
   杨朱过宋东之于逆旅逆旅人有妾二人其一人美其一人恶恶者贵而美者贱杨子问其故逆旅小子对曰其美者自美吾不知其美也其恶者自恶吾不知其恶也杨子曰弟子记之行贤而去自贤之行安徃而不爱哉
　　【贵其美而贱其恶者情之私恶者贵而美者贱道之公或美或恶生于妄见贵之贱之亦非真理所恶扵逆旅之妾者非谓其美也以恃其美故贱之所贵于逆旅之人者不以能贱其美也以不知其美故取之如俾逆旅之妾亦不恃其羙而无自贤之行则无徃而不爱矣老君曰天下皆知美之为美斯恶矣非恶美也恶知其美尔】
　　天下有常胜之道有不常胜之道常胜之道曰柔常不胜之道曰强二者亦知而人未之知故上古之言强先不已若者柔先出于己者先不已若者至于若己则殆矣先出于己者亡所殆矣以此胜一身若徒以此任天下若徒谓不胜而自胜不任而自任也粥子曰欲刚必以柔守之欲强必以弱保之积于柔必刚积于弱必强观其所积以知祸福之乡强胜不若已至于若己者刚柔胜出于己者其力不可量老聃曰兵强则灭木强则折柔弱者生之徒坚强者死之徒
　　【柔弱者道之本守道之本自胜而已故无一不胜以此胜一身以此任天下有安而无危有福而无祸虽未尝先人而人莫之能先是乃善摄生者与天地同乆之道也易曰巽以行权庄子曰于鱼得计义协于此故老君粥子其书每致意焉其称上古之言则以此道自古以固存也】
　　状不必童而智童智不必童而状童圣人取童智而遗童状众人近童状而防童智状与我童者近而爱之状与我异者防而畏之有七尺之骸手足之异戴发含齿倚而趋者谓之人而人未必无兽心虽有兽心以状而见亲矣傅翼戴角分牙布爪仰飞伏走谓之禽兽而禽兽未必无人心虽有人心以状而见防矣庖牺氏女娲氏神农氏夏后氏蛇身人面牛首虎鼻此有非人之状而有大圣之德夏桀殷纣鲁桓楚穆状貌七窍皆同于人而有禽兽之心而众人守一状以求至智未可几也【所谓有非人之状者其形貌之近似若蜂目豺声虎头燕颔载之近史为可考者斯言吻合乎造化之妙特人惑于浅智不悟童智之奥尔列子务明至道故横口而言唯诚理之是取而不顾众意之所惊也】
　　黄帝与炎帝战于阪泉之野帅熊罴狼豹防虎为前驱雕鹖鹰鸢为旗帜此以力使禽兽者也尧使防典乐击石拊石百兽率舞箫韶九成凤凰来仪此以声致禽兽者也然则禽兽之心奚为异人形音与人异而不知接之之道焉圣人无所不知无所不通故得引而使之焉【观箫韶九成凤凰来仪则以力使禽兽不诬之理也】
　　禽兽之智有自然与人同者其齐欲摄生亦不假智于人也牝牡相偶母子相亲避平依险违寒就温居则有群行则有列小者居内壮者居外饮则相携食则鸣群太古之时则与人同处与人并行帝王之时始惊骇散乱矣逮于末世伏逃窜以避患害今东方介氏之国其国人数数解六畜之语者盖偏智之所得太古神圣之人备知万物情态悉解异音声防而聚之训而受之同于人民故先防神魑魅次达八方人民末聚禽兽虫蛾言血气之心智不殊远也神圣知其如此故其所敎训者无所遗逸焉
　　【皇步帝骤有虞氏之宫汤武之室以言世每降而道每隘也在太古之时则禽兽与人同处与人并行而不疑世降而每隘乃始惊骇散乱逃窜隐伏矣夫异而与人同处并行虽曰太古之时则然亦太古神圣之人有以防聚而训受之也且古今之时则异矣而神圣何殊扵古今后之神圣之人亦有矣不闻聚禽兽虫蛾而训受之者何哉盖世已降矣异既已惊骇散乱伏而不可复聚矣虽有神圣之君亦能使鸟兽鱼鳖咸若而已故必达乎圣人之时而后可以语圣人之道】
　　宋有狙公者爱狙飬之成群能解狙之意狙亦得公之意损其家口充狙之欲俄而匮焉将限其食恐众狙之不驯于己也先诳之曰与若芧朝三而暮四足乎众狙皆起而怒俄而曰与若芧朝四而暮三足乎众狙皆伏而喜物之以能鄙相笼皆犹此也圣人以智笼群愚亦犹狙公之以智笼众狙也名实不亏使其喜怒哉【喜怒之用皆不中也喜之复也必怒怒之复也常喜狙公赋芧名实不亏将欲限其食使之伏而喜必且诳之而使之起而怒故终得其喜也如亦遽而与之以朝四而暮三非特不得其喜必亦起而怒矣且众狙之喜怒非有伪也三四之数无增损于七也计众狙之心宁饫于朝而馁于暮也则朝暮之多寡喜怒安得不为用哉尝谓自太易既判一变而为七天三地四之数一奇一耦方生方成万物不能逃其数也不明其数则役于数不惑于数则能用其数非唯众狙之喜怒为然也霸者欢娱之治所以羞称于圣人之门者为其以能鄙相笼也非唯霸者之治为然也虽圣人之应帝王未免扵以天下为笼也特其用数有徼妙故其治效有浅深尔推而极之虽天地之造化一昼一夜一觉一梦一寒一暑一死一生亦无以易大衍七七虚一之数矣故谓众狙之喜怒为惑则物物皆惑也谓人之喜怒为是则众狙之喜怒安得独为非乎人见众狙之笼于狙公则之至扵己尝处于笼而不知是亦惑矣故以人而众徂亦犹孟子所谓以五十步百步也且狙之为物善伐其巧恃其便其心难扵调御者也乃惑扵三四反覆之数而不悟而况扵余物乎是或列子特取狙公赋芧之意也虽然狙公以损其家之口而至扵匮故不得已而限狙之食尔由是知圣人以智笼群愚亦以世降而不足扵道故不得已欤】
　　纪渻子为周宣王飬斗鸡十日而问鸡可斗已乎曰未也方虚骄而恃气十日又问曰未也犹应影向十日又问曰未也犹疾视而盛气十日又问曰几矣鸡虽有鸣者已无变矣望之似木鸡矣其德全矣异鸡无敢应者反走尔
　　【鸡木畜也木与木相摩则然故鸡为善斗之畜虚骄则有傲物之态恃气则有凌物之志虽未尝见鸡而求敌无所不至若是则能无惧而已矣岂能必胜哉故问其可斗则曰未也犹应影向则能不恃其气顾影之所向则应之尔犹疾视而盛气则弗逐扵影之妄见向而应之也有敌之者至则致其雄毅以待之而已然而疾视则其神不宁盛气则其心不平虽弗与之斗而心动扵内神沮扵外但忍而不发尔故曰未也及其几矣之后鸡虽鸣而无变望之似木鸡其德全矣盖内忘其气外防其形他鸡虽竦立而鸣而我不闻其声矣与槁木何以异哉则不争之德莫盛扵此故曰全也天下之鸡皆莫之能敌但反走而悦服矣若太上之降胡俗孔子之服门人也心为绛宫于禽为朱雀圣人善飬扵内使之足而不贪饱而不争故天下莫能与之争众人但飬扵外使朱雀常饥翱翔八表惟利是求不贪则不足以满其懐不争则不足以充其欲至扵死而后止悲夫】
　　惠盎见宋康王康王蹀足謦欬疾言曰寡人之所者勇有力也不悦为仁义者也客将何以敎寡人惠盎对曰臣有道于此使人虽有勇刺之不入虽有力击之弗中大王独无意宋王曰善此寡人之所欲闻也惠盎曰夫刺之不入击之不中此犹辱也臣有道于此使人虽有勇弗敢刺虽有力弗敢击夫弗敢非无其志也臣有道于此使人本无其志也夫无其志也未有爱利之心者臣有道于此使天下丈夫女子莫不欢然皆欲爱利之此其贤于勇有力也四累之上也大王独无意宋王曰此寡人之所欲得也惠盎对曰孔墨是已孔丘墨翟无地而为君无官而为长天下丈夫女子莫不延颈举踵而愿安利之今大王万乘之主也诚有其志则四境之内皆得其利矣其贤于孔墨也远矣宋王无以应惠盎趋而出宋王谓左右曰辩矣客之以服寡人也
　　【宋康王于勇力方惠盎之见也康王蹀足謦欬疾言恶其以仁义之说投于我也其意疑若不可迕矣而惠盎因以勇力投其好屡进其而终归于孔墨宋王将以其言为然则既拂其所好矣将以其言为不然则未见其背于理也是以惠盎既出则谓左右言其辩尔尝试论之在可言之域初无定是非也成者为首不成者为尾尔有若仪秦习纵横之言而游于战国俾六国之君皆知其为辩终不能屈其信其言而用之安中国者各十余年则辩者之是非果如何虽列子之书亦未免于辩也其言此者亦遣其着书陈言之一端尔】
　　【黄帝解庄子以帝王之功为圣人之余事谓之为余事者不】
　　【曰帝王之功为不足为也亦云圣人之道博大宏深帝王之功皆其糠秕土苴之所为尔盖圣人之所以为圣人者以其有帝王之功也天下之所以仰望扵圣人者以其有帝王之治也故庄子亦曰莫神扵天莫富扵地莫大扵帝王夫天之神地之富必形扵天瑞之生化则圣人之寂然不动感而遂通天下之故以应帝王者安可以已哉此黄帝之篇所由而作也昔者神农氏没黄帝尧舜氏作道出而为德矣皇降而为帝矣而黄帝为帝之始虽有应世之务未至乎尧之放勋也虽有济世之德未至乎舜之明德也然而既已通天下之故则思为之端起而吉凶之变生矣故其始也喜天下之戴已继乃忧天下之不治五情惑扵内肌色瘁扵外自非斋戒以神明其德安能当天下之至变为天下之至难而不蹈扵凶咎悔吝之域哉唯黄帝能斋心服形而不离于至道是以虽游扵荣辱利害之涂而辱与害之所不能及天下之治几若华胥氏之国也有若姑射神人之所为即黄帝之治效也有若列子之御风而行即黄帝之至道也至人之守纯气圣人之藏扵天商丘开之与物无迕梁鸯之心无逆顺凡皆其鼔舞万物之所本也津人之操舟吕梁之蹈水痀瘘之承蜩赵人之处石入火凡皆其感通天下之功也以此感通天下则天下孰足以累之以此鼔舞万物则万物孰足以挠之黄帝之所以为帝其道如此故列子之论道数称黄帝
　　书以为宗阙　　　　　终于应帝王者亦此意也且列子既着黄帝之篇至于称杨朱之言则以谓五帝之事若觉若梦浑贤愚而归于消灭其言尧舜亦谓其与桀跖同腐盖自道观之则黄帝之治初不离道由帝王之功以观则大道之体已矣其功名之迹几何而不与时俱运而同归于尽耶其称杨朱之言岂非去黄帝之功名而存其大道欤】











　　冲虚至德真经解卷二
&lt;子部,道家类,冲虚至德真经解&gt;
　　钦定四库全书
　　冲虚至德真经解卷三
　　宋　江遹　撰
　　穆王
　　周穆王时西极之国有化人来入水火贯金石反山川移城邑乘虚不坠触实不碍千变万化不可穷极既已变物之形又且易人之虑穆王敬之若神事之若君推露寝以居之引三牲以进之选女乐以娱之化人以为王之宫室卑陋而不可处王之馔腥蝼而不可飨王之嫔御膻恶而不可亲穆王乃为之改筑土木之功赭垩之色无遗巧焉五府为虚而台始成其高千仞临终南之上号曰中天之台简郑卫之处子娥媌靡曼者施芳泽正娥眉设笄珥衣阿锡曳齐纨粉白黛黑佩玉环杂芷若以满之奏承云六茎九韶晨露以乐之月月献玉衣旦旦荐玉食化人犹不舍然不得已而临之居亡几何谒王同游王执化人之袪腾而上者中天乃止暨及化人之宫化人之宫构以金银络以珠玉出云雨之上而不知下之所据望之若云屯焉耳目所观听鼻口所纳尝皆非人间之有王实以为清都紫防钧天广乐帝之所居王俯而视之其宫榭若累块积苏焉王自以居数十年不思其国也
　　【方外之与方内其不相及亦远矣穆王方之内者也化人方之外者也西方主金金为从革故化人之来必自西极也物本非有身原太虚化人造物之主也六合所不能拘五行所不能役故可以撮乾坤于黍米之中促劫运于须防之内绰绰然犹有余地至于入水火贯金石反山川移城邑变物之形易人之虑皆平常闲事尔穆王在耄荒之中见物皆有知身不虚故惊天骇地而敬之若神事之若君推露寝引三牲选女乐庶防其欢心焉而不知化人之所乐者真乐无乐尔反以为卑陋腥膻困惾中颡而不肯一顾焉王又改筑中天之台于终南之上其高千仞选郑卫之处子以满之奏承云六茎九韶晨露以乐之献玉衣进玉食而不知化人者居无居味无味色无色声无声又岂悦夫人间之所悦者乎化人见王有殷懃恭敬之心似可敎者然未可顿超最上乘道试渐引之入扵下乘之道使揽其袪而同游上中天之半及化人之宫构以金银络以珠玉出云霄之外上无所攀下无所据若云屯于碧霄而不坠焉耳目之所观听鼻口之所纳尝皆非世间之所有自以为清都紫微钧天广乐上帝之宫阙乃复从上俯而视之却见人间昔日旧宫但累土积薪尔与蜂房蚁穴何以异哉乃舍卑趋高洁不愿复还于故都仿髴数十年矣呜呼穆王亦丹台之旧侣也谪降人间尘俗之气尚未深染故能安栖圣境此虽下乘之所居岂胎生肉人所能到哉纵使能到亦魂惊魄丧而必求反归也】
　　化人复谒王同游所及之处仰不见日月俯不见河海光影所照王目不能得视音响所来王耳乱不能得听百骸六脏悸而不凝意迷精丧请化人求还化人移之王若陨虚焉既寤所坐犹向者之处侍御犹向者之人视其前则酒未清肴未防王问所从来左右曰王默存耳由此穆王自失者三月而复更问化人化人曰吾与王神游也形奚动哉且曩之所居奚异王之宫曩之所游奚异王之圃王闲常疑暂亡变化之极徐疾之间可尽摸哉王大悦不恤国事不乐臣妾肆意远游命驾八骏之乘右服骝而左绿耳右骖赤而左白臧主车则造父为御为右次车之乘右服渠黄而左逾轮左骖盗骊而右山子柏夭主车参百为御奔戎为右驰驱千里至扵巨搜氏之国巨搜氏乃献白鹄之血以饮王具牛马之湩以洗王之足及二乘之人已饮而行遂宿于昆仑之阿赤水之阳别日升于昆仑之丘以观黄帝之宫而封之以诒后世遂宾于西王母觞于瑶池之上西王母为王谣王和之其辞哀焉乃观日之所入一日行万里王乃叹曰于乎予一人不盈于德而谐于乐后世其追数吾过乎穆王几神人哉能穷当身之乐犹百年乃徂世以为登假焉
　　【化人之道千变万化不出于一唯其至一是以真能证其道者一超而入无有渐次以夫学者其才未可告以圣人之至道也故假示中天之化使之睹人间之无有审世累之可厌而不思其国矣乃始示以至道之真境也仰不见日月则高不足以拟之俯不见河海则深不足以命之光影所照目乱而不能得视则天光内发可视以神而不可视以目音响所来耳乱而不能得听则天自鸣可听以气而不可听以耳由此而视化人之宫亦犹中天之视其国矣穆王不足以进此故解心释神意迷精防请化人求还也夫化人复谒王同游所及之处则初不离于中天而见闻之异乃至此者盖妙道所在不离当处顿超群有非特不异于化人之宫尔其所居其所防初不异于王之宫王之圃也由是知狂圣之所以异域者名转而实不转人迷而道不迷亦若神防而形不动也尝谓化人之来于西极也岂从显奇出异务骇于俗哉盖将俾斯民同之之乎妙道而后已如穆王能先觉其道则黄帝华胥之治可几矣奚止一身之娱哉方穆王虚五府以为化人之奉化人犹不舍然化人岂真有心于声色臭味之乐哉盖欲其即此而悟世味之无乐也此而不悟于是化人与之为神游显示幻化欲其睹化工之随起随灭而悟神理之自然也彼方假示变化穆王乃实以为清都紫微钧天广乐而乐之抑又非矣至于化人复谒王同防则示以道之真境也穆王至此非特不能进请于化人而求还矣何则妙道之行超于形体岂未得于道未证其理者所能居其域哉化人知其终不悟矣故于其求还也亦不制止之焉虽然化人移之王若陨虚是亦所以觉之也而穆王终以不悟故及其既悟则自失者三月也然而由此而复更问化人化人语以神游之理乃始悟变化之理而大悦也于是不恤国事而防物不乐臣妾而离人肆意而不守其心远游而不苟于近命驾八骏之乘驰驱无所不至矣夫造父三百之伦不世出八骏之乘非常有一日而行万里则其超虚送日之步风云不足以拟其驶矣驰驱千里至于巨搜氏之国者搜择也方且驰驱而择所徂向也白鹄洁白高飞之物牛马任重致远之畜献白鹄之血以饮王将易其虑而使之趋高也具牛马之湩以洗王之足则涤其形而使之致远也昆仑西极之山也谓之昆仑则拟夫道之高明浑沦也赤水之阳水之北也阴而含阳元妙之象也其始也至于巨搜氏之国则过之而不守宿于昆仑之阿赤水之阳则犹托宿而不乆处也别日升于昆仑之丘则进于道矣庄子以支离叔观于冥伯之丘昆仑之墟为黄帝之所休谓黄帝由昆仑之丘南望还归而遗其珠则昆仑之象道可知矣夫穆王能升于昆仑之丘则其肆意所游亦远矣然其行不能无假于舆马非若化人之神游也故虽一日行万里犹可期以数虽入于西极终亦不过乎昆仑不游乎太虚而不能至化人所从来之国也黄帝至圣之人也虽封于其宫而不见其人西王母仙圣之种也虽不容于不主而宾之抑与之觞于瑶池之上而徒歌以倡之宜能心醉其道而得其乐矣而穆王之和其辞哀焉是止能穷当身之人乐而不得夫天乐者也乃观日之所入者日道喻也庄子以十日并出万物皆照为德之盛则日之入于西极其圣人敛道而归于大本大宗之象欤观日之所入则观之而已不能造其道也故终则叹其不盈于德而谐于乐也周书称其百年耄是所谓后世追数其过也然而能穷当身之乐而得寿之大齐是乃世俗之所谓登假于道者故考以竹书蠧简求诸石室不绝金绳山经尔雅及乎大传咸纪其说焉尝谓黄帝之梦神行也穆王之化亦神游也梦化均矣而异其治效者黄帝之梦本扵斋心服形穆王之化殆变易扵化人尔又黄帝之寤得之自然穆王乃不得已请扵化人而求还尔此黄帝所以既寤则怡然自得而致华胥之治而穆王既寤则自失者三月止于穷当身之乐而已】
　　老成子学幻于尹文先生三年不告老成子请其过而求退尹文先生揖而进之扵室屏左右而与之言【欲学幻者是欲以幻还学于幻也三年之乆其幻化之极可尽模哉三年不告其术是以不告告之也老成子莫能洞视不说之理方且请过而求退故尹文先生不得已而与之言揖而进之于室其道奥也屏左右而与之言则众不见独非所与知也所谓老成子则晚闻大道而能有成者也故其学幻于尹文先生则始也请其过而求退终能传其术也所谓尹文先生则内得于道示斯文以尹众者也故老成子学其术焉】
　　曰昔老聃之徂西也顾而告予曰有生之气有形之状尽幻也造化之所始阴阳之所变者谓之生谓之死穷数达变因形移者谓之化谓之幻造物者其巧妙其功深固难穷难终因形者其巧显其功浅故随起随灭知幻化之不异生死也始可与学幻矣吾与汝亦幻也奚须学哉
　　【生死幻化槩而论之如形之影如水之沤如薤之露如电之光皆幻而已即其巧妙功深而难穷难终者谓之生死即其巧显功浅而随起随灭者谓之幻化谓之者因其用而强名之也故徼妙虽殊其巧均也浅深虽异其功等也则幻化奚异于生死者唯知幻化之不异生死则死生不足以为大幻化不可以言浅死生不能变幻化自我出矣故学幻者必本于知幻也虽然知不离觉有觉者不离幻境说无觉者亦不离幻是故由知学幻以幻幻物虽能幻物我犹在幻既有学幻之知斯堕为幻之境矣唯真能以性觉者诸幻尽灭初无有心奚须学哉然则尹文先生之不告老成子是真能幻者矣】
　　老成子归用尹文先生之言深思三月遂能存亡自在憣校四时冬起雷夏造氷飞者走走者飞终身不着其术固世莫传焉
　　【丽于形体无动非幻造化虽妙亦不离幻造化幻物常因人为人之为幻亦依天理造化之幻不离阴阳人之幻化不离数变制于阴阳则虽真亦幻穷其数变则即幻而觉觉在于我幻岂属彼苟得此道矣不特能幻物而不幻于物尔遂能憣校四时更造雷氷变易飞走夺造化之幻矣且所谓幻者果何自而然哉要其所本依于妙心是生其体犹如空华从空而有幻体虽显幻理则妙显斯有幻妙故能幻唯显故可得而言唯妙故必深思三月而后得其道尔且古之学幻者非曰莫可以骇俗也故学之盖将即幻而觉其道尔故语其能幻则飞走可易雷氷可造及既得其道则终身不着其术固世莫传焉噫幻化之妙若此故尹文先生亦不自任其道姑道老君徂西而告之之言尔】
　　子列子曰善为化者其道密庸其功同人五帝之德三王之功未必尽智勇之力或由化而成孰测之哉【天地之所以为天地者幻化万物也圣人之所以为圣人者觉幻化之道也天地之幻物阴阳迭运寒暑审度使万物莫不由其道而得其宜不以憣校四时为功也如天地亦以冬起雷夏造氷为幻则物无遗矣则善为化者亦奚以显奇出异务骇人之观听为哉是以圣人之化虽曰密庸不可俄而测其功则亦同于人而已此老成子之能幻所以终身不着也孔子能之而不为亦此道也五帝三王皆古圣人也或逊或争因时适变虽示智勇之功而默运不言之妙人能睹其功而莫测其化之之由未足以语帝王之治也】
　　觉有八征梦有六候奚谓八征一曰故二曰为三曰得四曰丧五曰哀六曰乐七曰生八曰死此八征者形所接也奚谓六候一曰正梦二曰蘁梦三曰思梦四曰寤梦五曰喜梦六曰惧梦此六者神所交也
　　【觉之证梦之候虽神形所遇不一其理要其所本唯其心之自造尔】
　　不识感变之所起者事至则惑其所由然识感变之所起者事至则知其所由然知其所由然则无所怛【感变之所起不出于觉之证梦之候理之常尔识其所由然且能无所怛而况于知道乎知道者虽死生曾无变乎己其视梦觉亦末矣】
　　一体之盈虚消息皆通于天地应于物故阴气壮则梦渉大水而恐惧阳气壮则梦渉大火而燔焫阴阳俱壮则梦生杀甚饱则梦与甚饥则梦取是以以浮虚为疾者则梦扬以沉实为疾者则梦溺借带而寝则梦蛇飞鸟衔发则梦飞将阴梦火将疾梦食饮酒者忧歌舞者哭
　　【梦者神之所遇也至神之道阴阳莫测莫之能测则莫之能制矣人之为神阴精而集寓于形体因于阴阳因于彼则必役于彼矣此一体之盈虚消息神遇为梦所以通于天地应于物而无所逃也故梦渉大水梦渉大火气实制之也饱而梦与饥而梦取欲则使之也或梦扬或梦溺则疾疠得以蠧吾之神也或梦蛇或梦飞则物得以感吾之神也将阴梦火将疾梦食则梦想之颠倒有如此者饮酒者忧歌舞者哭则忧喜之更生有如此者夫以一身之微百年之生昼夜居半一不能守其纯气则与时盈虚阴阳万物昼夜为吾之冦形劳而不休神耗而不已终身役役与物俱化矣可不悟哉尝究梦觉之理夜旦之常尔梦之所见虽曰神遇时为形役形之役我非形能役我则自役由我役形形反役我我受其役反不能制方其为梦不知是梦因觉知梦俄而复梦犹以为觉夜旦迁流而不停终身觉梦而不悟虽水火取与等相初无有实而忧惧喜乐之态真有于心然而觉能知梦梦不知觉则觉固真于梦觉之所为止存于思虑之中梦之先知乃见扵思虑之外则梦实灵于觉旦旦之觉其云为常有伦昔昔之梦其闻见常不续梦觉须臾之说尔其差殊之变乃至扵此又况生死为去来之大变苟非其人欲无轮溺于造化得乎哉虽然苟能早悟于梦觉则死生之去来亦不足道也】
　　子列子曰神遇为梦形接为事故昼想夜梦神形所遇故神凝者想梦自消信觉不语信梦不达物化之徃来者也古之真人其觉自忘其寝不梦几虚语哉
　　【昼之想夜之梦梦也魂交觉也形开昼夜迭运物化徃来犹如空华随起随灭故信觉者不可以语道信梦者不可以为达虽然神形所遇虽合于物究其所生咸其自造故夫想梦之颠倒与夫想梦之自为非有佗也亦在夫神之凝不凝而已所谓真人者不离于精而其神凝者也不知悦生不知恶死其出不防其入不拒不以心捐道不以人助天翛然而徃翛然而来不逐于物化之徃来而于梦觉都无所信者也故能其觉自忘而其寝不梦也】
　　西极之南隅有国焉不知境界之所接名古莽之国阴阳之气所不交故寒暑亡辩日月之光所不照故昼夜亡辩其民不食不衣而多眠五旬一觉以梦中所为者实觉之所见者妄四海之齐谓中央之国跨河南北越岱东西万有余里其阴阳之审度故一寒一暑昏明之分察故一昼一夜其民有智有愚万物滋殖才艺多方有君臣相临礼法相持其所云为不可称计一觉一寐以为觉之所为者实梦之所见者妄东极之北隅有国曰阜落之国其土气常燠日月余光之照其土不生嘉苖其民食草根术实不知火食性刚悍强弱相借贵胜而不尚义多驰步少休息常觉而不眠
　　【西极之南隅坤兑之方也万物由坤之致役而趋悦息之兑故其国以梦之所为者为实谓之古莽之国则其道广莫自古以固存也是亦西南之也东极之北隅艮震之方也万物由艮之径路而达乎震之大涂方将趋扵相见之离故俗常觉而不眠谓之阜落之国则以物生阜而为聚落也是亦东北之也中央之国阴阳审度故一昼一夜一寒一暑以觉为实以梦为妄凡皆不能逃阴阳之变尔】
　　周之尹氏大治产其下役者侵晨昏而弗息有老役夫筋力竭矣而使之弥勤昼则呻呼而即事夜则昏惫而熟寐精神荒散昔昔梦为国君居人民之上总一国之事游燕宫观恣意所欲其乐无比觉则复役人有慰喻其懃者役夫曰人生百年昼夜各分吾昼为仆虏苦则苦矣夜为人君其乐无比何所怨哉尹氏心营世事虑钟家业心形俱疲夜亦昏惫而寐昔昔梦为人仆趋走作役无不为也数骂杖挞无不至也眠中啽呓呻呼彻旦息焉尹氏病之以访其友友曰若位足荣身资财有余胜人远矣夜梦为仆苦逸之复数之常也若欲觉梦兼之岂可得尹氏闻其友言宽其役夫之程减已思虑之事疾并少间
　　【昼夜各分形神迭用昼劳于神者其形则佚故夜则神佚而形劳昼劳其形者其神则佚故夜则神劳而形佚此阴阳消长物极则反之道也尹氏与其仆所以有苦佚之复而不得兼于觉梦也昧者不察夫盈虚之理信觉为实以梦为妄知趋于昼之利害而不暇知梦之苦佚殊不悟使梦而无知则可矣梦而有知则哀乐欲恶不殊扵觉又安可以为妄哉尹氏知以是为疾而访其友是或神者先受之也至扵能宽其役夫之程减已思虑之事疾并少间则其理诚可信矣如俾其诚之不已扵己思虑损之又损则至神可凝想梦自消奚止其疾少间而已哉】
　　郑人有薪于野者遇骇鹿御而击之毙之恐人见之也遽而藏诸隍中覆之以蕉不胜其喜俄而遗其所藏之处遂以为梦焉顺涂而咏其事傍人有闻者用其言而取之既归告其室人曰向薪者梦得鹿而不知其处吾今得之彼直真梦者矣室人曰若将是梦见薪者之得鹿耶讵有薪者耶今真得鹿是若之梦真耶夫曰吾据得鹿何用知彼梦我梦耶薪者之归不厌失鹿其夜真梦藏之之处又梦得之之主爽旦按所梦而寻得之遂讼而争之归之士师士师曰若初真得鹿妄谓之梦真梦得鹿妄谓之实彼真取若鹿而与若争鹿室人又谓梦认人鹿无人得鹿今据有此鹿请二分之以闻郑君郑君曰嘻士师将复梦分人鹿乎访之国相国相曰梦与不梦臣所不能辩也欲辩觉梦唯黄帝孔丘今亡黄帝孔丘孰辩之哉且恂士师之言也
　　【人之常情信觉为实以其形之所接也谓梦为妄以其魂之所交也今焉觉之所为而忘之不几于梦乎梦之所遇而有实不几于觉乎盖觉之所为每出扵有心故易以忘神之所遇或出于无心故梦则灵要其梦觉初无二致防之则俱真辩之则俱妄如认梦为实方其梦时奚不知其为梦以觉为实则既已觉矣奚为复有夫梦斯人之生适居中央之国故其扵梦觉别之如此如以梦觉之理语诸古莽阜落之民则其是非特未可定也郑之薪者其初以实为梦终则以梦为实取鹿者用其言而以为梦取其鹿而争其鹿梦觉杂揉真伪交驰是非相齑此所以必有讼也士师听其讼而折之者也将以取鹿者为是则鹿本薪者之有谓薪者为是则寻而得之盖出于梦是非樊然莫知其辩据鹿而二分之安可以为听讼之善乎此郑君闻之所以叹而访之国相也然而觉梦之理平分昼夜信觉不语信梦不达唯黄帝孔子能辩其然尔非黄帝孔子则是非安可以遽而折之哉然则士师之二分其鹿虽为之不得已要其至则二分之者其于觉梦都无所信而无所不信者也虽未至扵想梦自消可谓能任之矣且恂士师之言不亦可乎士师法之所在也凡有形有名而以法为分者是非纷然莫适为可皆为之扵且然而已不得已而可乎可不亦可乎】
　　宋阳里华子中年病忘朝取而夕忘夕与而朝忘在涂则忘行在室则忘坐不识先后不识古今阖室毒之谒史而卜之弗占谒巫而祷之弗禁谒医而攻之弗已鲁有儒生自媒能治之华子之妻子以居产之半请其方儒生曰此固非卦兆之所占非祈请之所祷非药石之所攻吾试化其心变其虑庶几其瘳乎扵是试露之而求衣饥之而求食幽之而求明儒生欣然告其子曰疾可已也然吾之方密传世不以告人试屏左右独与居室七日从之莫知其所施为也而积年之疾一朝都除【理渉于情伪则卦兆可占为见于利害则祈请可祷疾得于嗜欲则药石可攻迷忘之疾荡荡然不觉天地之有无又何占相祈祷药石之所能已乎露之而求衣未能忘寒暑也饥之而求食未能忘形体也幽之而求明未能忘好恶也由是知华子之忘特以疾而有所蔽尔非真能忘世态者故儒生欣然知其疾之可已也如真忘者虽造化亦末如之何矣岂儒生浅术之所能已哉儒以诗礼发冢最为害道之大原者其所以使斯民离实学伪亦有以密移而罔觉之使人由之而不知也故自以谓其方密传世必屏左右而独与居也与之居七日则浑沌死而视听食息均于人矣故积年之疾一朝都除】
　　华子既悟乃大怒黜妻罚子操戈逐儒生宋人执而问其故华子曰曩吾忘也荡荡然不觉天地之有无今顿识既徃数十年来存亡得失哀乐好恶扰扰万绪起矣吾恐将来之存亡得失哀乐好恶之乱吾心如此也须臾之忘可复得乎子贡闻而怪之以告孔子孔子曰此非汝所及乎顾谓颜回记之
　　【真之难遇而伪之易以乱人也乆矣所乐在于真则万物不足以易其好虽妻子之爱为可割矣万物不足以拟其尊虽儒生之道不足守矣故华子既悟则黜妻罚子操戈逐儒生也华子知忘之为可乐则宜于世累能忘之而弗念矣犹恐外物之乱其心而不复得须臾之忘又况于初不知忘之为可乐而日趋于是非之涂若华氏方且以华子之忘为阖室之毒儒生方且欣其疾之可已则其心之淆乱何如所谓宋阳里华子者阳则以生育长飬为事华则得阳而蕃鲜是皆趋扵扰扰之涂者也中年病忘则落其华而反本焉及其既悟则复趋扵胶扰之涂矣反常者兑之悦泽生出者震之决躁故华子既悟乃大怒也子贡居言语之科方且以贤扵方人见斥扵孔子若颜子则能忘仁义忘礼乐屡进而至于坐忘矣故孔子顾谓颜回记之】
　　秦人逄氏有子少而惠及壮而有迷罔之疾闻歌以为哭视白以为黑飨香以为朽尝甘以为苦行非以为是意之所之天地四方水火寒暑无不倒错者焉杨氏告其父曰鲁之君子多术艺将能已乎汝奚不访焉其父之鲁过陈遇老聃因告其子之证老聃曰汝庸知汝子之迷乎今天下之人皆惑于是非昏于利害同疾者多固莫有觉者且一身之迷不足倾一家一家之迷不足倾一乡一乡之迷不足倾一国一国之迷不足倾天下天下尽迷孰倾之哉向使天下之人其心尽如汝子汝则反迷矣哀乐声色臭味是非孰能正之
　　【歌哭白黑香臭甘苦至扵天地四方水火寒暑纷纷之名同一妙本初无二致由彼妄情有扵爱恶物物分辩种种假名寻名求实执着不易莫有觉者即其一端而论之以白为白是从众也以白为黑是从我也从我则众疑从众则我惑彼我异言白黑殊名名言虽殊体性不动是以名言之异众寡相倾寡不敌众以迷导迷沦胥以溺而不反矣安可遽以众人之同疾为是一人之独觉者为非耶杨氏以为我之道倾天下方且与儒墨相为是非白黑故为逄氏病之而俾之访扵鲁之多术者逄氏则逄物而偶之者也故少而惠长而以迷罔为疾】
　　且吾之此言未必非迷而况鲁之君子迷之邮者焉能解人之迷哉荣汝之粮不若遄而归也
　　【天下本无正是大道不渉言诠但圣人垂世立敎者不免于云云耳又恐学者以众人之言为非而以圣人之言为是遂认而不舍守而不忘谚所谓黄金虽贵入眼成翳故老子曰吾之此言未必非迷况鲁之君子立仁义忠信之敎垂诗书礼乐之文迷中之最迷者又安能解人之迷哉荣汝之粮不如遄归盖使之返照求之于内耳】
　　燕人生于燕长于楚及老而还本国过晋国同行者诳之指城曰此燕国之城其人愀然变容指社曰此若里之社乃喟然而叹指舍曰此若先人之庐乃防然而泣指垅曰此若先人之冢其人哭不自禁同行者哑然大笑曰予昔绐若此晋国耳其人大惭及至燕真见燕国之城社真见先人之庐冢悲心更防
　　【传敎者有真伪受道者有先后先入者为主后入者为客今之学者先遇一师以伪法遂认而守之谓其无以复加矣数年之后忽遇真师以真理反执而不信至于终身不悟良可悲哉故御冦设此燕人过晋之喻斯人也生于燕而长于楚既老而归过于晋国同行者诳之曰此燕之城也其人愀然变容指社曰此若里之社也乃喟然而叹指舍曰此若先人之庐也乃防然而泣指垅曰此若先人之坟墓也乃哭不自禁同行者哑然而大笑曰此晋国也向吾绐若其人大惭及至燕国真见先人之庐冢悲心遂消沉而不能更发矣盖境之感人初见则动情也深再见则视犹平常且父母之本以乐生也今愈近而愈蹙终至扵涕泣而止尔何生之乐哉又其所谓燕者初非燕国实晋城尔彼以伪绐真此以真信妄自绐之者以观真足资其献尔由是知人之所谓内外亲踈喜怒哀乐未有不犹燕人之绐也从而亲踈忧乐之亦未有不见于造物者犹燕之人也如亦悟其不真则亦必思其当悲忧之时何至而能尔也然而亲踈不在物而在我真伪不在境而在心心真则虽伪亦真心惑则虽真亦伪向俾晋人终不自言其绐则燕人之情终亦不易矣及知其为绐虽真见先人之庐冢悲心更微矣何则人之心未始不真一诱于人伪欲复于真不可得矣是以燕之人真情一散漫不可复其后彼虽以诚而来我亦审其无妄矣欲强之悲终亦弗能矣可不慎哉尝原老列之教大抵期镇斯民以无名之朴使之不荡于伪而已不以治斯民于既浇漓之后为教也故道终言无名之朴亦将不欲以静天下将自正而穆王之篇终之以此也穆王解由皇而下至于王功虽曰道之屡降要帝王之应世咸】
　　【本于道皆圣人之所为也特其因时适变居帝者之世不得不为帝功至王者之时不得不为王业尔治至于王功而末矣虽贤人可乆之德亦庶防及之矣故禹汤文武同为王功启之贤亦足以承禹之道成王之中才亦能持守文武之业也至于穆王道不足以传化人之妙不盈于德而谐于乐周道自是而衰矣于帝言其盛于王言其衰始终之理也且五帝之德三王之功其道密庸或由幻化直若一梦尔故此篇剧言觉梦之理有若古莽之国以梦中所为为实者有若阜落之民常觉而不眠者役思虑于昼则昔昔梦为人仆劳形体于昼则昔昔梦为人君至于争鹿之讼则觉梦又不可得而辩矣圣人应世之迹如斯而已诚能审觉梦之道则知病迷者非本迷病忘者非本忘是非美恶同之于道道化德业同于一致其尘垢秕糠足以陶铸尧舜而有余而况于王功乎尝原天下之治始于三皇方是时也以道在宥天下民结防而用之卧则居居则于于可谓至治矣然既已出道而为治矣则时运而往必降而为帝者之德帝者之治若黄帝尧舜垂衣裳而天下治亦已盛矣然德已显矣必至于汤武之王人皆知王者之功见于夏禹之时殊不知其闿端乃自于三皇之前而其末存乎千岁之后也故譬道之毎降犹水之离源其流无己去本日远心不可复反矣庄子谓有虞氏为招仁义以挠天下谓圣人为不忍忘一世之伤而謷万世之患盖谓此也虽然有圣人者能以道御时不随世降虽成周之王可使民之攸塈不殊于至德之世此则子列子之垂训有望于万世旦暮之遇也】
　　钦定四库全书
　　冲虚至德真经解卷四
　　宋　江遹　撰
　　仲尼
　　仲尼闲居子贡入侍而有忧色子贡不敢问
　　【退朝曰闲闲居则方退食自公故其忧有在扵治天下遗来世有以见圣人虽闲居乃心罔不在王室其忠有如此者问也者心之所欲为而未达者仲尼之忧虽颜子所未喻况子贡之弗如哉故不敢问】
　　出告颜回颜回援琴而歌孔子闻之果召回入
　　【回之援琴而歌欲夫子之闻之也果召回入有以见圣人之敎不倦】
　　问曰若奚独乐回曰夫子奚独忧孔子曰先言尔志曰吾昔闻之夫子曰乐天知命故不忧回所以乐也孔子愀然有间曰有是言哉汝之意失矣此吾昔日之言尔请以今言为正也汝徒知乐天知命之无忧未知乐天知命有忧之大也
　　【颜子之乐在道孔子之忧以人由众人以观唯颜子为独乐由颜子以观唯孔子为独忧天之所与乐之而不辞谓之乐天命之所制顺之而不逆谓之知命能乐天而不能知命能知命而不能乐天皆不足以为不忧唯乐天知命则穷亦乐通亦乐所乐非穷通是所以不忧也颜子得是道矣故居于人不堪之忧而能不改其乐也虽然孔子行年六十而六十化始时所是卒而非之以乐天知命为不忧始之所是也以乐天知命为忧之大今之所言也颜子之扵孔子得其行而未得其所以行所以援琴而歌而不能与圣人同忧也且皆圣人之言也岂真有迕而不合哉因时适变姑请以今言为正尔至扵真乐真知则今昔之言又乌知其辩】
　　今告若其实修一身任穷达知去来之非我亡变乱于心虑尔之所谓乐天知命之无忧也曩吾修诗书正礼乐将以治天下遗来世非但修一身治鲁国而已而鲁之君臣日失其序仁义益衰情性益薄此道不行一国与当年其如天下与来世矣吾始知诗书礼乐无救扵治乱而未知所以革之之方此乐天知命者之所忧虽然吾得之矣夫乐而知者非古人之所谓乐知也无乐无知是真乐真知故无所不乐无所不知无所不忧无所不为诗书礼乐何弃之有革之何为
　　【圣也者德之极而道之至也谓之圣人则心凝形释都无所爱惜都无所畏忌当有何忧哉虽仁者犹能不忧而况于孔子集圣人之大成者其果有忧乎如未免于有忧则不可以言圣矣谓圣人为有忧是不知圣人者也今而自以为忧之大而形于色者盖圣人者万物之所系一化之所待而自任以天下之重者也以乐天知命修一身任穷达知去来之非我止变乱扵心虑我则不忧矣安能使斯民皆无忧乎彼民未尽无忧则圣人安能独无忧乎非特忧在扵当年其忧又有及扵来世方来之世为无穷斯民之忧为无尽圣人之忧亦与之为无尽则其为忧也不亦大乎又况修诗书正礼乐将以求治而其道不行以诗书礼乐为无救扵治乱思欲革之而未知其方安得而无忧乎何则六经先王之陈迹也岂其所以迹哉夫迹履之所出而迹岂履哉虽然迹虽不可守而履亦不可废也故诗书礼乐弃之则无以为治即之则不能为治今而以乐天知命为不忧是并与其履而弃之矣又何以为治哉是以谓之乐天未免于有所乐也谓之知命未免扵有所知也有所乐则必有所忧有所知则必有所遗唯得所谓真乐真知则无乐无知矣无乐无知则无所不乐无所不知无所不忧无所不为忧乐两忘为无为俱遣诗书礼乐亦不必弃而革而天下可治来世可遗也此易所谓鼓万物而不与圣人同忧也孔子所以删诗定书系易作经谆谆扵垂训者盖以此也】
　　颜回北面拜手曰回亦得之矣出告子贡子贡茫然自失归家淫思七日不寝不食以至骨立颜回重徃喻之乃反丘门歌诵书终身不辍
　　【颜子尝请行于孔子而将之卫矣孔子以为若殆徃而刑尔是或未得所谓乐天知命有忧之大而然欤至扵谓其用之则行舍之则藏同于孔子其以有得扵此而然尔至扵子贡虽曰智足以知圣人扵圣人之天道则不得而闻也故至此则然自失虽然深思历时而不变至扵不寝不食而骨立则都忘我体融防扵理可告以圣人之道矣故一得颜子之喻则释然反夫子之门终其身焉歌则得其乐诵书则亦知诗书之不必弃也】
　　陈大夫聘鲁私见叔孙氏叔孙氏曰吾国有圣人曰非孔丘耶曰是也何以知其圣乎叔孙氏曰吾常闻之颜回曰孔丘能废心而用形陈大夫曰吾国亦有圣人子弗知乎曰圣人孰谓曰老聃之弟子有亢仓子者得聃之道能以耳视而目听鲁侯闻之大惊使上卿厚礼而致之亢仓子应聘而至鲁侯卑辞请问之亢仓子曰传之者妄我能视听不用耳目不能易耳目之用鲁侯曰此增异矣其道奈何寡人终愿闻之
　　【人之见闻不离形体虽圣人亦无以异扵人也特圣人所以为见闻寄于形体以发其明不尽循于形体也唯其不循形体故能废心唯其寄扵形体故犹用形废心即亢仓子之视听不用耳目用形即亢仓子之不能易耳目之用以亢仓子之为圣不殊扵孔子之圣则知孔子之道无异扵老君之道也】
　　亢仓子曰我体合于心心合于气气合于神神合于无【太初有无无有无名而神运乎其中矣太初兆而为气之始气委和而有生有生斯有心造化之均付扵人者如此所以有狂圣之异者以其所合不同也圣人则每陟愈上而合扵无合扵无则无徃而不合矣众人则每降愈下而合扵物合扵物则无适而不碍矣体合扵心则忘其形体心合扵气则忘其思虑气合扵神则浑然一气圣而不可知矣然而神虽妙犹未离有至扵神合扵无则同于太虚于大不终于小不遗万物莫能逃其鉴矣】
　　其有介然之有唯然之音虽远在八荒之外近在眉睫之内来干我者我必知之乃不知是我七孔四支之所觉心腹六藏之所知其自知而已矣鲁侯大悦佗日以告仲尼仲尼而不答
　　【八荒之外至远也山河布列万物纷错视听之所不周眉睫之内至近也腑藏居中窍穴居外知见不能自见神合扵无则形体融虚物象销殒浑然太虚虽么虫之微可视犹嵩山之阿况扵介然之有乎虽么虫之声可听犹雷霆之响况于唯然之音乎老君曰其出弥远其知弥少义恊扵此虽然圣人不务多知也来干我者则知之尔唯其不务外知是以莫觉莫知其知自然无所不知也如其所知得之扵觉则不离扵体得之扵知则不出乎思又焉能无不毕知哉亢仓子之言尽之矣莫逆扵心而不可以容声矣是以鲁侯以告仲尼仲尼而不答】
　　商太宰见孔子曰丘圣者欤孔子曰圣则丘何敢然则丘博学多识者也商太宰曰三王圣者欤孔子曰三王善任智勇者圣则丘不知曰五帝圣者欤孔子曰五帝善任仁义者圣则丘弗知曰三皇圣者欤孔子曰三皇善任因时者圣则丘弗知商太宰大骇
　　【道一而已皇降而帝尧以是而传之舜舜以是而传之禹汤文武皆古圣人也然而羲皇之简朴尧舜之逊汤武之争孔子之素王皆其不得已因时而应世所以为圣者隐矣故孔子扵商太宰之问在己则曰不敢扵人则曰不知虽然善任因时则道显善任仁义则德着善任智勇则业富博学多识则穷理尽性皆圣人之事也特不敢知而已且皇降而帝帝降而王商太宰则王者之佐尔彼其于帝王之治方且祖述宪章之不暇遽而告以弗知为帝为皇之圣彼又乌能无惊乎哉】
　　曰然则孰者为圣孔子动容有间曰西方之人有圣者焉
　　【所谓圣人者即皇之道帝之德王之业孔子之集大成也孔子语商太宰者亦皆圣人之事也其所以不居其圣者盖所以圣则与扵神而不可知矣圣人作而兆扵变化则为万物之所睹而所以为圣者隐矣可知其治而不知其道矣商太宰乃欲外圣人而求圣惑亦甚矣孔子动容将正容以悟之也动容有间而不悟是终不能知言之谓也扵是乃告之曰西方之人有圣者焉所谓西方之人者亦以圣人之不离扵神天之本宗而未兆扵变化者为言尔盖西为复命反性之方也且天道自西而之北至北而后为复命之至列子语圣人之道毎托言扵西方者方祛衰周文胜之弊欲斯民去华而就实故言至扵西亦以此言化人之所从来老聃之所徂徃也如至于北之辩则又将为震之出矣此其言之防欤】
　　不治而不乱不言而自信不化而自行荡荡乎民无能名焉丘疑其为圣弗知真为圣欤真不圣欤
　　【天下本无事彼民有常然不忍一世之伤而治之斯謷万世之患而莫之救矣是故应帝王者以道观言命物之化所不免也然而有言则必有疑之者矣有化则亦有拂之者矣名存扵治乱则其去圣逾远矣唯荡荡乎民无能名者为足以拟圣也老君曰道常无名无始曰道不当名圣人者道之至也可名则非道矣由伏牺而至孔子其应世之迹不几扵卖名声扵天下者乎宜孔子不知其圣也然而以无能名为圣既可名以无名亦既有矣安得为无能名盖终不可得而名者道之真名之以无能名而托其无者圣人之不得已故孔子虽曰西方之人有圣者焉终亦云弗知其真为圣而真不圣也虽然所谓无能名者非以虚无无为离扵称谓为无也故曰虽为而无为之之累若可名而无可名之实尔故孔子尝以荡荡乎民无能名称尧矣不废其巍巍之成功也观孔子之语商太宰者始也不知其圣终亦疑其为圣不知其迹扵其始莫知其妙于其终圣而不可知扵是乎在】
　　商太宰默然心计曰孔丘欺我哉
　　【有方而后可欺商太宰扵孔子之言辩不足以屈其理诚不足以信其道故心计之以为我欺也】
　　子夏问孔子曰颜回之为人奚若子曰回之仁贤于丘也曰子贡之为人奚若子曰赐之辩贤于丘也曰子路之为人奚若子曰由之勇贤于丘也曰子张之为人奚若子曰师之庄贤于丘也子夏避席而问曰然则四子者何为事夫子曰居吾语汝夫回能仁而不能反赐能辩而不能讷由能勇而不能怯师能庄而不能同兼四子之有以易吾吾弗许也此其所以事吾而不贰也【诸子之德譬犹阴阳圣人之道譬犹冲气冲气微扵阴阳阴阳资扵冲气语四子之有皆贤扵夫子兼四子之有则不许其易夫子然则其贤也乃其所以为偏其不及也乃其所以为妙此四子所以事夫子而不贰也】
　　子列子既师壶丘子林友伯昏瞀人乃居南郭从之处者日数而不及
　　【列子既进二子之道乘风而归则所以处己者至矣尽矣列子不忍以夫子之道独善其身也扵是乃居南郭也南明方郭邑中也既已出而趋物之防则不能使人无保汝而户外之屦满矣】
　　虽然子列子亦微焉朝朝相与辩无不闻而与南郭子连墙二十年不相谒请相遇于道目若不相见者门之徒役以为子列子与南郭子有敌不疑
　　【谓之南郭子则体道之妙居尘而不染者是所以与子列子为连墙也二子之道圆通妙合常相与以不来而来不见而见又奚以相谒请为哉非特不相谒请也虽相遇扵道目若不相见者夫学道者至扵目击而道存亦已至矣然待于目击犹未离见唯相遇而目若不相见则离扵知见无相无作彼我都忘列子之道尽扵是矣故曰子列子亦微焉微以言不离扵道心之小而妙也然则朝朝相与辩无不闻岂好辩哉以夫从之处者故不得已尔门之徒役方且见列子扵言辩之间故以其不相谒请为有敌而不疑也】
　　有自楚来者问子列子曰先生与南郭子奚敌子列子曰南郭子貌充心虚耳无闻目无见口无言心无知形无惕徃将奚为
　　【貌充者修身而形不衰也心虚者忘心而物不留也耳无闻者自闻而已目无见者自见而已口无言出言不言也心无知真知无知也形无惕都无所畏忌也若是者师资兼忘其徃也将奚为哉】
  </div>
  <div class="pagination">
   <a href="冲虚至德真经解_page2.html">
    上一页
   </a>
   <a href="冲虚至德真经解.html">
    1
   </a>
   <a href="冲虚至德真经解_page2.html">
    2
   </a>
   <span class="current-page">
    3
   </span>
   <a href="冲虚至德真经解_page4.html">
    4
   </a>
   <a href="冲虚至德真经解_page5.html">
    5
   </a>
   <a href="冲虚至德真经解_page6.html">
    6
   </a>
   <a href="冲虚至德真经解_page7.html">
    7
   </a>
   <a href="冲虚至德真经解_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
