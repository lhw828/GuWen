<!DOCTYPE html>
<html>
 <head>
  <meta charset="utf-8"/>
  <title>
   古书隐楼藏书 - 第 13 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古书隐楼藏书 - 第 13 页/共 28 页
  </h1>
  <div class="content">
   君寄天南，我寄地北，今秋乍会，欢若平生。缘矣哉！君师李赤脚，我师太虚翁。无缘而缘，二师之所默致合也。君近交城北公，城北为石照山人付法传道士，君所未知也。其师祖金怀怀，王姓而清楚名者。又为君之师祖，则君师赤脚翁，乃我石照山人之同砚兄也。金怀怀余尝师之，乃因太虚翁而得师之者，我与君本有服堂昆季也。一见水乳，宗同而事一，其趣味自相投矣。城北公示君何道？曰：某所闻，惟识玄关一窍，心肾交姤而已。曰:玄关一窍开否，识之不难，使此关尚未开也，我不知君如何交姤焉。曰：愿受教！曰：本是一家，岂容膜视，第今犹是萍逢，他日共析玄奥也可。
　　善问
　　一日复遇于古寺。大懒曰：古云其机在目，我愿究其微妙。懒翁肃然起曰：善哉问。人身遍体属阴，赖以化阴还阳者，两目也。此即入道第一口诀，君既知之，从此用以内照，则头头是道，玄关可望开矣。
　　曰：内照从何下手？曰：冥尔目，调息片时。觉息调矣，始以意凝神于脑，以目光微向巅顶一看，觉得微明如黑夜月色然；随即用意，引此光映泥丸，待得脑中光满而头若水晶然（此即洗髓法也），久之，乃引此明由重楼达绛宫，存之半响，觉我绛宫纯白（此即洗心法也）；随以意引到中黄，亦如上法存之，觉中黄纯白（此净土法也）；其光明自觉随气下降，又觉下田渐渐宽阔而更幽深焉（此即靖海法也）。内照至此，愈久愈明，而愈宽愈广，久之又久，觉有气动于中（此即龙从海底现也）。我则一念清虚，微以意引目光，从海底兜照后去，未几，觉此光明已透尾闾（此即虎从水底翻也）；渐渐有光自下升上（此即黄河水逆流也），竟透达巅（此即还精补脑法也）。我于斯时，用首尾照顾法。其法惟何？我之两目光存在半天空，如日如月下照巅顶，直透三关，照至极深海底（此即圣日圣月照耀金庭之诀），几若现有一轮月影，沉于海底，与上半天空月轮上下相映（此即水在长江月在天之诀）。我于斯际，万籁皆空，惟用一意、上冲下透并行不悖之诀，行之久久，觉此清光上透九霄，下破九渊。斯时我身已不觉有焉。内照之入手如此，吁！说时容易，行时难也。曰：某虽不敏，请事斯语。
　　善疑
　　一日相叙，既散复至。曰：余此去从事内照，继事无相，未几而心地清朗，渐觉下部忽然若失，觉无边际，深亦莫测。是从内拓加功许久，念寂至笃，乃现此景。惟觉遍体冲和，已而并此景象亦置之度外，惟觉呼吸之气无，而下部腾腾气热；忽于极热之际得有几缕凉气，或自胸腹下降，或自腑后脊前流下，溯洄于男根左右，若有走泄之机，恐非妙境（此正妙境），中道而止（若止不加火而炼则有弊）。出而肃叩焉。
　　懒翁曰：善哉疑也。此下部阴精，遇炁而化（此阴精即上所说几缕凉气四边流下者是也），真炁力微，化而失炼（不能大热者真炁微故，真炁即真火），则与凡气合（凡气即凡火，此际凡火，相火也），将成交感之精，不进阳火（闭息存思即名进阳火也），此物必将夺关而出。法惟有凝神集炁于海底，以两目光推而荡之，如转磨然。我于此际，此心愈加宁静，则呼吸气停，而真炁得注留下部（此真是进阳火之大秘诀），下部斯得热如鼎沸(沸煮火水开貌)，而阴精化气，随炁后攻，穿尾间，升至泥丸，化为真液（此之谓还精补脑之实据），下降重楼，润绛宫（此名后天甘露，乃是化血之物），从心后脊前分达两肾（此时甘露已变红色化成血矣）。我则以两目光降送至肾，左右分旋，急旋急转，便热如火（所以炼血化精也），由两肾热至脐轮（所以炼凡返真、炼气返炁之诀也）。此一热也，须比前倍热数倍，斯此物由真精化而为炁矣。从此不住手（断不可稍住也），其热复降至海底，而仍行其存注之功（此为要嘱），则如前云之阴精（此所必有且必多者，要炼到周身纯阳之后方无矣）又得化气而后升矣。炼阴还阳之诀不外乎此，其效验可时见（间断则难见，故戒间断也），而要妙在能恒久焉（切嘱切嘱）。故能循环无间、日行时作（必要如此如此方是），何愁不如前贤所许计月而成者哉（是可必可必无疑者也）！
　　大懒曰：君之言然也，某请从事焉。然某闻之,‘法从心后分降两肾云云’者，女子之修诀如是也。盖女子以血为本，故其玄关一窍开自绛阙，以其修诀，加摩于两乳中间，名曰乳溪，揉摩至百至千，则胸间火热，惟觉气闷，且有板木之景之象，其血生始旺，法惟以意退入心后脊前，分注两肾，若如男子，一直从心降腹，则有血崩之虞。(此一问乃大懒太夫人正行内修之功，懒翁为之陈说于平时者,故复有此问，此是女子修丹要诀)故其作用，洵如君言。今君所述乃气也，气升于脑，返化为液，斯已奇矣。既已化液，则直下下田何碍？而必欲如女子降至绛阙，退而后达，由两肾转上脐轮，方始化炁？斯理未明。况炁与气一物也，性皆属火，不过有先天后天之名耳。今闻君论，疑窦四开，莫自塞焉，愿为开示。
　　懒翁曰：善哉斯问，君真可称善疑者矣。我所言半闻诸师、半得诸书者，今为略述其概也可。曰：愿聆奥旨。曰：男子之阳在腹，女子之阳在背，此乃天地自然不易之理，我之所言阴精者，其形似精而非精，乃饮食所化之液，未经化血，流滞于百络之间，乃成痰类，停滞中焦则成饮证，流注膀胱则成滑液。我之一身三百骨节之缝、八万四千毫窍之内，不乏此品盘踞其间，外邪乘隙入与此品朋比为奸，为害非细。今因我真炁周烘，斯物融活，随气护炁，流注下田，其性阴寒，故其流注也，机趣惟凉。然使积而不之化，则又必化火而出，世人认为流火症，亦此品也。故凡我于坐际，每逢真炁流行，则觉有飕飕凉气自内而出，亦此品化而出之功效也。故我于此品流注下田之候，须必大加真火以煅之（此皆至要口诀也），则此品成如云气然，随夫真炁由后上升，达至巅顶，一聚一凝，便成真液，如雨如露，由鼻孔处滴下口际（此凡甘露也），润至绛宫（到此须存多存一存），又得心火一烘，便化成血。故须从心后脊前分降两肾，一经煅炼，随炁注脐，又经大炼，斯可成炁，此是一定之气化，不分男女者也。夫人孰不饮食，则饮食所化之液，无日不有，苟昧由心一炼之诀，鲜不因而致病，是以十人九多痰。修持者每患遗泄，世人不悟，委之有念，或委之心肾不交，或委之克化不济，皆非也。是皆不知从心一存其气，则其津液横流，积化成痰，流注下出。故有强而涩之，变成外症，发为疽毒，是又化火而出也。其流弊也，握发难数，我故详为申说之。若夫所谓真精者，浑而体之则有，握而取之则无。至如交感之精，尚是气化之物，故有形色焉；而其来自内，故能生育焉。若此饮食之液，其来自外，不经心炼，血尚未化，不过形似精耳，焉能生育？原非至宝，偶而遗泄，亦何足恨，因而忧郁焉，烦燥焉，不亦惑乎！与其服药以涩之，不如如我言而炼之，此之谓釜底抽薪。我于此节津津言之者，以此一品，虽是凡物，如法一炼，便成阴气，到脑降心，便可化血，已是宝物，再降至肾，升炼于脐，得土一和，遂与真炁无二无别，居然至宝云尔。大懒，先天为阳，后天为阴，我辈修持，无非炼阴还阳之道。其诀不外乎忘形以养气，忘气以养神，忘神以养虚。其所以必造夫忘字境者，以所聚之精之气之神，皆得咸属先天，始为无弊。况所重在身常受炼，其用惟火，火足则昌，火衰则败，不忘则不聚，能忘火乃足，是乃修真之至要诀也。大懒识之曰：敢不惟命是从。
　　已而大懒又问曰：某闻之，心有三，何谓也？曰：然。曰天心、曰地心、曰人心，其实惟一。经不云乎，心为神明之府，变化之道由焉。盖人一身，咸秉心气而行而止者，犹鱼之处夫水也。古人云：一身之实处，地也；一身之虚处，天也；屈之伸之、语言视听，人也。又曰：天之心居脑，地之心居腹，人之心居绛宫。绛宫之心块然，而虚灵不昧，是一物而含三有焉。盖其居脑居腹之心无形无质，乃即块然居中、形如垂莲者之灵之炁之上透下注而诚存者也，我故曰其实惟一。
　　懒翁曰：大懒识之。意者，心之所发也。心无声臭者，念动而发，是名曰意。念也者，今心之谓，犹曰即心是也。意也者，心之音也，谓其念头已发动也。佛家所称观世音这，此一圣号，乃治身治心之一大秘诀也，宜细味之。我按佛经，世字即作身字解，犹言详省我一身中动静气机，勿入于邪之义也。吕祖有言曰：大道教人先止念，念头不止亦徒然。又曰：不怕念起，只怕觉迟。轻云子曰：念头未离腔子里，除之大易；放而出之，除便稍难矣。故古有曰：念起即除，神仙许汝。大懒识之。
　　大懒笑而问曰：修仙之秘，止于斯乎？某闻之，有曰“修命不修性，修行第一病”，又曰“修性不修命，万劫阴灵难入圣”，何谓也？懒翁曰：噫！命无性不灵，性无命不呈，谓必性命双修也。据我见，修得一分性，保得一分命，盖以性命两字不可分也，实以有时偏乎性而命在其中，偏乎命而性在其中，有如形影然，得可分乎？第凡修道，先一我志，性功之始基是也；惜身如玉，命功之始基也。从而进之，止念除妄，性功也；调息往息，运行升降，命功也。体而参之，念不止、息不调、妄不除，功不进也，凡夫调住运行升降，及夫混合交结等功，总得于无思无虑之际，而畅于万籁皆空一尘不染之候也。我故曰‘修得一分性，保得一分命’，大懒以为然否？曰：然。君尝试之矣，惟丹道谓身有四海：心曰血海，胃曰谷海，肾曰气海，脑曰髓海。其微妙未之悉，愿为开示。曰：善哉问。人之一身，皆藉自然生炁，以生以成，惟胃一海，仰藉后天外来饮食，以消以化，补夫周身生炁之或缺，人人知之，无庸赘述。大懒，子明夫养生家立论，每先自冥心一层始，其故何也？诚以心为血海，心凉则生血，心冥则心凉。夫冥心之诀，微以意引心气，退丽于夹脊之前，觉吾一身之温气氤氲然，归护于绛宫前后左右上下中间。如是，则凡温温然之生气，一近绛宫便有油然自化为血，又自氤氲然达于肌络之间。其至精者退后而降至两肾，则赤洒洒者，化而为纯精天一之气焉。大懒，子明夫养生家于未冥心前如曰闭目乎？噫！其义玄、其旨精也。心之灵发窍于目，一也；两目又藏有肝魂肺魄脾灵肾脏之精炁，二也；一冥心而目预之闭，则脏腑四肢内外生气，自来朝会于绛阙，三也；且凡其来朝，生气自得，不期相化而自化为纯血，其妙用亦在两目，四也；更能使夫纯血各随其气，分布流润于脉络肌腠之间者，总因我两目悬如日月、周照乎内内外外高高下下远远近近，一若有意，一若无意，似为引导而不引导之故，五也。君昔曰其机在目，即此可信古人之言不我欺也。
　　懒翁曰：夫肾，水脏也。谓曰气海，君疑，善疑也。虽然，要知水脏之为水脏，非谓膀胱之贮有浊水而云然也，乃吾身呼吸之气之所归，纯是后天，而又有阴阳之别。阳则名气，阴则名液，此二种也，不得我身太阳之人为之烹炼，则此二物滞而不化，为害非细，其变而为病也，不胜数其名目焉。炼之之诀惟何？总不外乎用我两目，导彼真阳，存于海底。我则一念不杂，气机通畅，无内无外，不知五脏焉、六腑焉、四肢焉、地天焉。惟时自省于海底，沉一红日（此至要之诀也），忘失即须觉存，存即事忘（妙哉如是行也），失即觉为存，循环事之（此为要嘱），则此一海泰定而无弊焉矣。大懒，修道如牛毛，成道如兔角，何哉？废弃于此海一关，天下比比然也。君果有志焉，从而坚持之。持之不坚，坚之不恒，亦无益也（切戒切戒）。君其勉乎哉！（千万千万切嘱切嘱）
　　懒翁曰：大懒，君其识之。上所言虽示炼夫气海一关，其间景象多多也，不胜述也。千言万语，三教经书，诸子百家，汗牛充栋，无非治心一法。大懒识之。好不足喜，歹不足忧，一切好好歹歹景象，似真而咸幻，有者心不可为之动、念不可为之摇、行不可为之阻。其所现之象，总不外乎惊喜两种，然其中变变幻幻，每有出人意表者，总以不动为宗，须明皆是魔幻，或是上真遣来尝试者。惟能不为魔动，方是大丈夫本来面目。故凡遇夫魔扰，则宜益加坚定、益加勇猛为是。大懒大懒，我之所以大声疾呼者，邪正不两立，而魔道每并存。何以故？无魔不显道，魔而不退道乃成。大懒勉之。
　　懒翁曰：脑号髓海，其理显明，无庸烦说。然此一海，世说作用伙矣！类皆地仙鬼仙之诀，非至道也，不可从也。君所向我所事天仙一宗，所炼以纯返先天为了当者，故不可不慎所炼焉。大懒，要明夫天仙之究竟，与夫先天一炁之淳妙，其质至清至柔，而至刚至锐，金铁不能格也。所过者化，所存者神，大周天界，细入微尘，放之可包三千大千恒河沙世界，化之可结亿亿万万人物山水殿城宫观（此等境界不愁不得，惟愁神着，何以故？一经念动，则此等境界变现不休，且必愈出愈奇；一经着相，便入魔道，小则成魔，大则立死。此间修道人着此而死者比比也。非惟本人不知，即其眷属道侣，亦且认为某果得道而去也，其误人也不小矣。是故天仙家概不以此为效验，且咸以此为魔扰。若坐而现此之境，又不可用意辟之，一用意辟，则又化成斗境，有变现不测之相扰相降，必成狂疾而死。或竟为魔摄去而死。或竟入魔彀中，几然战胜，从此神通法力，不炼而大，本人迷昧，以为道得之明验焉，孰知正为魔诱入彀，命终而去，适成修罗眷属而已，又或因斗不胜、全神离壳而去，其壳反为魔踞。外人不得而知也，以为斯人道成，试其神通法力，与古神仙无二。其魔踞试行其魔道，从者如云。究其谈论，以淫以嗔以贪以诈为无妨于真道，从之者咸入魔境、成魔眷属。如今昔自莲邪教之教首，类因修道迷误，魔踞其壳而成斯等邪教也。此不可不知也，故凡修道者，总以见而不见、闻而不闻为降魔大秘诀，所谓凭他风浪起，我自不开船。此示以不之动念之大要诀也，凡炼髓海者切鉴之也可），聚则成形，散则成炁，混三清而不二，合三教而为一者（此指一守我清空无住之念，一任他有有无无、青黄赤白焉而已。学者慎无着在聚散混合形色上）。此天仙之究竟，是亦先天一炁之妙用。我侪有志，自能造及，此非妄也，志则如是。古仙有言，学仙须得学天仙，惟有金丹最的端，故志不可不自立也。炼此髓海，其诀惟何？上与天通，而下澈地局，四维四正无际无边，气象湛如寂如，不有山川城郭，惟存有赤洒洒黄金世界、明晃晃皓月当空，此为入手之秘。凡现有种种瑶台琼室、十洲三岛，亦不视之（此即上德无为、有而不有之秘诀也），铁围无间、刀山剑树、焰原沸池，亦弗之察（此即不以察求之诀），惟存一无可着之正念，而除其动心，此治髓海一关之要诀也。若夫谷海之关，其炼法惟有以手摩腹，助我阳气，以消以化。故古之人，每于食后，先以一手自中脘摩至腹，徐行约百步；又以手在腹际如磨镜然，自内而外，循环而行，约行三百步；其间左手如乏，易以右手，继则静审其气机，得以通泰乃止。嗣如得闲而坐，则接行冥心闭目、存神绛宫一法，则中宫谷气，便可化血而达肾。兼行此功者，万无津液化痰之弊，亦无液化阴精之虞。虽似有为之功，而实无为之一助（此即下德有为、其用不休之一法也），大懒识之。慎毋以其小作而忽诸，此正我师预治阴精之秘道也。行亦简易甚者。大懒起而揖曰：诺！谨受教。
　　已而大懒肃其衣冠，至诚而告曰：某闻之，玄关不开，圣胎不结，乳哺失宜，圣婴内疾，脱迁不道，真人夭卒。某以此惧，愿垂训示，若某也，玄关可幸开乎？圣胎可幸结乎？
　　懒翁闻，怡然笑曰：君误矣，抑君之自道乎？君之玄关已于前夜洞开矣。下部云云，时正君开关已后之明验焉。至夫胎结与否，须自问者：君可遍体通畅否？亦有氤氲气象否？得夫物我两忘否？（此皆至要之功夫，勤乃得）曰：均已遇，时有矣。（得常有为妙）曰：得夫万籁皆空、一灵独露境界否？曰：此均试有焉，而未之得久为恨。（如得之久，其去结胎也近矣）曰：君之坤腹，有何证验？曰：每于坐时，觉有真炁缕缕自心而下；未几，觉似自内豁然洞开，其大无外、其小无内，觉有种种真炁，氤氲内注，且觉此中无底，惟觉此中温然；又若有火，又若无火，而自有一种暖炁，悠悠扬扬，自下部腾腾然四周而升，第觉向后直上，浓然达背、达巅顶；又觉烘然下面、下喉际，适至绛阙，忽觉化为凉液滴下；既过心坎，又忽化如热汤奔下，满腹火热，颇觉周身通畅焉。懒翁曰：洵如是，其去结胎也不远矣。
　　懒翁又曰：大懒，君须悟夫天仙结胎，不同世所传闻。君须熟揣《修仙辩惑论》，如何炼，如何结，如何采取，如何火候，如何堤防，如何温养，如何沐浴，如何运用，如何降伏，如何移神换鼎，脱胎了当，一论之中，均备述焉。其最要诀，在念中无念，如鸡抱卵，与夫端坐习定为采取，断续不专为堤防，行止坐卧为火候。又曰：勤而不遇，必遇至人，遇而不勤，终为下鬼。此四句，君当时时自省为要。
　　大懒曰：修仙辩惑论外，当看何书？曰：鹤林问道篇、玄关显秘论、性命说，外则金华宗旨、仙佛合宗、天仙正理、燃犀篇，推而上之，参同契、悟真篇，大而化之，白注道德经，金刚、楞严、圆觉等经。噫！白祖有言曰：一言半句便通玄，何用丹书千万篇。人若不为形所累，眼前即是大罗天！
雨香天经咒注
吴兴金盖山人闵一得纂辑
序
　　凡音之起，由人心生也。故杨子曰：言，心声也。画，心画也。人心本同，而气质则有南朔东西、刚柔强弱之异。气质各从其水土，发而有声，则有喉舌唇齿抗坠重轻之异。微独生同斯世，随方而变。亦且古往今来，本音讹传，随时而变。是以古韵往往与今韵不谐。异域文书不同，而中华文字亦屡变，风会所趋，几不可比而同之矣。然探源而论，则皆出于人心之所同，心通则声通。闻罄知忧，闻琴知杀，心通于声耳。余尝云游海内，虽言语不通之处，每于定静之中，偶闻人语，辄能知其意。及心动而审听之，则仍不可晓。盖气禀所拘，着相则不通矣。《道藏》所载经咒，有《上清法箓》，非下方文字，然其音，则与下方之人心通也。《鹖冠子》：唯圣人能正其音，调其声。故其德上及太清。太清，天也。谓人间玄音，上通于天也。《内典》所载经咒，多西域梵音，非东土文字。而其音，则与东土之人心通也。十六国春秋，鸠摩罗什、佛图澄皆能译华言。盖华严字母，实通于中国也。余究心经咒有年，恒于极静之时，默有所会。有扞格不通之处，索解不得者。忽闻神语曰：“无口循其义，有口会其声，揭而传之，毋负神佛启牖下民之意。”因悦然领悟，分析注之。然不敢自信。道书经咒注，质之先师太虚翁，以为不失玄解。释典梵咒注，则鸡足道者黄真人所鉴定。真人本月支人也，窃幸有所禀承，庶免穿凿之讥。或以为经咒故多前贤注释，何必辞费。余谓圣经底蕴无穷，任人寻绎，仁者见仁，智者见智。犹五经列于学官，有监本注疏，而儒家之笺释圣经者，各抽新义，注周易者尤多。盖经旨如日月经天，见全体者是，见隙光者亦是。管窥蠡测，听天下之学者自抒所见，于理亦必有所发明，非功令所禁也。惟余学识浅陋，非敢以一知半解，蔽斯世之聪明。或因愚说而引申之，别有会心，更得深奥之旨，昌明妙谛，普觉大千，宏宣心印，同证菩提，于以利益—切众生，则鄙人有厚望焉。吴兴金盖山人闵一得叙。
序
　　谨按道有隐显，释有显密，均贴受授而设，各须心领，毋滞成见，致障道眼。古哲切诫者，虚堕言铨而已。余初未悟其旨，尝为注释道宗奥典，经如大洞玉经，咒如智慧真言等，而于释宗密部，不敢饶舌，以非华言，不可推测耳。其时，寓于姑苏莲华庵，门人忽庵心乡辈，以大悲咒请注。余曰：“余华人，焉识西方梵语？”语未毕，空中得大斥曰：“否，佛乃会通华言而说法者？究其字义，乃在有口无口中测之。盖此梵语，有言无文，受而笔述者，世之善知识也。会而笔之，韵通而义有异者，乃加口旁以别之。汝会佛义，以测以通，自可注释也。”爰即取以测之，则知曩谟即南无，喝啰即赫啰也，怛乃性日也，那者他也，乃是指点口气，啰者，助语辞。按此一句，盖言心虚则性现，乃有如日之威明，是教学人明心见性为宗。故其下文，皆说怛义。然按西方古德，乃谓一句一佛号者，是训西方后学，遵循句义，以彷以修之慈旨。若训华人，只以明心见性会之，不必证以佛号。说见《云门语录》，谓是随方设教释法。苟或执此非彼，执彼非此，均失圆融，皆非善知识也。况佛出此真言，导师取以训后，所以杜堕意识，使心虚土净入手而设。我辈可勿体之而自纷纷聚讼乎哉？即兹所释，尚属仁者见仁，智者见智而已。谓尽真言玄义，可乎哉？不可也。弁此数行，以自怡悦焉耳，非敢曰序也。道光甲午清和朔日西湖发僧际莲谨识。
雨香天经正文辨体
　　谨按此经，乃玉清神母口授元始法王，列圣相传，遂有文字。然未尝有句可读可诵。后世传法各异，其取用亦不同，始有四言、三言、五言、七言诸科本，乃系各宗师自成一家，以神其妙用耳。而稽古初传，惟有逐字成章，均系云篆，集以一盒散珠。旌阳许祖以难记忆，谌母为降，口授奇义，许乃翻成世楷，编成四言章句，逐楷加入玩乚之内，以便流传，名曰《玉章经》。其五言古本，虽称传自春秋时，而究出宋代时侍宸林灵素真人之手。五言苏本，或谓传自李环阳，或谓传自梓潼君，或谓传自许远游。三言本，则来自西方，为僰彝大士所编。七言本，编自洛人宫无上，于南宋时，授之辽相刘操者。今首稽古初传，并无句法，逐字胪列于简端，以仍其有文之始。惟此文谓为诸天之隐讳，一得何敢妄逞臆见，附以注释，祗将各传本运用之不同，先行分析辨明其文字之相殊者，即注于每字之下，以便受持者信乎今而不昧乎古也。
　　右辨经文各本编传之源
　　四言本，玩字每加雨头从玩，玉篆文，概镶于乚内，盖因古文本系云篆故也。余俱仿此。左从玩者，取元始玉文之义，许真君所传，我宗医世玄科，正照用之。
　　三言本，每字加干，盖取干君制胜之义，僰彝大士所传。
　　五言古本，每字加玩，盖因传自王兀故也。
　　五言苏本，本每字加玩，与四言本所加从同，今订每字加元，系从笔箓科本，谓盖传自元皇道君故也。其原本加玩者，或亦取授自元始法王之意也。
　　七言本，竟如字相传，并无上加左镶，出自宫无上者。
　　惟另考之法家祈祷科中，有加霓者，则首填罗字于儿字乚内。余字顺文迭填之。填完覆以金书，涂成朱墨团。盖用于法篆中，或上胆、中胆、下胆，各有成式，不得私心妄用者也。其文句，亦有三言、四言、五言、七言之不同。今各本皆注，独不及祈祷科本以近于法秘，且科本甚烦，注不胜注。至如医世玄科，至道也，恐堕言诠，故不注。
谨按初传经文，本系云篆，然考唐时柳公权所书，即系楷本，今因之，从楷法。
　　右辨经文各本所加运用间有改易经字
　　罗（各本皆从罗，楷法，以下均同）、三（五言苏本作参）、蓝、波、逮、洽、台、离（音鹿）、堂、运（五言苏本作会）、推、入、连（五言古本作莲）、广、灵、都、郁、罗、殊、邈（音穆，五言苏本作迈）、育、弗、超、散、兆、生、天（四言本从天）、横、滞、始（三言本、五言苏本作殆）、骞、庭、（五言苏本作廷）、盼、苞、己（音几）、猷、玄、握（三言、五言本作幄，七言本作渥）、称（五言苏本作快）、沙、幅、烟、明、桂、会、和、子、存、乐（音洛，五言苏本作赖）、贤、勒（祈祷科中有作勤者）、百、奋（祈祷科中有作扮者）、天、垕（垕作垢，祈祷科中有作后者）、土、成、垣（五言古本作坦）、平（五言苏本作败）、弥、结、章（五言苏本、七言本、四言本、医世科本俱从章，余本有作障者）、生、章（五言苏本作獐，四言本、医世玄科本俱从章，余本有作樟者）、结、陆、渺、莱（四言本、医世玄科本皆从莱，五言古本，七言本作兰，三言古本，五言苏本作阑）、蒙（五言苏本作懈，余本俱从蒙，祈祷科中有作朦者）、龙（三言本五言本俱作胧）、登、狞、獬、筌（五言苏本作全，祈祷科中有作荃者）、信（三言本音申，祈祷科中有作狺者）、帝、聻（音你）、驮、猍（五言苏本作碍）、曩（三言本、七言本，医世科本俱从南）、谟（三言本、四言本、五言古本、五言苏本俱从谟，医世玄科从无）、珏（五言苏本作玉）、法、乘、津、幽、延、日、月（五言苏本作在）、星、斗、曜（祈祷科中作耀者）、息、命（四言本、医世玄科本、七言本俱从命，三言本作盖，祈祷科中作伞者）、炁（祈祷科中作气者）。
　　右仍稽古初传经文，即辨各本文字之相殊。
　　按四言古本，此下续以：防元德丘，寿贞固灵，寿天地晶（此三句十二字，宗师所续。有止诵首句者，有止诵次句者，有止诵未句者。三句惟其所用，用虽不同，总名《太玄玉经百字真言》。亦有用首次两句者，亦有用首末两句者，亦有用次末两句者，亦有三句全诵者，亦称经文下再续以）臣今持诵，惟愿云云（此祝词也，以结经意）。
　　右辨四言古本结经之文。
　　按三言古本，此下续以：寿贞固，天地众，晅朒炓，灭邪精，防元德，丘灵晶（此六句一十八字，尊者所续，亦称经文，须全诵之。下再续以）绿瓮域，别有春（二句祝词），唵吽吽，吽吽达，娑嚩贺（三句敕词，并上共五句，盖僰彝大土所传以结经意）。
右辨三言古本结经之文。
　　按五言古本，即将上文炁字，连下贯成句，其文曰：炁防元德丘，炁寿贞固灵，炁寿天地晶。(此三句宗师续编成文，亦称经文，须全诵之。下再续以)臣今依教持，济度诸灵爽，愿仗玉经力，成就臣所愿。(此四句祝词也，盖亦宗师所传，以结经意。)
　　又按此本，固为祭炼科传本，向亦有奉为笔箓科本。第将结经之文，去其炁寿固灵等六句，另续‘以三皇五帝派，五经四子书，孔孟教无类’三句似也。但稽此科本，林灵素真人谓传自鲁师。考鲁师一神，并无笔箓宗师之称号。即林灵素真人手纂此科，亦未见一言涉及笔箓。即其所加玩傍而论，于笔录亦不符成式。种种可疑，若无折衷也久矣。今按之五言苏本，其文字，镶以玩字，虽与四言古本所加之字样无异，而文成韵语，义取经纶，以为笔录科本，殊属恰当。惟其末句，炁受真固奈以下，竟无结经之文，似有残缺。因思苏本，得自法家，乃复往询。则谓科本，实止此句，惟传度时，曾有几句口授，随法便宜续念者，不敢妄泄云云。一得于是遂心有所得，即取此五言古本内，向所奉为笔箓科结经之文四句（即炁防元德丘，三皇五帝派，五经四子书，孔孟教无类四句）续以苏本之后。其意通畅，其文连络，其韵贯串。于是竟定苏本若彼，而定古本若此。又思其所加玩字，何以符我四言本，如其科竟为笔箓用，何以又不似我笔录科所加玩字样？且彼法家者，奉此科以行各种法，又何以各种皆灵应？盖所加玩字，本义取元始玉文之正旨，以行各种法，各种皆灵应也固宜。其云几句口授，随法便宜者，必行一法，自有一种口诀存焉。其奉此传本，以为诸法之总持科无疑焉。第彼奉为总持科，一得得其本，将订为笔箓专科。奉为总持科者，理非镶以玩字不可。为笔箓专科者，亦理宜镶以元字，以符成式。于是立意从元，不复从玩。订成以示法家，则率尔若惊。一得质之以情，则蔼焉称是。且曰：“本来先辈归自巴，世传此法济，法加运用结经语，法法原非一法，若笔箓用，这字体，这结语，合符壁。”并乞一得所定两五言稿本存之。夫法家者流，尊秘科本，宜也；一得有得，公之同好，愿也。况既注其文，不知则阙疑可也。知之而不明订之，我乌乎用我知。故此科竟订为祭炼正本，其结经之文，专录如左，更不复以三皇五帝派等句，并列经末矣。谨识此考据，以质诸明经者。
　　右辨五言古本结经之文
按五言苏本，即将上正文炁字，连下贯成句，其文曰：炁受真固奈（此句按原本宗师续编以成文者，其钞本文字只此。以下四句，五言古本中向有之，与炁防元德丘，炁寿贞固灵等七句，并列于经文之末者。因读此本，疑有残缺，质之法家。亦谓此下原有四句，乃师传口语，不立文字。其语与我古本附列之文同。爰续订之，以结经意。文曰）炁防元德邱（一作丘字），三皇五帝派，五经四子书，孔孟（一作成达）教无类。（此为宗师所续之言，亦称经文可也。按末二句，有似祝词解，解子笔箓科本亦云）
右辨五言苏本结经之文
按七言古本，即将上正文斗曜息命炁五字，连下防元二字作一句。其文曰：斗曜息命炁防元，德邱寿贞固灵寿，是曰玉书可精研。（此一十六字，盖亦宗师续编成言，惟按末句，曾见《黄庭经》内所传，如是概称经文可也，盖以诰词结经意）
右辨七言古本结经之文
大洞玉章经四言古本
　　按四言诵法，传自玉清神母，尚矣。晋时旌阳令许讳逊者，得之谌母，因而得上升证谏议大夫，久为玄门家枕中秘。余得之太虚翁，曰：“熟读之，自能会悟焉。”持之三十有余年，忽忽若有觉。从而细究之，豁然洞启，乃随所见而注释之。非敢谓正解也，第拟附夫智见仁见之列之末云。
　　罗三蓝波，逮洽台离
　　此两句，溯示龙汉初时玄境也。罗，敷布貌，罗从玩者，盖示玉清元始之真文，诸天隐讳之义也。此经一名太玄玉经，计字九十有六，字咸加玩。今从简法，止于首一字加之，存古式也。三者，三界也。蓝者，天之色。波者，水之纹，犹言包罗三界，惟水与天也。逮，及也。洽，凝也。台者，台也。离者，丽也，虚也。犹言及其浊阴下凝，台然丽透真水之面者，地是也。此种景象，非虚极静笃时，不之现也。
　　堂运推入，连广灵都
　　此两句示人内运入手之则。堂，运堂，天目是也。运，旋运，法如磨镜然。推，却也。却除云气，则堂明如月，法须闭目运我目光，云雾自除也。入，运入也，法从天目而运入之，即内观初步功夫。连，不断貌。广，高大貌。灵，灵台。都，都邑，三田九宫是也。一解句首堂字为加意，盖取加土曰堂之义。意属土，加意，即加土也。此种内观，必先专气致柔，万缘放下，一灵独露，微举真意，如上运秘加功，乃可现有。而忌滞景，又戒志虚。虚乃道体，见有而忘虚义者，未有不有囿而勿脱也，故戒之。
　　郁罗殊邈，育弗超散
　　郁，庶富。罗，广大。殊，不一。邈，莫测。言其中山川之广，宫室之丽，人物之庶，风俗之殊，情性之异，远有舟楫所不及，思虑所不到，是形容内有之一如外有也。不自靖焉，内障立生。法惟虚以笼之，灵以瞩之，使无过不及焉，其庶几矣。其法有四矣，曰育，曰弗，曰超，曰散。育者何？养之化之也。弗者何？拂之饬之也。超者何？羽之翼之也。散者何，开之释之也。然必使夫知自位焉，知自除焉，知自勤焉，知自苏焉，乃为无弊焉。其法盖自调心始，心调气自和焉。
　　兆生天横，滞始冥骞
　　此两句示人知谨其兆，则人禽关判；能原其始，则明晦路通。兆者，朕兆也。生，念生也。天地之道，竖横而已；心机之动，人禽而已。人则顶天而行，禽则背驮日月，故曰天横。有兆生，必有滞始，凡彼滞境，咸无光注，故曰冥也。骞者，迁而出之也，有悔迁之义焉。
　　庭盼苞己，猷玄握称
此二句示人以照顾为宗，操持莫忽之训。庭，天庭。盼，视也，顾照之义也。苞，固护也。己，性善变，故一训改。猷，善也。玄，玄极也。握，把握。称，权衡。按：上句有试取天罡苞戊己一义，下句有权衡轻重善斯玄一义。
沙福烟明，桂会和子
　　此二句，是悬一幅太平景象图。沙者，众也。福，天福，有可生受不可拟议之义。烟者，氤氲之气。明者，不夜之天。桂者，长青之义。会者，三华聚顶，五气朝元。和者，金木交并，水火既济，乾坤混合之妙。子者，生生不已之义，有如松柏之茂，无不尔或承者义。
　　存乐贤勒，百奋天垕
　　此二句，义承上文而示人省察也，是即《感应篇》所谓“欲修天仙者，当立一千三百善，欲修地仙者，当立三百善”义。存者，存无守有之义。乐者，乐善好施之义。贤者，贤贤易色之义。百者，成数之名。勒者，临流勒马之义。合之富贵不淫，贫贱不移，威武不屈，咸勒义也。奋者，振作之义。所谓百奋者，亦不过法天效地之义。天者，天之道。垕者，地之道。地天平成之义也。按垕，医世玄科作垢，本义，其旨更玄，可存参。
　　土成垣平，弥结章生
　　此两句紧接上文下句之义，而示以防范之策也。曰土成者，心无杂念，意无氛秽也。曰垣平者，防微杜渐之义。曰弥结者，防之周，杜之密也。曰章生者，示有备也。一云彰、障，古通作章，应作障字义解。按古本作章，此义颇通。则此字意亦垣字之申说也。犹言障以护生也。土，意土也。成，平成，意土平成之义也。垣，城属，筑用土石者。平，平阳。弥，周密也。结，坚固也。章作障解，古障字也。生，生精生气生神也。盖指护夫关窍也，是名内护，故曰垣也，隐有内念不生，外魔自熄之义也。
　　章结陆渺，莱蒙龙登
　　此两句示以奠远之道，有事半功倍之妙用。其诀何？植樟以护之。按此章字，应作樟字解，斯可穷陆竭渺而咸结之。所谓莱蒙龙之三山亦囿其中，保登无虞焉。樟之为性，耐寒而寿，高高下下，植无不宜，植不数年，城郭天成，故曰事半而功倍，永无崩朽之失。今之西域，犹有行是典者。盖古法也，以喻人以生气护诸关窍也。
　　狞獬筌信，帝聻驮猍
　　此两句紧接上文登字而别开生面。一若曰百尺竿头须进步，极危险处是平都，虚空粉碎是也，知此，则无往不利矣，又何虑夫狞獬，又何虑夫驮猍哉？率一信字焉而已。曰筌，曰帝聻者，陈法也。苟无明信，神其鉴之乎，故曰狞獬筌信。继即曰帝聻驮猍，昭有信也，信之为用大矣哉。狞獬，二兽名，能知贤妄，其性刚烈而善噬，故儒门用以比言官也。筌，法柱名，法柱有五，此即一也，竖以陶镕情性者。信，明信也。帝，上帝也。聻，帝号，紫微之所用者。驮猍，神兽，龙种也，上帝用以守宝藏者，驮主入，猍主出，各以性使之者，故咸克守其职。使之者谁也？信也，真种子，主人翁也。
　　曩谟珏法，乘津幽延
　　此两句总承经义，一若曰是圣圣相传之谟典，垂以启迪后昆者，无津之不渡。无幽之不烛，无远之不届，无旧不之新者，乘此法乘也，故曰曩谟珏法，故曰乘津幽延。曩者，昔时也。谟者，典谟也，训也，诰也。珏者，美玉名。法，法度也。乘，法乘也。乘有大乘，小乘，中乘，无上乘，种种乘名不一，皆所以令人乘之以修以渡者。此则名曰珏法乘。乘之为用大矣哉！津，通津，歧渡之口也。幽，晦也，曲也，深邃之径也。延，长也，悠也，久也，绵远弥承不弊之义也。盖言此经乃万古之常道也。按曩谟，医世玄科作南无，其义更玄，可存参。
　　日月星斗，曜息命炁　
　　此两句紧承上文延字之义，一若曰如日月星斗之丽者，盖有元降之命之炁在焉。炁无命主，何由曜息于其间哉，故曰日月星斗，曜息命炁也。此一命字，按为全经之旨，命之用大矣哉。曰炁不曰气者，气乃后天之物，凡气也；气返先天，始名曰炁。炁则先天至宝，是即神也，即灵也，即心之用也。经曰神能入石，神能飞形，神能起死，神能回生，其为物也，视之不见，听之不闻，不识不知，顺帝之则。故经曰：人能常清静，天地悉皆归。归者何？炁是也。炁之用亦伟矣乎。经文止此，下文乃宗师续着者。
　　防元德丘，寿贞固灵，寿天地晶
　　此三句宗师述示往圣授持玉经者，以勉后学义。防，堤防慎独之义。元，首善，心之本体是也。德，心德，得之于心者是也。丘，至圣先师之讳也。寿，不朽之义。贞，不败之义。固，不破之义。灵，太乙天尊之讳。曰寿天地者，言天地不坏，道亦不坏也。而佛经不作是解。以天之常清地之常宁者，犹赖此气以常存焉，非天地之自能存也，此经之力也。体此经义，而存天地者，毗卢遮那如来也，故曰寿天地晶。晶，毗卢遮那如来之讳。盖言授是经，于是而寿彼天地者，毗卢遮那如来也。则知毗卢遮那如来，即性非人也。佛氏崇性，故尊曰如来佛云，是总颂此经之大力也。宗师所续之文止此，下文乃学者祝词，不可以言经也。
　　臣今持诵，惟愿云云
　　此两句，学者之祝词，所祝不一，所愿亦异，故曰云云。按青律赤文二书，言凡章奉疏申，及夫种种祝词，必宜采自经典，杜撰者律有罚，则此祝词，须用成句为妙。谨按此经祝词，惟医世玄科，泥丸李祖所撰，可以直接上三句。先师太虚氏谓上三句出自吕祖，三句之下，后学有志绍圣，须加持我师所续，学者勉之。
大洞玉章经三言古本
　　罗三蓝　罗者，敷也，布也。三，三界也。蓝者，色也，言其色蓝如也。此太极未判时景象也。从干傍者，降伏科所加则如此。
　　波逮洽　　波，水汶。逮，及也。洽，合也，凝也。太极将判时景象也。
　　台离堂　　台，台也，地浮之象也。离，丽也。堂，明堂，喻真意也，人之运堂之别名也。
　　运推入　　运者，荡摩之义也。推，推而出之也。入者，运而进之也。
　　连广灵　　连，接也，通也，续也。广，旷也，大也，广居是也。灵，灵台也。此言人身中之景象也。
　　都郁罗　　都者，美之谓也。郁者，茂之谓也。罗者，周遍之谓也。
　殊邈育　　殊者，异也，远也。邈者，深也，旷也。育者，生也，养也。
　　弗超散　　弗者，抑也，去也。超者，扬也。散者，开也，涣也。此示人调心理气之则也。
　　兆生夭　　兆，朕也，生物之机也，心之主宰之自谓也。生，生长。夭，不寿。
　　横滞殆　　横，横逆。滞，胶滞。殆，危殆。此言进修之磨折也。
　　冥骞庭　　冥，北冥玄阙也。骞，迁而升也。庭，天庭也，泥丸绛宫黄庭是也。
　　盼苞己　　盼，目照物也。苞，护也，坚也，固也。己，改也，意动也。此示人化凡成圣有则也。
　　猷玄幄　　猷，善也。玄，极也。幄，帏幄，喻护养也。此示人保护善念及真气也。
　　称沙福称，称当也。沙，众也。福，天福也，乐土也，仙境也。得幄之效也。
　　烟明桂烟者，氤氲之气。明者，不夜之天。桂者，长青之义。
　　会和子会者，三华聚顶。和者，夫唱妇随之义。子者，生生不已之谓。
　　存乐贤　　存者，存无守有之义。乐者，乐育英才之义。贤者，贤贤易色之义。
　　勒百奋　　勒者，不纵之义。百者，百尺竿头之候。奋者，勇猛精进之谓。
　　天垕土　　天者，天之道。垕者，地之道。土者，人之道。承上奋字义。
　　成垣平　　成，平成之义。垣，城属，筑以御寇者。平，太平无事之时。以喻功到泰定，神安祖窍，斯无不测之义。
  </div>
  <div class="pagination">
   <a href="古书隐楼藏书_page12.html">
    上一页
   </a>
   <span>
    ...
   </span>
   <a href="古书隐楼藏书_page8.html">
    8
   </a>
   <a href="古书隐楼藏书_page9.html">
    9
   </a>
   <a href="古书隐楼藏书_page10.html">
    10
   </a>
   <a href="古书隐楼藏书_page11.html">
    11
   </a>
   <a href="古书隐楼藏书_page12.html">
    12
   </a>
   <span class="current-page">
    13
   </span>
   <a href="古书隐楼藏书_page14.html">
    14
   </a>
   <a href="古书隐楼藏书_page15.html">
    15
   </a>
   <a href="古书隐楼藏书_page16.html">
    16
   </a>
   <a href="古书隐楼藏书_page17.html">
    17
   </a>
   <a href="古书隐楼藏书_page18.html">
    18
   </a>
   <span>
    ...
   </span>
   <a href="古书隐楼藏书_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
