<!DOCTYPE html>
<html>
<head>
    <meta charset="UTF-8">
    <title>参同契阐幽 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>参同契阐幽 - 第 2 页/共 10 页</h1>
    <div class="content">　　易者，象也。悬象着明莫大乎日月。日含五行精，月受六律纪。五六三十度，度竟复更始。穷神以知化，阳往则阴来。辐辏而轮转，出入更卷舒。
　　
　　   此节言日月之交会，其神化出乎自然也。上章既明坎离二用。露出日光月精二物矣。尚未悉交会之理。魏公遂重举易辞，以申明之。盖日月为易，乃一部《参同契》关键所在。此易是太易之易，此像是无象之象，天下莫能见莫能知者。欲知无象之易，只消近取诸身。欲知有象之易，必须仰观俯察而得之。在天成象者，惟日月为最着。故系辞传曰：易者，象也。又曰：悬象着明莫大乎日月。夫日月何以独称大也？日秉太阳火精，本体光明洞达，中间一点黑处即是太阴真水。阳中藏阴，外白内黑，故取离象。月象太阴水精，本体纯黑无光，中间一点白处即是太阳真火。阴中藏阳，外黑内白，故取坎象。阳精为火，火则有光。阴精为水，水唯会影。故月本无光，受日映处则有光。光生于日之所照，魄生于日之所不照。
　　
　　晦朔之交，日月同宫。月在日下，日居月上，月体为日所包，其半边之光全向于天，半边之黑全向于地，故谓之晦。月去日二十五度，人间乃见微光，谓之哉生明。月去日九十余度，人间乃见光一半，谓之上弦。及至日月躔度相对，月在天上，日在地下，对照发光。半边之黑全向天上，半边之光全向人间，其光相望而圆满徧照，故谓之望。望后相对渐侧，月距日二十五度，人间始见微黑，谓之哉生魄。月距日九十余度，人间只见光一半，谓之下弦。从此其光渐敛渐微，至于体伏光尽而称晦矣。可见月体本无圆缺，惟受日光之所映以为圆缺。究竟月有圆缺而日无盈虚。正犹世人后天之命，生老病死，倏忽无常。只有先天一点性光，圆明莹彻，万劫长存耳。周天三百六十五度四分度之一，太阳日行一度，一昼夜一周天。故昼夜一周谓之一日。行及三十度方与太阴相会，太阴一日行十三度，有奇行。及二十九日有奇才【（cai 同 才）】与太阳相会。故晦朔弦望一周谓之一月。日含五行精者，日本太阳，得火之精，其中藏乌，得水之精。得木精以滋其炁，得金精以耀其光。中纳己土之精，以包络终始。其光明之体用方全。月受六律纪者，朔日一阳建子，律应黄锺。至望而三阳始尽，乃应仲吕。阳极而阴生矣，望日一阴建午，律应蕤【（rui）】宾。至晦而三阴始纯，乃为应锺。阴极而阳又生矣。举六律则六吕在其中。五为阳数之中，两其五为十干。六为阴数之中，两其六为十二支。五日为一候，六候为一气。以五乘六，恰成三十，适合日月相交之度。晦朔弦望如环无端，度既终则更始矣。何谓：穷神以知化，阳往则阴来。张子曰：一故神，两故化。据悬象着明之日月而论，似分两物。不知太阳中一点阴魄即是真水，太阴中一点阳魂即是真火。体则日月为易，用则水火互藏，是为阴阳不测之神。故必穷神所自来，乃知化所从出。盖日往则月来，月往则日来。往来不穷者，一而未尝不两。究竟太阳之炁，即藏月中。太阴之精，即藏日中。名为往来而实无往来者，两而未尝不一也。凡阴阳对待，一往一来，俱谓之化。神则浑然在中，寂然不动，无往无来矣。知化便是数往者顺，穷神便是知来者逆。日月往来，终古不息。若辐之辏毂，轮之转车，一出一入而分昼夜，一卷一舒而定晦朔。四时之寒暑推迁，一元之运会升降，总在其中。惟其神不可测，所以化不可穷耳。吾身日光月精互相滋化，而总归于中宫。不动元神一能兼两，悉与造化同其功用。
　　
　　易有三百八十四爻，据爻摘符，符谓六十四卦。晦至朔旦，震来受符。当斯之际，天地媾其精，日月相撢持。雄阳播元施。雌阴化黄包。混沌相交接，权舆树根基。经营养鄞鄂，凝神以成躯。众夫蹈以出，蠕动莫不由。
　　
　　    此节言日月交会而产一阳也。日月为易，乃造化之本。三百八十四爻乃周天之用。盖易有六十四卦，除却乾坤坎离四正卦应炉鼎药物，其余六十卦得三百六十爻，正应周天度数。不多不少，若合符节。据爻摘符者，六十卦中，每卦必有一主爻值符。如屯卦主爻在初，蒙卦主爻在上之类。据易言之谓之卦，据丹言之谓之符。一月之有晦朔犹一日之有亥子也。晦朔中间，日月并会。北方虚危之地，阴极阳生，一阳来复，正应震之初爻。故曰：“晦至朔旦，震来受符”。当其交会之时，天入地中，月包日内。天入地中有媾精之象，月包日内有撢持之象。干主施精，以元中真阳下播于地，坤主受化，即以黄中真土顺承而包络之。故曰：“雄阳播元施。雌阴化黄包”。一元一黄，相为包络，形如鸡子。斯时日月停轮，复返混沌。就此混沌中自相交媾，产出一点真种。丹基从此始立矣。故曰：“混沌相交接，权舆树根基”。坤中既得此一点真种，是为鄞鄂。须要经营保养，不可令其散失。久之，渐渐凝聚，元神始成胚胎。震之一阳乃出而受符矣。故曰：“经营养鄞鄂，凝神以成躯”。夫此一点真种，乃大地众生命根，不特为吾人生身受炁之本，下至蠕动含灵之物，莫不由此一点以生以育。故曰：“众夫蹈以出，蠕动莫不由”。是道也，造化顺之以生物者，吾人当逆之以自生。所谓：顺则成人，逆则成丹也。晦朔之交即是活子时，元施黄包即是药产处。经营即是合聚，鄞鄂即是元神。日往月来，莫非真火符候。要觅先天真种子，须从混沌立根基。
　　
　　    抱一子曰：雄阳龙也，雌阴虎也。播元施者，龙腾元天而降雨也。化黄包者，虎入后土而产金也。上天入地，混沌交接之象也。于是权舆而立其根基，经营而养其鄞鄂。其神既凝，其躯自成。凡大而天地，细而蠕动含灵之物，莫不由是而出。惟产此一点，于外乃降本流末，为生生无穷之道。产此一点，于内乃返本还原，长生超脱之道也。
　　
　　天符进退章第四
　　
　　于是仲尼赞鸿蒙，乾坤德洞虚。稽古当元皇，关雎建始初。冠婚气相纽，元年乃芽滋。圣人不虚生，上观显天符。天符有进退，屈伸以应时。故易统天心，复卦建始萌。长子继父体，因母立兆基。消息应时律，升降据斗枢。三日出为爽，震庚受西方。八日兑受丁，上弦平如绳。十五干体就，盛满甲东方。蟾蜍与兔魄，日月炁双明。蟾蜍视卦节，兔者吐生光。七八道已讫，屈折低下降。十六转受统，巽辛见平明。艮直于西南，下弦二十三。坤乙三十日，阳路丧其朋。节尽相禅与，继体复生龙。壬癸配甲乙，乾坤括始终。七八数十五，九六亦相当。四者合三十，阳气索灭藏。八卦布列曜（ya），运移不失中。元精妙难睹，推度效符征。居则观其象，准拟（ni）其形容。立表以为范，占候定吉凶。发号顺节令，勿失爻动时。上观河图文，下察地形流，中稽于人心，参合考三才。动则循卦节，静则因彖辞。乾坤用施行，天下然后治。
　　
　　    此章言天符进退，乃金丹火候之所取则也。
　　
　　于是仲尼赞鸿蒙，乾坤德洞虚。稽古当元皇，关雎建始初。冠婚气相纽，元年乃芽滋。
　　
　　此节特为火候发端也。上章言晦朔之间，一阳受符，特标药产时节，而金丹之火候消息未举其全。到此乃尽泄之。天道之大者，莫如五行。人道之大者，莫如五经。可以互相发明而各有其原始焉。易为五经之元首，乾坤两卦为易之元首。乾坤两卦又从太极中剖出，即此太极本体合之即鸿蒙一炁，分之即乾坤两卦。乾坤合德，体函万化，用彻太虚。于是仲尼赞之曰：大哉干元，至哉坤元。岂非阴阳之始乎。仲尼删书断自二典，首着稽古之文。稽古当元皇，书之始也。删诗肇自二南，首列关雎之章。关雎建始初，诗之始也。礼贵成人，冠婚为生育之始，故曰：炁相纽。春秋纪年，元年为岁序之始，故曰：乃芽滋。此仙翁借世典以喻道法也。鸿蒙即虚无一炁，干为鼎中藏性根，坤为炉中藏命蒂，其间日月往来洞虚之象。元皇喻元始祖炁，关雎喻两物相感，相纽喻二炁交并，元年芽滋则一阳初动而真种生矣。
　　
　　圣人不虚生，上观显天符。天符有进退，屈伸以应时。故易统天心，复卦建始萌。长子继父体，因母立兆基。消息应时律，升降据斗枢。
　　
　　此节正指一阳来复为为作丹之基也。圣人即作易之圣人。不虚生即论不虚生之意。天符者，日月交会，乃天道自然之符。即上章所云据爻摘符是也。在丹道为一进一退之节候。盖自朔而望为进阳火，阳伸阴屈，应从子到巳六时。自望而晦为退阴符，阴伸阳屈，应从午到亥六时。丹道之动静，一屈一伸，亦各有其时。圣人默观元化，知时不可失。每委志虚无以应之。阴符经云：观天之道，执天之行。是也，天道以日月交会，故有进退屈伸。丹道亦取日月交会，其进退屈伸莫非易也。而日月为易，实统之于天心。天心是造化中间主宰即太极也。先天之太极造天地于无形，后天之太极运天地于有形。在天正当南北二极之中，在人则当坎离二用之中。一坎一离，合而为易。统于天地正中之心。故曰：“易统天心”。天心无所不统，而见之必于复卦。何也？盖天心之体，本来无动无静。天心之用，却正当一动一静。亥子中间方其静翕之余，日月合璧，玄机停轮。此心浑然在中，毫无端倪可见。至于虚极静笃，万化归根，忽然无中生有，静极生动。从穷阴中迸出一点真阳，逼露干元面目。而丹基从此建立矣。所以孔子赞易曰：复，其见天地之心乎？邵子诗曰：冬至子之半，天心无改移。即所谓：复卦建始萌也。复卦，内震外坤，震之一阳得干初体，虽受真种于干父，实赖滋育于坤母。如婴儿始媾成胎，具体而微，尚未出母腹中。故曰：“长子继父体，因母立兆基”。一阳既复，自消而息，于六律初应黄锺。一阳初动，自降而升时，斗柄正建元枵【（xiā）】。丹士得之，吹吾身之律吕，水火自然调和。斡吾身之斗杓，金木自然归併。岂非：“消息应时律，升降据斗枢”乎。此即上章震来受符之时也。
　　
　　三日出为爽，震庚受西方。八日兑受丁，上弦平如绳。十五干体就，盛满甲东方。蟾蜍与兔魄，日月炁双明。蟾蜍视卦节，兔者吐生光。七八道已讫，屈折低下降。十六转受统，巽辛见平明。艮直于西南，下弦二十三。坤乙三十日，阳路丧其朋。节尽相禅与，继体复生龙。
　　
　　此节推八卦纳甲以验金丹火候之进退也。上文所谓一阳之复在一日为亥子，在一岁为冬至，在一月即为晦朔。欲知一月小周天火候，当取先天八卦纳甲细参之。晦朔之交，日月合符。乾坤未剖，元黄未分。阳光为阴魄所包，隐藏不见。此吾身归根复命时也。交会既毕，月与日渐渐相离，魄中生魂。至初三日，庚方之上始露微光。震卦纳庚，进而得一阳，此元性初现而铅鼎温温矣。故曰：“三日出为爽，震庚受西方”。至初八日，阳魂渐长，阴魄渐消，魄中魂半，昏见南方，是为上弦。兑卦纳丁，进而得二阳，此时元性又少现而光透帘帏矣。故曰：“八日兑受丁，上弦平如绳”。至十五日，日月对望，阴魄全消，阳魂盛长，其光圆满，昏见东方，干纳六甲，进而为纯阳，此时元性透露而鼎中一点灵光昼夜长明矣。故曰：“十五干体就，盛满甲东方”。然此月魄必与日魂合而成其明，实应蟾蜍兔魄两象。蟾蜍以象太阳之精，兔魄以象太阴之光。盖蟾蜍潜伏水底，瞻视非常，时时嘘吸太阳金精入于腹中。喻日魂施精于月，自外而吸入也。凡世间之兔皆雌而无雄，遥望月中玉兔即感而有孕，及其产也，又从口吐而生。喻月魄受日之光，自内而吐出也。离己日光，本来主施。坎戊月精，本来主化。日以施德，月以舒光。所以从下弦至朔旦，月出于西方酉位，全体吸取太阳精炁。从上弦到望日，月盈于东方卯位，乃全体发露太阳光明。故曰：“蟾蜍与兔魄，日月炁双明”。其所以取象蟾蜍与兔魄者，于蟾蜍正取其瞻视，于兔正取其能吐而生也。盖月光之圆缺，全在视日光以为进退。一阴生于巽，其光渐敛渐退以至于晦，是为造化入机。一阳生于震，其光渐舒渐进以至于望，是为造化出机。晦朔之交，日光吸入月魄中，相吞相啖，感而成孕。直待三日出庚，其光吞而复吐，自西转东，自庚转甲，至望日而光明圆满矣。故曰：“蟾蜍视卦节，兔者吐生光”。十五既望，阳极于上，盈不可久，息者不得不消，升者不得不降，阳火转为阴符。故曰：“七八道已讫，屈折低下降”。十六以后，阳反为宾，阴反为主。阳魂转受统摄于阴魄，魂中生魄。晨见辛方，巽卦纳辛，退而为一阴，此性归于命之始也。故曰：“十六转受统，巽辛见平明”。至二十三日，阴魄渐长，阳魂渐消，魂中魄半，是谓下弦。晨见丙方，艮卦纳丙，退而为二阴，此性归于命之半也。故曰：“艮直于西南，下弦二十三”。至三十日，艮之一阳自东北丧在乙方坤地，有东北丧朋之象。一点阳魂全体敛入阴魄中，是为性返为命而元阳复归于混沌矣。故曰：“坤乙三十日，阳路丧其朋”。然阳无剥尽之理，卦节既尽，消者不得不息，降者不得不升，剥之终即复之始，晦之终即朔之始。震之一阳继体于干父者，还复兆基于坤母。庚方之上依然吐而生明。故曰：“节尽相禅与，继体复生龙”。
　　
　　壬癸配甲乙，乾坤括始终。七八数十五，九六亦相当。四者合三十，阳气索灭藏。八卦布列曜（ya），运移不失中。
　　
　　此节结言纳甲之始终也。八卦纳甲原本先天圆图最为元奥。坎以中男纳戊，阴中包阳，月之体也。离以中女纳己，阳中包阴，日之体也。震长男，巽长女纳庚与辛。艮少男兑少女纳丙与丁。其间一阴一阳各各相匹。干父独纳甲壬，坤母独纳乙癸。原始要终，首尾关键，包括六子在内。故曰：“壬癸配甲乙，乾坤括始终”。六子为少阴少阳，少阳数七，少阴数八，共得十五数。乾坤为老阴老阳，老阳数九，老阴数六，亦得十五数。恰应上下两弦，合成月圆之象。故曰：“七八数十五，九六亦相当”。二少二老应乎两弦之气，互为消长，所以自朔讫望，阳长而阴自消。自望讫晦，阴长而阳亦消。当其晦也，阳气消索若灭若没，几无余矣。孰知一点元精深藏洞虚之中，终而复始，循环无端。故曰：“四者合三十，阳气索灭藏”。八卦环布，日月合璧而生明。三阳三阴互为消长，似乎独无坎离爻位，不知周流六虚升降上下，莫非坎离中炁运移其间。此日月为易，所以统乎天心，而为三阴三阳进退之准则也。故曰：“八卦布列曜，运移不失中”。
　　
　　元精妙难睹，推度效符征。居则观其象，准拟（ni）其形容。立表以为范，占候定吉凶。发号顺节令，勿失爻动时。
　　
　　此节言一动一静之候应乎天符也。卦爻有动有静，金丹之火候亦然。其时候未到，则当虚以待之。盖坎离会合，中间自有一点元精，即是先天真种。所谓杳兮冥兮，其中有精者也。此物至灵至妙，不可观闻，难以臆度，惟推纳甲消长之度以为天符进退之征验而已。故曰：“元精妙难睹，推度效符征”。天符进退本无其形，虚无罔象之中若存若亡。但当虚心体验，拟诸其形容而谨候其消息。故曰：“居则观其象，准拟其形容”。其时候将到又当动以应之。盖晦朔中间，阳欲生而未离乎阴，机已动而未离乎静。从静定中候视须加十分谨密。如历家立表以测日冕，术家占候以定吉凶，不可一毫差错。故曰：“立表以为范，占候定吉凶”。此言将动之时也。及乎枢机一发，天人交应，便当加采取之功。若朝廷之大号以时而发，造化之节令及时而布，不得一刻迟误。故曰：“发号顺【（原文有误，“顺”为“施”字第二十四页）】节令，勿失爻动时”。时即《阴符经》食其时之时。盖指晦朔中间活子时也。若冬至一阳初动则又属正子时矣。
　　
　　上观河图文，下察地形流，中稽于人心，参合考三才。动则循卦节，静则因彖辞。乾坤用施行，天下然后治。
　　
　　此节言一动一静之理贯乎三才也。上干下坤，结括终始。乃上天下地之位也。坎离之中炁运移其中，乃中间人位也。即此已全具三才法象。即此一动一静之理便通彻天地，包括河洛。河图文即指龙图而言，河图之数五十有五，循环无端。圆以象天之动。上观河图文即仰以观于天文也。地形流即指洛书而言，洛书之位四正四隅，统于中五，方以象地之静。下察地形流即俯以察于地理也。人者，天地之心也。天地中间是为人心，即邵子所谓“一动一静之间，天地人之至妙至妙者也”。盖此心非动非静而又能动能静，参天两地为造化之枢机。故曰：“中稽于人心，参合考三才”。动以应天，阴阳有进退必循乎卦爻之节。故曰：“动则循卦节”。此即系辞传所谓，动则观其变而玩其占也。亦即上文发号顺时之意。静以应地，刚柔有表里不越乎卦爻之辞。故曰：“静则因彖辞”。此即系辞传所谓，居则观其象而玩其辞也。亦即上文准拟形容之意。静极而动，真阳动于九天之上，是谓干元用九而元神升乎干鼎矣。动极复静，真阴潜于九地之下，是谓坤元用六而元炁归乎坤炉矣。元神为性，元炁为命。性成命立，天心端拱于中极。百节万神无不辐凑皈命。岂非“乾坤用施行，天下然后治”乎。首章云“乾坤者，易之门户”次章云“天地设位”。此中首揭露“乾坤德洞虚”，中言“乾坤括始终”，终之曰“乾坤用施行”。可见彻始彻终只是乾坤为体，则门户之说益了然矣。首章云“坎离匡廓，运毂正轴”。次章云“坎离者，乾坤二用”。此章先言“日月炁双明”，继言“运移不失中”，末乃揭出“二用”。可见彻始彻终只是坎离为用，则匡廓之意益洞然矣。抱一子曰：“蟾蜍乃金炁之精，故视卦节而渐旺。玉兔乃卯木之魄，故望太阳而吐光”。
　　
　　此章极其奥衍。纳甲妙义从古河图并先天圆图中来，不特为全部参同契大关键，亦即羲易之精髓也。中间蟾蜍兔魄两象尤称奇险绝世。魏公于此几欲呕出心肝，今而后注者与作者可相视而笑矣。
　　
　　君臣御政章第五
　　
　　可不慎乎？御政之首，（鼎新革故。）管括微密，开舒布宝。要道魁柄，统化纲纽。爻象内动，吉凶外起。五纬错顺，应时感动。四七乖戾，誃（chǐ）离俯仰。文昌统录，诘责台甫。百官有司，各典所部。原始要终，存亡之绪。或君骄佚，亢满违道；或臣邪佞，行不顺轨。弦望盈缩，乖变凶咎。执法刺讥，诘过贻主。辰极处（受）正，优游任下。明堂布政，国无害道。
　　
　　此章以君臣御政之得失喻金丹火候之得失也。
　　
　　可不慎乎？御政之首，（鼎新革故。）管括微密，开舒布宝。要道魁柄，统化纲纽。爻象内动，吉凶外起。五纬错顺，应时感动。四七乖戾，誃（chǐ）离俯仰。文昌统录，诘责台辅。百官有司，各典所部。
　　
　　此节以御政喻火候当戒慎其初基也。火候之要彻首彻尾，防危虑险无一刻不宜慎。若人君御政，然而尤当致谨其初基。盖金丹大道以天心为主，精炁为用。正犹人主之统御其臣下也。故曰御政。学人入室之始，一阳初动，谓之首经。譬若人君即位之初，更改正朔。谓之元年。上章元年乃芽滋即其义也。故仙翁喟然发端曰：“可不慎乎？御政之首”。“管括微密”者，即静而内守，环匝（zā）关闭之意。“开舒布宝”即动而应机，发号顺应之意。魁柄即是斗杓，斗为天之喉舌，斟酌元化，统摄周天。若网之有纲，衣之有纽，是为要道。喻吾身天心实为万化之纲领。丹道作用全仗天心斡运斗柄推迁。故曰：“要道魁柄，统化纲纽”。天心既为万化纲纽。动而正则罔不吉，动而邪则罔不凶。系辞传曰：“爻象动乎内，吉凶见乎外”即其义也。在易为爻象，在天即为星象。天有三垣：紫微垣为北极之所居，最处乎内。太微垣次之，天市垣又次之。由是金木水火土之五纬併二十八宿之经星，环布于垣外。垣中主星，全系斗杓，凡经纬诸星，或顺或逆，无不听命斗杓。斗杓顺动则五纬经星罔不循其常度，斗杓一有不顺，则环布之五纬一切逆而不顺。应时感动，立见咎征。周天经星亦皆一切乖戾失其常度。而至于“誃离俯仰”矣。此喻人之天君罔动，则五官错谬，百脉沸驰。所谓毫发差殊不作丹者也。天象乖变失常不可责之众星，人君御政失宜，亦不可责之百官。有司各有主者，孰为主者？在天则文昌台辅。文昌即紫微垣中戴筐六星，号南极统星，录人长生之籍。台辅即垣中三台四辅尊星，三台以应三才，四辅以应四象，各居其方，环拱兆极。天之有文昌，犹人君之有六部也。天之有台辅，犹人君之有相臣也。相臣夹辅帝主燮（xiè）理阴阳，六部从而奉行之。则百官有司不待诘责，自然各典所部矣。譬若作丹之时，心君处中以制外，魁罡坐镇，斗杓斡旋，一水一火，调燮得宜。自然六根大定，百脉冲和而无奔蹶放驰之失矣。
　　
　　原始要终，存亡之绪。或君骄佚，亢满违道；或臣邪佞，行不顺轨。弦望盈缩，乖变凶咎。执法刺讥，诘过贻主。辰极处（受）正，优游任下。明堂布政，国无害道。
　　
　　此节言火候之要，存乎君主当慎终如始也。火候之一动一静，彻始彻终，宜乎无所不慎。亦犹人君御政，一动一静，自始自终，宜无所不慎。慎者转亡为存，不慎则转存为亡。存亡之绪，从此分矣。此一大事，君臣各有其责，而主之者惟君。盖臣之听命于君，犹气之听命于志也。心君翼翼，能持其志，则奸声邪色自不得而干之。若心君骄亢自用，违其常道，则耳目之官亦以邪佞应之，行事不循轨则矣。天心之与人心，同出一原。天心稍或不顺则天行立刻反常。不特五纬错谬，经星乖戾，已也，即如太阴之晦朔弦望，本有常度，今者当盈反缩，当缩反盈。薄蚀掩昌，凶咎不可胜言矣。天有执法之星，主刺讥过失，即太微垣中左执法右执法也。朝廷象之，故立为左右执法之臣，亦主刺讥过失，然违道之过不在百官有司而在台辅，併不在台辅而在君主自身。此万化从心，反本穷源之论也。故曰：“执法刺讥，诘过贻主”。主心得失只在一反复间。盖惟皇建极，惟民归极。心君能寂然不动，无为以守至正，百体自然从令。有如北辰居所而众星自然拱之。故曰：“辰极处（受）正，优游任下”。心君既端拱神室，百节万神莫不肃然。犹王者坐明堂以朝诸候，四海九州岛莫不率服。宁（nìng）复有出而梗化害道者。故曰：“明堂布政，国无害道”。辰极在天象为紫微垣即北极所居。在人君为深宫内寝晏息之所也。明堂在天象为天市垣乃帝星所临。在人君为朝会之所，通道于九夷八蛮者也。心君所处，内有洞房，外有明堂。上应天垣，下同朝宁。故取御政之象。
　　
　　此章即治道以明丹道，最为了然。丹道彻始彻终不出心君运用。故君喻天心，臣喻药物，文昌台辅喻三田四象，执法之臣喻耳目之官，百官有司喻周身精气。吉者，受炁，吉也。凶者，防炁，凶也。“存”喻片时得药，“亡”喻顷刻丧失。所贵乎御政者，必须外却群邪，内辅真主。心君端拱于长极，万化归命于明堂。岂非还真之要道乎？
　　
　　此篇首章言乾坤门户明乾坤之为体，次章言坎离二用明坎离之为用，三章言晦朔合符而产药物，四章言天符进退而行火候，皆御政之象也。然而御政之义不可不明：在天象以长极统御周天列宿，在朝廷以人主统御百官有司，在丹道则以心君统御周身精炁，乃御政之义也。故以此篇总结（原文为“诘”通“结”）之。
　　
　　上篇
　　
　　<中卷言养性共计三章乃上篇之中也>
　　
　　此卷专言养性而御政伏食已寓其中。盖先天祖性寂然不动，感而遂通。不出中黄，为万化之主宰。举性则命在其中，举养性则元精元气併归元神之中矣。知而养之，方契黄帝老子虚无自然大道，故末篇又称黄老养性。
　　
　　炼己立基章第六
　　
　　内以养己，安静虚无。原本隐明，内照形躯。闭塞其兑，筑固灵株。三光陆沉，温养子珠。视之不见，近而易求。黄中渐通理，润泽达肌肤。初正则终修，干立末（原文为“未”，有误）可持。一者以掩蔽，世人莫知之。
　　
　　     此章言炼己立基在乎得一，乃养性之初功也。
　　
　　内以养己，安静虚无。原本隐明，内照形躯。闭塞其兑，筑固灵株。三光陆沉，温养子珠。视之不见，近而易求。
　　
　　    此节言炼己之初基也。首卷御政诸章但敷陈乾坤坎离造化法象。到此方直指炼己功夫，示人以入手处。吕祖云：“七返还丹在人先须炼己待时”。张紫阳云：“若要修成九转，先须炼己持心”。炼己即养己也。己即离中己土，为性根之所寄。只因先天底干性转作后天之离，元神翻作识神，心中阴气刻刻流转，易失而难持，不得坎中先天至阳之炁无以制之。然先天一炁从虚无中来，若非致虚守静之功，安得穷原反本哉？故曰：“内以养己，安静虚无”。生身受炁之初，本来一点灵明，人人具足。只因后天用事，根寄于尘，尘转为识，日逐向外驰求，未免背觉合尘，认奴作主。故必须时刻收视返听，一点灵明自然隐而不露，深藏若虚。从此默默内照，方知四大假合之躯，总归幻泡，当下便得解脱矣。故曰：“原本隐明，内照形躯”。兑为口，系一身出入之门户。凡元气漏泄处悉谓之兑。而总持于方吋之窍。黄庭经云：“方吋之中谨盖藏”即闭塞之意也。即此方吋中间有一点至灵之物，为生生化化之根株。故曰灵株。筑固者，不漏不摇也。三光在天为日月斗,在人离以应日，坎以应月，天心在中以应斗枢。一坎一离，南北会合。反闻内照，真人潜于深渊，塞兑固守，元珠得于罔象。如此则天心寂然不动，而炼己之功就矣。故曰：“三光陆沉，温养子珠”。然本来一点灵光，倏有倏无，非近非远，只在目前，人却不识。索之身内不得，索之身外又不得。故曰：“视之不见，近而易求”。
　　
　　黄中渐通理，润泽达肌肤。初正则终修，干立末可持。一者以掩蔽，世人莫知之。
　　
　　此节言炼己之功在乎得一也。度人经云：“中理五炁,混合百神”。可见中黄丹扃（shǎng/jiōng）为万化统会之地。譬若北辰居所，众星自拱。学道之士，从此温养子珠，勿忘勿助，久之神明自生，渐渐四通八达，身中九窍百脉三百六十骨节，八万四千毛孔，一齐穿透，自然光润和泽，感而毕通。即易所云美在其中而畅于四肢也。故曰：“黄中渐通理，润泽达肌肤”。
　　
　　道有初有终，有本有末。初者，炼己下手之功。终者，入室了手之事。初如木之有干，本也。终如木之有标，末也。然须知最初下手一步便是末后了手一步。所谓但得本莫愁末也。初基一步便踏着正路，从此循序渐进，修持之功自然节节相应。原始可以要终，即本可以该末矣。故曰：“初正则终修，干立末可持”。然则，孰为初孰为本？要在一者而已。未生以前惟得一则成人。有生以后能抱一即成丹。盖一生二，二生三，三生万物。顺去生人生物者，此一也。而三返二，二返一，一返虚无。逆来成圣成仙者，亦此一也。太上云：“得其一，万事毕”。又曰：“谷神不死，是谓元牝”。谷神至虚而至灵，其妙生生不已。从生生不已处分出元牝。其体则一，其用则两。秘在掩蔽二字。掩者掩其元门，蔽者蔽其牝户。若非一者在中，岂能掩蔽。然非掩蔽于外，亦不成其为一。此中窍妙，非得真师指授。纵饶慧过颜闵，莫能强猜。况世间凡夫乎？故曰：“一者以掩蔽，世人莫知之”。所云黄中，是指出祖窍之中。所云一者，是指出祖窍之一。知中则知窍，知一则知窍中之妙，知窍中之妙便知本来祖性，便知守中抱一是养性第一步工夫。
　　
　　两窍互用章第七
　　
　　上德无为，不以察求。下德为之，其用不休。上闭则称有，下闭则称无。无者以奉上，上有神明居。此两孔穴法，金炁亦相胥。知白守黑，神明自来。白者金精，黑者水基。水者道枢，其数名一。阴阳之始，元含黄芽。五金之主，北方河车。故铅外黑，内怀金华。被褐怀玉，外为狂夫。金为水母，母隐子胎。水为金子，子藏母胞。真人至妙，若有若无。彷佛太渊，乍沉乍浮。退而分布，各守境隅。采之类白，造之则朱。炼为表卫，白里真居。方圆径吋，混而相拘。先天地生，巍巍尊高。旁有垣阙，状似蓬壶。环匝关闭，四通踟蹰。守御密固，遏绝奸邪。曲阁相连，以戒不虞。可以无思，难以愁劳。神炁满室，莫之能留。守之者昌，失之者亡。动静休息，常与人俱。
　　
　　此章直指坎离两窍之用为金丹关键也。
　　
　　上德无为，不以察求。下德为之，其用不休。上闭则称有，下闭则称无。无者以奉上，上有神明居。此两孔穴法，金炁亦相胥。
　　
　　此节指两窍之妙用也。大道非一不神，非两不化。上章云一者以掩蔽既明示人以得一矣。然而掩蔽之妙，其体则存乎一，其用不离乎两。盖金丹妙用只在后天坎离，坎离妙用不出先天乾坤。究竟只是性命二字。性者，先天一点灵光，真空之体也。其体圆成周遍，不减不增。在天为资始之干元，在人便是父母未生前本来面目。故名上德。此中本无一物，灵光独耀，迥脱尘根。若从意根下卜度推求，便失之万里。盖性本天然，莫容拟议。直是觅即不得。故曰：“上德无为，不以察求”。命者，先天一点祖炁，妙有之用也。其用枢纽三才，括囊万化。在天为资生之坤元，在人便是 地一声时立命之根，故名下德。其中元炁周流，潜天潜地。变现无方。若向一色边沉空守寂，便堕在毒海。盖命属有作，不落顽空。一息不运即死。故曰：“下德为之，其用不休”。“上闭则称有”者，坤入干而成离也。先天之干本是上德，只因坤中一阴上升，干家阳炁从外而闭之。所谓“至阴肃肃，出乎天者也”。干中得此一阴，性转为命，感而遂通，遂成有为之下德矣。人但知离体中虚，便认做真空。不知这一点虚处，正是真空中妙有，唤作无中有。“下闭则称无”者，干入坤而成坎也。先天之坤本是下德，只因干中一阳下降，坤家阴炁亦从外而闭之。所谓“至阳赫赫，发乎地者也”。坤中得此一阳，命转为性，寂然不动，依然无为之上德矣。人但知坎体中寔（shí，同“实”），便认做妙有。不知这一点寔处，正是妙有中真空，唤作有中无。坤中既受干炁，还以此点真阳，上归于干。是谓反本还原，归根复命。自是先天神室中产出一点鄞鄂，是为万劫不坏之元神。故曰：“无者以奉上，上有神明居”。神明之妙用，全在中黄正位。然非坎中真金之精上升，离中真水之炁下降，有无互入，两者交通成和，神明亦何自而生耶？故曰：“此两孔穴法，金炁亦相胥”。两孔穴即坎离两用之窍妙，所谓元牝之门，世莫知者也。
　　
　　知白守黑，神明自来。白者金精，黑者水基。水者道枢，其数名一。阴阳之始，元含黄芽。五金之主，北方河车。故铅外黑，内怀金华。被褐怀玉，外为狂夫。
　　
　　此节（原文为“章”有误）直指水中之金为先天丹母也。承上言所谓神明者，亦非自然而来，须有一段作用。其作用全在知白守黑，知白守黑者，白即坎中真精，黑即离中真水。人能洞彻真空，静存妙有，一点神明自然从虚无中生出。心印经所谓：“存无守有，顷刻而成”也。只此便是金丹，便是后天返先天处。故曰：“知白守黑，神明自来”。魏公又恐人不识金丹原本，故重提之曰白者金精，黑者水基。言此白者非有形之金，乃空劫中虚无元性也。元性本纯白无染，便是未生以前干元面目，即所云上德也。白者岂非金之精乎？此黑者非行地之水，乃虚无中所生之一炁也。一炁本鸿蒙未分，便是 地一声以后坤元根基，即所云下德也。黑者岂非水之基乎？先天金性即浑成大道，尚无一之可名，及乎道既生一，露出端倪，便称天一之水，是为道之枢机，而金性藏于其中矣。故曰：“水者道枢，其数名一”。最初一点真水中藏真金，为元炁生生之根本。故曰：“阴阳之始，元含黄芽”。黄芽者，取水中藏金之象，指先天一而言也。先天一炁正是干家金精，能总持万化，为后天五行生生之真宰，而深藏北极太渊之中。故曰：“五金之主，北方河车”。五金者，借外炼银铅砂汞土以喻身中五行之精，即此一物，以其外之纯黑也，故象铅。以其黑中含白也，故又有金华之象。譬若有人外被褐而内怀玉，外若狂夫中藏圣哲，岂非神明不测者乎？此言真铅之别于凡铅也。苟能知白守黑，则神明自来矣。金丹妙用，只在水中之金。此段特显其法象。《入药镜》云：“水乡铅，只一味”，《悟真篇云》“黑中有白为丹母”，此之谓也。
　　
　　金为水母，母隐子胎。水为金子，子藏母胞。真人至妙，若有若无。彷佛太渊，乍沉乍浮。退而分布，各守境隅。采之类白，造之则朱。炼为表卫，白里真居。
　　
</div>
    <div class="pagination">
<a href="参同契阐幽.html">上一页</a><a href="参同契阐幽.html">1</a><span class="current-page">2</span><a href="参同契阐幽_page3.html">3</a><a href="参同契阐幽_page4.html">4</a><a href="参同契阐幽_page5.html">5</a><a href="参同契阐幽_page6.html">6</a><a href="参同契阐幽_page7.html">7</a><a href="参同契阐幽_page8.html">8</a><a href="参同契阐幽_page9.html">9</a><a href="参同契阐幽_page10.html">10</a><a href="参同契阐幽_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
