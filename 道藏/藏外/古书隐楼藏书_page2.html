<!DOCTYPE html>
<html>
<head>
    <meta charset="UTF-8">
    <title>古书隐楼藏书 - 第 2 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古书隐楼藏书 - 第 2 页/共 28 页</h1>
    <div class="content">　　问曰：“玄关一窍，既不在身，又不在外，而曰阴阳窍，本身岂无阴阳乎？”答曰：“人秉天地阴阳五行之气而成形，形中以含阴阳五行之气。阴之灵为魄，阳之灵为魂。魂魄在身，如室之有人。玄关者，即魂魄出入之门户。但此门户，无形无象，在虚空中阖辟，而魂魄亦在虚空中出入。因其在虚空中，所以不在身内，亦不在身外，即此身之一动一静，亦在虚空中。故尔自自思：此身如何能行？如何能立？如何能坐，如何能卧？如何能言？如何能默？如何能屈？如何能伸？诸如此类、皆从玄关中出。这个消息果在何处，若能知的，则见阴阳之门户，可能保全性命矣！”
　　〔按此玄窍，诚非拟议可得。盖以窍非凡窍，直是先天后天界限之处。然以丹经体云，念头动处是玄牝，则此玄窍究当于脊前宫后，虚寂以俟，功到自然，无不得现也。此说闻自驻世神仙黄、李二真人，一得常获神验者，不敢自私，谨补以述云〕
　　问曰：“阴阳既在身中，则性命之修在己，非可假借于他人者。何以古人又云：‘莫以此身云是道，须认他家不死方’乎？”答曰：“此就后天言耳！人自有生之初，性命一家，阴阳一气；渐生渐长，年至二八，阳气已足，一阴潜生，于是干与坤交：干虚而成离，坤实而成坎；离中藏性，坎中藏命。坎陷其真，犹虎奔而寓于西，命不属我，而我之所有，纯阴之物耳！若执此身而修，不过修此后天之精气已耳！焉能到的纯阳完成之体！故必须他家不死之方，即坎中所陷一点阳精。因其坎陷，非我所有，故谓他家，非身外一切他家之说。若着身外，便是毁谤圣道，当人拔舌地狱。缘督子曰‘一点阳精，秘在形山，不在心肾，而在乎玄关一窍’者，此也。”
　　〔按此答，尚是地仙家固元初步功诀。然若玄关不开，事亦无济也。先师太虚翁曰：“缘督子以通儒而得真传，惜有所秘。然曰‘不在心肾，而在玄关一窍’，盖已不泄泄之矣，第不透泄，适足误人。”先师之论如此。今按悟元先生此答，无亦受误于陈说也欤！陈说盖有为而说者，勘破陈说，惟吾南宗泥丸陈祖也。陈祖慨之，故谓紫阳张祖运心不普。夫以紫阳张祖之圣，尚被误于陈说，又何怪乎缘督赵真哉！余阅其书，载有无遮佛会，又曰：“不得真传，安知采取？”则此采取真诀，赵真亦必闻之，第如悟元先生，乃畏玄谴，故其所泄只止此。然曰‘不在心肾，而在玄关一窍’，亦已暗示功诀。盖以后学真破元亏，惟宜深耕置种，乃能假幻钩玄。不识深耕置种，无由返本还元也。欲事深耕，功从三观始，三观功熟，乃是置种。种者何？同类也。知识同类，又谙采取，胎尚赖结赖圆，岂仅元固已哉！然不为之指示终始，未有不仍事邪说者也。闻之太虚翁，翁谓邪说之行，病在功不破关，类不识类，破关直指，无过置此身心于先天之先，行到自自在在地位，不劳功力，玄关自开自见自入，第当知忌着相着想，又忌当面错过。盖功造初见既见之时，若一动念，玄关立隐。个中玄况，立必随念而变，致莫中止之虞。诀惟置我神志于不识不知之地，行到万虑不生，一灵亦泯，是造混穆极境，是已深入玄窍窍中地位矣！忽而一念顿动，寂而视之，觉有如吸应呼，不击自呜，乃是一阳初动之候，须加寂如一诀，又忌木住一弊。诀惟循动透入，是正玄关洞启之候。倘犯木住，古哲名为僵立内外。学造此候，旋必如春如夏，境得日暖风和，花明柳暗。我若真瞽真聋，六门紧闭，一窍不开，是为错过。若因驰骋颠倒，昧我本来，是为逐物，亦足自误。诀惟廓放真元，与境元合，而内存涵志，一意内虚且寂，已觉个中得有无上湛润。外境庶繁，听之而已，是为‘功造正午，万路齐开’之玄况。诀惟从事退阴，然亦不过意存敛志，其元必自若云归洞，第见霞绕空谷。倏忽由和返肃，是造申酉玄况矣！寂视久之，况现冬象，则事干卦初爻。学者至此，未可住手。诀惟神收下极，功造遍体充和，悠然住手，是为从事玄关初步功法。如是行满百日，再商进步。而于置种等等诀，有力者预谋元种，无力者寂隐市朝。至上莫如净结无遮佛会，谋成隐成结成，自各有无上上大用。如上所云云，只了得深耕一着也，古哲名为性学命学之始基。是乃悟元先生秘未之泄之大道，余恐后学误入歧途，毕生莫救，故为补述于此。然是历古圣真山盟海誓，三更时候口授之诀，未尝形之纸笔者，学者见之，毋作等闲看过。其要全在深耕一着。深耕功浅，得收无多，深耕功熟，得收盈仓，此是至理，幸勿自误。所谓置种者，乃构生龙活虎于丹室，用以感致真元。男则致夫坤元，女则致夫干元，两元气感，交于虚际，必有所生。吾用我媒，引至个中，结成夫妇，是为神仙延年而已。惟能廓我鄞鄂，内感三元，假中真火，剥阴留阳；日行月炼，打成一片，待时作用；得感坤母，应敕人元真一，降配我中，真真合德，自得真火如然；炼生黍珠，以志引落中黄极中，如珠盘旋，霞云覆护，存若女孕，乃为结胎。法惟虚寂以存之，既惟日温时养而已。如是体养，功到是一非一，是二非二，乃为致成天仙功诀。我师大虚翁之玄论如此。此即悟元先生所谓‘到的纯阳完成之体’之真真功用也。若遵先生所示，尚属幻幻气感交生之元，未得即谓纯阳完成之体。火候功法，亦未尽泄，余故述而补之〕
　　问曰：“性命属于坎离，心是离，肾是坎乎？”答曰：“此后天幻身之坎离，非先天法身之坎离。法身坎离，以离去其阳为离，以坎陷其真为坎。离去其阳，则所有者必阴。坎陷其真，则所藏者必阳。离为日魂，乃丽明之象，然外雄内雌，魂中有魄也。坎为月魄，乃晦暗之象，然外黑内白，魄中有魂也。中阴中阳，具乾坤中正之体，为真阴真阳，乃性命之根。丹道采此二气，合而成真，超凡人圣，是岂后天有形之坎离可比乎？”
　　问曰：“坎离既是真阴真阳，取坎填离；所取者何阳？所填者又是何阴？”答曰：“此就后天中返先天而言，所填之阴，即我家之阴，后天之物，为假阴。乃离内七般朱砂，身中涕吐精津气血液也。七般灵物，时刻难留。坎中之阳，即他家之物，先天之真阳。取此坎中之真阳，以填我离内之假阴，如猫捕鼠，是以先天化后天，以真阳制假阴耳！不得以假阴认真阴。假阴天地所生者，真阴生乎天地者，何得相混？”
　　问曰：“真阴阳假阴阳之实迹，可得闻乎？”答曰：“真阴阳，如世间媒妁所合之夫妻。假阴阳，如世间私通苟合之男女。私通苟合，一朝事败，性命有伤，非徒无益，而又害之。媒妁所合，光明正大，生子生孙，谁得而拆？谁得而败？盖以真者成事，假者败事，故至人不用假而取真也。”
　　问曰：“和合阴阳以黄婆为媒娉。黄婆在何处？”答曰：“中土也。《易》曰黄中通理，盖中土所以和阴阳，合四象，攒五行。修行若无此土，阴阳何以和？四象何以合？五行何以攒？特以土为阴阳、四象、五行之信。故春夏秋冬四季，各有土王十八日者，取其信也。”
　　问曰：“土有真假、先天后天之分乎？”答曰：“如何无有？譬之春夏秋冬，各有土王十八日。此土乃无形之土，属于先天，土之气也。大地之土，乃有形之土，属于后天，土之质也。气为真，质为假。不特土之真假如是，即四象、五行亦然。”
　　问曰：“假土既不用，何以大地假土生物乎？”答曰：“真者，借假以施功，假者，借真而生形。无假不现真，无真不现假。假即在真之中，真即在假之中。大道后天中返先天，亦是此意也。”
　　问曰：“坎离若还无戊己，虽含四象不成丹。此戊己二土，即真假之别名乎？”答曰：“此戊己即吾所谓先天之土，而非言后天也。盖先天有戊己，后天亦有戊己。以先天而论，离中有己，坎中有戊。戊乃静中之动土属阳，己乃动中之静土属阴。所谓镇位中宫者，即静土。所谓招摄先天者，即动土。具此二土，以合坎离，则水火相济而结丹，逆道也。以后天而论，离之一阴为假阴，乃不正之阴，明于外而暗于内，为不静之己土。坎之一阳为假阳，乃不正之阳，正气闭而邪气彰，为妄动之戊土。具此二土，伤人性命，则水火不济而败道。有此分别，何得一概而论？”
　　问曰：“先天戊己，同用乎？分用乎？”答曰：“以还丹而论，以内之己土而招外之戊土，以己求人而采药。以大丹而论，以外之戊土而就内之己土，以情归性而结胎，此分用也。采药之时，内之己土不倡，则外之戊土不和；外之戊土不动，则内之己土不应；内外同济，而药自虚无中生出。结胎之时，内之己土不迎，则外之戊土难就；外之戊土不动，则内之己土难施；动静如一，而胎从自然处结就，此同用也。”
　　问曰：“还丹大丹之理，如何分别？”答曰：“还丹者，还其原本，后天中返先天也。大丹者，修其原本，无象中生实象也。盖人自阳极生阴之后，日复一日，阴剥其阳，先天之气消化，分数大缺。还者，以法追摄，渐采渐收，复其本来原有之数，如物已失而复得，已去而复还，此还丹也。然本数虽足，若不经火煅炼，不能以无形生有形，以无质生有质。故必于还丹之后，重安炉，复立鼎；以铅投汞，以汞养铅；用天然真火煅炼成真，变为金刚不坏之物；与天地并久，与日月争光，方能全得一个原本。否则，还丹已就而不修大丹，虽有原本，必不坚固，终有得而复失之时。”
　　〔还丹未后一着，按即混俗之妙用，丹道必经之要着，其中旨契，各有趋向，未可一概论也。然皆名为重安炉，复立鼎。曰鼎曰炉，喻言耳！悟元子示，乃汉唐以来成法，尚未追溯太上心宗，故有重安复立等说。是或踪循裴航故事，或循薛祖隐妙，皆是踵循要道，全其妙行者也。惟吾太上心宗，不外先天立脚；还丹在此，大丹大在此，是为不二法门；至精至微，至玄至奥，然又极中极庸，极浅极近者。体而事之，个中浩渺如大海，要妙如河沙。学者只须修具千手千眼，炼筑无边无际大法藏，藏有吸金大宝石，我则于中检而袭之。此一宝石，生自无极，无形无象，无声无臭。先哲不得而名之，第以无质生质，而又似石非石，强名曰宝石。夫岂磁石乎哉！人之真一实似之。至夫千手千眼，与夫无际无边大法藏，还从克己一功中炼出者。先师太虚翁玄论如此，究其功法，不外万缘放下，一意留坤，开启功用，如是如是，不敢自私，谨以补述悟元先生所未示云〕
　　问曰：“还丹、大丹，即内药、外药乎？”答曰：“有数说。以丹道终始而论，则延命之术为外药，了性之道为内药；非外药不能脱幻身，非内药不能脱法身；外药所以结胎，内药所以脱胎。以还丹而论，坎为外药，离为内药。以大丹而论，真铅为外药，真汞为内药。古人之言，各有所指，不得泥文执象。”
　　问曰：“真铅在坎，真汞在离，还丹已结，铅汞相投矣！何以大丹又有铅汞？岂非四个铅汞乎？”答曰：“还丹，坎中之铅，离中之汞，是后天中所藏先天之铅汞。将此铅汞返出，是谓还丹，又曰金丹，又曰真种，又曰真铅。点一己之阴汞，如磁石吸铁。此汞即离内七般朱砂。汞得铅气，霎时而干。后用已死之真汞中天然真火，温养十月，抽添运用，铅气片片飞浮而去，只留得一味灵砂。纯阳无阴，法身成矣！”
　　问曰：“金丹乃铅汞相结而成。既云以汞制铅，又曰温养十月，铅飞汞干，岂不前后矛盾乎？”答曰：“这个天机，古今来不知迷杀了多少学人，千人万人，谁能知的？夫灵砂者，先天至阳之物。因阳极生阴，先天入于后天，真中有假；若不得他家真铅以制之，则此灵砂，终非我有。盖真铅内藏先天真一之气，以此铅气点我灵汞，则汞自不走。此汞已死，若不将铅气抽尽，灵砂不结。何则？铅虽先天之气，然自后天中出，外阴而内阳，带有阴气在焉！将此阴气抽尽，方能刚健中正，露出一颗黍米宝珠，内外光明，通天彻地，放之则弥六合，卷之则退藏于密。《悟真》云：用铅不得用凡铅，用了真铅也弃捐。此是用铅真妙诀，用铅不用是诚言。于此可知用铅之说矣！”
　　〔用铅如此，用汞可知矣。铅汞其然，四象五行，天地人物，不其然乎？是即用气不用质之义。此则更进一步，乃是用先不用后之大道焉！此之谓能知返还之妙义，学者当体行之。经曰‘炼精化气，炼气化神，炼神还虚，炼虚合道，炼道合自然’，返还之次序如此。返还至此，则可生死自主矣！功不至此，亦必遇魔而退，退至听天，岂不惜哉！究其功用，端自尽己始。未有己不尽而能尽性致命也。我师大虚翁遗训如此〕
　　问曰：“还丹大丹有分别，火候亦有分别乎？”答曰：“有分别。还丹火候在活子时，大丹火候在正子时。活子时者，不刻时中分子午。正子时者，一时辰内管丹成。刻中子午者，刻刻有阴生阳长之机，遇子而进阳，遇午而退阴。《入药镜》云：‘一日内，十二时，意所到，皆可为。’言意度其阴阳消息而为之，正此不刻时中采药之活子时也。一时丹成者，此一时，与天地合其德，与日月合其明，与四时合其序，与鬼神合其吉凶；难得而易失，生死所系，性命所关。至人于此一时，奋大用，发大机；天地之数夺尽，万物之数夺尽；驱龙就虎，以虎驾龙；入于黄房，结为至宝。乃一时结丹调合之正子时也。”
　　问曰：“活子时、正子时之来，如何得知？”答曰：“不知如何作用？以活子时而论，先天真阳为后天所蔽，不能自发。即有时而发，为人欲所混，亦必旋有旋失。何以故？认假不认真耳！至人于此先夭一发之际，用法追摄，渐采渐收，积药已足，温之养之，气足神全。正子时到，大药发生。用片晌功夫，采而服之，与我真汞相合，复全混沌之一气，此合大造化也。服丹之后，混沌七日，死而复生，换过后天卦爻，露出先天根苗，从有为而入于无为矣！”
　　〔按此一段开示，乃从秦汉以后功法人手，故有等等说张。其法繁难，见效易而得成者，千万众一人而已。其病，不从先天之先立脚耳！体其功法，重在有作有用。先天之气，万无或遇也。则其所谓混沌，直是阳陷于阴，故须七日，阳始得透。然有间得通灵幻化，世人何知，从而崇奉？然于大道，无一或合者。吾宗戒之，虽德薄不敢附和云。我师太虚翁亦尝论及，谓此一段功法，孤修双修，均须外侣维持。孤修者，入定而已，嘱备上品引磬，耳边击之，俟韵垂绝，复又击之。定浅者，一击即醒，定深者，或三或五或七，无不醒也。若或移动其躯，得醒者，十无二三。即醒，必发奇症，双修亦然。如是不醒，须嘱外侣移神注定，或竟与定口鼻紧对，自能致醒。苟或迷昧，双修则双死，单修则单死。先师曰：“余昔游洞庭，路过草庵。庵为静师卓锡之所，静师常开无遮佛会，亦有年矣！是日，余未入门，一老妪自内出，情甚张皇。俄有一童追呼妈妈，情甚欢喜。妪问疏，曰：‘庆姑醒矣！’妪随返。余窃异之，乃从入。未及问，庆姑已下阶，见余大喜曰：‘果是，果是。’乃引入室。庆曰：‘东座某某，西座某某，北座之左某，右即弟子。弟子神出，见师凝立庵侧，遂醒。疑是梦，不其果是。’因述合堂念佛入座，乃有此变。余闻，静审合堂无死机，乃取引磬按序击之，东西皆苏，惟庆左座，七击不醒；乃令庆坐定右，并嘱聚精汇神，注向定躯，刻许亦醒。群皆伏地叩曰：‘某等正入雾乡，莫辨东西。忽得蒲牢风送，心志稍定，乃觉。’左座一僧，桐庐庆姑姑表兄，年十六，庵主静师弟子。僧曰：‘某被迷雾迷睛，误入冰窖，身僵不得动。钟声喤喤，雾迷更甚，忽得暖气，触透身心，心乃活。闻师唤我，始如梦觉。’余告曰：‘是为入定。今而后，倘复若此，慎勿移眠床榻，仍以磬招，无不醒者。同定先醒，慎勿下座，必俟俱醒，乃可下也。此番合堂入定，千古奇缘，惜才混沌，未造清空，能到春和，再见星月，碧水千寻，芙蓉夹岸，复入混沌而醒，其去道不远矣！今惜静师亦入彀，庵无主者。余敢从经不从权乎？然已上干卿云覆护，佛天必有恩荫者。此余凝立庵侧之由，庆姑勉诸。’”先师之则，樵云先生采载《金盖日记》，此可为修真者鉴，得故补述于此〕
　　问曰：“金丹之道，一得永得，如何有死而复生之险？”答曰：“正子时乃接命之一时。当真铅投汞，铅汞相融，百脉皆息，万虑俱寂，入于混沌之窍，一不小心，大丹即漏。盖以此时为紧要之关口，接命在此，伤命亦在此，所以古人云‘混沌七日死复生，全凭侣伴调水火’也。”
　　问曰：“结丹消息在自己，侣伴如何能调水火？”答曰：“此非外之侣伴水火，是内之侣伴水火，乃同心合意之人，能调阴阳以助我力。所谓‘先因我主他宾客，次乃我宾他主人。彼我会而性情合，人己通而铅汞结。’一水一火，在鼎炉之中，自烹自煎。一龙一虎，在造化窟里，相吞相啖。神凝气聚，婴儿有象。若非侣伴之功，安能到此？但此侣伴，最不易得。噫！凡俗欲求天上宝，寻时须用世间财。若他少行多悭吝，千万神仙不肯来。”
　　〔按答所示，乃贴虎龙姤交之内侣，故曰同心合意之人。然非泥水，尚属气神德合作用。而所得乃是一粒复一粒之天宝。宝而非宝，不二圣姑所述止啼之物，是黄叶，非真金也。悟元先生想未亲历，故以古哲得致虚空，感降天宝视之，乃有婴儿成象一语。后学须细体会。若果侣属置种之侣，不宽衣，不解带，一龙一虎，均以清净气神，会透虚空，即于虚空净境，相吞相啖。我于其下，但廓鄞鄂，空虚以俟，得有种龙种虎神交生物，自必下投吾谷。我但加倍寂虚，自与吾汞溶合。惟戒内起杂念，必无他变。功竣之后，觉吾此中顿倍安泰焉！倘沐天缘，竟于种交之际，感降上天圣父圣母，精交虚际，必有天宝，如月如日，合壁虚悬。我于其时，鄞鄂旷廓，兼吾真阴，积如玄圃，渊深无际，则可以意上迎，自得天宝，如针投芥，亦无他变。倘我此中鄞鄂未具，真阴无多，只可窃叨遗荫，身如背曝日中而已。若或不量，妄意上迎，必有火炎昆岗，玉石俱焚之变。虽有知音侣伴，同成灰烬也矣！古哲所谓天宝，乃是此宝。所谓世财，乃是鄞鄂与真阴也。盖此天宝，烈过火球，已无真阴以配。我身民相随之，色身立成灰烬者，此无救法也。若如先生所得之宝，虽属生龙活虎交生之物，致而来归，亦须自问。倘吾性学未彻，命学未备，亦有非常之险，乃须知音侣伴，默相调护，可致安泰。盖当宝归北海，大忌南照火炎，此火即是欲火。实以其时，必有非常逸趣。我非童真，即或童真，知识早开，必有所闻，世风如是，真已非真，一旦身得逸趣，难免溜堕情海，此为至险，不可不预防严。先生亦曾计及，故前有一不小心之戒。学者值此，急须摄此身心于无何有之乡，且须定情于脊前心后，是之谓循艮背，然犹有复然之虞。此须知音外护，从中谨醒，三人咸共遵行，亦以击磬为号。古哲遗有则律，律载：法提涌泉黑煞，升会海底命玄，逆自海北极处，从后升腾，经背达脑，汇聚虚际，即从虚际，往前下注，自觉火降，由面下膺，必有巽风内鼓。旋见大地玄黄，已复天清地宁，乃可寂守玄窍，行夫干卦初爻，四六呼吸而止，是之谓助调。盖即于侣伴身中，行其内运，升而外注我身者，又必假用法磬，所以致四成一耳！至若世所妄构，此种圣侣，贵为帝王，富有天下，而德若四配，功若伊周，不有宿因，杳不一遇也。至人悯之，乃有深耕置种，假幻钩玄之妙用。非好异也，以此圣侣，纯是天缘，否则得道难矣！古哲得遇，有几人哉。悟元先生泄而未备，备而未详，故为补述焉〕
　　问曰：“修行人首戒悭吝财物。既曰‘要世间财，又曰悭吝神仙不肯来，到底用财不用财乎？”答曰：“用而不用。夫财者，人之所爱。以财为用，易取人之欢心，易买天之真宝，而天人无不在其术中矣！倘无财而欲得真宝，是强取强求。不但天不我从，而人亦不我顺。便是少行悭吝，神仙怎得而来？此世财之所以必用也。然财易足败人德行，伤人性命。一惜其财，则我为财所愚，无不听其财之使用。故必德先财后，以德为本，以财为末，此世财之所以不用也。然此世财，有世间之善财，有世间之凡财，不可不辨。”
　　问曰：“财足取人欢心，财足买天真宝，此说不近于闺丹炉火事乎？”答曰：“人乃坤方之人，非世间之女子。宝乃天上之宝，非世间之金石。坤方之人，乃不死之人，即世财所招之神仙也。天上之宝，乃中有一宝之物，即世间所寻之真宝也。倘以女子金石猜之，便是毁谤圣道，初世为人之辈。”
　　问曰：“所用世财之说，其即法财乎？”答曰：“财是财，法是法，是两件，非一事，乃法财两用之说。法者，修持煅炼之作用。财者，诚心祈求之礼物。有法无财，则悬虚不实，而他家之真宝不露。有财无法，则火候有差，而我家之器皿不当。法也，财也，两者缺一不可，故曰法财，乃法中有财，财中有法，非世间金银钱财之说也。”
　　问曰：“财既非金银之财，何以抱朴子闻道二十年，家无积聚，不得为之？上阳子谓‘贫者患无财，有财患无侣’，张三丰谓‘金花朵朵鲜，无钱难修炼’，此又何意？”答曰：“此中机秘，非师罔知，不得冒猜。夫修真之道有二：一系上德，以道全角之事；一系下德，以术延命之事。上德者，纯阳未破，以道全角，不用财而行无为之功，即可了性。性了，而命亦了矣！下德者，先天已失，如贫者无财，必借他家之财，以术延命，而行有为之道，方能了命。命了，而性始可修矣！抱朴子闻道二十年，是闻得以道全角之事。家无积聚，不得为者，是无法财之积，不得以术延命，非以无金银之财而不得为。果系必用金银之财，抱朴子系贵宦之家，何以无积聚？又如马丹阳，半州之富，何以弃家人铁查穷居？刘海蟾何以弃相位而游江湖？罗状元何以弃富贵而受贫澹？古圣先贤比比皆然，岂有弃自己现在之银钱，而又寻他人难遇之财物乎？可知别有道理，而非世间凡财也。”
　　〔财如是，人可知矣！以半州之富，卿相之位，何求不得？至如秦皇汉武，五千四十八之鼎，九千九万又何难有？《阿房宫赋》不云乎，“粉白黛绿，有不得见者三十六年”，此可悟矣！欲修斯道，玄关不开，真元不复，而鄞鄂日倾，流珠四散，无一而可。要知玄关一窍，外包三才，内充四大，本无内外，无处无所，乃是一气，何有通闭？特为外物自堵自塞。能置身心于先天之先，三才与我，本是一物。个中真元，原无得失，所失种种，犹如内库珍藏，移于外库。我但靖我内库，物物件件，取归如寄。所谓上德下德，均据现在而言。人知自悟，但自靖我内库，步步不离还返。行我炼精返气、炼气返神、炼神返虚、炼虚返道，造至道返自然，则我内库已成无上法藏，三世三才，返成一粒黍珠，有何上德下德可分也哉？那有了性了命之别乎？是乃太上心宗还返之诀。悟元先生未之泄。余故述而补之。原夫先生所谓世，世即吾身也；所谓财，财即吾身之财，所谓精气神者是。其所谓善，善即先天；其所谓凡，凡即后天；先天成道，后天败道，故不可以不辨。先生泄而不悉，盖惧玄谴耳！然余以为大道之晦，究缘先哲运心不普。世谓紫阳张祖，三传匪人，三遭天谴。余谓三谴之由，由于寓隐，致使邪淫引为证盟，则所垂书，大足误世。翠虚陈祖见及此，故有不普之讥。琼管先生张祖象赞，亦有微辞，是盖讥其寓隐。诚以天地乐人奉道者，着书寿世以度有缘，是犹天授，翠虚有言曰：“我将度尽世人。”又曰：“天其不天乎？若然，泄泻道奥，又何忌哉？”爰为补述于此〕
　　问曰：“既非世财，则外护之说，亦是荒唐。何以杏林付道于道光，嘱之曰‘汝急往通邑大都，依巨富大力者为之’？”答曰：“世财有真假，外护岂无内外乎？内之外护，乃是金公，所以成法身。外之外护，即世之外护，所以保幻身。此身未离凡世，犹有灾患。外护，乃护持我性命，助我道成者。通邑大都，修世间法也。盖以此道，易起人谤。通邑大都，混俗和光，所以使人不识，而得以潜修密炼。慧能隐于四会猎人之中。道光复俗，以了大事，均是此意。”
　　〔薛祖之隐通都大邑而依巨富有力者，石祖使之，又曰：为之者，盖已以《太上心传》密授也。盖通都大邑，乃是大丹材库。巨富而有力家，所蓄更精而近。祖于其中，廓其鄞鄂，洞其玄关，朝迎夕迎，不惟法身日固，天宝必自惠来。假名混俗，乃是一时之权宜。其究易服改装，岂以时尚崇道而然哉？内既事玄，自应道服，所谓“行尧之言，服尧之服”焉耳！谓其避谤，尚是俗情，似非祖意；谓与六祖同辙是也，然其情势，似非一辙。六祖禅学，已造无住无所，不必定隐人海。且值同衣嫉妒，依猎起居，足为幻护。且其三更授受，乃是无遮，依猎居处，足以护法。法乃法身，幻乃幻体。假幻钩玄，亦是大事。有此两义，隐故乃尔。薛祖之隐人海，只为迎得才一而然，此外无须如此。我师鸡足真仙曾言之，得故述补以备并参云〕
　　问曰：“修道乃光明正大之事，何以易起人谤？”答曰：“此道也，异于世道者。世道以名利恩爱为重，修道以名利恩爱为轻；世道以聪明伶俐为真，修道认聪明伶俐为假。为富不仁，为仁不富，二者相反。所以神仙之道，世人之所不乐为；不以为愚，必以为邪。大修行人，外圆内方，混俗和光，正为此耳！”
　　问曰：“修道者，原欲绝俗离尘，万缘俱寂。今曰混俗和光，得不染于尘俗乎？”答曰：“空寂无为，乃得丹以后之事。若未得丹，而即无为，则造化何由夺？生死何由了？混俗和光，正为夺造化，了生死耳！虽曰在俗，而实脱俗；虽曰在尘，而实出尘。到的大丹凝结以后，不待空寂而自空寂，方可绝俗脱尘。不应世事，行九年面壁之功，以期超脱也。”
　　〔谨按：此答末句，先生于太上心宗，尚未彻底洞悉也。否则即于上答中，洞泄所以和光，所以混俗，则此修真奥妙，得寻得入。举世学人，自不仍泥陈法，致不必从面壁，岂非大般若船乎？无如先生泄不洞悉何？盖虽遗有深耕置种大法，无如力不能行，势不可办。如吾薛祖者，元既破，真既失，法惟权隐于通都大邑，洞开玄窍，放光引至世散元一，收修鄞鄂；再依巨富有力之家，虔行格至上天天宝，结我圣婴，了此大事。如是以后，单亦不孤而双非徒双，何愁温养乳哺，脱化粉碎等等后事乎哉？此诀不泄，大道不明。纵或胎结胎脱，不行九年面壁，万难粉碎虚空者，以其所结之丹，真中有假耳！其病在求速效，而未得其真信无无之一。《唱道真言》谓为遗此苦功于这婴儿做了，堂堂大路不走，偏在羊肠鸟道中做生活。做得功成，仍是凡夫身分，多此九年教养，而终不如圣婴一辈。太上心宗，大道丹法，进一步淘洗一步。所谓淘洗者，步步命学，返至自然。究其功效，乃以弥沦玄况，炼成存似黍珠，古哲功法本如是也。譬田一亩，米只石许，而干有十挑，加去壳糠，又有石许。学者要知剔拣稍粗，田米何可作食？情势盖如是也。是以古哲于此一道，必自炼心入手，乃能步步返元，造至虚无可虚，寂无可寂，先天乃现。如是虚寂，造至自然，玄关乃开。关开，始能左右逢源，天宝始从此得。如是结圆，故能聚则成形，散则成气，无须加行面壁也矣〕
　　问曰：“九年面壁之功，行必九年静坐乎？”答曰：“非也。所谓九年者，即九还之义。面壁者，不是坐定，特用志不分，乃凝于神，而期无一毫滓质之物，如壁立万仞于前，一无所见，万法归空之义。乃静养婴儿胎化一着，非旁门静坐止念，面壁存神，以九年为九转也。”
　　〔按此行功于还结圆养之后，似属稳当，不知极费大功，而不中废者，古有几人哉！不如太上心宗，彻性即以彻命为尤妙。诀中至诀：彻一凝一，积少成多，乃合丹书“一粒复一粒”之义。先师太虚翁曰：“譬如深耕布种，以至收获垅舂，粜易钱银，未为精妙。必须以白易黄，以黄易珠，袭藏内库，如是变易，外库一空，斯无诲盗之祸，是乃以粗易精之妙用。”是即自有返无，由假返真之至诀。日日如此，月月岁岁如此，乃正合日计月计之义。无如鲜克知遵，积不知化，以致精粗并贮，藏不胜藏；外而诲盗，内而红腐；钱化青蚨，银化雀蛤；是皆不识返还先天妙义耳！古之至人，步步还虚，造至自然，乃合良贾之深藏；行止得自便，犹以百万资财，易至握不成握，故能腰缠十万贯，骑鹤上扬州；欲脱立脱，欲化立化；是已造夫虚空粉碎地位，何劳面壁九年哉〕
　　问曰：“婴儿，即婴儿姹女之婴儿乎？”答曰：“此有分别。婴儿姹女之婴儿，乃坎中之阳，后天中所藏先天之气。圣胎之婴儿，是先天之气，自虚无中来与真汞配合而成象者，所谓阳神者是也。”
　　问曰：“阳神阴神，功用之异，可得闻乎？”答曰：“阴神乃后天之识神，《阴符经》所谓‘神而神’者是也。阳神乃先天之元神，《阴符经》谓‘不神而神’者是也。神而神，顺其生死；生则存，死则去，为万劫轮回之孽根。不神而神，逆其造化，从虚空中结就，生死不碍，超然独坐，乃生仙成佛之真种。大修行人，修其先天，化其后天，消尽历劫轮回孽根，露出先天金刚不坏之神；与天地同久，日月争光。若夫中下二乘，不知先天，只在一己下功夫，静守识神，稍开狂慧，自为得道。岂知四大归空之后，阴灵无依，只得别寻房屋安身，所谓‘无量劫来生死本，痴人唤作本来人’也。”
　　〔谨按佛乘，原不以识神为心神，后代禅学不明佛旨，乃以昭昭灵灵为心，认识为真，夫岂达摩即心即佛之旨哉！《唱道真言》专以炼心为主者，盖以心即是道，而心为识神占居，故须加功炼死其识，识死，道心乃见。识心是轮回种子，道心乃金刚不坏之神。寂体《金刚》《圆觉》《华严》《楞严》，何尝以识为真哉！炼心失旨，是乃释氏后学。岂知释氏后学，并非炼心，乃是顺识而守识，故堕入妄，是犯《楞严》纯情则堕。堕入顺识，大非《唱道真言》所说之炼心。心而曰炼者，乃死其识，心乃活焉！心无识占，心亦何待炼而后明哉！学者须具只眼看书，则头头合旨矣！悟元子所示中下二乘之学，是顺识守识之学，非灭识死识之学。细体味之，言下本自分明。学者读而不辨，则必误谓《唱道真言》不足循行矣！余故识此数言，预为后学棒喝云。盖以顺识守识，乃中下二乘，灭识死识，为无上上乘。同一心学，乃有圣魔之别，学者省之〕
　　问曰：“元神识神之来因如何？”答曰：“元神，乃二五之精，生于混沌鸿蒙之中；非色非空，无形无象，乃天地阴阳之气结聚而成者。即人受生之始，父母精血交合杳冥之中，有一点造化氤氲之气，入乎胎胞；始而无形生形，无象生象，五官百骸，四肢五脏，不期然而然。父母亦莫知其所以然。胎中即具先天灵气，元神已藏于其中，此元神之来因也。识神者，即后天之阴神，历万劫而不坏，在轮回而不息。当婴儿出胞时，方入其窍，与元神相合，混而为一，此识神之来因也。”
　　问曰：“识神既与元神相合，修识神即是修元神。何以又说修识神为一己之阴乎？”答曰：“此有说也。当人生之初，识神原与元神相合。及至二八，纯阳之体一破，分而为二。先天气散，后天气发，识神用事，元神遁藏，久而纯是识神当权，元神灭迹。其不死能生者谁乎？若执一己而修，不过修此识神，纵能极往知来，奈何屋坏移居，终落空亡耳！”
　　问曰：“先天一散，后天用事。知其先天在于何处，而乃可复乎？”答曰：“先天虽为后天所蔽，而先天犹未尽泯于后天。古仙云‘一毫阳气不尽不死’，就于一毫不死之处下手，从无守有，何难返本还元也。”
　　问曰：“后天为有形有象之物，何以云无？先天为无形无象之物，何以云有？”答曰：“后天有形有象，乃阴浊之物，有其假而无其真，所以云无。先天无形无象，乃纯粹之精，有其真无其假，所以云有。丹道取坎填离，即以有而填无也。”
　　问曰：“先天无形无象，如何能取坎填离乎？”答曰：“气虽无形，而其理实具，特患人不知耳！果其知之，以实形虚，以有形无。天地里黄芽生长，遍满乾坤；金花开绽，以法追摄，渐采渐炼。只等水净金生，因其时而复之，何难之有？”
　　〔学者不从真假上考问，乃从取义上更问，故于真假，发挥未透。盖取坎填离，原即是返本还元之真义，学者不知推问，乃以取字上着脚，便又在用上讨消息。若知从坎离上究有无，以证真假，则有大门得入，大路可行。厥体不究而究用法，故以后俱在用上推寻矣！遂致先天面目，依旧不明。先天面目不明，玄关一窍从何勘入？玄关不开，个中大交大姤断难承当。元从何处返？真从何处还乎？水净金生，固有时候；真假根源，尚自茫然；真假面目从何识认哉？今古丹法难明，病在舍本究未耳！我道《道藏》，载有《先天道德经》，全部皆明道体者，无人知取究参。斯经文义渊深，幸有息斋李先生为之注解，余拟从而体注之，几人知体味焉！得而伏揣，后先了然，真假得辩。余拟取作分金炉用之。惜余学浅才疏，而年又垂迈，驻世神仙，无缘重遇。真师沈太虚存时，惜书未之遇。有疑莫问，有难莫辩，渴欲即注以体以参，窃有未敢云〕
　　问曰：“丹道有火候，有功运，何以云不难？”答曰：“不难者，一时之得药。所难者，火候之细微。故《悟真》云：纵识朱砂与黑铅，不知火候也如闲。大都全藉修持力，毫发差殊不作丹。果火候不差，功夫细微，亦不难也。”
　　〔火候细微，到时有玄况。能识中和义，毫发自不差。苟昧先天立脚一诀，往往当面错过。大道根源不明，药生不知，纵识火候，徒事功运而已。余窍有心慨，故语及此〕
　　问曰：“既云一时得药，则火候功夫无用，何以又言功夫细微？”答曰：“所谓一时者，乃得药之效。所谓火候者，乃修持之功。还丹最易，炼己最难。圣人攒年至月，攒月至日，攒日至时；于此一时之中，运动神功，采药归壶，结三百日之胎于霎时中，最为易事。然炼己不勤，火候不谨，则铅至而汞失迎，坎来而离不受，彼到而我不待，必至当面错过，得而复失。”
　　〔要知炼己即是炼心，功法无过《唱道真言》。《唱道真言》所以得为丹经指南针者，以有此炼己精义耳！熟揣是书，参以参悟，天仙之道备矣！先师太虚翁遗训如此〕
　　问曰：“如何知彼来而我待？”答曰：“不知如何能待？太上云：恍兮惚兮，其中有物；杳兮冥兮，其中有精；其精甚真，其中有信。此物非凡物，乃药物；此精非浊精，乃真精；此真非凡真，乃天真；此信非常信，乃实信；此信一来，虎啸风生，龙吟云起。大修行人于此，驱龙就虎，以虎会龙，收于黄庭土釜，结而成丹。这个天机，悟之者近在咫尺；迷之者远隔千里。”
　　〔按此恍惚杳冥，风生云起，皆为个中之玄况。然而玄关不开，玄况不现；炼己功亏，窍开不之觉。苟不置我身心于先天之先，已亦不知炼也。欲置身心于先天之先，先自六斋始。六斋斋竣，再事斋心。于此斋心之际，功造自然。无动静，无方所，乃造乎自然玄况真境。而立关开，如亮纱幔虚空，孔孔常开，寂仍如昔，纱幔亦化。眼前已即个中，绝无出入，何有内外？功造此际，乃有种种玄况，叠现无隐。我只以不有有，不无无，但自省内，内亦如外。而惟凝虚凝寂，是即所谓玄用之用，万无错失于其间者。先师太虚翁玄论如此，足以为是答补，爰故录之〕
　　问曰：“黄庭土釜，即是中宫黄庭穴乎？”答曰：“此乃攒簇五行，和合四象，无形无象之真土，而非身内有形有象之黄庭可比。特丹道所言，黄庭不落于有无，不逐于方所。以采药而论，则谓黄婆；以炼药而论，则谓土釜；以结胎而论，则谓黄庭。黄婆者，调和阴阳者也。土釜者，烹炼铅汞者也。黄庭者，静养谷神者也。若以后天黄庭穴为真，如何和阴阳，炼铅汞，养谷神乎？陆子野云：‘真土无位，真意无形。’即黄庭土釜之谓欤？”
　　问曰：“其土既无位，真意既无形，凝结圣胎亦无位乎？”答曰：“无位，是就采药之时言之。若结胎之时，则阴阳相合，土在其中。黄中通理，正位居体，混然一气。丹元有象，虽无位，而实有位；但有位，非一切着空执相之位；仍是无形，不过有动静之分耳！”
　　问曰：“土本静，而今云动，得毋涉于假乎？”答曰：“此非寻常动静之土，乃先天真土之动静。动者属阳，为外黄婆；静者属阴，为内黄婆。外黄婆，所以通两家之和好，故无位而动；内黄婆，所以传一时之过送，故有位而静。动者，所以采药。静者，所以炼药。不动，而先天之气，如何招摄得来？不静，而先天之气，如何凝结成胎？此内外之别，动静之分也。”
　　问曰：“土之用，有内外。四象之用，亦有内外否？”答曰：“四象加土，即五行。外五行，所以采先天而了命。内五行，所以成后天而了性。内外俱了，性命双修之道也。”
　　问曰：“性属内，命属外，然则一身无命乎？”答曰：“天以阴阳五行化生万物。气以成形，而理亦具。气即命，理即性。气不离理，理不离气：即性不离命，命不离性，焉得有性无命？”
　　问曰：“人身既有命，则修一身，即全其命，何必再求他家？”答曰：“命属先天，性属后天。人自先天之气失散，于命有亏。若执一己而修，则所修者空性；若执一身而修，则所修者浊物。纵能保的现在之气而不失，焉能摄得已失之气而复还？必用他家不死之方者，所以招摄其已失之气数耳！”
　　问曰：“先天气，无形无象，既失则无矣！如何能招摄的来？”答曰：“祖师口传心授之秘，正在于此，万劫一传之道，亦在于此。夫物从何失，还从何来。先天之气因一阴来姤而失，今仍于一阴来姤处招摄。故物现在，不待他求，顺手可得。《易》曰‘不远复以修身’者是也。虽然，招摄先天，莫先贵乎得人。若不得人，先天不复。子野云：‘药出西南是坤位，欲寻坤位岂离人？分明说破君须记，只恐相逢认不真。’若非明师口授，此药此人，岂易识哉？”
　　〔先天之气，乃是先天太极之真阴真阳，相交而生之气。在天曰干元，在地曰坤元，在人曰真元，亦曰人元。三才之气曰元，所禀之理曰一。元即命也，一即性也。命曰我，性曰彼。原是一物一类一家，以其各有寄体而强名之，乃有元一、理气、性命、彼我、阴阳、龙虎等等之名，其实一道而已。自此后学，执名而辩形，纷纷执见，而心目瞇眩，邪说流行。贤者不能不惑，其源误于《天律》载有“妄传遗殃”一条耳！古之至人无不信古，是以着书立说，每多寓隐，适为邪说家引作证据。我师太虚翁悯之，爰为笔述律宗口授一则曰：“虚靖律师，夜侍长春邱祖于演钵堂，祖为述解‘失从人失，还从人求’。曰：‘此我祖正阳帝君金口口传之诀。这两人字不可混会，上句人字指人事，下句人字指人元。是言先天之气，散于人事，不可复得，惟知求元于太极，元无不复。要知世上三元，元根太极。在天曰天元，在地曰地元，在人曰人元。人元之失，不求之自，元何克复？故曰：失从人失，还从人求。且更有假幻钩玄一快，先哲名曰置种。但当置我身心于先天之先，不惟元复，一且随至。我则虚以待之，寂以凝之。是亦两句之玄用。’律师曰：‘然则何以又有坤方不死人说乎？’祖曰：‘元寓于坤，资生万物，三才赖之，故曰生门。是言元寓于坤，以坤位西南，而坤又禀资成之德耳！坤又号人门者，人为万物长，故号人门。方曰不死者，物有生灭，而元无生灭，坤亦赖以固焉！先哲以其寓有生元，因故名以不死方。复以物得坤寓而生，人亦物也，故曰坤方不死之人。则此人字，不是仙，不是佛，乃是人元之谓，不得误作凡人会也。人知如是体认，虚寂以迎，先天之元无不立复者。得复，元自凝，何藉乎炉？何藉乎鼎哉？况炉与鼎，古哲之寓言也。世人不悟，乃有等等邪会焉！”《律宗枕秘》所载如此。余以先生此答，乃有莫先贵乎得人。又曰“气因一阴来姤而失，仍于一阴来姤处招摄”，大足流作邪说家证印，故述师述以补此答所未备。况夫人元之失，岂仅专与阴姤而失？佛经载有“以手出精”之失，《戒淫编》有“外好龙阳”之失，医籍载有“梦泄”之失，而谓“必于失处求复”，又曰“所失原物，现在易复”，若如余述所说，原处原物，万无寻复之理也。惟吾先师所述，来从太极来，去归太极去，则我求复，必当迎自太极。其理至正而至真。然按先生答中“失从何失，还从何求。”必自律宗后学口授，而误以“人”字作“何”字大有关系。见者宜慎参之。先生既以“辩难”名其书，则此两字不可不辨也，见者审之。余于乾隆壬子秋，访至道于驻世神仙黄名守中。时仙年五百余岁，生于宋代，元初进中国，月支人，顺治十二年受三大戒于高士昆阳王先生者，谓人性命得从何处得，失从何处求，不得心传，何能返还？然人性命有先后。先天性命，散归无极。后天性命，散归天地。天地虽大，无极之后天也。人身无形之性命，得自无极。人身后天之性命，成自父母，是为有形之三宝。故其失守，归还地天，所谓“魂升于天，魄降于地”是也。古之至人，先后散失，统自寂求于无极者，盖以无极，气包先后故耳！寂求之法，虚寂我色身，湛寂我法身。乃以不招招，不摄摄，不凝凝，惟循之自然。盖以自然，炁融三才耳！三才而气一也，本无去来，无有无，无动静，无生灭，不可得而名，强名之曰太极。人言无极生太极，实则太极而有极无极出焉！故曰太极也。若然，无极太极，有祖孙之义，藏有以克为生之妙用，是即金丹还返作用。余闻之先律师者又如此。更有深耕置种，假幻钩玄，大作大用。此非海誓山盟，不敢口授。然亦不外“寂求”一法以成之。驻世神仙，持戒律祖，玄论皆乃尔。然此金丹至道，惟我律宗，存而循之。律外门宗，书虽充栋，求如沈、黄两律师心传，似是而已。非未之闻，殆亦不敢泄耳〕
　　问曰：“性命乃我之性命，修持在乎自已，他人不能代力。今言‘不离人’，得毋求于人乎？”答曰：“此人非外人，乃不死之人，即本来之真人。古仙云：‘若要人不死，须寻不死人。’名曰金公。金公原是我家之物，因走失于他家，迷而不返。我家所有，一己纯阴。若执一己而修，何能济事？故必唤回金公。与我木母配合，方能生药结丹。”
　　〔按所答，悟元先生明明说了。然不回味余上赘述，此理总难测也。其曰不死人，又曰本来真人，更曰“金公原是我家故物，走入他家，必须唤回金公，乃能济事。”何等分明！是言先天之气，走归无极去了，故须唤回。若泥他我作色身体之，疑窦四启矣！余味先生答中“与我木母配合”，尚欠精细。若据黄真师口授，人之先天走失，非仅金公扬去，木母亦必大归。我身所住心神，皆属金公婢妾而已。法宜唤回金公，迎还木母，重振家计，乃合玄义焉！盖人妄念一动，则神飞而气散，精亦必泄，未有气散而神不飞精不泄者。如是，则先天性命，俱不在家。家中所有，皆是后天性命，故曰纯阴。余故谓须唤回金公，迎归木母，则金木并，而生生之道乃备。木母不归，扇炽之祸不泯。金公断难安居也。先生遗此一段要义，似属缺典，故为补述之〕
　　问曰：“金公如何唤回？”答曰：“唤之甚易，特患不能认得。果能认得，一呼就到。如空谷传声，未有不来者。盖金公之去，因我远疏而去之。今知其为救命之物，亲之爱之，当时还家，绝不费力。”
　　〔要知金公之去，由于权臣当政，艳妻扇炽，木母大归，以致金公有蒙尘之羞。诀惟摈绝权奸，迎归木母，肃清宫政，然后商事复辟，金公自必惠临。绝不费力者，是乃性命双修之道。究其功法，不外息心静气，造致虚寂，极至极笃，而造自然。则此宫政朝政，咸清威肃，金公自至，木母自归也。若着一毫识认念，必有后患者。先生答不及此，盖失此迎归木母先着，落在识认一边，似与金丹大道未全合焉。故谨述补以证高明云〕
　　问曰：“金公唤回，即可接得命否？”答曰：“未也。金公来，是真种到手。从此方下实落功夫，及时耕种。黄芽发生，温之养之，到的成熟，吞而服之，方能接住。”
　　〔余闻之驻世神仙张蓬头，张其寄姓也，故明忠臣瞿讳式耜之子，嘉庆间来金盖，貌若三十许人。余闻其名久矣！因叩以阴阳门派，究以何派为的。仙曰：“汝师太虚翁应有开示，何问我？”余跪而诉曰：“然。师谓有得于太空，有得自通都大邑，有得自丹室，有得自坛靖，更有得自丹座。而皆非旁门。”仙曰：“得自太空者，以太空为法体，以三才为药物，乃是无上上乘。得自通都大邑者，以六合为法身，以活虎生龙，气化之材为药物。得自丹室者，以法身为鄞鄂，亦用龙虎为种为媒，致感太极阴阳交生之物，以意摄归黄庭为丹本。得自坛靖，以丹室为鄞鄂，法身为玄窍。法虎法龙，神凝丹室，摄归玄窍，产生真一。留一配元，以为其种者有之；或用虎龙为媒，致合太极阴阳，神凝丹室，而虎龙亦有所生。留乃太极交生之一与我，致还虎龙所生元一。以一归龙，以元归虎，寂然各归而止，皆属上乘。此下尚有中下两乘，汝师勿道是也。汝守吾示而行，能虚尔心，寂尔神，忘尔气，世财充足，所得必富。汝欲事此，培德为先，德大则福大。上天泄此妙道，所以度一而济万。志在长生，上天未必鉴佑。汝自量材以行可也。”余乃拜而受之。是日也，五彩云罗，时许乃散。仙师指而示曰：“小子凛之。今日事，天神已感鉴矣！何不笔以志之，待时授之世可也。”余今录于答后者，盖感师恩，罔敢自私。惟愿志士，息心自体以行，幸甚望甚〕
　　问曰：“接命之道，有性理否？”答曰：“不能修性，焉能立命？盖性者命之寄，命者性之存，性命原是一家，焉得不修性？”
　　问曰：“性命一家，了命即可了性，何以又有修命之后，还当修性之说？”答曰：“修命时所修之性，乃天赋之性；修命后所修之性，乃虚无之性。天赋之性，从阴阳中来；虚无之性，从太极中来，不得一例而看。”
　　问曰：“修虚无性，有火候乎？”答曰：“修性之理，乃以道全角，抱一无为之事。虽云无为，其中有防危虑险之功，非寂灭全无之说，所以能归于真如妙觉之地。”
　　〔修性之理，只看利钝，原无火候可说也。人一己百，人十己千；不明不彻，固无止理；大明大彻，何可稍忽？盖命有止境，而性无止境也。止境尚无，何有火候乎？即以佛经证之：观世音明照大千世界，如看掌上纹。释边文佛明照三干大千世界，如看掌上纹。性光可谓至矣！然与毗卢遮那如来较之，只有如来千瓣莲花座片瓣而已，则文佛性光尚欠九百九十九瓣。即此可悟性无止境者也，何有火候可说哉〕
　　问曰：“归于真如妙觉，即到道之尽头地乎？”答曰：“未也。打破虚空，方为了当。倘以虚空为事，犹有虚空在，不得谓尽头地也。”
　　〔此之尽头地，是言命理则近，是以道言之，命与性无有穷尽者。证之佛经，四大部洲，粒粟可藏，微尘可纳。散而言之，世之数，亿万恒河沙数，沙沙含有亿万亿亿恒河沙尘。世数与道，皆无尽者矣！是以志士精修，修无止境。谓有止境，所积德功，必无足问者也〕
　　问曰：“先修命而后修性，既得闻命矣！又有先修性而后修命之说，何也？”答曰：“此言顿悟之后而渐修也。盖人秉气有清浊，性根有利钝。秉气清而性根利者，一遇师诀，顿悟圆通，即认得未生以前本来面目；稳稳当当，从此不废渐修之功，保全这个面目，所谓由性而修命也。至于秉气浊而性根钝者，即得师诀，不能直下看透；故必由渐而顿，由勉而安，此所谓由命而修性也。”
　　问曰：“修命之道，即渐修之功乎？”答曰：“先天之气，由渐而消。今欲复之，亦由渐而复。《悟真》云：大都全藉修持力，毫发差殊不作丹。又古仙云：言语不通非眷属，功夫不到不方圆。此皆言渐修之功也。”
　　问曰：“真火本无候，大药不计斤。若得真诀，一直修持，如何得差？”答曰：“真火本无候，是不刻时中分子午也；大药不计斤，是功夫不到不方圆也。不刻时中分子午，进之退之，随机应变，而非有时节可定。功夫不到不方圆，采之炼之，养气全神，而非有斤两可限。特以金丹大道，至细至微，有吉凶止足老嫩急缓之层次，不得不谨慎也。”
　　问曰：“吉凶止足老嫩急缓之旨，可得闻乎？”答曰：“复其先天为吉，顺其后天为凶。药已成熟为足，火功到处宜止。药气方生为嫩，药气已过为老。药未得而宜急，药已得而宜缓。知得此者，丹可还，胎可结，逆顺运用，无不如意。”
　　问曰：“先天之道，逆道也，何以言顺？”答曰：“所以盗先天之气，返其阳也。顺者，所以成后天之功，退其阴也。返阳通阴，先天而天勿违，后天而奉天时。”
　　问曰：“先天之气，亦天地所生，何以天不我违乎？”答曰：“气虽是天地所生，至人能安身于天地之先，待其一生，而即采之，使天地不我觉。故《易剥卦》上爻曰：‘硕果不食。’盖留其一阳，止而不进，将为返还之本，所以谓先天之学也。”
　　问曰：“剥者，以阴而剥阳，何能由剥返阳乎？”答曰：“剥者，天地顺行之造化，留一阳而不进。圣人逆运之造化，由剥而复，后天中返先天，用六而不为六所用。盖欲借阴以救阳耳！其盗机也，天下莫能知，莫能见。”
　　问曰：“道在天地之间，光明正大，何以云盗？”答曰：“天与人以气数，不过暂为借贷耳！借久必讨。于是天地乘人不觉，暗盗其气，盗尽则死。至人善知造化者也，不待气尽，而乘天地之不觉，反盗天地之气，延年益寿。若不盗而明取，已为天地所觉；纵能逆而制之，幸而得之，已失真而获假。所以谓见之不可用，用之不可见；惟其先乎天，则天地在我术中，无不为我所用矣！”
　　〔先生此答，虽非杜撰，然非正论，尚泥世间所解盗字耳！若从《三皇析字玄解》，其义颇精。盗也者，物次于皿之义也。次，藏也，犹国之库藏，家之仓箱。在天则无极，在身则玄窍。至人匿其名，故谓曰盗。循是说以解盗字，似为稳便。至如天地之与人气，气无声色，出之自然。人死气归，气自归元，地天收之，亦出自然。取讨且无存意者，而谓“天亦乘人不觉而取之”，句有语病，是不脱子书家措词习气。况以道论，三才不但一家，直是一气，无出无入，何取何与？曰得曰失，人之拟议则然也。至人视之，三才一我，六合一心，物物件件，统藏无极；自无得失去取，收精遗粗，并无内库外库之隔也。第所藏有所，而主藏有司。取与亦然，有如取金于库，取画于堂，取马于厩，取衣于箱，取具于舍，取粟于仓，取食于厨，取薪于场。而各有所司者在，欲取欲与，如志而已，无庸颐指而气使也。如是而还返先天，又何难焉？于此可悟夫欲仁仁至之意旨。无如学者，不知自尽其心耳！何吝何悭，何夺何讨之有？而曰“地天不觉”，似也，乃谓“在其术中”，的是大语病。盖以还返造化之大道，而以术字该之，不脱子书家法。况夫“觉”字，乃修养等等功法至要之旨，修至大成，不过圆觉而已。当人置身于先天之先，寂俟机兆而收之者，正以机气初形，乃为黄芽而有用，非乘地天不觉而行其窃攘。当人染欲元飞，造物收于无极，乃造物之爱道，亦是叶落归根之义。人知还返，求自复之，现现成成，犹是饥食渴饮于父母之前，无庸计取者也。义理如是，一杂子书家法，堂皇经义，变成权诈。失之毫厘，谬之千里，措词可不慎乎〕
　　问曰：“人秉天地阴阳五行之气而生，则我为天地间之一物耳！何以能胜于天？而天在我术中乎？”答曰：“圣人之所以能胜于天者，以其有包罗天地之道也。包罗天地，在天地之外逆运，故能我命由我而不由天也。”
　　〔此说固有本，而其“所以能胜”之义，尚未彻底透示，乃是权说。学者要知三才之出，出自太极。两大与人，同秉一道。而两大以无心为体，我人以有心为用。原夫造化以无心寄之两大，而以有心寄于人者，以我人处其中耳！故凡造化之挽回，世运之升降，天地总其成而已也。盖此升降，乃顺气化。世有盛衰，运失其道。运道之权，权在乎人，不在两大。人能法道，道法自然者，人能静体气机之来，不及者补之，有过者损之。凡夫刚柔强懦温凉燥润滞放，等等机来，总以致得中和无有偏胜，则生杀当而进退宜。以之理运则运亨，以之理丹则丹结，斯不负道付人掌之职。天地赖以位，万物赖以育；以有是理，故人亦得称才，而与两大并列为三。学人知有此理，则心心体道，不稍杂私，一如先哲，不小其身，不负其心。以此有心，造物付以治世而有之，非为一己而有也，乃是太极所有，而出藏于我也，故有谓“人为天地心”。世运之盛衰，人实使之，天地不与也。人有此职，是以一夫不获，若挞之于市朝，儒宗述之；渡尽众生，佛道任之；盖以实有是职是任也。先生所答，乃属后天权变说法，非经论也，不可以不辨。况人在六合，渺如沧海粒粟，以秉有是心，受有是职，古哲任之，不略推逊者，实见此心即天地元气中之元一；其大无外，其小无内；在道曰道心，在佛曰佛心，在儒曰天心，原非指夫肉团之心也，肉团之心能生血而已。至夫人定胜天之天，是后天非先天，谓道逆行者，非逆其道，乃逆返归元。按即《左传》‘逆女’之逆也，乃以术字贴道用，恐误后人，故为之辩云〕
　　问曰：“人力胜天之道，可得闻乎？”答曰：“道者，先天虚无之一气，为生天生地生物之本。圣功在虚无中着脚，故能天不我违。试观世人，有命犯孤寡夭折穷困者，或行一大德，立一大行，孤寡者反多子孙，夭折者反而长寿，穷困者反而富贵。德足胜天如是，道之胜天，亦何足怪？”
　　〔所答是也。然于人能胜天一道，究未剖示。何不将虚空立脚之圣功明白示之？夫此一气，生自太极，本无出入，何有来去？皆因人感而应。气无存心者，致运盛衰，感有偏胜耳！气不任其咎也。至人知之，立身于无，审心于虚。世人心感不可测，而天气之应，自必动现于虚际者。至人乃于机兆兆时，或生或杀，必有端倪，静审必得；乃为挽回于兆初，当迎当遏，绝不费力。世未之知，而我道冥全。是犹人寂省心，念起必觉；乃于兆际，或听或否，皆听自主，何待念行始为拂遏哉？盖以身乃气也，念动则气应，其捷如响。推之天人，应感之速，亦如是者。应感而回，是之为胜。有何大作大用存焉哉？先生未之示，故为补述之〕
　　问曰：“修道亦积德否？”答曰：“如何不积德？道之不可无德，犹阳之不可无阴。德者，为人之事。道者，为己之事。学道之人，若不先积德，鬼神所恶，常有内魔蔽窍，不能深入。修道之土，若不先种德，天地不喜，动有外魔阻挡，不能前进。不论学道修道，以立德为先，逢凶化吉，遇险而安，决定成道。盖道有尽而德无尽。古来仙真，成道以后，犹在尘世积功累行，必待三千功满，八百行完，方受天诏。《悟真》云：若非修行积阴德，动有群魔作障缘。德岂不可修乎？”
　　〔所答是也。能事《吕祖三尼医世说述》，遵其三尼医世功诀，大可即身医世，不费一钱，不劳丝力，乃有位育天地实验者。溯为律宗秘宝，今已梓行寿世。有志大道者，可无《悟真》所云之忧，大得身世并益云。而先生未之述及，想亦未之闻耳〕
　　问曰：“真修行人一贫如洗，衣食皆十方而来，何有银钱以积德乎？”答曰：“积德不必定用银钱，无银钱之德，比用银钱之德更大。出家人方便二字为最要之着。如苦己利人；言语老实；不诓十方；施药舍茶；修桥补路；引人作善。稍有益于人者为之，稍有损人者不为，俱是积德立行。如是行去，人缘已结，天缘有望，不但利人，而且利已。”
　　〔所答大是。上德下德者，皆先持行，如是三年，宿业可赎，然后从事医世，大功可得也〕
　　问曰：“专一积德，无妨于修道之功乎？”答曰：“如何能妨？外面积德，内而修道；以德佐道，以道全德；道德并行，内外同济；圣贤脚踏实地之事业。而非若中下二乘，空空无为，执心为道之虚学也。”
　　〔窃按医世大道，乃是即身以医世也，大是圣人脚踏实地大学问，是至道，非法力也。究其效验，实实落落，身安而世治者。但须开得玄关，方可下手。盖其所事，不外性命，而有德功并臻之验，是丹道之无上上乘。有志大道者请事可也。其中作用，以头为天，以绛阙为都会，以坤腹为闾阎。诀中至诀：意迎无极真气，降注腹心，透脊达背，以得心清气恬，遍体充和为宗旨，不计岁月，日行三次，功验不之问。盖以此宗乃无上大乘心学，按即中庸大道。而以事清则迎干，事和则迎坤，以此二气，致之中和者也。是为寓德于道之实学云〕
　　问曰：“儒家存心养性，道家修心炼性，释家明心见性，三教圣人皆以心性立教。今云‘心不是道’，实有所不解。”答曰：“道是道，心性是心性，而非言心性是道也。夫所谓存心养性者，将欲行其道也。修心炼性者，恐有害其道也。明心见性者，乃欲全其道也。是用心性修其道，而非修心性即是道。况云存养修炼闻见，则非空空无为矣！果其一空其心为道，则心即是道。修心即可长生，养心即可不死，又何必寻师访友求问真诀乎？”
　　问曰：“心既不是道，得毋任其心之出入乎？”答曰：“心为生生死死之根蒂，乃害道之物。修行人下手，先将此物斩草除根，方能一往直前，不被他挡路。圣人云：‘人心惟危，道心惟微。’心之害人甚矣哉！”
　　〔按即心死神方活义，是指识心，下文所示，皆是道心〕
　　　问曰：“道心独非心乎？”答曰：“道心者，天地之心，是心非心，空空洞洞，无一理不具，无一物能着，乃五行精一之神，曰真阳、曰真铅、曰真种、曰黑虎、曰金公、曰真精、曰神明、曰水中金、曰坎中阳、曰他家不死方、曰九三郎君、曰灵明童子，等等异名，总而言之，曰道心。此心无形无象，无声无臭，世人罕得而遇；即或一遇，而不认真，当面放去。圣人以法追摄，从虚空中，结就九还七返，超凡入圣。在儒则为中庸之道，在释则为一乘之道，在道则为金丹之道。后之缁黄，不知圣人一脉大道，妄言释道之理异于儒，何其愚甚！”
　　问曰：“金丹一乘之道，即中庸之道，何以孔子罕言命乎？”答曰：“罕言者，未尝不言，不过不轻言耳！盖命理幽深，其中有夺造化转生死之机，言之起人惊疑。然《大学》《中庸》俱身心性命之学，其中有大露天机处，特人不自识耳！至于赞易十传，无非穷理尽性至命之学。后世不明大理，各争教门，彼此毁谤。彼乌知道义之门，即众妙之门，亦即不二之门乎？”
　　问曰：“孔子既言命矣！何以不并传火候？”答曰：“明卦爻，即是传火候。其吉凶悔吝之理，即抽添进退之实功。其中天机大露，在人自会之耳！”
　　问曰：“颜子在圣门，居德行之首，闻一知十，于夫子之道，不违如愚，亦足以发，夫子深嘉。宜其能了命，何以短命而死乎？”答曰：“了命不了命，在道理上分别，不在幻形上讲究。未了道，虽生如死。能了道，虽死如生。盖所死者幻形，而不死者道。颜子得孔子之道，居人不堪其忧，而乐在其中；得—善则拳拳服膺而弗失之，是已得先天真一之气，归根复命，不为阴阳所拘，到得圣人地位。自不爱此幻形，可以死的矣！观于匡人之厄，对孔子曰：‘子在，回何敢死？’亦足以见生死由己不由天。至于孔子‘不幸短命死’之说，是借颜子而勉众门人之意。果其短命而死，岂有明道而短命者乎？岂有使不短命之人而学短命者乎？言下分明，何得错误？”
　　问曰：“道成之后，寿与天齐，何以颜子三十二岁即死乎？”答曰：“成道以后，身外有身，是云真身，又云阳神。阳神乃金刚不坏之真身。道至阳神出现，回视幻身，如一堆粪土，何足恋之？圣贤暂存幻身者，不过为修真身耳！其身既存，幻身无用，不弃何为？”
　　问曰：“孔子七十余岁而寿终，岂成道犹不如颜子之速乎？”答曰：“孔子以救世为心，将欲行道于天下，以斯道觉斯民。至西狩获麟，已知道不能行，又不忍大道绝世，故删《诗》《书》，定《礼》《乐》，赞《周易》，修《春秋》，以开后世之聋聩，聊以尽救世之愿。至于心愿已了，辞世而去。颜子道成，已有孔子前而救世矣！自无用力处，故不妨脱化而早去。”
　　〔生死得以自由，孔颜皆能而不为，见之经书，先生岂不见及？盖必有为而言也。若从正论，畏匡一节，孔子信天，颜子亦信天，故能不惧不死；短命一节，乃正孔颜之顺命不敢逆天以自由，故死，故恸。若谓师在不敢死，父在可以死乎？是正颜子之不逆命，非关幻法之有无也。三教宗旨，学重立命，而正所以安命，故皆夭寿不贰，修身以俟之。先生自必见及此，而兹答乃尔者，盖必有所为也。况已于上答中示曰：“幻有死生，而道无死生。”后学可以会悟矣！无如世之修道学道者，各有私念而修而学耳！余复何言？盖世之忻慕，全在下文所叩，全是贪生好奇两大病。得吾先生后答，吾恐闻而退席者，不仅五千也，悲夫〕
</div>
    <div class="pagination">
<a href="古书隐楼藏书.html">上一页</a><a href="古书隐楼藏书.html">1</a><span class="current-page">2</span><a href="古书隐楼藏书_page3.html">3</a><a href="古书隐楼藏书_page4.html">4</a><a href="古书隐楼藏书_page5.html">5</a><a href="古书隐楼藏书_page6.html">6</a><a href="古书隐楼藏书_page7.html">7</a><span>...</span><a href="古书隐楼藏书_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
