<!DOCTYPE html>
<html>
<head>
    <meta charset="UTF-8">
    <title>庄子集释 - 第 82 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄子集释 - 第 82 页/共 100 页</h1>
    <div class="content">　　【一】【疏】牧马童子，得道人也。牧马曰牧。适尔而值牧童，因问道之所在。
　　【二】【疏】若，汝也。然，犹是也。问山之所在，答云我知。
　　“若知大隗之所存乎？”曰：“然。”【一】
　　【一】【疏】存，在也。又问道之所在，答云知处。
　　黄帝曰：“异哉小童！非徒知具茨之山，又知大隗之所存。请问为天下。”【一】
　　【一】【疏】帝惊异牧童知道所在，因问缉理区宇，其法如何。
　　小童曰：“夫为天下者，亦若此而已矣，又奚事焉【一】！予少而自游于六合之内，予适有瞀病，有长者教予曰：‘若乘日之车而游于襄城之野【二】。'今予病少痊，予又且复游于六合之外。夫为天下亦若此而已。予又奚事焉！【三】”
　　【一】【注】各自若则无事矣，无事乃可以为天下也。
　　　　　【疏】奚，何也。若，如也。夫欲修为天下，亦如治理其身，身既无为，物有何事！故老经云，我无为而民自化。
　　【二】【注】日出而游，日入而息。
　　　　　【疏】六合之内，谓嚣尘之里也。瞀病，谓风眩冒乱也。言我少游至道之境，栖心尘垢之外，而有眩病，未能体真。幸圣人教我修道，昼作夜息，乘日遨游，以此安居而逍遥处世。本有作专字者，谓乘日新以变化。
　　　　　【释文】《予少》诗召反。《瞀》莫豆反，郭音务。李云：风眩貌。司马云：瞀，读曰□，谓眩□也。《长者》丁丈反。《乘日之车》司马云：以日为车也。元嘉本车作居。
　　【三】【注】夫为天下，莫过自放任，自放任矣，物亦奚撄焉！故我无为而民自化。
　　　　　【疏】痊，除也。虚妄之病，久已痊除，任染而游心物外，治身治国，岂有异乎！物我混同，故无事也。
　　　　　【释文】《少痊》七全反。李云：除也。◎庆藩案文选潘安仁闲居赋注引司马云：痊，除也。释文阙。《且复》扶又反。
　　黄帝曰：“夫为天下者，则诚非吾子之事【一】。虽然，请问为天下【二】。”小童辞【三】。
　　【一】【注】事由民作。
　　【二】【注】令民自得，必有道也。
　　　　　【疏】夫牧养苍生，实非圣人务。理虽如此，犹请示以要言。
　　【三】【疏】无所说也。
　　黄帝又问【一】。小童曰：“夫为天下者，亦奚以异乎牧马者哉！亦去其害马者而已矣【二】！”
　　【一】【疏】殷勤请小童也。
　　【二】【注】马以过分为害。
　　　　　【疏】害马者，谓分外之事也。夫治身莫先守分，故牧马之术，可以养民。问既殷勤，聊为此答。
　　　　　【释文】《去其》起吕反。下、注同。
　　黄帝再拜稽首，称天师而退【一】。
　　【一】【注】师夫天然而去其过分，则大隗至也。
　　　　　【疏】顿悟圣言，故身心爱敬，退其分外，至乎大隗，命乎天然之道，其在吾师乎！
　　知士无思虑之变则不乐【一】，辩士无谈说之序则不乐【二】，察士无凌谇之事（一）则不乐【三】，皆囿于物者也【四】。
　　【一】【疏】世属艰危，时逢祸变，知谋之士，思而虑之，如其不然，则不乐也。
　　　　　【释文】《知士》音智。《不乐》音洛。下不乐及注同。
　　【二】【疏】辩类县河，辞同炙輠，无谈说端（叙）〔绪〕，则不欢乐。
　　【三】【疏】机警之士，明察之人，若不容主客问讯，辞锋凌轹，则不乐也。
　　　　　【释文】《察士》李云：察，识也。◎俞樾曰：礼记乡饮酒篇愁以时察，郑注曰：察，犹察察，严杀之貌也。老子俗人察察，河上公注曰：察察，急且疾也。然则察有严急之意，故以凌谇为乐。李云，察，识也，则与上文知士复矣。《凌》李云：谓相凌轹。《谇》音信。广雅云：问也。又音祟，又音峻。一本作说。
　　【四】【注】不能自得于内而乐物于外，故可囿也（二）。故各以所乐囿之，则万物不召而自来，非强之也。
　　　　　【疏】此数人者，各有偏滞，未达大方，并囿域于物也。
　　　　　【释文】《皆囿》音又。《非强》其丈反。
　　　　　【校】（一）阙误引文成张三本事俱作辞。（二）赵谏议本无故可囿也四字。
　　招世之士兴朝【一】，中民之士荣官【二】，筋力之士矜难【三】，勇敢之士奋患【四】，兵革之士乐战【五】，枯槁之士宿名【六】，法律之士广治【七】，礼教（一）之士敬容【八】，仁义之士贵际【九】。农夫无草莱之事则不比，商贾无市井之事则不比【一０】。庶人有旦暮之业则劝【一一】，百工有器械之巧则壮【一二】。钱财不积则贪者忧【一三】，权势不尤则夸者悲【一四】。势物之徒乐变【一五】，遭时有所用，不能无为也【一六】。此皆顺比于岁，不物于易者也【一七】，驰其形性，之万物，终身不反，悲夫【一八】！
　　【一】【疏】推荐忠良，招致人物之士，可以兴于朝廷也。
　　　　　【释文】《兴朝》直遥反。
　　【二】【疏】治理四民，甚能折中，斯人精干局分，可以荣官。
　　　　　【释文】《中民》李云：善治民也。
　　【三】【疏】英髦壮士，有力如虎，时逢难，务于济世也。
　　　　　【释文】《矜难》乃旦反。
　　【四】【疏】武勇之士，果决之人，奋发雄豪，涤除祸患。
　　【五】【疏】情好干戈，志存锋刃，如此之士，乐于征战。
　　【六】【疏】食杼衣褐，形容，留心寝宿，唯在声名也。
　　　　　【释文】《枯槁》苦老反。后章同。《宿名》宿，积久也。王云：枯槁一生以为娱，其所寝宿，唯名而已。◎俞樾曰：宿读为缩。国语楚语缩于财用则匮，战国秦策缩剑将自诛，韦昭高诱注并曰：缩，取也。枯槁之士缩名，犹言取名也。释文曰，宿，积久也，于义未安。又引王云其所寝宿唯名而已，更为迂曲。由不知宿为缩之假字耳。
　　【七】【疏】刑法之士，留情格条，惩恶劝善，其治（方）〔广〕（二）也。
　　　　　【释文】《广治》直吏反。
　　【八】【疏】节文之礼，矜敬容貌。
　　【九】【注】士之不同若此，故当之者不可易其方。
　　　　　【疏】世有迍邅，时逢际会，则施行仁义以着名勋际会也。
　　　　　【释文】《贵际》谓盟会事。◎家世父曰：贵际，谓相与交际，仁义之用行乎交际之间者也。郑康成礼记中庸注：人也，读如相人偶之人，以人意相存问之言。故人与人比而仁见焉，仁义之士所以贵际也。释文，贵际，谓盟会事。误。
　　【一０】【注】能同则事同，所以〔相〕（三）比。
　　　　　　【疏】比，和乐。古者因井为市，故谓之市井也。若乖本务，情必不和也。
　　　　　　【释文】《不比》毗志反，下同。◎俞樾曰：比，通作庀。周官遂师疏云：周礼之内云比者，先郑皆为庀。是也。国语鲁语子将庀季氏之政焉，又曰，夜庀其家事，韦注并曰：庀，治也。农夫惟治草莱之事，故无草莱之事则不庀，商贾惟治市井之事，故无市井之事则不庀也。郭注曰，能同则事同，所以比。是以本字读之，非是。《商贾》音古。
　　【一一】【注】业得其志故劝。
　　　　　　【疏】众庶之人各有事，旦暮称情，故自勉励。
　　【一二】【注】事非其巧则惰。
　　　　　　【疏】壮，盛也。百工功巧，各有器械，能顺其情，事斯盛矣。
　　　　　　【释文】《则壮》李云：壮，犹疾也。《则惰》徒卧反。
　　【一三】【注】物得所耆而乐也。
　　　　　　【释文】《所耆》时志反。《而乐》音洛。
　　【一四】【疏】尤，甚也。夫贪竞之人，必聚财以适性；矜夸之士，假权势以娱心；事苟乖情，则忧悲斯生矣。◎庆藩案文选贾长沙（鹏）〔鵩〕鸟赋注、阮嗣宗咏怀诗注并引司马云：夸，虚名也。释文阙。
　　【一五】【注】权势生于事变。
　　　　　　【疏】夫祸起则权势尤，故以势陵物之徒乐祸变也。
　　【一六】【注】凡此诸士，用各有时，时用则不能自已也。苟不遭时，则虽欲自用，其可得乎！故贵贱无常也。
　　　　　　【疏】以前诸士，遭遇时命，情随事迁，故不能无为也。
　　【一七】【注】士之所能，各有其极，若四时之不可易耳。故当其时物，顺其伦次，则各有用矣。是以顺岁则时序，易性则不物，物而不物，非毁如何！
　　　　　　【疏】（此）〔比〕（四），次第也。夫士之所行，能有长短，用舍随时，（成）〔咸〕有次第，方之岁序炎凉，不易于物。不物，犹不易于物者也。
　　【一八】【注】不守一家之能，而之夫万方以要时利，故有匍匐而归者，所以悲也。
　　　　　　【疏】驰骛身心，潜伏前境，至乎没命，不知反归，顽愚若此，深可悲叹也已矣！◎家世父曰：囿于物者，致用之器也，发之自内者也；时有所用，待用之资也，应之自外者也。性有所倚，才有所偏，内外相须以成能，形性交驰而不反矣。
　　　　　　【释文】《以要》一遥反。《匍》音扶，又音蒲。《匐》音服，又蒲北反。
　　　　　　【校】（一）世德堂本教作乐。（二）广字依正文改。（三）相字依道藏本补。（四）比字依正文改。
　　庄子曰：“射者非前期而中，谓之善射，天下皆羿也，可乎【一】？”
　　【一】【注】不期而中，谓误中者也，非善射也。若谓谬中为善射，是则天下皆可谓之羿，可乎？言不可也。
　　　　　【疏】期，谓准的也。夫射无期准而误中一物，即谓之善射者，若以此为善射，可乎？
　　　　　【释文】《而中》丁仲反，注同。
　　惠子曰：“可【一】。”
　　【一】【疏】谓宇内皆羿也。
　　庄子曰：“天下非有公是也，而各是其所是，天下皆尧也，可乎【一】？”
　　【一】【注】若谓谬中者羿也，则私自是者亦可谓尧矣。庄子以此明妄中者非羿而自是者非尧。
　　　　　【疏】各私其是，故无公是也。而唐尧圣人，对桀为是。若各是其所是，则皆圣人，可乎？言不可。
　　惠子曰：“可【一】。”
　　【一】【疏】言各是其是，天下尽尧，有斯理，而惠施滞辨，有言无实。
　　庄子曰：“然则儒墨杨秉四，与夫子为五，果孰是邪【一】？或者若鲁遽者邪？其弟子曰：‘我得夫子之道矣，吾能冬爨鼎而夏造冰矣【二】。'鲁遽曰：‘是直以阳召阳，以阴召阴，非吾所谓道也。【三】吾示子乎吾道。'于是为之调瑟，废一于堂，废一于室，鼓宫宫动，鼓角角动，音律同矣【四】。夫或改调一弦，于五音无当也，【五】鼓之，二十五弦皆动【六】，未始异于声，而音之君已【七】。且若是者邪【八】？”
　　【一】【注】若皆尧也，则五子何为复（一）相非乎？
　　　　　【疏】儒，姓郑，名缓。墨，名翟也。杨，名朱。秉者，公孙龙字也。此四子者，并聪名过物，盖世雄辨，添惠施为五，各相是非，未知决定用谁为是。若天下皆尧，何为五复相非乎？
　　　　　【释文】《复相》扶又反。
　　【二】【疏】姓鲁，名遽，周初人。云冬取千年燥灰以拥火，须臾出火，可以爨鼎；盛夏以瓦瓶盛水，汤中煮之，县瓶井中，须臾成冰也。而迷惑之俗，自是非他，与鲁无异也。
　　　　　【释文】《鲁遽》音渠，又其据反。李云：鲁遽，人姓名也。一云：周初时人。《爨》七乱反，又七端反。
　　【三】【疏】千年灰阳也，火又阳也，此是以阳召阳；井中阴也，水又阴也，此是以阴召阴。鲁遽此言非其弟子也。
　　【四】【注】俱亦以阳召阳而横自以为是。
　　　　　【疏】废，置也。置一瑟于堂中，置一瑟于室内，鼓堂中宫角，室内弦应而动，斯乃五音六律声同故也，犹是以阳召阳也。
　　　　　【释文】《为之》于伪反。《废一》废，置也。
　　【五】【注】随调而改。
　　　　　【疏】堂中改调一弦，则室内音无复应动，当为律不同故也。
　　　　　【释文】《改调》徒吊反。注皆同。《无当》丁浪反，合也。
</div>
    <div class="pagination">
<a href="庄子集释_page81.html">上一页</a><span>...</span><a href="庄子集释_page77.html">77</a><a href="庄子集释_page78.html">78</a><a href="庄子集释_page79.html">79</a><a href="庄子集释_page80.html">80</a><a href="庄子集释_page81.html">81</a><span class="current-page">82</span><a href="庄子集释_page83.html">83</a><a href="庄子集释_page84.html">84</a><a href="庄子集释_page85.html">85</a><a href="庄子集释_page86.html">86</a><a href="庄子集释_page87.html">87</a><span>...</span><a href="庄子集释_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
