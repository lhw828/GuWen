<!DOCTYPE html>
<html>
<head>
    <meta charset="UTF-8">
    <title>道德真经口义 - 第 3 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道德真经口义 - 第 3 页/共 3 页</h1>
    <div class="content">　　#1与：原本作『誉』，据影宋本改。
　　#2死地：原本作『所地』，据影宋本改。
　　道德真经口义卷之四
　　大国者下流章第六十一
　　大国者下流，天下之交，天下之牝。牝常以静胜牡，以静为下。故大国以下小国，则取小国；小国以下大国，则取大国。故或下以取，或下而取。大国不过以兼畜人，小国不过欲入事人。夫两者各得其所欲，故大者宜为下。
　　此章借大国小国之得所欲，以喻知道之人，宜谦宜静，非教人自下以取胜也。三代而下，世有取国之事，故因其所见以为喻尔。下流者，自处于卑下也。大国之人能自卑下，则可以合天下之交，譬如牝者以静而胜其牡也。自下者以静为道，故曰以静为下。以大取小曰以取，以小取大曰而取，此两句文字亦奇特。大国之意，不过欲兼畜天下之人，以为强盛；小国之意，不过欲镌刺求入于人。二者皆非自下不可，惟能自下，则两者皆得其欲。然则知道之大者，必以谦下为宜矣。此句乃一章之结语，其意但谓强者须能弱，有者须能无，始为知道。一书之主意，章章如此，解者多以其设喻处作真实说，故晦庵有老子劳攘之论。独黄茂材解云，此一章全是借物明道。此语最的当，但不能推之于他章，故亦有未通处。
　　道者万物之奥章第六十二
　　道者万物之奥，善人之宝，不善之所保。美言可以市，尊行可以加人。人之不善，何弃之有？故立天子，置三公，虽有拱璧以先驷马，不如坐进此道。古之所以贵此道者，何也？不曰求以得，有罪以免邪？故为天下贵。
　　道者万物之奥，此提起一句，赞美言之也。此下却言道在天下，人人有之，无智无愚。其为善人者，有道之人固宝之爱之矣。其不善人者，有道之人亦保合容之。此即中以养不中之意。市，人之相与以利交也，亦能为美言以相悦。一乡之间，才有一善可尊者，人亦推敬之，可以加于人之上。以此而观，则此性之善，何尝绝于天下。然则人之不善者，知道之士其可弃之耶？美言可以市，市者，自售也，如今药家有曰不欺广惠者，是以美言自售也。尊行可以加人，如乡落之间，或有长厚者，或有好善者，其乡人亦未尝不称尊之。此二句，盖谓虽庸人亦未尝不知此道之为善。拱璧以先驷马，聘贤之礼也。卑辞厚礼求贤，而致之三公之位，不若能虚能谦以求此道，故曰不如坐进此道。且古之以此道为贵者何也？求则得之，道本在我，为仁由己，由人乎哉。有罪以免者，言一念之善，则可以改过。即恶人斋戒沐浴，可以事上帝也。不曰者，如谓诗不云乎。道无贤愚，悟则得之，此所以为可贵，故曰故为天下贵。
　　为无为章第六十三
　　为无为，事无事，味无味。大小多少。报怨以德。图难于其易，为大于其细。天下难事必作于易，天下大事必作于细。是以圣人终不为大，故能成其大。夫轻诺必寡信，多易必多难。是以圣人犹难之，故终无难。
　　无为而后无不为，故曰为无为。无所事于事，而后能集其事，故曰事无事。无所着于味，而后能知味，故曰味无味。能大者必能小，能多者必能少，能报怨者必以德，能图难者必先易，能为大者必先于其细。自味无味以下，皆譬喻也。难事必作于易，大事必作于细，只是上意申言之也。圣人不自大，而能谦能卑，所以成其大。轻诺者多过当，故铃至于失信。以易心处事者，多至于难成。此亦借喻语也，但添一夫字，其意又是一转。前言易矣，恐人以轻易之心视之，故如此斡转曰易，非轻易也。圣人犹以难心处事，遂至于无难，况他人乎。此意盖谓前言易者，无为无事而易行也，非以轻易为易也。
　　其安易持章第六十四
　　其安易持，其未兆易谋，其脆易破，其微易散。为之于未有，治之于未乱。合抱之木，生于毫末；九层之台，起于累土；千里之行，始于足下。为者败之，执者失之。圣人无为，故无败，无执，故无失。民之从事，常于几成而败之。慎终如始，则无败事。是以圣人欲不欲，不贵难得之货；学不学，复众人之所过，以辅万物之自然，而不敢为。
　　方其安时，持之则易；及至于危，则难持矣。事之未萌，谋之则易；及其形见，则难谋矣。脆而未坚，攻则易破；及其已坚，则难攻矣。迹之尚微，攻之易散；及其已盛，则难散矣。事必为于未有之先，治必谋于未乱之始。合抱之木，其生也，必自毫末而始；九层之台，其筑也，必自一篑之土而始；千里之行必自发足而始。凡此以上，皆言学道者必知几。此几字，有精有粗，如十三之一亦饯也，无始之始亦几也，自然之然亦几也。至于为至于执，则皆有迹矣，故曰为者败之，执者失之。圣人为以不为，执以无执，故无败无失。凡人之从事于斯世，其所为之事，皆有可成之几而常败之者，不见其几而泥其迹也。不求事之终，而致慎于事之始，则无败事矣。众人之所不欲者，圣人欲之；众人之所贵者，圣人不贵之。难得之货，借喻语也。众人之所不学者，圣人学之；众人之所过而不视者，圣人反而视之。复，反也。此亦借喻语也。圣人惟其如此，于事事皆有不敢为之心，而后可以辅万物之自然。
　　古之善为道章第六十五
　　古之善为道者，非以明民，将以愚之。民之难治，以其智多。以智治国，国之贼；不以智治国，国之福。知此两者亦楷式。能知楷式，是谓玄德。玄德深矣、远矣，与物反矣，乃至于大顺。
　　聪明道之累也。圣人之教人，常欲使之晦其聪明，不至于自累，故曰非以明民，将以愚之。愚字下得过当，秦之愚黔首，此语误之。故晦翁所以谓之劳攘也。智巧多，则民愈难治，故以智治国者，反为国之害。盖上下相寻，皆以知巧，则乱之所由生，故曰以智治国，国之贼；不以智治国，国之福。两者，智与不智也。能知智之为贼，不智之为福，则亦可以为天下法矣。能知此法，则可谓之玄妙之德。深矣远矣者，欺美之辞也。反者，复也。与万物皆反复而求其初，则皆归于大顺之中矣。大顺，即自然也。
　　江海为百谷王章第六十六
　　江海所以能为百谷王者，以其善下之，故能为百谷王。是以圣人欲上民，必以言下之；欲先民，必以身后之。是以圣人处上而民不重，处前而民不害。是以天下乐推而不厌。以其不争，故天下莫能与之争。
　　百谷之水，皆归之江海。江海为百谷之尊，而乃居百谷之下，此借物以喻。自卑者人高之，合后者人先之之意。以言下之如曰愚夫愚妇一能胜予是也。以身后之稽乎众，合己从人是也。圣人非歌上民，欲先民而后为此也。其意盖谓虽圣人欲处民上民先，犹且如此，况他人乎？语意抑扬稍过当耳。圣人虽处天下之上，而民不以为压己。虽居天下之前，而民不以为害己。举天下皆乐推之而不厌者，以圣人有不争之道，故天下莫能与之争也。不重，不厌也。一章三是以，亦犹《系辞》一章数是故也。
　　天下皆谓章第六十七
　　天下皆谓我大似不肖。夫惟大，故似不肖。若肖久矣，其细。我有三宝，宝而持之，一曰慈，二曰俭，三曰不敢为天下先。慈故能勇，俭故能广，不敢为天下先，故能成器长。今舍慈且勇，舍俭且广，舍后且先，死矣。夫慈，以战则胜，以守则固。天将救之，以慈卫之。
　　大似不肖，当时有此语也，故老子举以为喻，亦前章不谷孤寡之意。天下皆谓者，言天下皆有此常语也。夫惟大#1，故似不肖，至大者，必以至小之心处之。肖，象也。慊然似无所肖象，自小之意也。若自以为有所肖象，则为细人矣，非大人之量也。此二句乃老子以当时俗语如此发明也。一本于谓我下添道字，其细下添也夫字，皆误也。三宝，其道可宝而用之也。我有者，人人有贵于己也。惟慈故能勇，惟俭故能广，惟能不敢先，故为天下之长。《左传》曰：晋公子广而俭。正用此语。敛，收敌也。广，开豁也。亦小而后能大之意。器，形也，成器即成形也。凡在地之成形者，我皆为之长，故曰成器长。今人舍慈而用其勇，舍俭而用其广，舍后而用其先，此非保身之道也，故曰死矣。战，交物而动也，犹庄子曰与接为构，日以心斗也。守，犹庄子曰纯气之守也。人能以慈为主，则外可胜物，内可自守，故曰以战则胜，以守则固。救，佑助也。卫，自卫其身也。能以慈卫，天所佑也。此语隐然，有讥责今人不能之意。能者天诱其衷#2，则不能者天夺之监矣。前言三宝，此举其一能慈，则二者在其中矣。
　　善为士章第六十八
　　善为士者不武，善战者不怒，善胜者不与，善用人者为之‘下。是谓不争之德，是谓用人之力，是谓配天，古之极。
　　士，士师之官也。武，犹曰健吏也。作士明刑，岂以健吏。战而怒，忿兵也。不与，不与物为对也。用人为之下，即前章以下取国之意。四者之善，皆不争之喻也。不争之德，可以配天，可以屈群力用天下，自古以来无加于此，故曰古之极。
　　用兵有言章第六十九
　　用兵有言：吾不敢为主而为客，不敢进寸而退尺。是谓行无行，攘无臂，仍无敌，执无兵。祸莫大于轻敌，轻敌几丧吾宝。故抗兵相加，一及者胜矣。
　　用兵有言者，亦举当时之语以为喻也。用兵者，不敢为主而为客，重于进而易于退，以不行为行，以不攫为攘，以无求敌而引敌，以无执而为执，此皆兵家示怯示弱，以误敌之计。仍，引也，引敌致师也。如此用兵，方有能胜之道。若轻敌而自矜自眩，则必至于丧败。不争而胜宝也，轻敌以求胜则丧其宝矣。故两敌之国抗兵以相加，能自哀者常胜。哀者，戚然不以用兵为喜也。击鼓其镗，踊跃用兵，则非哀者矣。此章全是借战事以喻道，推此，则书中借喻处，其例甚明。
　　吾盲甚易知章第七十
　　吾言甚易知，甚易行。天下莫能知，莫能行。言有宗，事有君。夫惟无知，是以不我知。知我者希，则我贵矣。是以圣人被褐怀玉。
　　吾言甚易知，甚易行，而天下之人莫有知者，莫有行者，此欺时之不知己也。宗，主也，君亦主也。众言之中有至言，故曰言有宗。举世之事，道为之主，故曰事有君。世无知至言至道之人，所以莫有知我者，故曰夫惟无知，始不我知。既言天下不我知矣，又曰知我者希，则我贵矣，此即前章不笑不足以为道之意。圣人之道，足于己而不形于外，犹被褐而怀玉，故人不得见之也。
　　知不知章第七十一
　　知不知上，不知知病。夫惟病病，是以不病。圣人不病，以其病病，是以不病。
　　于其至知，而若不知，此道之上也。于不可知之中，而自以为知，此学道之病也。人能病其知之为病，则无此病矣。圣人之所以不病者，盖知此知之为病而病之，所以不病。此一章文最奇，或以上为尚，又于首句添两矣字，误矣。
　　民不畏威章第七十二
　　民不畏威，大威至矣。无狭其所居，无厌其所生。夫惟不厌，是以不厌。是以圣人自知不自见，自爱不自贵，故去彼取此。
　　不畏刑者常遭刑，章首之言借喻也。居，广居也。生，长生久视之理也。人皆自狭其所居，自厌其所生，不安于退而务进，不观于无而惑于有，是自狭也，自厌也。无者，戒敕之辞，言才可如此也。夫惟不厌者而能久安，故曰是以不厌，只就下句紬绎。一厌字不及狭字文法也。圣人虽知道，而若不自见，然能晦也。虽爱其身，而若不自贵，然能谦能贱也。去彼者，去众人狭厌之心。而自取足于斯道也，故曰取此。
　　页于敢章第七十三
　　勇于敢则杀，勇于不敢则活。此两者，或利或害。天之所恶，孰知其故？是以圣人犹难之。天之道，不争而善胜，不言而善应，不召而自来，坦然而善谋。天网恢恢，疏而不失。
　　勇于敢为者，必至于自笺其身。临事而惧，是勇于不敢也。活者，可以自全也。敢者之害，不敢者之利，二者甚晓然。天道恶盈而好谦，则勇于敢者，非特人恶之，天亦恶之也。而世之人未有知其然者，故曰孰知其故，欺世人之不知也。圣人犹难之者，言圣人于此，亦以此道为难能也。天惟不争，而万物莫得而传之；天惟不言，而自有感应之理；阴阳之往来，不待人召之而自至。坦然，简易也。干以易知，坤以简能，即坦然善谋之意也。天道恢恢，譬如网然，虽甚疏阔而无有漏失者，言善恶吉凶，无一毫不定也。圣人之于道，虽以无为不争，而是非善否，一毫不可乱。此数句又以天喻道也。
　　民不畏死章第七十四
　　民不畏死，奈何以惧之？若使民常畏死，而为奇者，吾得执而杀之？，孰敢？常有司杀者杀。夫代司杀者杀，是谓代大匠斲。夫代大匠斲者，希有不伤手矣。
　　此章言人之分别善恶。自为好恶，至于泰甚者，皆非知道也，故以世之用刑者喻之。言用刑者不过以死惧其民，而民何尝畏死。使民果有畏死之心，则为奇寰者，吾执而刑之，则自此人皆不敢为矣，故曰吾得执而杀之，孰敢。今奇寰者未尝不杀，而民之犯者曰众，则民何尝畏死哉？司杀者，造物也。天地之间为善为恶，常有造物者司生杀之权，其可杀者造物自杀之，故曰常有司杀者杀。为国而切切于用刑，是代造物者司杀也。以我之拙工，而代大匠斲削，则鲜有不伤其手者，此借喻之中又借喻也。此章亦因当时嗜杀，故有此言，其意亦岂尽废刑哉？天讨有罪，只无容心可矣。
　　民之饥章第七十五
　　民之饥，以其上食税之多，是以饥。民之难治，以其上之有为，是以难治。民之轻死，以其求生之厚，是以轻死。夫惟无以生为者，是贤于贵生。
　　食税之多，言取于民者太过也。上之有为，言为治者过用智术也。上贵利则民愈饥，上好智则民愈难治，此两句亦借喻也。凡人过于自爱，反以丧其身，饮食太多，亦能生病，此其一也。过于自爱自养，欲以谋生，故曰求生之厚。轻用其身以自取死，故曰轻死。忘其身而后身存，故曰无以生为者，贤于贵生。贵生，犹前章曰益生，求生之厚者也。贤，犹胜也。
　　人之生章第七十六
　　人之生也柔弱，其死也坚强。万物草木之生也柔脆，其死也枯槁。故坚强者死之徒，柔弱者生之徒。是以兵强则不胜，木强则共。强大处下，柔弱处上。
　　柔弱、坚强，皆借喻也。老子之学主于尚柔，故以人与草木之生死为喻。徒，类也。是以而下，又以兵与木而喻之。兵之恃强者必不胜，木之初生者皆柔，久而坚强，至于拱把，则将枯矣。故知道者以柔弱为上，坚强为下。共，犹宰上木拱之拱也。
　　天之道章第七十七
　　天之道，其犹张弓乎？高者抑之，下者举之，有余者损之，不足者补之。天之道损有余而补不足，人之道则不然，损不足以奉有余。孰能有余以奉天下？唯有道者，是以圣人为而不恃，功成而不处，其不欲见贤。
　　天之道恶盈而好谦，犹弓之张者，不久则必弛也。高者必至于自抑，有余者必至于自损，而自下者必举，自屈者必伸，自损者必益，是天之于物，每每然也。而人之为道，何为而不然，乃欲损人而益己，不足，而为一己之有余唯有道之人，乃能损我之有余以奉天下，故曰孰能有余以奉天下，惟有道者。《易》言损益，亦是此意，此亦借以喻道也。圣人所以虽有为于天下，而不以自恃，虽功成而不居其功，虽有至贤之行，而不欲以此自见。此为道日损，必至于损之而又损也。
　　天下柔弱章第七十八
　　天下柔弱莫过于水，而攻坚强者莫之能胜#3，其无以易之。弱之胜强，柔之胜刚，天下莫不知，莫能行。故圣人云：受国之垢，是谓社稷主；受国之不祥，是谓天下王。正言若反。
　　水为至弱，而能攻坚强，世未有能胜之者。千金之堤，败于蚁穴之漏，是弱之胜强者。无以易于水也，故曰其无以易之。弱能胜强，柔能胜刚，如水之易见，人莫不知之。而至道在于能柔能弱者，莫之能行也，故古之圣人常有言曰：能受一国之垢者，方可为社稷主，能受一国之不祥者，方可为天下王。此即知其荣，守其辱之意。不祥者，不美之名也。盖位至高者，不可与天下求胜，须能忍辱，则可以居人之上。垢与不祥，不可受之受也，似反一世之常言，其实正论，故曰正言若反。圣人云三字自佳，一本以云为言误也。
　　和大怨章第七十九
　　和大怨，必有余怨，安可以为善？是以圣人执左契，而不责于人。有德司契，无德司彻。天道无亲，常与善人。
　　恩怨两忘，方知至道。人有大怨于
　　我，而必欲与之和，虽无执怨之心，犹知怨之为怨，则此心亦未化矣。虽曰能与之和，此心未化，则余怨尚在，安得谓之善道，此诚至理之言，亦借喻也。左契者，如今人合同文字也，一人得左，一人得右，故曰左契。此契在我，则其物必可索，圣人虽执此契，而不以索于人，忘而化也，此亦借喻之语。有德者则司主此契而无求索之心，无德者则以明白为主。彻，明也，犹今人言必与之讨分晓也。有德司契者，善人也。天虽无私亲，而此等有德之人，天必佑之，故曰常与善人。
　　小国寡民章第八十
　　小国寡民，使有什伯人之器而不用，使民重死而不远徙。虽有舟舆，无所乘之；虽有甲兵，无所陈之；使民复结绳而用之。甘其食，美其服，安其居，乐其俗。邻国相望，鸡狗之声相闻，民至老死不相往来。
　　小国寡民，犹孟子言得百里之地，皆可以朝诸侯，一天下之意。老子盖曰，有道之人若得至小之国，不多之民井而居之，使有什伯，如今人之保伍也，人人皆有可用之器，而不求自用。是人皆有士君子之行，而安于自退也。重死而不远徙，小人皆畏罪不为恶，而各安其居也。虽有舟舆，无所乘之，不致远以求利也。虽有甲兵而不陈列，不恃力以求胜也。合书契而用结绳，复于素朴也。甘食美衣，安居而乐俗，邻国虽近，鸡狗之声虽相闻，而老死不相往来，各自足而不相求也。此老子因战国纷争，而思上古淳朴之俗，欲复见之也。观其所言，亦有自用之意。
　　信言不美章第八十一
　　信言不美，美言不信。善者不辩，辩者不善。知者不博，博者不知。圣人不积，既以为人己愈有，既以与人己愈多。天之道，利而不害；圣人之道，为而不争。
　　真实之言，则无华采；有华采者，非真实之言也。庄子曰：言隐于荣华。即此意也。善，纯也。纯德之人则无所容言，又何辫乎？好辫则非纯德者矣。知道之知，不以博物为能，以博物为夸，非知道者也。圣人之道，虚一而已，何所积乎？未尝不为人也，而在己者愈有；未尝不与人也，而在己者愈多。其犹天道然，虚而不屈，动而愈出。为人、与人，言以道化物也。天之道虽有美利，而不言所利，则但见有利而无害。才有利之之名，则害亦见矣。圣人之道无为而无不为，而未尝自恃其有，故不与物争，而天下莫能与争。一书之意，大抵以不争为主，故亦以此语结之。
　　道德真经口义卷之四竟
　　#1夫惟大：『夫』原作『大』，据影宋本改。
　　#2天诱其衷：『衷』原作『重』，据影宋本改。
　　#3攻：原本作『功』，据影宋本改。
　　
</div>
    <div class="pagination">
<a href="道德真经口义_page2.html">上一页</a><a href="道德真经口义.html">1</a><a href="道德真经口义_page2.html">2</a><span class="current-page">3</span>
    </div>
    <div class="pagination"><a href="index.html">返回目录</a></div>
</body>
</html>
