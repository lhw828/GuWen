<!DOCTYPE html>
<html>
<head>
    <meta charset="UTF-8">
    <title>庄子集释 - 第 14 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄子集释 - 第 14 页/共 100 页</h1>
    <div class="content">　　【三】【注】罪则无矣，化则未也。
　　　　　【疏】胡，何也。颜回化卫，止有是法，才可独善，未及济时，故何可以及化也。又解：若止而勿行，于理便是，如其适卫，必自遭殆也。
　　【四】【注】挟三术以适彼，非无心而付之天下也。
　　　　　【疏】夫圣人虚己，应时无心，譬彼明镜，方兹虚谷。今颜回预作言教，方思虑可不，既非忘淡薄，故知师其有心也。
　　　　　【释文】《挟三》户牒反。
　　颜回曰：“吾无以进矣，敢问其方【一】。”
　　【一】【疏】颜生三术，一朝顿尽，化卫之道，进趣无方，更请圣师，庶闻妙法。
　　仲尼曰：“斋，吾将语若！有〔心〕（一）而为之，其易邪【一】？易之者，天不宜【二】。”
　　【一】【注】夫有其心而为之（二）者，诚未易也。
　　　　　【疏】颜回殷勤致请，尼父为说心斋。但能虚忘，吾当告汝，必有其心为作，便乖心斋之妙。故有心而索玄道，诚未易者也。
　　　　　【释文】《曰齐》本亦作斋，同，侧皆反。下同。◎卢文弨曰：今本作斋。《其易》以豉反。后皆同。向崔云：轻易也。
　　【二】【注】以有为为易，未见其宜也。
　　　　　【疏】尔雅云，夏曰皓天。言其气皓汗也。以有为之心而行道为易者，天之下，不见其宜。言不宜以有为心斋也。
　　　　　【释文】《天》徐胡老反。向云：天，自然也。◎卢文弨曰：旧本皞从白，今从注本从日。
　　　　　【校】（一）心字依阙误引张君房本及注文补。（二）赵谏议本无之字。
　　颜回曰：“回之家贫，唯不饮酒不茹荤者数月矣。如此，则可以为斋乎【一】？”
　　【一】【疏】茹，食也。荤，辛菜也。斋，齐也，谓心迹俱不染尘境也。颜子家贫，儒史具悉，无酒可饮，无荤可茹，箪瓢蔬素，已经数月，请若此得为斋不。
　　　　　【释文】《不茹》徐音汝，食也。《荤》徐许云反。《数月》色主反。
　　曰：“是祭祀之斋，非心斋也【一】。”
　　【一】【疏】尼父答言，此是祭祀神君献宗庙，俗中致斋之法，非所谓心斋者也。
　　回曰：“敢问心斋【一】。”
　　【一】【疏】向说家贫，事当祭祀。心斋之术，请示其方。
　　仲尼曰：“若一志【一】，无听之以耳而听之以心【二】，无听之以心而听之以气【三】！听止于耳【四】，心止于符【五】。气也者，虚而待物者也【六】。唯道集虚。虚者，心斋也【七】。”
　　【一】【注】去异端而任独（者）也（乎）（一）。
　　　　　【疏】志一汝心，无复异端，凝寂虚忘，冥符独化。此下答于颜子，广示心斋之术者也。
　　　　　【释文】《去异》起吕反。下同。
　　【二】【疏】耳根虚寂，不凝宫商，反听无声，凝神心符。
　　【三】【疏】心有知觉，犹起攀缘；气无情虑，虚柔任物。故去彼知觉，取此虚柔，遣之又遣，渐阶玄妙也乎！
　　【四】【疏】不着声尘，止于听。此释无听之以耳也。
　　【五】【疏】符，合也。心起缘虑，必与境合，庶令凝寂，不复与境相符。此释无听之以心者也。
　　【六】【注】（遣）〔遗〕（二）耳目，去心意，而符气性之自得，此虚以待物者也。
　　　　　【疏】如气柔弱虚空，其心寂泊忘怀，方能应物。此解而听之以气也。◎俞樾曰：上文云，无听之以耳而听之以心，无听之以心而听之以气。此文听止于耳，当作耳止于听，传写误倒也，乃申说无听之以耳之义。言耳之为用止于听而已，故无听之以耳也。心止于符，乃申说无听之以心之义。言心之用止于符而已，故无听之以心也。符之言合也，言与物合也，与物合，则非虚而待物之谓矣。气也者虚而待物者也，乃申说气字，明当听之以气也。郭注曰遗耳目去心意等语，误以符气二字连读，不特失其义，且不成句矣。
　　【七】【注】虚其心则至道集于怀也。
　　　　　【疏】唯此真道，集在虚心。故如虚心者，心斋妙道也。
　　　　　【校】（一）者乎二字依世德堂本删。（二）遗字依世德堂本及诸子平议改。
　　颜回曰：“回之未始得使，实自回也【一】；得使之也，未始有回也【二】；可谓虚乎？”
　　【一】【注】未始使心斋，故有其身。
　　　　　【疏】未禀心斋之教，犹怀封滞之心，既不能隳体以忘身，尚谓颜回之实有也。
　　　　　【释文】《未始得使》绝句。崔读至实字绝句。
　　【二】【注】既得心斋之使，则无其身。
　　　　　【疏】既得夫子之教，使其人以虚斋，遂能物我洞忘，未尝〔回〕之可有也。
　　夫子曰：“尽矣【一】。吾语若！若能入游其樊而无感其名，【二】入则鸣，不入则止【三】。无门无毒【四】，一宅而寓于不得已【五】，则几矣【六】。
　　【一】【疏】夫子向说心斋之妙，妙尽于斯。
　　【二】【注】放心自得之场，当于实而止。
　　　　　【疏】夫子语颜生化卫之要，慎莫据其枢要，且复游入蕃傍，亦宜晦迹消声，不可以名智感物。樊，蕃也。
　　【三】【注】譬之宫商，应而无心，故曰鸣也。夫无心而应者，任彼耳，不强应也。
　　　　　【疏】若已道狎卫侯，则可鸣声匡救；如其谏不入耳，则宜缄口忘言。强显忠贞，必遭祸害。
　　　　　【释文】《不强》其丈反。
　　【四】【注】使物自若，无门者也；付天下之自安，无毒者也。毒，治也。
　　　　　【疏】毒，治也。如水如镜，应感虚怀，己不预作也。
　　　　　【释文】《无毒》如字，治也。崔本作每，云：贪也。◎家世父曰：说文：毒，厚也。老子：亭之毒之。无门者，入焉不测其方；无毒者，游焉不泥其迹。应乎自然之符，斯能入游其藩而无感其名。◎李桢曰：门毒对文，毒与门不同类。说文：毒，厚也。害人之艹，往往而生，义亦不合。毒乃壔之假借。许壔下云：保也，亦曰高土也，读若毒。与此注自安义合。张行孚说文发疑曰：壔者，累土为台以传信，即吕氏春秋所谓为高保祷于王路，置鼓其上，远近相闻是也。祷当为壔之讹。壔是保卫之所，故借其义为保卫。易经、庄、老三毒字，正是此义，（老子亭之毒之，周易以此毒天下而民从之，毒字并是假借。）广雅所以有毒安也一训。按（捣）〔壔〕为毒本字，正与门同类，所以门毒对文。读都皓切，音之转也。
　　【五】【注】不得已者，理之必然者也，体至一之宅而会乎必然之符者也。
　　　　　【疏】宅，居处也。处心至一之道，不得止而应之，机感冥会，非预谋也。
　　　　　【释文】《而寓》崔本作如愚。
　　【六】【注】理尽于斯。
　　　　　【疏】几，尽也。应物理尽于斯也。
　　绝迹易，无行地难【一】。为人使易以伪，为天使难以伪【二】。闻以有翼飞者矣，未闻以无翼飞者也；闻以有知知者矣，未闻以无知知者也【三】。瞻彼阕者，虚室生白【四】，吉祥止止【五】。夫且不止，是之谓坐驰【六】。夫徇耳目内通而外于心知，鬼神将来舍，而况人乎【七】！是万物之化也，禹舜之所纽也，伏戏几蘧之所行终，而况散焉者乎【八】！”
　　【一】【注】不行则易，欲行而不践地，不可能也；无为则易，欲为而不伤性，不可得也。
　　　　　【疏】夫端居绝迹，理在不难；行不践地，故当不易。亦犹无为虚寂，应感则易；有为思虑，涉物则难。其理必然，故举斯譬矣。
　　　　　【释文】《绝迹易无》绝句。向崔皆以无字属下句。◎卢文弨曰：此读谬甚，何不依注？
　　【二】【注】视听之所得者粗，故易欺也；至于自然之报细，故难伪也。则失真少者，不全亦少；失真多者，不全亦多；失得之报，未有不当其分者也。而欲违天为伪，不亦难乎！
　　　　　【疏】夫人情驱使，其法粗浅，（而）所以易欺；天然驭用，斯理微细，是故难矫。故知人间涉物，必须率性任真也。
　　　　　【释文】《者粗》音。
　　【三】【注】言必有其具，乃能其事，今无至虚之宅，无由有化物之实也。
　　　　　【疏】夫鸟无六翮，必不可以抟空；人无二知，亦未能以接物也。
　　　　　【释文】《有知知者》上音智，下如字。下句同。
　　【四】【注】夫视有若无，虚室者也。虚室（一）而纯白独生矣。
　　　　　【疏】瞻，观照也。彼，前境也。阕，空也。观察万有，悉皆空寂，故能虚其心室，乃照真源，而智惠明白，随用而生。白，道也。
　　　　　【释文】《阕者》徐苦穴反。司马云：空也。《虚室生白》崔云：白者，日光所照也。司马云：室比喻心，心能空虚，则纯白独生也。
　　【五】【注】夫吉祥之所集者，至虚至静也。
　　　　　【疏】吉者，福善之事。祥者，嘉庆之征。止者，凝静之智。言吉祥善福，止在凝静之心，亦能致吉祥之善应也。◎俞樾曰：止止连文，于义无取。淮南子俶真篇作虚室生白，吉祥止也，疑此文下止字亦也字之误。唐卢重元注列子天瑞篇曰，虚室生白，吉祥止耳，亦可证止止连文之误。
　　【六】【注】若夫不止于当，不会于极，此为以应坐之日而驰骛不息也。故外敌未至而内已困矣，岂能化物哉！
　　　　　【疏】苟不能形同槁木，心若死灰，则虽容仪端拱，而精神驰骛，（不）〔可〕谓形坐而心驰者也。
　　【七】【注】夫使耳目闭而自然得者，心知之用外矣。故将任性直通，无往不冥，尚无幽昧之责，而况人间之累乎！
　　　　　【疏】徇，使也。夫能令根窍内通，不缘于物境，精神安静，（志）〔忘〕外于心知者，斯则外遣于形，内忘于智，则隳体黜聪，虚怀任物，鬼神冥附而舍止，不亦当乎！人伦钻仰而归依，固其宜矣。故外篇云无鬼责无人非也。
　　　　　【释文】《夫徇》辞俊反。徐辞伦反。李云：使也。《心知》音智，注同。
　　【八】【注】言物无贵贱，未有不由心知耳目以自通者也。故世之所谓知者，岂欲知而知哉？所谓见者，岂为（二）见而见哉？若夫知见可以欲（而）为〔而〕（三）得者，则欲贤可以得贤，为圣可以得圣乎？固不可矣。而世不知知之自知，因欲为知以知之；不见见之自见，因欲为见以见之；不知生之自生，又将为生以生之。故见目而求离朱之明，见耳而责师旷之聪，故心神奔驰于内，耳目竭丧于外，处身不适而与物不冥矣。不冥矣，而能合乎人间之变，应乎世世之节者，未之有也。
　　　　　【疏】是，指斥之名也，此近指以前心斋等法，能造化万物，孕育苍生也。伏牛乘马，号曰伏戏，姓风，即太昊。几蘧者，三皇已前无文字之君也。言此心斋之道，夏禹虞舜以为应物纲纽，伏戏几蘧行之以终其身，而况世间凡鄙疏散之人，轨辙此道而欲化物。
　　　　　【释文】《所纽》徐女酒反。崔云：系而行之曰纽。简文云：纽，本也。《伏戏》本又作羲，亦作牺，同。许宜反。即大□，三皇之始也。《几蘧》其居反。向云：古之帝王也。李云：上古帝王。《散焉》悉旦反。李云：放也。崔云：德不及圣王为散。《之聪》一本作听。《竭丧》息浪反。
　　　　　【校】（一）虚室二字赵谏议本互易。（二）为字世德堂本作谓，赵本亦作为。（三）为而依世德堂本互易。
　　叶公子高将使于齐，问于仲尼曰：“王使诸梁也甚重【一】，齐之待使者，盖将甚敬而不急【二】。匹夫犹未可动，而况诸侯乎！吾甚栗之【三】。子常语诸梁也曰：‘凡事若小若大，寡不道以欢成（一）【四】。事若不成，则必有人道之患【五】；事若成，则必有阴阳之患【六】。若成若不成而后无患者，唯有德者能之【七】。'吾食也执粗而不臧，爨无欲清之人【八】。今吾朝受命而夕饮冰，我其内热与【九】！吾未至乎事之情，而既有阴阳之患矣；事若不成，必有人道之患。是两也【一０】，为人臣者不足以任之，子其有以语我来【一一】！”
　　【一】【注】重其使，欲有所求也。
　　　　　【疏】楚庄王之玄孙尹成子，名诸梁，字子高，食采于叶，僭号称公。王者，春秋实为楚子，而僭称王。齐，即姜姓太公之裔。其先禹之四岳，或封于吕，故谓太公为吕望。周武王封太公于营丘，是为齐国。齐楚二国，结好往来，玉帛使乎，相继不绝，或急难而求救，或问罪而请兵，情事不轻，委寄甚重，是故诸梁忧虑，询道仲尼也。
　　　　　【释文】《叶公》音摄。《子高》楚大夫，为叶县尹，僭称公，姓沈，名诸梁，字子高。《将使》所吏反。注及下待使同。
　　【二】【注】恐直空报其敬，而不肯急应其求也。
　　　　　【疏】齐侯迹尔往来，心无真实，至于迎待楚使，甚自殷勤，所请事情，未达依允。奉命既重，预有此忧。
　　【三】【疏】匹夫鄙志，尚不可动，况夫五等，如何可动！以此而量，甚为忧栗之也。
　　　　　【释文】《栗之》音栗。李云：惧也。
　　【四】【注】夫事无大小，少有不言以成为欢者耳。此仲尼之所曾告诸梁者也。
　　　　　【疏】子者，仲尼。寡之言少。夫经营事绪，抑乃多端。虽复大小不同，而莫不以成遂为欢适也。故诸梁引前所禀，用发后机也。
　　　　　【释文】《常语》鱼据反。下同。◎卢文弨曰：今本书常作尝。
　　【五】【注】夫以成为欢者，不成则怒矣。此楚王之所不能免也。
　　　　　【疏】情若乖阻，事不成遂，则有人伦之道，刑罚之忧。
　　【六】【注】人患虽去，然喜惧战于胸中，固已结冰于五藏矣。
　　　　　【疏】喜则阳舒，忧则阴惨。事既成遂，中情允惬，变昔日之忧为今时之喜。喜惧交集于一心，阴阳勃战于五藏，冰聚结，非患如何？故下文云。
　　　　　【释文】《藏矣》才浪反。
　　【七】【注】成败若任之于彼而莫足以患心者，唯有德者乎！
　　　　　【疏】安得丧于灵府，任成败于前涂，不以忧喜累心者，其唯盛德焉！
　　【八】【注】对火而不思凉，明其所馔俭薄也。
　　　　　【疏】臧，善也。清，凉也。承命严重，心怀怖惧，执用粗餐，不暇精膳。所馔既其俭薄，爨人不欲思凉，燃火不多，无热可避之也。
</div>
    <div class="pagination">
<a href="庄子集释_page13.html">上一页</a><span>...</span><a href="庄子集释_page9.html">9</a><a href="庄子集释_page10.html">10</a><a href="庄子集释_page11.html">11</a><a href="庄子集释_page12.html">12</a><a href="庄子集释_page13.html">13</a><span class="current-page">14</span><a href="庄子集释_page15.html">15</a><a href="庄子集释_page16.html">16</a><a href="庄子集释_page17.html">17</a><a href="庄子集释_page18.html">18</a><a href="庄子集释_page19.html">19</a><span>...</span><a href="庄子集释_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
