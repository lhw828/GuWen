<!DOCTYPE html>
<html>
 <head>
  <meta charset="utf-8"/>
  <title>
   太平经 - 第 5 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平经 - 第 5 页/共 6 页
  </h1>
  <div class="content">
   其欲效吾书，视其真与伪者，以治日向太平，以为天信。
　　其欲知寿可得与不者，取诀於太平之后也。如未太平，先人流灾为害，难以效命，以为天信矣。
　　太阳欲知太平者，取诀於由断金也。
　　水与火欲厌绝奸臣，诀不得作者，取诀於由断金衰市酒也。
　　欲得天道大兴法者，取诀於拘校众文，与凡人诀辞也。
　　欲得良药者，取诀於拘校凡方文，而效之也。
　　欲得疾太平者，取诀於悉出真文，而绝去邪伪文也。
　　欲乐思人，不复杀伤女者，取诀於各居其处，随其力衣食，勿使还愁苦父母，而反逆也。
　　欲除疾病而大开道者，取诀於丹书吞字也。欲知集行书诀也，如其文而重丁宁，善约束之。行之一日，消百害猾人心，一旦转而都正也，以为天信。
　　瑞议训诀第一百七十四
　　请问瑞者，何等之名字也？子何故因为愚邪？不敢故愚也，实不及。愿天师不弃，示以一言。行，安坐。瑞者，清也，静也，端也，正也，专也，一也。心与天地同，不犯时令也。愿闻以何知其清静端正专一邪？善哉，子之问也。夫天地之性，自古到今，善者致善，恶者致恶，正者致正，邪者致邪。此自然之术，无可怪也。故人心端正清静，至诚感天，无有恶意，瑞应善物为其出。子欲重知其大信，古者大圣贤，皆用心清静专一，故能致瑞应也。诸邪用心佞伪，皆无善应。此天地之大明征也。子知之邪？唯唯。亦有应邪？然邪者致邪，亦是其应也。不调者致不调，和者致和，此天之应明效也。善哉善哉。愚生解矣。
　　忠孝上异闻诀第一百七十五
　　请问人之为善也，上孝子上忠臣上顺弟子，当思上何等於其君父师哉？当上其异闻珍宝，希见之文，而得上者是也。忠臣孝子顺弟子，常可乐为也，何不上同闻，而上异闻邪？同闻上自有之，何须复上邪？愚生不晓其意。行，且使子知其审实。天下所来所珍，悉未尝见而善珍者也，以上其君，是上忠臣也。未尝见善食，以上其亲，是上孝子也。未尝见之说，以上其师，是上善顺弟子也。子知之邪？唯唯。愿闻上同事，上之所有而重上之，何也？然皆应故其上，罪不除。何其重也？子应不晓之生，人之所常有，重皆厌之，何须复上之邪？上人所厌，名为故其上也。下而故其上，於子意宁当坐不邪？愚生已觉矣。故得瑞应善物，希见之珍，当上於君父师也。上之所自有，慎无上也。是故自古及今，大圣之定凡事也，去同取异，乃得天地之心意，此之谓也。子晓邪？善哉善哉。
　　灾病证书欲藏诀第一百七十六
　　请问：天师书，以何知其欲见行，以何知其欲见逃也？子欲明之邪？以灾病为证也。出而病人，即天欲藏也。逃而病人，即天欲出行也。以何重明之？以天行四时气，生养万物，随天意也。凡物乐出，而反逃藏之，大凶矣。凡物欲逃藏，而反出之，亦大凶也。悉为逆天命，后皆有大灾矣。子欲乐知吾天，天乐行不，以是为占也。真人知之邪？唯唯。是故自古到今，举事不详悉。失天道意，故生承负也。是故使民至於无道而治，共乱天正道，人异政治，故人民万物多被冤也。愿请问：夫无道乃重死罪之法也，天师何不为制作重刑死法，而各以其罪罪之？今天下之事，各以其罪罪之，为平也。今天师不以其无道罪之，何也？不可也。何故？夫先人但为小小误失，道行有之耳，不足以罪也。后生人者承负之，畜积为过也。虽其触死，其行邪伪空虚者，后生人皆学於先生人，虽失天道，为无道而治者，皆师师相传，更以相教示，非一人造此过也，故不可予其重刑也。念下古人罪过，皆足以死。又神圣为法，不可一旦予人重刑，灭人世类也。故天遣吾下者，革其行，除其责，而不章更，天地人且共治之，使神病灾之也。后世人见是，吾受天教之明效也。子知之邪？唯唯。行语竟，天辞绝，传之德君。唯唯。行去，勿复问。唯唯。
　　右凡诀瑞应说在下。
　　太平经卷之一百八竟
　　太平经卷之一百九
　　雨手策字要记第一百七十七
　　天有两手，乃常共成凡事。其一手有病邪恶，则无有成事。天大怨之，地以为忌，天下乱而无成功，一由此一手邪恶而不并力。凡事尽不理，六方不太平，亦由此两手有病邪恶，而不并力所致。吉凶安危，一由此两手。真人亦岂深知之邪？不及，唯天师开示其要意，使得知之则知之。不者终古冥冥昏乱，无从得知之也。天师者，乃天地凡事教化之本也，虽难，安得不言哉？善哉，真人之求问事之辞也。天使子主问乎？其言要而口口。诺。安坐，为诸真人具说其意。天下象而行之，无复凶乱事。天上诸神名为两手策字，为要记，国家行之则长存，凡人行之则久富。要道将出，近在凡人之身。今为诸真人分别言之。唯唯。天地者，主造出生凡事之两手也。四时者，主传养凡物之两手也。五行者，主传成凡物相付与之两手也。男女夫妇者，主传统天地阴阳之两手也。师弟子者，主传相教通达凡事文书道德之两手也。君与臣者，主传治理凡事人民诸物之两手也。此有六事，才举其纲，见其治耳，不可胜书也。凡事相须而成事者，皆两手也。天上名为重规沓矩，皆当相应者也。一手邪恶不等无成事，天上名为大乱之治，六方八远名为鳏寡断嗣，日以响衰。无成事，即由此两手不并力也。善哉善哉。请问天上何故正名此为两手哉？善乎，子之问也，得其意。两手者，言其齐同并力，无前无却，乃后事可成也。两手不并力者，事不可成也。故凡事者，象此两手，皆当各得其人。并力同心，象此两手，乃吉安太平之气立至也。不象此两手者，亿亿万年不能出上皇太平气也。太平气常欲出，若天常欲由此两手，久不调御之，故使闭不得通，出治悒悒何訾，咎在此两手不调。若两手平调者，此上皇太平气出，前后至不相须。善哉善哉。是故天地不并力，万物凡事无从得出；四时不并力，凡物无从得长；五行不并力，凡物无从得成；君臣不并力，凡事无从得理；夫妇不并力，子孙无从得长，家道无从得立；师弟子不并力，凡结事无缘得解，道德无从得兴，蒙雾无从得通，六方八远大化无从得行。是故皆当并力，比若两手，乃可通也，不若两手，故日致凶也。虽治疗之无益也，犹无从得成功也。但空久愁苦，而日日凶凶。故凡象此两手者，选举当得其人，不得其人者，天上诸神名为半死，不持一手独作，安有能成功成事哉？真人为天来远问，凡疑事宜深思此意以赤心，心生於火，还以付火，为治象民，则延年益寿，万不失一，吾不欺子也。以示德君，以示凡人，贤者各思其意，无敢犯者也。用之名为自厚自养，不用之名为自愁自苦。神哉，吾之为道，纯天意也。但可前不可却，但可顺不可逆，顺之纯得天心也。逆之事乱。乱祸汹汹，人意西，天意东，名为与天意不同。善哉善哉。行，子可谓已觉知之矣。
　　四吉四凶诀第一百七十八
　　真人前，今凡人举士，以贡帝王，付国家，得其人#1。是二大凶也。其人恶，则其学弃，污辱先师圣贤业，祸及其师，是三大凶也。又举之者不信，共欺其上，贡非其人，乱天仪、污列宿，天疾之地怨之，国君恶之，圣贤非之，是为世大佞妄语之子。当坐是事，不得天地鬼神诛，则人当害之，辱其先人，祸及妻子后生，是四大凶也。犯四大凶，贡非其人也，乃使帝王愁苦，治云乱。凡害气动起，不可禁止，前后不理，更相承负。天地大怒，群神战斗，六方不喜，八远乖错，终古不理，天上名是为曰减年短命之符。何故名是为短命之符哉？然治当长，反为其短，年当多，反为其少，举事逢凶，无益於身，天地不悦，除算减年，故天上名为短命之符也。善哉善哉。愚生闻命矣。然子可谓口口知之矣。慎此天上文以示德君，以示凡贤，下及民贤。为人上求士，不可不详，为人下贡士，不可不忠。后世传详诵此书文，结於胸心中，急举士不若此，天地不复喜也。知而故为，其过重哉。真人慎之。唯唯。诚受教敕，不敢犯禁忌，余力行。子可谓慎事，得天命矣。
　　右天地手策贡士四吉四凶短命符续命符安国得天地心群神喜谶。
　　太平经卷之一百九竟
　　#1此句下有大段缺文。参见合校。
　　太平经卷之一百一十
　　大功益年书出岁月戒第一百七十九
　　惟上古之道，修身正己，不敢犯神灵之所记，乃敢求生索活於天君，不敢自恣，恐不全。日念生意，与神为臣，表其类也。欲得尽忠直之言，与诸所部主者之神，各各分明是非，乃敢信理曲直耳，何日有忘须臾之间。上有占人，具知是非，何所隐匿，何所有不信者也。故得自理，求念本根，未曾有小不善之界也。但自惜得为人，依仰元气，使得蠕动之物，所不睹见灾异之属。但人负信於誓言，两不相信，故有所不安。天地中和上下，各自有信，人不得知其要，而言何独有善有恶耶？灾异悉所从生。人食五常之气，无所不禀，无所不依，无所不行，独何不奉知，古有知人相及逮乎？此为失善从恶，令命不全，何独而是耶？故天君言，有善有恶，善可令同。所以然者，当令有分别，不可自从，善当上行，恶当见刑，何得与善相及耶？以人意言之，亦为可知，自有当直之者。故设恶以分明天地四时五行之意，使知成生为重，增其命年。人得生成之道，承用其禁，不敢触忌。以是言之，天知愚人甚薄，而无报复之意，逆天所施为，证天所施为，加人所施行邪，中类反当活恶疾善也。故圣人知阴阳之会，贤人理其曲直，解其未知，使各自知分画不相怨。善自命长，恶自命短，何可所疑所怨乎？人人为不如六畜、飞鸟走兽、水中物耶？以为人无状邪，天使然也。天同欲使为善耳，不欲令为恶也。如善恶同其苦乐耳。富贵寿老，天在上为，不能分别好丑，使无知人得气扬声，言我与汝曹等耳。行善何至用是，故进益善，令久生，其人薄者念之等耳。比恶亡命，乃欲正悔过，见善与从事，见恶退止。日夜克躬思省，所负既复。小生得与人等，虽不仙度，可竟所受，不中亡年，是为可矣。俗人之所长须臾耳。不念久生，可上及知士，有心念索生，故不作恶耳。天见其善，使可安为，更求富有子孙，虽不尽得，尚有所望，何为作恶久灭亡，自以当可竟年。不知天遣神往记之，过无大小，天皆知之。簿疏善恶之籍，岁日月拘校，前后除算减年，其恶不止，便见鬼门。地神召问，其所为辞语同不同，复苦鬼治之，治后乃服。上名命曹上对，算尽当入土，愆流后生，是非恶所致邪？人何为不欲生乎？人无所照见乃如是，何所怨咎乎？同十月之子，独何为不善，施恶不息，安得久乎？愚士之计，壹何不与小善合乎？行复道小不急之事，凡人所为，各不同计，自以为可，所触所犯，皆欲得人利，人亦不欲利之。善利得生须臾，恶利不久，以善不久，居地上也。故使有天地知不乎？天使人为善，故生之，而反为恶。故使主恶之鬼，久随之不解，有解不止，余鬼上之，辄生其事，故使随人不置也。知不乎？此书先进善退恶，古今文也。自不从其长命就恶，无可奈何，鬼使得不白也。故有过者，没形於土耳。精神不安，未知所止，是谁过乎？人行且自详思念，取便安勿非，所言辞语，前后复重，其所道非一事，故重耳。人命近在汝身，何为叩心仰呼天乎？有身不自清，当清谁乎？有身不自爱，当爱谁乎？有身不自成，当成谁乎？有身不自念，当念谁乎？有身不自责，当责谁乎？复思此言，无怨鬼神。见善白善，见恶白恶，皆不同也。复知之乎？辞小止，有恶不息，文书不绝，人没乃止，此戒可知为恶，自负其身耳，不负他人也，复知之乎？行顺所言，可思无离於心，离之为败；不可复理，与鬼同伍，何得活乎？念生得生，是为知，恶会当尽，不得久在，知之不乎？行复小说，人居天地之间，皆得为人，奈何忘天地恩乎？此为何等哉？其愚乃如是，不能改，何所复望乎？欲望天报，当自责，恳恻垂泪而行。言我蒙恩得为人，与万物绝殊，天使有异，能言能语，见好丑，知善恶可不之事，当自详慎，所言反天辞，令不奉顺，是为大逆不道之人，天安从得久与从事乎？故置凶神，古观之还辞如所言，其人自不好善，天君言：前已有文书不绝，部主者下收其魂，骨肉付地主，不须时，恶人不可数闻，故自损威怒，还就儒雅，改易其恶，采取众善，着之於内，以心置心。神言：我受天心教勑，使主随人心，其不得有小脱，善恶辄有傍神复得心。神言益复悲楚，未知吉凶，故自恐在恶伍之部。日夜自惟，不知当所自置，故不敢有不善之意。唯诸神相假借，使得自责，不用神诫，被诛不恨。天君遣大神下言：此人有自责悔过，不犯所禁，假之假之，后有不善，取之未晚。见神言日夜长息，恐身过未悉除，久不与太阳气通，而在死伍之部，益复笃，不知而何也。受勑劝未能通达，静於闲处自省，责过所负，以谢天地四时五行诸所部神。天君聆听，令自思惟。上古之人皆有知虑，不敢犯禁，自修自正，恐见有失，动辄为不承命，失其年。用是之故，不敢小解，过辄有罚首，以是自省自爱，敬重禁忌，不敢有违失意。复见责问，心常恐悸，怅然失气，负天心，言有小不称，是为文烦，辄考问实核。所言所信，可可以得名誉，及其身无信，久亡人年。故复思念，不失我心，切怛恐怖，不敢自安。舍气而行，常自恋慕，贪与天地四时五行，共承统而行，不敢有小过差，心自忿，当前后深知至意，不失其常，念恩不违精实，贪生望活，何有小恶闻上乎？结躯行相承事，何敢有解意，恐不能得上至意，不知如何也。心益复悸切，自安无益。天寿难得，一失不可复还。远俗日久，而反中折，当顾望下，是令怅然，故自敕惶栗而已。常恐一旦大小不称见退，愁懑在心，自责自过。既蒙天恩，得展舒前命，饥渴之情不敢忘，得活而已。诸大神哀省，录示元元，禀气於天厨，驾乘天气。而行薄所主，防禁众多，不可有失亡。身虽鄙贱，不足荣宠，亦不以不肖故，能见嫌疑也。真以心求进索生，唯大神原省语言，使见四时五行生成，复见日月难报，想不见中弃。正营之人，不敢自远，倾倒枕席。大神言：此人自师化乃如是，何忧无蒙保者邪？往昔有是人，天右哀之，近在左右。今见在视事久远，多知虑，所古。所语，无不得天君腹心者。且为之为，生伏地泣出而言，被勑觉寤，乃以先古有心忠诚，进在所知，无不包怀闻之，何敢比望先之人乎？大神言：持是有信之人相语者，欲令相生为行比望耳，人有不及时。生言：大神乃开导大分明，生等比众多，独见异，使有开思，是恩极重，何时教大神乎？大神言：思从中出，发愤念之为报。生言：自分不知所奉上，虽自天有珍奇可好者，思复上之，见勑发愤想念，是为可诚受，是言非口辞相报有文也，诚日夜惟思，不敢有解。大神言：所诫众多，所谏亦非一人所问，持是久远相语者，诚重生耳，言特见厚哀尤深。天君闻之，呼大神曰：比生何从发起，自致大神异语乎？大神言：见此学人尤信，故为道难易。天君言：见善进之，使及是，是其宜也。大神言：天君召问，是信生。生言：不敢希望及天左侧也，愿在无职之处，自力尽忠而已。大神言：皆当有所部主，乃见信理。如是诚侥幸，甚得大分，不敢有小不称者也。大神言：是生见化乃如是，宜且复进，可及先古。生言：不敢进长寿也，其人所贪也。大神言：是天愿。生言：是本因大神所保，不敢失大神之戒也。天君知此二人相谏勑，尤深善之，使自相教也。
　　惟上古圣人之为道也，乃出自然。心知天上之治，所施行皆豫知者。音声彻通，还知形容，自视心昭然意解。知当救之事，吉凶之会，了然可知。心内欣然，乃知得天之福也。使见前行之事，皆戒笃达。自惟蒙恩见宠遇，得与诸六神相持日久，辄见教戒，使不危。窥望四表，上下通洞，益复哀哀。心中欢然，复得近期，并及所不闻，是皆天大神恩力所施化。大神言：是诸神共知，进者有命，录籍有真，未生豫着其人岁月日时，在长寿之曹，年数且升，乃施名各通，在北极真人主之。变易骨体，身轻润泽生光，时暮得药，以成精华。所在化为无不成，出窈入冥，丝发之间，何所不通。圣人言：实有是从俗，成食从地，阴神出，安得不重乎？易之为轻，乃上是易。大神恩不能报，功大施，想大恩，忍不及。使得苏息之间深厚，非辞所报。大神言：是天禀人命禄相当，直非大神意所施为，见善荐之，是神福也，何所报谢乎？恐其后有疑，为施禁固者，使圣知教戒，后人照知之耳，圣人自有知，无所勑也。圣人言：已得被报，虽生录籍，会当有教导不及。大神言：是生之语傥然谦者，是其宜也。生重见辞，前后悉备，唯大神以成就恩意，生见人分人也，而不敢自解，而有骄慢也。请复於闲静之处伸力，大神所教施，愿念不逮之生。大神言：尽辞前后可知，余无所戒也。辞别各宜照所言。生言：受戒之日，不敢解止须臾也，但恐未能卒竟之耳。唯蒙扶将，使得视息复生望，倾侧在心，唯大神时时相存教勑，是恩不小。大神言：是生之所言宜称之。生言：唯唯。不敢以身自防。大神言：成名之人，精进有益，兼并部主非一。天君闻之，大神戒圣人相对辞语，为有知之人，宜勿忽解。命可至无訾之寿，各还就所部，见善当进之大神。圣人言：俱受天君教，尽力有效，有效不敢倦时也。天君言：成人者为自成。唯唯。
　　惟上古得道之人，亦自法度未生有录籍，录籍在长寿之文，须年日月当斗之时，传在中极。中极一名昆仑，辄部主者往录其人姓名，不得有脱。数使往动摇支节，屈申转倾，反覆教戒，勑随神屈折，以药饮之，骨节开炼，虽不时相见者，知其可坚与不也，示之志不倾也。贪生恶色，思行天上之神，数使往实核有岁数，乃令拜受不足之文，心言出辞，使知所行防禁，传示学者，不用神文，言自已赍书且竟，神乃知相对语言，亦连岁月，积千三百二十日，乃将与俱见大神，通元气，行自然。天君簿见密勑，所案行不得有私相信，感心易意，行无失误。大神言：已算计诸神所假禀，常以八月晦日，录诸山海陵池、通水河梁、淮济江湖所受出入之簿，各分明。天君有所劳赐有簿署天君前自复数通藏金室署，有心之人令主天君所问，辄当承所教，宜日夜不解，属主室之人勿失所索部，别令可知应得有心之人，须以定录簿。当有使神主为计名诸当上下，先时百日皆文上勿有失脱。如有文书不相应，计曹不举者并坐。先勑令勿犯神书言。此书出后三岁八月，乃示俗人，如有道信文者，大可示之。天君有教言：此人先时有承负，勑神为解除收藏，未藏者为藏之。大神言：此人贫厄勑空虚日久，恐不自全，得天君腹心，乃令神收藏，不藏者其主未藏者时，恐不如所言也。前乞勑拜谢受恩，虽日月未至，诸先时一月令知之。天君言：下所部神将士众田地中，勿失时以藏，为作姓名，令地主敬慎，使有神灵往来，有欲从愿所求，听之有信之，后宜慎之。大神言：如是必海内闻知，好道之人将相扶承，事之敬之。天君言：有功之人，亦自当见敬。大神言：此人年未满，期未至，请至期教其所报谢，当时未升，其舍空虚，无以自衣，有道者给食，至时止。天君言：是小事耳。以天官给家，有家有心者。大神言：请如所道。勑天官给所当得，此人空虚日久，与食令足。大神言：令勑天官神给姓名，勿令空乏。天君言善。
　　惟上古之人，皆得天报应，有信可成，乃令受命，为神所护视，恐有毁缺，日夜占之。见为善助其欢悦，不欲闻其恶，常置长寿之曹，心使为善，无有恶时，使有进善，有孝忠顺之意。所承所行，不敢以意，承教而行，人谓无知，我亦见知之。人有善大恩，有哀以思，力自喜。加人久见狐疑，尤恶先没，用是自损度自约，恐犯恶人，日夜惶惧，不知如何也。天生人知善恶，行善有信，天不欲令有恶闻也，用是欲贪生恶死，亦不敢犯禁，如所妨害於身也。故因缘天气，得与通人之辞语，言自往来，知人情意，见其不善，而退自责，恐有文书污名存其中也。如人当时意加施於人，诚不敢对首理委曲，得自责所施行。不得人意，过多难除。故人来悔易势，当时锋通，以为命可再得也。不意天遣大神，占之尤恶。先入土，用是自慰，隐忍不敢当恶。格辞有小异意，既得天恩，假其须臾，使得苏息，长有活之望，是天之部分也。以故得有分意，命不久存。用是之故，复益怅然有惭之心。欲见天神，求哀教戒，照未知之事，防备未来，当与天心合，可得小如意。贪上有计虑之人，并思善恶，得不见之勑。乃见大神，苦甘自道生，求俗之人贪及上，以故自修自正。唯大神勑厉其不足，使觉寤望戒左侧，唯大神哀省索生之人。大神言：何惜禁戒乎？想自深知之，辞令各自吐写情实，但恐不如所言，且复谛之，计从心出，宜复熟念。生言：皆感恐既身及之，何敢不从心出乎？大神言：如是为发，且复还静处，惟思之有不足乃求。生言：禀知希疏少，未得大通着之戒也，匍匐须教，乃敢进见。大神言；如欲尽精诚，有功可得及之。努力自念，从生以来，功效所进，解先人承负，承负除解，过尽亦当上，何所疑也。且复慎所言，宜勿外意也。生言：受勑见戒，不敢余力而不进善也。已善复恶，自与命戏耳。大神言：善人也宜复屈意，虽心劳命之日，当时微苦用心不解，复后得福。生受勑，诚归闲静处，思失自责。大神言：思从中出，天神知之，勿倦也。生以年穷尽乃止。大神言：有行乃如是，何忧不前乎？天君闻之，重勑大神，使欲进者，观其所为，积岁月日，各令有部，有功当上，名须缺补。上古之人心言口语，皆知人情无文而治，表裹外内具见其信，各不相负。天有要令，犯者尤丑，辄见治问，责其过咎。用是之故，益复悸动。恻然念天恩所施行，使得全完为人，知好恶之义，人以此等念恩深厚，不知以何报之。但心思欲进，而有忠诚之信，所为所作，承奉不敢失小差，恐为众神所白，见过於上，有不竟年命之寿。以是益复感伤忧心，不敢自解，而望报施之意。实贪生与诸天神共承天心，有善者财小过除，竟其年耳。如有大功，增命益年，承事元气，合精华照见所知，复受大恩，非辞所报，但独心不知如何也。唯诸大神共省哀录，不及教戒，使见知虑，知天上所施，禁忌众多，当辄相承，不得有失也。唯大神惟其不足，见戒不敢忘大分，受施不忘生恩意也。大神言：生自有知之人，何所教勑，但当顺天所为，勿逆其心。见勑戒，应时奉行，勿失脱而已，是为得天心意矣。赏罚有轻重，宜各实之，勿有失误。得为可余少所戒，宜详慎所言，出辞当谛思之，令可行。有小妄者，辄以心自况之从善，是为小戒。余者当平生之言见深戒，不有失神意也。自惜童蒙，未见大分。故固大神重戒，所照众多，知虑广博，无所不包。唯大神重戒，欲蒙其德，不逆所言。唯复顾意，伏须重戒。大神言：是语可知天上之施与，中知地下傍行等耳，法律相应，无有差也。自有相教者，且随其主，勿逆而已。生言：自分当戒也，法律虽同，而用心少得其意也。天心难知其诀。大神言：是皆实无欺而已，乃豫知天君意所施为者，为上第一之人，可在天君左侧。有功劳赐赏，谦逊不敢尽受，益复竭尽筋力，用心乙密为大。故天君重复自面勑教人，是生之福也。所主众多，平心为行，是自可矣。生言：不敢，乃望在天君左侧也，见活而已。但思忠孝，顺理尽节，不敢受重赐，但恐无功耳。如小功效之日，令生身日明，长见生日久矣。但思无极，不敢有不思过须臾也，得见温言，心志饱满，大神与生同居，对治无思也。诚复受恩，出入上下，时小相戒，是大神之恩，不可中谢。但心意恋慕，常在心中，不敢解止。天君闻之，知之士所行，莫不得愿也。常能自责过负，想不中恶，勑大神教戒之，使及上勿倦也。上善之人，皆生於自然，皆有历纪，着善籍之文，名之为善人之籍。常有善人之行，未尝有恶称。行止出入，辄闻善意，未尝有恶，故名善人。动辄进之於人，众奇为不见之物，得上於尊。尊者见之，或善其言，或贪其善行，或贪其诚，或贪其见爱，或贪其孝忠，或贪其久所言，或亦贪其见信，是善之善也。故名之为善。时见宠荣，复贪得长游，复贪得神仙，复贪得不死位，复贪使众神，是善人之贪也。行仰善，与天地四时五行合信，诸神相爱，有知相教，有奇文异策相与见，空缺相荐相保。有小有异言相谏正，正有珍奇相遗。共进於天神，欲见敬求戒思过，恐有不称天之大神也。常日夜进心念笃，见善从心，思闻善言，忠直之志，完躯之人，爱其命年，常恐一朝有异，小不善之意。闻人有过，助其自悔。主其有知，善所谏，用其人言，并见其荣，善教戒人求生索活之道。是善人之极，但当有功，不敢违神之愿，思慕长在，复得行见人之愿所当逮及。唯天大神，通达辞令，检勑所行防禁，得小失相假忍，使思其意。天恩广大，多所爱伤，使得自思，悔过命长，是大分之施也。但恐不而卒竟恩贷，唯诸大神原其不及。愿蒙不见之戒，使得思乐，其志广见，唯思重勑。大神言：上天地各有文理，知用前，不知自却，此自然耳，不惜爱戒而不相教也。见众善之人无有疑，何所复戒，但且详念所言，相副而已。是善人之愿也，宜复明之。生言：自不肖，行不纯质，以故自亲大神所禁戒者。数蒙厚遇，辄见思念，显见以故复诣，不知厌足，天使其然。大神言：是生受自然之姿，天使来问者，知其同不耳，何所嫌疑乎？密欲来承勑者，皆言自情实，少双辞语，出於华耳。会以心自正者少，故使有空缺转补，是生短也，宜复慎之勿解也。生言：禀性迟钝，设意不失，但以文自防也，唯哀之不耳。大神言：是亦出於知，知善行善，知信行信，知忠行忠，知顺行顺，知孝行孝，恶无从得复前也。想生自知，是故重之耳。生诚怅然曰：是生所闻，是大善。是有重戒出其中，大神所道乃如是，何敢有懈慢之意乎？是为活生之意，蒙宠如是，不知何所用报大神恩也。大神言：是曹事视之，而不足为戒，念可行宜复成名，可及上无疑，行自得之，何所报谢乎？辞令自善，不得相闻语耳。生言：是戒使生长，得有活之望，请於无知之处，思惟所言。大神言：当知生辞勿离於内也，前后所戒，来学问之人如此矣。生言：谁当肯相勑如此乎？生禄命，大神喜之，时约勑前后备足，但无以副恩，诚惭无以自置。天君闻之：是善之善，善中尤善，可兼行诸部，勿使有失。大神还语生：天君所勑，恩荣如是，宜勿犯之。唯唯。上德之人乃与天地之间，当化成之事，使各如愿。善者着善之文，不失其常，不失其宜，是为上德。无所不成，无所不就，不失其明，不失其实，不失阴阳所生成，不失四时主生之气所出入，不失五行之成，不失日月星宿，不失其度数，不失吉凶之期，不失有灾异之变，不失水旱之纪，人命短长，不失所禀系星宿厚薄之意，是上德所当行也。故言有德之人，无所不照，无所不见，上下中和，各从其宜。就其德，各不失其名。是为顺常长生之文，莫不被荣。万物岩牙部甲而生，垂枝布叶，以当衣裳，雾露霜雪时雨，以当饮食，生长自成覆叶实，令给人地之长，名为水母，民名为瓜。盛夏热时，以当水浆，天下所仰，人无大小皆食之。是德人承天统，成天形於地，以给民食。行恩布施，无不被德，以自饱满，是天恩。非也。天所施生甚大，不顺命，反言自然，是为逆耳。故使德人上知天意，教民作法，无失天心，有养长大，使得为人。复知文理，行成德就，可上及天士。天上之事，功劳有差，德人主知地之事，令民依仰，重见恩施，不能以时报之。德人为天行气，上下中央，不得其所者，人反轻天所施为，是正令天怒不止，神灵不爱人，侵夺年命，反自怨非天，是愚甚剧。故下神书，使住勑为施禁固既民不犯。有豫知来事，远恶趣善，不犯所禁，复得见天道所师化，无不从之化者。故使人主为作羽翼，开导头尾，成其所为城郭，倬然可知。知上及大化，并理元气，复知人事。是亦有禄有命之人，皆先知之，随人化可得延之期，天亦爱之。善神随护，使不中恶。心使见善，恶者不得以为比等。故天重善，使得从愿，不侵不克如其平，殊能过善，天复增其命年，不危陷是非大恩也。当报何疑，前有大善，所行合天心意，近之左侧，恶气不来。不敢视之，延命无穷，是恩难报，报之不以珍奇。但写心归诚，自实有信，不负所言，是为有报为报，为知不乎？知善为善，见信行信，是人所长也。且宜照之，勿自疑。前有信人，已寿无极，化为神灵，所兼备足，功劳所致，复知之乎？故德人有知之士，所得上进，天甚爱之。不其文章，知命不怨天，行各自慎，勿非有邪，教人为善，复得天心意者，命自长。事皆天君出，不得留止。俗人难化，化之以渐，无有卒暴。详慎所言，勿为神所记，各慎所部，文书簿领，自有期度，勿相踰越。见善进之，见恶当改，勿有所疑。贪生之人，自不忘天所施为。故重之者，诚爱人之命耳。念善得善，寿不疑也。天君爱信知不乎？详慎神文，勿以自试。天下之事，孝忠诚信为大，故勿得自放恣。复夺人算，不得久长。慎之慎之，勿懈也，懈为自疑耳，疑之自令不令，知不乎，知不乎。
　　右天上文解六极大集天上八月校书象天地法以除灾害。
　　太平经卷之一百一十竟
　　太平经卷之一百一十一
　　大圣上章诀第一百八十
　　惟始大圣德之人，乃承元气自然精光相感动，乃为大圣。悉知当所施，辄如天意，不失其元气之志。常行上为大神辅相，如国有公卿，心知大神之指历文书相通，上章各有荐举，宜得其人，使可保有言事，辄用天君以事，更明堂得书，辄下无失期，辄得朝上之恩贷。自天君曰：不谈朝廷旨，请寄之人，文书所上，皆自平均，无有怨讼者。各自身受恩分，赏罚有差，何有分争者乎？大圣先知，天君所当施行之事，安得有失乎？俗人不知，以为如民长吏，安能知诏书所当道下文乎？天上之事，音声遥相闻，安得有隐也。此在自然之中相检，何有脱时乎？天君日夜预知，天上地下中和之间，大小乙密事，悉自知之。诸神何得自在乎？故记首尾善恶，使神疏记，天君亲随月建斗纲传治，不失常意，皆修正不敢犯之。故言天遣心神，在人腹中，与天遥相见，音声相闻，安得不知人民善恶乎？天君言善信举之，恶无信下之，不但天上欲得善信人也，中和地下亦然。人不深知当来之事，故使有心志之久久，与大神同路，是天之所近。比如国有忠臣良吏，不离左侧，但人自不信天，天何时当信有二心之人乎？中不为天不如民人邪？虫蚁之人亦何因缘，得天心意，所寿贪惜，此人不时相亲者。过起於民，收摄十三於后，亦有岁数。见有心之人不念俗事，贪进求生，故神告其心出之耳。有心志之人，可与从事对谈，诚信之，无有心志。念众口当食求利，衣温饭饱，礼费相随，驱使贫弱，自以高明，非天腹心也。行不纯质，复欲求道索久生，是正为索所不得，罪大重，少有贳时。此为知不乎，当白日升上之人，求生有籍，着文北极天君内簿，有数通。无有心志之人，何因缘得着录有姓名乎？强学之人学之，得天腹心者，可竟天年。殊能思尽力有功效者，转死籍之文，复得小生，何时当得驾乘精气，为天行事乎？是为可知得书感心，泣出自责，言我同十月之子施行，独不得上心意，而在死伍之中，是行何一不得上意，是我之过也。天地上中和，皆当从天恩生，而反多不信，是罪之重也。何可望乎？天上诸神闻知，言此人自责自悔，不避昼夜，积有岁数，其人可原，白之天君。天君言：人能自责悔过者，令有生录籍之神，移在寿曹，百二十使有续世者，相贫者令有子孙，得富贵少命子孙单。所以然者，富贵之人有子孙，家强自畜，不畏天地，轻以伤人以灭世，以财自壅，杀伤无数。故天不与其子孙，为恶不息，安得与善而寿乎？此为知不乎？大神遣小神，下令各受其命，长短之事从出，无所疑也。思之复思书辞，可知小大念后，有失脱之文，当疏记。
　　有德人禄命诀第一百八十一
　　惟太上有德之人，各自有理，深知未然之事，照达上下，莫不得开。心之所念，常不离於内，思尽所知，而奉行大化，布置正天下，所当奉述，皆不失其宜。笃达四方，意常通问，正其纲纪，星宿而置，列在四维。罗列各有文章，所行目有其常，系命上下，各有短长。生命之日，司候在房，记着录籍，不可有忘。命在子午，其命自长。丑未之年，不失土乡。寿小薄，不宜有恶，使付土乡。寿未尽，籍记在旁，虽见王相，月建气以不长。所以然者，在土之乡，故令坤艮之乡，其寿自减，生日及时，三土相望。其日以生不进，价作己钱。从岁至岁，少有利时。辰戌之岁，天门地户，天土地土，自当所生。天地土生上草木，天地土生下草木，天土出圣智土，地土有贤。虽有衡，衡伍不相干，人不知之，反言年在辰戌，建相破，以为大恶。天门地户相对，阴阳相望，生日直之。天戊日复直岁生，是为大德之人无所妨，固宜勿惶惧。地土出贤为之，府土乃所居。何有恶者，人自不知，以土为人，皆属土府。寿命有期，直圣得圣，直贤得贤，是天常法，禄命自当。或出神仙。寅申之岁，其人似虎，日月相直，殊不得相比。所以然者，寅为文章，在木之乡，山林猛兽，自不可当。但宜清洁，天遣令狩，不宜数见，多畏之者，名之为虎。年在寅中，命亦复长，三寅合生，乃可久长。申为其冲，了不相亡，多恶畏夜，但能缘木上下，所畏众多。其命在金，行害伤人。故令小寿，是为可知。事神忽荒，精邪厌畏无常，少有利时。卯酉之命，各直其月，其月复同。卯主於东，击命东星，多所生活，人民饮食。卯故言东方，正卯为东之中。春生荣华，夏长其实，无所不施，莫不被德。故名东星为仁，不忍中伤。天惜人年，复得久长。西正酉复在金乡，喜行战斗，不得久长。行恶自然，何从久生，虽得王相月建，裁自如耳。其六七恶，日亡其过半，是为可知。巳亥之期年以生，各置其月，复以其名为之，重阴无阳，命自不长。三阴会时会复当，故言巳亥，拘主开藏。亥主西北，巳主东南，所向所为，少得其宜，治生难以进，寿难以长。故言十文转相通，十干名功，复宜天算，计其短长，相推为命，天之行何得自从。故今大德之人并领其文，籍系星宿，命在天曹。外内有簿，上下八方，皆有文理，何得自从。人不得其数，反言何负於天。行善可尽年命，行恶失长就短。恶恶不止，祸及未生，何可希望，行自得之。其命亦薄，不尽其算，阁在天上，以遗善人，可戒子孙慎之。反正悔过，可复竟年，各自分明。计其所为，勿怨天神。努力为善，子孙延年，不者自在，可无怨天。复小正复念，其后复疑者，当平之矣。 
　　善仁人自贵年在寿曹诀第一百八十二
　　惟太上善人之为行也，乃预知天地表里，出入阴阳，道其纲纪，发中念之，不忘其理。顺天而行，不敢有疑，用是得成，奉天大施。思念在身，行无愆负，微禀自然，数见戒前后可知。人自犯之，亦无所怨。从古以来，小有信人，信欲相欺，不念其后。故令天地瞑怒殊不止，贤圣有知自悔耳，天知之教之。不用人言。反恶意相视，谏之不用，但欲自可。此人无知，甚於畜产。用是之故，故自责过，负安从起，日夜思人，不解行所负，何所怨咎。但自无状，不计其咎，妄为不当行。不承大教，而反自在，自令命短，何所怨咎。时念上古得仙度世之人，何从起念之，见书皆言忠孝，敬事父母，兄弟和睦，无有表裹，上下合同，知天禁。神主为理，白其过失，无有休止，修身自省，既得生耳。受命有期，安得自在，念之心痛，泪下沾衣，无有解已。日惜年命，恐不得寿。见长命之人问之，言有忠孝不失天地之心意，助四时生，助五行成，不敢毁当生之物。为善不行侵人，无所欺抵，诚信不敢有所负。行成於人众，不敢失於亲而亏闾里，出辄相报。其以时还，未曾大醉卧於市里。贤知相随，不顾愚子，念恩於天地，不敢望报，自责而已。复有过失，承负所起，自责有岁数，乃感动耳。生俗多过负；了无有解。已愁毒而行，不知所止。每见人有过，复还责己，不知安错，思见善文，及其善戒，禄命侥幸，逢天大神戒书文，反覆思计，念之过多，无有解已。叩头自搏而啼鸣，有身不能自正，而反多怨。禁书致重，而自触之，致命不寿，晨夜自悔。冀复小久，不敢施恶，更念当行恩德布施，蒙得其理，无有恶言，但见泪耳，感伤於心。天神闻知，来下言，此人为谁，何一悲楚。窥见大德之人，延命久长在。问之言，此但行应天心，合地意，是故得寿耳。还归靖舍念之，如太上德人之言，以故自省也。使神见自责悔，人还上天道言，有悔过人啼泪而行，未曾有止时，恐见不活，以故自责。大神闻知，言天君常勑诸神曰：有功善之人为忠孝顺，所言进独其人也。因白天君。天君言：闻知此人自责悔过，有岁数也。此本俗人耳，而自责过无解已，更为上善人也。大神数往占视之，知行何如有善意，欲进者且着命年在寿曹，观其所为，乃得复补不足。大神言：此人自责大久，承负除解，请须有阙上补，名为太上善人，可以报下不及者。天君言：太上善人之行，必当如其言。大神数勑之，护视成神上之，皆须其年数勿侵也。大神言：此人本无籍文也，得勑在寿曹，请须上阙，补以年次，不相踰越。天君言：得次补缺之日，数上其姓名勿失期。大神唯唯。
　　惟太上仁人为行也，乃积功累行於天。天乃听信，使助东星布置当生之物，华实以给民食，使得温饱。形身长大，展转相养，阴阳接会，男女成形，老小相次，禀命於天数。於星二十八宿展转相成，日月照察不得脱，更直相生，何有解息。但人不知，以为各自主，名虽有主，更相检持。所以然者，人命有短长，春秋冬夏，更有生死无常。故使相主，移转相问，寿算增减，转相付授。故言四时五行日月星宿皆持命，善者增加，恶者自退去，计过大小，自有法常。案法如行，有何脱者？天上地下，相承如表里，复置诸神并相使。故言天君勑命曹，各各相移，更为直符，不得小私，从上占下，何得有失有性之人，自无恶意，虽有小恶，还悔其事，过则除解。有文书常入之籍，恶者付下曹，善者白善，恶者白恶，吉凶之神，各各自随所入，恶能自悔，转名在善曹中。善为恶，复移在恶曹，何有解息？地上之生人中，有胎未生，名姓在不死之录。年满行成，生者摄录，令有保者乃上之。所以然者，其寿难待重之，故令保者过并责。以是故自不忠孝顺无功者，皆无保任者，但为生先祖绩，使有祀耳，殊为恶不止，何有得后生食者乎？食粪之人，亦安从得与天大神久共事乎？粪中之有应天书度者，天遣神教之。岁月旦满，勑天大仓守神，断有形之物，禀天大仓气食消化，令轻化神灵，出窈入冥，乃上姓名，不在簿中。何有求生，人安从知之。人自善无失天心，大神动其心，使乐为生，道俗人自贪之。所以然者，自行恶无一善时，但贪好衣车乘，相随自得，不满之命，天地亦不夺其愿也。恶人亦不得久视天日月星宿也，当归长夜，何得久在。此人不得自师为善者，天知为恶可久前，故使食有形之食。故藏土下，主为地神使，不得复生，故以书相示，令知之耳。或有尸解分形，骨体以分。尸在一身，精神为人尸，使人见之，皆言已死。后有知者，见其在也，此尸解人也。久久有岁数，次上为白日升天者。使有岁数功多成，更生光照，助天神周徧，复还止云中，所部界皆有尸解仙人，主知人鬼者。有道之家，其去者得封，为鬼之尊者，名为地灵祇，亦得带紫艾青黄。所主有上下，转有所至，为恶闻得片退，与鬼为伍，知不乎？故言死生异路，安得相比。行，辞小复息念，其后遗脱不足者，当说之。
　　惟太上善人之为行也，乃表知天地当行之事，各有所主，各有其辞，各修其事，各成其神，各名其功，各行其忠，各理其文，各布施於人，各道其进，各得天地腹心，各不失四时五行之生成。乃应太上善之人，是天之信，地所保，皆得中和之心腹，知人情出入内外，承令而行，不敢失大圣之人意，下不敢犯诸神所禁。常念成人，使乐为善人。令得天心地意，从表定裹，成功於身，使得长生，在不死之籍，得与大神从事对职。却知是非，忠诚於天，照见日月星宿，不失法度，不失志意。常生贪活，思奉承天化，复知地理。心乃欢喜，复知吉凶之籍，存亡之事，欲与自然同其路。行少恶贪，见大神之戒，闵伤未知，照其不逮，使及长生之录，见天君蒙其生活，久在不死之籍。行天上之事，下通地理，所照见所闻，目明耳聪，远知无极去来之事。文书通辞，复知要妙，是太上善人之愿也。唯天上大神照知指愿，贪慕自然，表纪合生气而行，无有穷已。常言天不夺人愿，地不夺人所安，是自然不敢有毛发之系，而烦苦诸神，深记文墨也。日夜思念过负，恐有不称太上君之意。何惜何爱，而不尽忠诚孝顺乎？当自言被受恩施，得荣华，不望报，天心重爱，但自过责，少所贳也。唯大神原之戒之，不及恋慕之，不敢自远。常独念恩不报，罪还着身，恐不辞解，但恻怛而已。虽见原省，使得自思念所负。大神言：太上善之人思过自责，文辞逢出上闻，是其文辞延及也，但恐不知所言耳。天信尤善尊之，可至无极之寿，宜当复遥心，勿忘天所生大施之分。太上之君善之，言生自命好生，不顾财色，见活之人，常思与同久，何时当妄行不道，无心之意不报重恩乎？但自惜年生以来，不见大分耳。唯蒙恩教戒，使知分理，当言知命不怨天，不敢自怨而妨活也。心相加，当有贪时邪？但自恐年命穷尽，不见天之大施分部耶？唯复勑戒愚蒙之生，使有知虑为大恩，非辞所报也。但克心念，常在於内，不忘其饥渴，求戒见活，唯蒙原省。大神言：我本从诸神自进於天君，无有小失，助天地有功之谕，上籍在天君，何时当相忘乎？请白生辞令自责，有岁数贪慕天化，其人在录籍与不？天君言：自责之人皆於自然，亦神所资善也。使主案天文籍之人视之，有自责，乃白生籍神使勑视文，文案籍有此人。天君言：人有生自行善，不犯所禁，是人行之所致也。大神且复详，须施行有缺上名。大神言：从太初以来，诸神有功得天心意者见进，颇有空阙。有其人所行，当备上姓名。天君言：所部职多烦，计功除过，使其更勿违所言。大神言：此太上人自随正，过负尤少。天君言：复念之，有未称举者，责保信上之补阙。天君言：是曹之事，不可不谛也。大神言：请如辞所言，未能百日，天上诸神争保上之，大神白意。天君言：如是各使可使，使往视事，遂复见重，信者补真。大神言：请遣使神取召上之，先化形容。神使往化成精光耀多。大神言：取白。天君言：人已化成神，上在於门外未入。天君言：使诣主者曹谒之。大神言：大神所白。唯唯。请属所白如言，宜遂观望其行。天君言：当如大神所白。
　　有知人思慕与大神相见诀第一百八十三
　　惟太上有知之人，乃预知天上之事，当所施为，当所奉行。事出自然，元气相加得成熟，了然可知。变化其心，使成自然，在其所为。故有知乃知表裹，出入所行，莫不得成就，莫不成其所，莫不变化有时。钦仰威神，以成其功，以名其德。常不离忠信，未尝有解，昼夜悲惶，不离於内，倾侧思慕贪成，得与大神相见。谈言通辞，行其所道，进其所知。常思成功，有恩於神，益寿增年。故令有知，从内视外，何所不知，何所不见，见心了了念。但贪长生活之道，思得驾乘，为大神奉使。在其所至，不敢还言，应时如到，思得心开。受神之言，如神所为，知神所行，务以自信，乃敢前言，欲求蒙得见活而已。不敢求大职，见哀而已。虽见存亡之事，内心惶恐，被受大教，辄当行通，施恩布惠，有益於上，有益於人，着名录籍，常在不死之位。心乃欣然嬉思，尽功於天君所，积之有岁，乃前语言。唯蒙大神通其不足，知所辞辞大，故以贪进，受其乙密，征营门阁，不敢自息，欲得教戒，禀其不及。愿得省察，不逆所言，使须戒勑大神之言。太上有知之人，自多所照见，但为未能悉知天之部界耳，悉何所戒。天上之神皆照之，太上有知之人言也，但为欲知所语所道，所行与耳，何所嫌疑乎？天君言：常勑诸神，有欲忠孝诚信有功之人，进上姓名。是太上有知之人，禄相所贪，故以心自明是也。但恐文辞笔墨自言耳，亦何惜爱天上之教戒乎？常言苦无应书者，恐外内不相副也。如欲进其知虑，广问深达，是亦当所知也。行，其听大神所言，天有重戒，不可不慎，不可不敬，不可不畏，乃可。诚所戒众多，当知其要，且复开耳目用心。唯唯。然从中出，天上大戒，诸欲见进，求生久活者，宜当进其所知。有知不言如听，是为无自进之心也。心有知思，思当进见。其中有志，当进见其志。有诚当进见其诚，有孝当进见其孝，乃为得天之腹心，不可不悉进也。天君预知人情，不可有不进，而不进道说之也。隐知藏能，天恶此人，使不见寿籍，为知不乎？不但不见寿籍也，亡先失精，去离身中，亡其年，可不慎乎？太上有知之人，所以然者，天君知有知无知，其自知之，何有疑也？但详念神言，勿负於言而已。太上有知之人，言自下愚强问不及，欲蒙得所不知，何敢隐知藏能，使天君诸神闻知，更为亡命失年，寿不久长。是过祸之根，灭身未足报谢，何敢有进而乎？唯诸大神照原其不及逮者。大神言：求生恶死之人，亦自有心志意不可也，恐有迷时。生言：自分不知戒文也，而被大神恩贷，教之乃如是，何敢自息，而不进所知所言乎？唯大神录前不耳。大神言：相前不易，辄有保者有信，可天君心意，乃可望生耳，当谛之。生诚贪生，故尽其忠诚，不敢解息，思过自责，何敢失日夜乎？天君闻知言：此太上有知之人言也。乃知是案簿文，有此人姓名，有阙备，勑生籍之神，案簿籍有此人。虽有姓名，自善多知，须年满，勿失其年月神。唯唯。
　　有心之人积行补真诀第一百八十四
　　惟太上有心之人，各知分部，各自有所道，自有所行，自有所奉，自有所进，自有所白，自有所言，自有所至，自有所动。心不击於内，常思尽忠信孝。诚有功於天，积行累岁，未曾有解。而忘恩分，常念贪生，得於上众神所佑，不敢施有小分。常怀怖心，未曾自安，思得太上之戒，以全其命，何敢有忘大分之施。唯诸大神宜小顾照不及，心常恋念太上之事，当所奉行，规矩绳墨，见信自然，窥望四境，通达四隅。承天所知，表通未然，心念大神之疏相通文，所进所白，不敢自以心意评之，常与诸神集议，可承用与不，常恐不得神心腹。自惟本素无舛之人也，如自发中思慕，常在不害之命全身，前贪其光耀，上及无精无形之音声，洞达太上奉使进，不敢忘有解而妨大化。唯诸神省其贪生，不敢去离大神左侧。见戒心开目明，欲在久长之文，增年寿，思进有功，以身躬亲，不敢自信，而擅道曲直，争其不足也。望上之人常汲汲，唯哀照戒之。恩爱念何有解时，心想日夜相见，贪知防禁之失，以动其心，使还见其不逮及者。是非文辞口言所报，唯蒙见省，念贯於心鬲。大神言：是太上有心之人，亦当所宜行也。求蒙天重戒防禁，自有知之人，本素自了晓，分别其理，何所道戒乎？持心射心，亦无间私。从上占下，悉自知所主。今太上有心之人，天之亲近，天神所信，但当持心意，常恐惶不失耳。余者自有心所知，努力传达广问，勿失所言。有知之人多所分明，但恐当时有不如言耳，何嫌不相白说，其人有心自思愆负也。平但念其前后，寿自从中出，与天君心相应也。余少戒有心之人言，生本末草野之人，见有久生老化，复丁光景，滋液出入无有失，未见其失。学者众多，得者少无其人。所以然者，持心不致密，而轻所言、禄策不宜，故令希少。今生见是前行之事，益复改正易节，开心相留耳。欲开音声，善闻贪寿惜年，以是不敢解息，唯大神省其不及。大神言：有心之人当赐录籍，请案曹簿，有姓名者白天君，大神不得自从也。生言：唯大神照议之耳，不敢自远，倾侧在外，必身自效。大神言：请持有心之人白之，有报名籍者，何嫌相应也。生言：唯大神相白，成就之日，以死命自效，何须望还报。大神以事白天君言：太上有心之人，皆持心坚密，志常贪上有信，勑主者之神察之，有其人者，进白大神，勑主察之，言有此人姓名牒文者，此人未生时，预有姓名。大神还白曰：此人未生有籍，唯太上之恩耳。天君言：有录籍之人当见升，自责承负大神，遣大神除承负之数，教化其心，变化成神，年满上进。大神言：此人年满算计，过期旦百日，前未有定，故且止。天君言：勑大神且上，令在间职，有真阙使补之，殊能竭精尽志，知除兼行。大神言：请上如天君所言，复精实寿计算，明者当在白日升天中。天君言：是有心之人所宜也，欲令有所主。大神唯唯。请勑正者，故事承本文。大神言：以升曹白。谒见者白大神言：请勑主者曹。主者既白，使署间职，有真阙使补。天君言：如曹所白。
　　右天上见善事当藏匿与不吉凶所致。
　　太平经卷之一百一十一竟
　　太平经卷之一百一十二
　　贪财色灾及胞中诫第一百八十五
　　古者无形之神人也，学求生道也，乃上与委气同愿念思，常慕得长活之寿，思念不敢失委气之意。昏定晨省，恋恋牢贪生，常在不忘。时自视顾望，尽忠贞之至，奉承随委气之愿。使得上行明彻，昭然闻四方不见之物，希声之音出入上下，皆有法度。群神精气，莫不自来，侍奉承颜色，恐失其意系所属。皆有惧心，衣履转成，合怀施惠，布恩上下，流闻四方六极八表之外，延及先生，各加善恶厚薄之失。大恩所覆，敬承奉命，乃感动星曜。无极之赀，无极之德，选取贞良，以自障隐。其愿得达，心自佑畅，蒙得生无赀之寿。恬惔少文，躯自念全，何有懈息。人不得知我，我亦不闻，无禄无功，何因得上与委气同陈。用是自惜自爱自养，及尤稚布施周徧，何有不蒙者乎？但自惟出入无地中和之间，照达日月星辰，取明於前二十八宿，更直察民用有支干，吉凶有文。但人少知，自以为贤，动作行止，既无益於天，祸罚触禁，上至灭门，绝世无续，先祖无祠，岂柢命不久全，奈此人何。奉行不承古文，自以不犯鬼神。是乃三气不和，亦有命厚薄，不能悉深念祸殃，故遣三气神往勑诫之。用谏者善，不善者自期，至地之下，殃流子孙，天命之为不顺，施恶废善，何可久存。皇上所不欲见，急断其年，人不自知，反怨苍天，天何时相冤，人自求之。殊无知虑，犬羊之命，何可久遇，与禽同罗，触犯其纲，贪食害躯。群辈相随，不惜其年，其中有知，乃出於四境不害之乡，是独何得，亦中命自然。虽处无人之间，是命所全，世少报者，时世命然。痛哉奈何，自言何负於天。先古之人，万无一人相得，其贪财色，不顾有患，灾及胞中，不见日月星，何惜痛乎。自遗不完，命与土连，穷哉此人，亦有比等，草木禽兽亦然。不思自正端正意，无妄有恶言。上有神记下无灵，上无隐匿，其主坐焉。各当努力，求得戒勑神灵之旨，吉凶之会，何有不报者乎？故勑神人为民施防禁，使得见生死之忌。生者阳气所加，录籍有真神仙录，有过退焉。阴气所加，辄在死部。熟念惟思，无失天纲，下及地理。当知人情，出入表里，可进可退，无遣人咎，各得增年，延及子孙。得戒之后，重慎其言，为恶在下，上所不顾。俗世之人，少孝少忠，贪慕所好，劫夺取非，其有杀心，不离口吻，何望活哉。会有殃咎，早与晚耳。奉承天文，神灵所记，致当远之，不可自试，试生得生，试死得死，会死不疑，故复丁宁，反覆语之，勿与无知，有小异言。长生之道，近在三神，三气合成乃为人，不成离散为土，在瓦石同底，破碎在不见之处，不得与全完为比。三命之神，近在心间，何惜何爱，反贪形残，都市示众，何时生还。父母怜念，妻子被患，疏亲快之，比邻恨其晚，死流后生。能自正为善，历得复长，至诚所加，物有自然。致慎内外，阴阳之间，四时生成，无得毁焉。天上地下，中和之间，皆自有主，为有知之人，作相之法所抵，思生者与天道同愿，恶者自亡年，可不慎哉？神人之言，皆受天应，不得自怨。延命之期，上及为善，竟其天年，恶下入黄泉，思之思之，勿妄传。恶者之人传得恶，被其患，死生异处，无敢有言。行不善，自勿怨，他人辄有注录之者，无所复怨。读书知意，戒慎神书，精物鬼使，皆有所因。有命家得见此文，慎无自伤，抵欺善人。天减人命，得疾有病，不须求助，烦医苦巫，录籍当断，何所复疑。谛之念之，思之惟之，可无被患，患祸一及，不复救焉。真人持此书以示愚蒙，自改为善，勿恶书言。前后所说，皆复重焉。所以然者，死生易命，不语其禁令，无从得存。口口自然，唯当知真。心意好文，当知所言。故使守一，身躯竟其天年。守一思过，复得延期。天道亿万，少得其真，河图洛书，废者众多。所以然者，不信其文，少得仙度，便为俗人。今故因三神人之师，复感动其心者，神灵附人，不欲令地气召之。致详念思惟其意，勿疑此文。重复神人之师，被受天教，故因有录籍之人，通达书意。
　　七十二色死尸诫第一百八十六
　　天有四维，地有四维，故有日月相传推。星有度数，照察是非，人有贵贱，寿命有长短，各禀命六甲。生有早晚，禄相当直，善恶异处，不失铢分。俗人不知，反谓无真，和合神灵，乃得称人。得神灵腹心，乃可为人君。日时有应，分在所部。得天应者，天神举之。得地应者，地神养之。得中和应者，人鬼佑之。得善应善，善自相称举。得恶应恶，恶自从。皆有根本，上下周徧，山海诸通之水，各有部界，各各欲得性善不逆之人，以为户民。陆地之神，亦欲得善人，各施禁忌，上通於天，为恶犯之，自致不存。大恶之家，无大小，鬼神所憎，但可自正，勿非谤神。天道地道人道，禁不空善，神精气尚能假人，恶者不失其文，辄举上白。积过众多，太阴主状，当直法轻重，皆簿领过，人不自知，以为无他。太阳明堂，录籍数通，复得部主，神亦数通。天神部上死亡，减年灭人世，不可详念，重其善致善，恶自归其身。及治生，天知少智，故为施善恶救命之文，以戒前后，勿轻恶言，以为谈首，动作进退，辄有殃咎。故下此文以示子，使思其意，使无自怨。朝廷尉设法，人自犯之，勿恨主者，恨之命簿，不得久生。会欲杀人，簿领为证验。乃令入土，辄见考治，文书相关，何有脱者。努力远恶，无以为伍，可小活竟年之寿。不忠疾苦，虽为狂邪所击，会有活者。天上禁神法令，亦如中和地下，四流傍行，皆同法象，何有疑者。生人有功於天，子孙为凶，辄除算，当时不死，算尽之后，亦无望其生。君国子民，当为教道，导其善恶，务得情实。无夭人命，绝人世类，刑从其刑，数见贤智，以为首尾，威神着君，神勿加暴，前书已有言，复宜重之。君父得以迁延，及后永生滋震，慎无贪杀。当时自可，后被其患，吏无大小，正卒因缘，宜明其事，勿为民之所患。殊能敬好道德仁恩，与天合德，与地同意，与中和有益，思与善神灵相睹，各有其信，勿欺愚者。长生求活，可无自苦愁毒。思行天上之事，神灵所举，可得仙度久生，长与日月星辰相睹。是天之大恩，宜勿有小不善，亦复遣下，作恶不止，久灭人户，故复申勑。既无犯者，犯者各为薄命少年，人欲为非，当为说解其愚迷，使不逢凶。常时不用人言，后复自悔，谈者之福也。星宿视人，不可为非，当各有所白，善者命长不复疑，教戒后生，可给先祖享，不者自亡其名。无犯天禁，无犯地刑，四时奉顺，无有杀名，五行所成，宜各自守。无有恶名，勿轻上下，皆更相主，令无卒无暴，乃有显名。思念在心，慎离其形，精神离散，邪鬼惊人，念以自全，无忘其名。各自有喜，务道求善，增年益寿，亦可长生。慎之慎之，勿枉行刑，初虽劳意，后被其荣。师有善恶，念本成末，弟子不顺，亦亡其名，不得仙度。犯土刑神，所以增恶，不得受生。慎之复慎。一身之内，神光自生，内外为一，动作言顺，无失诚信。五神在内，知之短长，不可轻犯，辄有文章。小有过失，上白明堂，形神拘系，考问所为，重者不失，轻者减年，神不白举，后坐其人，亦有法刑。非但生人所为，精神鬼物亦如是。古者知不敢犯之，人神数下，历之於天地，人无功，亦无望其报。贤圣之心，当照其书卷，卷有戒谶，恶人为逆。贪生者，天之所佑。贪养者，地之所助。贪仁者，人共爱之。过此而为恶，必得贼。天知其恶，故使凶神精鬼物待之，入人身中，外流四肢头面、腹背胸胁七政，上白明堂，七十二色为见，是死之尸也。五藏有病，其去有期，慎饮食，无为风寒所犯，随德出入，是竟年之寿。天贪人生，地贪人寿，人贪人施为恶，其祸不救。故以天书告令，勑民无犯所禁。天气因人出辞，宜各洗去不纯之行。慎之勿忘，后将有喜。不者不须复存，口口如言。
　　写书不用徒自苦诫第一百八十七
　　古者神圣之言，不失纲纪，为有法度。无知之人各戒，此戒尤深彻。生过罚轻重，皆从人起，非但空虚，辄有所受。天性自然，不可欺矣。熟念无置，行成天神矣。变化有时，不失纲纪，四时之气，不可犯矣。辄有精神，无复疏矣。以为不白，天以占之，神为之，使不妄白，上乃得活耳。不者罚谪卖菜都市，不得受取，面月为丑，人所轻贱，众人所鄙，过重谪深，四十年矣。乃得复上为诸神使，中者三十，下者其十。夺其所主，各有分理，能复易心自责，可复长久。勿易天言，自遗其咎，可不熟念。为后仙士，计虑深浅，咎自在己，无怨神言。出入表里，慎无误失，详谛所受，被天奉使，不可自在，当辄承命，不得留久，辄有责问，不顷时矣。过重使退，地记所受，姓名如牒，不得留止，处有空缺，下人补矣。所以然者，中心尽神仙尚退，何况愚士。自是之后，可无犯矣。天责人过，鬼神为使，不如天教，辄见殃咎，不须鞭笞，行自得之耳。以为不然，见为所疑，不得久在，故复有言，所戒慎矣。不效俗人，以酒肉相和复止，仙道至重，故语人矣。有命当存，神神相使，乘云驾龙，周徧乃止。天有教令，当复行矣。无失法则枉疏记，为置证左，不宜自服。天亦止息，各受其罚，可无怨矣。为神所白，无妄犯。天下地上，中和之子，各不自敬，无怨天咎地，上下相留。亦如民，法令辞不情实，为下得怨，亦不留久。天上诸神争道之，何况凡人民。宜自奉承天法，随顺天和，无赀之根，无赀之衣，有功复进。可主诸同，有所白，岁有定，承文而行，不得有疑。各有所白，不两平相怨，同举者有罚，更为贱矣。虽不时下，为大神所使，不可神意，便付土主，不得复上。故有空缺，身不处之，是上中下相参如一矣。行慎此言，亡身之寿，与土相连。土者非地之土，自亦有凶神，业守之，为天土神使，使不如所言，辄见苦矣。神仙尚有过失，民何得自在。故令司命，近在胸心，不离人远，人为精神舍宅，吉凶自在，何须远避，自令扰祸，急不得活，命未尽，算尽之后，远之无益。天下会神，主知存亡，神自有失脱，反受其殃。故令民命，不得复久长，故遣神人，示其文章。得戒止恶，神不上白，尚可须臾，饮食诸谷，慎无烧山破石，延及草木，折华伤枝，实於市里，金刃加之，茎根俱尽。其母则怒，上白於父，不惜人年。人亦须草自给，但取枯落不滋者，是为顺常。天地生长，如人欲活，何为自恣，延及后生，有知之人，可无犯禁。自有为人害者，但仰成事，无取幼稚，给人食者，命可小长，终竟录籍。无兴兵刃，贼害威劫人命，天命此人，不可久活，恶恶相及，烦苦神灵，精气鬼物，各各不得懈息。是非人过所为邪？先时为恶，殃咎下及，故令生子必不良之日，或当怀妊之时，雷电霹雳、弦望朔晦、血忌反支，以合阴阳，生子不遂，必有祸殃。地气所召，反怨仓狼，为恶报恶，何复所望。不知变易，自职当绝灭无户，死不与众等。部吏正卒此伍，特至旷野不洁之处，才得被土，狐犬所食，形骸不收，弃捐道侧，魂神俱苦，适作不息。或着草木，六畜所食，何时复生。罚恶赏善，人所知，何不自改？天报有功，不与无德，思之思之。赏罚可知。自可死独苦极，善恶之寿当消息，详之慎之，可无见咎。故以重诫，令自悔耳。吉凶之会，相去万里，故下此文，相勑相诫，勿怨天咎地，善恶当分。其文相禄，知恶为善，魂神劳极。愚者不知，故文辞丁宁，反覆展转相告，无为后生作咎。以此自证，复何怨咎，无所复恨，各得其理。此文当传，不得休止，知者减年，愚者自已写书。不用其言，但自苦耳。
　　有过死谪作河梁诫第一百人十八
　　上古之时，神圣先知来事，与天共治，分布四方上下中央，各有部署，秩除高下，上下相望，不肃而成，皆为善。恐有不称，皆同一心。天有教使，奔走而行，以云气为车，驾乘飞龙，神仙从者，自有列行，皆持簿书。不动自齐，恐有所间，动有规矩，得其所行。春行生气，夏成长，秋收，使民得以供祭，冬藏余粮，复使相续，既无解时。神灵之施，莫不被荣，恩及蚑行，草木亦然，是非上之恩邪？各得自所。食辄令有余，新陈相因，奈何忘之，既得民助，使神不恨。善人辄报，自以当更相给足，天使之然，不可藏匿，令人饥寒。故令有财之家，假贷周贫，与陈归新，使得生成，传乎子孙，神灵佑助，是非大恩布行邪？愚人无知，不肯报谢，自以职当然，反心意不平，强取人物以自荣，无报复之心，不顾患难，自以可竟天年。故复共文。神人真人求善人，能传书文知用，则其人可得延命增寿，益与天地合，共化为神灵。复得驾来，周徧上下中央，流及六方，岂不善哉？何不熟思，无忘於内，神宅所居，动观人所为，不自是，知有及，当相承事，去祸就福，不宜有小不称天心也。天地四时五行众神吏，直人命录，可不敬重，念报其恩，不欲为善事，反天神。天神使风雨不调，行气转易，当寒反温，当温反寒，耕种不时，田夫恨怨，不肯为人理之。轻贱诸谷，用食犬猪，田夫便去在有德之国。其处种者少收，树木枯落，民无余粮，更相残贼，争胜而已。不念真，后更为贫人，收无所得，相随流客。未及贱谷之乡，饥饿道傍，头眩目冥，步行猖狂，不食有日，饿死不见葬。家无大无小，皆被灾殃，反呵罪於天。其国空虚，仓无储谷，少肉无储钱，岁岁益剧，无以给朝廷。复除者多，仓库无入，司农被空文，无以廪食夺禄除，中国少所用，人民仰国家，而不各施，有难生之期。是皆天之所恶也，地不得久养，恶人知不？真人急以此文，付有德之国，各令自责有知，可复竟其天年。无知与禽兽同，寿不可强得，行自得之，无怨於天。详念书文，常思孝忠信仁施，有过自责，复有子孙。书不空言，无德之国，天不救护，机衡急疾，日月催促少明。有德之国，机衡为迟，日月有光，是天之所行。机衡日月星，皆当为善明。反便少者，是行之所致，何所怨咎乎？同共天地日月星辰耳。得见天地报信者，见其明。五星失度，兵革横行，夷狄内侵，自虏反叛，国遣军师，有命得还，失命不归，是大人之罪也。为子不孝，国少忠臣，行不纯，故令相克，卒岁乃止。故施洞极之经，名曰太平。能行者得其福，不者自令极思，聚身无离，常报应不枉，人所不者，施恶施人。常言人无贵无贱，皆天所生，但录籍相命不存耳。爱之慎之念之，慎勿加所不当为而枉人，侵克非有。是天所不报，地所不养，凶神随之，不得久生乐生念。自令自忽者，勿望生，殊无长生之籍，强入神仙斋家，所有祠祭神灵，求蒙仙度，仙神案簿籍，子无生名，祷祭神不享食也。走行乞丐，复诸神灵，其神怒之。猛兽所食，骨肉了已，狐狸所啮，不归故乡。同县比庐，反言得仙，殊无信报，何用自明。以是言之，难可分明。当有报信，众人见之，乃为已升。不者苦其刑，为言得略少，其人狂邪可下，反以为真。俱入死部，下归黄泉，不得自从。有德度者，生时有簿，年满当上，辄有迎者。童蒙无知，何从得往，但费资用，弃家捐身旷野。道自然人相禄，不可强求。倘自苦，不治生养亲，妻子相见为贤士，但恐不孝不忠少信，可得竟年耳，地下无罚乐而已。有余财产，子传孙，亦当给用，无自苦。子孙贤不肖，各自活，无相遗患，是为善行。故记此文示智者，愚人忽之妄怒喜，远罚避患为贤者，三谏不中且可止。天佑善人，不与恶子，各自加慎，勿相怨咎。各为身计行宜，人人有知，无有过负於天，录籍所宜，慎勿强索，索之无益。所以然者，恶逆之人，天不佑也。无离舍宅及城郭，骨节相连为阡陌，筋主欲生坚城郭，脉主往来为骨络，肉在皮内为脉衣。神在中守，司人善恶，何须远虑，七政司候神门户。求道得生，无离舍宅，变化与神合德，道欲复何索，故置善文於天籍。神仙籍与俗异录，当升之时，主籍之神及保人者来，乃知所部主奉承教化，各有前后，辄当进有所去，不得自可，众神共治，务取合天心者。先生之人，皆心明视，无有界意，所行所生，人未知之。皆先天地，变化上下，皆不失其道，神不悉具。乃置纲纪，岁月偏傍，各置左右，星辰分别，各有所主，务进其忠，令使分部。见善当进，见恶当退，何有所疑，行各自力，无为神所误。故得成，得称天君。主天之人辄簿领，亦不失度，部主诸神故四方。方有孟仲季，更直上下，名为太岁。太阴在后，主知地理。复置四时，生成所有，分居於野，有晚早谷草。近人不寿远人民，然亦复长久，丛社之树小得自矣。易世被诛，延及孙子。所以然者，所居不安，去故就新，神复得还。人有命树生天土各过，其春生三月命树桑，夏生三月命树枣李，秋生三月命梓梗，冬生三月命槐栢，此俗人所属也。皆有主树之吏，命且欲尽，其树半生，命尽枯落，主吏伐树。其人安从得活，欲长不死，易改心志，传其树近天门，名曰长生。神吏主之，皆洁静光泽，自生天之所，护神尊荣。但可常无毁名，天有常命，世世被荣，虽不下护，久自知精。所以然者，去俗久远，当行天上之事，不得失脱。诸神相检，如绳以墨，何复自从，故不下耳，宜勿怪之。功劳当见，不与俗等，人以为无益於家，内被其荣，岂不善邪？故示后生，令心觉悟，出书无藏，藏之有罚。无与佞欺，不孝顺为心，宜皆为不副书言，复见责问，可不慎焉。传当传其人，令可保举。勿犯神书，勿试神言，慎神之辞，皆天报焉。勿轻犯之，后有患，小犯才谪，大过不救。故使诸神更相司便宜上之，有不实者，当复见治。事当相关，不得私。故使诸神转相检持，今悔其后何须疑，中复为止，亦见考之。不首情实，考后首便见下，故进止亦见考之。不者如故，此之谓也。不可轻犯，无所狐疑。神法大重，故当慎之详之，念之思之，长生久活之道，可不重之。故下此文以示，当施补空者，为设善事，辄相承无有通亡。为善有功年益长，无所复疑。自然之道何极时，但觉寤转相治，失如铢分辄见疑。天有倡乐乐诸神，神亦听之。善者有赏，音曲不通亦见治。各自有师，不可无本末，不成皆食天仓，衣司农，寒温易服，亦阳尊阴卑，粗细靡物，金银彩帛珠玉之宝，各令平均，无有横赐，但为有功者耳，不得无功受天衣食。前文已有言，今为复道，令无怨恨，无所嫌疑，是天重神灵之命也。岁尽拘校簿上，山海陆地，诸祀丛社，各上所得，不用不得失脱。舍宅诸守，察民所犯，岁上月簿，司农祠官，当辄转相付文辞。大阴法曹，计所承负，除算减年。算尽之后，召地阴神，并召土府，收取形骸，考其魂神。当具上簿书，相应不应，主者为有奸私，罚谪随考者轻重，各簿文非天所使，鬼神精物，不得病人。辄有因自相检饬，自相发举。有过高至死，上下谪作河梁山海，各随法轻重，各如其事，勿有失脱。各有府县邮亭主者长吏，察之如法，勿枉夭克鬼神精物。如是上下，合通行书，各如旧令。
　　衣履欲好诫第一百八十九
　　自古及今，各有分部，上下傍行，有所受取。辄如绳墨不失，何有不睹死生之诀。各且自慎，勿犯神灵，各如其职，慎勿忽忘命。可疏记，善者当上，恶者当退。吉凶之会，各其所愿。但可顺从，不得逆意。心意不端，反怨神使，行自得之，何所怨仇。人有难化，知有不足，皆被其殃。枉行所不及，反自誉，满口出人事，殊无知虑，而见当前，不顾其后，合祸离爱，谤讪善人。以天亡上，地不在下，不知鬼神。有疏记之者，解人怨仇，多施酒脯，甘美自恣。当时为可，后为人所语，轻口骂晋，咒诅不道，诈伪诽谤，盗人妇女，日夜司候。邀取便者，卖以自食，衣履欲好，竞行斗辩。不从道理，欲得生活，何从得久。愚人可为名恶子，长吏闻知，属吏捕取，急刑其身，祸及亲疏，并得其咎。贫当自力，无为摇手，此人命簿，生所禀受。恶鬼随之，安得留久。此辈众多，有前后会，当相得不中止。所以言者，恶鬼所取，慎之小差，不慎自已，恶不可施，人所怨咎。当时自可，不念其后，见戒当止。可复小生，竟其余算。有故记善恶，寿所起，增年之期，要当善矣。不见贤圣，知虑有余，念生恶死，上及仙士，寿可长年。何为弃世，殃流从生，胞中之子，反言我同从父母生耳。是皆怨天咎地，言恶当别，不可杂厕，清浊分离，如君与奴使。故得行大道者生，不行为土，古今相似。亦有善，亦有恶，世世相传，未尝止，多与少耳。天知多逆，故出此文重之耳。知戒之后，可无有疑，十百相应，何有脱时。
　　不忘诫长得福诀第一百九十
　　惟天地亦因始初，乃成精神，奉承自然，生成所化，莫不得荣。因有部署，日月星辰，机衡司候，并使五星，各执其方，各行其事。云雨布施，民忧司农事，元气归留，诸谷草木，蚑行喘息蠕动，皆含元气，飞鸟步兽，水中生亦然，使民得用奉祠及自食。但取作害者以自给，牛马骡驴不任用者，以给天下。至地祇有余，集共享食。勿杀任用者，少齿者，是天所行，神灵所仰也。万民愚戆，恣意杀伤，或怀妊胞中，当生反死，此为绝命，以给人口。当死之时，皆恐惧，近知不见活。故天诚矜之怜愍，为施防禁，犯者坐之。六畜尚去明爱，不忍中伤，人反不自惜，更为贼虏，所取非一，妄行金刃，杀人不坐也。虽不即诛者，天积其过，杀败不止，灭尸下流未生，是者亦不得逢吉，鬼神憎之，司候在前，何有脱时。故记善恶重之，即不犯耳。神人真人，以此文示众民，义不隐藏，使知不自怨，故随俗作字分明。可知圣贤不犯，恐愚不息。师有前后，无忘其本，念本就新，恋慕如初，是生之道也。功有小大，所受不同。当为发觉未知之诀，未知之意，不知其念，未知之言，未知之志，两分明，是天意也。生成之道，从此出矣。取信於天，取信於地，取信於中，取信於四时，取信於五行，是皆天所得报信也。不失铢分，知之不乎？是委气无形，自然之所服化也。故三台七星，辅正天威，日月照察是非，使有自然，然后无有中悔之者。故复申敕诸所部主，名令分明，受罚不怨，此之谓也。无得是非，他人还自直也。戒无小大，可法则也。不忘此言长得福，宜慎用行之，不失节也。以故言自杀试也。书当未用，帝王未信也。佞者在侧，书不见理也。灾害并生，民何所止？太平之书，三甲子乃复见理，不如十谏令知耳。且念活求知，贤圣有知可及矣。圣人当升贤，随后求生，不恶复次之。神仙之录在北极，相连昆仑，昆仑之墟有真人，上下有常。真人主有录籍之人，姓名相次。高明得高，中得中，下得下，殊无搏颊乞丐者。先生为师，尊之为君，称之为父。故师君父不可不明，臣不可不忠，弟子不可不顺。敬从其上，转上及。故天不忘先生之恩，地不忘先生之养，人不忘先生之施。故有忠孝信，思生不恶，以自近，以自明。天明下照黄泉之下，土明照上天间，中和之明上下合同。故三明相得，乃合和。天以三明名日月星，下照中和及地下，无有懈息。无德之国，阴气蔽日，令使无光。人民恐惧，谷少滋息，水旱无常，民复流客有谷之乡。天实怜之，令至活乡处，有明君国，得昌流客，还耕农休废之地，诸谷得下生之成熟，民复得粮，更奉先祖，鬼神得安。中有圣智，求索神仙。簿书录籍，姓名有焉。当复上为天之吏，案行民间，调和风雨，使得安政，以此书示后生焉。故当作善，有益於天，自是之后，可戒子孙，延年之期，可不及焉。书虽复重，天大爱人，欲使得竟其年，丁宁反覆，属於神。善辄疏上，恶亡其名，无违此书，思善心鬲念，常不废意，当索生，志常念成。所以然者，以人志所当及也。努力精之，各随其愿，天亦不强不欲也。地下傍行四方亦然。无极之天，无极之地，无极之境亦然。无极之明，无极之光亦然。然小竟是天之大分也，欲理念天上之事，天上理念中和，中和安之。欲念求贵，贵神荣之，欲念求富，富神富之。苦乐之间常思之，详慎所言。天道亿万，在人所为，不夺人愿也。生养之道审可观，死亡之道，鬼所患也。凶神不安，辄受之难为文也。天上有文，求生根也。人所愿，故挺此文，使可思也。有过自悔，案此文也。不者亦已，无妄言也。神灵在汝前后，无解时也。
　　右天上昌兴国降逆明先师贤圣道天地喜神出助人治令人寿四夷却。
　　太平经卷之一百一十二竟
　　太平经卷之一百一十三
　　乐怒吉凶诀第一百九十一
　　请问太平气俱至，人民但当日相向而游，具乐器以为常，因以和调相化，上有益国家，使天气和调，常喜国家寿，天下亦被其德教而无咎。其乐得与不得，以何为明哉？和与不和，以何为效乎？欲不及天师具问其事，恐固固有不口口者，故前后重问，不敢懈怠，恐天怒也。善哉，子为天问事，日益闲习，得天意。真人必益年寿无穷，天所佑也。诺。安坐，复为诸弟子具更道其意，使其察察，令可知也。乐小具小得其意者，以乐人；中具中得其意者，以乐治；上具上得其意者，以乐天地。得乐人法者，人为其悦喜；得乐治法者，治为其平安；得乐天地法者，天地为其和。天地和，则凡物为之无病，群神为之常喜，无有怒时也。是正太平气至，具乐之悦喜也。是故乐而得大角、上角之音者，青帝大喜，则仁道德出，凡物乐生，青帝出游，肝气为其无病，肝神精出，见东方之类。其恶者悉除去，善者悉前助化，青衣玉女持奇方来赐人，是其明效也。真人详思此意。唯唯。故上角音得，则以化上也，中角音得，则以化中也，下角音得，则以化下也，而得之以化。南方征之音，大小中悉和，则物悉乐长也。南方道德莫不悦喜，恶者除去，善者悉前，赤气悉喜。赤神来游，心为其无病，心神出见，候迎赤衣玉女来赐人奇方，是其大效也。故得黄气宫音之和，亦宫音之善者亦悉来也，恶者悉消去。得商音之和，亦商音善者悉来也，恶者悉消去。得羽音之和，羽音善者悉来也，恶者悉去。真人自详思其要意，所致述效本行也。所以不悉究竟说五方者，谓其大深，上士见之自得其意，以一承万，中士得之，恐其大喜也，小人得之，或妄语也。故不悉露见，使凡人各自思惟其意。上士且自以一承万，通知其意，亦不须为其悉说也。中士亦且自綝綝几知之，亦不须为其悉说也。下士或得而反妄语，亦不须为其悉说也。是故财成虑，小举其纲，见其事以示凡人，使各自思其意，则可上下通达而无过。真人知之邪？唯唯。故上士治乐，以作无为，以度世；中士治乐，乃以和乐俗人，以调治；下士治乐，裁以乐人，以召食。此三人者，各谕意，太平气至，听其所为，从其具乐琴瑟，慎无禁之。则乐气不出，治难平。难平则气斗讼，而多刑。夫乐者致乐，刑者致刑，犹影响之验，不失铢分也。凡乐者所以止怒也，凡怒者所以止乐者也，此两者相伐，是故乐则怒止，怒则乐止。是故怒者乃生刑罚，斗之根也，喜乐者乃道德之门也。故当从之，使生道德之根，勿止之也，止之反且生刑祸之门也。此者吉凶之所出，安危之所发也。故乐者阳也，刑罚者阴也，阴之与阳，乃更相反，阳兴则阴衰，阴兴则阳衰。阳者君也，阴者臣也，君盛则臣服，民易治，臣盛则君治侮乱，此天自然之法也。故当从其君乐也，以厌其民臣，止其数怒也。下古之人愚，不深知其意，反多断绝之，故使阴气盛，阳气衰也。阴气盛则多盗贼，罪人不绝。凡万物不生也，多被阴害，大咎在此。乐气兴则阳气盛，以断此害。君气盛则致延年益寿，则上老寿。夫缓与乐者，上属天也；急与怒刑者，下属地。兴行其上者，万事理，兴行其下者，万事乱。真人戒之，此言可不深思乎？唯唯。子可谓深知之矣。传之以示下古之人，使各思其意，慎无闭绝也。乐则五方道德悉出，怒则五方恶悉出也。乐则天地道德悉出也，怒则天地恶悉出也。故天地乐者，善应出也，天地不乐者，恶应出也。故五方乐而和者，五方善应出也，故五方不乐而怒者，五方恶应出也，是非小事也，故言毋断绝也。令凡人共惟思其意，俱一觉悉出之，然后悦乐气至，急怒气去也。善哉善哉。行，子已知之矣。
　　右天上分别乐与怒所生吉凶诀。
　　太平经卷之一百一十三竟
　　太平经卷之一百一十四
　　某诀第一百九十二#1
　　（前文原缺）
　　行有疾苦，心中恻然，叩头医前，补写孝言，承事恭敬，以家所有，贡进上之，敬称其人，医工见是，心敬其人，尽意为求真药，新好分部，谷令可知，迎医解除。常垂涕而言，谢过於天，自搏求哀，叩头於地，不避瓦石泥涂之中，辄得令父母平安。教儿妇常在亲前，作肥甘脆，恣口所食，父母商家所有，不致苦其子孙，令尽家所有，殊私心孝於前。亲属比邻，见其孝善，知无所有，更往给饷，为其呼迎医工，蒙荐席，相与日夜数劳，知其安危问养，视其复闻小善言，心为之喜欢，是孝之所致也。天见其孝心，令得愈，更如平素，心中乃喜欣。复身得能食谷者，斋戒市卖，进所有上於天，还谢先人，诸所得祟，辄卒香洁，不敢负言，是孝子所宜行也。俗闻知是善，而不能行之，能行之者，性出自然。天禀其命，令使孝善，子孙相传。治生有进，不行侵人，有益於亲，宾婚比邻，孝者还报，不忘其恩，是之善者也。父母之年，不可豫知，为作储待，减省小费，岁岁有余，藏不见之处，勿使长吏及小吏闻知。因缘征发，尽人财产，为孝心未尽，更无所有。父母年尽，无以饷送，复为不竟孝之意。行孝之人，思成其功，功着名太上，闻帝廷，州郡所举，一朝被荣，是非孝所致耶？子孙承之，可竟无极之世。此念恩不忘，为天所善，天遣善神常随护，是孝所致也。其家一人，当得长生度世，后生敬之，可无祸患，各以寿终，无中夭者，是不善邪？善之中所致，何所不成，何所不就，何所不得，何所不通乎？努力行之，勿以为懈倦也，是善人之福也。孝善之人，人亦不侵之也，侵孝善人，天为治之，剧於目前。是为可知，欲知善之为善也，知孝之为孝也，苦不能相效也，是出自然。天与善籍，善孝自相得传，相胜举，亦何有极心。善孝之人，人自从崇之，亦不犯克人。流闻八远，州郡县长吏，有空缺相补。豫知善孝之家，县中荐举，长吏以人情，欲闻其孝善，遣吏劳来。又有用心者，以身往来候之，知闻行意荐之。岁岁被荣，高德佩带，子孙相承，名为传孝之家，无恶人也。不但自孝於家，并及内外，为吏皆孝於君，益其忠诚，常在高职，孝於朝廷。郡县出奇伪之物，自以家财市之，取善不烦於民，无所役。郡县皆慈孝，五谷为丰熟，无中夭之民。天为其调和风雨，使时节，是天上孝善之人，使不逢灾害。人民师化，皆食养有顺之心，天不逆意也。是善尤善，孝忠尤孝，遂成之。使天下不孝之人相效，为设孝意，有大命赦天下，诸所不当犯者尽除，并与孝悌力田之子，赐其彩帛酒肉，长吏致敬，明其孝行，使人见之。傍人见之，是有心者可进爱，有善意相爱，此皆天下恩分，使民顺从。此本善致善，本孝致孝，本不孝其末不孝，本恶其末恶。善者其愿皆令其寿，白首乃终。上至百二十，下百余岁，善孝所致，非但空言而语也。不但天爱之也，四时五行、日月星辰皆善之，更照之，使不逢邪也。其善乃如是，可不重邪？天生人民，少能善孝者，身为之独寿考。复得尊官，皆行孝所致。不但佑言，故出此书，以示生民。其欲法则者，天复令寿，可传子孙相保书出，必当行孝，度世孝者，其次复望官爵。天下之事，孝为上第一，人所不及。积功累行，前后相承，无所有失。名复生之人，得承父母之恩，复见孝顺之文。天定其录籍，使在不死之中，是孝之家也。亦复得增度上天，行天上之事，复书忠孝诸所敬，为天领职，荣宠日见，天上名之为孝善神人，皆为神所敬。有求美之食，先上遗其孝行，如是无有双人。其寿无极，精光日增。上见无极之天，下见无极之地，傍行见无极之境。复知未然之事，诸神皆随其教令，不逆其意，共荐举白。太上之君，见其孝行无辈，着其亲近内外，神益敬重之。故言天所爱者，诸神敬之，天所憎者，诸神危之。是为可知，余者各自用意，自择其便，从其所宜。书辞小息，且念其后，得善复出，不令遗脱。
　　九君太上亲诀第一百九十三
　　惟太上之君有法度，开明洞照，可知无所不通，豫知未然之事。神灵未言，豫知所指，神见豫知，不敢欺枉，了然何所。复道太上之言，何有不动乎？人同敬畏，心不悉行，是且得知，不照其意。所以然者，太上皆神，所生所化，当生当活，皆可知神录，相次道其尊卑，何有不从者乎？九皇之上则九君，九君者，则太上之亲也。各有所行，恩贷布施诸神从者，诸神敬其所为，靡有不就者也。小神食，不能知九皇之意，何言俗间之人乎？心圣耳聪，财可观其文章禄策。当直录籍文辞，自生精光，皆以金为简，银成其文章。此簿在天君，内中极有副，其余曹文书辞，皆以奏简，自生文章，精神随字，名之光明。每有语言，辄照有所知，不逆所言。神人真人得天君辞，便具言神人上下，皆知民间。天君知神所言，不失文墨规矩之中。自然之道，何所不知，何所不化，动错自无所私。饮食天厨，衣服精华，欲复何求，是太上之君所行也。大神小神，自有所行，皆相畏敬，不敢有私。恣意见所从求，动摇有心之心，知其所为可成，以不惑迷其意，使其人各随至意。言汝皆受於仙箓，寿得无极。金银紫文之绶，封侯食邑，复肠彩帛金银珠玉，心想所得。是非神仙道，知人坚与不，或赐与美人玉女之象，为其作色便利之，志意不倾。复令大小之象，见其形变，意相随，念其后生，此为不成之道。或作深山大谷中，多禽兽虎狼之处，深水使化人心。或有虫毒之物，使其人杀之。或恐不敢上高山，入大谷深水之中，亦道不成。是象戒人，是在不上之中，殊能坚心专意。见迷惑不转志，坚随其入出，上下深山大谷之中，水深大，心不恐惧。见其好色，志不贪慕，家人大小之象，更相拘留。不随其人言，但得主道，进见太上，尽忠孝之心，无所顾於下，是为可成。戒大众，多取其要文。天亦信善人，使神仙度之也。其人自善，天何从欺之。所以有欺者，其人狐疑，强索神仙，无益之用，无功而求安，何从不见欺邪？是天重生，爱其情，尤志坚，念生要三明。三明者心也，主正明堂，通日月之光。名三明成道，心志自不顾，亦有录策，不可强求。白日升天之人，自有其真，性自善，心自有明，动摇戒意不倾邪，财利之属不视顾，衣服粗粗，衣才蔽形，是升天之人行也。天善其善也，乃令善神随护，使不中邪。天神爱之，遂成其功。是身行所致，其人自不贪世俗，大营财物。天知其至意，按次簿名真，自有善星。其生日时，自不为恶，天复善之，贪化以助天君，治理天上文辞，使通彻，行无私隐。见行有岁数，上竟荣簿有生名，可太上之意，能说其功行，助其不及，是亦神当所拥护也。天信孝有善诚，行无玷缺。故使白日辄有承迎，前后昭昭，众民所见，是成其功，使人见善。白日之人，百万之人，未有一人得者也。能得之者，天大神所保信也。余者不得比尸解之人，百万之人乃出一人耳。功有大小，更相荐举，其人当使天爱重之。内为得太上腹心，荐举其为有信效，各成其功名，是不善邪？天君出教之日，神不枉其言。是天君得善信效，深知未然，不可有毛发之欺。皆令寿命尽少，尽小解於后，复念语未卒意者，复念道之。
　　不孝不可久生诫第一百九十四
　　惟古今世间，皆多不副人意。苟欲自可，不忠任事。所言所道，乐无奇异，见人为善，含笑而言，何益於事？轻言易口，父子相欺。当目无声背去，随后而言，或善或恶，不可法则，无益世间。世间但为尘垢，言谈自动，无应善书者。心言我善，行不相副，无有循谷，语言浮沈，不可信验。名为不慎之人，何可久前，不可与善心有志之人等乎。求生难死之人，不欲见是恶人，而不自知，以为我健，少能相胜者。反晨夜候取无义之财，而不攻苦得之，以为可久在中和之中，与人语言也，傍人见之， 非尤其言。神灵闻知，亦占其所为动作，其心知其恶，不能久善，还语天神。言中和有轻口易语之人，不能久善，须臾之间，恶言复见，无有信效。但佞伪相责，何益於人。令食诸谷，衣缯布，随冬夏易衣服，食欲快口，衣欲快身。市有利入，不肯求之，而可养老亲，明旦下床，未知所之。衒卖所有，更为主宾，酒家箕踞，调戏谈笑，歌舞作声，自以为健，交头耳语，讲说是非，财物各尽，更无以自给，相结为非，遂为恶人，不可拘绊，自弃恶中，何有善半日之间邪？无益家用，愁毒父母，兄弟妇儿，辄当忧之，无有解已。攻取劫盗，既无休止，自以长年，复见白首。不知天遣候神，居其左右，入其身内，促其所为。令使凶，当断其年，不可令久，其扬声为恶，不欲止。上至县官，捕得正法，不得久生。与死为比，安得复生？或为鬼神所害。父母念之，常见其独泪孤相守，无有辅佐之者。老更弃捐，饮食大恶，希得肥美，衣履空穿，无有补者。是恶之极，岁月年长，空虚日久，面目丑恶，不象人色。如是为子，乃使父母老无所依，亲属不肯有之。此恶人之行，灭乃上，亲属患之，名为蔽。子死不见葬，无有衣木，便见埋矣。狐狸所食，骨弃旷野，何时当复见汝衣食时乎？是为可知善恶之行，人自致之，何所怨咎乎？天下之人何其甚愚，不计其死生之间殊绝矣。生为有生气，见天地日月星宿之明，亡死者当复知有天明时乎？窈冥之中，何有明时。愚人不深计，使子孙得咎，祸不可救，殃流后生，是谁之过乎？人不化，自致亡失年，不当善仙士之行邪？动作言谈，辄有纲纪，有益父母，使得十肥，衣或复好，面目生光。是子孝行，力非恶人，亦独不当报父母哺乳之恩邪？为子不孝，汝生子当孝邪？汝善得善，恶得恶，如镜之照人，为不知汝之情邪？故有善恶之文，同其文墨，寿与不寿，相去何若？生人久视有岁数，命尽乃终，后为鬼，尚不见治问。恶人早死，地下掠治，责其所不当为。苦其苦处，不见乐时。是为鬼，何以独不有赦时。是恶之极，为鬼复恶，何所依止。家无食者，乞丐为事，逐逋亡之气，自不可久，地下亦欲得善鬼，不用恶也。如是宜各念善，不失其度，才可矣。不者，亦欲何望乎？人当同其计策，与生同愿，天不善之邪？而反为恶乎，恶行之人，不可久视天地日月星辰，故藏之地下，不得善鬼同其乐，得分别也。文书前后复重者，诚憎是恶人，不可久生耳。性善之人，天所佑也。子孙生辄以善，日下无禁忌，复直月建，日月星光明之时，用是生者，何忧不寿乎？是为善行所致也。善恶分别念中，可行者自从便安，天不逆人所为也。念之复念之，思之复思之，可前可却，自不贪生者，无可奈何也。书辞可知，分明疑之。自令苦极，念生勿懈，致慎所言。辞复小止，使念其后，有不满意，乃复议之。
　　见诫不触恶诀第一百九十五
　　惟夫圣德之人，各有所言，各有所语。各分别其能，各自第其功，各成其宜，使有可信，而重天言。使天爱人，而有盛功，得天之腹心，是圣德之愿也。夫人皆欲承天，欲得其意，无有怨言。故令各从其志，勿有非言而自可，是为富得人情，使报信同其知虑，而从所宜。人居世间，大不容易，动辄当承所言，皆不失其规中，而不自责，反怨言人言，是为不平行之。各有怨辞，使天忿怒而不爱人，言寿命无常。故天下有圣心大和之人，使语其意，令知过之所由从来，各令自改。乃为人寿从中出，不在他人。故言司命，近在胸心，不离人远，司人是非，有过辄退，何有失时，辄减人年命。为知不相善之人，欲闻其戒，使得安静，过失之间，使思其意，令其受罚亡年，不令有恨。天大宽柔忍人，不一朝而得刑罚也。积过累之甚多，乃下主者之曹，收取其人魂神，考问所为，不与天文相应，复为欺，欺后首过，罪不可贷。是故复勑下晓喻，为说行恶，灾变所致，使自改耳，不用其言，亦安可久久在民间为人乎？故分别善恶，各使不怨耳。天为设禁，使不犯耳。而故犯之，戒命於天神，可以久与人等也。作行如此，为使人不死之道乎？中为天无所知邪？俗人之行，不可采取乃如是，安可久置中和之中，使食可食之乎？而反善神所护，年尽乃止。无中天人时，是善之证也。为善日久，何忧不尽年寿乎？是为可知人自不能力为善，而自害之。是恶之人何独剧，自以为可久与同命。不意天神促之，使下入土，入土之后，何时复生出乎？地下复相引浸，益亡尸，是复不得天福之人，可复计邪？行且各为身计，勿益后生之患，是为中善之人。不者欲为恶人也，天所不佑，地不欲载，致当慎之，勿有愆负，财得称人耳。可为父母子孙，得续行恩有施，可复得增年，精华润泽，气力康强，是行善所致，恶自衰落，亦何所疑。从今以来，当详消息，善恶分别，念中何行者，自从便安，天不逆人所为也。念之复念，不顺作逆，而求久生。是行当可久见於天神，日月星辰，安肯久照？为天神所佑，而争欲危之，是谁过乎？不当是善行孝顺之人邪？辄有禄位，食於司农，久复子民，使上下相事，是民之尊者也。是善所致，恶自不全身，相去几何乎？视其试书，不用其言，自快可意而行，是为人非乎？有恶不能自化，有孝善，有忠诚信之心，而望天报，有病求愈，作恶过多，无解时，为可久贷与不。故作此文，欲使俗夫之人，各不怨其得罚耳。念生求活之人，自不为恶行，而亡其年也。得书见诫，使知避禁，不触恶耳。如是能自改为善，可得久见天地日月星辰，与人比等，是不善邪？而反不惜其命，以为死可得复生。如人知不自知为恶，自以为可也。谈语欲与人比等，衣食与部人同，是为可久不乎？畏死之人，不敢犯此诫文，是亦禄策所致。其人相薄少可，宜直命当直之，何所顾乎？行，各自慎努力，念所行安危之事，书诫亦自可知也。天书文欲使人为善，不欲闻其恶也。故自命簿不全耳，无可大怪也。详复思之，勿懈也。天有生籍，亦可贪也。地有死籍，亦甚可恶也。生死之间，不可比也，为知不乎？知恶当慎自责，不可须臾有亡其年寿，甚可惜也。与人语言发声，为善行得人心意。是天善之，无出恶言，而自遗咎。同出口气，正等择言出之。无一小不善之辞，可得延命。殊能思行天上之事，得天神要言，用其诫，动作使可思，可易命籍，转在长寿之曹。宜复各修身正行，无忘天之所施。宜置心念，报施大恩，乃为易行改志。天复追念，使不逢恶，可信天书言，可得生治不用。书言自不全，择其可行乃行之，不强所为。各且念身善恶，天禀其性，勿有所嫌疑也。宜不欺善，而恶人得福也。是言者明白，何有所疑乎？神仙之人，皆不为恶者，各惜其命，是善之证也。书所言约，勑前后道人之所愿，为道善恶，使思之耳。不用而自已，勿自怨。自怨者，但当知怨身少知，而穷老乃极，自咎之耳。余者自从其意，如欲贪生，不当有恶。故使自思，知其苦乐，乐独何人，苦亦何人，亦宜自念，勿有怨辞，勿妄轻言出气。令可思，思生为善，故丁宁相语者。令语言可知，不失天规矩。行成自然之道，何所不成，何所不化，人皆迎之，是天自然之恩非邪？念下愚之人，不念受天大分，得为人，自以当常得久也。亦不意有巫灵之神者，当止勿犯非也。书辞非一，念之复出。文辞有副，故置重诫。顾其不及用书，念生为善，为有活望。复有恶言不顺者，被疏记不息也。慎之且止，止复有所思，思后不足，不满意者复申理。
　　不可不祠诀第一百九十六
　　惟世俗之人，各不顺孝，反叛为逆，竞行为不忠无信之行，而反无报施之义，自以成人，久在地上也。所说所道，未曾有小善，有恶之辞，而反常怀无恩贷之施，自盗可意而行，不念语后有患苦哉？此子不是在世间，无宜少信，强愚自以得人心意。其念出言，不可采取，难以为师法，无所畏忌，而功犯非历邪，自以可意，不计其命，不见久全。动作出入，不报其亲，不复朝夕，夷狄相遇。此独何人，从所出生，略少其辈，饮食不用，道理未曾了雪。当亦无知之人比六畜，生死无期。口亦欲得美，衣欲得好，天当久活汝不，汝行不可承用，亡亦其行当可用不，使天忿怒，无有喜时，当爱汝命，令汝不死乎？所为皆触犯不当，如故为之，是为自索，不欲见天地日月星宿，人民生口之属耳。
　　天有诫书，具道善恶之事，不信其言，何从乎？欲得见久视息乎？中为不如六畜飞鸟走兽有知邪？是愚之剧，何可依玄。但作轻薄，衒卖尽财，狂行首罚，无复道理，从岁至岁，不忧家事，游放行戏，殊不知止。思不出中，自不可久。此人亦因父母得生，其行反少义，不见尽忠孝，有顺无逆之意。是天当置汝，使眼息不死也。死中有余过，并及未生之子。念其作祸之人，虽以身行恶，而亡其年，使未生不见有算。活望作鬼，复死不足塞责，是恶所致，非乎？何得自在而见活乎？昨使当出生者，怨是非过邪？何为妄言而久朗乎？天下之人，何不自责，而使过少，积过何益於人身乎？但有不全人命耳，不当思之邪，何为自益祸乎？是为可知也。人居世间，作孝善而得寿，子孙相续，复见尊官重禄，是不作善为孝所致邪？自无善而不顾后有患，此为大逆恶人，更为无等比不休息乎？父母生汝时，欲闻其善，宁欲闻恶声，闻老亲耳邪？兄弟相憎，未曾有乐时，各自责过负，而反自用不为善，是为不可久行。无益於天，无益於地，无益於人，无益於四时五行、日月星之明。其人甚恶，欲何希望，不当仰视邪？以为天不遣凶神，司汝为非乎？不当自怪，所求所为，既无可恃，但日有衰病死不绝邪？天亦何乐杀汝乎？众曰：汝无有通，须臾之间，故杀之。或使遭县官，财产单尽，复续怨祸，汝行之所致不乎？何怨於天而呼怨乎？俗人乃如是，欲复犯天，自理何益乎？久逋不祠祀，神官所负，不肯中谢，所解所负解之。常以春三月，得除日解之。三解可使文书省减，神官亦不乐重责人也。迫有文书，上下相推，何从民人之言，贫困便止，不竟所为乎？生时皆食有形之物，死当食其气而反不食。先人自言生子，但为死亡之后，既得食气，与比等而反不相食，生子如此，安得汝久有子孙相视乎？亦当亡其命，与先去等，饥饿当何得，自在天官重孝顺，当祠明白，何可所疑。死后三年，未葬之日，当奉祷赛，不可言地上有未葬者而不祠也。不食益过咎，子孙无伤时也。是为可知当祠，常苦富时奢侈，死牛羊猪豕六畜，祠官浸疏，后当见责，不顾有贫穷也。财产不可卒得，行复无状，财不肯归，便久不祠，为责安可卒解乎？宜当数谢通负之过，后可有善，子孙必复长命。是天喜首过，其家贫者，能食谷知味，悉相呼叩头自搏，仰谢天。天原其贫苦，祠官假之，令小有可用祠，乃责是为天所假，颇有自足之财，当奉不疑也。不奉复见先人对会，祠官责之不祠意。使鬼将护归家，病生人不止。先人复拘闭祠，卜问不得，得当用日为之。天听假期至，不为不中。谢天下地，取召形骸入土，魂神於天狱考，更相推排，死亡相次。是过太重，故下其文，使知受天诛罚不怨，可转相告语，可令不犯先。古已有书，犯者不绝。以棺未藏者，不可不祠也。今故延出文，因有心之人，书解其意。勿疑书言，尚可得生籍，疑不行，死日有期。自消息，勿复怨天咎地也。行，书小息念。其后思惟文言，知当复所行，复道之。
　　天报信成神诀第一百九十七
　　惟有进善求生之人，思乐报称天意，令寿自前。目见天上可行之事，曰亦奉行天之所化成，使见久生之文，变化形容，成其精神，光景日增，无有解时。是有心志善，不忘天恩。报施之士，何时有怨，解息须臾之间，心自克责，幸得为人依迎。天得成就，复知天禁，使其远害趋善，不逆神灵。见善从之，未曾不自责，时悔过从正。思念其意，常不敢自安自疑。念之为善，晓天知意，具足可知，亦无所疑。自责悔过，积有日数，既蒙福佑，承奉天化，使不见危。自知受天报施，何可有忘须臾之间息，恐神灵非尤所言。故怀怅然，未曾自息。贪进所言，欲承天意，恐有失脱。故复洗心易行，感动於上，欲见升进，贪慕其生。实畏短命之期，恐久不见於天地，竭力尽忠，思其诚心。数闻神言，不见其人，心内不自安，常斋惶惧，日夜愁怖，不敢自安。用是之故，不敢废善而就恶施。人皆得饮食，仰天元气，使得喘息。复知人情，自知受天施恩，辄当报谢，何有疑时。天生人精，地养人形，使得长大，使得成就。见天书戒，视其文辞，不战自栗，何有负言，心常怖悸，何有安时。唯天大神，时哀省原，数见假贷，心知不以时报大恩。唯大神使见覆哀，久见常在生气之中，久活前年之寿，不敢忘大施之分，恩贷毕足，不敢解忘须臾之间，而背恩也。唯大神成之，使见天神，与其语言，思闻复戒。重天所言，唯蒙有报，乃敢自信。大神报有善心人言，天君常爱是有心善之人，於天有用辄进。自今有心善之人，自陈前以达白天君，承用所举听勿疑，必当如前所言，是自天君所敢前也。岁月垂至，努力信天所言，天亦信有心善之人，自不在俗间也。簿文内记，在白日升天之中，义不相欺。天君欲得进善，有心不违言，是其人也。诸大神自遥见其行，虽家无之日，前以有言，宜勿忧之。常念与天上诸神相对，是善所致也，宜勿懈倦也。有心善之人，言生本无升进人，期心报大神，求进贪生，欲竭所知，何敢望白日升乎？举选当得其人，生不敢当之。恐见为大神所非，蒙恩自侥幸得宠，为得恩分毕足，但惜未及重报施，唯大恩假忍苏息之。闻大神言，前比白生意，进之天君，辄言有心善意，是其人也。天君自欲亲近之，不使有疑也。恩施不在大神也，何须道报乎？宜复明所知，必为有报信，心谢恳恻而已。必使诸神相护，不令邪神干之也。致重慎所言，以善为谈首，书意有信相与，要不负有心善进之人言也。天自日夜，使神将护之，余无所疑。相命沮触之书，必先人承负自辞，勿用为忧。有心志善之人，言本性单微，久在俗中，恐不能自出俗世之间，慕大神之恩宠遇，使见温诚自知。唯大神白天君，才使在不死之伍中，为何敢望白日乎？大神言：天君信有心进善之人，教无有二诺，无所狐疑，是自天君意也。虽念家不足，饥寒并至，自有天厨，但仰成事，神自师化其子，无以为念也。生主受分之后，何时忘大神所言乎？忧不成耳。不敢失大神枕席，常在心鬲，不敢解也。大神言辞乃如是，天君知者，善自得善，有心自得天君心意。前白事见天君，天君勑大神言：前日已白，此人当升之日，勿令失期，竟有符在心前，彻视神自语为信，变化以有日期，但日夜念之勿懈也。生言：受勑之后，何敢懈邪，唯蒙成不？大神言：须书有符，自相见也，不忧不得天寿也，不但大神邪，诸神皆言善，是有心之人，诸神忧之，但仰成辩而已。生言：是大重如使如愿，必亲心恭而已。大神言：是亦其人愿，所当承心而言，天君重其家，使无入大过，承负辄解之，勿信神象卜工之言，是卜不能有所增减。欲度活人者，要在正神，虽有小神之疏，上自解之，亦勿狂为不当所行也。是自有心有道之人所知也。且各为身计，信天言，天自不欺有心进善之人也。虽知惠常念，无有忘时。闻邪神自下，无有心志之人，持身不谨，复念非常，故邪下之，使不安，或恶会无成功。此书亦不信恶人，恶人亦不信此书。会有效用有报，得报信之后，乃为可知也。今当有信，知进善之人书，神自欲见报信，得用不信，无有心进善之人，欲所得也。行书辞已可知，见信有验，亦自不久。何以明之？其人自乐生者，天使乐之，是天报信。其人必化成神，必以白日不疑，日自轻，食日少，为信精光，日益亲近其人，是信也，明之明也。且勿有疑。生言：见诫受勑，请如所言，思惟念之，不敢懈有忘也。虽生素不知，会见之后，益亲无异。大神言：善善，亦当惠成，名宜，卒竟其功，是神常诫也。书语虽多，重生道故多耳，勿怖之也，语且有止，各还有言，有心志念之人言。唯唯，不敢有忘也。
　　有功天君勑进诀第一百九十八
　　惟思古今有大诚信之人，各有效用，积功於天，乃敢自前。动作止进，未曾有小差之恶。常怀慈仁之施，布恩有惠，利於人众。不有失小信，而不奉承天地，随四时五行之指历，助其生成，不敢有不成之意，而自危身，令不安。故自克念过负，恐不解除，复为众神所疏记，而有簿文闻太上也。以是故敢有安时也。今古相承，善恶相流，何有绝时乎？故自沈静，未尝有懈，而忘天之所施为也。但自念求德之人，以心自况。见人有善心，为之欣然，见人有恶心，为之惶惧。想天神知之，各有所进，复自惟念，本素生於俗间，心常思乐大化，贪慕生道，去离死部，恋牢精光，贪使在身，使自相爱，心乃可安。不者恐见，不在常见之中。唯诸天神，时原不及，教其进退，当承天意，不可有失而小不善，闻於太上之君耳。故因诸神求知旷问，唯蒙不逆，使不见疑。为受一子之分，势不敢有忘丝发之间。唯原省念所言，思见天诫，以成其身，不使陷危。是诸神宠恩之日，不敢有休息，而不自念报重之大恩也。诸神未白天君，闻知被遣，当直之神，承教见之。其人言所动摇，云何具问其意，使诸神问之，还白日言中和之民，自道善行，积功日久，贪慕久生。自薄说常自垂念，恐有愆负，未尝有懈息之意，为诸神道其功效。诸神使白，各且相谓曰：此有功效德人，自於中和中念，当报天大恩，积行为善日久，欲因诸神自道功德，各怀狐疑，不敢进白天君，常属诸神见信，有功於天，有者进之。而诸神占观其行日久，何故不白。诸神皆怀惧而言，本素不知此人来，恐不大精实。且各消息其意，不知天君闻之，是诸神各无所主，正见善有功之人，而不时白道之使者，遣使神考积其行，大有功。是诸神各为无状，各无有功善，而齐外心，以为天君不知。诸神各解辞令，自何用者，有益而已，各自安乎？谢诸神，各以识事，免冠谢言，小神奉职，各平尽忠诚之心，而得问是罪无状，待死於门。天君出教日，且待於外，须勑诸神伏地，自以当直危立也。教日勑诸神，言天君欲不惜诸神，且未忍相中伤，教谪於中和地上，在京洛十年，卖药治病，不得多受病者钱。谪竟，上者着闻曹一岁，有功乃复。故诸神见天君，贳不死之罪，才得薄谪，诚自知过失，自以摧折，不望其生，不忍有中伤之意，复以事谢天君言：告谢曹吏，便下勿稽留，时使神行卓视之。曹白使遣下，如天君教。天君勑曹，复告大神，视其文辞，令诸一神见之。曹以文传视大神下所部，各顺其职，见有功善贪进之人，当进之前，有事具白可知。天君勑大神曰：辄早观此人，与使神语言，相应与不也？大神曰：被使往视其人，积其日数，视功效还白，日被勑教，视中和有功人，还白如使神言。天君亦如是有功之人，而诸神所部，不时白天君觉知，乃道其意，是不勉邪哉？得薄谪於中和，自今以后可以为诫。有功不白，天君闻之受罚，自身之谪。各慎职，遣神导化其人，使成神，增其精光。为视簿籍，使上无者，着其姓名上之。大神受教还於曹，视簿案其姓名，有此白言曹：文书有此人，请案天君内簿，知相应与不？天君出文视之，与外书同勑，便上大神言：不审年满未，请还谛案之。天君谓大神：安置耳目，而不尽视之，而言还案乎？大神以职事谢，天君言：趣案疾还。大神则案，其人年已满，失脱不白无状，当坐，伏须辜诛。天君言：且冠视职，复勿懈。因召其人上之，勿失其效小职，知所致奉功。唯唯。请如天君出教。诺之。大神且上其人署小职，观望其行，日月尚浅，请复情实，有大效信真，有缺者署之，补缺处。天君言：当知大神所白，勿有懈意。大神言：唯唯。请使使神，往卓视之。天君言善。
　　不用书言命不全诀第一百九十九
　　惟天上有圣明之人，皆有部职，各尽忠行，不负於上，各尽筋力，所为作亦不失意，皆豫知天君所施为，常倾耳听，欲知其意，常视储曹文部，别令可知。顾君呼召无时，不敢私出，公事乃行，辄关意相，白乃敢出。所周所徧，被敕当所案行，不敢留止须臾之间。奉功私，乃敢有所言，诚相归，自不敢施私所不当。全其命，不惜晨夜而自责，常恐有无牢之用。各自该理其身，欲副太上之意，何时敢懈，恐失其宜。效日自进，不须神言，乃而欲自成，欲得久视。与天上诸神从事，无有大小，皆相关知。可承行不义不自专，恐有嫌疑，动辄相闻，何有息时。所以然者，人各有志。各自有所念，各有所成，其计不同，各有所见，各有所出，生各自欲有所得，各知其所，心乃了然。是曹之事，要当重生，生为第一，余者自计所为。生气着人身，皆不相去，相守相成。神亦贵得其名，变化出入，无孔之中，小大自在。俗夫之人，不见神形容，神神自相知，形容皆气所成，何有不就者乎？大神小神，精光增减，辄自有差。其寿增九，辄有其年，大化行善，寿亦无极，上则无上，下则无下，出入无间，无表无裹，象如循环。欲止自止，欲行则行，呼吸成神，光景荣华。上下有期，得当行，便以时还，亦不可自在，迫有尊卑。各相为使，各有薄领，各有其职，宜有其心，持志不违，明其所为。各见其功，各进所知，无有所私，动辄承教，不失教言。而精进趣志，常有不息，得勑乃止。是生神之愿，辄有符传，以为信行。诸所案行，当所禀食，勿过文书，随其多少。天上传舍，自有簿领，不当得止者勿止。是天君常教勿妄，恐守传之吏，以威势也。官有尊卑，不可强诈称大位，而称久止传舍。吏辄受天君勑，有过传舍，上其姓名官位所属，不得有隐欺，天君亦自知之，何得为相私，明各如其平。乃得上不用令勑，簿书数上，是复亡失精光，其寿损减，是为可知，宜当慎时，无敢自从，而不承上之教也。天上之神，更相案举，亦无息时。后进上下人，当知是禁，圣明之人，自不犯之，恐后进上之人不见其戒，故天下文使知防禁。是天君大恩，恐有犯者。是天君欲成就善心之故，视其文，并语俗人。俗人虽少，知中和之间，各有禁忌。文书天下，中和民间，道上佃夫，阡陌聚社，庐宅官舍，门户井灶，刑德各主其事，不可有恶。复见疏记，簿其姓名，积众多圣明理之事，更明堂天君得知，复减人年，上至死亡，可不慎乎？数下此文者，后生之人，不信前言。故复因有知虑之人，不犯禁者出之，令俗间知之，而不用书言，命不可得全也。恶籍累积日多，少有减时。故先命勑书诫，勿使相犯，犯之命薄不疑也。当顺书言，小过尚可救解，大过安从得贳乎？诫文非一卷，宜当重慎重慎，天文不可自在也。有知之人，少有犯者，时有失脱，天亦原之，不着恶伍。为恶不止，与死籍相连，传付土府，藏其形骸，何时复出乎？精魂拘闭，问生时所为，辞语不同，复见掠治，魂神苦极，是谁之过乎？同从人生，何为作恶行，各宜善自守。天禀人寿，不可再得，作恶年减，何有相益时乎？此时当所主，天君取信，不敢脱人恶行，令得久生也，为不知乎？书前后相戒者，既民不改，令人欲尽年耳。不欲为善，自令不全，亦奈此人为恶不止。可书辞小解，且念其后，如有不备，乃复念之。
　　大寿诫第二百
　　惟有志之人，心不迷乱。奉天之化，当所师导。各使从其愿，乃为随心。众万二千物，皆生中和地中，滋生长大，皆还自覆盖，荫其下本根。其花实以给身口，助其谷粮，使有酸咸醋淡，自在化水为盐，使调诸味。以豆为豉，助盐为味，薄厚自恣，菜茹众物，当入口者，皆令民食之，用其温饱，长大形容，子孙相承。复以六畜不任用者，使得食之，肥美甘脆之属皆使食。是天使奉职之神，调和平均，使各从其愿，不夺其所安。是布恩施惠民，非乎？奈何天所施而不求报乎？天何时当求报施乎？但平民受大恩，而不归相谢，故求之耳。天食精华气，自然不必须民报谢办也，贵其意耳。而反不念天气所生成，令得食之。是民中有知，不报乃如是，自以职当天使。奉职之人，案行民间，使飞虫施令，促佃者趣稼，布谷日日鸣之。使民用其言，家无大小，能食谷者，晨夜尽日相劝，及泽布种，天为长大，时雨风揺，枝叶使动，成其身日满，当熟以给人食，恩不重邪？从岁至岁，何有极时？而反齐不作孝顺，有逆之心，何益於天，久养恶人，使见可食之物乎？中为天无所知邪？何为当久养不孝恶逆之人乎？故置凶神随之，不孝恶逆之人移，令人重禁，罪至祸重，不见贳时。想民当如是，何为犯之，自致不寿，亡其年命乎？不当视孝善之人，独得寿有子孙乎？善恶当相比，不寿与不寿为有比，不生之与死，当相悬不行。作善有孝慈，使各竟其年，或得增命，子孙相次，无中夭时。天用是为善孝之行，所致不当比之邪，何为作非邪，施於人乎？天甚憎恶之，辄使绝命，子孙得咎，是恶所致，欲何所望。天喜善人，不用恶子。宜思书言，其文具足，可以自护，必得天福。可无久苦自愁，令忧满腹。复有忧气结不解，日夜愁毒大息，念在钱财散亡，恐不得久保。疾病连年，不离枕席，医所不愈，结气不解。计念之日夜羸劣，饭食复少，不能消尽谷，五藏不安，脾为不磨。是正在不全之部，短气饭食不下。家室视之，名为难活。有钱财家，颇有储侍，无钱财产殚尽，内外尽贫，不能相发。死命以至，不见棺木，毕埋土中。须治生有钱财，乃当出之。相贫之家，财去人走，何时可合，家室分离，不能复相救。遂不见棺木，为无棺椁之鬼，浮游无家，亦无复食之者，死为鬼，饿乞求食，无有止时。是恶行所致，而不自知亡失宗族。呜呼痛哉，死无所依。是过积祸之人，自致无门户后世，天甚复伤之。故使复有遗腹子，未知男女。儿生未大，母去行嫁。至年长大，问其疏亲，我父母何在。亲言汝父少小，父母不能拘止，轻薄相随，不顾於家，劫人强盗，殊不而自休止，县官诛杀，游於他所，财产殚尽，不而来还故乡，久在异郡，不审所至，死生不可得知也。诸家患毒，亲属中外皆远去矣。汝母怀妊时，见汝生有续，心中复喜。家长大人，无所依止，贫无自给，使行事人。随夫行客，未有还期。遗腹子言，人皆父母依仰之生，我独生不见父母。至年颇大，问父所在。人言汝父行恶，远弃父母，游荡他方，死生不知所在，无有往来者，闻言已死，不知所在。父母忧之，发病不起，遂不成为人，财产殚尽，外内尽衰，咎在余亲希疏，素无恩分。不直仰天悲哭，泪下沾衣，父有恶行，自致不还於处。身自过责，无有解已。时以行客，赁作富家，为其奴使，一岁数千，衣出其中，余少可视，积十余岁，可得自用还故乡。招藏我父，晨夜啼吟，更无依止，甚哉痛乎。父时为恶，使子无所依止，泪下如行，自无乾时。天大哀伤，常使强健，治生有利，使取妻妇，复有子孙，心乃小安耳。复为其子说之，我父行恶，远在他乡不还，时往人去者，卜工问之，殊死生不知，所安所在招藏之，有岁数去行治生，天哀穷人，使有利入，颇有少钱，因求妇相助治生，因有汝耳。我疾我父，少小时为恶，故诫汝耳。从今以后，但当善耳，勿效我父，远之他所。故复思我过，天哀我耳。汝努力心为善，勿行游荡，治生有次，勿取人财，才可足活耳。各且相事，无妄饮酒，讲议是非，复见失。详思父母言，可无所咎。天上闻知，更为善子，可得久生竟年之寿。为汝作大，以是为诫。诸神闻知，上白於天。天令善神随之，治生有进，财复将增，生子遂健，更为有足，是天恩也。春秋节腊，辄奉天报恩，既不解努力为善，自得其福。行慎所言，复自消息。天神常在人边，不可狂言。慎之小差，不慎亡身。见诫当责身，勿尤他人也，此戒可知也。欲得大寿者，勿失此戒言。
　　病归天有费诀第二百一
　　惟人居世之间，各有所宜，各有所成。各不夺其愿，随其所便安，自在所喜，商贾佃作。或欲为吏及所医巫工师，各令得成。道皆有成，以给民可用，是天师化，何有不就，使自给口。当念奉天所行，恩分之施，四时之报，皆使不绝香洁而已。是为报天之恩，行善日久，神灵所爱，是善行所致，何有不从者乎？故天常为其上，司人是非，使神往来，知人所为，善恶辄白，何有失者。知知少以为不然，故天为视其影响，使闻音以是为效。风雨迟疾，皆使可知，何有疑者。动作辄异，文墨相承，亦不失其法。人亦当知可不，安得自恣而不顺天乎？天亲受元气自然，从其教令，不敢小有违之意。恐其有失，而民所为功。犯天去，不避罗网。是为故天命以自诫，为当久生，可与善人等也。中为人得自在邪？故使神随恶行人之后，司其不当所为，辄以事白，过无大小，上闻於天。是自人过，何所怨天书，书有戒而不用其行，得病乃惶，岂可免焉？诚民之愚，何益於天。使神劳心烦苦，医巫解除。欲得求生，不忘为过时，当为恶时，乃如是，何不即自悔责。已病乃求生，已后之多亡。所有祷祭神灵，轻者得解，重者不贳。而反多征召，呼作诈病之神，为叩头自抟，欲求其生，文辞数通，定其死名，安得复脱。医巫神家，但欲得人钱，为言可愈，多征肥美及以酒脯，呼召大神，从其寄精神，致当脱汝死。名籍不自致，钱财殚尽，乃亡其命。神家求请，满三不下，病不得愈，何为复请。事祸必更有祸，责在其后。邪神称正神，狂行斩杀，不得其人而杀之。咎怨讼上至天，天君为理之。杀事神之家，子孙坐为病者求福。欲令为求生，呼召不顺，反受其映。事邪神之家，自言我神正神者，教其语邪神精物，何时敢至天君之前，而求请人乎？但费人酒脯枣馓之属，得病反妄邪神之家。得愈者，谓在不死之伍中。事未上过，可得蒙愈，此天自愈之，邪神之家何得名之，而言多愈人病乎？而责人肥美。见邪神所为，则召令上之，考问藏罪。藏多罪大，便见不活。事神者神不往来，人复不中，精神日竭，是邪神自其殃。神家得邪神余物，以给家口肥美好衣，自以可久。神尝坐之，何望得活而寿乎？受神藏多，不可复贳，并亡其子孙。反言其过，杀我子孙，或身亦望久久亡户。人日当自正，可勿咎天。今世之人，行甚愚浅，得病且死，不自归於天，首过自抟叩头，家无大小，相助求哀。积有日数，天复原之，假其日月，使得苏息。后复犯之，叩头无益，是为可知，努力为善，无入禁中，可得生活，竟年之寿。不欲为善，自索不寿，自欲为鬼，不贪其生，无可奈何也。行慎所言辞，乐知余者，自计勿枉所为，有病自归於天。可省资费，无为大烦，反举家怔忪，避舍远处。当死之人远何益，凶神随之，当可得脱不乎？愚人为行乃如是，宁能使命在不死之中，可勿避也。舍不杀人，家自衰耳。天神在上，占之欲何所至乎？中为不知汝处邪？且慎所言，天致爱人，欲使人生，何时欲害杀人。故施禁法，使人不犯之耳。而自犯之，寿命从何得前。当思之思之，复念书言，可无自疑。书复小止，止后念之，当所道说者复道之。
　　不承天书言病当解谪诫第二百二
　　惟念俗间之人，甚独愚处，不念作孝顺事，而为反逆。不承大书言，而苟自薄。与人既无善，而恶数闻，处者致灾，中者衰落，下者见病，无有休息。是为恶施於人，令咎不容，无有施恩之意。日夜行侵克善人，令使自怨，无有善意相待，而反自策，陷人入罪名，使得有刑罚，高至死亡，而诀其主。有财之家，能自解酒，无钱触法，教吏呼召，亡费解之。赍家所有，皆有价数，乃为解之。分半自得，以给家口，美酒善腅，恣其所得，於意乃可，不知人当从傍平之，所为恶也，自以可久，而与人等。县君严者，使人司候效功之吏，当有报应。晨夜司之，欲得其为恶，主默疏等辈为谁，径至门合，内刺合笺，道其姓名。为吏受邪，簿主为间人，道其短长。酒肉甘肥，常不离目下。君得笺书，默召其主，为置证左，使不得诋。罪定送狱，掠治首藏。人复言之，并加其罪。闻亦然，钱财小故，不自努力周进，治生有利，而反卖舌於人，相陷罪名，是正恶，何复久生。长吏所疾，令不得生，是谁之过乎？皆从恶弊人出，父母愁毒，宗家患毒，为行如此，亦何所望，而欲得久视息哉？主作祸罚，而望求生，此为何人。天从上视之，言不可久忍。下文於主凶恶之曹，遣吏从恶鬼，佐助县官，治无状之人，使入死法，不得有生之望。是皆贪非一家之财，以自增益而坐之，得罪定死乃休，无续世之人，乃使先去者不见享食，是汝过非。从今以往，后生之人，见诫当止，乃小活耳。不者定在死伍之中，不疑也。慎之小差，可无相怨。人命不可再得，人皆如是，何为不从禁乎？无状之人，结客合伍，劫取人财，其主不全，县官未得杀汝，天代诛罚，上自灭户，下流子孙。用是财故，而反不生，是计何一不纯。故数出此书文者，贵此不犯耳。今续犯之尤处，故令死亡者多，天甚患之。故见其人有心知者，自不犯之。今世俗人了不可晓，视其寿书，而不用其言，以为书不可信用也。不当见神仙之人，皆以孝善，乃得仙耳，其寿何极。且详所言，同出辞言，可令好所为出，恶自令得。各书前后之戒者，但欲使人为善，不犯法耳，何时相枉乎？宜往念思，着於五内，令可奉行，勿非尤於天也。非之无益，更相令过重。慎勿有所恨，行自得之，何怨咎。努力从善，乃可为人耳。行当自惜，无为鬼所咎，为知不乎？宜各自明其计，勿自逐非，没命不足塞责。殃祸所归者多。怨憎何有止时。持心不密，但空言无益。世间之用，愁毒於人，复何用相明，使有和顺乎？自以为贤，以化他人，为不肖，不当自况。俱生为人，无所照见，问之无有相明之意。是曹之人，皆如六畜，但口知臭香衣，好礼跪起，不可法则，常有不录之心。见比邻老人，犯倨不起，闭人妇女，议相刑，别其丑好。此为恶人无所事作，端仰成事，口骂咒诅，以地无神，更相案举，自可而行。不念后患将至，不及相救，救之已晚，何益於事。但为烦苛，终可见理，何以自明，解其所负，众多人所非，作祸不止，久至亡家，后无子孙，不见其寿，冤哉此行，亦何可久。太平之书，令下可顺其上，可得长久。不者失命，复见难治，令世俗人亦自薄恩，复少义理。当前可意，各不惜其寿。纵横自在，以为无神，随疏之者众多，事事相关及更明堂，拘校前后，上其姓名，主者任录。如过负辄白司官，司官白於太阴，太阴之吏取召家先，去人考掠治之。令归家言，咒诅通负，被过行作，无有休止，故遣病人。病人之家，当为解阴解谪，使得不作，谪解得除之，不解其谪，病者不止，复责作之。既不解已，以为不然，观其所行，皆有其人，多与少耳。是为可知，复慎其后，勿益其咎，乃为有知，可使无咎。无知自已，患福之间，未曾休止。各慎书言，不须相负，难为记疏，神不休止，想人知人，而故为耳，是不善故之也。固善得善，恶自不寿，何为有恨，自得之耳。下顺其上，可无恶子，为知不乎？戒之戒之，可令小息。书难为文辞，法令开张，宜不犯耳。书复小解，复有小不定文者。详念其后，但令可知慎之慎之，小事致大，文复重，故小息耳。息后有言，复陈说之。
　　为父母不易诀第二百三
　　惟有善行之人，自不犯天地四时五行、日月星辰诸神之禁，畏其所施，恐犯之辄有上姓名，以故自欲为善行孝顺之义。天地禁书，故不欲令民犯之者，欲令民充盛，何时欲令藏乎？设施当生之物，使得食之，何时欲使相危乎？人自犯耳。故善人无恶言者，各有其文，所诫所成，分明可知，善自得生，恶自早死，与民何争。故置善人文，以示生民，各知寿命吉凶所起，为道其诫，使不犯耳。行善之人，无恶文辞，天见善，使神随之，移其命籍，着长寿之曹神，遂成其功，使后生之人，常以善日直天王相，下无忌讳，先人余算并之，大寿百二十，其子孙而承，后得善意，无有小恶，亦复得寿，白发相次，子子孙孙，家足人备，亦无侵者，佃作商贾，皆有利入，为吏数迁，无刑罚之意，善所叔也。人不能仿效，反倨笑之，是善人之心行自善，有益於人，见人穷厄，假贷与之，不责费息，人得其恩，必不负之。小有先偿，酒肉相谢， 两相得恩。天见其行，复善之，使其出入无干犯之者。行善之人，天自佐之，不令逢恶，是行所致。其余为不善之人，欲望坐得寿，复有子孙，是为不分别。故天别其寿，殊能行天上之事，与天同心志合，可得仙度，录上贤圣，精神增加，其寿何极？故言善不可不为，亦人所不及。故天重有善人爱之，不欲使有恶也。善恶之人，各有分部，何得二千乎？故天书辞具，自可知也，善者善之，恶者戒之，欲使不陷於危亡之，失其年耳。是天报善增其命，恶者使下不成人，是亦可知也，何为有疑乎？人从生至老，自致有子孙，各令长大成就，在所喜随使安之，无逆其意，各得其宜，乃为各从其愿。为人父母，亦不容易，子亦当孝，承父母之教，乃善人骨肉肢节，各保令完全，父母所生当令完，勿有刑伤。父母所生，非敢还言，有美辄进。家少财物，赇恭温柔而已，数问消息，知其安危，是善之善也。邻里近亲，尽爱象之，成善之行。见有凶恶之人，不敢与语言，恐相反也。相反之后，更失善人恶，天复憎之。故皆自重惜，损其子孙，慎无犯禁，使家不安。不但不安也，并及家亲，内外肃动，更逢县官，亡减财产。故令自慎，不违书言。能亲安和邕邕，无有二言。各自有业，各成其功，是大善之人行，天必令寿，神鬼佑之不敢失，四时所奉进，各有差序，市价取好，不争价直。所以然者，夫有所奉进，皆有精神，随上下进退，小异不洁，辄有文墨，不有失。故顺所贾所道，乃为恭敬，神灵必喜。上白司命，祠官各部吏安行，或自行见其洁香，乃享食，食后大曾五祖，乃於处食，食必欢喜。家遂富有，子孙皆善，无有恶子。郡县闻之，取召使为有职之吏，辄转入府，府有署显职。州复闻知，辟召亲近，举廉茂才，是善所致也。行自得之，其位必至。是亦相禄，禀命所得，明其为善之征，恶不过其门。天上诸神皆言，是行尤善，但未知天意耳。故使善文善人记其竹帛，使后生令得贪进，遂善家世世有荣，子孙不离朝堂，帝王爱之，常在善职，是功自然，皆其福所致也。故有善者，当法此书，言取信验，不空言也。
　　右天上说孝以止逆乱却夷狄令下顺从易治。
　　太平经卷之一百一十四竟
　　#1 按据敦煌本《太平经目录》，本篇名应为『孝行神所敬诀』。
　　太平经卷之一百一十六
　　某诀第二百四#1
  </div>
  <div class="pagination">
   <a href="太平经_page4.html">
    上一页
   </a>
   <a href="太平经.html">
    1
   </a>
   <a href="太平经_page2.html">
    2
   </a>
   <a href="太平经_page3.html">
    3
   </a>
   <a href="太平经_page4.html">
    4
   </a>
   <span class="current-page">
    5
   </span>
   <a href="太平经_page6.html">
    6
   </a>
   <a href="太平经_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
