<!DOCTYPE html>
<html>
<head>
    <meta charset="UTF-8">
    <title>孙真人备急千金要方 - 第 84 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孙真人备急千金要方 - 第 84 页/共 188 页</h1>
    <div class="content">　　散方：天门冬去心皮，曝乾，捣作末。以上件酒服方寸七，日三，加至三匕，久服长生，凡酒亦得服。
　　灸法：
　　大人癫，小儿惊痫，灸背第二椎及下穷骨两处，以绳度，中折绳端一处，是脊骨上也。凡三处毕，复断绳作三折，令各等而参合如△字，以一角注中央灸，下二角侠脊两边，便灸之，凡五处也，故画图注#11以丹注所灸五处，各百壮。削竹皮为度，胜绳也。
　　卒癫，灸阴茎上宛宛中三壮，得小便通，即瘥。《千金翼》云当尿孔上是穴。
　　又，灸阴茎头三壮。
　　又，灸足大趾上聚毛中七壮。
　　又，灸囊下缝二七壮。
　　又，灸两乳头三壮。
　　又，灸督脉三十壮，三报，穴在直鼻中上入发际。
　　又，灸天窗百会，各渐灸三百壮，炷惟小作。
　　又，灸耳上发际各五十壮。
　　论曰：黄帝问曰：有病怒狂者，此病安生？岐伯对曰：生於阳。曰：阳何以使人狂？曰：阳气因暴折如难决，故善怒，病名曰阳厥。问曰：何以知之？对曰：阳明常动，太阳少阳不动，不动而动大疾，此其候也。曰：治之奈何？曰：衰其食即已，夫食入於阴，长气於阳，故夺之食即已，使之服以生铁落为后饭，夫生铁落者下气疾。
　　论曰：凡发狂则欲走，或自高贤，称神圣，皆须备诸火灸，乃得永瘥耳，若或悲泣呻吟者，此为邪非狂，自依邪方治之。邪入於阳则为狂，邪入阴则为血痹。邪入於阳，传即为癫痉；邪入於阴，传则为痛喑。阳入於阴病静；阴入於阳病怒。
　　鼍甲汤，治邪气，梦寐寤时涕泣，不欲闻人声，体中酸削，乍寒乍热，腰脊强痛，腹中拘急，不欲饮食，或因疾病之后，劳动疲极，或触犯忌讳，众诸不节，妇人产生之后，月经不利，时下青赤白，肌体不生，肉虚赢瘦#12，小便不利，或头身发热，旋复解散，或一度交接，弥日困极，皆主之方：
　　鼉甲七枚　甘草　白薇一作白芷　贝母　黄苓各二两　麻黄　芍药　白朮各二两半　防风三两　凝水石　桂心　茯苓　知母各四两　石膏六两
　　右十四味，□咀，以水二斗，煮取四升。温服一升，日三夜一。
　　九物牛黄圆，治男子沾鬼魅欲死，所见惊怖欲走，时有休止，皆邪气所为，不能自绝方：
　　牛黄土精，一云火精　荆实人精　曾青苍龙精　玉屑白虎精　空青天精　雄黄地精　玄参玄武精　龙骨水精　赤石脂朱雀精
　　右九味，名曰九精，上通九天，下通九地，各一两，治下筛，蜜和丸如小豆，先食服一丸，日三，稍加，以知为度。《千金翼》云：凡邪病，当服五邪汤、九精丸瘥。
　　十黄散，治五脏六腑血气少，亡魂失魄，五脏觉不安，忽忽喜悲，心中善恐怖，如有鬼物，此皆发於大惊及当风，从高堕下落水所致，悉主之方：
　　雄黄　人参各五分　黄苓　大黄　黄檗　黄耆　细辛　桂心各三分　黄连　黄昏　蒲黄　麻黄各一分　黄环　泽泻　山茱萸各二分
　　右十五味，治下筛，未食温酒服方寸匕，日三，不知，加至二匕，羸劣者更加人参五分，合十分。一方有生黄二分。《崔氏》有蜀椒五分、乾姜四分。
　　别离散，治男女风邪，男梦见女，女梦见男，悲愁忧恚，怒喜无常，或半年数月一发动方：
　　桂心　茵芋　天雄　菖蒲　细辛　茜根　附子　乾姜各一两　白朮　桑上寄生各三两
　　右十味，治下筛。酒服方寸匕，日三。凡修合勿令妇人、鸡犬及病者家人知见，令邪气不去，禁之为验。
　　四物鸢头散，治鬼魅方：
　　东海鸢头即由跋根　黄牙石一名金牙　苌菪子　防葵各一分
　　右四味，治下筛。酒服方寸匕，欲令病人见鬼，加防葵一分，欲令知鬼主者，复增一分，立有验。防葵、苌菪并令人迷惑恍惚如狂，不可多服。
　　五邪汤，治邪气啼泣，或歌或哭方：
　　禹余粮　防风　桂心　芍药　远志　独活　甘草　白朮　人参　石膏　牡蛎　秦艽各二两　防己　菖蒲　茯神　雄黄《深师》作黄丹　蛇蜕皮各一两
　　右十七味，□咀，以水二斗，煮取四升，分四服。亦可如煮散法服之。
　　茯神汤，治五邪气入人体中，见鬼妄语，有所见闻，心悸跳动，恍惚不定方：
　　茯神　人参　菖蒲　茯苓各三两　赤小豆四十枚
　　右五味，□咀，以水一斗，煮取二升半，分三服。
　　人参汤，治风邪鬼气，往来发作，有时或无时节方：
　　人参　防风　乌头　乾姜　泽泻　栝蒌根《翼》作桔梗　狗脊　远志　附子　黄苓　独活各五分　秦艽　牡蛎　五味子　山茱萸　前胡　细辛　石膏　芎藭　蜀椒　牛膝　甘草　石南　桑根白皮　桂心　麻黄　竹皮　白朮　橘皮各十八铢　鬼箭《千金翼》作泽兰　茯苓各十二铢　大枣十六枚
　　右三十二味，□咀，以水六升，酒六升合煮，取四升。分五服，日三夜二。
　　虎睛汤，主狂邪发无常，被发大叫唤，欲杀人，不避水火方：
　　虎睛　露蜂房　鸱头各一具　枫上寄生五分　石长生十分　茯苓　桂心　防风各三两　独活　甘草　人参　天雄各一两
　　右十二味，□咀，以水一斗二升，煮取三升。分四服，日三夜一。
　　又方：
　　防葵　人参　贯众各五两　防风　桂心各三两
　　右五味，□咀，以水一斗，煮取三升。分四服，稍服亦可。
　　又方：
　　苦参五斤，蜜和丸，如酸枣大，单服十丸。
　　治卒发狂方：
　　令患人着地仰卧，以冷水终日淋其面，良。
　　治百邪鬼魅方：
　　服头垢小豆大。
　　治魅方：
　　以水服鹿角末方寸匕，日三。
　　又方：
　　水服獭肝末，日三。
　　治狐狸诸色精魅作种种恶怪，令人恐怖，狂癫风邪方：
　　雄黄六斤　油一斗二升
　　右二味，破雄黄如棋子大，铛中以盆合头作灶，微火煎九日九夜，不得少时火绝，亦不得火冷，须火热微微不绝，神验。
　　治风邪方：
　　商陆根三十斤，去皮细切；以水八斗，东向灶，煎减半，去滓更煎，令可丸，如梧子大服一丸。合时勿令人见，苌菪方及大豆紫汤皆可服，汗出佳。莫若方出此篇前，紫汤方见别卷。
　　又方：
　　烧虾蟆末，水服方寸匕，日三。
　　又方：
　　烧人屎灰酒服。慎生冷、酢滑、猪、鸡、鱼、蒜等。
　　又方：
　　以水服伏龙肝方寸匕，日三。
　　治诸横邪癫狂针灸图诀：
　　论曰：凡诸百邪之病，源起多途，其有种种形相，示表癫邪之端，而见其病，或有默默而不声，或复多言而谩说，或歌或哭，或吟或笑，或眠坐沟渠，啖食粪秽，或裸形露体，或昼夜游走，或嗔骂无度，或是蜚蛊精灵，手乱目急。如斯种类癫狂之人，今针灸与方药并主治之。凡占风之家，亦以风为鬼断。
　　扁鹊曰：百邪所病者，针有十三穴也，凡针之体，先从鬼宫起，次针鬼信，便至鬼垒，又至鬼心，未必须并针，止五六穴即可知矣。若是邪蛊之精，便自言说，论其由来，往验有实，立得精灵，未必须尽其命，求去与之。男从左起针，女从右起针，若数处不言，便遍穴针也，依诀而行，针灸等处并备主之，仍须依掌诀捻目治之，万不失一。黄帝掌诀，别是术家秘要，缚鬼禁劫，五岳四渎，山精鬼魅，并悉禁之，有目在人两手中十指节间。第一针人中，名鬼宫，从左边下针右边出。第二针手大指爪甲下，名鬼信，入肉三分。第三针足大趾爪甲下，名鬼垒，入肉二分。第四针掌后横文，名鬼心，入半寸。即太渊穴也。第五针外踝下白肉际足太阳，名鬼路，火针七锃，锃三下。即申脉穴也。第六针大椎上入发际一寸，名鬼枕，火针七锃，锃三下。第七针耳前发际宛宛中，耳垂下五分，名鬼床，火针七锃，锃三下。第八针承浆，名鬼市，从左出右。第九针手横纹上三寸两筋间，名鬼路。即劳宫穴也。第十针直鼻上入发际一寸，名鬼堂，火针七锃，锃三下。即上星穴也。第十一针阴下缝，灸三壮，女人即玉门头，名鬼藏。第十二针尺泽横文外头接白肉际，名鬼臣，火针七锃，锃三下。此即曲池穴也。第十三针舌头一寸，当舌中下缝，刺贯出舌上，名鬼封，仍以一板横口吻，安针头，令舌不得动。已前若是手足皆相对针两穴，若是孤穴，即单针之。
　　邪鬼妄语，灸悬命十四壮，穴在口唇裹中央弦弦者是也。一名鬼禄。又用刚刀决断弦弦者乃佳。
　　邪病卧瞑瞑不自知，风府主之。一名鬼穴。
　　邪病大唤骂詈走，灸十指端，去爪一分。一名鬼城。
　　邪病大唤骂走远，三里主之。一名鬼邪。
　　邪病鬼癫，四肢重，囱上主之。一名鬼门。
　　邪病四肢重痛诸杂候，尺泽主之。尺中动脉，一名鬼受。
　　邪病语不止及诸杂候，人中主之。一名鬼客厅。凡人中恶，先押鼻下是也。
　　仓公法：
　　狂痫不识人，癫病眩乱，灸百会九壮。
　　狂走掣疭，灸玉枕上三寸，一法顶后一寸，灸百壮。
　　狂走癫疾，灸顶后二寸十二壮。
　　狂邪鬼语，灸天窗九壮。
　　狂走癫疾，灸大幽百壮。
　　狂言恍惚，灸天枢百壮。
　　狂走癫痫，灸季肋端三十壮。
　　狂痫哭泣，灸手逆注三十壮，穴在左右手腕后六寸。
　　狂走惊痫，灸河口五十壮，穴在腕后陷中动脉是。此与阳明同也。
　　狂癫风痫吐舌，灸胃管百壮，不针。
　　狂邪发无常，被发大唤欲杀人，不避水火，及狂言妄语，灸间使三十壮，穴在腕后五寸，臂上两骨间。亦灸惊恐歌哭。
　　狂走喜怒悲泣，灸臣觉一作巨搅随年壮，穴在背上甲内侧，反手所不及者，骨芒穴上，捻之痛者是也。
　　狂邪鬼语，灸伏兔百壮。前作天窗九壮
　　悲泣鬼语，灸天府五十壮。
　　悲泣邪语，鬼忙歌哭，灸慈门五十壮。
　　狂邪惊痫病，灸承命三十壮，穴在内踝后上行三寸动脉上。亦灸惊狂走也。
　　狂癫风惊厥逆心烦，灸巨阳五十壮。
　　狂癫鬼语，灸足太阳四十壮。
　　狂走惊恍惚，灸足阳明三十壮。
　　狂癫痫易疾，灸足少阳随年壮。
　　狂走癫厥如死人，灸足大趾三毛中九壮。《翼》云灸大敦。
　　狂走易骂，灸八会随年壮，穴在阳明下五分。
　　狂癫惊走风，恍惚嗔喜，骂笑歌哭鬼语，悉灸脑户、风池、手阳明、太阳、太阴、足阳明、阳蹻、少阳、太阴、阴蹻、足跟，皆随年壮。
　　惊怖心忪，少力，灸大横五十壮。
　　狂疯骂詈挝斫人，名为热阳风，灸口两吻边燕口处赤白际各一壮。又灸阴囊缝三十壮，令人立以笔正注当下，已卧核卵上灸之，勿令近前中卵核，恐害阳气也。
</div>
    <div class="pagination">
<a href="孙真人备急千金要方_page83.html">上一页</a><span>...</span><a href="孙真人备急千金要方_page79.html">79</a><a href="孙真人备急千金要方_page80.html">80</a><a href="孙真人备急千金要方_page81.html">81</a><a href="孙真人备急千金要方_page82.html">82</a><a href="孙真人备急千金要方_page83.html">83</a><span class="current-page">84</span><a href="孙真人备急千金要方_page85.html">85</a><a href="孙真人备急千金要方_page86.html">86</a><a href="孙真人备急千金要方_page87.html">87</a><a href="孙真人备急千金要方_page88.html">88</a><a href="孙真人备急千金要方_page89.html">89</a><span>...</span><a href="孙真人备急千金要方_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
