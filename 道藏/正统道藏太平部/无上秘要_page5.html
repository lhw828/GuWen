<!DOCTYPE html>
<html>
<head>
    <meta charset="UTF-8">
    <title>无上秘要 - 第 5 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上秘要 - 第 5 页/共 73 页</h1>
    <div class="content">　　天尊言：龙汉之后，天地破坏，其中渺渺，亿劫元光，上无复色，下元复渊，风泽洞虚，幽幽冥冥，无形无影，无极无穷，混沌无期，号为延康，逮至赤明开光，天地复位。
　　一劫之周，天地又坏，复无光明，五劫之中，幽幽冥冥，三炁混沌，乘运而生，逮至开皇天地复位。
　　太上道君在大福堂国长乐舍七百五十万劫。
　　苍帝天君在东极碧落空歌大浮黎国九百九十万劫。
　　赤帝天君在南极禅黎世界赤明国三十万劫。
　　白帝天君在西极卫罗大堂世界极乐国七百万劫。
　　黑帝天君在元福弃贤世界郁单国五百万劫。
　　右出《洞玄灵书经》
　　天真皇人上皇天尊，自受日月，随运流迁，去来转特，一光一冥，一灭一度，一死一生，身受破坏，一败一成，经履天地，改易光明，幽幽眇邈，非可思议，自龙汉以来，已九万九千九百万重劫。
　　右出《洞玄诸天内音经》
　　十方飞天神人告太上道君曰：自周三界之中历行三十二天，累经大运，交周天地，成败随运，生死非复一反，至今赤明开图，已经九千七百亿万劫。
　　右出《洞玄空洞灵章经》
　　道曰：天关在天西北之角，与斗星相御。北斗七星则天关之纲柄，玉宸之华盖，梵行九天十二辰之气，斗纲运关，则九天并转。天有四候之门，九天合三十六候，一昼一夜则斗纲运关，经一候之门，昼夜三十六日，则经三十六候都竟，三十六候竟，则是九天，一转三百六十轮，为九天一周。
　　九天一周，则六天之气皆还上上三天，三天改运，促会以催其度，三千六百周则为小劫交。
　　小劫交则九气改正，万帝易位，民亡鬼灭，善存清治，六合宁一，九千九百周为大劫终。
　　大劫终则九天数尽，六天运穷。六天欲穷则气激於三五，群妖凶横，因时而行，放毒威民。此皆运穷数极，乘机而鼓，以致於此。地机在东南之分，九泉之下则九河之口吐嗡之。灵机上通天源之淘注，旁吞九洞之渊奥。十二时纪，推四会之水东回，一昼一夜则气盈，气盈并凑九河之机，昼夜三十三日机转，西北回，东北张，西南嗡，张则溢，嗡则亏，周於四会，天源下流，九泉涌波，是为一轮。三百三十轮为一度，一度耻水母促会於龙王，河侯受对於三天。三千三百度谓之阴否，阴否则蚀阴蚀水涌，水涌河决，山沦地没，九千三百度为大劫之终，阴运之极。当此之时，九泉涌於洪波，水母鼓行，山海冥一，六合坦然。此阴运之充，地气之激也。
　　天圆十二纲，地方十二纪。天纲运关三百六十轮为一周，地纪推机三百三十转为一度。天运三千六百周为阳勃，地转三千三百度为阴蚀。天气极於太阴，地气穷于太阳。阳激则勃，阴否则蚀。阴阳勃蚀，天地气反。天地气反，谓之小劫交。小劫交则万帝易位，九气改度，日月缩运，陆地涌於九泉，水母决於五河，大乌屯於龙门，五帝受会於玄都。当此之时，凶秽灭种，善民存焉。
　　天运九千九百周为阳蚀，地转九千三百度为阴勃。天蚀则气穷於太阳，地勃则气谋於太阴。故阳否则蚀，阴激则勃，阴阳蚀勃则天地改易，谓之大劫交。大劫交天翻地覆，海涌河决，人沦山没，金玉化消，六合冥一。
　　右出《洞真三天正法经》
　　天地大劫之欲交，诸天至真尊神妙行真人下游五岳，遥观天下至学之人，洪流弥天，皆以五龙迎之登福地，令得与元始同没同生也。
　　右出《洞玄玉诀经》
　　太上灵宝治玄都玉京山七宝玄台，十方至真妙行真人，飞仙大圣，众皆浮空烧香散花，游行一日三周，手把十绝华旛，口诵洞章，日月交回，七星运关。三百三十日则天关回山一度，三百三十度则九气交，三千三百度天地气交，天地气交为小劫交，九千九百度则大劫周。此时则天沦地没，九海溟一，金玉化消，毫末无遗。
　　帝王品
　　黄帝曰：三皇者，则三洞之尊神，大有之祖气也。
　　天宝君者，是大洞太元玉玄之首元。
　　灵宝君者，是洞玄太素混成之始元。
　　神宝君者，是洞．神皓灵太虚之妙气，故三元凝变，号曰三洞。气洞高虚，在於大罗之分。故大洞处于玉清之上，洞玄则在千上清之域，洞神总号则在于太极。大洞之气则天皇是矣洞玄之气则地皇是矣，洞神之气则人皇是矣。
　　天皇主气，地皇主神，人皇主生，三合成德，万物化焉。故天皇起於甲子元建之始，治於太元三玄空天；地皇起於甲申太灵之始，治於三元素虚玉天；人皇起於甲寅虚成之始，治於七微浩郁虚玉天。
　　天皇之神，先天而生，后改化治世各一万八千岁而升，又有八帝，次其治即女娲伏羲之前也，所受灵书妙术，佐圣辅治，凡有帝王之君，必应以济世立教，其道行焉。
　　天皇之治，料理更始，开受皇文，以定后化，记尽开立之事，三千六百年毕竟，天皇化去，地皇受纪，追摄政事，后上启太极，后受地皇文，以定天地更始之化，所受大有之纪，以枝新化之物，一以平焉。
　　天皇受大有勑玄妙图书皇文十四篇，召天地之神，九天高上推校天地更纪，万物更化之始始之。
　　地皇修续其后，复上受皇文，又召会群神，以大有玄中玄妙图书推校，今之鬼神天地新化之种类方面，属类数之政定，又天地有福，地化而不流，物迫而不死，得在七百二十门中，化而不改容，因而易类而心不移，宿命存者，正定天皇、地皇，各三千六百年毕竟，各能化形为神。
　　人皇复起摄而行之，复上受大有之秘文，追召天地之神，九天高上诸神之父母，更以正定所有所无，复更正定七百二十门中之所化，天下万品之取正焉。
　　三皇曰：天道广大，贤愚混同。强者在西，弱者在东。九天定横，九地合纵。下成君臣，以立国邦。顺天者吉，不顺者凶。
　　右出《三皇经》
　　道者，万物之奥，善人之宝，不善人所保。美言可以市，尊行可以加人。人之不善，何弃之有？故立天子置三今。虽有拱璧以先驷马，不如坐进此道。古之所贵此道者，何不日求以得，有罪以免邪？故为天下贵。
　　右出《老子德经》
　　洲国品
　　东方去中国九万里外，名为呵罗提之国。国外有扶桑，在碧海之中，一面方万里，上有大真王之别治。
　　又有生洲在扶桑外，西接蓬莱，地面方二千五百里，去岸二十三万里，上有仙家数万人，地无寒暑，时节温和，多生神仙之草，食之飞空而行。
　　扶桑束有祖洲，在东海之中，地方五百里，去岸七万里，上有不死之草。
　　南方有伊沙陀国，去中国八万一千里，名浮黎之国，外极洞阳之野，一名火庭之国，国外有长洲，一名青丘南海，地方五千里。又有炎洲，在南海中央，地方二千里。
　　西方尼维罗绿那之国，去中国六万里外，极浩素之垄，寒穴之野，国名尼维罗绿那国，国外则有流洲，在西海之南，地方三千里，去东岸十九万里。
　　　 凤麟洲在海中央，地方一千五百里。
　　北方旬陀罗之国，去中国五万里外，极朔阴钩陈之庭国，国名天镜之国，外则有玄洲，方七千二百里，四面是海，去岸三十六万里。上有太玄都，仙伯真公所治。
　　又有元洲，地方三千里，去南岸十万里。上方元精清纯自然之国，九天之上无色无象，无形无影，四覆诸天，唯有玉虚紫馆，结空洞之烟，而虚玄清纯之内。
　　右出《洞真外国放品经》
　　元始天尊告五方道君曰：此真文以龙汉之年出於此土时，与高上大圣玉帝撰十部妙经，出法度人，因名此土为大福堂国长乐之舍，其国土皆以融金灌地，四边阶道并是碧玉琉璃宝饰，光明映彻，是故此土男女长寿，无有中夭，不履诸苦，不经八难。东极碧落空歌大浮黎国，其地皆是碧玉，四边阶道皆以金银宝饰，严整光明。是国男女无有衰老，无有哀忧，不履苦毒，不履愁恼，唯乐为主。
　　南极禅黎世界赤明国，其国土皆如丹脂，恒生赤气，似如绛云，四边阶道并是琉璃，光明焕赫，洞映一国。是土无有悲哀之声，但见不老之人。
　　西极卫罗大堂世界西那玉国，皆以白玉荐地，黄金为阶，四面珍宝，光明赫赫，洞朗一国。是境唯闻雅乐之音，不闻国人有悲感之声，一土男女皆面有金容。
　　北极元福弃贤世界郁单之国，皆凝水精琉璃灌地而行，国有寒池，纵广五百里。一国男女饮食池冰，面如玉脂，初无疾病，无有忧恼，寿三万岁，无有中残，命终之后，骸骨不灰。国无礼乐，唯知直心。又名此土为无患之国。
　　右出《洞玄灵宝经》
　　论意品
　　以大居小，以富居贫，处盛卑之谷，游大贱之渊。微为之本，寡为之根，恐惧为之宇，忧畏为之门。福者祸之先，利者害之源，治者乱之本，存者亡之根。上德之君质而无文，不视不听，而抱其玄，无心意若未生根，执守虚无而因自然。混沌为一，归於本根。
　　上意正於无形，理於无声，起福於未有，绝祸於未生，故莫知其名。下德则不然，高尊富贵，显荣好美，善乐功名，生祸而忧之，寇害而伐之，身辱而报之。生长有其力，布施有其福。事为其方，曲为其法。赏善罚恶则伪善诈忠，如此乃自谓功名见与道反。
　　右出《妙真经》
　　王政品
　　制杀生者天，顺性命者人也。非逆天者勿伐，非逆人者勿杀。故王法当杀不杀纵天贼，当活不活杀天德。为政如此，使后世条长禁苛，兴克德之本，德莫大於活也。
　　天之道利而不害，圣人之道为而不争。故与时争者昌，与人争者凶。是以有甲兵无所陈之，以其不争。夫不祥者，人之所不争；垢辱者，人所不欲。能受人所不欲则足矣，得人所不争则宁矣。
　　勇於敢者多权善决，安静乐能，传国利民，不避强大，威震百僚，摧倾境外。为政如此，得善之半。
　　柔於不敢者柔弱损退，恐惧慎言，深思远虑，临事计患，务长宽和博施。为政如此，亦得善之半。
　　敢者奉天顺地，莫神於至诚。仁以好施，义以制断，礼以凯敬，智以除害，信以立事，德以无大，赦人如赦於己，法人如法其子。为政如此，亦得善之善者也。
　　右出《妙真经》
　　不尚贤，使民不争；不贵难得之货，使民不盗；不见可欲，使心不乱。圣人之治，虚其心，实其腹，弱其智，强其骨，常使民无知无欲，使夫知者不敢为，则无不治。
　　右出《 老子道经》
　　治大国若烹小鲜，以道莅天下其鬼不神。非其鬼不神，其神不伤人。圣人亦不伤人。夫两不相伤，故德交归焉。
　　小国寡民，使民有什伯之器而不用，使民重死而不远徙，虽有舟舆无所乘之，虽有甲兵无所陈之，使民复结绳而用之。甘其食，美其服，安其处，乐其俗。邻国相望，鸡狗之声相闻，使民至老不相往来。
　　江海所以为百谷王者，以其善下之，故能为百谷王。是以圣人欲上民以其言下之，欲先民以其身后之。是以处上而民不重，处前而民不害。是以天下乐推而不厌。以其无争，故天下莫能与之争。
　　右出《老子德经》
　　无上秘要卷之六竟
　　无上秘要卷之七
　　修真养生品
　　老子曰：天地构精，阴阳自化，灾咎欲萌。淫於五色之变，视不见祸福之形；失於五音之变，听不闻吉凶之声；失於五味之变，言不中是非之情；贪於财货之变，虑不见邪正之倾。夫五色重而天下盲矣，五音调而天下聋矣，五味和而天下爽矣，珠玉贵而天下劳矣，币帛通而天下倾矣。是故五色者陷目之锥，五音者塞耳之槌，五味者截舌之斧，财货者射身之矢。凡此数者，变而相生，不可穷极，难明易灭，难得易失。此殃祸之宫，患害之室。是以圣人服无色之色，听无声之声，味无味之味。名者身之害也，利者行之秽也。是以动为身税，为荣而得小，为善而得少。故有名之名丧我之橐，无名之名养我之宅。
　　视过其目明不居，听过其耳精泄漏，爱过其心神出去。牵於欲，事汲汲，遽为於利动惕惕。惧结连党，友以自助。此非真也。虽非道意，虽得之天不佑也。
　　夫非其人而任之则废，非其事而事之则废，故代司杀者必受其咎，代大匠者必伤其手。有为者效情纵欲，快心极意。志贱强求贵，居贫强求富。离本向末，殃祸不救。
　　罪莫大於淫，祸莫大於贪，咎莫大於僭。此三者，祸之车也。小则亡身，大则残家。
　　右出《妙真经》
　　五色令人目盲，五音令人耳聋，五味令人口爽，驰骋畋猎令人心发狂，难得之货令人行妨。是以圣人为腹不为目，故去彼取此。
　　右出《老子德经》
　　名与身孰亲？身与货孰多？得与亡孰病？甚爱必大费，多藏必厚亡。知足不辱，知止不殆，可以长久。
　　右出《老子德经》
　　夫人之为体，假合而成，本有神识。神识有气，无始无终，自然而有，有精有粗。死生苦乐，修之习善，生乐常存；运之好恶，死苦屡灭。灭亡苦极，极则又生，生不习善，暂乐不久。是以上士懃精勇猛，积善舍恶。
　　右出《洞真玉霞紫映内观隐书》
　　动么。天心，静得地意。无言而不从，谓之善也。善者，君子之所本，百行之所长，吉阳之所舍，万福之所往来，流而不滞，用而不绝，百王所不变异俗人之所不易，上以顺天，下以顺人，成万物，覆载群生者，善也。
　　不识元首，不睹本根，诈天轻地，罔鬼欺神，属辞变意，抱嫌履疑，谓之不善。不善者，动与天逆，静与地反，
　　言伤人物，默而害鬼。
　　夫欺天罔地，轻侮鬼神，专己自是，动非圣人。当时虽善，恶气归流，事有邪伪而象真也，景烟类云而电不为之动。故天道不私人，人反行非天也，而自误耳！
　　右出《妙真经》
　　天下皆知美之为美，斯恶已；皆知善之为善，斯不善已。故有无之相生，难易之相成，长短之相形，高下之相倾，音声之相和，先后之相随。是以圣人处无为之事，行不言之教，万物作而不辞，生而不有，为而不恃，长而不宰，功成不居。夫唯不居，是以不去。
　　右出《老子道经》
　　道言：此吉凶祸福窈冥中来，祸灾非富贵者所求请而可避，非贫贱者所不欲而可去。修善福应，为恶祸来。
　　右出《升元经》
　　老子曰：百姓行善者我不知，行恶者我不知，行忠信者我不知。是以积善善气至，积恶恶气至。是故圣人言：我怀天下之始，复守天下之母，而万物益宗以活身。吾意尚不知，安能知彼行善恶焉？积善神明辅，天道犹佑於善人。
　　右出《西升经》
　　紫微夫人说王母言曰：闻道难也，非闻道之难。行道难也，非行道难而终道难也。
　　右出《洞真太丹隐书》
　　凡生人道难，得为男子难，生中国难，生王侯国师道士儒林家难，美容明才难，信道难，行道难，得道难。
　　右出《道迹经》
　　道言：王侯道士民人得生为人，舍女作男难。既得为男，才智明达，六情完具，形容端伟，声有玉音，气若名香，眼有日光，众观欣欣，恒如不足难。
　　诸善已备，得生有道之国，君父贤明，笃尚道德难。
</div>
    <div class="pagination">
<a href="无上秘要_page4.html">上一页</a><a href="无上秘要.html">1</a><a href="无上秘要_page2.html">2</a><a href="无上秘要_page3.html">3</a><a href="无上秘要_page4.html">4</a><span class="current-page">5</span><a href="无上秘要_page6.html">6</a><a href="无上秘要_page7.html">7</a><a href="无上秘要_page8.html">8</a><a href="无上秘要_page9.html">9</a><a href="无上秘要_page10.html">10</a><span>...</span><a href="无上秘要_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
