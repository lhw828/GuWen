<!DOCTYPE html>
<html>
<head>
    <meta charset="UTF-8">
    <title>太平经 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平经 - 第 1 页/共 6 页</h1>
    <div class="content">
　　太平经
　　经名：太平经。据《复汉书襄楷传》称：东汉顺帝时琅琊郡人宫崇诣阙，献其师于吉於曲阳泉水上所得神书，号曰《太平清领书》。此神书即《太平经》，系汉代原始道教重要经典。南北朝至唐代流传的《太平经》，凡一百七十卷，分作甲乙丙丁戊己庚辛壬癸十部。今残存五十七卷。底本出处：《正统道藏》太平部。
　　太平经卷之三十五
　　分别贫富法第四十一
　　真人前，子连时来学道，实已毕足未邪？今天师不复为其说也，以为已足，复见天师言，乃知其有不足也。今意极讫，不知所当复问，唯天师更开示其所不及也。行，真人来。天下何者称富足，何者称贫也？然，多所有者为富，少所有者为贫。然，子言是也，又实非也。何谓也？今若多邪伪佞盗贼，岂可以为富邪？今若凡人多也，君王少，岂可称贫邪？愚暗生见天师有教，不敢不言，不及有过。子尚自言不及，俗人安知贫富之处哉？今唯天师令，弟子之无知，比若婴儿之无知也，须父母教授之，乃后有知也。善哉，子之言也太谦，亦不失之也。诺，真人自精，为子具言之。富之为言者，乃毕备足也。天以凡物悉生出为富足。故上皇气出，万二千物具生出，名为富足。中皇物小减，不能备足万二千物，故为小贫。下皇物复小於中皇，为大贫。无瑞应，善物不生，为极下贫。子欲知其大效，实比若田家，无有奇物珍宝，为贫家也。万物不能备足，为下极贫家，此天地之贫也。万二千物俱出，地养之不中伤，为地富；不而善养，令小伤，为地小贫；大伤，为地大贫；善物畏见伤於地形而不生，至为下极贫；无珍宝物，万物半伤，为大因贫也；悉伤为虚空贫家。此以天为父，以地为母，此父母贫极，则子愁贫矣。与王治相应。是故古者圣王治，能致万二千物，为上富君也。善物不足三分之二，为中富之君也。不足三分之一，为下富之君也。无有珍奇善物，为下贫君也。万物半伤，为衰家也。悉伤为下贫人。古者圣贤乃深居幽室，而自思道德，所及贫富，何须问之，坐自知之矣。善哉善哉。今唯天师幸哀帝王久愁苦，不得行意，以何能致此贫富乎？善哉善哉，子之难问也，已入微言要矣。然所行得失致之也。力行真道者，乃天生神助其化。故沃神善物备足也。行德者，地之阳养林出，辅助其治，故半富也。行仁者，中和仁神出助其治，故小富也。行文者，隐欺之阶也，故欺神出助之，故其治小乱也。行武者，得盗贼神出助之，故其治逆於天心，而伤害善人也。道者乃天所案行也。天者最神，故真神出助其化也。地者养，故德神出助其化也。人者仁，故仁神出助其化也。文者主相文欺，失其本根，故欺神出助之也，上下相文，其事乱也。武者以刑杀伤服人，盗贼亦以刑杀伤服人。夫以怒喜猛威服人者，盗贼也。故盗贼多出，其治凶也。盗贼多以财物为害，故其治失於财货也。故古者上君以道服人，大得天心，其治若神，而不愁者，以真道服人也。中君以德服人，下君以仁服人，乱君以文服人，凶败之君将以刑杀伤服人。是以古者上君，以道德仁治服人也，不以文刑杀伤服人也。所以然者，乃鄙用之也。上君子乃与天地相似，故天乃好生不伤也，故称君称父也。地以好养凡物，故称良臣称母也。人者当用心仁，而爱育似於天地，故称仁也。此三者善也，故得共治万物，为其师长也。夫欺刑者不可以治，日致凶矣，不能为帝王致太平也，故当断之也。今真人以吾书付有道德之君，力行之令效，立与天相应而致太平，可名为富家不疑也，可无使帝王愁苦，反名为贫家也。今民间时相谓为富家，何等也？是者但俗人妄语耳，富之为言者，乃悉备足也。一事不具，辄为不具足也。故古者圣贤不责备於一人者，言其不能备之也，故不具责之也。今八十一域国，物各少不备足也，不能常足也，故从他国取之也。今一家有何等富哉？真人其好随俗人妄言邪？不敢不敢。子既学慎言，无妄谈也。夫妄谈乃乱天地之正文，不可为人法，慎之。唯唯。今天师既加恩爱，乃怜帝王在位，用心愁苦，不得天意，为其每具开说，可以致上皇太平之路。愚生受书众多，大眩童蒙，不知当复问何等哉。唯天明师，悉具陈列其诫。善哉善哉。然天法阳数一，阴数二，故阳者奇，阴者偶，是故君少而臣多。阳者尊，阴者卑，故二阴当共事一阳。故天数一而地数二也，故当二女共事一男也，何必二人共养一人乎？尊者之傍不可空，为一人行，一人当立坐其傍，给侍其不足。故一者乃象天也，二者乃象地也，人者乃是天地之子，故当象其父母。今天下失道以来，多贱女子而反贼杀之，令使女子少於男，故使阴气绝，不与天地法相应。天道法，孤阳无双致枯，令天不时雨。女者应地，独见贱，天下共贱其真母，共贼害杀地气，令使地气绝也不生，地大怒不悦，灾害益多，使王治不得平。何也？夫男者乃天之精神也，女者乃地之精神也。物以类相感动，王治不平，本非独王者之过也。乃凡人失道轻事，共为非，其得过非一也，乃万端，故使治难平，乖错也。天地之性，万二千物，人命最重，此贼杀女，深乱王者之治，大咎在此也。今天师为王者开辟太平之阶路，太平之真经出，为王者但当游而无事，今是伤女为其致大灾，当奈何之乎？善哉，子之问也，得天心矣。然天下所以贱恶女者，本恶过在其行。何谓也？愿闻之，试得记於竹帛，万万世不敢去也。善哉，子今能记之，天下无复杀女者也。唯唯。愿记之以除帝王之灾，吾所乐也，以救冤女之命。善哉，子已得益天算矣。何谓也？然活人名为自活，杀人名为自杀，天爱子可为，已得增算於天，司命易子籍矣。不敢也，不敢也。无可复让，此乃天自然之法也。然天下所以杀女者，凡人少小之时，父母自愁苦，绝其衣食共养之。非独人也，跂行亦皆然。至於老长巨细，各当随其力而求衣食，故万物尚皆去其父母，而自衣食也。贤者得乐，不肖得苦。又子者年少，力日强有余。父母者日衰老，力日少不足也。夫子何男何女，智贤力有余者，尚乃当还报复其父母功恩，而供养之也。故父母不当随衣食之也。是者名为弱养强，不足筋力养有余也，名为逆政。少者还愁苦老者，无益其父母，父母故多杀之也。今但为乏衣食而杀伤之，孰若养活之者，而使各自衣食乎？真人，是诚冤绝地统，民之愚甚剧也。今小生闻是，心大悲而恐，知冤者诚多，当奈何哉？然夫好学而不得衣食之者，其学必懈而道止也，而得衣食焉，则贤者学而不止也。当使各有所利，不当使其还反相愁穷也。何谓也？、夫女者无官，女之就夫，比若男子之就官也，当得衣食焉。女之就夫家，乃当相与并力，同心治生，乃共传天地统，到死尚复骨肉同处，当相与并力，而因得衣食之。令使贤且乐，令使不肖者且苦。比若土地，良土其物善，天亦付归之，薄土其物恶，天亦付归之，不夺其材力所生长也。天地尚不夺汝功，何况人乎哉？如是则凡人无复杀其女者也。善哉善哉，一大深害除矣，帝王太平已至矣。真人何以知之乎？然夫父母与子，极天下之厚也，不得困愁焉，不宜杀之也。母乃杀其子，是应寇贼之气，大逆甚无道也。故其乱帝王治最深。夫女今得生，不见贼杀伤，故大乐到矣。然，子说是也。可谓知之矣。今天下一家杀一女，天下几亿家哉？或有一家乃杀十数女者，或有妊之未生出，反就伤之者，其气冤结上动天，奈何无道理乎。故吾诚口口重知之也。夫人各自衣食其力，则令妇人无两心，则其意专，作事不复狐疑也。苦而无功，则令使人意常不和调，此者乃天性自然之术也。真人慎之，无去此书，以付仁贤之君，可以除一大冤结灾害也。慎吾书言，以示凡人，无有肯复去女者也，是则且应天地之法也，一男者得二女也。故天制法，阳数者奇，阴数者偶。大中古以来，人失天道意，多贼杀之，乃反使男多而女少不足也。大反天道，令使更相承负，以为常俗。后世者剧天下恶过，甚痛无道也。夫男者乃承天统，女者承地统，今乃断绝地统，令使不得复相传生，其后多出绝灭无后世，其罪何重也。此皆当相生传类，今乃绝地统，灭人类，故天久久绝其世类也。又人生皆含怀天气具乃出，头圆，天也；足方，地也；四支，四时也；五藏，五行也；耳目口鼻，七政三光也。此不可胜纪，独圣人知之耳。人生皆具阴阳，日月满乃开胞而出户，视天地当复长，共传其先人统，助天生物也，助地养形也。今天地神信此家，故天地神统来寄生於此人，人反害之，天大咎之，而人不相禁止，故天使吾出此书，以示后世也。事已发觉，而复故为者，名为故犯天法，其罪增倍，灭世不疑。真人慎之，自励自励。唯唯。子今既已发觉此事，而逃亡其书，子代人得罪坐之矣。不敢不敢。行去，各为身计。唯唯。
　　右分别说贫富君王行之立吉禁人断绝地统以兴男女平复王政。
　　一男二女法第四十二
　　真人前。今天太和平气方至，王治且太平，人当贞邪不当贞？何以当贞？夫贞者，少情欲不妄为也。噫，真人之说，纯大中古以来俗人之失也。其师内妒，反教民妄为也。真人曰：何谓也？夫贞男乃不施，贞女乃不化也。阴阳不交，乃出绝灭无世类也。二人共断天地之统，贪小虚伪之名，反无后世失其实核，此天下之大害也。汝向不得父母传生，汝於何得有汝乎？而反断绝之，此乃天地共恶之，名为绝理大逆之人也。其应乃使天地隔绝，天不肯雨，地不肯化生，何也乎？夫天不雨，即其贞不施也。夫地不生万物，即其贞不化也。夫天乃不雨，地乃无所生物，天下之大凶咎也。何以为善哉？观真人之说也，不顺天地之教，令逆天道，不乐助天地生化，反欲断绝之，子之吐口出辞，曾无负於皇天后土乎？无壮不及有过，见天师说，自知罪重不也？为子言，事无当反天道，而以俗人之言，不顺天意，阴阳所以多隔绝者，本由男女不和。男女者，乃阴阳之本也。夫治事乃失其本，安得吉哉？今唯天师，当云何乎？然太皇天上平气将到，当纯法天。故令一男者当得二女，以象阴阳，阳数奇，阴数偶也。乃太和之气到也。如大多女，则阴气兴，如大多男，则阳气无双无法，亦致凶，何也？人之数当与天地相应，不相应力而不及，故得凶害也。夫帝王后宫乃应土地，意云何哉？今真人所言，即助吾语也。夫女即土地之精神也。王者，天之精神也。主恐土地不得阳之精神，王气不合也。令使土地有不化生者，故州取其一女，以通其气也。乐其化生者，恐其施恩不及，王施不洽，故应土地而取之也。徧施焉，乃天气通，得时雨也，地得化生万物。令太平气至，不可贵贞人也。内独为过甚深，使王治不和良，凡人亦不可过节度也，故使一男二女也。善哉善哉。
　　右顺天地法合阴阳使男女无冤者致时雨令地化生王治和平。
　　兴善止恶法第四十三
　　真人前。今太平气临到，欲使谨善者日益兴，恶者日衰却也。为其有伤杀人，盗贼发，为作政当云何乎？何谓也？谓临发所知也。如人君坐有所疑，而欲使善者大兴，恶者立衰也。盗贼起，使即时得也。其为政当奈何乎？今真人宜善记之。今天师使之，敢不言，每言不中天师法。何谦为言之？自古大圣人不责备於一人也。今子言不中，何谦乎？唯唯。但当赏善罚恶，令使其分明口口，即善者日兴，恶者日衰矣。子言是也，其赏罚独无名字邪？不及勤能壹言，不敢复重。今唯天师大开示之。然子主记之，为子具言之。长吏到其发所，悉召其部里人民，故大臣故吏使其东向坐，明经及道德人使北向坐，孝悌人使西向坐，佃家谨子使居东南角中西北向坐，恶子少年使居西南角中东北向坐，君自南向坐。何必正如此坐乎？各从其类，乃天道顺人立善也。盗贼易得，何谓也？大臣故吏投义处，此人去不仕，欲乐使以义相助也。明经道德投明处，欲使明其经道相助察恶也。孝悌投本乡，至孝者用心，故使归木乡也。孝悌者欲使常谨敬，如朝时也。物生於东，乐其日进也。谨力之子投东南角者，东南长养之乡，欲乐其修治万物，而不懈怠也。恶子少年投西南，西南者阳衰阴起之乡，恶欲相巧，弄刑罚罪起焉。故猴猿便巧，处向衰之地置焉。东向西向北向悉居前，不谨子与恶子居其后。有酒者赐其各一器，无酒者赐其善言者，使相助为聪明已毕也。君坐间处，居户内自闭也。一一而呼此众人，以尊卑始教，其各言一，各记主名也。所言所记，后当相应，后不相应者坐之。言而不相应者，大佞伪人也，后即知佞伪人处矣。言而相应者，久久乃赐之进。其人毋即时也，何乎？将致怨。为人君父，而使其臣子致怨，非慈父贤君也。故已毕悉遣诸善人去。恶子少年，与吏俱逐捕，不得贼者，不得止也。真人用此书，以付上德之君，以示凡人，各知有此教，善者日兴，恶者日衰矣，盗贼邪奸得矣。善哉善哉。何故先示之乎？夫天将兴雨，必先有风云，使人知之。所以然者，欲乐其收藏也。所以先示者，乐其为善者日兴，为恶者日止也。今太平气当至，恐人为恶乱其治。故先觉之也。为政当象天，夫天不掩人之短。太古圣人不为也，名为暗昧，政反复致凶，不得天地心意，故先示之也。善哉善哉。君何故必居户内自闭，而使言者居户外乎哉？然夫人将闻密言者，必心不自知前也。头面相近，傍人知之，令为言者得害矣。夫为人君长，受人聪明，后使其人得害，名为中伤忠信，贤良股肱后无肯复言者也。聪明闭绝，其政乱危者矣。又君者阳也，居阴中。臣者阴也，处阳中也。阴阳相得者，使人悦所言，进必尽信也，此天自然之法也。真人宁知之邪？唯唯。行去勿妄言，此致太平之书也。唯唯。
　　右兴善止恶聪明达立得盗贼忠信者得诀法
　　太平经卷之三十五竟
　　太平经卷之三十六
　　守三实法第四十四
　　真人前。唯唯。天下凡人行，有几何者大急？有几何者小急？有几何者日益祸凶而不急乎？真人宜自精具言之。唯唯。诚言心所及，不敢有可匿。行言之。凡天下之事，用者为急，不用者为不急。子言是也，虽然非也。欲得其常急而不可废者，废之天下绝灭无人。天文并合无名字者，故为大急。今子所言，但当前小合於人意，反长候致诸祸凶所从起也。真人前，吾今所问於子，乃问其常急而不可废置者谁也？今唯天师为其陈列，分别解示之。愚生自强过，壹言不中，不敢复言。然子言是也，知之乃可说，不知而强说之，会自穷矣。凡人所不及也，事无大小，不可强知也，及之无难，不及无易也。是故唯天师既开示浅暗不达之生，愿为开辟其端首，诺听之。天下大急有二，小急有一，其余悉不急，反厌人耳目，当前善而长，为人召祸。凡人皆得穷败焉，何谓也？愚哉。然天下人本生受命之时，与天地分身，抱元气於自然，不饮不食，嘘吸阴阳气而活，不知饥渴，久久离神道远，小小失其指意，后生者不得复知，真道空虚，日流就伪，更生饥渴，不饥不食便死，是一大急也。天地怜哀之，共为生可饮食，既饮既食，天统阴阳当见传，不得中断天地之统也。传之当象天地，一阴一阳，故天使其自有一男一女，色相好，然后能生也。何乃正使一阴一阳，夫阳极者能生阴，阴极者能生阳，此两者相传，比若寒尽反热，热尽反寒，自然之术也。故能长相生也，世世不绝天神统也。如男女不相得，便绝无后世。天下无人，何有夫妇父子、君臣师弟子乎？以何相生而相治哉？天地之间无牝牡，以何相传？寂然便空，二大急也。故阴阳者，传天地统，使无穷极也。君臣者，治其乱，圣人师弟子主通天教，助帝王化天下。故此饮食与男女相须，二者大急。天道有寒热，不自障隐，半伤杀人。故天为生万物，可以衣之，不衣，但穴处隐同活耳，愁半伤不尽灭死也，此名为半急也。所谓天道大急者，乃谓绝灭死亡也，急无过此也。夫人不衣，固不能饮食合阴阳，不为其善。衣则生贤，无衣则生不肖也。故衣者，有以御害而已。故古者圣贤不效玄黄也。饮食阴阳不可绝，绝之天下无人，不可治也。守此三者，足以竟其天年，传其天统，终者复始，无有穷已。故古者圣人以此为治也，其余不急，召凶祸物者，悉已去矣。何谓也？此三者应天行。男者天也，女者地也，衣者依也。天地父母所以依养人形身也。过此三者，其余奇伪之物，不必须之而活，传类相生也，反多以致伪奸，使治不平，皇气不得至，天道乖错，为君子重忧。六情所好，人人嬉之，而不自禁止，意转乐之，因以致祸。君子失其政令，小人盗劫刺，皆由此不急之物为召之也。天下贫困愁苦，灾变连起，下极欺其上，皆以此为大害。所从来者久，亦非独今下古后世之人过也。传相承负，失其本真实，悉就浮华，因还自愁自害，不得竟其天年也。后生多事纷纷，但以其为不急之事，以致凶事，故常趋走不得止也。上古所以无为而治，得道意、得天心意者，以其守本，不失三急。中古小多事者，以其小多端也。下古大多忧者，以其大多端而生邪伪，更以相高上而相愁也，因生邪奸出其中也。内失其真实，离其本根，转而相害，使人眩乱，君子虽愁，心欲乐正之。所为亿万端，不可胜理，以乱其治。真人深思此意。善哉善哉。
　　右守三实平气来邪伪去奸猾绝。
　　三急吉凶法第四十五
　　真人前。蚑行之属，有几何大急，几何小急，几何不急乎？然。各有所急，千条万端，皆名为何等急，蚑行各有所志也，不可名字也。真人已愁矣昏矣，子其故为愚，何壹剧也。实不及。子尚自言不及，何言俗夫之人失计哉？其不及乎是也。唯天师愿为其愚暗解之。然。蚑行俱受天地阴阳统而生，亦同有二大急、一小急耳。何谓乎哉？蚑行始受阴阳统之时，同仿髴嘘吸，含自然之气，未知食饮也。久久亦离其本远，大道消竭，天气不能常随护视之，因而饥渴，天为生饮食。亦当传阴阳统，故有雄雌，世世相生不绝。绝其食饮，与阴阳不相传，天下无蚑行之属，此二大急者也。其一小急者，有毛羽鳞亦活，但裸虫亦生活。但有毛羽者，恒善可爱，御寒暑，有鳞者恒御害，非必须而生也，故为小急也。其余凡行，悉祸处也。不守此三本，无故妄行，悉得死焉。此自然悬於天地法也。真人宜思其意，守此三行者，与天地中和相得，失此三而多端者，悉被凶害也。善哉善哉。天师既开示，愿乞问一事。平行。今布根垂枝之属，不食不饮不衣，当奈何乎？噫，子学不日进，反日无知，何哉？亦有二大急，一小急。何谓也？明听。唯唯。万物须雨而生，是其饮食也。须得昼夜，壹暴壹阴，昼则阳气为暖，夜则阴气为润，乃得生长，居其处，是其合阴阳也。垂枝布叶，是其衣服也。其物多叶亦生，少叶亦生，是其质文也。故无时雨，则天下万物不生也。天下无一物，则大凶也，是一大急也。不得昼夜合阴阳气，物无以得成也，天下无成实物，则太凶，是二大急也。物疏叶亦实，数叶亦实，俱实不必当数叶也，是其小急也。实者，是其核也。是故古者圣人守三实，治致太平，得天心而长吉，竟天年，质而已，非必当多端玄黄也。故迷於末者当还反中，迷於中者当还反本，迷於文者当还反质，迷於质者当还反根。根者，乃与天地同其元也。故治眩乱於下古者，思反中古；中古乱者，思反上古；上古乱者，思反天地格法；天地格法疑者，思反自然之形；自然而惑者，思反上元灵气。故古者圣贤饮食气而治者，深居幽室思道，念得失之象，不敢离天法诛分之间也。居清静处，已得其意，其治立平，与天地相似哉。真人深惟思吾道言，岂知之邪？善哉善哉。行，子已觉矣。而象吾书以治乱者，立可试不移时也。无匿此文，使凡人当自知质文所失处，深念其意，宜还反三真，无自愁苦以邪伪也。真人慎之。唯唯。
　　右解万物守本得三急而吉失三急而有害。
　　事死不得过生法第四十六
　　真人前。唯唯。孝子事亲，亲终，然后复事之，当与生时等邪？不也，事之当过其生时也。何也哉？人由亲而生，得长巨焉。见亲死去，乃无复还期，其心不能须臾忘。生时日相见，受教勅，出入有可反报，到死不复得相睹，訾念其悒悒，故事之当过其生时也。真人言是也，固大已失天道真实，远复远矣。今真人说尚如此，俗人冥冥是也，失天法明矣。何谓也？唯天师。然人生象天属天也，人死象地属地也。天，父也。地，母也。事母不得过父。生人，阳也。死人，阴也。事阴不得过阳。阳，君也。阴，臣也。事臣不得过君。事阴反过阳，则致逆气，事小过则致小逆，大过则致大逆，名为逆气，名为逆政。其害使阴气胜阳，下欺其上，鬼神邪物大兴，共乘人道，多昼行不避人也。今使疾病不得绝，列鬼行不止也。其大咎在此，子知之邪，子知之耶？愚生大不及有过不也，今见天师已言，乃恻然大觉。师幸原其勉勉慎事，开示其不达，今是过小微，何故乃致此乎哉？事阴过阳，事下过上，此过之大者也。极於此，何等乃言微乎？真人复重不及矣。又生人，乃阳也。鬼神，乃阴也。生人属昼，死人属夜，子欲知其大深放此。若昼大兴长则致夜短，夜兴长则致昼短，阳兴则胜其阴，阴伏不敢妄见，则鬼神藏矣。阴兴则胜其阳，阳伏故鬼神得昼见也。夫生人与日俱也，奸鬼物与星俱也。日者阳也，星者阴也。是故日见则星逃，星见则日入。故阴胜则鬼物共为害甚深，不可名字也。乃名为兴阴，反衰阳也。使治失政，反伤生人。此其为过甚重，子深计之。唯唯。故天道制法也，阴职常当弱於阳。比若臣当弱於其君也，乃后臣事君顺之；子弱於其父母，乃子事父母致孝也。如强不可动移者，为害甚深剧。故孝子虽恩爱，不能忘其亲者，事之不得过生时也。真人亦宁晓不耶？唯唯。慎之慎之。凡事不可但恣意而妄为也。唯唯。子欲事死过於生，乃得过於天，是何乎？乃为不敬其阳，反敬其阴，名为背上向下，故有过於天也。愚生大负，唯天师原之耳。不也，但自详计之，言事皆当应法。唯唯。天师开示之，愿悉闻其不得过其生时意。其葬送，其衣物，所赍持治丧，不当过生时。皆为逆政，尚为死者得谪也。送死不应本，地下簿考问之失实，反为诈伪行，故得谪。又深敬其兴，凶事大过，反生凶殃，尸鬼大兴，行病害人，为怪变纷纷，以何明之耶？善哉，子难也。以上古圣人治丧，心至而已，不敢大兴之也。夫死丧者，天下大凶恶之事也。兴凶事者为害，故但心至而已，其饮食象生时不负焉，故其时人多吉而无病也，皆得竟其天年。中古送死治丧，小失法度，不能专其心至，而已失其意，反小敬之流，就浮华以厌生人，心财半至其死者耳。死人鬼半来食，治丧微违实，兴其祭杞，即时致邪，不知何鬼神物，来共食其祭，因留止祟人，故人小小多病也。下古复承负中古小失，增剧大失之，不心至其亲，而已反欲大厌生人，为观古者作荣行失法，反合为伪，不能感动天，致其死者鬼不得常来食也，反多张兴其祭祀，以过法度，阴兴反伤衰其阳，不知何鬼神物，悉来集食，因反放纵行为害，贼杀人不止，共杀一人者，见兴事不见罪责，何故不力为之乎？是故邪气日多，还攻害其主也。习得食随生人行不置也。阴强阳弱，厌生人，臣下欺上，子欺父，王治为其不平，而民不觉悟，故邪日甚剧，不复拘制也。是故古者圣贤，事死不敢过生，乃睹禁明也。真人亦岂已解耶？可哉，可哉。向天师不示，愚生心无由得知此也。真人前，子与吾合心，必天使子主问事，不可自易也，是以吾悉告子也。所以然者，今良平气且临至，凡事当顺，一气逆转不至。何谓也？夫天道当兴阳也，而衰阴则致顺，令反兴阴而厌衰阳，故为逆也。反为敬凶事，致凶气，令使治乱失其政位，此非小过也。真人无匿此书，出之使凡人自知得失之处。夫治不调，非独天地人君之过也，咎在百姓人人自有过，更相承负，相益为多，皆悉坐不守实所致也。以离去其实，远本反就伪行，而不自知。何谓乎？生者其本也，死者其伪也。何故名为伪乎？实不见睹其人可欲，而生人为作，知妄图画形容，过其生时也。守虚不实核事。夫人死，魂神以归天，骨肉以付地腐涂，精神者可不思而致，尚可得而食之。骨肉者无复存也，付归於地。地者人之真母，人生於天地之间，其本与生时异事，不知其所职者，何等也？故孝子事之宜以本，乃后得其实也。生时所不乐，皆不可见於死者，故不得过生，必为怪变甚深。真人晓不？慎之慎之。唯唯。善哉善哉，实已出矣。子可谓知之矣，行去。唯唯。
　　右事生到终本末当相应诀。
　　太平经卷之三十六竟
　　太平经卷之三十七
　　试文书大信法第四十七
　　大顽顿日益暗昧之生再拜，今更有疑，乞问天师上皇神人。所问何等事也？请问此书文，其凡大要都为何等事生？为何职出哉？善哉善哉。子之问事，可谓已得皇天之心矣。此其大要之为解天地开辟已来，帝王人民承负生，为此事出也。今乃为此事出，何反皆先道养性乎哉？然真人自若真真，愚昧蒙蔽不解，向者见子陈辞，以为引谦，反真真冥冥昧昧，何哉？诺。真人更明开耳听。然凡人所以有过责者，皆由不能善自养，悉失其纲纪，故有承负之责也。比若父母失至道德，有过於邻里，后生其子孙，反为邻里所害，是即明承负之责也。今先王为治，不得天地心意，非一人共乱天也。天大怒不悦喜，故病灾万端，后在位者复承负之，是不究乎哉？故此书直为是出也。是故古者大贤人，本皆知自养之道，故得治意，少承负之失也。其后世学人之师，皆多绝匿其真要道之文，以浮华传学，违失天道之要意，令后世日浮浅，不能善自养自爱，为此积久，因离道远。谓天下无自安全之术，更生忽事反斗禄，故生承负之灾。子解意岂知之耶？善哉善哉。见天师言，昭若开云见日，无异也。行，子可谓已得道意矣。愚生蒙恩，已大解，今问无足时，唯天师丁宁重戒之。然夫人能深自养，乃能养人；夫人能深自爱，乃能爱人。有身且自忽，不能自养，安能厚养人乎哉？有身且不能自爱重而全形，谨守先人之祖统，安能爱人全人？愚哉。子宁深解不耶？唯唯。善哉善哉。行，子以为吾书不可信也。试取上古人所案行，得天心而长吉者书文。复取中古人所案行，得天心者书策文。复取下古人所思务行，得天意而长自全者文书。宜皆上下流视考之，必与重规合矩无殊也。乃子蒙且大解，乃后且大信吾书言也。今天疾人后生者，日益轻易斗命，试才下愚乃言天无知，道天不效也。夫地尚不欺人，种禾得禾，种麦得麦，其用功力多者，其稼善，何况天哉。今故天积怨，下愚无知者，更相教轻事为愚，后生者日益剧，故生灾异变怪，非一也。是天与人君独深厚，比若父子之恩则相教，愚者见是，不以时报其君，反复蔽匿，断绝天路，天复益忿忿，后复承负之，增剧不可移。帝王虽有万人之善，犹复无故被其害也。故使为善者不明，若无益也。令使下愚言天无知，固有以乎哉？今见天师言，心解与更生无异也。善哉善哉。弟子虽多愁天师，冒死问事，始若有过，已问得解意，大喜不悔之也。夫无知而不问，无由得通达。子言是其意也。行，书多悉备，头足腹背，表裹悉具，自与众贤共案之，勿复问。唯唯。
　　右问天师文书众多从上到下所为出断诀。
　　五事解承员法第四十八
　　蔽暗弟子再拜言：夫大贤见师说一面，知四面之说。小贤见师说一负，知四负之说。故易为说也。其愚暗蔽顿之人，不事见为说之，犹复心怀疑，故敢具问天师。师既为皇天解承负之仇，为后土解承负之殃，为帝王解承负之息，为百姓解承负之过，为万二千物解承负之责。又言下愚弟子，乃为天问事，不敢不冒过悉道之，愿具闻其意何等也？平言。今帝王人民有承负，凡事亦皆自有承负耶？善哉，子为天问事，诚详且谨。今每与天师对会，常言弟子乃为天问疑事，故敢不详也。善哉，子有谨良之意，且可属事。行，今子乐欲令吾悉具说之耶？不惜难之也。但恐太文难为才用，具说天下承负，乃千万字尚少也。难胜既为子举其凡纲，令使众贤可共意，而尽得其意，与券书无异也。唯天师语。明开两耳，安坐定心听。唯唯。然天地生凡物，无德而伤之，天下云乱，家贫不足，老弱饥寒，县官无收，仓库更空。此过乃本在地伤物，而人反承负之。一大凡事解，未复更明听。今一师说教十弟子，其师说邪不实，十弟子复行，各为十人说，已百人伪说矣。百人复行，各为十人说，已千人邪说矣。千人各教十人，万人邪说矣。万人四面俱言，天下邪说。又言者大众多传，相征不可反也，因以为常说。此本由一人失说实，乃反都使此凡人失说实核，以乱天正文，因而移风易俗，天下以为大病，而不能相禁止，其后者剧。此即承负之厄也，非后人之过明矣。后世不知其所由来者远，反以责时人，故重相冤也。复为结气不除，日益剧甚。故凡二事解，真人复更明听。令人一为大欺於都市中，四面行於市中，大言地且陷成涵水，垂泣且言。一市中人归道之，万家知之，老弱大小四面行言，天下俱得知之，乃使天下欺，后者增益之，其远者尤剧。是本由一人言是，即承负空虚言之责也，后人何过乎？反以过时人。三事解，然真人复更明听。夫南山有大木，广纵覆地数百步，其本茎一也。上有无訾之枝叶实，其下根不坚持地，而为大风雨所伤，其上亿亿枝叶实悉伤死亡，此即万物草木之承负大过也。其过在本不在末，而反罪末，曾不冤结耶？今是末无过，无故被流灾，得死亡。夫承负之责如此矣，宁可罪后生耶？四事解，然责人复更明听。南山有毒气，其山不善闭藏，春南风与风气俱行，乃蔽日月，天下彼其咎，伤死者积众多。此本独南山发泄气，何故反使天下人承负，得病死焉？时人反言犹恶，故天则杀汝，以过其人，曾不冤乎哉？此人无过，反承负得此灾，魂神自冤，生人复就过责之，其气冤结，上动天。其咎本在山有恶气，风持来，承负之责如此矣。五事解，然真人复更危坐，详听吾言。本道常正，不邪伪欺人，人但座先人君王人师父，教化小小失正，失正言失自养之正道，遂相效学，后生者日益剧其故，为此积久传相教，俱不得其实，天下悉邪，不能相禁止，故灾变万种兴起二不可胜纪。此所由来者积久复久。愚人无知，反以过时君，以责时人，曾不重被冤结耶？天下悉耶不能自知，帝王一人虽有万人之德，独能如是何？然今人行，岂有解耶？若食尽欲得之，而病人独不能食，乃到於死亡，岂有解耶？今交阴阳，相得尽乐，有子孙祭神求吉，而自若不能生子，岂有解耶？夫人生尽乐好善而巨壮，而固反不肖且恶，岂有解耶？此尽承负之大效也。反以责时人，故不能平其治也，时人传受耶伪久，安能卒自改正乎哉？遂从是常冤，因为是连久，天怜之。故上皇道应元气而下也，子勿怪之也。以何为初，以思守一何也？一者数之始也，一者生之道也，一者元气所起也，一者天之纲纪也，故使守思一，从上更下也。夫万物凡事过於大未不反本者，殊迷不解，故更反本也。是以古者圣人将有可为作，皆仰占天文，俯视地理，明其反本之明效也。真人解未？唯唯。今訾子悒悒，已举承负端首，天下之事相承负皆如此，岂知之耶？唯唯。今天师都举端首，愚生心结已解。行，语真人一大要言。上古得道能平其治者，但工自养，守其本也。中古小失之者，但小忽自养，失其本。下古计不详，轻其身，谓可再得，故大失之而乱其治。虽然，非下古人过也，由承负之厄会也。行文已复重，吾不复言，百言百同，无益也。可毋增书为文，今天辞已通嘱於真人。唯唯。行，归思其要，以付有德君，书要为解承负出。唯唯。
　　右问凡事承负结气诀。
　　太平经卷之三十七竟
　　太平经卷之三十九
　　解师策书诀第五十
　　真人稽首再拜，唯唯，请问一疑事解。平言何等也？天师前所与愚昧不达之生策书，凡九十字。谨归思於幽室，闲处连日时，质性顽顿，昼夜念之，不敢懈怠，精极心竭，周徧不得其意。今唯天师幸哀不达之生，愿为其具解说之，使可万万世贯结而不忘。善哉，子之难问乎，可谓天人也。诺，真人详聆听，为子悉解其要意。
　　师曰：吾字十一明为止。师者，正谓皇天神人师也。曰者，辞也。吾乃上辞於天，亲见遣而下，为帝王万民具陈，解亿万世诸承负之谪也。吾者，我也。我者，即天所急使神人也。今天以是承负之灾四流，始有本根，后治者悉皆随之，失其政，无从得中断止之，更相贼伤，为害甚深。今天以为重忧。字者，言吾今陈列天书，累积之字也。十者，书与天真，诚信洞相应，十十不误，无一欺者也。得而众贤各自深计，其先人皆有承负也。诵之不止，承负之厄小大悉且已除矣。一者，其道要正当以守一始起也，守一不置，其人日明乎，大迷解矣。明为止，止者足也。夫足者为行生，行此道者，但有日益昭昭，不复愚暗冥冥也。十一者，士也。明为止者，赤也。言赤气得此，当复更盛，王大明也。止者，万物之足也，万物始萌，直布根以本足生也。行此道，其法乃更本元气，得天地心，第一最善，故称上皇之道也。
　　丙午丁巳为祖始。丙午丁巳，火也，赤也。丙午者，纯阳也。丁巳者，纯阴也。阴阳主和凡事，言阴阳气当复和合天下而兴之也。为者，为利帝王除凶害出也。祖者，先也，象三皇德也。始者，反本初也。故行是道，当得反上皇也。
　　四口治事万物理。四而得口者，言也。能日习言吾书者，即得天正经字也，令得其至意，乃上与天心合，使万物各得其所而不复乱，故言万物理也。
　　子巾用角治其右者，诵字也。言诵读此书而不止，凡事悉且一旦而正，上得天意欢然而常喜，无复留倍也。
　　潜龙勿用欿为纪。潜龙者，天气还复初九，甲子岁也，冬至之日也，天地正始起於是也。龙者乃东方少阳，木之精神也。故天道因木而出，以兴火行，夫物将盛者，必当开通其门户也。真人到期月满，出此书，宜投之开明之地。开者，辟也，通也，达也。开其南，更调畅阳气，消去其承负之厄会也。潜者，藏也。道已往到，反隐藏也。勿者，敢也，未也。先见文者，未知行也。用者，治也，事也。今天当用此书除灾害也，玄甲岁出之，其时君未能深原书意，得能用之也，故言勿用者，见天文未敢专信而即效案用之也。信用之者，事立效见响应，是其明证也，乃与天合，故响应也。欿为纪者，子称焰。甲，天也，纲也，阳也；欿者，子也，水也，阴也，纪也。故天与地常合，其纲纪於玄甲子初出，此可为有德上君治纲纪也，故言饮为纪也。乃谓上皇天书，下为德君出真经书，以绳断邪，以玄甲为微初也。凡物生者，皆以甲为首，子为本，故以上甲子序出之也。
　　人得见之寿长久。人者，正谓帝王一人也，上德易觉知行道书之人也，据瑞应文，不疑天道也，深得其意则寿矣。寿者，竟其天年也。长者，得无穷也。久者，久存也。
　　居天地间活而已。居者，处也。处天地间活而已者，当学真道也，浮华之文不能久活人也。诸承负之厄会，咎皆在无实核之道故也，今天断去之也。
　　治百万人仙可待。治者，正也。天以此书正众贤之心，各自治病，守真去邪。仙可待者，言天下闻之真道，翕然悉出，往辅佐有德之君。治真道者，活人法也，故言仙可待也。
　　善治病者勿欺殆。凡人悉愚，不为身计，皆以邪伪之文，无故自欺治，冤哉。反得天重谪，而生承负之大责，故天使其弃浮华文，各守真实，保其一旦夕力行之，令人人各有益其身，无肯复自欺殆者也。
　　乐乎长安市。乐者，莫乐於天上皇太平气至也。乎者，嗟叹其德大优无双也。长者，行此道者其德善长，无穷已也。安者，不复危亡也。得行此道者，承负天地之谪悉去，乃长安，旷旷恢恢，无复忧也。市者，矢下所以共致聚人处也。行此书者言，国民大兴云云，比若都市中人也。
　　使人寿若西王母。使人者，使帝王有天德，好行正文之人也。若者，顺也。能大顺行吾书，即天道也，得之者大吉，无有咎也。西者，人人栖存真道於胸心也。王者，谓帝王得案行天道者，大兴而王也，其治善乃无上也。母者，老寿之证也，神之长也。
　　比若四时周反始。比者比也，比若四时传相生、传相成，不复相贼伤也，其治无有刑也。
　　九十字策传方士。九者，究也，竟也。得行此者，德乃究洽天地阴阳万物之心也。十者，十十相应，无为文也。字者，言天文上下字，周流徧道足也。传者，信也。故为作委字符信，以传之也。方者，大方正也。持此道急往，付归有道德之君，可以消去承负之凶，其治即方且大正也。士者，有可克志一介之人也。一介之人者，端心可教化属事，使往通此道也，吾策之说将可睹矣。
　　真人岂晓解未乎？唯唯。善哉善哉。见天师言，大乐已至矣。子可谓已知之矣。愚生每有所问，自知积愁天师，向不问，何从得知之？然，子言是也。贤圣有疑皆问之，故贤圣悉有师也。不可苟空强说也。夫强说适可一言，不能再转也。唯唯，是以愚生不敢强说也。子言是也，大儒谦，亦不失之也。今天师事事假其路，为剥解凡疑，遂得前问所不及，今欲有可乞问，甚不谦，不知当言邪不邪？疑者，平言勿讳。唯唯。古今贤圣皆有师，今天师道满溢，复当师谁乎？善哉善哉，子之问也，可谓睹微意矣。然吾始学之时，同问於师，非一人也，久久道成德就，乃得上与天合意，乃后知天所欲言。天使太阳之精神来告吾，使吾语，故吾者乃以天为师。虽喻真人，向天不欲言，吾不敢妄出此说，天必诛吾。真人亦知此诚重耶？子诫慎之。唯唯。愚生问疑於天师，无不解者，心喜常不能自禁言。愿复乞问一事。行，道之。唯唯。今天师比为暗蒙浅生，具说承负说，不知承与负，同邪异邪？然承者为前，负者为后。承者，乃谓先人本承天心而行，小小失之不自知，用日积久，相聚为多，今后生人反无辜蒙其过谪，连传被其灾，故前为承，后为，负也。负者，流灾亦不由一人之治，比连不平，前后更相负，故名之为负。负者，乃先人负於后生者也，病更相承负也，言灾害未当能善绝也。绝者复起，吾敬受此书於天，此道能都绝之也，故为诚重贵而无平也。真人知之邪？唯唯。可哉，可哉。行去，勿复问。唯唯。
　　右解师策书九十字诀
　　真券决第五十
　　真人前。凡天下事，何者是也，何者非也？试而即应，事有成功，其有结疾病者解除，悉是也。试其事而不应，行之无成功，其有结疾者不解除，悉非，非一人也。善哉，子之言真是也。言虽少，斯可解亿万事，吾无以加子之言也。夫欲效是非，悉皆案此为法，可勿怀狐疑，此即召信之符也。何谓也？夫凡事信不信，何须必当考问之也？古者圣贤，但观人所行证验也，知之矣，明於日月。子说积善，不可变易也。欲知吾书，悉取信效於是，真人知邪？唯唯。行去，名此为真券，慎勿遗，无投於下方，以为诀策书章。
　　右召信符效书证真券。
　　太平经卷之三十九竟
　　太平经卷之四十
　　努力为善法第五十二
　　真人前。天下之人凡有几穷乎？何谓也？谓平平无变，人有几迫穷乎？所穷众多，其所穷独无有名字邪？不可名字也。子未知也。天下之人有四穷。何谓也？谓子本得生於父母也，既生年少之时，思其父母不能去，是一穷也。适长巨大自胜，女欲嫁，男欲娶，不能胜其情欲，因相爱不能相离，是二穷也。既相爱即生子，夫妇老长，颜色适不可爱，其子少可爱，又当见养，是三穷也。其子适巨，可毋养身，便自老长不能行，是四穷也。四穷之后，能得明师，思虑守道尚可，高才有天命者或得度，其次或得寿，其次可得须臾乐其身，魂魄居地下，为其复见乐。何谓也？地下得新死之人，悉问其生时所作为所更，以是生时可为定名籍，因其事而责之。故事不可不豫防，安危皆其身自得之也。真人慎之。见此诫耶？唯唯。天师乃勅以不见之言。然，所以勅教子者，见子常有善意，恐真人懈倦，故明示勅之耳。唯唯。真人今学，以何自期乎？以年穷尽为期。善哉，子志可谓得道意矣。然凡人行，皆以寿尽为期，顾有善恶尽耳。何谓也？愿闻之。然守善学，游乐而尽者，为乐游鬼法，复不见愁苦，其自愁苦而尽者，为愁苦鬼恶而尽者，为恶鬼也。此皆露见之事，凡人可知也。而人不肯为善，乐其魂神，其过诚重。何谓也？人生乃受天地正气，四时五行来合为人，此先人之统体也。此身体或居天地四时五行，先人之身常乐善无忧，反复传生后世不肖，反久苦天地四时五行之身，令使更自冤死，尚愁其魂魄，是故愚士不深计，不足久居也。故令欲使其疾死亡，於其死不复恨之也。精神但自冤怜，无故得愁恚於此下士。是故古者大贤圣，深计远虑知如此，故学而不止也。其为人君者，乐思太平，得天之心，其功倍也。魂神得常游乐，与天善气合。其不能平其治者，治不合天心，不得天意，为无功於天上。已到终，其魂神独见责於地下，与恶气合处。是故太古上圣之君乃知此，故努力也。愚人不深计，故生亦有谪於天，死亦有谪於地，可骇哉。弟子愚暗，不欲闻也。善哉，子既来学，不欲闻此，即且努力为善矣。唯唯。天师处地，使得知天命，受教勅深厚，以何得免於此哉？善乎，子但急传吾书道，使天下人得行之，俱思其身，定精念合於大道，且自知过失所从来也，即承负之责除矣。天地大喜年，复得反上古而倍矣。善哉善哉。行辞小竟，真人努力勉之，异日复来。唯唯。得书详思上下，学而不精，名为惚恍，求事不得无形象，思念不致，精神无从得往。善哉善哉。
　　右天师诫人生时不努力卒死尚为魂神得承负之谪。
　　分解本末法第五十三
　　真人前。子既来学，当广知道意，少者可案行耶？多者可案行耶？然备足众多者，可案行也。噫，子内未广知道要意也。今天一也，反行地二，其意何也？今地二也，反行人三，何也？愚生愿闻其相行意。然夫地为天使，人为地使。故天悦喜，则使今年地上万物大善；天不喜悦，地虽欲养也，使其物恶。地善，则居地上者，人民好善，此其相使明效也。故治乱者，由太多端不得天之心，当还反其本根。夫人言太多而不见是者，当还反其本要也，乃其言事可立也。故一言而成者，其本文也。再转言而止者，乃成章句也。故三言而止，反成解难也，将远真故有解难也。四言而止，反成文辞也。五言而止，反成伪也。六言而止，反成欺也。七言而止，反成破也。八言而止，反成离散远道，远复远也。九言而止，反成大乱也。十言而止，反成灭毁也。故经至十而改，更相传而败毁也。夫凡事毁者当反本，故反守一以为元初。是故天数起於一，十而终也，是天道自然之性也。是故古者圣人问事，初一卜占者，其吉凶是也，守其本也，乃天神下告之也。再卜占者，地神出告之也。三卜占者，人神出告之也。过此而下者，皆欺人，不可占，故卦数则不中也。人辞文多，则不珍。善哉善哉。今缘天师常哀怜其不及，愿复更乞一言。平行。数何故止卜而终？善哉，子深执知，问此事法。然天数乃起於天初一也，下与地相得为二，阴阳具而共生。万物始萌於北，元气起於子，转而东北，布根於角，转在东方，生出达，转在东南，而悉生枝叶，转在南方而茂盛，转在西南而向盛，转在西方而成熟，转在西北而终。物终当更反始，故为亥，二人共抱一，为三皇初。是故亥者核也，乃始凝核也，故水始凝於十月也。壬者任也，已任必滋，日益巨，故子者滋也。三而得阴阳中和气，都具成，而更反初起，故反本名为甲子。夫天道生物，当周流俱具，睹天地四明五行之气，乃而成也。一气不足，即辄有不足也。故本之於天地周流八方也，凡数适十也。真人宁解知之不乎？唯唯。善哉善哉。诚受厚恩。子勿谢也，何乎？夫师弟子功大重，比若父母生子，不可谢而解也。何谓也？父母未生子之时，愚者或但投其施於野，便着土而生草木，亦不自知当为人也。洞洞之施，亦安能言哉？遂成草木，及乃得阴阳相合，生得成人，何於成草木乎哉？夫人既得生自易，不事善师，反事恶下愚之师，乃教人以恶学，入邪中，或使人死灭，身尚有余罪过，并尽其家也。人或生而不知学问，遂成愚人。夫无知之人，但独愁苦而死，尚有过於地下。魂魄见事不得游乐，身死尚不得成善鬼。今善师学人也，乃使下愚贱之人成善人，善善而不止，更贤贤而不止，乃得次圣。圣而不止，乃得深知真道。守道而不止，乃得仙不死。仙而不止，乃得成真。真而不止，乃得成神。神而不止，乃得与天比其德。神神而不止，乃得与元气比其德。元气乃包裹天地，八方莫不受其气而生。德乃复覆盖天地八方，精神乃从天地饮食，天下莫不共祭食之，尚常恐懈不能致之也。是主善师生善弟子之功也，宁可谢不乎？可骇哉。愚生触忌讳，过言耳。何谦不置，真人也，行觉，子使知可谢不耳。唯唯。
　　右分解本末终始数父子师弟子功要文。
　　乐生得天心法第五十四
　　真人前。凡人之行，君王之治，何者最善哉？广哀不伤，如天之行最善。子言可谓得道意矣，然治莫大於象天也，虽然，当有次第也。何谓也？愚生勤能一言，不复再言也。唯天师陈之耳。然凡人之行，君王之治也。人最善者，莫若常欲乐生，汲汲若渴，乃后可也。其次莫若善於乐成，常悒悒欲成之，比若自忧身，乃可也。其次莫若善於仁施，与见人贫乏，为其愁心，比若自忧饥寒，乃可也。其次莫若善於设法，不欲乐害，但惧而置之，乃可也。其次人有过莫善於治，而不陷於罪，乃可也。其次人既陷罪也，心不欲深害之，乃可也。其次人有过触死事，不可奈何，能不使及其家与比伍，乃可也。其次罪过及家比伍也，愿指有罪者，慎毋尽灭煞人种类，乃可也。夫人者，乃天地之神统也。灭者，名为断绝天地神统，有可伤败於天地之体，其为害甚探，后亦天灭煞人世类也。为人先生祖父母不容易也，当为后生者计，可毋使子孙有承负之厄。是以圣人治，常思太平，令刑格而不用也。所以然者，乃为后生计也。今真人见此微言耶？唯唯。
　　真人前。唯唯。真人真人，不及说乎，但引谦耶？一言之，然吾统乃击於地，命属昆仑。今天师命乃在天北极紫宫，今地当虚空，谨受天之施，为弟子当顺承，象地虚心，敬受天师之教，然后至道要言可得。□□□□□□□无有师弟子之义，但名为交□□□□□□其才，是名为乱学不纯也。□□□□□□□□勅教，使道不明，一是一非，其说不可传於为帝王法，故不敢有言不也。何谦，吾愿与真人共集议之为善，亦无伤於说也。□□□□也何乎？生有先后，知有多少，行有尊卑，居有高下。今吾可说，不若天师所云也。小人之言，不若耆老之睹道，端首之明也。天师既过觉愚不及之生，使得开通，知善恶难之，何一卒致也。愿毋中弃，但为皇天后土。然今既为天语，不与子让也。但此子悒悒常不言，故问之耳。不敢悒悒也，今见天师说积喜且骇，何也？喜者，喜得逢见师也。骇者，恐顽顿学不徧而师去也。今欲问汲汲常若大渴欲得饮，何乎？愿得天师道传弟子，付归有德之君能用者。今阴阳各得其所，天下诸承负之大病，莫不悉愈者也。善哉，子之言也。详案吾文，道将毕矣。次其上下，明於日月，自转相使，今日思行之，凡病且自都除愈莫不解，甚皆称叹喜。唯唯。
　　右治所先后复天心诀师弟子让说。
　　太平经卷之四十竟
　　太平经卷之四十一
　　件古文名书诀第五十五
　　日益愚暗蒙不闿生谨再拜，请问一事。平言。真人乃曰：自新力学不懈，为天问事。吾职当主授真人义，无敢有所惜也。疾言之。唯唯。今小之道书，以为天经也。拘校上古中古下古圣人之辞，以为圣经也。拘校上古中古下古大德之辞，以为德经也。拘校上古中古下古贤明之辞，以为贤经也。今念天师言，不能深知其拘校之意，愿天师闿示，其门户所当先后，令使德君得之，以为严教也，勅众贤，令使各得生校善意於其中也。然精哉，真人问事，常当若此矣。善哉善哉。诺，吾将具言之，真人自随而记之，慎毋失吾辞也。吾乃为天地谈，为上德君制作，可以除天地开辟以来承负之厄会义，不敢妄语，必得怨於皇天后土，又且负於上贤明道德之君，其为罪责深大也，真人知之耶？唯唯。然所言拘校上古中古下古道书者，假令众贤共读视古今诸道文也。如卷得一善字，如得一善诀事，便记书出之。一卷得一善，十卷得十善，百卷得百善，千卷得千善，万卷得万善，亿卷得亿善。善字善诀事，卷得十善也，此十亿善字；如卷得百善也，此百亿善字矣。书而记之，聚於一间处，众贤共视古今文章，竟都录出之，以类聚之，各从其家，去中复重，因次其要文字而编之，即已究竟，深知古今天地人万物之精竟矣。因以为文，成天经矣。子知之乎？善哉善哉。子已知之矣。拘校上古中古下古圣经中善字诀事，卷得一善也，十卷得十，百卷得百，千卷得千，万卷得万，亿卷得亿。如卷得十善字也，已得十亿矣；卷得百善字也，已百亿矣。贤明共记书，聚一间善处，已都合校之，以类相从，使贤明共安而次之，去其复重，即成圣经矣。真人知之乎？唯唯。子已知之矣。拘校上古中古下古之贤明辞，其中大善者卷记一，十卷得十，百卷得百，千卷得千，万卷得万，亿卷得亿。卷得十，十亿矣；卷得百，百亿矣。已毕竟，复以类次之，使相从，贤明共安之，去其复重，编而置之，即成贤经矣。真人知之耶？唯唯。子已知之矣。如都拘校道文经书，及众贤书文，及众人口中善辞诀事，尽记善者，都合聚之，致一间处，都毕竟，乃与众贤明大德共诀之，以类更相微明，去其复重，次其辞文而记置之，是名为得天地书文及人情辞，究竟毕定其善诀事，无有遗失，若丝发之问。此道道者，名为洞极天地阴阳之经，万万世不可复易也。善哉善哉。行诸，真人可谓已觉矣。愚生不及，今愿复问一疑。行言。今天地开辟以来久远，河雒出文出图，或有神文书出，或有神鸟狩持来，吐文积众多，本非一也。圣贤所作亦复积多，毕竟各自有事。天师何疑何睹何见，而一时示教下古众贤明，共拘校古今之文人辞哉？然有所睹见，不敢空妄愁下古贤德也。今吾乃见遣於天下，为大道德之君解其承负，天地开辟以来流灾委毒之谪。古今天文圣书贤人辞已备足，但愁其集居各长於一事耳。今案用一家法也，不能悉除天地之灾变，故使流灾不绝，更相承负，后生者日得灾病增剧，故天伶德君，复承负之。天和为后生者不能独生，此积灾诸咎也，实过在先生贤圣各长於一，而俱有不达，俱有所失。天知其不具足，故时出河雒文图及他神书，亦复不同辞也。夫大贤圣异世而出，各作一事，亦复不同辞，是故各有不及，各有短长也。是也，明其俱不能尽悉知究洞极之意，故使天地之间常有余灾，前后讫不绝，但有剧与不耳。是故天上算计之，今为文书上下，极毕备足，乃复生圣人，无可复作，无可复益，无可复容言，无可复益於天地大德之君。若天复生圣人，其言会复长於一业，犹且复有余流灾毒常不尽，与先圣贤无异也。是故天使吾深告勅真人，付文道德之君，以示诸贤明，都并拘校合天下之文、人口诀辞，以上下相足，去其复重，置其要言要文诀事，记之以为经书，如是乃后天地真文正字善辞，悉得出也。邪伪毕去，天地大病悉除，流灾都灭亡，人民万物乃各得居其所矣，无复殃苦也。故天教吾拘校之也。吾之为书不效言也，乃效征验也。案吾文而为之，天地灾变、怪疾病、奸猾詙臣、不详邪伪，悉且都除去，此与阴日而除云无异也。以此效吾言与吾文，口口万不失一也。如不力用吾文也，吾虽敬受天辞，下语见文不用，天安能空除灾哉？自若文书内乱，人亦内乱，灾犹无从得去也。真人知之耶？唯唯。行，子已知之矣。愿请问一疑事。平言之。今天地开辟以来，神圣贤人皆为天所生，前后主为天地语，悉为王者制法，可以除灾害而安天下者，今帝王案用之，不失天心阴阳规矩，其所作文书各有名号。今当名天师所作道德书字，为〔何〕等哉？善哉，真人之问事也。然名为大洞极天之政事。何故正名为大洞极天之政事乎？然大者大也，行此者，其治最优大无上。洞者，其道德善恶洞洽天地阴阳，表里六方莫不响应也，皆为慎善，凡物莫不各得其所者。其为道乃拘校天地开辟以来，天文地文人文神文，皆撰简得其善者，以为洞极之经。帝王案用之，使众贤共乃力行之，四海四境之内，灾害都扫地除去，其治洞清明，状与天地神灵相似，故名为大洞极天之政事也。真人知之耶？唯唯。可骇哉，可骇哉。行，子已觉知之矣？
　　右拘校上古中古下古文书人辞诀。
　　太平经卷之四十一竟
　　太平经卷之四十二
　　九天消先王灾法第五十六
　　凡天理九人，而阴阳得何乎哉？夫人者，乃理万物之长也。其无形委气之神人，职在理元气。大神人，职在理天。真人，职在理地。仙人，职在理四时。大道人，职在理五行。圣人，职在理阴阳。贤人，职在理文书皆授语。凡民，职在理草木五谷。奴婢，职在理财货。何乎？凡事各以类相理。无形委气之神人，与元气相似，故理元气。大神人，有形而大神，与天相似，故理天。真人专又信，与地相似，故理地。仙人变化，与四时相似，故理四时也。大道人，长於占知吉凶，与五行相似，故理五行。圣人主和气，与阴阳相似，故理阴阳。贤人治文便言，与文相似，故理文书。凡民乱愦无知，与万物相似，故理万物。奴婢致财，与财货相似，富则有，贫则无，可通往来，故理财货也。夫皇天署职，不夺其心，各从其类，不误也，反之为大害也。故署置天之凡民，皆当顺此。古者圣人深承知此，故不失天意，得天心也。真人今宁晓此不？善哉善哉。吾是所言，以戒真人不失之也。唯唯。行努力。愚生今心结不解，言是九人各异事，何益於王治乎？不也。治得天心意，使此九气合和，九人共心，故能致上皇太平也。如此九事不合乖作，不能致太平也。此九事乃更迭相生成也，但人不得深知之耳。先圣贤未及陈之也，故久闭绝乎。然今一事不得治，不可平，何也？太上皇气太至，此九人皆来助王者治也。一气不和，辄有不是者，故不能悉和阴阳而平其治也。其来云何哉？无形神人来告王者，其心日明。大神人时见教其治意，真人仙人大道人悉来为师，助其教化，圣人贤者出，其隐士来为臣，凡民奴婢皆顺善，不为邪恶，是乃天地大喜之征也。其一气不和，即辄有不至者，云何乎？元气不和，无形神人不来至。天气不和，大神人不来至。地气不和，真人不来至。四时不和，仙人不来至。五行不和，大道人不来至。阴阳不和，圣人不来至。文字言不真，大贤人不来至。万物不和得，凡民乱财货少。奴婢逃亡，凡事失其职。此正其害也。今真人既欲救天乱气，宜努力平之，勿倦懈。慎之。唯唯。气得则此九人俱守道，承负万世先王之灾，悉消去矣。此人俱失其所，承负之害日增。此九人上极无形，下极奴婢，各调一气，而九气阴阳调。夫人，天且使其和调气，必先食气。故上士将入道，先不食有形而食气，是且与元气合，故当养置茅室中，使其斋戒，不睹邪恶，日练其形，毋夺其欲，能出无间去，上助仙真元气天治也。是为神士，天之吏也。毋禁毋止，诚能就之，名为天士，简阅善人，天大喜之，还为人利也。何谓乎哉？然此得道去者，虽不为人目下之用，皆共调和阴阳气也。古者帝王祭天，上神下食，此之谓也。曾但天精神自下食耶？善哉，子言是也。然此人上为天吏，天精神为其君长，君与吏相为使。吏者职在主行凡事，吏道人善有功，故君与其下，既下则说喜，故除人承负。吏不说，则道人有过於天君，吏俱不肯下临人食，故过责日增倍。身尚自得重过，何能除先王之流灾哉？真人亦晓知此不耶？可骇哉。吾大怖，惶恍若失气。今且过问天师，不意乃见是说也。行，子努力。所说竟，当去矣。唯唯。
　　右简阅九人竟其志无克者平王治天因喜解其先王承负。
　　验道真伪诀第五十七
　　行事亦且毕不久。真人前，详受教勅。唯唯。自行此道之后，承负久故弥远，积厄结气并灾委毒诚多，不可须臾而尽也。知力行是之后，承负之厄日少月消岁除愈，何以知之乎？善哉，子之难也，可谓得道意矣。然明听。行此之后，天下文书且悉尽正，人亦且尽正，皆入真道，无复邪伪文，绝去人人自谨，其后生者尤甚，更相仿学，皆知道内，有睹其身，各自重爱。其后生者孝且寿，悉工自养老，颜色不与无道时等，后生者日知其至意，以为家也。学复过其先，日益就相厚相亲，爱重有道人，兵革奸猾悉无复为者也。故承负之厄会日消去，此自然之术也，□□万不失一，是吾之文大效也，不可但苟空设善言也，亲以征验起，乃与天地响相应，何可妄语乎？故文书前后，出非一人，稽积难知情，是故吾道以诚也。子连时□□问，必乐欲知其大效。其效相反，犹寒与暑，暑多则寒少，寒多则暑少。夫天地开辟以来，先师学人者，皆多绝匿其真道，反以浮华学之，小小益耶且薄，后生者日增益，复剧其故，使成伪学相传，虽天道积远，先为文者所以相欺殆之大阶也。壹欺不知，后遂利用之也。令上无复所取信，下无所付归命，因两相意疑，便为乱治。后生者后连相承负，先人之厄会聚并，故曰剧也。天今冤，是故吾语子□□也。真人努力，自爱勉之。子乃为天除病，为帝王除厄，天上知子有重功。不敢不敢。
　　右效行征验道知真伪诀。
　　四行本末诀第五十八
　　真人前。唯唯。人行有几何乎？有百行万端。不然也。真人语，几与俗人语相类似哉？人有四行，其一者或。何谓也？然人行不善则恶，不善亦不恶，为浮平行；壹善壹恶，为不纯无常之行，两不可据，吉凶无处也。善哉，行吉凶有几何乎？有千条亿端。真人之言，几与俗人同。吉凶之行有四。一者惑。何谓也？然凡事为行，不大吉，当大凶，不吉亦不凶，为浮平命；一吉一凶，为杂不纯，无常之吉凶不占。善哉，行天地之性，岁月日善恶，有几何乎？不可胜纪。子已熟醉，其言眩雾矣。天地岁月日有四行，一者不纯，主为变怪。何谓也？然真人明听。今天地岁不大乐，当大恶，不乐亦不恶，为浮平岁；壹善壹恶，为天变惑岁。令今日不大善，当大恶，不善亦不恶，为浮平日月；壹善壹恶，为惑行，主行为怪异灾。吾是但举纲见始，天下之事皆然矣。何谓也？然天下之万物人民，不入於善，必陷於恶，不善亦不恶，为平平之行；壹善壹恶，为诈伪行，无可立也。平平之行无可劝，大善与大恶有成名。何故正有此四行乎？善哉，子之难问，可谓得道意矣。然大善者，太阳纯行也。大恶者，得太阴煞行也。善恶并合者，中和之行也。无常之行者，天地中和、君臣人民、万物失其道路也。故行欲正，从阳者多得善，从阴者多得恶，从和者这浮平也。其吉凶无常者，行无复法度。是故古圣贤深观天地岁月日，人民万物，视所兴衰浮平进退，以自知行得与不得，与用洞明之镜，自照形容可异。善哉善哉，今当奈何乎？然行守本法天者，是其始也；法地者，其多贼也；法和者，其次也；无常者，其行末也。今人何故，乃得至无常之行乎哉？然先人小小佚失之，其次即小耶，其次大耶，其次大失，道路根本更迷乱，无可倚着其意，因反为无常之行，便易其辞，为无常之年也。是明道弊未极也，当反本。夫古者圣人睹此，知为末流，极即还反，故不失政也，而保其天命。故大贤．圣见事明，是以常独吉也。真人乐重知其信效耶？唯天师开示之耳。行岁本兴而末恶者，阴阳之极也。人后生者恶且薄，世之极也。万物本兴末无收者，物之极也。后生语多空欺，无核实者，言之极也。文书多蓄委积，而无真者，文之极也。是皆失本就末，失实就华。故使天地生万物，皆多本无未实，其咎在失本流就末，失真就伪，失厚就薄，因以为常。故习俗不知复相恶，独与天法相违积久，后生者日轻事，更作欺伪，积习成神，不能复相禁，反言晓事，故致更相承负，成天咎地殃，四面横行，不可禁防。君王虽仁贤，安能中绝此万万世之流过。始失小小，各失若粟，天道失之若毫厘，其失千里，粟粟相从从聚，乃到满太仓数万亿斛。夫雨一一相随，而下流不止，为百川，积成四海水多。不可本去，故当绳之以真道，反其末极还就本，反其华还就实，反其伪还就真。夫末穷者宜反本，行极者当还归，天之道也。夫失正道者，非小病也，乃到命尽后，复相承负其过，后生复迷复失，正道日暗，冥复失道，天气乖忤，治安得平哉？人人被其毒害，人安得寿，万物伤多夭死。故比比勅真人传吾书，使人人自思失道意，身为病各自忧劳，则天地帝王人民万物悉安矣。真人乐合天心，宜勿懈忽也。唯唯，愿复问一疑。天师今是吉凶，曾但其时运然耶？善哉，真人之难，得道意矣。极上者当反下，极外者当反内，故阳极当反阴，极於下者当反上，故阴极反阳，极於末者当反本。今天地开辟以来，小小连失道意，更相承负，便成邪伪极矣。何以知之乎？以万物人民皆多前善后恶，少成事，言前口口哉，前有实，后空虚。古者圣人常观视万民之动静以知之，故常不失也。善哉善哉。愿复乞问一事。行言。今若天师言，物有下极上极。今若九人，上极为委气神人，下极奴婢，下学得上行，上极亦得复下行不耶？善哉，子之问也。今真人自若愚罔，未洞於太极之道也。今是委气神人，乃与元气合形并力，与四时五行共生。凡事人神者，皆受之於天气，天气者受之於元气。神者乘气而行，故人有气则有神，有神则有气，神去则气绝，气亡则神去。故无神亦死，无气亦死。委气神人，宁入人腹中不邪？唯唯。又五行乃得兴生於元气，神乃与元气并同身并行。今五行乃入为人藏，是宁九人，上极复下反人身不？善哉善哉，初学虽久，一睹此说耳。然子学当精之，不精无益也。唯唯。见天师言，夫天道固如循环耶？然，子可谓已知之矣。行去，有疑勿难问。唯唯。
　　右简天四行实本末太极以反政。
　　太平经卷之四十二竟
　　太平经卷之四十三
　　大小谏正法第五十九
　　真人稽首言：愚生暗味，实不晓道，今既为天视安危吉凶，乃敢具问道之诀。今世神祇法，岂亦有谏正邪？唯天师教勅，示以至道意。子之所问，何其妙要深远也。吾伏见人有相谏正，故问天亦有相谏正不？善哉，子之所问，已得天道实核矣。天精已出，神祇悦喜矣。今且为子具说其大要意，今使可万万世不可忘也。唯唯。然天者小谏变色，大谏天动裂其身，谏而不从，因而消亡矣。三光小谏小事星变色，大谏三光失度无明，谏而不从，因而消亡矣。地也小谏动摇，大谏山土崩地裂，谏而不从，因而消亡矣。五行小谏灾生，大谏生东行虫杀人，南行毒杀人，西行虎狼杀人，北行水虫杀人，中央行吏民克毒相贼杀人，谏而不从，因而消亡矣。四时小谏寒暑小不调，大谏寒暑易位，时气无复节度，谏而不从，因而消亡矣。六方精气共小谏，乱覆数起，中有生虫灾，或飞或步，多云风而不雨，空虚无实，大谏水旱无常节，贼杀伤万物人民，谏而不从，因而消亡矣。飞步鸟兽小谏灾人，大谏禽兽食人，蝗虫大兴起，谏而不从，因而消亡矣。鬼神精小谏微数贼病吏民，大谏裂死灭门，谏而不从，因而消亡身。六方小谏风雨乱发狂，与恶毒俱行伤人，大谏横加绝理，瓦石飞起，地土上柱皇天，破室屋，动山阜，谏而不从，因而消亡矣。天地音声之小谏，雷电小急声，大谏人多相与污恶，使霹雳数作，谏而不从，因而消亡矣。吏民小谏更变色，大谏多相贼伤，谏而不从，因而消亡矣。天地六方八极，大谏俱欲正河雒文出，天明证，大下瑞应书见，以谏正君王，天下莫不响应，谏而不从，消亡矣。天道经会当用，复以次行。是故古者圣贤见事，辄惟论思其意，不敢懈忽失毛发之间，以见微知着。故不失皇天心，故能存其身，安其居，无忧患，无危亡，凶不得来者，计事校笮，实乃天心意同也。善哉善哉。愚生已解。今唯明天师既陈法，愿闻其因而消亡意，党开之。善哉善哉，子之心也。然天道乃佑易教，佑至诚，佑谨顺，佑易晓，佑易勅，将要人君厚，故教之，不要其厚者，不肯教之也。其象效，犹若人相与亲厚，则相教示以事，不相与至厚，不肯教示之也。教而不听，忽其不以时用其言，故废而置之，不复重教示之也。於是灾变怪便心，不复示勅人也。如是则虽贤圣，聋暗无知也。聪明闭塞，天地神祇不肯复谏正者也。灾异日增不除，人日衰亡，失其职矣。故古者圣贤旦夕垂拱，能深思虑，未尝敢失天心也。故能父事皇天，母事皇地，兄事日，姊事月，正天父，保五行，顺四时，观其进退，以自照正行，以深知天得失也。唯天地自守要道，以天保应图书为大命，故所行者悉得应若神，是乃独深得天意也。比若重现合矩，相对而语也。故神灵为其动摇也，如逆不肯用其谏正也，乃要天反与地错，五行四时为其乱逆，不得其理。故所为者不中，因而大凶矣，此之谓也。子宁晓未？唯唯。故天地之性，下亦革谏其上，上亦革谏其下，各有所长短，因以相补，然后天道凡万事，各得其所。是故皇天虽神圣，有所短，不若地之所长，故万物受命於天，反养体於地。三光所短，不若火所长，三光虽神且明，不能照幽寝之内，火反照其中。大圣所短，不若贤者所长。人之所短，不若万物之所长。故相谏及下极小微，则不失道，得天心。故天生凡事，使其时有变革，悉皆以谏正人君，以明至德之符，不可不大慎也。夫天地万物变革，是其语也。唯唯。皇天师既示晓，愿效於人。诺。子详聆吾言而深思念之。臣有忠善诚信，而谏正其上也，君不听用，反欲害之，臣骇，因结舌为喑，六方闭不通，贤儒又畏事，因而蔽藏，忠信伏匿，真道不得见。君虽圣贤，无所得闻，因而聋盲，无可见奇异也。日以暗昧，君聋臣喑，其祸不禁，臣昧君盲，奸邪横行，臣喑君聋，天下不通，善与恶不分别，天灾合同，六极战乱，天下并凶，可不慎乎哉？唯唯。故古者圣贤重灾变怪，因自以绳正，故万不失一者，实乃与要文大道同举事，悉尽忠，无复凶。子重诫之，谨慎吾言。唯唯。然夫天高且明，本非一精之功德也。帝王治得天心，非一贤臣之功。今吾之言，但举其纲见始，凡事不可尽书说也，子自深计其意。唯唯。行去矣，说何极乎？勿复有可问也。唯唯。
　　右天谏正书诀。
　　太平经卷之四十三竟
　　太平经卷之四十四
　　案书明刑德法第六十
　　真人纯谨敬拜，纯今所问，必且为过责甚深，吾归思师书言，悉是也，无以易之也。但小子愚且蒙，捆悒不知明师皇天神人，於何取是法象？今怪师言积大口口，愿师既哀怜，示其天证阴阳之诀，神祇之卜要效。今且不思，心中大烦乱，所言必触师之忌讳。又欲言不能自禁绝，唯天师虽非之，愿以天之明证法示教，使可万万世传，昭然无疑，比若日中之明也，终始不可易而去也。然，子固固不信吾言邪？子自若未善开通，知天心意也。子自若愚乎，愈於俗人无几耳。以为吾言可犯也，犯者乱矣，逆者败矣。吾且与子语，皆已案考於天文，合於阴阳之大诀乃后言也。子来者为天问事，吾者为天传言制法，非敢苟空伪言佞语也。子生积岁月日幸不少，独不见扰扰万物之属，悉尽随德而居，而反避刑气邪？此者纯皇天之明要证也。所以严勅人君之治，得失之效也。唯唯。今若且觉而未觉，愿重问其教戒。然夫刑德者，天地阴阳神治之明效也，为万物人民之法度。故十一月大德在初九，居地下，德时在室中，故内有气，万物归之也。时刑在上六，在四远野，故外无气而清也，外空万物，士众皆归，王德随之入黄泉之下。十二月德在九二，之时在丑，居土之中，而未出达，时德在明堂，万物随德而上，未敢出见，上有刑也。正月寅，德在九三，万物莫不随盛德乐阀，於天地而生，时德居庭。二月德在九四，在卯，已去地，未及天，谪在界上，德在门，故万物悉乐出窥於门也。三月盛德在九五，辰上及天之中，盛德时在外道巷，故万物皆出居外也。四月巳，德在上九，到於六远八境，盛德八方，善气阳气莫不响应相生，扰扰之属，去内室之野处，时刑在万物之根，居内室，故下空无物，而上茂盛也，莫不乐从德而为治也，是治以德之大明效也。今谨已闻用德，愿闻用刑。然五月刑在初六，在午，地下，下内清无气，地下空，时刑在室中，内无物，皆居外。六月刑居六二，在未，居土之中，未出达也。时刑在堂，时刑气在内，德气在外，扰扰之属，莫不乐露其身，归盛德者也。七月刑在六三，申之时，刑在庭，万物未敢入，固固乐居外。八月刑在六四，酉时，上未及天界，时德在门，万物俱乐阀於门，乐入随德而还反也。九月刑在六五，在戌，上及天中，时刑在道巷，万物莫不且死困，随德入藏，故内日兴，外者空亡。十月刑在上六，亥时，刑及六远八境四野，万物扰扰之属，莫不入藏逃，随德行到于明堂，跂行自怀居内，野外空无士众，是非好用刑罚者见从，去邪哉？但心意欲内怀以刑，治其士众，辄日为其衰少也。故五月内怀一刑，一群众叛。六月内怀二刑，二群众叛。七月内怀三刑，三群众叛。八月内怀四刑，四群众叛。九月内怀五刑，五群众叛。十月内怀六刑，六群众叛。故外悉无物，皆逃於内，是明证效也。故以刑治者，外恭谨而内叛，故士众日少也。是故十一月内怀一德，一群众入从。十二月内怀二德，二群众入从。正月内怀三德，三群众入从。二月内怀四德，四方群众入从。三月内怀五阳盛德，五群众贤者入从。四月内怀六德，万物并出见，莫不扰扰，中外归之。此天明法效也。二月八月，德与刑相半，故二月物半伤於寒，八月物亦半伤於寒。二月之时，德欲出其士众於门，刑欲内其士众於门，俱在界上。故二月八月，万物刑德适相逢，生死相半，故半伤也。子今乐知天地之常法，阴阳之明证，此即是也。夫刑乃日伤杀，厌畏之而不得众力，反曰无人，德乃舒缓日生，无刑罚而不畏万物，反曰降服，悉归王之助其为治，即是天之明证，昭然不疑也。今人不威畏不可治，奈何乎哉？然古者圣人君子，威人以道与德，不以筋力刑罚也。不乐为善，德劣者，反欲以刑罚威惊以助治，犹见去也。夫刑但可以遗穷解卸，不足以生万物，明扰扰之属为其长也。今使人不内附，反欺诈，其大咎在此。今子比连时来学，问事虽众，多畜积文，则未能纯信吾书言也，得此宁解未哉？纯稽首敬拜，有过甚大，负於明师神人之言，内惭流汗，但愚小德薄至贱，学日虽多，心顿不能究达明师之言，故敢不反复问之，甚大不谦，久为师忧不也。但为子学未精耳，可慎之。天乃为人垂象作法，为帝王立教令，可仪以治，万不失一也。子欲知其意，正此也。治不惟此法，常使天悒悒，忿忿不解，故多凶灾。子戒之。天将兴之者，取象於德，将衰败者，取法於刑，此之谓也。吾之言，谨与天地阴阳合其规矩，顺天地之理，为天明言，纪用教令以示子也。吾之言，正若锋矢无异也，顺之则日兴，反之则令自穷也。天法神哉神哉。是故夫古者神人真人大圣，所以能深制法度，为帝王作规矩者，皆见天文之要，乃独内明於阴阳之意，乃后随天地可为以治，与神明合其心，观视其可为也，故其治万不失一也。今愚吏人民以为天法可妄犯也，自恣不以法度，故多乱其君治也，大咎在此也。今子得书，何不详结心意，丁宁思之，幽室闲处。念天之行，乃可以传天之教，以示动愚人，以助帝王为法度也。将举刑用之，当深念刑罚之所居，皆见从去，寂然无士众独处。故冬刑在四野无人，万物悉叛之内藏，避之甚。夏刑在内，万物悉出归德，地下室内中空，刑寂然独居，皆随德到野处。德在外，则万物归外，德在幽空则物归内。天刑其威极盛，幸能厌服人民万物，何故反不能拘制其士众，独不怪斯耶？明刑不可轻妄用，伤一正气，天气乱，伤一顺气，地气逆，伤一儒，众儒亡，伤一贤，众贤藏。凡事皆有所动摇。故古者圣人圣王帝主，乃深见是天戒书，故畏之不敢妄为也。恐不得天心，不能安其身也。上皇天德之人，乃独探见道德之明效也。不厌固，不畏骇，而士众归之附之，故守道以自全，守德不敢失之也。子德吾书诵读之，而心有疑者，常以此书一卷，自近旦夕常案视之，以为明戒证效，乃且得天心意也。违此者，已与天反矣。是犹易之乾坤，不可反也。犹六甲之运，不可易也。犹五行固法，不可失也。犹日月之明，不可掩盖也。犹若君居上，臣在下，故不可乱也。此所以明天地阴阳之治，有好行德者。或有愚人反好刑，宜常观视此书，以解迷惑，务教人为善儒，守道与德，思退刑罚，吾书口口正天法度也。夫为道德易乎？为刑罚难乎？爱之则日多，威之反日无也。子疾去矣，为天传吾书，毋疑也。吾书言不负於天地六合之扰扰也。唯唯。诚归思过，惟论上下，不敢失一也。行，戒之慎之。子不能分别详思吾书意，但观天地阴阳之大部也。从春分到秋分，德居外，万物莫不出归王外，垫虫出穴，人民出室。从秋分至春分，德在内，万物莫不归王内，垫藏之物悉，入穴，人民入室。是以德治之明效也。从春分至秋分，刑在内治，万物皆从出至外，内空寂然独居。从秋分至春分，刑居外治，外无物无气，空无士众，悉入从德。是者明刑不可以治之证也。故德者与天并心同力，故阳出亦出，阳入亦入，刑与地并力同心，故阴出亦出，阴入亦入。德者与生气同力，故生气出亦出，入亦入。刑与杀气同力，故杀气出亦出，入亦入，德与天上行同列，刑与地下行同列。德常与实者同处，刑与空无物同处。德常与兴同处，故外兴则出，内兴则入，故冬入夏出。刑与衰死气同处，故冬出而夏入。死气者清，故所居而清也。故德与帝王同气，故外王则出阴，内王则入刑。刑与小人同位，故所居而无士众也。物所归者，积帝王德，常见归，故称帝王也。刑未尝与物同处，无士众，故不得称君子。是故古者圣人独深思虑，观天地阴阳所为，以为师法，知其大口口万不失一，故不敢犯之也。是正天地之明证也，可不详计乎？可不慎哉？自然法也，不以故人也，是天地之常行也，今悉以告子矣。子宜反复深思其意，动作毋自易。唯唯，不敢负。行，吾已悉传付真法语於子，吾忧解矣。为天除咎，以动至德，以兴王者。子毋敢绝，且蒙其害。唯唯。
　　右案天法以明古今前后治者所好得失诀。
　　太平经卷之四十四竟
　　太平经卷之四十五
　　起土出书诀第六十一
　　下愚贱生不胜心所欲问，犯天师忌讳，为过甚剧，意所欲言，不能自止，小人不忍情愿，五内发烦懑捆悒。请问一大疑，唯天师既待以赤子之分，必衰原其饥渴汲汲乎。行道之，何谦哉。唯唯。今天师乃兴皇天后土常合精念，其心与天地意深相得，比若重规合矩，不失毛发之间也。知天地常所忧口口，是故下愚不及生，冒惭乃敢前具问，愿得知天地神灵，其常所大忌讳者，何等也？善乎，生精益进哉。子今且可问，正入天地之心意，人得知之，着贤人之心，万世不复去也。吾常乐欲言，无可与语。今得真人问之，心中诀喜，且为子具分别道之，不敢有可隐匿也。所以然者，乃恐天地神灵深恶，吾则为身大灾也。真人但安坐明听。天地所大疾苦，恶人不顺与不孝，何谓也？愿闻之。善乎，子之难也。夫天地中和凡三气，内相与共为一家，反共治生，共养万物。天者主生，称父。地者主养，称母；人者主治理之，称子。父当主教化以时节，母主随父所为养之，子者生受命於父，见养食於母。为子乃当敬事其父而爱其母。何谓也？然父教有度数时节，故天因四时而教生养成，终始自有时也。夫恶人逆之，是为子不顺其父，天气失其政令，不得其心。天因大恶人生灾异，以病害其子，比若家人，父怒治其子也，其变即生。父子不和，恨子不顺从严父之教令，则生阴胜其阳，下欺其上，多出逆子也。臣失其职，鬼物大兴，共病人，奸猾居道傍，诸阴伏不顺之属，咎在逆天地也。真人是又可不顺乎？此乃自然之卫，比若影之应形，与之随马不脱也，诫之。唯唯。今谨已敬受师说天之教勑，愿闻犯地之禁。诺，真人明听。唯唯。天者乃父也，地者乃母也，父与母俱人也，何异乎？天亦天也，地亦天也，父与母但以阴阳男女别耳，其好恶者同等也。天者养人命，地者养人形，人则大愚蔽且暗，不知重尊其父母，常使天地生凡人，有悔悒悒不解也。何谓也？善哉，子之言也，深得天地意，大灾害将断，人必吉善矣。何谓也？唯天师分别之。然今天下之人皆共贼害，冤其父母。何谓也？四时天气，天所案行也，而逆之则贼害其父。何谓也？今人以地为母，得衣食焉，不共爱利之，反共贼害之。何谓也？然真人明听。人乃甚无状，共穿凿地，大兴起土功，不用道理，其深者下着黄泉，浅者数丈。母内独愁恚，诸子大不谨孝，常苦忿忿捆悒，而无从得通其言。古者圣人时运未得及其道之，遂使人民妄为，谓地不疾痛也，地内独疾痛无訾，乃上感天，而人不得知之，愁困其子不能制，上愬人於父，愬之积久，复久积数，故父怒不止，灾变怪万端并起，母复不说常怒，不肯力养人民万物。父母俱不善，万物人民死，不用道理，咎在此。后生所为日剧，不得天地意，反恶天地，言不调，又共疾其帝王，言不能平其治内，反人人自得过於天地，而不自知，反推其过以责其上，故天地不复爱人也。视其死亡忽然，人虽有疾，临死啼呼罪名明白，天地父母不复救之也，乃其罪大深过，委顿咎责，反在此也。其后生动之尤剧，乃过前，更相仿效以为常法，不复拘制，不知复相禁止，故灾日多，诚共冤天地。天地，人之父母也，子反共害其父母，而贼伤病之，非小罪也。故天地最以不孝不顺为怨，不复赦之也。人虽命短死无数者，无可冤也。真人岂晓知之邪？唯唯。今天使子来具问，是知吾能言，真人不可自易，不可不慎也。唯唯。今人共害其父母，逆其政令，於真人意，宁可久养不邪？故天不大矜之也。今天师哀愚生，为其具说，以何知天地常忿忿悒悒，而怨恶人数起土乎？善哉。天使子屈折问之，足知为天地使子问此也。诺，吾甚畏天，不敢有可隐，恐身得灾，今且使子昭然知之，终古着之胸心，不可复忘也。今有一家有兴功起土，数家被其疾，或得死亡，或致盗贼县官，或致兵革斗讼，或致蛇蜂虎狼恶禽害人。大起土有大凶恶，小起土有小凶恶，是即地忿忿，使神灵生此灾也。故天地多病人，此明证也，子知之邪？唯唯。今或有起土反吉无害者，何也？善哉，子之问也。皆有害，但得良善土者，不即病害人耳。反多四方得其凶，久久会且害人耳。得恶地者，不忍人可为，即害之也。复并害远方，何也？是比若良善肠之人也，虽见冤，能强忍须臾，心不忘也。后会害之，恶人不能忍，须臾交行。善哉善哉。今地身体积巨，人比於地，积小小，所为复小不足道，何乃能疾地乎哉？善哉，子之难也。天使子分别不明，此以何知之？以其言大惓惓。子今欲云何心中捆悒，欲言乃快。天地神精居子腹中，敬子趣言，子固不自知也。凡人所欲为，皆天使之。诺，不敢有可匿也。子明德。唯唯。今子言人小小，所动为不能疾地。今大人躯长一丈，大十围，其齿有齲虫，小小不足道，合人齿。大疾当作之时，其人啼呼交，且齿久久为堕落悉尽。夫人比於天地，大小如此虫害人也。齿尚善金石，骨之坚者也。夫虫但肉耳，何故反能疾是子，人之疾地如此矣，子知之邪？行，真人复更明开耳。唯唯。夫人或有长出丈，身大出十围，疽虫长不过一寸，其身小小，积小不足道也，居此人皮中，旦夕凿之，其人病之，乃到死亡。夫人与地大小，比若此矣。此虫积小，何故反贼杀此人乎？真人其为愚暗，何故大剧也，将与俗人相似哉？实不及。子尚不及，何言凡人乎？有过有愚，唯天师愿闻不及业，幸为愚生竟说其意。诺，不匿也。吾知天地病之剧，故口口语子也。行复为子说一事，使子察察重明知之。唯唯。今大丈夫力士，无不能拘制疥虫，小小不足见也。有一斗所共食此人，病之疾痛不得卧，剧者着床。今疥虫蚤虱小小，积众多，共食人，虫虫者杀人，疥虫蚤同使人烦懑，不得安坐，皆生疮疡。夫人大小比於地如此矣，宁晓解不？唯唯。行，今子或见吾所说，如不足以为法也，今为子言之。人虽小，其冤愁地形状，使人昭然自知，深有过责，立可见也。今一大里有百户，有百井，一乡有千户，有千井，一县有万户，有万井，一郡有十万户，有十万井，一州有亿户，有亿井。大井一丈，中井数尺，小井三尺，今穿地下着黄泉，天下有几何哉？或一家有数井也，今但以小井计之，十井长三丈，百井长三十丈，千井三百丈，万井三千丈，十万井三万丈。天下有如此者，凡几井乎？穿地皆下得水，水乃地之血脉也。今穿子身，得其血脉，宁疾不邪？今是一亿井者，广从凡几何里？子自详计之，天下有几何亿井乎哉？故人为冤天地已明矣。子贼病其母，为疾甚剧，地气漏泄，其病人大深，而人不爱不怜之，反自言，常冤天地何不纯调也，此不反邪？是尚但记道诸井耳。今天下大屋丘陵冢，及穿凿山阜，采取金石，陶瓦竖柱，妄掘凿沟续，或闭塞壅关，当通而不得通，有几何乎？今是水泉，或当流，或当通，又言闭塞穿凿之几何也？今水泉当通，利之乃宣，因天地之利渎，以高就下。今或有不然，妄凿地形，皆为疮疡，或有塞绝，当通不通。王治不和，地大病之，无肯言其为病疾痛者。地之精神，上天告怨不通，日无止也。天地因而俱不说喜，是以太和纯气难致也，真人宁解不邪？唯唯。今人生天地之间，会当得室庐以自盖，得井饮之，云何乎？善哉，子之言也。今天不恶人有室庐也，乃其穿凿地大深，皆为疮疡，或得地骨，或得地血，何谓也？泉者，地之血，石者，地之骨也，良土，地之肉也。洞泉为得血，破石为破骨，良土深凿之，投瓦石坚木於中，为地壮，地内独病之，非一人甚剧，今当云何乎。地者，万物之母也，乐爱养之，不知其重也。比若人有胞中之子，守道不妄穿凿其母，母无病也。妄穿凿其母，而往求生，其母病之矣。人不妄深凿地，但居其上，足以自彰隐而已，而地不病之也。大爱人，使人吉利，今愿闻自彰隐多少而可。凡动土入地，不过三尺，提其上。何止以三尺为法？然一尺者，阳所照，气属天。二尺者，物所生气，属中和。三尺者，属及地身，气为阴。过此而下者，伤地形，皆为凶。古者穴居，云何乎？同贼地形耳。多就依山谷，作其岩穴，因地中又少木梁，柱於地中，地中少柱，又多倚流水，其病地少微，故其人少病也。后世不知其过，多深贼地，故多不寿，何也？此剧病也。今时时有近流水而居，不凿井，固多病不寿者，何也？此天地既怒，及其比伍，更相承负，比若一家有过，及其兄弟也。今人或有不动土，有所立，但便时就故舍，自若有凶，何也？是者行不利犯神。何神也？神非一，不可豫名也。真人晓邪？唯唯。是故人居地上，不力相教为善，故动作过反相及也。是者冤。今人或大远流水，会当得井水饮之乃活，当云何乎？善哉，子之言也。然有故井者，宜使因故相与共饮之，慎无数易之。既易，宜填其故，塞地气，无使发泄，饮地形，令地衰不能养物也。填塞故，去中壮，何谓也？谓井中瓦石材木也。此本无，今有，比若人身中有奇壮，以为病也。可哉，可哉。卿不及天师详问之，不但知是。真人来前。唯唯。子问事恒常，何一究详也？所以详者，比与天师会见，言人命在天地，天地常悦喜，乃理致太平，寿为后，是以吾居天地之间，常骇忿天地，故勉勉也。天地不和，不得竟吾年。善哉，子之言也。吾所以常恐骇者，见天地毒气积众多，贼杀不绝，帝王愁苦，其治不平，常助其忧之。子何豫助王者忧是乎？吾闻积功於人，来报於天，是以吾常乐称天心也。善哉子意。今天师既开通愚生，示以天忌，愿复乞问一疑事。今河海下田作室庐，或无柱梁，，入地法三尺辄得水，当云何哉？善乎，子之问也。此同为害耳，宜复浅之。此者地之薄皮也，近地经脉。子欲知其效，比若人，有厚皮难得血，血出亦为伤矣。薄皮者，易得血，血出亦为伤，俱害也。故夫血者，天地之重信效也。夫伤人者，不复道其皮厚与薄也。见血为罪名明白。夫人象天地，不欲见伤，伤之则怒，地何独欲乐见伤哉？夫天地乃人之真本，阴阳之父母也。子何从当得伤其父母乎？真人宜深念是於赤心，愚人或轻易，忽然不知，是为大过也。今子当得饮食於母，故人穿井而饮之，有何剧过哉？子言已失天心明矣。今人饮其母，乃就其出泉之处。故人乳，人之泉坼也，所以饮子处，比若地有水泉可饮人也。今岂可无故穿凿其皮肤，而饮其血汁邪？真人难问，甚无意。愚生有过，触天师忌讳。不谦也。然难问不极，亦不得道至诀也。不恶子言也，此必皇天大疾，乃使子来，口口问是，此故子言屈折不止也。今唯天师原之，除其过。愚生欲言，不能自禁止。平行，何所谦。子既劳为天地远来问，慎无闭绝吾书文也。唯唯。凡人不见睹此书，不自知罪过重，反独常共过罪天地，何不和也，治何一恶不平也。不知人人有过於天地，前后相承负，后生者得并灾到，无复天命，死生无期度也。真人努力，无灭去此文，天地且非怒人。唯唯。真人被其谪罚，则凶矣。唯唯。书以付归有德之君，宜以示凡人，人乃天地之子，万物之长也。今为子道，当奈何乎？俱各自深思，从今以往，欲乐富寿而无有病者，思此书言，着之胸心，各为身计，真人无匿也，传以相告语。今天地之神，乃随其书而行，察视人言。何也？真人知之邪？今以何知其随人而行，以吾言不信也。子诫绝匿此书，即有病，有敢绝者即不吉，是即天地神随视人之明证也。可畏哉。唯唯。行去，自励自励。夫人命乃在天地，欲安者乃当先安其天地，然后可得长安也。今乃反愁天地，共贼害其父母，以何为而得安吉乎哉？前后为是积久，故灾变不绝也，吾语不误也。吾常见地神上自讼，未尝绝也。是故诚知其口口见真人，比如丁宁问之，即知为天使。真人来问，是天欲一发觉此事，令使人自知，百姓适知责天，不知深自责也。今天何故一时使吾问是乎？所以使子问是者，天上皇太平气且至，治当太平，恐愚民人犯天地忌讳不止，共乱正气，使为凶害，如是则太平气不得时和，故使子问之也。欲乐民不复犯之，则天地无病而爱人，使五谷万物善以养之也。如忽之忿不爱人，不肯养之也。故将凶岁者，无善物，将兴岁，其物善，此之谓也。真人知之邪？善哉善哉，古者同当太平，何不禁人民动土地哉？善乎，子之问事也。天地初起，未尝有今也。以何明之？今者天都举，故乃录委气之人，神人真人，仙人道人，圣人贤人，皆当出辅德君治，故为未尝有也。初阴阳开辟以来，录天民仕之，未尝有此也，故为最大也。可骇哉，可骇哉。是故都出第一之道，教天下人为善之法也，人善即其治安，君王乐游无忧。善哉善哉，乐乎乐乎。是故教真人急出此书，慎无藏匿，以示凡民，百姓见禁且自息，如不止，祸及后世，不复救。得罪於天地，无可祷也。真人宁知之邪？唯唯。行去，书中有所疑乎，来问之。唯唯。
　　右解天地充结。
　　太平经卷之四十五竟
　　太平经卷之四十六
　　道无价却夷狄法第六十二
</div>
    <div class="pagination">
<span class="current-page">1</span><a href="太平经_page2.html">2</a><a href="太平经_page3.html">3</a><a href="太平经_page4.html">4</a><a href="太平经_page5.html">5</a><a href="太平经_page6.html">6</a><a href="太平经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
