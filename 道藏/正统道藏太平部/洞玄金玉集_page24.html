<!DOCTYPE html>
<html>
<head>
    <meta charset="UTF-8">
    <title>洞玄金玉集 - 第 24 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洞玄金玉集 - 第 24 页/共 32 页</h1>
    <div class="content">　　恣情慵、放肆婪耽，乞残余展手。幸知无，宁着有。
　　无无亦无，神丹无漏。访蓬莱、功满三千，得缦垂云袖。
　　薄待韶求问
　　薄待诏，能捏塑。夸妙手奇功，不曾停住。
　　骋精神、漉水拖泥，为养家之故。心还省，性还悟。
　　闲闲供养，本真父母。净清中、结就神丹，跨青鸾归去。
　　杨待韶求问
　　杨待诏，塑得好。弄泥弄水，何曾养浩。
　　休厮哄、休乞诗词，好留心向道。细研穷，细寻讨。
　　净裹清中，自通玄奥。气神精、无漏丹成，跨云归蓬岛。
　　少华薄公丈丈索
　　薄丈丈，薄丈丈。八旬有四，因甚发心修养。
　　看重阳、文集全真，得知些味况。勿言老，休寿相。
　　外貌苍苍，内容倜傥。气不断、亦可修持，速澄心为尚。
　　赠马守清
　　马姑姑，复归去。日用无为，清闲养素。
　　休讲论、女姹婴娇，更虎龙斗处。屏尘缘，得真趣。
　　火灭烟消，气神坚固。内云游、功满三田，上蓬莱仙路。
　　内修圃赠徐先生
　　独自固，修园圃。踏畦踏珑，即非行步。
　　把玉炉、倒卷灵波，又何曾手举。浇灌频，芽甲吐。
　　渐渐馨香，满园堪睹。蕊珠宫、迸出霞光，效神翁归去。
　　内采药赠陇州老田先生
　　学修行，如采药。携个清净篮儿，并无染着。
　　向白云、深处游行，又何曾用镢。呼青鸾，引白鹤。
　　踏开宝陆，自然辉霍。见九转、一粒丹成，便收归碧落。
　　内耕种赠木张先生
　　处孤清，内耕种。心意安闲，不摇不动。
　　杳冥中、见个金牛，向溪田深。清雨降，紫芝耸。
　　赤凤乌龟，前来看供。麻麦结、黍米神珠，上碧霄进贡。
　　赠王庵主
　　养家时，甚情况。被妻男逼得，有如心恙。
　　竞利名、来往奔波，忒劳躟劳躟。学道来，常坦荡。
　　除性命二字，别无妄想。占清闲、自在逍遥，好豁畅豁畅。
　　〔病中示道众〕 
　　予在终南，居於环堵，颵腿赤脚，并无火烛，相仅六年矣。
　　瞥然心动，信步云游，西至华亭，投宿於审埪。
　　偶中土津火毒，吐血发嗽，病势来之甚紧，众道友馈药，拜而受之，不敢尝。
　　又谓予曰：当食生葱酽醋，可解其毒。
　　予再三思之，道家有病，他人莫能医，当以自治乎。修炼身中至宝，厥疾自瘳。
　　因作清心镜小词一阕，拜呈道众，希采瞩。
　　马风风，五旬六。云水飘飘，洒然清独。
　　运天风、摇曳灵光，转增明性烛。到亭川，窖裹宿。
　　不意中他，土津火毒。欲要解、四假违和，炼身中金玉。
　　治病
　　气不通，脚膝患。云母膏敷贴，常常备办。
　　破伤风、要可何如，花蕊石细掺。治心病，清神散。
　　医性僻附子，理中丸弹。灵宝丹、服得太多，和骨骰更换。
　　赠鞠得一
　　河州鞠，听予说。把般般术法，便当一撇。
　　论自然、大道无为，岂在乎细捏。清心镜，常莹彻。
　　照破万缘，无生无灭。这本来、一点元明，便朗如秋月。
　　赠马先生
　　好爽利，好豁畅。坐卧住行，逍遥坦荡。
　　细寻思、名利之人，怎知此味况。向闲中，搜修养。
　　鍜炼一颗，神珠晃朗。算三次、海变桑田，是仙家一饷。
　　赠华亭十殿试
　　尹虞卿，樊祖训。明仲季蒙，子恂子润。
　　汉卿共、信仲官人，乃清河一姓。程德容，李汉臣。
　　十个吾侪，尽皆文俊。劝诸公、名利灰心，早修完性命。
　　赠灵阳子李大乘
　　灵阳子，来告别。送行不似，相迎时节。
　　听予嘱、游必有方，待孀母紧切。我人除，烟火灭。
　　莫忘初志，旋添决烈。行大道、开阐亘初，邀清风明月。
　　赠刘小官
　　一青牛，二条尾。三只眼儿，仰观俯视。
　　四个蹄、雪白如银，五方中嬉戏。六欲七情，俱总废。
　　八味琼浆饮来，光明遍体。九鼎内、变作神丹，十分功圆备。
　　赠寂然子
　　修行人，听子细。斋食不可，美之又美。
　　更何须、异馔多般，但一味而已。恬啖中，常遂意。
　　万神调畅，姹婴欢喜。得自然、结就金丹，占蓬瀛仙位。
　　道友问修行
　　云朋询，霞友答。性命事大，自当救拔。
　　兔轮回、决在今生，可细搜细刷。青莲开，白莲发。
　　莲花帐内姹婴，仰观俯察。向蓬莱、路上前行，舞六么十八。
　　华亭严因院主
　　刘子温，性通达。父子三人，尽皆落发。
　　便不殢、有相行持，认无为妙法。个内净清，灵宝塔。
　　玉象金狮，绕围七匝。蓦然间、响喨玎珰，显妙音菩萨。
　　道友问予甚家门户
　　道友询，甚门户。答之清净，别无作做。
　　皆笑道、此是顽空，执把在甚处。要执把，说与汝。
　　意马心猿，常擒稳住。得自然、地涌醴泉，更天降甘露。
　　又
　　涌醴泉，降甘露。上下升降，不曾停住。
　　得自然、滋润三田，紫灵芝敷布。善芽生，慧苗吐。
　　泼焰焰兮，晃摇琼路。便化为、一粒神珠，指蓬瀛归去。
　　勉门人
　　休虚诞，休虚诞。不可倚而不倚，道中相玩。
　　全性命、不比寻常，下的端了干。出家儿，呈手段。
　　把从前爱底，顿然猛。发一志、决烈修持，与神仙作伴。
　　赠裴大器
　　修行人，要心善。柰业障相魔，裂他不转。
　　十二时、马劣猿颠，起没巴避恶念。办坚志，常鍜炼。
　　剿除绝迹，永无征战。气神和、清净丹成，得胎仙出现。
　　赠荔菲大隐
　　修行人，休失错。仔细寻思，外乐不如内乐。
　　常清净、自有清欢，本来真踊跃。无忧愁，无染着。
　　自在逍逼，气神辉霍。行功成、显个胎仙，便舞归碧落。
</div>
    <div class="pagination">
<a href="洞玄金玉集_page23.html">上一页</a><span>...</span><a href="洞玄金玉集_page19.html">19</a><a href="洞玄金玉集_page20.html">20</a><a href="洞玄金玉集_page21.html">21</a><a href="洞玄金玉集_page22.html">22</a><a href="洞玄金玉集_page23.html">23</a><span class="current-page">24</span><a href="洞玄金玉集_page25.html">25</a><a href="洞玄金玉集_page26.html">26</a><a href="洞玄金玉集_page27.html">27</a><a href="洞玄金玉集_page28.html">28</a><a href="洞玄金玉集_page29.html">29</a><span>...</span><a href="洞玄金玉集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
