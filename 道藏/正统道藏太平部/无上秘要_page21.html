<!DOCTYPE html>
<html>
<head>
    <meta charset="UTF-8">
    <title>无上秘要 - 第 21 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上秘要 - 第 21 页/共 73 页</h1>
    <div class="content">　　浕口治，上应昴宿。昔陈安世於此山学道得仙，山一名平元山，在
　　汉中郡界。
　　后城治，上应毕宿，昔夏子然於此山上学道得仙，一名黄陵山，在汉中郡界。
　　公慕治，上应觜宿，苏子玉於此山学道得仙，一名北逢仙山，在汉中郡界。
　　平刚治，上应参宿，昔李阿於此山学道得仙，在犍为郡界。
　　主簿治，上应井宿，昔王兴於此山学道得仙，一名秋长山，在犍为郡界。
　　玉局治，上应鬼宿，昔永寿元年正月七日太上老君乘白鹿张天师乘白鹄来此坐，局脚玉床，即名玉局治，在成都南门左。
　　北邙治，上应柳宿，昔务成子於此山学仙得道，在京兆郡界。
　　天师以汉安元年七月七日立二十四治，付嗣师以备二十八宿。
　　刚互治，在兰武山，以应星宿。
　　白石治，在玄极山，以应张宿。
　　具山治，在饭阳山，以应翼宿。
　　锺茂治，在元东山，以应斡宿。
　　右已上四治，并在洪阳郡界。
　　嗣师以建安二年十月五日天师所布立八品配：
　　漓沅治，在玄昌山；
　　利里治，在高掌山；
　　平公治，在中头山；
　　公慕治，在身雄山；
　　天台治，在黄牛山；
　　濑乡治，在小世山；
　　代元治，在上党山。
　　系天师以太元二年正月七日所立八口叩游治：
　　峨媚治，在蜀郡界；
　　青城治，在蜀郡界；
　　太华治，在京兆郡界；
　　黄金治，在蜀郡界；
　　慈母治，在城山郡界；
　　河逢治，在上党郡界；
　　平都治，在巴郡界；
　　吉阳治，在魏郡界；
　　右出《 正一炁治图》
　　无上秘要卷之二十三竟
　　无上秘要卷之二十四
　　三宝品
　　天宝君者，则大洞之尊神。天宝丈人，则天宝君之祖炁。丈人是混洞太无元上玉皇之炁，九万九千九百九十亿万炁，后至龙汉元年化生天宝君，' 出书时号高上大有玉清宫。
　　灵宝君者，则洞玄之尊神。灵宝丈人，则灵宝君之祖炁。丈人是赤混太无元上玉虚之炁，九万九千九百九十九万炁，后至龙汉开图化生灵宝君，经一劫，至赤明元年出书度人时，号上清玄都玉京七宝紫微宫。
　　神宝君者，则洞神之尊神。神宝丈人，则神宝君之祖炁。丈人是冥寂玄通元上玉虚之炁，九万九千九百九十万炁，后至赤明元年化生神宝君，经二劫，至上皇元年出书时，号三皇洞神太清太极宫。此之三号，虽年殊号异，本同一也。分为玄元始三炁而治三宝，皆三炁之尊神。
　　右出《洞玄九天经》
　　夫三宝者，一曰道宝，二曰太上经宝，三曰法师宝。
　　又云三尊者，一曰道尊，二白太上经尊，三曰法师尊。
　　右出《洞玄请问经》
　　夫我有三宝，保而持之。一曰慈，二曰俭，三曰不敢为天下先。夫慈故能勇，俭故能广，不敢为天下先故能成器长。今舍慈且勇，舍俭且广，舍后．且先，死矣。夫慈，以战则胜，以守则固。天将救之，以慈卫之。
　　右出《老子德经》
　　真文品
　　元始天尊时与五老上帝、十方大圣、众无极至真、诸君丈人於赤明世界栢陵舍，坐香园之中，长桑之下。天尊回驾，诸天降席，是时云雾郁勃，四景冥合，三日三夜玄阴不解，天地无光，有如龙汉之前，幽幽冥冥。五老上帝前进作礼，上白天尊：今日侍坐，所未尝经天尊出游，则诸天倾驾，上帝高真、神仙玉女、日月星宿、璇机玉衡、三界官属、五岳神仙、河海水帝，一切神灵，莫不振肃，侍卫天真，天朗炁清，风不摇条，地无飞尘，河海静默，山岳藏烟，时和气定，生死同欢，闭天光明，白日昼阴，天人惶怖，不审何故？所缘如是，愿垂告诲，今众见明饶益，一切普得安全。
　　天尊告曰：今日同座，欢乐难遇，诸天发瑞，灵应自然，玉字焕烂，障蔽天光，未通之始，致始昼冥，日庆时合，希所尝有。今当普为四众开天妙瑞，度一切人，咸令四座闭眼伏地。於是大圣众同时闭眼，伏地听命。俄顷之间，天炁朗除，冥暗豁消，五色光明，洞彻五方。忽有天书字方一丈，自然而见空玄之上，五色光中，文彩焕烂，八角垂芒，精光乱眼，不可得看。
　　天尊普问四座大众，灵书八会，字无正形，其趣宛奥，难可寻详。天既降应，妙道宜明，便可注笔，解其正音，使皇道既畅，泽被十方。
　　天真皇人稽首作礼上白天尊曰：随运生死，展转亿劫，屡经侍座，未有今日，遭值圣道，开诸法册，见天书自然至真，斯八会之炁，合五和之音，非愚情短思所能洞明，今既厕座次，仰睹玄妙，被命狼狈，不敢藏情，逆用振惶。若无神守，辄竭所见解，注其音，冀万有一合，开示来生不及之体，惟蒙曲愍，於是按笔。太真拂筵，玉女执巾，金童扬香，月宫散花，日精灌津，五老监试，三界卫真。
　　天真皇人曰：天书玉字，凝飞玄之炁，以成灵文，合八会以成音，和五合而成章，大运启期，琳琅自生，神炁虚奏，韶响洞鸣，焕于诸天之上，朗曜太幽之中，与龙汉而俱化，披赤明於延康，炼水火於生死，历亿劫而长存，开八坦於幽细，植露光於太阳，二仪待之以判，三景持之以分，上圣乘之以无，五岳宝之以灵，一切得之以炁，国祚享之以安。落落大范，巍巍高尊，有中生无，为天地之根，得之者不死，奉之者长存，宝之者真降，修之者神仙。度死骸於长夜，炼生魂於朱宫。妙化之文出於自然，高秀太虚万帝之宗，威灵恢廓，难可名焉。
　　天真皇人曰：大梵隐语，无量之音，天有飞玄自然之炁，合和五音以成。天中无量洞章，上演诸天之玄奥，赞大有之开明，中理自然之炁，普度学仙之人，下度生死之命，拔出长夜之魂，元始妙法，亿劫长存。其音既朗，其道行焉。大法开明，诸天称庆。无极大圣，众至真、诸君丈人、五老上帝、十方尊神、神仙玉女，一时行香，旋行三匝而作颂曰：
　　天尊回玉驾，降席香园中。至真大圣众，无极天中王。神仙导日月，郁郁披云宫。五帝翼华辕，三界备十方。日庆众真座，欢乐难为双。妙会自然感，灵瑞发空洞。焕烂启幽期，障蔽日月光。玄阴不解夜，四众并虔恭。灵运自应图，倏欻朗太空。灵书八会字，五音合成章。天真解妙韵，琅琅大有通。玉音难为譬，普成天地功。上植诸天根，落落神仙宗。中演玄洞府，坦然八幽房。开度生死命，拔出长夜公，地狱五苦解，刀山不生锋。五道元对魂，亿劫并少童。堂堂大乘化，一切不偏功。天尊开大有，落落诸天明。妙哉龙汉道，八会结成形。焕烂飞空内，流光三界庭。神图启灵会，玉书应景生。天真通妙趣，五和合成经。琅琅玉音响，飘飘翚上清。开度无终劫，九幽受光明。巍巍大法门，教导一切生。斯功不可胜，欢乐庆万龄。是时惠泽
　　普流，恩被十方。信向不死，皆得长年。老者还少，病者即康。枯骨生炁，死魂还人。五苦咸解，地狱宁闲。预以有心，皆得神仙。
　　天尊告四众至真，今日同座一劫之中，开天灵奥自然玉书，度一切人，其福弘普，广益众生。大法既陶，恩无不雨，无极世界，皆受光明。九幽开宥，长夜赦魂。生者欢乐，死者蒙还。诸天人民，宿对种亲，是男是女，善恶命根，无始以来，至于今生，生死展转，殃对相牵。天地成败，功过难明。今一依大宥，普告诸天。日月星宿，游玑玉衡，南斗北斗，司命司杀，韩君主录，南昌土宫，诸地诸水，五岳灵山，三官九署，十二河源，长夜之府，九幽之中，四司五帝，一切神灵，探算录籍，推校本原，无善无恶，轻重之根，生死有别，条名列言，一切削除，断绝因缘。普同一庆，以今为新。令此一劫，咸得道真。大福所普，勿使有偏，天尊有命，诸天敬从。於是四众同起作礼，举手指上，倪手指下，无上无下，无极无穷，无深无远，无幽无隐，无大无小，无数无终，一切普度，同受光明。弹指告众，一切咸闻。是时四众同时抗手，仰天稽首。三十二天日月星宿，一时俱明，地下九幽无极之底，光景洞彻，无复暗冥，幽隐普见，地藏露形。山川溪涧，一等缅平。冬华结实，枯树发荣。庆加一切，功载众生。鱼龙涌跃，乌兽欣鸣。灵歌交会，路无悲声。天静地默，三宫潜宁。简对休息，五道不生。人神欢泰，圣道太平。
　　右出《洞玄诸天内音经》
　　元始洞玄灵宝赤书五篇真文，生於元始之先空洞之中，天地未根，日月未光，幽幽冥冥，无祖无宗，灵文晻暧，乍存乍亡，二仪待之以分，太阳待之以明，灵图革运，玄象推迁，乘机应会，於是存焉。天地得之而分判，三景得之以发光。灵文郁秀，洞映上清。发乎始青之天，而色无定方。文势曲折，不可寻详。元始炼於洞阳之馆，冶於流火之庭，鲜其正文，莹发光芒。洞阳气赤，故号赤书。灵图既焕，万帝朝真。飞空步虚，旋行上宫。烧香散花，口咏灵章，是时天降十二玄瑞，地发二十四应。上庆九天之灵奥，赞三天之宝明。神风既鼓，皇道咸畅。元始登命，太真按笔，玉妃拂筵，铸金为简，刻书玉篇，五老掌录，秘於九天灵都之宫。玉女典香，太华执巾。玉童侍卫，玉陛朝轩。九天上书，非鬼神所闻。天宝之以致浮，地秘之以致安。五帝掌之以得镇，三光乘之以高明。上圣奉之以致真，五岳从之以得灵。天子得之以致治，国祚享之以太平。实灵文之妙德，标天地之玄根。威灵恢廓，普加无穷；荡荡大化，为神明之宗。其量莫测巍巍乎太空。
　　东方九炁青天真文
　　东方九炁始皇青天碧霞郁垒中有老人总校图录，摄炁举仙。
　　右二十四字，主召九天上帝，校神仙图箓。学仙道士常以本命、甲子、立春之日，青书二十四字於白刺上，记姓名年月於刺下，投灵山之岳。九年，仙官到，身得飞仙。
　　岁星辅肝，角亢镇真。氏房心尾，四景回旋。箕主七辰，正斗明轮。承炁捕非，扫除灾群。
　　右三十二字，主召天宿星官，正天分度，诸以东方星宿越错，朱书三十二字於青纸上，露於中庭，九日九夜，夕夕依法别咒。讫，以火烧文，散灰於青烟之中，并刻书三十二字於青石上，埋东方，天灾自消，星宿复位。
　　东山神咒，摄召九天。赤书符命，制会酆山。束魔送鬼，所诛无蠲。悉诣木宫，敢有稽延。
　　右三十二字，主摄鬼魔，正九天炁行此法，朱书青木刺上，以文向东北而依别咒文三咒，鬼自束形，万妖自灭，精心行之。
　　下制东河溟海水神，大劫洪灾蛟龙负身。水府开道，通径百千。上帝赤文，风火无问。
　　右三十二字，摄东海水帝大劫天灾之数，召蛟龙及水神，事遇水灾及欲。度大水，皆黄书三十二字於青纸上，依一别咒以投水中，身自得过，蛟龙负难，河伯奉迎，水下可行。
　　南方三炁丹天真文
　　南方丹天，赤帝玉堂。中有大神，号曰赤皇。上炎流烟，三炁勃光。神仙受命，应运太阳。
　　右三十二字主九天神仙图箓，宿名学仙。道士常以本命、甲子、立夏之日，朱书三十二字於白刺上，记姓名年月於刺下，投灵山之岳。九年仙官到，身得飞仙。
　　荧惑辅心，井鬼守房。柳星张翼，抗御四乡。轸总七宿，回转天常。召运促会，正道驿行。
　　右三十二字，主召星官，正天分度。诸以南方星宿越错，有诸灾异，当朱书青纸上，露於中庭，三日三夜，夕夕依别咒。讫，刻书三十二字於赤石上，埋南方，天灾自消，星宿复位。
　　赤文命灵，北摄酆山。束送魔宗，斩灭邪根。符教所讨，明列罪原，南山神咒，威伏八方。群妖灭爽，万试摧亡。
　　右四十字，主制北酆正鬼气行，以此法黄书赤木刺上，以文向东北而依咒文，三行此法，鬼精自灭，万魔束形，宜精心行之。
　　南河水帝，太伯龙王。神咒流行，普扫不祥。洪水飞灾，上召蛟龙，开除水径，千道万通。敢有午试，摄送火宫。赤书所告，莫有不从。
　　右四十八字，主南海水帝大运交期，洪水四出，召蛟龙水神，事遇此灾及度大水，皆黄书四十八字於青纸上，依别咒以投水中，身自得过，水官奉迎。
　　中央黄天真文
　　中皇总灵，黄上天元，始生五老，中皇高尊，摄炁监真，总领群仙，典录玄图，宿简玉文，推运促炁，普告万神。
　　右四十字，主神仙玉简宿名，总归一仙气。学仙道士常以本命、甲子、春分、夏至、秋分、冬至之日，黄书四十字於白刺上，记姓名年月於刺下，投灵山之岳。九年，仙官到，身得神仙。
　　镇星辅脾，徊度北元。□□主非，截邪斩根。□□□□，扫秽除氛。□正玄斗，明度天关。九天符命，金马驿传。
　　右四十字，主摄星官，正天度数，诸以中央星宿越错，生诸灾异，当以朱书四十字於青纸上，露於中庭，十二日十二夜，夕夕向王依别咒法。讫，以火烧文，散之於青烟之中，并刻书四十字
　　於黄石上，埋中央，天灾自消，星宿复位。
　　勑摄北帝，遏塞鬼门。剪除不祥莫有当前。
　　右十六字，主摄北帝，正天炁，检鬼精。行此法白书十六字於黄木刺上，以文向东北而依别咒文三。行此法鬼精自灭，天魔束形，宜精心行之。
　　中山神咒，召龙上云。制会黄河，九水河源。不得怠纵，善恶悉分。千妖万奸，上对帝君，莫有干试，太阳激焚，赤书玉字，宣告普闻。
　　右四十八字，主摄中海水帝，四泉之水，洪灾涌溢之数，召水神止蛟龙事。如遇洪水之灾，及度大水，皆黄书四十八字於青纸上，依法别咒，投水中，身自得过，水官奉迎。
　　西方七炁素天真文
　　西方素天，白帝七门。金灵暗映，太华流氛。白石峨峨，七炁氤氲。上有始生皇老大神、总领肺炁，主校九天，检定图箓，制召上仙。
　　右四十八字，主召仙炁。学仙道士常以本命、甲子、立秋之日书四十八字於刺上，记姓名年且於刺下，投灵山之岳。九年，仙官到，身得神仙。
　　太白检肺，奎娄守魂。胃昴毕觜，主制七关。参总斗魁，受符北元。
　　右二十四字，主白帝星官，正明天度，诸以西方星宿越错，有诸灾异，当以朱书青纸上，露於中庭，七日七夜，夕夕向西方依别咒法。讫，以火烧之，散灰於青烟之中，并刻书二十四字於白石上，埋西方，天灾自消，星宿复位。赤书玉字，九天正文。摄召万炁，普归帝君。
　　右十六字，摄六天鬼炁。行此法，墨书十六字於白木上，以文向东北而依别咒文七过。行之鬼精自灭，万魔束形，宜精心行之。
　　西山神咒，八威七传。符水上龙，召山送云。在此校录，同到帝门。辅卫上真，斩灭邪源。若有不祥，截以金关。赤书符命，风火驿传。
　　右四十八字，主摄西海水帝及水中万精。召云龙以防水灾，欲知水中精物及洪水弥天，欲度此灾，皆黄书四十八字於青纸上，依别咒法，投文水中，知水中万精形象，蛟龙负身，以度水灾，水官奉迎。
　　北方五炁玄天真文
　　北方玄天，五炁徘徊。中有炁帝，双皇太微。总领符命，仙炼八威。青裙羽瞩，龙文凤衣。上帝所举，制到玉阶。
　　右四十字，主诸真人神仙图箓。学仙道士常以本命、甲子、立冬之日炁书四十字白刺上，记姓名年月於刺下，投灵山之岳。五年，仙官到名上仙籍。
　　北辰辅肾，斗牛卫扉。女虚危室，豁落四开。璧总七星，执凶紏非。却灾扫秽，明道洞辉。
　　右三十二字，主北方星官正天炁。诸以北方星宿越度，有诸灾异，当以朱书三十二字於青纸上，露於中庭，五日五夜，夕夕向北方依别咒法。讫，以火烧文，散灰於青烟之中，并刻书三十二字於炁石上，埋北方，天灾自消，星宿复位。
　　北山神咒，激阳起雷。流铃焕落，玃天振威。北酆所部，万妖灭摧。
　　右二十四字，主摄天魔北帝万鬼事。行此法，青书二十四字於炁木刺上，以文向东北而依别咒，文五过。行之鬼精灭形，宜精心行之。九河倾讫，乌母群飞。蛟龙通道，水陌洞开。赤文玉书，驿龙风驰。
　　右二十四字，主北海水帝制水中万精，召蛟龙以负身。欲度大水洪灾及遇水难知水中万物，黄书二十四字於青纸上，依别咒文投水中，立知水中万精物像，身得度水灾，蛟龙开水道，水官出迎。
</div>
    <div class="pagination">
<a href="无上秘要_page20.html">上一页</a><span>...</span><a href="无上秘要_page16.html">16</a><a href="无上秘要_page17.html">17</a><a href="无上秘要_page18.html">18</a><a href="无上秘要_page19.html">19</a><a href="无上秘要_page20.html">20</a><span class="current-page">21</span><a href="无上秘要_page22.html">22</a><a href="无上秘要_page23.html">23</a><a href="无上秘要_page24.html">24</a><a href="无上秘要_page25.html">25</a><a href="无上秘要_page26.html">26</a><span>...</span><a href="无上秘要_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
