<!DOCTYPE html>
<html>
<head>
    <meta charset="UTF-8">
    <title>无上秘要 - 第 32 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上秘要 - 第 32 页/共 73 页</h1>
    <div class="content">　　遇经宿分品
　　《七圣玄纪》，回天上文，或以韵合，或支类相参，或上下相会，以成字音，或标其正讳，或单复相兼，皆出玄古空洞之中。高圣撰集，以明灵文，后学之士，名参其篇，得受宝诀，自然上仙。然有六合，复有七伤，宝之则合，忽之则亡。有分之身，勤加精诚，长斋灵阜，远寻幽山，烧香行礼，晨夕诵经，弃诸杂想，心注太真，克得玄降，白日飞腾。
　　凡后学之士，或名不书玄简而备得宝经者，皆以己身有宿世重德丰柯，垂荫庆逮其身，或身有冥功，志分出群，单心苦行，上感玉皇，四极所奏，五岳记名，致遇经师，得受宝文。如使精勤不犯七伤，则致真人下降，授其真文，得见上圣玄纪之文者，皆以玄古有飞仙之分，克书於未生之象，逆注於玄虚之篇，既禀人道，青宫疏名，四司所保，五帝所证，玉虚结藏，紫络植根，骨有奇光，举形合仙，四极潜降，阴授宝文，太一定籍，司命改年，魂固魄安，六骨结真，万神总具，克成上仙。
　　高圣帝君曰：凡得《七圣玄纪》，回天九霄，虽未升腾，皆青宫疏名，告下五岳符，诸灵山河海司官防卫其身，玉童玉女各十二人侍卫灵文，奉经行真。此玄挺应会，理合自然，上圣皆以逆注青箓，位淮仙卿，须以道备，四真诣房，降下灵舆，白日登晨，俯仰之格，随品进仙，此道遐妙，非以常学所可窥闻。
　　高圣帝君曰：凡有玉骨丹文，列名帝图，得见《七圣玄纪》。
　　凡有金髓紫脏，名题金札。得见《隐书内文》。
　　凡有神奇异毛，紫胞玉络，名标上必清，得见白简上篇。
　　诸有流精紫光，内照外缠，宝藏金容，名书玉虚，得见青箓之文。
　　诸有神挺应图，琼胎紫虚，名题东华，得见七伤检文。
　　高圣帝君曰：后学有好尚务勤修，人和行柔，包弘四大，触类有容，如此之人皆玄名题於帝籍，紫字结於玉篇，纳炁启於神图，德尚显於合仙，内则太极监映，外则总大匠之宗，功满道备，则自然白日升天。
　　右出《洞真七圣元纪经》
　　紫微夫人说王母言曰：九炁陶铸，太一运神，子既得为人，人亦众矣，自无太一灵简、三元金名、司命隐符、五老紫籍，虽受天炁而生，皆不得闻见至道。
　　子又无玄官紫札#1上皇宝名、太一玉箓、东华隐图、三元铭神、太帝参魂者，虽受天之性，既得暂闻至道，亦不能修为、为不能久，久如不固，固而不专，专不能洞，适可忆存五岳，登行常生之涂耳！不得八景超霄，浮烟控晖，飞腾灵羽，踊跃太无。
　　又无琼台羽札、流云五板#2、太一金阁、五皇隐箓、后圣七符、空山石函，丹台素章、玄黄五行、天母抱图、太上图名保真、秀景光炼#3神躯之录者，皆不得见洞真玄经，睹帝君之变，又不得闻消魔神虎智梵之咏#4，又不得闻太上隐书八素之辞，又不得闻太洞真经三十九章、金真玉光豁落七元。
　　诸学真之人而受此书皆有太帝目名，西华宫有琅简蕊书於紫宫，当为真人者乃得此文，乃是子未生之前五千岁已有玄名定录。当遇此经，子勿以始受此书而谓非宿命之分。
　　右出《洞真太丹隐书经》
　　凡名参上清金书玉箓者，得见太上众文箓。
　　凡名参太极白简青文者，得见除六天文三天正法。
　　凡名参方诸玄素紫名者，得见太微灵都婉转真文。
　　凡名参金阙玉名者，得见九老仙都玄流紫极元君真书。
　　凡名参太清玉籍绛名者，得见清和宫天帝君真书。
　　凡名参太素琼简金字者，得见紫微玄宫玉帝飞天真书。
　　凡名参玄都丹台白玉金字者，得见玄洲仙伯开天万仙真书。
　　凡名参南极丹文紫箓者，得见昆仑墉台飞天真文。
　　凡名参玄宫青金赤书者，得见蓬莱高上真书。
　　凡名参三元宫琳札青书者，得见天帝丈人黄上真书。
　　右出《洞真三天正法经》
　　若有金名东华绿字存上清者，得遇此符。
　　右出《洞真神虎内符》
　　非有琼箓玉名刻简三清者，皆不得金虎内符及闻太上之玉篇。
　　右出 洞真太微天帝君金虎真符》
　　自无金名兰台丹字紫房，不得见闻此书。
　　右出《洞真金元羽章玉清隐书》
　　有金名玉字列图者，骨藏生华，当得此文。
　　右出《洞真消魔大王白神内祝文》
　　若有金骨玉名，名参清宫，得有此文。
　　右出《洞真高上灭魔神慧隐文》
　　若有玄图帝简，绿字上清，金骨玉藏，当得此文。
　　右出《洞真金房度命内真经》
　　凡有金名帝简，紫字上清，得受此文，皆宿挺应仙青宫记名。
　　兆身无奇炁，特锺自然合神神光，内照羽晖，映玄太素，生五藏七灵，入泥丸骨，有五帝之玉晖，血有流金之浩泉，如此皆天仙之相，自无此天相，亦终不与此经师相遇。
　　右出 洞真高圣金元八景玉箓经》
　　上相青童曰：凡有金骨玉体，名参青宫，得有此文。
　　右出《洞真素灵大有妙经》
　　自非有金阙玉名及绿字东华，皆不闻见此二章之篇目。
　　又云：自非宿有飞玄天仙之骨录者，莫得而见闻。
　　右出《洞真郁仪奔日赤景玉文太上玉晨结璘奔月黄景玉章》
　　若有金书东华，得见此文，则宿运应仙。
　　又云：自非金名玉格，莫得闻见。求仙之夫无五符佩身，五岳仙官不卫兆形。
　　右出《洞真紫度炎光神元经》
　　若有骨相值合，或精求苦念感彻上清，得见此文。其名便已逆注青宫，依科奏简，便成真明矣。
　　右出《洞真青要紫书金根众经》
　　玄映上道玉清高灵之文，皆授宿一有玄名，九天刻简，来生金书玉箓琅此琼文。应为真人者。
　　右出《洞真回元九道飞行羽经》
　　若有金名东华，绿字紫庭，得受妙篇，位登玉清。
　　又云：子有玉骨，得见此文。
　　右出《洞真三九素语经》
　　若有玄图帝简，录字紫清，金骨玉髓，名书青宫，九天王自当遣四极真人下授兆身琼文帝章也。若有宿缘，遭遇明师，玄挺运会，应得此文，克成上仙。
　　右出《洞真太霄琅书琼文经》
　　夫有宿命，应得见此文者，皆玄挺开会，必有神仙定分。
　　右出《 洞真黄炁四十四方经》
　　有金名玉骨，宝字上清，得有此符，佩之三年，便得为五岳真人。
　　右出《洞真九赤斑符五帝内真经》
　　宿有玉名，应为神仙真人者，有能究其篇者，有金名东华，书字凤阙，乃得见此文。
　　右出《洞真玉晨凤台曲素上经》
　　若有金名玉字，列奏玄图，应得此文。
　　右出《洞真黄炁阳精三道顺行经》
　　南极上元宝秘玉检之文，自无金骨玉髓玄名帝图，不得见其篇第。
　　右出《洞真三元玉检布经》
　　有骨相合仙，名书帝箓之人，乃得有其文。
　　右出《洞真九丹上仙胎精中记经》
　　当传骨相合仙之人，有得见者，太极书名，奏之上清。
　　右出《洞真玉佩金珰太极金书上经》
　　有金名列於上清，精丹感於九天，得见此经。
　　右出《洞真元真洞飞二景宝经》
　　#1官：教煌写本作『宫』
　　#2云：教煌写本作『灵』
　　#3炼：教煌写本作『炼』
　　#4得：教煌写本无。梵：教煌写本作『慧』。
　　卷三十二众圣传经品传经年限品
　　无上秘要卷之三十二
　　众圣传经品
　　黄帝曰：大洞玉清之文，皆皇上高真所修，不传地上之士。洞玄上清之经，时当下教，以授至学之士。洞神三皇之书，传下世，镇化佐国，扶济兆民。
　　右出《洞神经》
　　高上帝君告上相青童君曰：凡诸天文三十六国九地之音，皆玄古洞空之书自然之音，诸天上真帝皇以下及学仙得道，莫不受音於太空，佩文以游行。
　　右出《洞真外国放品经》
　　结九元正一之炁，以成忧乐之辞，明於玄台之上，字方一丈，文蔚焕烂，洞明九天，七宝华光，流曜上清。玄都丈人受之於太空，后以凤文真书玄授於太上大道君，道君传太极真人，太极真人以传东海方诸青童大君。
　　右出《洞真凤台曲素上经》
　　虎真符，太真九天父母所出，太真丈人以传东海小童，九天真王以传太上道君。
　　右出《洞真神虎真符》
　　上玉帝以传太微天帝，太微天帝以授后圣太平道君。
　　右出《洞真高上神慧隐书》
　　上相青童君曰：九天丈人、三上玉童同时传太帝君，太帝君以传南极上元君，上元君以传西王母，西王母以传太微天帝君，天帝君以传金阙圣君，金圣君以传上相青童君，青童君传西城王君，使付后学，应为真人者。
　　右出《洞真三元素语玉精真诀》
　　太霄琅书者，乃九天仙王飞霄之曲；琼文帝章者，乃九天之上文，并以元始之初生於自然虚洞之中，虚皇玉帝受之於九玄，经万劫传於太真王，太真王以传太华真人，三天长生君、太和真人、东华老子、南极总司禁君、西台中候、北帝中真、大灵王子、太灵真妃、赤精玉童、玄谷先生、南岳赤松、中山王乔、紫阳真人、西城王君、中皇先生、赵伯玄等，并修受此经。
　　右出《洞真太霄琅书经》
　　《金铛太霄隐书》、《玄真洞飞二景宝经》以传高圣玉晨太上大道君，三天玉童、西龟王母、紫精　　太素、三元君、中央黄老帝，太帝以传天帝君、太微帝君、南极上元禁君、皇天上清金阙帝君。
　　右出《洞真玉佩金珰经》
　　太真、九都、上皇、太极四真人，受之於太上玉晨高圣道君。
　　右出《洞真灵飞六甲内文经》
</div>
    <div class="pagination">
<a href="无上秘要_page31.html">上一页</a><span>...</span><a href="无上秘要_page27.html">27</a><a href="无上秘要_page28.html">28</a><a href="无上秘要_page29.html">29</a><a href="无上秘要_page30.html">30</a><a href="无上秘要_page31.html">31</a><span class="current-page">32</span><a href="无上秘要_page33.html">33</a><a href="无上秘要_page34.html">34</a><a href="无上秘要_page35.html">35</a><a href="无上秘要_page36.html">36</a><a href="无上秘要_page37.html">37</a><span>...</span><a href="无上秘要_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
