<!DOCTYPE html>
<html>
 <head>
  <meta charset="utf-8"/>
  <title>
   太平经 - 第 3 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平经 - 第 3 页/共 6 页
  </h1>
  <div class="content">
   真人再拜曰：愚贱生，缘天师常待之以赤子之分，恩爱洽着，仓皇得旦夕进见，天功至大，不可谢。今欲复有质问密要，天之秘道，又不敢卒言。平道之，子既为天问，事当穷竟，不得中弃而止也。唯唯。愚生见天师所说，无有穷极时也。乃后弟子俱天觉，承知天师深洞，知天地表里阴阳之精，诸弟子恐一旦与师相去，无可复於质问疑事，故触冒不嗛，问可以长久安国家之谶，令人君常垂拱而治，无复有忧。但常当响琴瑟，作乐而游，安若天地也，无复有危时，岂可闻乎哉？然诸真人思精进乎？深眇哉，所问乃求索洞通天地之图谶文，一言乃万世不可易也。天公疾多灾愁苦之，乃使诸真人来问疑乎？诺。且为真人具说天之规矩大要，秘文诀令，使其口口，真人自随而记之。唯唯。然夫皇天乃以四时为枝，厚地以五行为体，枝主衰盛，体主规矩。部此九神，周流天下，上下洞极，变化难睹。为天地重宝，为众神门户，自有固常，不可妄犯，顺之者长吉，乱之者长与天地乖忤。唯唯。愿闻其意，岂可睹耶？善哉，诸真人言也。方为子具道之，但俱自精，安坐思吾言。唯唯。
　　天常谶格法，以南方固为君也。故曰在南方为君也，火在南方为君，太阳在南方为君，四时盛夏在南方为君，五祀灶在南方为君，五藏心在南方为君。君者，法当衣赤，火之行也。是故君有变怪，常与阳相应，非得与他行相应也。阳者日最明，为众为长，故天谶常以日占君盛衰也。真人知之耶？唯唯。行知之矣。人君之法，常当求与仁者同家，有心者为治。其可与共为治者，常当行道而好生。小小幼弱，於其长臣贤成器者，君当养之，不宜伤也。故东方者好生，南方者好养。夫不仁用心，不可与长，共事不明，不可以为君长。故东方者木仁有心，南方者火明也。夫天法，帝王治者常当以道与德，故东方为道，道者主生，南方为德，德者主养，故南方主养也。治者当象天以文化，故东方为文，龙见负之也，南方为章，故正为文章也。章者大明也，故文生於东，明於南。故天文者赤也，赤者火也。仁与君者动上行，日当高明，为人作法式。故木与火动者，辄上行也，君之象也。故居东，依仁而上，其治者故当处南。故东方为少阳，君之始生也。故日出於东方也。南方为太阳，君之盛明也。少阳为君之家及父母，太阳为君之身，君之位也。少阳为君之家，木为火之父母，君以少阳为家，火称木之子。真人知之耶？唯唯。子已知之矣。少阴为臣，臣者以义屈折，伏於太阳。故金随火屈折，在人可欲，为臣者常以义屈折，佐君可欲为也，故少阴称臣也。真人知之耶？唯唯。
　　太阴为民，民流行而不止，故水流行而不知息也。民者，职当主为国家王侯治生。故水者当随生养木也。束方者君之家也，真人知之耶？唯唯。行，子已知之矣。
　　天之格谶，少阳者畏少阴。故臣者反主录国家王侯官属也。太阳畏太阴，是故国有道与德，而贤明，则民从也。国无道德，则民叛也。是故治国之大要，以多民为富，少民为大贫困。诸真人晓知之耶？唯唯。行已觉矣。
　　天之格法，分为六部。东南上属於天，故万物生皆上行，蚑行人民皆出处外也，属於天。故天为之色，外苍象木，内赤象火。真人知之耶？唯唯。行已晓矣。
　　天地之格谶，西方北方下属於地，故万物至秋冬，悉落下归土也。人民蚑行，至秋冬悉入亢而居。故地之为色也，外黄白象土金，内含水而异，象北行也。真人知之耶？唯唯。
　　天之，格谶，东方南方位尊，上属天，主治，为君长师父。西方北方位卑，属地，为臣，为后宫，为民。故己者，甲之后宫也。甲，天也，王者之本位也。故甲为心星，心星，火也，为王者。故东方亦为王者之先也。心星，火也，行属南方。比若日出东方，而位在南方也。真人知之耶？唯唯。行，子已知之矣。
　　天之格谶，丙为火之长，最其大明者也，君之位也。辛者属丙，辛者丙之后宫也。真人知之耶？唯唯。行，子已知之矣。今己亦为皇后，辛亦为皇后，何谓也？善哉，子之难也，得天谶诀意。然己配甲，申者丙之父也，故己乃太皇后之宫也。辛者，配丙，丙者甲之子也，故辛者小皇后之宫也。丙者乃甲之适子，受命皇之君也。真人知之耶？唯唯。行，真人已知之矣。庚者属乙，是国家诸侯王之也。壬者属丁，是帝王女弟之也。癸者属戊，是国家太皇后之妇家也。善哉，真人已知之矣。
　　今十干已解，各有所属，愿闻地之十二支，当云何哉？善耶，然天之为法，阴阳虽行，相过事者，各自有家。天之为法同，不举家，悉相随而止耳。甲者以寅为家，乙者以卯为家，丙者以午为家，丁者以巳为家，戊者以辰戌为家，己者以丑未为家，庚者以申为家，辛者以酉为家，壬者以子为家，癸者以亥为家。故天道者，反行治也。地道者，止也。故有分土，反无分民，盖有国土而无国。故天地者不移，天反一日一夜，周流一竟，行之以此为常。故十二支各居其处，不随十干而行也。子知之耶？唯唯。行天地之道，四时五行，其道以相足，转而异辞，周流幽冥，无有极时，独古者大神圣人时时知之耳。欲尽为子说之，难为财用，又复太文，反令益愦愦，使土德之君见眩乱，不知所从，故止也。不惜为诸子说也，而说无穷极，真人知之耶？唯唯。行，子少觉矣。德君据吾天谶以治，万不失一也。是故天道乃有固界也。以东与南为君王，象属天，故名为天子也。以西与北为后宫民臣，象也属地，故地为后宫也。真人知之耶？唯唯。
　　天之格谶，东方者畏西方，是故天地开辟以来，王者从兵法，兴金气，武部则致君之象无气。火者大衰，其治凶乱。真人欲乐知天谶之审实也，从上古中古到于下古，人君弃道德，兴用金气兵法，其治悉凶，多盗贼不祥也。是故上古圣人深知天固法象，故不敢从兵革武部以治也。帝王欲乐长安而吉者，宜按此天谶，急囚断金兵武备，而急兴用道与至德，以象天法，以称皇天之心，以长厌绝诸奸猾不祥之属也，立应不疑也。真人知之耶？唯唯。
　　天之谶格法，太阳虽为君者，反大畏太阴，水之行也。水之甘良者，酒也。酒者，水之王也，长也，浆饮之最善者也，气属坎位，在夜主偷盗贼。故从酒名为好纵，水之王长也，水王则衰太阳。真人欲乐知天谶之审实也，从太古以降，中古以来，人君好纵酒者，皆不能太平，其治反乱，其官职多战斗，而致盗贼，是明效也。是故太平德君方治，火精当明，不宜从太阴，令使水德王，以厌害其治也。故当断酒也。愿闻睹断之耶，断何所酒哉？但断市酒耳。今天师何睹何见，而独断绝市酒耶？然夫市者，乃应水之行也。故四方人民凡物，悉流而往聚处。是故江海亦水之王长也。故凡百川财物，亦流往聚处也。夫水者，北方玄武之行也，故贪数劫夺人财物。夫市亦五方流聚而相贾利，致盗贼狡猾之属，皆起於市，以水主坎。天之法，以类遥相应。故市乃为水行，纵其酒，大与之，复名为水王，市人亦得酒而喜王，名为二水重王。其咎六。厌衰太阳之火气，使君治衰，反致祆臣。真人知之耶？今见天师诀之，眩乱不晓，愿闻其大诀。善哉，子之言也。然诸真人乃远为天来问事，为德君帝王解承负之害，吾无所惜也。俱安坐，为诸真人分别悉说，道其大要意。唯唯。
　　天之谶诀，金玉兴用事。人大兴武部者，木绝元气，土得王。大起土者，是太皇后之宫也。气属西北方，太阴得大王，则生訞臣，作后宫，失路腾而起。土王则金相，复相随腾而起，己与辛之气俱得兴王，腾而大起。天之格法，则生后宫多訞，此非后宫之过也，此乃名为治失天谶，失其大部界，反使灾还反相覆也。是乃天地开辟以来，先师天时运未及，得分别具说天之大部界也。令帝王便失天之法治，令生此灾变。真人深知之耶？唯唯。天之谶也，纵酒者水之类也。市者水行，大聚人王处也，而纵酒於市，名为水酒大王。水王则火少气，火少气则化成灰，化成灰则变成土，便名为火，付气於土也。土得王起地，与金水属西北。太阴属於民，臣反得王。后生訞臣，己气复得作，后宫犯事，复动而起，其灾致偷，盗贼无解时。各在纵水，令伤阳德。今所以为真人分别说之者，见子来问事，大口口惓惓，承知为皇天欲佑德君，故吾为真人分明天地大分治，所当象之，勿复犯也，犯者复愦愦致乱矣。子知之耶？唯唯。愿问一疑。行言。今京师同聚人众财货中类，京师反应水行耶？噫，诸真人学何一时昭昭，时时暗昧哉？不及，然安可尽及耶？然夫京师者，乃应土之中，火之可安止处也。非若市，但可聚财处也。夫京师乃当并聚道与德，仁与贤渘，共治理天下。何故乃言京师人君，但当聚财货乎？子其大愚哉，子以吾言不信，为子道之。古者京师到今，诸聚道德贤渘者，天下悉安其理，但聚珍宝财货，而无贤明者，悉乱於真人意，京师宁可若市，但可聚财处，非乎？宁解耶？唯唯。
　　为诸真人重明天谶格法。日者生於少阳，盛於太阳。月者生於少阴，盛於太阴。日者天之精也，阳之明也，故日为君，位在南方。月者地之精也，阴之明也，故月为臣，位在北方。南方为昼，北方为夜，是故日得王用事，则月与夜衰短，月得王用事，则日与昼衰短。故北方气王，则南方气衰，南方气王，则北方气衰也。故当急止酒王，以断衰水金也。真人重明知之耶？唯唯。
　　天之格分也，阳者为天为男，为君为父，为长为师，阴者为地为女，为臣为子，为民为母。故东南者为阳，西北者为阴。真人欲知天谶审实，从天地开辟以来，诸纵令兵武备，使王纵酒，使王从女，政大从其言，使其王，少阴太阴与地属西北。从是令者，后皆乱而有凶害。仁渘道德贤明圣人，悉属东南，属於阳，属於天。从是言者，后悉理。愿闻夫贤圣何以属东南方也。火之精为心，心为圣，木之精为仁，故象在东也。东南者养长诸物，贤圣柔明亦养诸物，不伤之也。故夫圣贤柔明为性，悉仁而明，仁者象木，明者象火，故悉在东南也。善哉善哉，见天师之言，已大解矣。 
　　又天谶格法，东南为天斗纲，斗所指向，推四时，皆王受命。西北属地，为斗魁所击者，死绝气，故少阴太阴，土使得王，胜其阳者，名为反天地，故多致乱也。真人知之耶？唯唯。愚生数人，缘天师哀之，为其说天谶诀，愿问事一言之。今南方为阳，易反得巽离坤，北方为阴，易反得乾坎艮。善乎，子之难也，睹天微意。然易者，乃本天地阴阳微气，以元气为初。故南方极阳生阴，故记其阴。北方极阴生阳，故记其阳。微气者，未能王持事也。故易初九子，为潜龙勿用，未可以王持事也，故勿用也。此者但以元气之端首耳。善哉善哉。行，真人已解矣。今吾所记天谶，乃记天大部，能王持天政气，为天下纲纪者也。真人知之耶？唯唯。今吾所言，正天下人君所当按之以为治法也。子之所问，正气之端首也。今真人见吾言或疑也，为诸真人具说天地八界。唯唯。日之界者，以日出於卯，入於酉，以南为阳，北为阴。天门地户界者，以巽初生东南角，乾初生西北角，以东北为阳，以西南为阴。子初九、午初六，以东为阳，西为阴。立春於东北角，立秋於西北角，以东南为阳，西北为阴。此名为天地八界，分别阴阳位。真人宁解耶？唯唯。行，已解矣。是故大部以东南为天，西北为地，地得顺从。令王得伏其天者，为天地反，故凶。天得行其事，王者得伏其地，为顺，各得其所，故吉。真人得书，思之思之，以付归上德之君，思吾文行之，与神无异，天即佑助之，不宜时也。行，为子说天谶证为小竟，欲为真人大说，天上地下，绝洞八极及星宿罗列，悉一二说，周流天道微妙，或人反眩，不知所之，后令真道绝不用，无以解古流灾，复令上愁焉。故但为子说大部易知者，使其觉而已。故不言微妙难知者也，不惜之也。唯唯。愿请问一诀事。言之。今且天师为愚生说天之十干，皆有配合，地道十二支，同有阴阳奇偶，何故独得天配合乎？善哉，子之难也，可谓为得道要乎。然地者但比於天。为纯阴独居，同自有阴阳耳。天与地法，上下相应，天有子，地亦有子，天有午，地亦有午，天有坎，地亦有坎，天有离，地亦有离，其相应若此矣。是故丑未者，寅之后宫也。申者属卯，侯王之壻也。亥者配辰，卯者配戌。辰戌者，太皇后之家妇也。酉者属午，小皇后也。子属巳，巳，帝王女弟之壻也。真人知耶？唯唯。是故干为帝王，支亦为帝王。是故寅者，甲之支也，故丑未称后宫。午者，丙之支也，故酉称后宫。卯者，乙之支也，故申称侯王之壻也。辰者，戊之支也，故称太皇后之家也。亥者，癸之支也，故称太皇后之家妇也。子者，壬之支也，故称帝王女弟之壻也。巳者，丁之支也，故称帝王女弟也。此天地相应和之法也。善哉善哉。愿闻此辰戌君，未独男则共聚，女则共嫁，何也？微妙哉，子之难也。然天者极阳，地者极阴也。地众，凡阴之长也。阴者常偶数，故并也。今戊己同地也，何故不并？善乎，夫戊己者，五干也，地之阳也，位属天，故不并也。真人知之耶？唯唯。行，子知之矣。今真人难是也。今五行字乃转而相足，以具天下凡事。子得吾书，自以类惟思其恶意，上下六方绝洞，皆已备，是故圣人见一以知万，大贤见一以知千，愚者力示会独乱，不得道真也。故道德者付真人，真人知之耶？唯唯。行，知之矣。愿复请问一事。令此上天之四时，地之五行，悉道帝皇侯王后宫之家，天道尽往配之，中亦岂有百姓万物相配乎？善哉，子之问也，可谓睹大道要矣。然此相配者同耳。夫五行者，上头皆帝王，其次相，其次微气。王者帝王之位也，相者大臣之位，微气者小吏之位也。王者之后老气者，王侯之位也。老气之后衰气者，宗室之位也。衰气之后病气者，宗室犯事失后之象也。病气之后囚气者，百姓万民之象也。囚气之后死气者，奴婢之象也。死气之后亡气者，死者丘冢也。故夫天垂象，四时五行周流，各一兴一衰，人民万物皆随象天之法，亦一兴一衰也。是故万民百姓，皆百王之后也。兴则为人君，衰则为民也。真人知之耶？唯唯。子已知之矣。
　　右以天谶长安国家以治訞臣绝奸伪猾灭。
　　太平经卷之六十九竟
　　太平经卷之七十
　　学者得失诀第一百六
　　真人谨问：吾复欲都合正所写师前后诸文，使学者不得妄言，岂可闻乎？善哉，子何一日益闲习也。然吾之道法，乃出以规阳，入以规阴，出以规行，入以规神，出以规众书，入以规众图，出以消灾，入以正身，出以规朝廷之学，其内以规入室。凡事皆使有限，努力好学者，各以其材能，反失其常法，外学则遂入浮华，不能自禁，内学则不应正路，返入大邪也。夫诸学者乃常有大病，不能自知也。其好外学，才太过者，多入浮华，令道大邪，而无正文，反名为真道，更以相欺请也。内学才太过者，多入大邪中，自以得之也。不与傍人语，反失法度，而传妄言也。今子乃疑，故复来问之。今为子意善惓惓，倲倲无虑，为其规矩，令各有限度可议，以为分界而守之也。今古文众多，不可胜限也。凡学乐得其真事者，勿违其本也。学於师口诀者，勿违其师言，是其大要一也。夫学之大害也，合於外章句者，日浮浅而致文而妄语也。入内文合於图谶者，实不能深得其结要意，反误言也。学长生而出，合於浮华者，反以相欺也。合於内不得要意，反陷於大邪也。今子来反复问之，故为子陈其文，见其限也，合其法度者是也，不合者非也，明矣。可以是知之也。凡书为天谈，十十相应者是也，十九相应者小邪矣，十八相应者小乱矣。过此而下，非真不可用也。名为乱天文地理，阴阳不喜，万物战斗，人民被其大咎也。思养性法，内见形容昭然者是也。外见万物众精神者非也。学凡事者，常守本文而求众贤，说以安之者是也，守众文章句，而忘本事者非也，失天道意矣。使人身自化为神者是也，身无道而不成神，自言使神者非也。但可因文书相驱使之术耳。说凡事本末中央相似者是也，不相类似者非也。入室始少食，久久食气便解去不见者是也，求道自言得之不还，反有问者非也。凡去者悉还，有教问者是也，而无教问者，而容死也。守清静於幽室，成者是也，自言得道行，以怒语言者非也，失精之人也。入学而日善，过其故者得道之是也，入学而反为日恶，不忠信者非也，陷於大邪中也。读书见其意，而守师求见诀示解者是也，读书不师诀，反自言深独知之者非也，内失大道指意也。学已得道，固事众师众贤不懈者是也，此日进之数也。故古圣已知道，自若事师不敢止也，去师则读文不懈也，学而独自言得其要意，不复力读古文圣辞，自言是不事众圣明者，非也，下愚之人也。凡人学而穷竟，其可求学者是也，万物皆然，万物既生，皆能竟其寿而实者是也，但能生，不而竟其寿，无有信实者非也。为善得其实宜者是也，不得其实宜者，但外是内非也。案读吾书尽，不离绳墨而得其实者是也，读书出其奇，多才而不得其要实者非也。天有风雨，而万物时生者是也，风雨而万物反伤者非也，有毒也。为经道而日兴盛者是也，不日向兴，反日向衰者，行内失其意者非也。是故夫天地之性为善，不即见其身，则流后生，以明其行也。为恶亦不即止其身，必流后生，亦以谬见明其行也。故夫为善恶者，会当见耳。但为善者，比若向日出，犹旦彰明也。为恶者，比若向日入，犹且冥冥，此天地阴阳自然性也。天生万物，乃各随其行，而彰之不隐匿也。故善者上行，命属天，犹生人属天也。恶者下行，命属地，犹死者恶，故下归黄泉，此之谓也。得吾书者，以付上德君也。吾有此书，敢障绝而传读之也。天道治天，不可尽知也，不可听信一人之言。今故为子定古圣文，今复要其合策，明书前后相因，以相证也。天地开辟以来，贤圣虽异世而生，相去积远，所疾恶者同也。共为天谈，救世得失也，其言相似，犹若重规合矩。转以相彰明，不得不也。夫物类相聚兴也，其法皆以比类象相召也，是明效也。为其失之於前，得之於后，考合异同以成文也。拘古以明今，共议其事以内文者，明其外文以外文者，还考系其内文也。使可万世传，无重过於天。一人之言，不可独从也。众人之言，深策取古贤圣之辞，内与天同也，共定而置之。帝王日明解诀，诸愦乱灾恶除，天无重忧，共为者兴，拒逆者灾不除也。
　　右是学者得失诀。
　　太平经卷之七十竟
　　太平经卷之七十一
　　真道九首得失文诀第一百七
　　真人再拜，请问一事。然言之。今天师为太平之气出授道德，以兴无上之皇，上有好道德之君，乃下及愚贱小民，其为恩乃洞於六合，洽於八极，无不包裹。今贤渘得师文学之，及其思虑为道，上以何为竟，下以何为极乎？善哉，真人之问，一何微要也。其欲闻洞极，知神灵进退邪？实愚蔽暗，事者不及，唯天明师录示之。诺。道有九度，分别异字也。今将为真人具陈其意，自随而记之，勿使有所失也。唯唯。然一事名为元气无为，二为凝靖虚无，三为数度分别可见，四为神游出去而还反，五为大道神与四时五行相类，六为刺喜，七为社谋，八为洋神，九为家先。一事者各分为九，九九八十一首，殊端异文密用之。则共为一大根，以神为使，以人为户门。今为子条诀之。亦不可胜豫具记。自思其意，其上三九二十七者，可以度世，其中央三九二十七者，可使真神吏，其下三九二十七者，其道多耶。其神精不可常使也。令人惚惚怳怳，其中时有不精之人，多失妄语，若失气者也。今愚生见师言，眩冥不知东西，愿分别为下愚生说之。然其上第一，元气无为者，念其身也，无一为也。但思其身洞白，若委气而无形，常以是为法，已成则无不为无不知也。故人无道之时，但人耳，得道则变易成神仙，而神上天，随天变化，即是其无不为也。其二为虚无自然者，守形洞虚，自然无有奇也，身中照白，上下若玉，无有瑕也。为之积久久，亦度世之术也。此次元气无为象也。三为数度者，积精还自视也，数头发下至足，五指分别，形容身外内莫不毕数，知其意，当常以是为念。不失铢分，此亦小度世之术也。次虚无也。四为神游出去者，思念五藏之神，尽出入见其行游，可与语言也。念随神往来，亦洞见身耳。此者知其吉凶，次数度也。五为大道神者，人神出，乃与五行四时相类，青赤白黄黑，俱同藏神，出入往来，四时五行神吏为人使，名为具道，可降诸邪也。六为刺喜者，以刺系地道神，各亦自有典，以其家法，祠神来游，半以类真，半似邪，颇使人好巧，不可常使也，久久愁人。七为社谋者，天地四时、社稷山川，祭祀神下人也，使人恍惚，欲妄言其神，暴仇狂邪，不可妄为也。八为洋神者，言其神洋洋，其道无可系属，天下精气下人也，使人妄言，半类真，半类邪。九为家先，家先者纯见鬼，无有真道也，其有召呼者，纯死人之鬼来也。此最道之下极也，名为下士也。得其上道者，能并使下，得其下道者。不能使其上也。今愿闻何故有是上下乎哉？然此者，人行之所致也。守本者得上，好身神出入游者得中也，愚人乃损其本守末，他游神者得下。守本者能尽见之，守中者半见之，守末者不能还自镜见之道也。故凡学者，乃须得明师，不得明师，失路矣。故师师相传，乃坚於金石，不以师传之，名为妄作，则致凶邪矣。真人慎之慎之。唯唯。故古者上学圣贤，得明师名为更生，不得明师者，名为乱经。故贤圣皆事师乃能成，无有师，道不而独自生也。善哉善哉。真人欲知其效，比若夫人居大贤之里，则使人大贤，居中贤之里，则使人中贤，居不肖之里，则使人不肖，常不及此之谓也。学此道者，审之详之，此天之要道也。慎之慎之。唯唯。行去，道归其人，以付贤明。唯唯。是神诀要道也。
　　右真道九首得失文诀。
　　致善除邪令人受道戒文第一百八
　　真人问神人曰：受道以何为戒乎？神人言：道乃有大戒，不可不慎之也。夫且得道，临且成之时，乃与诸神交结也，与精神为邻里，出入相见睹，与人相爱，若父子也。夫道乃重事也，或悔与人，且欲夺人道，故先试人，视人坚不。共来欺人，使人妄语，得其辞语，坚闭之，慎无传之也，即可得寿也，久可得真道矣，传之日消亡矣，又使人好生而恶害。真人曰：愿闻其日消亡意。精神消亡，身即死矣。夫虚无绝洞之道，常欲使人好生而恶杀，闭口无泄，乃可万万岁也。真人问神人：愿闻无泄之禁忌。神人言：然大人泄之亡其位，中人泄之即断其气，小人泄之灭其世类也。所以然者，夫天地乃以此自殊异自私，故能神尤重之也。夫天地不深知绝洞之道，以何为神乎，以何为寿乎？记之，吾告子，其精之重之慎之。真人唯唯，不敢妄言也。真人稽首，愿更闻其将欲败人，柰何乎哉？神人言：然於人心中有恶意，使大邪来欺，人能坚闭耳，不听其辞语，则吉矣，听其辞则凶害矣。夫人君听之恶其臣，言其臣不忠信而欲反也。臣子听之恶其君，就来欺之，言子今当为圣人，今当为人君。小人听之，使人自言且大尊也。父听之恶其子，子听之恶其父。辩变其辞语，荧惑人心意，言其且善且恶，乱人政治，一喜一怒，大佞之邪也，方欲害人也。从古到今，诸学长寿者，皆不得度於此辞也。真人问曰：当奈何哉？神人言：闭耳无听，闭口无语，此但佞邪，无可听者也。听之即真道去，去即死矣。子欲长存，慎之此辞也。吾已为子先更之，几何中於此大邪矣。吾常自正吾心，不复用之也。此大邪常积，欲观人坚不，大猾邪常或乃来入人之腹中，动人之心，使人心妄为故也。时时怒喜，不能自禁止，皆为邪所误也。为邪所推，众渘得灭亡。於此者积众多，审得其重戒，心亦不可移也，非独学道者也。百姓喜怒无常，同是子可为也。子慎之自精。真人唯唯。真人曰：吾身尝中於大邪，使吾欲走言，吾欲当为人主，后当飞仙上天。吾受其言，信之大喜。后反三月病癫疾，见神人天师言，心中大悦喜，吾亲尝中如此矣，几为剧病，后癫疾自止得愈，遂得数千岁。今自幸复与神人相睹，重复道戒，睹见门户，冀得长度为天上之吏。神人言：子持心志坚如此，何忧不得上九天，周历二十五天乎哉？今是诸得上天之士，皆得持心坚密，不可误者也。诸可荧惑误者，皆反蚤死，不得度也。欲得长寿，读此文以为重戒，此乃死生之戒，不可不慎也。是故古者圣贤先得度世者，不聆此之力也，学道而反不得，不长度者，皆坐聆此，得其贼也。夫天上大神，非贼人可为，便使人还此害克，故无大福也。当生反死，转为天贼也。今吾所教示真人书，悉皆可得大寿矣。或得度世，但谨自持，无以此为害，审能专心，可得万万岁。真人唯唯。吾不敢为非，请受明戒。神人言：子好道如此，成事得上天之阶矣。真人问：戒独有此邪？复有深者邪？复有上天之戒，固固戒人耳。专戒以言共欺人，言人且尊贵，以是戒人。故使人触防禁，得诛死焉。复数试人以玉女，使人与其共游，已者共笑人贱，还反害人之躯。但人常默，万岁无可聆，但独自守终命，何有害哉？死生之间专此也。真人唯唯。真人问：何故专使邪神来试人乎？神人言：道重难与人也，其执必坚，死而已者，亦不夺人之愿也。天上度世之士，皆不贪尊贵也。但乐活而已者，亦无有奇道也。记吾戒，子口口矣，吾言万世不可忘也，正使上行穷周无訾之天，其戒皆如此矣，无复有奇哉也。真人唯唯，不敢离绳墨之间也。神人言：审如子言，已得道矣。吉者日进，邪者上休矣。持心若此，成神戒矣。成事乘云驾龙，周流八极矣。大道坦坦已得矣，命已长寿无极矣。真人曰：唯唯。神人言：道实大无内外，但常恐为大邪所害，而不听一邪，邪於何败乎？故古者帝王好道而学，不听邪者，尽得万万岁，其听用邪言者，悉自败矣。吾道乃万端，悉当知其利害。真人唯唯。今得神人之辞，皆得须臾长生乎？神人言：不深戒，成事口口凶矣，道不得成也。真人言：吾生有禄命邪，侥幸也，乃得与神人相遭逢。神人言；然六人生。各自有命，一为神人，二为真人。三为仙人，四为道人，五为圣人，六为贤人，此皆助天治也。神人主天，真人主地，仙人主风雨，道人主教化吉凶，圣人主治百姓，贤人辅助圣人，理万民录也，给助六合之不足也。故人生各有命也，命贵不能为贱，命贱不能为贵也。子欲知其审实，若鱼虽乘水，而不因水气而蜚，龙亦乘水，因水气乃上青云，为天使乎？贵贱实有命，愚者而妄语。古者圣人帝王，其大优者，不复录问伪言也，知其口口，会无可能为也。此比若教无道之人，令卒蜚安而蜚乎哉？能飞者独得道仙人耳。夫百姓相与游戏，言我能蜚，实不能蜚，此妄言者若此矣。真人言：善哉，吾一觉於此。神人言：子自若愚，为天命可强得也哉？真人言：然此道亦可学耶？神人言：然有天命者，可学之，必得大度，中贤学之亦可得大寿，下愚为之可得小寿。子欲知其效，同若凡人学耳。大贤学可得大官，中贤学者可得中官，愚人学者可得小吏。夫小吏使於白衣之民乎？以是言之，犹当勉学耳。真人唯唯。吾为之，未尝敢懈也。神人言：然努力信道，天地之问各取可宜，亦无妄也。真人唯唯。请得尊天重地，敬上爱下，顺用四时五行可为，不敢为非也。神人言：善哉善哉，子得道意矣。吾不复重教示子矣。
　　右致善除邪令人受道戒文。
　　太平经卷之七十一竟
　　太平经卷之七十二
　　斋戒思神救死诀第一百九
　　六方真文悉再拜问：前得天师言，太平气垂到，调和阴阳者，一在和神灵，归俱分处，深惟天师之语，使能反明洞照者，一一而见之，其人积众多，何以能致此，诸道士能洞反光者，能聚之乎？噫，大善哉。天上皇气且至，帝王当垂拱而无忧。故天遣诸真人来，具问至道要，可以为大道德明君，悉除先王之流灾承负，天地之间邪恶气，鬼物凶奸尸咎殃为害者耶？故真人来，一一口口，问此至道要也。诸弟子亦宁自知不乎？忽然不自知也。今忽不自知，何故问之？归思天师教劲，有不解者，今不自知，当皆以何能，聚此诸绝洞虚靖反光，能见邪者，怪之，今故相与俱来共问之也。善哉，真人精益进，乃知疑此。天使子来，悉为德君具问，可解邪者。诺。方今为真人具说，分别道其要意，安坐共记。唯唯。天地自有神宝，悉自有神精光，随五行为色，随四时之气兴衰，为天地使，以成人民万物也。夫天地阴阳之间，莫不被其德化而生焉。得其意者立可睹，不得其大要意，无门户知，能大开通用者大吉，可除天地之间，人所病苦邪恶之属，不知其大法者，神亦不可得妄空致，妄得空使也。愿闻其意，使可万万世传而不妄。善哉，子之问也。然欲候得其术，自有大法，四时五行之气，来入人腹中，为人五藏精神，其色与天地四时色相应也，画之为人，使其三合，其王气色者盖其外，相气色次之，微气最居其内，使其领袖见之。先斋戒居闲善靖处，思之念之，作其人画像，长短自在。五人者，共居五尺素上为之。使其好善，男思男，女思女，其画像如此矣。此者书已众多，非一通也。自上下议其文意而为之，以文书传相微明也。吾书虽多，自有大分，书以类相聚从，字以相明，则毕得其要意。唯唯。此四时五行精神，入为人五藏神，出为四时五行神精。其近人者，名为五德之神，与人藏神相似，其远人者，名为阳历，字为四时兵马，可以拱邪，亦随四时气衰盛而行。其法为其具画像，人亦三重衣，王气居外，相气次之，微气最居内，皆戴冠帻乘马，马亦随其五行色具为。其先画像於一面者，长二丈，五素上疏画五五二十五骑，善为之。东方之骑神持矛，南方之骑神持戟，西方之骑神持弓弩斧，北方之骑神持镶楯刀，中央之骑神持剑鼓。思之当先睹是内神已，当睹是外神也，或先见阳神而后见内神，睹之为右此者，无形象之法也。亦须得师口诀示教之，上头壹有关，知之者遂相易曰，为其易致易成，宜远於人，便间处为之，易集近人，必难成也。於其道成曰明，大绝反洞者聚之，病形不多，多则吉，少则凶。或有不及所治，不决解愈，当得多少而可哉？高得万，中得四五千，下得十数百，如百数十。其何多也？噫，真人其复故愚邪？安坐，方为子道其大要意也。今承负之后，天地大多灾害，鬼物老精凶殃，尸咎非一，尚复有风湿疽疥，今下古得流灾众，不可胜名也。或一人有百病，或有数十病。假令人人各有可长，或有可短，或各能去一病，如一卜卦工师中知之，除一祸祟之病，大医长於药方者，复除一病，刺工长刺经脉者，复除一病，或有复长於灸者，复除一病，或复有长於劾者，复除一病，或有长於祀者，复除一病，或有长於使神自导视鬼，复除一病。此有七人，各除一病，这除去七病。下古人多病，或有一人十数病，乃有自言身有百病者，悉无不具疾苦也。尽诸巧工师，各去一病，这去七病，其余病自若在，不尽除去。七工师力已极，此余病不去，犹共困人，久久得穷焉，故多得死，不能自度於厄中也。人生比竟天年几何，睹病几何，遭厄会衰盛进退。天之格法，比如四时五行有兴衰也。八卦乾坤，天地之体也，尚有休囚废绝少气之时，何况人乎？人者，乃象天地四时五行，六合八方相随，而壹兴壹衰，无有解已也。故当豫备之，救吉凶之源，安不忘危，存不忘亡，理不亡乱，则可长久矣。是故治邪法，道人病不大多。假令一人能除一病，十人而除十病，百人除百病，千人除千病，万人除万病。一人之身，安得有万病乎？故能悉治决愈之也。子知之邪？唯唯。故教其豫作戒，成其道者聚之者。唯唯。行，子知之矣。行，为真人明陈列之。此所治病者，鬼物大邪，共为盗贼。夫帝王安平，常备军师兵者，以备人，反为无义，成奸贼也。故一人敢死，十人不敢当，十人敢死，百人不敢当，百人敢死，千人不敢当，千人敢死，万人不敢当，万人敢死，四面横行。备其有疾病折伤，故军师乃备万二千人者，以备非常。其二千人者，但备以补其休通耳，乃能服之也。真人知之耶？唯唯。行，子已知之矣。
　　不用大言无效诀第一百一十
　　请问一事，天师，今太平气垂到，邪气当思息除去也。然，子言是也，又非也。然太平气至，邪固当自消去。惟天地开辟以来积久，邪气大众多，更相承负，太平之治气虽至也，亦安能一旦悉卒除此乎？故当豫备之。为其作法困穷，然后求索良工，已大后之矣。夫上古之人，人人各自知真道，又其时少邪气。太上中古以来，人多愚，好为浮华，不为真道，又多邪气狂精殃咎，故人多卒穷天年而死亡也。悉由用心愚暗蔽，不知豫防其本也。今当上德君治，天爱之，不欲使其若此愚人多穷也，当使卒其大德，与天同心。故天使诸真人来问疑，使吾为其陈法，可以厌御邪不祥妖恶者，故吾为真人具言之。今真人反言当自除不备，此言非也，名为大误君子之辞也。子言不可用也。何谓乎？然有大急，乃后求索之，不可卒得也，令人穷困矣。故真人言大误，不可用也。今积谷乃满仓，可以备饥饿也。今为真人察察道之，使可万万世不忘也。唯唯。今饥乃教人种谷，言耘治之，待其米成，乃可得火炊食，亦岂及事邪？於此已饿死困矣。或不及春时种之，至冬饥念食，乃欲种谷，种之不生，此岂能及事活人邪？非独身穷，举家已灭亡矣。是真人之一大愚，无知冥冥之大效也。行复为子说一事。今人掘井，所以备渴饮也，居当近水泉，所以备渴也，临渴且死，乃掘井索水，何及得也，已穷矣。是真人复问，二愚暗。复为真人说一事。古者有居，今者作庐宅，所以备风雨也。及不风雨之时，居野极乐矣。浮云已起，雨风已至，乃作庐宅，已雨寒而困穷矣。是真人三愚也。复为真人说一事。夫太中古以来，圣人作县官，城郭深池，所以备不然，其时默平平无他也。及有不然，小人欲污乱君子，乃后使民作城郭深池，亦岂及急邪？是真人剧愚暗效也。行复为真人说一事。今军师兵，不祥之器也，君子本不当有也。下之恶之，故当置於鞘中，坚治藏之，必不贵有之也，不贵用之也。但备不然，有急乃后使工师击治石，求其中铁，烧治之，使成水，乃后使良工万锻之，乃成莫耶，可以战斗御急者，亦岂及事邪？已穷服矣，死命属矣。是非六真人之大愚不及邪？唯唯。有过非过也，思事当详卜之胸心，乃出之也，后勿轻妄语也。唯唯。为真人道小决事，反以明大。夫古者圣贤之设作梳与枇，以备头发乱而有虱也。夫人生而不栉，头乱不可复理，虮虱不可复得，困乃后求索南山善木，及象骨奇物可中栉者，使良工治之，发已乱不可复理，头中之虱不可胜数，共食人头，皆生疮矣，然后得梳与枇，已穷矣。然后为真人陈小决事，以小况大。夫河海五湖，近水之傍多蚊虻，不豫备作可以隐御之者。夫蚊虻俱生而起飞，共来食人及牛马，牛马遥头踶，不能复食，人者大愁且死，无於止息，然后求可以厌御之者，已大穷矣。真人宁明知之邪？唯唯。行，子已觉矣。夫良方所能厌御疥虫，善衣善处所以厌御蚤虱，不豫备之，病之乃求索可以去之者，已得大穷愁病之矣。子知之邪？唯唯。是尚最天下小小财备数之物也，何言其大巨者乎？夫天地之间，时时有是暴鬼邪物、凶殃尸咎杀客，当其来着人时，比如刀兵弓弩之矢毒着人身矣。所着疾痛不可忍，其大暴剧者，嘘不及噏，倚不及立，身为暴狂。比若闲亭，远帝王之县吏，壅阏断人辞语，不得言变事。於此之时，乃求索良工长者以自救，已穷矣。辞已不通，无可复得言之矣。子知之邪？唯唯。行，子已觉矣。故吾尤急此死亡，天下大凶事也。故吾文口口倲倲，教有德人君豫备之也。上贤明见吾书言之，必大觉矣，中贤见吾文言，必小觉，下愚不觉，反笑吾书不备其本，已自穷矣。天地帝王，无过於是也。今行太平气至，阳德君治当得长久。凡天下人死亡，非小事也。壹死，终古不得复见天地日月也，脉骨成涂土。死命，重事也。人居天地之间，人人得壹生，不得重生也。重生者独得道人，死而复生，尸解者耳。是者天地所私，万万未有一人也。故凡人壹死，不复得生也。故当大备之，虽太平气乐岁，犹有邪气。比若一家虽善，中犹有恶人，但相忍耳。是故益聚道术士者，为有不然，辄当除之，不疾除之，则生之矣。故教其豫，多其人也。夫大学所以益积道德之人者，备求可得也。如不豫蓄聚，求不可卒得也。如有变事，欲问古今比列，不豫有大渘道德之人，无能卒对解者。令人君暗蔽，卒有疑事，问之不以时决解愁，乃后往求索远方贤明渘术，何及於倲倲当前乎哉？真人知之邪？唯唯。行，子已大觉矣。虽每发言有过责，不问又会不知之。愿决一事言之，今是或高则万人，中则数千，下则数百，何可卒得卒成乎？善哉子之问事也。但教十数人以善成之，且自转相易，有急效之，有成功者。令使上德道君重之爱之，於其有功者赐之，众人且愿之，於其愿之而大从，使其为之，於其得者共尊敬爱之。此四时五行天地之神精，见尊重爱，莫不说喜，使人吉利。德君长蒙其吉福，众贤渘下及愚人，莫不争欲为之也。即为者日益多，以久久大小尽化。能人人为之，乃选取其中第一大功者，悉聚之，大有功者署其位，小有功者赏赐之，天下人莫不欲为之。但恐大多，不可胜记，何患忧少哉？真人何其大愚，暗且蒙也。一事大决毋取用，但好大言者也，是人无益於人也。但效式之，常有成功者，即其人得道意，大信人也。知但数言，而无大效者，即是其不得道意而妄语，大佞人也，不可用也，乱道者也。真人知之耶？唯唯。行去，慎之戒之，诵读吾书，惟思其上下意，以类相从，更以相证明，以相足也。乃且大解，知吾道所指趣也。唯唯。
　　五神所持诀第一百一十一
　　愿请问一大决，东方之神何故持矛乎？然可毋问也。真人必自知之。所以问者，天师幸哀后生，为作法，不问则令后世不得知天道之意决。然此者，天之象也。物者各从其类。东方者，物始牙出头，尽生利，刺土而出，其精象矛，故为矛。其神吏来，以此为节。南方，万物垂枝布叶，若戟，故其精神而持戟。其神吏来，以此为节。西方为弓弩斧，西方者，天弩杀象，夫弓弩斧，亦最伤害之长也。故其神来，以此为节。北方为镶楯刀，北方者，物伏藏逃，镶楯所以逃身者也，刀者小人所服，亦常以避逃，以害人，非上君子之有也。故其神来，亦以此为节。中央者，为雷为鼓为剑，中央者土也，五行之主也，鼓亦五兵之长也，剑亦君子道德人所服也，亦五兵之长也。故中央神来，以此为节。是天地自然实信之符节也。比若人生当有头，应此持其节，实信符传来对，不若此，即非其行神也。应他神妄来对，悉为乱政，久久其治乱难平安，故皆求信符节也。真人知之耶？唯唯。是说乃浅而深，虽不足道者，反乃当与天地四时五行气相应和。善哉善哉。行，真人知之矣。
　　右厌邪人尽变成道以救死命诀。
　　太平经卷之七十二竟
　　太平经卷之八十六
　　来善集三道文书诀一百二十七
　　六方真人俱谨再拜，前得天师教人，集共上书严勑，归各分处，结胸心思其意，七日七夜，六真人三集议，俱有不解。三集露议者，三睹天流星变光。一者见流星出天门，入地户，再者见流星出太阳，入太阴，三者见列宿流入天狱中。因三并而共策之，恐天师三道行书，为下所断绝，使不得上通，复令天怒重忿忿，上皇气不得来也。令帝王道德之君，固固承负先王余灾不绝，而得愁苦焉。咄咄，六真人为皇灵共来问事，益精进天焉哉。吾见诸弟子言，无可复以加诸真人也。今试自说其流星意。六弟子愚蔽，敢不言。初始一流星出天门，入地户。天门者，阳也，君也。地户者，阴也，民臣也。今民臣，其行不流而上附，返上施恩於下。夫门户乃主通事，今下户不上行，返上门通门而下，知为下辞，会见断绝，不得上行也。善哉，真人言，吾无以加之也。行虽苦，复说二事。唯唯。二事见太阳星，乃流入太阴中。太阳，君也，太阴，民臣也。太阳明也，太阴暗昧也。今暗昧，当上流入太明中，此比若民臣暗昧，无知困穷，当上自附归明王圣主，求见理冤结。今反太明下入暗昧中，是象诏书施恩，下行者见断绝，暗昧而不明，下治内独乱，而暗蔽其上也。又象比近下民，所属长吏，共蔽匿天地灾变，使不得上通，冥冥与民臣共欺其上，共为奸之证也。善哉善哉，吾无以加六子言也。行虽苦，复说其三事。唯唯。三事见列宿星流入天狱中。夫列宿者，善正星也，乃流入天之狱。狱者，天之治罪名处也。恐列士善人，欲为帝王尽力，上书以通天地之谈，返为闲野远京师之长吏所共疾恶，后返以他事害之，故列宿乃流入狱中也。善哉精哉，吾无以加六子言。今六子问事，乃何一怒也，独不懈惓耶？不敢也。常见天师言，真人为天来问事，今欲止，恐天辞不通。今凡人命属天地，天地不喜，返且害病人，则不得竟吾天年寿矣。善哉，真人之言是也，不失之也。今吾为诸真人说，亦不敢遗懈止也。吾与诸真人等耳，俱命属天地，若闭不说，说而中止也。天地同且害我，故我说亦不敢妄道止也。行，且为六真人具说之。今六真人新出，为天思，可以除天病者，为有德君思，可以除解灾安身者。六真人极共说其意，尽心所欲言者，令使不得闭绝。唯唯。天师所勑，不敢不尽雀鼠之智，悉言之不也。大慊。唯唯。今天下所畏口闭，为其不敢妄诞。今日月星应亲，天之列宿神也，尚相畏。是故日出星辄逃匿，不敢见，畏其威。夫四境之内，有严帝王，天下惊骇，虽去京师大远者，里诏书不敢语也。一州界有强长吏，一州不敢语也。一郡有强长吏，一郡不敢语也。一县有刚强长吏，一县不敢语也。一闲亭有刚强亭长，尚乃一亭部为不敢语。此亭长，尚但吏之最小者也，何况其臣者哉？皆恐见害焉，各取其解免而已，虽有善心意，不敢自达於上也，使道断绝於此。今但一里有刚强之人，常持一里之正者，一里尚为其不敢语，后恐恨之得害焉。但一家有刚强武气之人常持政，尚一家为其不敢语也。一家尚亲自共血脉，同种类而生，尚乃相厌畏如此，何况异世乎？今太上中古以来，多失道德，反多以威武相治，威相迫协，有不听者，后会大得其害，为伤甚深，流子孙。故人民虽见天灾怪咎，骇畏其比近所属，而不敢妄言，为是独积久，更相承负。到下古尤益剧，小有欲上书言事，自达於帝王者，比近持其命者辄杀之，不即时害伤，后会更相属托而伤害之。故民臣悉结舌杜口为暗，虽见愁冤睹恶，不敢上通。故今帝王聪明绝也，而天变日多，是明证效也。今民亲得生，受命於天地，以天地为父母，见其有灾变善恶，是天地之谈语，欲有此言也。人尚皆骇畏，且见害於比近所系属者，不敢语言泄事，乃相勑教，共背天地，与共断绝，不通皇天后土所欲言也。共蔽冤天地，乃使其辞语不通，天地长怀恨悒而不达。今帝王虽神圣，一人之源，乃处百重人之内，万里之外，百重之内虽欲往通言，迫胁於比近，不得往达也。夫帝王虽有万万人之仁圣，人各迫劫畏事，天地极最神圣，人乃仰视俯睹，尚倚之当前自解而已，帝王安能神圣於天与地乎？愚生六人，常逢猛虎於远方闲野，六人俱止足不敢移，口不敢语，头不敢动，目不敢瞑，夫人之所迫胁，所畏如此矣。善哉善哉。今见六真人言，承知天独久病苦冤，辞语不得通，虽为帝王作万万怪变以为谈，下会闭绝不得上达，独悒悒积久。今故风诸真人，教其丁宁，勑此行书之事。故诸真人悚悚倦倦，是天使也。诺诺。吾其畏天威，方为子思惟其要意而具说。今之六真人问此事，常何一最剧也？愚生六人七日七夜，共念此行书事，三集议三睹流星，以为天告人教勑，使人问也。又六人俱食气，俱咽不下通，气逆而更上，当此之时，耳目为之眩瞑无睹，俱怪而相从议之，不知其为何等，大骇惊怖。唯天师为愚生说之。善哉，诸真人古变得具意，见诸真人言，乃知三道书。真人会且复见闭绝，何乎？愿闻其意决。然夫九窍，乃象九州之分也。今诸真人自言，俱食气乃□不通，眩瞑无光明，是九州大小相迫胁，下不得上通其言急事也。夫气者，所以通天地万物之命也。天地者，乃以气风化万物之命也，而气□不通者，是天道闭，不得通达之明效也。天欲使真人丁宁此事，故以此气动感真人也。子知之耶？唯唯。行，子已知之矣。诺。天告六真人，教吾极言耶？六子安坐，为诸弟子悉说之道之。为畏其州郡长吏不敢言者，一州中诸善士贤明相索，共集议於他州上之。畏其郡，集议於他郡上之。畏其县，集议於他县上之。畏其乡亭，集议於他乡亭上之。畏其里，集议於他里上之。皆悉在方其禁畏人者，以其所上罪变怪轻重罪之，复加故罪一等。何其重也？不应重也，尚恐其轻。今天地爱有德帝王，欲为其具谈。人生於天地，乃背天地，断绝天谈，使天有病，乃畜积不除，悃悒不得通，言报其子，是一大逆重罪也。夫民臣乃是帝王之使也，手足也，当主为君王达聪明，使上得安而无忧，共称天心，天喜说则使君延年。今返居下不忠，背反天地，闭绝帝王聪明，使其愁苦，常自责治失正，灾变纷纷，危而不安，皆应不孝不忠不信，大逆法，不当得与於赦，今何重之有乎？天谈不得通，天地大怒，贼杀凡物，乃为毁天地，乃为太凶之岁，国断无聪明，乃为大危之国，此罪不可复名，故为当死过也。真人知之耶？唯唯。行，子已知之矣。吾所以敢不口口者，见六子来问事，致承知为天使，诸真人故敢不口口也。子知之耶？唯唯。今不口口之，名为误上也。德君见文，皆令勑上书者，使其大口口有功者，德赐之也。如此则天下莫不欢喜，乐尽其力，共上书言事也，勿得独有孤一人言也，皆令集议。一人言或妄伪佞欺，名为使上失实，不可听大过也。比连年上书，比比有信，有大功者。上士之人众集者，常病不多，两三人集，固固有有奸伪多者，无奸伪何也？愿闻之。然多者，则其上书者便自传相畏，恐事漏泄，见得长短，反为欺上，为傍人所上，故尽实核口口，乃敢言之也。不口口不敢言，又不敢有可隐，皆畏恐有后事，是故悉信也。比若一里百户共欺也，男女小儿巨人，会有泄之者，旁里会有知之者。其里贤明畏事者，会不敢匿，恐坐其事。何况乃一州一郡、一县一乡一亭，郡有非常事，阳阳何可隐？犹为旁人所得长短，故善恶都毕出，天乃大喜，灾除去，与流水无异也。子知之耶？唯唯。又大集议，无敢欺者，一两人欲欺，余人会不从之也。有欲欺不信者，即时众共记之上之。其法应为背天地，欺帝王，诈伪大逆不道之人也。天怨之，人恶之，其罪不得与赦也。真人知之耶？唯唯。行，子已觉矣。已行上书，还反其家，有怨其行。上书欲害者，即左方之名为怨章，罪过不除。如是则三道行书已通，无敢闭绝者也。如是则天地已悦矣，帝王承负之灾厄，已大除去，天下太平矣，上皇气悉来到，助德君治矣，口口不负六真人也。唯唯。行，六真人精已大进，为天除病矣，为帝王除厄会矣，功已着於天矣，王者已日强明矣。六真人为善，已得其数矣，宜勉力，慎之慎之。唯唯。愿问一大诀，惟天师示之。欲知行书乃出入究洽於神灵未，岂可闻乎？然，自有大验，天道不欺人也。各以其类相求索，令德君数遣信吏，问民间有疽疠疥者，无有者，多少有疽疠疥者，行书未究洽於神灵，自苦有余虫食人，虫乃食人，即虫治人也。固固下有余无道德臣民，比若虫矣反食於人，是使虫治人之效也。无有疽疠疥者，即皆应善人在位，无复虫也。此者万不失一。善哉善哉。独以此明之耶，复有余耶？凡天下灾异，皆随治而起，各有可为，但精思其事，且自知之也，何独以疽疠疥言之乎？其余灾尚但见於万物，虫反食人最剧，故以效之也。善哉善哉。向不力问於天师，无从得知之也。观诸真人今且说，已自知之矣，但引谦耳。不敢不敢，愚生六人重得天师严教，各归居便间处，惟思其要意，今天师书文，悉使小大，下及奴婢，皆集议共上书，道灾异善恶，曾不太繁耶哉？异生愿闻其意。善哉，子六人为天问事，详慎乎，天使诸真人言也。然所以使下及庶人奴婢者，今天之法界，万里异天地，五千里复小异，千里异风气，五百里复小异，百里异阴雨，五十里复小异，一县异变灾怪善恶也。夫皇天有灾怪变，非必常当处帝王之宅，县官之庭，长吏之前也。灾变异之见，常於旷野民间，庶贱反先知之也。各为其部吏讳，不敢言。吏复各为其君讳，而不敢言，反共断绝天地谈。人人欲誉其长吏，使其名善而高功疾迁，共作无道，互天地之灾异变怪，令闭塞不得通达帝王之前，使帝王无故断绝，无聪明，不得天地心意，其治危乱难安，得愁苦焉。夫帝王天所父命生，以天为〔父〕，以地为母，帝王为天子。民臣共为无道，乃断人父母谈语，不得通於其子，其罪莫大焉。为共断绝天地之谈，共欺其上，为人民臣不忠信，遇乃如斯，罪当轻重，宁可名字耶？子觉未？唯唯。又凡民臣奴婢，皆得生於天，长於地，得见养理於帝王。以此三事为命，无此三事，则无缘得生长自养理也。而反下皆共欺其上，共无知天与地，使帝王无聪明，闭塞，罪皆应万死，尚复有余罪，何其重也。真人其愚暗不解，何哉？人得生於天，长於地，天地愁苦有病，故作怪变以报其子，欲乐见理。愚民反共断绝天辞，天地大怒之。帝王，民臣之父母也，民臣反共欺其父母，使其常用心意愁困，而不能平其治，咎莫大焉。天地开辟已来，承负之厄会大积，悉起於是。故使民间上书也。今阳明德君治，天难愁苦之，故使吾言也。善哉善哉。行，今为真人道之。今天下日蚀，极天下之大怪也，尚或有睹或有不睹，天下之灾异怪变万类，皆天地阴阳之变革谈语也。或国不睹而州睹，或州不睹而郡睹，或郡不睹而县睹，或县不睹而乡亭睹，或乡亭不睹而民间人睹，或甲里不睹而乙里睹。故古者贤圣之治，下及庶贱者，乐得异闻以称天心地意，以安其身也。故其治独常安平，与天合同也。今太平盛气至，有一事不得，辄有不和，即天正气为不至。比若愚民竭水而渔，蛟龙为不见，此之谓也。今故悉使民间言事，乃不失天心丝发之间，乃治可安也。民间自力集上书，部诸长吏亦且恐后民言事，且力遣吏问民间所睹，疾复上之，则变灾无有失也。如是皇天后土为其大喜，爱其帝王。以何明之乎？然有证，乃日月为其大明，列星守度，不乱错行，是天喜之证也。地喜则百川顺流，不妄动出，万物见养长好善也，即是地之悦喜之证也。真人知之耶？唯唯。天师幸哀愚生，得其事者进问，缘见待厚，乃得悉问所疑。今使民间记灾变怪，云何哉？然善乎，子问事也。然当见之时，支日晏蚤户记之，月尽者共集议之，可上而上之，未足上者，复待后月灾异，如此县邑长吏，且取晏蚤之时於民间也，则可谓为不失天之灾丝发之间也。吏亦畏民，民亦畏吏，两相畏恐，所上皆得实，不失铢分之间，则令帝王安坐幽室无忧矣。民臣百姓，大小尽忠信，得达其情实矣，天下莫不欢喜。如有止者，即共记之，皆应奸臣不忠孝之民，无知天地，共欺其上，使上聪明断绝，是大过也，故当共急记之。真人知之耶？唯唯。行去，有疑来问之。今六真人俱归慕思，惟天师使长吏，民间共记灾异变怪，皆当共记，何等者哉？善乎，六子问事详善，不失天心，不负德君，是为有功於天地，万物莫不被蒙之也。所以然者，乃其为天问事口口，悉究竟详善，故不失铢分。天地阴阳三光、五行四时神祇、万物所欲言，悉得见，故为大有功也。子知之耶？唯唯。行，今为六真人陈之，详自随而记之。唯唯。然夫大灾异变怪者，是天地之大谈也，中灾异变怪者，是天地之中谈也，小灾异变怪者，是天地之小谈也。子欲乐知其大意要，比若人大事大谈，中事中谈，小事小谈。此大小皆有可言也，不空见也，天地不妄欺人也。见大善瑞应，是其大悦喜也，见中善瑞应，是其中悦喜也，见小善瑞应，是其小悦喜也。见大恶凶不祥，是天地之大怒也，见中恶凶不祥，是天地之中怒也，见小恶凶不祥，是天地之小怒也。平平无善变，亦无恶变，是其平平亦不喜，亦不怒。子知之耶？唯唯。灾异变怪，大小记之，勿失铢分也。何其悉详乎？真人何其愚也，过大小尽当见，知善恶大小，亦悉当见知也。善者当谢其功，以善踰异之，过者数让之，以称天地之心意。子欲知其效者，天比若人君长也。一小言不见从，则小恨，更中言，中言不见从，则更大恨，更大言，则为害矣。故当大小记之，不当使天地恨怒也。善哉善哉。愿闻所记意。记变怪灾异疾病，大小多少，风雨非常，人民万物所病苦，大小皆集议而记之。所以使其共记之者，吏自相知长短，民民自相知长短，迫近山阜而居者，知山阜变，近市城郭而居者，知市城郭变，近平土而居者，知平土变，近水下田而居者，知水下田变。高下外内悉得知之，故无失也，是立致太平之术也。而帝王所宜用，不失大心之法也。真人知之耶？唯唯。行，子已知之矣。天地开辟以来，所以多承负之灾者，由其记事不及民间，大小共集记之故也。有变怪，反乃他所长吏来行之。比近各为其部界，长吏讳不言，共匿之，因使天地辞语断绝，不得上通达其帝王，为害甚深，令天悒悒，灾为之复增益，咎在此也。他所长吏来考事，安知民间素所苦者乎？或相与厚善，反复相与共隐匿之，或得素有所不比之家，反复增加灾妄，增益其事故之也，共匿之，则使天地谈断绝，加故共冤无罪之人，复今下比货财相随。此三事皆为大害，冤结气，复更增其灾害也。故其治殊不可平也。令夫太阳兴平气盛出，德君当治，天下太平，莫不各得其所者。是故六真人来，为其具问事，吾为其悉语也。子知之耶？唯唯。是故天将兴佑帝王，皆令自有意，从古到今将兴佑之，辄为奇文异策，令可案以治，故所为者悉大吉也。将不佑利之，悉断之奇文异策，使不得之也。如得之，又使其心愚，不知策而用之也。将兴利之，使其心旷然开通，而好嬉用之也。此者天之格法也，不欺人也。故凡人将兴者多好善，将衰者多好恶也。将吉者易开导也，将凶者好抵冒人也，不可开导也。真人知之耶？唯唯。是故天者常佑善人，道者思归有德。故天者不肯佑恶人，道者不肯附於愚蔽人也。故常勑真人，以付归有德之君也。所以悉记其灾异变怪，大小善恶，外内远近者，欲令上有德之君，与众贤原其灾异所起。夫天下变怪灾异，皆象其事，法其行，缘类而生，众贤共集议，思之旷然如其意，以其事类考问之，则得之矣。则天地日为其大喜，帝王日为其大安。如此则德究洽，於神祇莫不响应。欲知其大效，天下所疾苦灾异悉尽，民臣悉善，应诏书而行，不失铢分，下不欺其上之明效也。有余多害，自若多欺者，少害少欺者，无一余害，无一欺者。常安观下所上，以占民臣大小忠信与不，以其事对之，比若窥明镜，相对而面语。神哉，为道如斯，此乃天佑上德之君子，其治天下之明镜也。真人知之耶？唯唯。行去，付上德之君，急急。一人独上书，名为投书，治事付一信，名为大欺，与皇天为重怨，天道为其常乱也。二人共上书，名为太阴，合奸共欺，二猾人固固相勑戒，或共有可怨恶共上之，共为虚伪也，与地为咎，地道为其大乱也。三人共上书，固固尚不实，三人固固可相勑教，共有所疾，共上事，以公报私，固固为共欺其上也，与中和为仇，令和气大乱也。四人共上书，中辄有畏事不真者，为傍人所得长短，为罪名固固耶，将似类真也，其不信者，乱四时也。五人共上书，似真未信口口也，其不信者，辄乱五行也。六人共上书，将真未信也，其不信者，辄乱六合也。七人共上书，似信。八人近真，九人近实，十人而小口口。今天师何其疑之多也？愿闻其要意。然所以疑之多者，或五方好猾人，俱自有私怨咎，以公报私，固固可共相与，为大欺猾奸人，乱天地道而误上，故未疾纯敢信之也。但为小口口，是故使众人老小，贤不肖男女，下及奴婢者，大小集议，不可得以伪，其以公报私也。中会有不安而言之者，或有不肖，或有轻口，不能匿，或有老人寿在旦暮，不复忌讳，或有妇女小儿行言，不能隐匿，共为奸也。故其事会泄，故无奸，悉得真也，得真则天地心调。真人知之耶？唯唯。本帝王所以连连相承负之过责，治常失天心，流灾不绝，绝者复起，皇天不安，多害气疾病，不得久大乐，须臾乐者复恶，其大咎正在此。猾奸人共背天地而欺帝王，人乃以天地为命，以帝王为父母，愚人及背其命，而共欺其父母，故天地共憎之，帝王恶之，其法恶死有余罪，当流后生也。是故灾不绝，害日多，人寿日少，万物常乱也，正咎在是也。岂真人已大觉，重知之耶？唯唯。子可谓已知之矣。是故吾知皇天深疾恶，是故吾使是文复重口口为其平。遗失其一事，一事可起，失之于前，得之于后，此事尤重，天大恶之也。吾知其口口，以示勑真人，以付归上道德之君，得而行之，与神无异也，乃且太平上皇正气，立自来也。吾之文不敢负天地，不负上德君，不负后生下古之人，不负万物，行之立效。善哉善哉。愿闻一人上书，何故乱天，二人何故乱地，然此者各从其家，并策相应者相感动，此自然法，子知之耶？唯唯。行，子已知之矣。天下之事，各从其类也。愿问天师，今应此文言，为之宁能尽实核，天下悉信耶？然，天下悉信矣。愿闻其意。然，且语真人大要说。今是主者长吏，亦畏民泄其事，而生之六考问，长得其信也。民亦畏县官，得其短亦复信也。县官长吏居民，亦畏行於他方上书者，得其短亦信也。行上书者，亦畏县长吏居民，得其短也，亦信也。更相畏，非敢有妄语者也，亦非有可隐也。是故使三处上书，县官与居民与行者，悉旦三相应，不失铢分也。神哉，为道如此，愿闻到也。所集议人，当於何期乎？善哉，子之言，悉记於太平来善之宅下。何必於此？然其有奇方殊文，可使投於太平来善宅中，因集议善恶於其下，而四方共上事也。为一人议，中悔而止，或为旁人所止。上书便在方道中止意，以其所匿事罪之。如此书者，天下已得矣，帝王已长游矣。善哉善哉。今天师文积备多，当尽何投之？其文独为上出者止於上，悉为天下事出者悉出之。子知之耶？唯唯。行去，夫上德之君，天自使有圣心，且缘是自有善意，自有善令仪，此为天法，不失丝发也。事亦不可胜记，常苦文，行去。唯唯。
　　右天告六真人使重知三道行文书诀。
　　太平经卷之八十六竟
　　太平经卷之八十八
　　作来善宅法第一百二十九
　　六方真人再拜，愿有所问一疑。行言之。今天师前所勑愚生，拘校上古中古下古之要文，及究竟贤明之善辞，口中诀事也。今四境之界外内，或去帝王万万里，或有善书，其文少不足，乃远持往到京师，或有奇文殊方妙术，大儒处之士，义不远万里，往诣帝王，衒卖道德，或有黎庶幼弱老小，田家婴儿妇女胸心，各有所怀善字诀事，各有一两十数，少少又不足，使人远赍持往诣京师，或有四境夷狄隐人胡貊之属，其善人深知秘道者，虽知中国有大明道德之君，不能远故赍其奇文善策殊方往也。今天师言，乃都合古今河洛神书善文之属，及贤明口中诀事，以为洞极之经，乃后天地开辟以来，灾悉可除也，帝王长游乐，垂拱无忧也。言一事不足备，辄有余灾，故当都合之。今不知当以何来，致此奇方殊策善字，乃悉得之。善哉善哉。诸真人思念剧也，天神已下告诸真人矣。上皇之气来佑助道德之君口口矣。行，真人今乃为皇灵天具问事，吾职当为天下具谈，何敢有懈焉。诺。诸真人安坐，方为真人悉说之。唯唯。以此书付归上皇道德之帝王，见天文必思其要意，勑州郡下及四境远方县邑乡部，宜各作一善好宅，於都市四达大道之上也。高三丈，其中广纵亦三丈，为四方作善疏，使与人面等，其疏间使可容手往来，善庇其户也，勿令人得妄开入也。悬书於其外，而大明其文，使其口口书其宅四面亦可也。其文言帝王来索，善人奇文殊异之方，及善策辞口中诀事，人胸心常所怀，所能言，各悉书记之，投於此宅中，自记姓字已，且征索之，各以其道德能大小，署其职也。所言多少，其能不可征者，且悉勑所属县邑长吏，以职仕之也。其老弱妇女有善言者，且勑主者赐之，其有大功而不可仕者，且复之也。四境之外，其有所贡进善奇异策，用之有大效者，且重赏赐之也。如此四境外内，一旦而同计大兴，俱喜思为帝王尽力，从上到下，从内到外，远方无有余遗策善字奇殊方也，人皆一旦转乐为善也。隐士穴处人中，出游於都市，观帝王太平来善之宅，无有自藏匿者也。风雨为其时节，三光为其大明，是天大喜之效也。四夷八十一域中善人贤圣，闻中国有大德之君治如此，莫不乐来降服，皆赍其珍奇物来，前后成行。吾之书万不失一也，岂不大乐哉。大德之治如此，诸真人宁解晓之耶？唯唯。然子已觉矣。於其宅中文太多者，主者更开其宅户，收其中书文，持入与长吏众贤，共次其中善者，以类相从，除其恶者，去其复重，因事前后，赍而上付帝王，帝王复使众贤共次，去其中复重及恶不正者，以类相从，而置一闲处，复令须四方书来，前后次之，复以类相从，复令须后书至也。其四方来善宅，已出中奇文殊方善策者，复善闭之，於其畜积多者，复出次之，复赍上之，於四方辞旦日少毕竟也。所上略同，使众贤明共集次之，编以为洞极之经。因以大觉贤者，乃以下付归民间，百姓万民一旦俱化为善，不复知为恶之数也。此所谓毕得天地人及四夷之心，大乐日至，并合为一家，共成一治者也。六真人岂知之耶？唯唯。行，六真人已知之矣。夷狄闻之，日自却去，中国日以广，不战斗伐而日强也。天地助其除恶，是为天地开辟以来，未常有也。是故天下大喜也，天地神灵共除帝王承负也，灾变己消去，其治与神无异也。天下人且大得道德奇方，皆思善文正字，不复为邪恶也。所上且岁益善，於其后三岁一小录，五岁一大录，次之此以下附归於民间也，使其各好为善，不能自禁止也。取其中大善之事，有益於帝王正治者，留之勿下之也。真人知之耶？唯唯。然今真人，天使诸弟子问，是今既为天问事，乃为德君作大乐之经，努力勿懈也。天且报子功，子乃为皇天后土除病，为帝王除灾毒承负之厄会，子明自当增算，吾言不敢欺真人也。慎之。唯唯。行去归，努力精行，有疑者来。唯唯。
　　真人前。子前问事之时，吾欲去久矣。故中与子断诀之文，见子惓惓，知为皇天佑阳精。所以然者，见真人精，中国当大兴平，八十一域善人当降，来归中国，故吾为子更止留，悉究竟说之也。所以然者，见真人为天问事不止，反恐得大过於子，得谪於天地，故不敢弃道而中去也。真人知之耶？唯唯。行，努力精卒之，勿弃天道，问一诀也。唯唯。愿请诀事言之，天师何睹正於都市四达道上，为太平作来善文奇策密方之室乎？善哉，真人之难问也，得其大要意。天积悒悒，帝王使子难问耶，其投辞何一工也。然吾居天上观之，有可睹见，不空妄作此皇平之宅，於四达道上也。天公问：天下何故难平安哉，五行神吏上对言：今帝王乃居百重之内，去其四境万万余里，大远者多冤结，善恶不得上通达也，奇方殊文异策断绝，不得到其帝王前也。民臣冤结，不得自讼通也，为此积久，四方蔽塞，贤儒因而伏藏，久怀道德，悒悒而到死亡。帝王不得其奇策异辞，以安天下，大咎在四面八方远界闭不通。今故承天心意，为太平道德之君，作来善致上皇良平之气宅，於四达道上也，欲乐四方，悉知德君有此教令，翕然俱喜，各持其善物殊方，来付归之於上，无远近悉出也，无复断绝者也。善哉善哉。响不及天师力问，不得知之也。然真若真人言也，夫人天性，自知之，其上也，不能自知之，力问，亦其次也。子知之邪？唯唯。愿请问一事。言之。何故必使其广纵三丈，高三丈乎哉？善乎，子之言也。一者，数之始也，天数亦终於十，地数亦终於十，人数亦终於十，故使三丈也。欲乐合天地人，使其俱悦喜也，故象天地人为之也。今请问三数，何故俱十乎哉？然天有五行，亦自有阴阳，地有五行，亦自有阴阳，人有五行，亦自有阴阳也，故皆十。善哉善哉。今独天地人如此邪哉？然万物悉如此邪哉？然万物悉象天地人也，故天地人皆随四时五行为盛衰也。真人知之邪？善乎善乎。然子可谓已知之矣。愿请问一事。言之。今何故必为其四方作疏，与面齐者？然疏者，欲使贤儒策之也。疏者，乐四方疏达，不复闭绝也。欲使贤者各疏记其辞，投此太平来善之室中也。与面齐者，面者最人之善者也。太阳之分，象天道也，乐人各顺天心，思为善，与德君并力，共平天下也。故使与面齐。面者有七正，耳目口鼻，可以通气，神祇往来，乐大贤策之，使四方八极远境，聪明悉来至也。今帝王虽居百重之内，与民相去万万里，光明教令悉畅达也，不失天地之心，以安其身。善哉善哉。愿请问，当使何吏守此宅哉？长吏直署，唱名为太平之宅，乐善之吏也。善乎。愚生知天已大喜矣，地已大悦慎行也，人已太平理矣，万物已得其所矣。今真人何以知之乎？愚生见天师为太平德君，制作大乐之宅，以通天地人之谈语，今使下民臣，各得奏上其辞於其君，令帝王得奇策异文殊方，可以长自安全者。又天地得通其谈语，百姓下贱得达其善辞，以解天地悒悒，以助其君为聪明。天地与人，为凡物之长也，乃得悉通达，故大乐也。真人说是也，善哉，吾无以加之也。子之言事，大入真道矣。愿请问一疑。言之。今天乃悒悒欲言，何故返使人谈哉？善乎，子之难问得其意。然夫天道乃转而相因，更相使也。故兑为天地之口，人亦然。故以类相求，故人为天地谈也。真人知之耶？唯唯。行，子易开哉。勉力勉力。唯唯。然辞小竟，勿复问，令道文难知，反益愤愤也。唯唯。行，戒真人一事，为已校书文殊方也。卷投一善方，始善养性之术，於书卷下，使众贤诵读，此当为洞极之经，竟者因各集此方以自养，诵此术以自全，令各乐得久存。上贤可以为国辅，中贤可为国小吏，下小人不能仕者，可长养其亲，而久守其子孙。善哉善哉。天下大乐悦也，为善无双，无复恶人也。子已知之矣，行去，思之念之。既为天问事，勿懈。唯唯。
　　右求善以致太平令天下一旦合心上皇大乐之宅文。
　　太平经卷之八十八竟
　　太平经卷之八十九
　　八卦还精念文第一百三十
　　玄明内光，大幽多气，与贤同位，壬癸之居，亥子共身，周流相抱，极阴生阳，名为初九。一合生物，阴止阳起，受施於亥，怀妊於壬，藩滋於子。子子孙孙，阳入阴中，其生无已。思外洞内，寿命增倍，不可卒致，宜以长久。少阳有气，与肝共位，甲乙寅卯，青色相类。万物之精，前后杂出，仁恩心着。勇士将发，念之睹此字，光若日之始出，百病除愈，增年三倍。太阳盛气，与心相类，丙丁之家，巳午养位，睹之百邪除去，身日以正。宜意柔明，大不可强求，见字而寿，光若日中之明。中和之气，与脾相连，四出季乡，乃返还戊己。中居辰戌，丑未为根，举顺之而思其意，还以治其病，精若黄龙，而见此字，其病消亡，增年五倍，令人顺孝，臣爱其君，子爱其父。少阴之旬，与师精并，灵扇出气，位属庚辛申酉，义诛猾邪，盗贼不起，邪不得害人。肾盛之气，增年百倍，极阴生阳，其国大昌，常而思之，不知死亡。阴上阳起，故玄武为初始。龙德生北，位在东方，故随其后。朱雀治病，黄气正中，君而行之，寿命无穷，升执其平，百邪灭亡。八卦在内，神成列行，白虎在后，诛祸灭殃，正道日到，邪气消亡。思精而不止，延年之纪，身而服之，何忧之有。下承其上，名为顺道，无有谪过，万病自愈。念字睹形容，爱若父子，令人常喜，洞照无已。审而用者，其效立可待，长与书俱，日与神游。道以自然，为洞虚无，一旦自来，其道仁良。子为之孝，臣为其忠信，知则令人爱其身，不敢妄言，守而不止，命无穷焉。书不空出，与道连思，深知其意，神自来焉。初端形念字，反得道元精，得神明，因无自然。天道万端，在人可为，道成其事，口口不为非患，人不力为，正气何从得来，行而不上，日吉远危。大人为之，其国太平。小人为之，去祸招福，形思之幽，处趣具成。子而守道，乱何从得生。思念而不止，自太平，心中不乱，无邪倾，守之不止，日自生。道不妄出，付有德，归其人。
　　右升平八卦六甲追道还精念文。
　　太平经卷之八十九竟
　　太平经卷之九十
　　冤流灾求奇方诀第一百三十一
　　真人前，子学是，凡事积之，当知天下大诀分理，后乃言事口口，无复有疑也。今见凡人死，当大冤之，叩胸心而呼天，自投僻而告地，邪不当邪？宜自精道之。令使可万世诵读，以为常法，而不可复忘也。今天师有严教，愚生敢不强一言也。平行，勿疑也。然人死者大剧事，当大冤之，叩胸心自投擗也，力尽长悲哀而已，此亦无伤生也。当冤何等人哉？皆当冤之何也？夫人死者乃尽灭，尽成灰土，将不复见。今人居天地之间，从天地开辟以来，人人各一生，不得再生也。自有名字为人，人者乃中和凡物之长也，而尊且贵，与天地相似，今一死乃终古，穷天毕地，不得复见自名为人也，不复起行也。故悲之，大冤之也。噫，子说与俗人同，又实非也。愚生甚不睹其意，人死当奈何哉？愿闻之，唯天师。然夫物生者，皆有终尽，人生亦有死，天地之格法也。天为其中，时时且有自冤死者，或自少年不寿者。天地乃为万物父母，恐其中有自冤，哭泪仰呼天，俯叩地，而自悲冤得年少。故天为其生真道奇方，可以自防而得小寿者。物生皆自有老终，而愚人不肯力学真道善方，何以小增其年，不死迟老者，反各自轻忽，不求奇方，而共笑贱真道。反曰共作邪伪，以乱天道，共欺其上，争置死地名为冢，修之治之以待死，预作死约及凶，复求死得死，有何可冤哉？年竟算尽，此比若日出自有入也。真人何故反冤之乎？真人投辞，多与俗人同，正似无一知人，何也？当冤其何等者，愿闻之。当冤其年少，未有所知而死者也。未知学问，求可自防御者，故当冤之也。又复当冤其常谨良，畏不寿年少，常自苦行，求真道善德奇方，为行常善，不为阴贼，或逢流灾而中死，或到老力尽而讫，不得遭逢明师，可得须臾，竟其天年者，是者大冤，可悲伤也。若无故冤悲，不求奇方真道而死者，反搥胸哭泣，呼天叩地，汝身自得之，反过天地，是为反民，天甚怨恶之。真人怨是，不若早自悲伤，学不得真道，不知天地阴阳，大分部诀也。久苦无明师，而长怀悒悒，而天年将竟也。是诚可悲伤，子知之乎？唯唯，愚生甚恐骇，命在天师。吾同乞真道与子，欲使子努力不懈，天下何不有。但求之不力，至诚泪出感动天，故天不与之耳。若不道懈止，亦将得之不久也。子知之耶？唯唯。夫愚人不自重爱，力求奇殊方，可得须臾，反预置死器死处，求得死。天之为法，若慈父母贤明君，不夺人可求也。是自然常求之名，为得其所求之名，为得其所求，亦可毋大冤之也。是以古者圣人帝王，时时有大自重爱而畏死者，旦夕思行求异闻殊奇，敬事道人，力尽财空而已。至诚涕出，感动皇天，天乃为出瑞应，道术之士悉往佑之，故多得老寿，或得度世。其中时时有求而不得者，但未至诚，固固好俗事，轻忽其身，言可再得也。今天地乃以人为子，帝王乃最天之所贵子也，不惜真道奇方焉。子知之耶？唯唯。是故古者圣人深计远虑，知天下之财物，会非久是其有也。身在，财物固固属人身，身亡，财物他人有也。故无可爱惜，极以财物自辅，求索真道异闻也。故其身反得长存，财则在，常属於人也。是故当极力，财空尽而已。财者但过求，须臾得之耳。失财，乃天下人之有也，会不久吾有也。此名为贤圣明智，养身以道，知用财法，故多得老寿也。子知之乎？唯唯。行，为人师者多难訾，真人悒悒，为子更复分别，悉道其意。夫天道乃有格法，不以故人也。子欲乐知其审，此若冬至之后，天当大寒杀人，乃以五月初，始见阴气於井中为其清日日益剧，到冬至后，乃大寒伤杀人，不可无衣也。贤者预防也，则独得大乐，不伤於寒而无忧，其懈惰不力，不预备之，则独饥寒而穷矣，此之谓也。天无过也，人自得之，子宁重晓不哉？唯唯。行，子已觉矣。夫天之为法，不以卒故人也，愚人自故触冒之耳。愿请问不及，复当冤何等者哉？复当冤大贤。少而学善，顺良有真道德，当为帝王辅助其理阴阳。帝王得之，抱腹因心，垂拱而无忧。或反蔽塞不通，怀真道德到老死亡，是可冤悲伤。而帝王治不得大贤明，反与愚者共治，阴阳乱，万变起，常旦夕自苦，得大愁焉。是复大冤，可悲伤之甚。是故古者圣人聪明大达，众贤悉出，上集为辅，故两无冤者也。天地亦为其理，无病而不冤，何况於人乎哉？真人知之耶？唯唯。善哉，天师之言也。以何为善乎？然此乃天得之，以解病苦，帝王得之，以垂拱无忧，贤者亦得，尽其忠信之心，上辅其君为治，亦得尽其能力勉勉，使共解天地大忧，百姓万物亦复得之而兴也。故言善哉也。善乎，真人之言，吾无以加之也。是故凡人可求作者，皆不为冤结也，自行得之也。所求不得，反为大冤。今人求死得死，求恶得恶，求善得善，天顺其心，是为大吉，可求者得。若人预争置死地，作死约，得死是也。日求凶，得凶恶而死，复是也。名伪凡事，所求者得天与地，无可大负於此人也。真人宁亦大觉未？唯唯。行，子已觉矣。行，今欲为子悉说之益文。今已为子举其大纲，自思其意，以付上道德之君，以示众贤，各加努力在所求，求而不得，未一至诚也。夫天地比若影响，不欺人，乃愁愚人各自欺，自轻自忽，大咎在此。夫群愚乃共乱天与地，不独自愁也，其过乃如此也，天乃得大愁於是也。愚人自身求而得之，穷则反啼呼天与地，为是积久，天地大疾之悒悒。故遣吾下具语，分解天下人意，使众贤明共策吾辞，吾辞则天谈地语也。吾不空乙二与真人道事也，乃天示教勑，吾下言之也。使一各自知过所由来，勿复更相罪责也。故吾悉言之，吾不敢妄语。吾所以究竟尽言者，独知天地心意。故见遣，下与真人共议天下，分别其曲直，使德君与贤者俱思惟之，使可万万世传。后生者歌诵以为常法，而不复忘也。故吾每见真人问事，常喜为天诀，诀得一解其忧。故睹天言者，辄承天心地意，分别道说之也，不敢有懈也。子有疑者，为复来共议之，既见信而见遣下语，实畏天威，无可惜也。子重明知之邪？唯唯。行，子已得天地之意，应晓事生哉。夫人积愚，不知早学真道善德殊方，以为小事，不知其过积大，乃乱天地，而共愁其帝王，身尚得天死，不得竟其天年而亡也。真人熟思吾书言，天下过，宁复有大於是死者邪？善哉善哉。愚生已大觉矣。子知早觉，可谓为晓事之生，远凶而近吉乎？觉而不止也，真道毕乎？一旦得王侯，不若得仙人乎？今行逢千斤之金，万双之璧。不若得明师乎？帝王有愚臣亿万，不若得一大贤明乎？父母生百子而不肖，不若生一子而贤乎？一里百户不好学，不若近一大德乎？万目慺慺，不若一大纲乎？天下扰扰无不有，不若天独神且圣，乘气而飞行乎？凡物虽众多，不若一气独活人乎？故今勑真人学者，疾弃浮华，能务核事，求真道乎？欲太吉者，真若称天乎？天地无病而长悦喜，真道奇殊方出佑人乎？是以古者圣人，常称天不敢懈也，故常独吉也。贤儒集策，天道毕也。各言一善而阴阳理，神灵悦也。灾害悉伏，不复发也。所谓治得天心，而祆臣绝也。神哉为道，自然术也。善哉善哉，愚生向不力问，复无缘得知是也。然子言是也。学而不力问，何从得日进乎？行而不数移其足，道何从得达乎？学而不得明师，知何从得发乎？治国欲乐安之，不得大贤事之，何从得一旦而理乎？善哉，天师之言也。然子已睹其微意矣。故金城九重，不如事一大贤也。是故古者圣贤，皆事明师以解忧患也。故圣贤悉有师法也。真人宜戒，凡事自爱，吉凶门户可睹乎。唯唯。戒真人一言。唯唯。人所求而得者，天以顺其所求，不负焉也，勿复临死而哭天泣地也。是名为自求而得之，反以罪天地，是名为大逆之人也，天不好也，地不嬉也，鬼神会不佑也。所冤者独当冤，求而不得者耳。夫万物各得其所求，何故自冤哉？真人熟思吾言，是实非也。吾之文不误也，大口口万不失一也。今天乃恶之疾之，故吾反覆道之，虽上已言，复戒真人於下也。吾乃故使其复重乐，下古之人深思之，美之念之，传之写之，以相示勿匿之也。天之戒书，乐见发扬，不欲见藏也。唯唯。行去。
　　右集难人死当见冤与不所求得与不合国安危学逢明师与不肖师。
　　太平经卷之九十竟
　　太平经卷之九十一
　　拘校三古文法第百三十二
　　请问天师之书，乃拘校天地开辟以来，前后贤圣之文，河雒图书神文之属，下及凡民之辞语，下及奴婢，远及夷狄，皆受其奇辞殊策，合以为一语，以明天道。曾不烦乎哉？不也。为其远烦而不通，故各就其为作求善太平之宅，於其所属邑乡，主备其远不能自致。故为其立宅道上，使其投异辞、善奇策殊方於其中也。因取中事傅持，往付於上有德之君，令其群臣臣共定案之，以类相求。上第一善者，去其邪辞，以为洞极之经，名为天洞极政事，乃后天地之病，且悉除去也，帝王之治，且壹大安也，承负万万世之灾厄会，且壹都去也。然后万物群神，且无一可言。，而不复上白人恶於上天也。故勑使其拘校之者，乃天使吾下言也。虽烦，安得不力为之乎？天下久书及人各言一，或言十数，而天下之疑事悉自解，亦无大烦也。但各居其处而言之，傅持付上耳。是名为天下集久集言而语，以通达天地之意，以通达天地之炁，以除帝王灾害，以利凡民及万物，莫不各得处其所者，乃后天地壹且大悦喜，病壹除，喜则佑帝王也，今使无事而长游也。愿问天地何故一时使天下人，共集辞策及古今神圣之文，以为洞极经乎？善哉，子之问。然天地有剧病乱，未尝得善理也。故教示人使集议，而共集出正语奇策，以除其病也。故使其大共集言事也。愿请问天地乱而有剧病，何不更生善圣人乎？
　　力复生后圣人，乃无益何也？噫，真人愚哉。吾闻前已有言矣。下贱暗之生，积愚固固，不能察察知之。真人尚乃言如此，俗人何以可晓乎？必且互置吾文而更大忿，天灾害反且更大起，而不可救。故天使子反覆问是也。欲使吾更口口具言耶？诺诺。吾亲见遣，为是事下，吾不敢有听匿而忿天也。行，真人明听，为子条诀解之，更以上下悉说道之，但安坐。唯唯。行，古今圣人有优劣，各长於一事，俱为天谈地语，而所作殊异。是故众圣前后出者，所为各异也。俱乐得天心地意，去恶而致善，而辞不尽同，壹合壹不，大类相似。故众圣不能悉知天地意，故天地常有剧病，而不悉除，复欲生圣人，会复如斯，天久悒悒。於是故遣吾下，具为其语，以告真人，所以告真人者，天上诸神言，天下有乐善欲称天心者，独有真人耳。故吾以辞情告於真人也，吾不同空语耳。真人自知之耶？唯唯。行，子已自知矣。行，所以拘校上古神文、中古神文、下古神文者，或上古神文未及言之，下古神文言之也。因以类相从相补，共成一善辞，故使集之也，乃后神书天地意可睹矣。真人知之耶？唯唯。行，子已解矣。行，上古圣人失之，中古圣人得之，中古圣人失之，下古圣人得之，下古圣人失之，上古圣人得之。以类相从，因以相补，共成一善圣辞矣。真人知之邪？唯唯。行，子可谓大解已。行，大圣或有短失之，中圣得之，中圣失之，小圣得之，因复以类相从，因而相补，共成一善圣辞矣。真人知之耶？唯唯。行，子已解矣。行，大贤以短失之，中贤得之，中贤失之，小贤得之，以类相从，因以相补，共成一善贤辞矣。真人知耶？唯唯。行，子已大解矣。行，帝王失之，臣子得之，臣子失之，庶民得之，以类相从，因以相补，共成一善辞矣。真人知之耶？唯唯。行，子已大解矣。行，上老失之，丁壮得之，丁壮失之，少者得之，以类相从，因以相补，共成一善辞矣。真人知之耶？唯唯。行，子已解矣。行，男子失之，女子得之，女子失之，奴婢夷狄得之，以类相从，因以相补，共成一善辞矣。真人知之耶？唯唯。行，子已知之矣。行，或上古文失之，中古文得之，或中古文失之，下古文得之，以类相从，因以相补，共成一善辞矣。真人知之耶？唯唯。行，子以大解矣。行，或上古人失之，中古人得之，中古人失之，下古人得之，以类相从，因以相补，共成一善辞矣。真人知之乎？唯唯。行，子已解矣。行，或上失之，而下得之，或下失之，而上得之，或上下失之，而中得之，或中失之，而上下得之，或天神文失之，反圣文得之，或圣文失之，反贤者文得之，或贤者文失之，而百姓文得之，或百姓文失之，而夷狄得之，或内失之，反外得之，或外失之，反内得之，会有失之者，会有得之也。故上下外内，尊卑远近，俱收其文与要语，而集其长短，以类相补，则俱矣。然后文书及辞言，壹都通具也。真人知之耶？唯唯。行之，子已知之矣。天地出生凡事，人民圣贤跂行万物之属，各有短长，各有所不及，各有所失，故所为所作各异不同，其大率要，俱欲乐得天地之心，而自安也。当时各自言所为是也，孔孔以为真真也，而俱反失天地之心，故常有余灾毒，或大或小，相流而不绝，是其明效也。故生承负之责，后生者病之日剧。真人知之耶？唯唯。行，子已解矣。故今天遣吾下，为上德道君更考文教，吾都合之。从神文圣贤辞，下及庶人奴婢夷狄，以类相从，合其辞语善者，以为洞极之经，名为皇天洞极政事之文也。乃后天地病壹悉除去也。真人知之耶？唯唯。可哉，可哉。行，真人已应晓事生，已知之矣。天已使子寿矣，及上真人矣。不敢不敢。子自行得之，非吾力也。子为善，天下无双，故天爱之也。不敢不敢，今愚生但无忿天而已，无敢可望也。不赚也。唯唯。请问合是众类以相从，愿闻其诀意。然善哉，子难问，天使之口口乎哉？诺。安坐，为子分别道之也。唯唯。行假令正，共说一甲字也，是一事也。正投众贤明前，是宜天下文书，众人之辞，各有言说，此一且无訾之文，无訾之言，取中善者，合众人心，第一解者集之，以相征明，而起合於人心者，即合於天地心矣。以何明之？愿闻其诀。然凡人之行也，考之於心，及众贤圣心而合，而俱言善是也，其应即合於天心矣。考之於心自疑者，考之於众贤圣心，下及小人心，而言非者即凶，天竟应之以凶也，是即其明征也。故集此说以为经，都合人心者是，不合人心者非也。子知之耶？唯唯。行，凡书文凡事，各自有本，按本共以众文人辞叶，共因而说之如此矣。俱合人心意者，即合神祇，不合人心意者，不合神只。善哉善哉，闻命矣。今真人何故言闻命乎？然行善正，则得天心而生，行恶失天心则凶死，此死生即命所属也，故言闻命也。善哉，真人言是也，吾无以加之也。是故天正其言与文则吉，不正其言与文则凶，是以吾教真人拘校之也。唯唯。然后太平上皇之气立出，延年立来，天文圣人之辞，尚乃有短长。故上皇之气见圄於邪辞误言，未尝得来也。故天地后开辟以来，未尝有上皇之气来助帝王治也。今天欲都开出之，故拘校文书也。有余一邪言，辄余一病，余一邪说误文，辄有余一病，余十十病，余百百病，余千千病，余万万病，随此余邪言邪文误辞为病。天地病之，故使人亦病之，人无病，即天无病也，人半病之，即天半病之，人悉大小有病，即天悉病之矣。故使人病者，乃乐觉之也，而不觉，故死无数也。愿闻以何以天病，邪言邪辞邪文而有病乎？噫，子反更冥冥暗愚，何哉？行，安坐，为真人说之。夫邪言邪文以说经道也，则乱道经书，道经乱则天文地理乱矣，天文地理乱则天地病矣。故使三光风雨四时五行，战斗无常，岁为其凶年，帝王为其愁苦，县官乱治，民愁恚饥寒，此非邪文邪言所病邪？如大用之，乃到于大乱不治也。子知耶？唯唯。夫邪文邪言误辞，以治国也，日日得乱。於是邪言邪辞误文，为耳所共欺，则国为之乱危，臣为之枉法而妄为，民为之困穷，共污天地之治乱。天官大怒，日教不绝也，人哭泣呼冤，亦不绝也。子知之耶？唯唯。邪言邪文误辞，以治家也，则父子夫妇乱，更相憎恶，而常斗辩不绝，遂为凶家。子知之耶？唯唯。可哉，见天师言，诚怖惶。愚生不深计，不知是恶致此也。真人独愚日久矣。夫俗人以为小事，而不去之，乃不知此邪言邪辞邪文，乃与天地为大怨也，是乃国家之大贼也，百姓之烈鬼也，宁可不一都投而力去之耶？是故天爱上德之君，恐其不觉悟，复彼是大灾，故遣吾下具言之。真人疾以文付之，使其疾思天意，可以自安，不者天怒会不绝也。故天不复使圣人语，会不能悉都除其病，故使天下人共壹言，俱壹集古文考之也。今天忿忿积恚，於是邪言邪文、单言孤佞辞也。今考是，真人欲知之，比若帝王愁恚，夷狄数来害人也。故发兵士万万往击之，病不怒也。怒者功赐多，不怒者帝王复考之，今考邪文如此矣。真人知之邪？唯唯。可畏乎，天下已正矣。真人可谓已知之矣。今急是孤辞，一人邪言邪文邪辞，天地今以是为大怨，是帝王大贼也。本治不安，悉乱於是也。故今断之，皆使集言集说集上书，定安事，乃天气旦壹悉得其所，邪言邪辞乃旦壹悉绝也，灭亡也。天从今以往，旦使人亦考之，神亦且行考之，但有日急，非有懈时也。真人知之耶？唯唯。愚生甚。子知，可无并见考。唯唯。愚生事事不及，有重谴过於天地，为天师忧念，谨已见此邪文邪辞，一人之言戒，今愿更见勑戒丁宁，是正文之所到至戒。善哉，书文已比言矣。子自若问之，何也？暗昧之人，固固心结，聪明犹不达，不重反覆见晓勑者，犹蒙蒙冥冥，复乱天师道，故敢不反复问之也。善哉，子言也。诺。安坐，为诸群真人具说之。夫正言正文正辞，乃是正天地之根，而安国家之宝器父母也，而天下凡人万物所受命也，故当力正之也。唯唯。愿闻正言正文正辞，为天地根，国家宝器，凡民万物所受命决意。噫，真人已比比受此语，吾文书中，悉病疾浮华邪言，子乃复重问之，何也？愚生而随俗，为愚积久，不知邪止所在，故不重见丁宁解之，殊不解也。然子欲知其审实也，俗人俱言善善，而共力行之，而灾殊不除去者，即不善之文，不善之言之乱也。俗人言此可耳，不能善也，而按行之，反与天相应，灾日除去者，即正文正言正辞也，内独与天相应，得天地心意之明征也。是故正言正文，乃见是正天地之心也。故言悉正，文悉正，辞悉正，而帝王按而行之，下及小民，莫不俱好行正。天地乃为大正，四时五行万物，一旦皆各得其正，日月三光守度，各得正也。国家大安无忧，乃到于神，负不老之方赐之，奇物善应悉出，奸猾妖恶悉？灭绝。凡民各得保其家，而竟其天年，万物悉得长老终，各以时也。是即正言正文正辞之为天地根，而国家宝器，父母民万物之命，大明效也。真人知之耶？唯唯。可哉，可哉。天地之根，国家宝器，命反在此。行，子可谓晓事之生，知之矣。是故天遣吾下，悉考正之也。天地开辟以来，行正言正文者，天地常为其大喜说，故常善。行邪言邪文者，天地常为其大怒不悦喜，故常凶不安，而多危亡也。俗人不知是为天地大病，而乱帝王治也。而下愚之士，反共巧工，下作篇记，习邪言邪文，以相高下，以欺其上，而污天正法，乱天正仪，是乃天之大怨，地之大咎也，而国家之大贼也。今乃得天怨地咎，国家贼，而日共行之，其治安得平哉？今天师责此邪言邪文，罪之何一重也？噫，真人其愚耶？今人而共以邪言邪文，共乱天地，天地乃为其常有病，是非天之怨咎耶？比若人常行病人害人，人亦怨咎之不耶？唯唯。是故为天怨地咎明白矣。今邪言邪文邪辞，乃已共欺其上，危国家，其治常失天心，其年命不增，为之绝者，前后非一人坐之，是非国家之大贱耶？诸真人知之不？唯唯。下古人多愚，或有见天文，反言不若此言，是纯复国贼之长也，天地之大怨咎也，民之大害，万物之烈鬼物也。德君慎毋用其言也，用其言者，天怨不正，当为身深计远虑，思其患害，以长自安。天乃与德君独厚，故为其制作，可以自安而保国者也。真人知之耶？唯唯。行，子已大觉矣。自慎自慎，天威不可犯也。唯唯。戒真人一言，自是之后，德君详察思天教天文，为得下吏民三道所共集上书文，到八月拘校之，分处为三部。始校书者，於君之东，已一通，传校於君之南，已再通，传校於君之西，已三通，传校者弃去，於君之北。校者各异处，不得相时也，何乎？愿闻之。然相睹复有奸，有可弊不实，复为欺如是，复忿天地为怨咎，为国之大贼。天地恶人，使帝王治乱，故异其处，使三校之，当共实核之也。以解天心，以安王者治也。何必始校於君之东？东者，天气有心而仁也。校源事者，当用心详务力仁，以称天地，而念欲安帝王也，故於东也。仁者以行，当明察之，故传於君之阳也。已明察，当以义断除之。有功者因记有功，无功者使记无功，以为行状。己者藏於君之北，幽室而置之，以是知天下人行，知善恶勿去也。故德君按行，是名为大神人，悉坐知天下之心，凡变异之动静也，真人知耶？可哉，可哉。子知畏天谈，子长活矣。唯唯。是故自是之后，长吏不复言行状，行状见於是，因以此为行状。故德君乃安枕而卧，无忧也。予知之耶？唯唯。天戒校书，脱一事者，笞三十，十事者，笞三百，百事者，笞三千。德君使退之，勿复仕也。此人乃轻忽事，是天怨地咎，国之大贼。夫怨咎与贼，不可与久共事，必且忿天地，故当疾去之。善哉善哉。戒真人大要，吾书文道，所以从上到下无穷也。悉爱正言正辞正文者，吾乃深受天勑而下也。诚知天爱是正言正文正辞，所以大疾是邪言邪辞邪文者，正知天地大怨咎之，以是勑吾，使吾下校，去是怨咎与贼，以安有道德之国，以长解天地开辟已来承负之谪，使害一悉去得休，使正气悉得前治也。然后六方极八远皇天平气，悉一旦自来。子知之耶？唯唯。是故吾文者，纯天语，不失殊分也。天疾是邪文，故吾疾之也，天爱是正文，故吾爱之也。故吾之为道，悉守本而戒中，而弃末。天守本，故吾守本也，天戒中，故吾戒中也，天弃末，故吾弃末也。吾之为文也，乃与天地同身，同心同意，同分同理，同好同恶，同道同路。故令德君按用之，无一误也。万万岁不可去，但有日章明，无有冥冥时也。但有日理，无有乱时也。但有日善，无有恶时也。但有日吉，无有凶时也。故号为天之洞极正道，乃与天地心相抱。故得其上诀者，可老寿，得其中诀者，为国辅，得其下诀者，可以常自安。行，吾语辞小竟，疑者乃复来问之。唯唯。请问无故脱误事一，正笞三十乎？善哉，子问也。天使子言耶？然夫数者，起於一，十而终，是误脱一事，即其问一之本也。脱误不实复为欺，则复为天怨地咎，国家之大贼也。笞十者，以谢於地，笞十者，以谢於帝王，天地人各十，合这为三十也。笞此以谢过，以解天怨地咎，帝王之贼也。乃天地喜悦，神祇战怒也。本天地所以常乱而战怒者，本由考实文书，人言不详多误，故生此流灾承负之厄也。今复不详，旦复如此，故当笞之也，不以故人也，乃以正事也。今已集议，实核口口，乃右上之，尚复集实核口口，乃右下之，则名为上下，已俱实矣。如独下口口，上不实，固固无益也。如独上口口，下不实，亦无益也。上下俱为实，乃天气平也。下实上不实，为上冤下，下复自冤，力为善无益，天怒复发矣。如上实下不实，为下冤上，地怒复发矣。上下尽已实，帝王不以意平理之，则四时五行六亲之神吏，六宗之气，中和战怒，凶气复发矣。虽力使三道行文书，正天下之言及文，而自不力，平之无益也。故吾乃承天心，为上皇德君作化，不敢失天心也。故悉拘天法，以天地象为经，随阳为正，顺四时五行为令，万世不易也。子知之耶？唯唯。愚生谨以觉矣，甚畏天法。子知畏之，已长吉矣。戒真人一大要言也。夫拘校文书法，毋但言其神文，如其书文，言如此以为真也，是名为聋文也。言事独无本柄耶？何以言如此哉？不禁其有也。但问其言之意，当得其意，乃事可明也。如不说其意，以何能得知之乎哉？故当问其解决意，不者不可用也，名为聋治。子欲乐知其意，比若人语必有本，当有可由而起，不可但言东公言以立事也。夫人证立事者，悉有本，安得但空设伪空言乎？故赤凡事者，、皆当以其实有据，乃可立事也。子欲得知其大效明征，比若吾为德君化法，皆以试立应，为效言也。行之而不应，即伪言也，行之而不应，即为天也。夫实说文与言矣，比若此矣。安得空立征而言，其文言而无说乎？愚人或反有拘，何各神文言如是也，但可以解难拒穷之辞耳。夫神文何雄，或独有意，但传言其文，不居一卷也。独自传，遥相说，人不深得其诀意，反但以拒难救穷，言东久言，以是自明，实非也。皆为失说意。令至道德辞不得通达者，悉坐是。子知之乎？唯唯。愚生谨已觉矣。然子如此而不觉，则遂迷矣。是故按吾书，考文及人辞者，皆竟问其意，何以得其说者，以类聚之。乃后天下之文及辞言，且一穷竟，天道法可睹矣，善恶之辞得通矣。善哉善哉。行，吾之道见於此，真人自上下思之思之，悉更相征明，则无不解矣。天下之事，无不毕矣，大道得矣，天地悦矣，德君长安矣。天下俱同口，皆日善哉，无复言天治，乃复得天地心意，故曰安。举事得凡人之心，故天下无复言。真人知之耶？唯唯。行，辞小异有疑，复来问。唯唯。
　　右天怨地咎国之害征立洞极经文。
　　太平经卷之九十一竟
　　太平经卷之九十二
　　三光蚀诀第一百三十三
　　请问天之三光，何故时蚀邪？善哉，子之所问。是天地之大怨，天地战斗不知，其验见效於日月星辰。然亦可蚀，亦可不蚀，咎在阴阳气战斗。何故战斗乎？阴阳相奸，递诤胜负。夫阴与阳，本当更相利佑，共为和气，而反战斗，悉过在此不和调。如使和调不蚀，亦当不蚀邪？然大洞上古最善之时，常不蚀，后生弥弥，共失天地意，遂使阴阳稍稍不相爱，故至於战斗。子以吾言不然也，子使德君案行吾文，尽得其意，战斗且止，小得其意小止，半得其意半止。如不力行，固困耳。请问：夫日月蚀，以何时运相逢邪？噫，子其愚哉。真人正复更发天怒，今真人以何知为时运邪？愚生见其同处也。冥冥哉，子之心也，其暗冥何剧也。审若子言，运相逢也。何故於一年之间，日月蚀无解矣？或连岁不蚀，运何以然？帝王多行道德，日月为之不蚀，星辰不乱，其运何以然哉？又天性阴阳同处，本当相爱，何反相害耶？又阴阳本当转相生，转相成功，何反相贼害哉？是子之愚也。子欲、知其实，比若人矣。人常相厚，久不相睹，一相得逢遇大喜，则更相佑利，相誉相明，及其素相与不比也，卒相逢便战斗，大不比斗死而已，小不比小斗。可骇哉，可骇哉。愚生已解矣。请问：今日乃太阳，火之精神也，月乃太阴，水之精神也。今水火不同处，自相遭逢则相灭。何谓也，不比邪？善哉，子言得其意。然水火各以其道，守其行，皆相得，乃立功成事，比若五行不可无一也，皆转相生成。子欲知其实也，比若五藏，居人腹中，同一处。心乃火也，肾乃水也，岂可为同处，而日相与战斗相蚀邪？子宁解知不乎？唯唯。愚生已觉矣。是故和平气至，三光不复战斗蚀也。三光不相蚀，乃后始可言得天地之心矣，以是为证。故欲自知优劣，行道德，未俱观此天证，而聚众文，言同处相蚀。是者但记同爱之文，未深得之意也。正使有神文言，天乃未深见其情实也。子知之耶？唯唯。行，子已觉矣。吾文出之后，帝王德君思此天意，勿忘此言，此言所以致得天心之文也。如得天意，命乃长全也。不得天意，乱命门也。行而不称天心，亦大患也。初上古以来，众圣帝王以此为戒，深记吾言，结於胸心，乃微言可见，道可得也。以付上德之君，以救三光之斗蚀也。唯唯。行去，辞小竟，疑复来问之。唯唯。
　　万二千国始火始气诀第一百三十四
　　请问：天下共日月、共斗极，一大部乃万二千国，中部八十一域，分为小部，各一国。德优者张地万二千里，其次张地广从万里，其次九千里，其次八千里，其次七千里，其次六千里，其次五千里，其次四千里，其次三千里，其次二千里，其次千里。其次五百里，其次百里。此乃平平之土德，优劣之所张保也。德劣者，乃或无一平之土，悉有病变，令一国日月战蚀，万二千国中，宁尽蚀不？斗极不明，万二千国，宁尽不明不乎？善哉深邪，远邪眇邪，子所问也。何故正问此变？今怪一国有变，万二千国何誉，当复有变者邪？怪之不及天师问，恐终古无以知之，故问之也。善哉，子之所疑，可谓入道矣。一国有变，独一国日不明，名为蚀。比近之国，亦遥睹之，其四远之国，固不蚀也。斗极凡星不明，独失其天意者不明，其四远固不蚀。今请问：於何障隐，而独不明邪？噫，子固童蒙未开也，类俗人哉。今是天与地相去积远，是其失道无德之国，下邪气共上蔽隐天，三光各以其类上行，使其不明。比若雾中之处，其三光独不明，无雾之处固大明也。子欲重知之，阴处独不见月蚀，阳处独见日蚀，子欲重知其审实，比若今年太岁在子，有德之国独乐岁，无德之国独凶年。今是俱共一国一岁，共一年而其吉凶异。比若人俱共一天一地，其安危处，异俗不同。子知之邪？唯唯。善哉善哉。今是日月运照，万二千国俱共之，而其明与不明者，处异也。有道德之国，其治清白，静而无邪，故其三光独大明也，乃下邪阴气不得上蔽之也。不明者，咎在下共欺上，邪气俱上蔽其上也。无道之国，其治污浊，多奸邪，自蔽隐，故其三光不明矣。子欲重知其审，比若翕目视日，与张目视日，比若善张目视日，与蒙薄帛视日，正此也。宁解不邪？唯唯。可骇哉，可骇哉。子知骇是，则得长生矣。唯唯。其且凶衰之国，三光尽不明。比若盲人，而独不睹三光明，三光自若，以其人盲独不见之矣。比若年盛者，独睹三光明，年老者独不睹三光明，是其盛衰之效也。悉宁解邪？唯唯。行去矣。请问：一绝诀说何等也？今不审知一者，何等也？噫，真人守文极多，何故为疑此邪？今眩冥也。子知守一，万事毕，子何问眇哉？宜思其言。唯唯。一者，心也，意也，志也。念此一身中之神也。凡天下之事，尽是所成也。自古到今，贤圣之化，尽以是成器名，以其早知，学其心意，志念善也，守善业也。愚者尽凶是也，以其守学之以恶业也。天地之性，蚑行万物悉然，故在师学之寿可得也，在学何道，天地可按也。聚众人亿万，不若事一贤也。众愚亿万，但可疾凶败耳。审能守一贤身，何害有身者。不能还自镜照，见念反还镜身。志念远即身疾，衰枯落务，志念近则身有泽。凡志念所成众多，不豫记之，天下之事悉是也。子知之邪？唯唯。请问旱冻尽死，民困饥寒而烈而死，何杀也？此者皇天太阳之杀也，六阳俱恨，因能为害也。何谓邪？愿闻之。然六万洞极，其中大刚，俱恨人久为乱，恶之故杀。其害於人，何哉？无有名字也。但逢其承负之极，天怒发，不道人善与恶也，遭逢者即大凶矣。子欲知其实，比若人矣。人大忿忿怒，乃忿甲善人，不避之，反贼害乙丙丁。今乙丙丁何过邪？而逢人怒发，天之怒发亦如此矣。故承负之责最剧，故使人死，善恶不复分别也。大咎在此。故吾书应天教，今欲一断饱承负责也。天其为过深重，多害无罪人，天甚忧之。故教吾勑真人，以书付上德之君，令恶邪佞伪人断绝，而天道理。子知之邪？唯唯。愿请问天地开辟以来，人或烈病而死尽，或水而死尽，或兵而死尽，愿闻其意，何所犯坐哉？将悉天地之际会邪？承负之厄耶？然古今之文，多说为天地阴阳之会，非也，是皆承负厄也。天气中和气怒，神灵战斗，烈病而死者，天伐除之。水而死者，地伐除之。兵而死者，人伐除也。愿闻烈病而死者，何故为天杀？天者为神，主神灵之长也，故使精神鬼杀人。地者，阴之卑，水者，阴之剧者也。属地阴者，主怀妊凡物，怀妊而伤者，必为血，血者水之类也。怀妊而伤者，必怒不悦，更以其血行污伤人。水者，乃地之血脉也，地之阴也。阴者卑怒，必以其身行战斗杀人。比若臣往捕贼，必以其身行补取之也。不得若君，但居其处而言也。中和者人，主之四时五行共治焉。人当调和而行之，人失道不能顺，忿之，故四时逆气，五行战斗，故使人自相攻击也。此者皆天地中和忿忿不悦，积久有病悒悒，故致此。善哉，向不力问，无从知之也。愿闻此悉承负之厄，乃忿三气，其不承负之时，人死云何哉？然人生有终，上下中各竟其天年，或有得真道，因能得度世去者，是人乃无承负之过，自然之术也。子知之耶？唯唯。行，子晓哉，乃一旦而相随死者，皆非命也。是乃天地中和、四时五行，战怒伏杀效也。善哉善哉。向不及天师问，无缘知是也。故天地开辟以来，常有此厄也，人皆不得知之。今甚病之忧之，人多无罪而死，上感天，天故遣吾下，为其具言，已行吾天文之后，人民万物且各以其寿命死，无复并死之会也。善哉善哉。后生各得其命矣，真人知之邪？唯唯。请问：即非天道时运周而死，何故常以天地际会而乱哉？五行际会而战邪？五帝之神历竟而穷困邪？噫，善哉，真人之难也。今天且使子问邪？其投辞乃入天谶，其何一要诀哉？吾甚嬉之。今是真若子言，今为子具条解之。今诸真人远来，为天地具问事，乃为天地开辟以来帝王问疑，宜安坐，听吾辞。唯唯。然夫天之为法，人民万物之为数也。比若四时之气，但当更相生成，相传而去。比若人生，少者后当老长，更迭相传而去。不当乃道斗战，因绝灭世类也。所以道战，水旱疠病死尽者，人主由先王先人独积，稍失道心意，积久至是际会，即自不而自度，因而灭尽矣，既灭尽，无余种类。夫天地人三统，相须而立，相形而成。比若人有头足腹身，一统凶灭，三统反俱毁败。若人无头足腹，有一亡者，便三凶矣。故人大道大毁败，天地三统灭亡，更冥冥愦愦，万物因而亡矣。夫物尽，又不能卒生也。由是失几何，灭绝几何，更起或即复，或大久大败，久乃能复也，故小毁则疾复也。子欲重知其审实，令后世德君察察，知天地冤不之大效。比若家人治生，有畜积多者，虽邂逅逢承负凶年不收也，固固而自存。大多畜积之家，虽连年遭恶岁，犹常活。小有畜积之家，遭连年不收，饿而死尽。常贫之家，遭一年凶，便尽死，不而自度出也，困而无世。天道有格法，运非际会也。比若夏秋当力收，冬春当坐食成事，夏秋不善力收，冬春当饿死灭尽。古者圣人天书，因此共记为际会也。真人欲知之如此矣。今太平气至，当常平，不当复道际会死亡者也。夫天命帝王治，故觉德君。凡民为其道事，要使一睹觉知如此矣。向使先生凡民人，常守要道与要德，虽遭际会，不死亡也。夫天命帝王治国之法，以有道德为大富，无道德为大贫困。名为无道无德者，恐不能安天地而失之也。先生稍稍共废绝道德，积久复久，乃至於更相承负，后生者被其冤毒灾剧，悉应无道而治。至於运会灭绝，不能自出，大咎在此，子知之邪？唯唯。可骇哉，可骇哉。行，复更晓真人一语。夫道德与人，正天之心也。比若人有心矣，人心善守道，则常与吉，人心恶不守道，则常衰凶矣。心神去则死亡矣。是故要道与德绝，人死亡，天地亦乱毁矣。故道使天地人，本同忧同事，故能迭相生成也。如不得同忧同事，不肯迭相生成也。相忧相利也，故道德连之，使同命。是故天地睹人有道德为善，则大喜，见人为恶，则大怒忿忿。真人岂解邪？唯唯。可骇哉，愚生甚畏之。子知畏之，则可长生无凶矣。不知畏之，则天已易去子矣。宜重慎之。唯唯。行，复重晓真人一解。今是吉凶之行，比若道德礼义与刑罚矣。人而守其道德礼义，则刑罚不起矣，失其道德礼义，则刑罚兴起矣。故守善道者，凶路自绝，不教其去而自去，守凶道者言路自绝。此犹若日出而星逃，星出而日入，不失铢分。善哉善哉。今晓真人一大诀言也。今世人积愚暗甚剧，传相告语，言时运周，有吉凶，如此言，为善复何益邪？为恶何伤乎哉？乃时运自然，力行善复何功邪？而吉者，圣人常承天心，教人为善，正是也。言时运而反，共乱天道者，是辞也，使天地常不悦喜，实人行致之，反言天时运自恶，不肯自言恶，反意天地为恶。比若人家不孝恶子，不肯自言恶，反言父母恶，此之谓也。故天常苦，忿忿悒悒，因是运会者杀之斗之，乐易其世类也。向不但当相随老者去，少者长，各以其年命穷变化，比若天地开辟以来，人形变化不同是也。善哉，愚生以一大解於是，古今人形虽异而气同。子欲重知其审，比若四时气，五行位，虽不同受，内同气转相生成，犹若人头足不相似，内反合成一人也。善哉善哉。今复重晓真人一言。天积疾，人为恶，反常言时运凶。上皇气至，当助德君治，恐时人行不改易，为恶行以乱正气，毁天宝，故遣吾下，为德君出文，以晓众人，使共常按吾文为行，不复共愁天地而不犯天禁。自是之后，行吾天文，使神助德君治。犯者诛之，人不诛之，神且诛之。子知邪？唯唯，不敢犯也。行，辞小小竟。凡书自思其要。唯唯。请问天师，万二千国之策符各异意，皆当於何置之，各随其国俗宜，以何为始？以斗极东南火气起。愿闻其意诀何也？火者阳也，其符今主天心。和者主施，开者主通，明者主理凡事。火者为心，心者主神，和者可为化首，万事将兴，从心起。心者主正事，倚仁而明，复有神光。万二千国殊策一通，以为文书上章，天气且自随而流行，真人自励兴之。子勿逆之，子丧，乃天乐出书，故使吾言。子乃不信吾言也，求信於子之身也。子行之而灾日除，是天乐行之喜也，故灾除也。子不行而多疾灾，是天忿忿悒悒，子留难其道也。火凶，勿问於人，取效於此，明於日月。天意所欲为，子不可不慎也。不行不顺，令使人心乱也。真人慎之。唯唯。行，复诫真人一言。天不欲行，子独行之，且病之。吾文以此为信，自是之后，亦皆然。文已复重，不复多言益文，使道难知。唯唯。行，重复诫子一言。此灾病非一世人过也，其所从来久远，勿反卒害之，但当行天道、以消亡之耳。如是者，所谓得天心意矣。不如吾文言，复枉急其刑罚，灾日多，天不悦喜。真人知之邪？唯唯。
　　火气正神道诀第一百三十五
　　请问：古者火行同尝太平，而不正神道，今天师独使令火行正神道，何也？善哉，子之问也。是故百人百意，千人千意，万人万意，用策不同、各殊异，故多不得天心意。真人言是也。今乃火气最盛，上皇气至，乃凡陪。古者火行太平之气后，天地开辟以来，未尝有也。夫火气盛者必正神道，何也？愿闻其意。然夫火者，乃是天之心也。心主神，心正则神当明。故天使吾下理神道也。夫神道已自神，何必当理之邪？善哉，子之言。夫神乃天之正吏也，今邪神多，则正神不得其处，天神道内独大乱，俱失其居。今天气不调，帝王为之愁苦，而人又不得知其要意。子欲乐知其口口也，此比若人矣。今邪人多居位，共乱帝王之治。今使正人不得其处，天地为其邪气失正。夫邪多则共害正，正多则共禁止邪，此二者天地自然之术也。子知之邪？故令太阳最盛，未尝有也。阳者称神，故天为神。阴者称邪，故奸气常以阴中往来，不敢正昼行，奸而正昼行，为名阴乘阳路，病而昼作，名为阴盛兴，为阳失其道，君衰间为是久矣。故天道吾正神道也，令使不敢复为也。子知之耶？唯唯。善哉善哉。
　　洞极上平气无虫重复字诀第一百三十六
　　请问：洞极上平气至，无不治，故天师乃考疽疥虫食人也。今独以此验之邪？其余虫云何哉？善哉，真人今旦问事也。天疾是教子问此邪？天甚疾人为恶，猾吏民背天逆地，共欺其上，独阴伏为奸积久，如虫食人也。天毒恶之，故使子反覆问之。然虫食人，所谓虫而治人也，其为灾最甚剧，逆气乱正者也。今皇平气至，不宜有此应。真人付德君，欲知道洞洽，未令民间悉移虫主名，大小为害之属，何也？谓疽疠伤疥，尽从腹中三虫之属，皆移主名。其移大多者，固固下多虫治人。此虫无者，下无虫治人。此少者，少虫治人。善哉，小生愚暗，睹此以为天性也，故反应治邪？子其愚，何一剧痛也。夫天地之性，人为贵，虫为至贱，反乃俱食人，是为反正，象贱人无道，以虫食人。故天深见其象，故使贤圣策之，改其正也。凡灾异各以类见，故古者圣贤得知之。若不以类目，不可思策也。所以逃匿於内者，象下共为奸，而不敢见於外。外者阳也，阳者天也，君也，天正帝王也。故虫逃於内而窃食人，象无功之臣逃於内，而窃蚕食人也。可骇哉，愚生甚畏之。子知畏天，固是也，若不畏天，早已死矣。真人慎之。唯唯。是故古者为治，神者致真神为治，鬼者致鬼为治，物者致物为治，虫者治虫为治，何畏也？愿闻之。然神者动作，与天合心，与神同意，故神者天之使也，天爱之。鬼者动作，避逃人所，鬼倚阴中，窃隐语似鬼，故致鬼物者动作，共欺其上，猾若物，故致物。虫者动作，价利人，共价利其上，其用意杂，若故致虫。天天变相应，悉如此矣。太平德君，得天下上书文，悉源其灾异意以报之，其正如神哉。善哉善哉。灾气已究洽矣。子何以知之？见天师之正，以知无复逃虫食人，故洽矣。子可谓知道意邪。请问：重复之字何所主？主导正。导正开神，为思之也。端及入室，以为保券，其为之云何？岂可闻邪。然易知而微密，此辞轻而重，不可妄传也。精者吞之，谓之神也，不精者吞之，谓之不神也。不精吞之，谓之妄言也。故道者传其人乃行，凡事者得其人乃明，非其人谓之为妄行，过还反入其人身。真人知之邪？唯唯，不敢妄行，诚归付其人。如是者为子言之。以丹为字，以上第一，次下行将告人，必使沐浴端精，北面西面、南面东面告之，使其严以善酒，如清水已饮，随思其字，终古以为事身。且日向正平善气至，病为其除去，面目益润泽，或见其字，随病所居而思之，名为还精养形。或无病人为之，日益安静。或身有强邪鬼物，反且变争，虽忿争自若，力思勿感也，久久且服去矣。自是之后，天乐人为正直，以他文为之，天神亦助下之，随人意往来。上士见人吞字，归思亦然，当一吞字皆能教。故曰天道一旦而行。吾之为道，不效辞语，效立与天道响相应和，以是为神，真人慎之。既开天神道，归于德君，付于贤良，人立自正，有益於上政明矣。德君明师告之，以威为严，所告悉愈为有，所睹见神灵，慎勿道之。上士因是乃至度世，中士至於无为，下士至於平平。人所得各有厚薄，天神随符书而命之，故言勿传，其所思不可得不同也。不同故不可相语也。信哉易哉，其为道也。要哉约哉，其为志寿也。因而学之，其人将自顺也。将自善，有神明，转其心意，使其悦也。或今日吞吾字，后皆能以他文教，教十十百百而相应，其为道须臾之间，乃周流八方六合之间，精神随而行治病。故自是之后，天下人毕早正易其行，皆乐真文，不复为邪伪也。真人欲乐安天地道，使疾正，最以三道行书为前。愿闻为前言。善哉，子之问事。愚者难正，自若乱人治，令德君愁。故投行书於前，令使上下大小，自相拾正，其俗人无孤言辨士之害。善哉善哉，愿闻三道行书文，何但使一通集行书而上，必使有前后文书众多。善哉善哉。子之言，中天心意，所以使有前后难问者，欲使俗人深自知过也。独言之大病也，不见孤辞单文之恶，则无以见集行书之善，不传其误，分别其大失，皆解人心，乃后且可救也。心不解，不如其所行，久大误也。人心觉则易正。凡吾为文，皆如此矣，非独是也。子知之邪？唯唯。行，子已晓矣。真人慎事，书文已足，无轻数句问，欲不为子说之，恐恨子意，欲复为子道之。今道大文，又天道不可句极，得其意，天大喜，不得其意，逆天道，反与天为咎，不敢复数言也。行去。
　　右大集难问天地毁起日月星蚀人烈死万二千国策符字开神诀。
　　太平经卷之九十二竟
　　太平经卷之九十三
　　方药厌固相治诀第一百三十七
　　今愚生得天师文书，拘校诸文及方书，归居闲处，分别惟思其要意，有疑不能解，愿请问一事。言之。今天师拘校诸方言，十十治愈者，方使天神治之也；十九治愈者，方使地神治之；十八治愈者，方使人精神治之。过此以下者，不可用也。愚生以为，但得其厌固可畏者，能相治也，不得其厌固者，不能相治也。善哉，真人言也，得其难意。然夫凡洞无极之表裹，目所见，耳所闻，蠕动之属，悉天所生也。天不生之，无此也。因而各自有神长，命各属焉。比若六畜，命属人也，死生但在人耳，人即是六畜之司命神也。是万二千物，悉皆受天地统而行，一物不具，即天统有不足者，因使其更相治服也。因复各使有尊卑君长，故天道悉能相治制也。得其所畏，而十十者治愈者，即是其命所属天也。真人知之邪？唯唯。行，子已知之矣。请问一疑，甚不谦顺，岂不言哉。平行勿讳。今若盗贼劫人者，同服人耳，岂可以为天命君长邪？善哉，子之难也。夫盗贼劫人者，但以无义，妄於枉服人耳，不得常服久也。一过服人，即有重罪，长吏遂之不止也。子何以言是为天命乎？今若王者治服人，岂当见逐索邪？凡人生以王者为君长，为命也。真人亦宁解不？今已大解。善哉善哉。行，学者精之，亦无妄难问也，天且非人也。唯唯。有过有过不也。敬慎之，勿但若俗夫之人，欲言便语也。唯唯。今愚生每语有剧过，不言又无缘得知之。今欲复有可问，不敢卒言。平行。今独万物各有君长，天地亦有君长邪？噫，子难问何一深妙远剧也。今自知所问不谦，不及天师问之，会遂不得知之也。然天者以中极最高者为君长，地以昆仑墟为君长，日以王日为君长，月以大月为君长，星以中极一星为君长，众山以五岳为君长，五岳以中极下泰山为君长，百川以江海为君长，有甲者以神龟为君长，有鳞之属以龙为君长，飞有翼之属以凤凰为君长，兽有毛者以麒麟为君长，裸虫者以人为君长，人以帝王为君长。天下若此者积众多，不可胜记，才为真人举其纲，见其始，子岂解邪？唯唯。宜自深思其意，亦不可尽记也，难为财用。唯唯。今故言蚑行有知之属，方在其身者，不待而成事者，无妄杀伤，何乎？主恐忿其君长也。今天太平气至，当与有德君并力治，无妄伤害，则乱太平之气，令治愦愦。今小物安能感动天，使其治乱愦愦乎？噫，子自若愚蒙，未大解也。今是各自有君长，若远方四境之下贱小人，极最帝王之下极，蝼蚁恶人也，无可比数。人无故共贼伤此百数十人，其家自冤枉，上书帝王，帝王闻之即大怒，下令以章考问之，纷纷州郡县以为大事，因而坐之危亡者，非一人也。子知之邪？可骇哉，可骇哉。行，子知大骇，乃且长生矣。唯唯。是故古者圣王，知天法象格明，故不敢妄用刑也，乃深思远虑之极也。故其治常平，不用筋力而得天心者，以其重慎之也。今先王小小失之，承负之后，各有得失，故治难平也。子知之邪？唯唯。今太平气至，天爱有德之君，故具为陈戒也，难其犯之也。以吾文归上德之君，自使思其恶意。唯唯。
　　右集难方药命所属物各自有君长。
　　阳尊阴卑诀第一百三十八
　　愿问阳何从独得尊而贵，阴独名卑而贱哉？善乎，子之难也，几睹道德意。阳所以独名尊而贵者，守本常盈满而有实也。阴所以独名卑且贱者，以其虚空而无实也，故见恶见贱也。愚生受天命劣少无知，蔽暗难开，愿天师具为分解其意。子学何不具睹天道意，何哉？真人尚乃不解，俗人冥冥固是也。然夫天名阴阳男女者，本元气之所始起，阴阳之门户也。人所受命生处，是其本也。故男所以受命者，盈满而有余，其下左右，尚各有一实。上者盈满而有余，尚常施与，下阴有余积聚，而常有实。上施者，应太阳天行也，无不能生，无不能成。下有积聚，应太阴，应地而有文理，应阡陌。左实者应人，右实者应万物。实者，核实也，则仁好施，又有核实也。故阳得称尊而贵也。子知之耶？唯唯。阴为女，所以卑而贱者，其所受命处，户空而虚，无盈余，又无实，故见卑且贱也。本名为阴阳男女者，此二事也。其一身上下，既尽无名者也，本名阴阳，以此二事分别之也。念女之头目面耳支体，俱与男等耳，其好善尚乃或好於男子，而反卑贱者，此也。男子其头面肢体、其好善不及女也，而名尊且责者，正以此也。善哉善哉。然子可谓已觉知之矣。是故天道重本守始，是以圣人睹天法象明，故当反本守元，正字考文，以解迷惑也。故能使天地长安，国家乐也。故守本而有实，好施与者为善人。本空虚无实核，常不足而反好求者，为恶人为贱人，此之谓也。今愿诀问一疑。行言之。令女见怀妊实，如天师言无实，何也？噫，子内空虚，略类似无道之人，但天见子勉勉一心，故使子来问事耳。今女之妊子，阴本空虚，但阳往施化实於阴中，而阴卑贱畏阳，顺而养之，不敢去也。阳乃天也，君也；阴乃地也，臣也。故重尊敬阳之施，因而养之，而不敢去也。子欲知其实，比若君王有客托於小家，小家养之不敢去也，客亦遂得肥巨成人，口口正此也。今俗者言阳生阴成，但阴随而养成阳实也。吾书中同，多以养说之，如此矣。吾见真人欲乐得知真道之核，天之至要意，故为子要言之耳。子知之邪？唯唯。行，子已觉矣。今愿问：独人有男女，可以分别阴阳实邪？天地万物尽然邪？噫，子自若痴迷不解。善哉，真人之难问也。然天地之性，万物尽然，吾为子说一事，已上洞下达。子自若言不口口，行，更开两耳听，勿失铢分也。唯唯。行，然阳在外之时，凡物尽上，怀妊於上枝叶之间，时天阳气在外，未还反下根也，故皆实於表也，蚑行众生、人民积聚亦於外。及阳气还反内在地中也，万物之属上悉空无实，尽下怀妊实，於下地中养根叶，蚑行人民亦入实，积聚於内。此即皇天证明阳实核之大明效也。是故执阳道者有实核，守阴道者天实核。故古者圣人治，常象天，不敢象地也。愿闻之，何谓为象天乎？象天者，聚仁贤明儒、道术圣智，此者名为象天也。聚财货、小人不肖、无知文章，名为象地也。善哉善哉，愿闻此仁贤明儒、道术圣智，何以象天？天者，仁贤明儒、道术圣智也。又天者能乘气而飞，此六人其上才，而志真道不懈者，亦乃至於能乘气而飞，故属天象天也。是以古者圣人，独深知皇天意，故不敢失之也。愿闻此聚财货、小人不肖，何以象地乎？然夫财者，会下财成涂，涂化成粪，粪化成土。夫小人愚不肖者，会聋暗不知道术，入凶门户，会当早居地下。若令不葬，久则为天地之害甚深，与之为治，则共乱天文地理，五行日战乎，四时失纪，三光少明，天地恶之，百神不爱之矣。无益於分理，当早终死，如此财矣。真人知之邪？唯唯，可骇哉，可骇哉。子知骇者，可谓将长存矣。不知早骇，与天地为重咎。愚生甚畏之。子知畏此天法，天且活子，如不敬畏之，与生同理。夫吉凶本非天也过也，人自求得之耳。子知之邪？唯唯。行去，去戒之。唯唯。
　　右集难男女本所以得尊卑阴阳实核君子小人诀。
　　国不可胜数诀第一百三十九
　　请问一事。平道之。愿闻天下凡有几国？深哉妙哉，子所问也。然中部有八十一域，次其外复一周，天下有万国，乃远出到洞虚无表，合三部为万二千国。何故乃有万二千国乎？天数始起於一，终於十，十而相乘，天道到於五而反，故适万国也。其二千国者，应阴阳更数，比若数十而终也。岁月数独十二也，尚五岁再闰在其中也。此应天地之更起，在天天洞虚之表裹，应为天地并数，故十二月反并为一岁，尚从闰其中。此十二月者，乃元气幽冥，阴阳更建始之数也。比若万物终死於亥，乾因建初立位，於天门始凝核，於亥怀妊，於壬成形。初九於子，日始还；九二於丑，而阴阳运；九三於寅，天地人万物，俱欲背阴向阳，窥於寅。故万物始布根於东北，见头於寅。物之大者，以木为长也。故寅为始生木，甲最为木之初也。故万物见於甲寅，终死於癸亥。故木也，乃受命生於元气太阴水中，故以甲子为初始。天道变数，因五相乘而周，故五千加十二支字，适六十癸亥，为数终也。真人知之邪？唯唯。未得其意也。今眩冥行，子思之久久，自得其意。行，子思之。今真人恒何故问天下有几国哉？愚生受天师书，言可以报天地重功，疗天地病，而为有德帝王除天地立事以来流灾厄会。今以天师文书道一，付一有德之国。今一国之原，虽其君有德万万人者，安能乃并解阴阳无极、天地之灾乎？乃周流遍治天地之表裹，绝洞虚洞远无极之天地病乎？噫，善哉。天乃使子问是邪？咄咄，可骇哉。咄咄，可骇哉。吾欲不言也，今恐得大适死，过不除於子也，真人何以乃知问是乎？愚生得天师教勑者，归别处思惟其意，各有不解者，故问之也。今子解一国有德之君而已，何故为问之乎？今以天师文，但解一有德之君国之灾，名为但疗治一国耳，安能乃疗治天地病，而报皇天重功乎哉？善哉，子之言也，吾无以加子言也。真人试说其意。然今天师乃言天地洞虚有万二千国，今一有德之国受道，安能乃解是万二千国之灾，而都安天地者乎？善哉，子之言。子果见使主问是邪？诺。今为真人具分别说之，使其昭然，可以毕除天下病灾。吾畏天威，义不敢有可匿也，子力随记吾言。唯唯。行，天数本起於一，十而终，一乘十，十也。各乘十而至百，百乘十至於千，千乘十至於万。一者，其数之始也。十者，其数之终也。百者，其有德之国乡。子但持吾书，往授教其一有大德之国。傅记吾书者，持本去，无尽以与也，周流以授百有德之乡。一国得吾书者，国善，人并归向之，其德乃并洽四方，百国皆被其化而为善，天地乃俱为其安，灾害为其除。以授百有德之国，而万国无害，天地病悉除去矣。善哉善哉。愿闻何故不教，愚生比以教授之。然所以不可比以教者，无道德之国，天所衰会，不能行真道，故但归有德之国也。今无德之国，并归有道德之国，亦自理矣。善哉善哉。愿闻何故正以是百国有德为法乎？善哉，子之难也，得其意。然天地人之数也，天数起於一，终於十，天下布施於地而生，数成乃后出，适合为百。天地人备，天地人三合同心，乃成德也。一事有不和，辄不成道德也。愿闻天数何故正一乎？一者，其元气纯纯之时也。元气合无理，若风无理也，故都合名为一也。一凝成天，天有上下八方，故为十也。又有五方，各自有阴阳，故数十也。下因地也，一下因地者，数俱於十乃生，故人象天数，至十月乃生也。一者，正是其施和洞洞之时也。已爱施者，反当象天数，十月乃出，故数终於十。故一者乘十。地道者，母也，当禺，故与和并连人，天地人三相得，乃成道德，故适百国有德也。故天主生，地主养，人主成，一事失正，俱三邪。是故天为恶亦凶，地为恶亦凶，人为恶亦凶，三共为恶，天地人灭尽更数也。三共为善，德洞虚合同，故至於三合而成德，适百国。善哉善哉。是者天下万国之纲，天地人合德之乡也。子知之邪？唯唯。故真人今既为天地除病，为德君除承负，虽苦持吾文，往授百有德国，而阴阳病悉消亡，帝王之灾皆已除矣。善哉善哉。愚生向不力问，无缘得知是也。子言是也，学而不力问，与不学者等耳。是故古圣贤之学，旦夕问於师，不敢懈也。故遂得知天之道也。唯唯。诚得力问，不敢有懈也。如是者，子已知道矣。愿问今天下乃习俗不同，以一道往教勑之，曾不疑乎？噫，子於是言者，更愚略冥冥无知，何哉？今是习俗礼义者，但伪行耳，非其真也。天下人乃俱受天地之性，五行为藏，四时为气，亦合阴阳，以传其类，俱乐生而恶死，悉皆饮食以养其体，好善而恶恶，无有异也。於其有不晓真人文而不达者，当授教之时，真人宜以其俗语习教其言，随其俗使人自力记之。如是者，天下悉知用之，无有疑也。吾之道比若日月，周流运行照天下，各自言昭昭，大明而足。子欲重知其审实，比若万物蚑行之属，共一天地，六甲五行四时，以是为大足，故皆以天地阴阳格法教示之也。子知之邪？唯唯。行去，难不止，则说无穷。今道大文，反但难得意。唯唯。愿复问一事而止。行言之。今其万二千国，当云何哉？然此者并於数中，与闰同。子欲知其审，比若数，十而终，一岁反十二月乃终，尚闲并其中，时有十三月，此之谓也。但百国行道德，乃万国无灾，天地病己尽也，此亦并除。善哉善哉。子能自力，以吾文周流百有德之国，使其各随俗说吾书者，即万二千国悉安，天地病大除，子已增年，亦无极矣。子安之少也，则得少年，安之半，则得半年，尽安之，则得无极之年。真人既有善意，天使子具问，是宜具安之，子亦无大自苦劳也。夫天极自神，且明而无上也，尚常行道自苦，日一周行，凡物而安之，故独得常吉而长生也。地亦顺随天所为，而养之也。如天一日不行，日月星不移，即有不周之气，天则毁矣。天尚乃行道不敢止，故长生也，而况子乎？努力各自为身屈，不能为他人也。吾所以说而不止者，吾亦为吾身屈，非而为子也。凡六极之表裹，扰扰之属，俱各为其身计，不能为他人也。子知之邪？唯唯。吾得天师言行之，使有德之国记之，不敢懈也。行，子已知之矣。俱努力努力，事毕而相从。唯唯。行去，愿问一事。何等也？今六人谨归居闲处，共思天师言，时时若且大解，时时有迷乱不懈者，愿及天师决其意。今念数愁天师，欲忍不言也，恐与天师相离，终古竟天年，无以复得知之，故冒惭复前假一言。平行。天使吾与六子相睹共语，勿辞谢也。唯唯。今愿闻天下之国，独有万二千国邪？复有余邪？噫，密哉，子之问也。天地开辟以来，未尝有也。然此万二千国者，记一大部耳。其余者何有穷极乎哉？何一多也？噫，子今旦问疑极知也，今反覆闭冥冥，愚哉，实不及。然观弟子问事，未大究洽知天道也。适应校綝綝，若且及而内独不及。夫俗人冥冥愦愦，固是也，以真人况之，吾不非也。然更开耳，为六真人说之。天者乃上下无极，傍行无极，往往一合为一部界，复分何极乎？愿闻之，然天上当於何极，上复有何等，而中得止极乎？地下当於何极，下复有何等，於何得中止而言极乎？天地傍行於何极，何故得中上而反极穷乎？此六表者，当於何穷极乎？是故天道乃无有穷已也，大用之亦适足，小用之亦适足，大用亦有余，小用亦有余。真人宁知其意乎？唯唯。可骇哉，可骇哉。向不力问，复无从得知之也。然子可谓小觉矣。行去，勿复竟问也。恐六真人惊而败也，非力所及而强问之，是亦大害也。然为人师者多难，今訾子悒悒，为子更明之。行，更明开耳。安坐听。唯唯。子欲乐知其大效也，比若一家有父有母有子，亦天道具成一家。父象天，母象地，子象中和，其聚财物，家中所有象万物，亦成一家。父为君，母为臣，子为民，财货以相通养，共之象万物，此一家，亦共一大忧。一县万户亦合成一家，共一大忧。十县合成为一郡，亦合成一家，共一大忧。十郡合成一大州，亦合成一家，共一大忧。十州合共成一大国，亦合成一大家，亦共一大忧，而为一大界。其帝王有德，忧及十二州，大忧及十三州，亦共为一大家，亦共一大忧也。其外界远方不属於人国者，於人国有道德，其中善人来於人国，无道德则不来，於人德劣则来害人也。此一部者，一界也，天地之分画也，乐使天下扰扰之属，各有处不相克贼也。故为太极中极小极，何谓也？太极者，主无复外表也。中极者，主中部也。小极者，各应其部界而止也。但可以道德相求，不得大相克贼也。天怨之，此名为共一家，故各共一大忧也。子欲知其审实，比若一家父子夫妇，但独忧其家不富，不肯忧他家也。一县但共忧其君，善则当迁之，使高功各争进其长吏，恶则欲共去之。一县一郡一州一国，皆义说等此，其共一大忧也。今故记万二千国，乃共一大部，以与真人共一大忧也。共一界，其余若此万二千国者，不可胜数。是故古者圣人之作，皆共记一小部也。何不记大部界乎？天使不言也。大化未出，所作者异，不得同法，故不记之也。今者为大化出，万二千国历运周，故天使真人来问无极之经，洞竟之政，故以文付百有德之国，一有德之国，兼化九十九国。其万二千国并数，若一岁十二月为一部，时十三月闰，亦并其中，此之谓也。子知之邪？唯唯。行去。唯唯。慎天道神灵守之，勿妄乱毁。唯唯。今已受天明师严勑文，慺慺小觉，知一大部。愿闻一小界，见示说此无极之国。诺？为真人悒悒且小言，子详记之。今欲使真人积财用，上柱天日月，下柱地，广从万里，恐财用固固常病苦少也，不能记是其国多少之名字也。子知之邪？唯唯。愚生不敢极问天道也，见天师言，今恍若失气，惚若亡魂，不敢重问之也。然子可谓晓事之生，子欲报天地重功，而命无极者，但周流是一大部万二千国，则寿已无极矣。其上下六方洞极者，天亦不独使六子忧之也。忧之者自有人，与子异界，亦不以过责反罪子也。其安危善恶，亦自有主之者也。一部说绝，勿复问。唯唯。行，六子努力，请真人学为小通，但未大睹天道意耳，加精勿懈。唯唯。学而不精与狂同，精而不得名喑聋，示之以西反问东。故天下师共辨难，何汹汹？虽汹汹无益也，犹不知比。若婴儿蒙蒙，未出胞中，随其母身而行，安知天道广远而无方。是故小师强怒，喜狂说，反令使天地道伤。故失道意，不能安其君王，天下汹汹，皆被其过，言之殊异。令灾害横行，不可禁防。书虽亿亿万卷，天下流灾，害犹不绝，前后合同，皆由强说之生，不知道要之过也。真人知之邪？唯唯。行，欲复为子具说，无穷竟，难为财用，又且复重，故一小止。疑复来问之。唯唯。
　　右集难问授书诀诸国部界。
　　敬事神十五年太平诀第一百四十
　　愿请问一事。平言之。今天将太平，宁亦可预知邪哉？然，可知。占天五帝神气太平，而其岁将乐平矣。何谓也？愿闻之。然春也，青帝神气太平；夏也，赤帝神气太平；六月也，黄帝神气太平；秋也，白帝神气太平；冬也，黑帝神气太平。今以何明之？然太平者，乃无一伤物，为太平气之为言也。凡事无一伤病者，悉得其处，故为平也。若有一物伤，辄为不平也。二物伤，辄为被刑也。三物伤，辄为群物伤也。四物伤，辄为四方伤也。五物伤，辄为五方伤，天下有大害也。六物伤，辄为恶究於六方也。七物伤，辄为其害气乃横行也。八物伤，辄使人贤不肖异计，不并力也。九物伤，辄为恶究竟阴阳，令物云乱席转也。十物伤，乃为大纲伤，天数终尽更数也。是故古者上圣人，但明观天五帝神气平未，辄自知治得失且平与未哉。愿闻其平诀意。然春物悉生，无一伤者，为青帝太平也。夏物悉长，无一伤者，为赤帝太平也。六月物悉见养，无一伤者，为黄帝太平也。秋物悉成实收，无一伤者，为白帝太平也。冬物悉藏，无一伤者，为黑帝太平也。五帝太平一岁，人为其喜乐顺善；二岁，地上为其太乐；三岁，恩泽究竟於天；四岁，风气顺行；五岁，九神不战，祆恶伏灭；六岁，而究着六纲；七岁，乃三光更明；八岁，而恩究达八方；九岁，阴阳俱悦；十岁，万物悉各得其所。为数小终，物因而三合之，乃天地人备，故三十岁而太平也。今上皇气出，真道至以治，故十五年而太平也。如不力行真道，安得空致太平乎？此十五岁而太平者，乃谓帝王以下，及臣大小，案行真道，共却邪伪，故十五年而平也。真人知之邪？是故欲知将平与未平，但观五帝神平与未，足以自明，足以自知也。是故凡象乃先见於天神也，天神不平，人安得独称平乎哉？是故五帝更迭治，可皆致太平，其失天神意者，皆不能平其治也。是故谨顺四时，慎五行，无使九神战也。故当敬其行而事其神。今天第一上平气且至，故教真人敬四时五行，而令人大小共兴，用事其神事。古者但敬事四时五行，故致太平迟，三十年致平。今乃并敬事其神，故疾，十五年而平也。真人知之耶？唯唯。可骇哉，可骇哉。然子已觉矣。愿请问：人行忠直有实，宁可知邪？善哉，子之所问也。与其交也，言行日若恶忿，人长念之，反月善，月若恶忿，人反岁善，少时观其所为，作若最恶，老反最善也。人皆归其言，而乐其行，而好爱其道，是即忠信上善，有实核之人。善哉善哉。愿复请问：不忠信佞行，亦可知邪？然，可知也。与之交也，观其所言行也，日月合於人心，若顺善，长念用之，反月使人益恶邪，月若善，反岁恶，少时观其人，可为若善也，言若忠信，至老念用其所为，反最恶邪，是纯为伪佞，不忠信之人行也，至老长，则穷其言与行，最贱矣。灾及妻子，祸流后生。善哉善哉。
　　效言不效行致灾诀第一百四十一
　　太上中古以来，人多效言乃不效行，故致灾害疾病畜积，而不可除去，以是自穷也。是故吾敬受此道於天，乃效信实，不效虚言也。执一行吾书道者，下古人且日言，吾道恶无益也，反月善。月言无益，反且岁善，岁言无益，反至老常善，久久不而去也，后生者以为世学矣。不知疾行者，但空独一世之间久苦耳。故吾教勑真人，常眷眷勉勉也。道为有德人出，先生与后，俱与吾无有独奇亲也，吾受之等耳。故但得而力行之者，即其人也，无有甲与乙也。子知之邪？唯唯。行，天道无亲，归于人，地德无私，付于谨，民人交无有先后，但爱于有实信。是故古者帝王有宫宅，以仕有德，不仕无功之臣。有德之人，天地所爱，可助帝王安万物。无德之人，天地所怨，阴阳之贼。何其重也？子自若愚哉。然无德之人，其行无数，乃逆天地，故与天地为怨也；乃乱阴阳，故与阴阳为贼也。子知之邪？唯唯。行去，勿复问，善恶可睹矣。唯唯。行，为子悒悒，且为子分别，解下古人之行。人人日自言惠，且善晓事，而反其行征也，反月德恶。月月各自言有善行，不负於天，而反岁得灾多，且凶恶夭死。少时人人自言善，且大贤，贤过其父与母，而行到老长，反无一善，贤者皆为不肖之人，贫贱且共寿则日少，无一知真道。夫下古之人，善恶贤与不肖，见於是矣，何须自言贤且晓事乎？但观其征，可自知矣，可长明可行真与伪矣，何须复辨陈之，成事已口口。真人以吾书文示之，令使一觉悟，可天久迷，与无地为重怨。行，吾辞小竟，后复有疑，乃来共议之。唯唯。
　　右集难问太平诀人行有实与邪文。
　　太平经卷之九十三竟
　　太平经卷之九十六
　　六极六竟孝顺忠诀第一百五十一
　　真人前，子共记吾辞，受天道文比久，岂得其大部界分尽邪？吾道有几部，以何为极，以何为大究竟哉？文中有道，六极六竟。愚生今说，不知以何为六极六竟。咄，子其愚不开，又学实自若未大精也，故不知道之所到至也。有过负於天师，其责必不可复除。不嫌也。真人自责，何一重也。愚生闻，子不孝，则不能尽力养其亲；弟子不顺，则不能尽力修明其师道；臣不忠，则不能尽力共敬事其君。为此三行而不善，罪名不可除也。天地憎之，鬼神害之，人共恶之，死尚有余责於地下，名为三行不顺善之子也。常以月尽朔旦，见对於天，主正理阴阳，是尊卑之神吏，魂魄为之愁，至灭乃已。故自知不精，有过於师不除也。善哉善哉。子於何受此辞语乎？受之於先师也。又愚生瞥睹天师说，受天师之法，见天象，天地乃是四时五行之父母也，四时五行不尽力供养天地所欲生，为不孝之子，其岁少善物，为凶年。人亦天地之子也，子不慎力养天地所为，名为不孝之子也。故好用刑罚者，其国常乱危而毁也。万物者，随四时五行而衰兴，而生长自养，是其弟子也。不能尽力随其时气，而生长实老终，为不顺之弟子，其年物伤，人反共罪过其时气不和，为时气得重过。民者，圣人贤者之弟子也。今下愚弟子，妄盗强说，反使圣人贤者有过，名为共乱逆天道，其罪至重，不可赦除。故愚生过不除也。风雨者，乃是天地之忠臣也。受天命而共行气，与泽不调均，使天下不平，比若人之受命为帝王之臣，背上向下，用心意不调均，众臣共为不忠信，而共欺其上，使天下汹汹多变诤，国治为之危乱。此三事者，子不孝，弟子不顺，臣不忠，罪皆不与於赦，令天甚疾之，地甚恶之，以为大事，以为大咎也。鬼神甚非之，故为最恶下行也。噫，真人久怀智而反诈愚，使吾妄说，说得过於天地也。吾之所说，不若子今且所言深远也。愚生意适达於是，今不能复有所言也。大谦，然亦不失之也。下而不谦，其过亦重。唯唯，不敢不敢也。是故愚生为弟子，不能明理师道之部界，自知过重，故说天象以是自责也。善哉，子之言也，吾亦无以复加之也。今以子说况之，子已自知也，书之部界矣，实不及之也。然子真不及之，为子具分别解之，使相次各有部界，万世不可复忘也。今真人言，人三行不顺修善，言魂魄见对，极巧也，於何受是口口说哉？比若天师会事先师，自言为上古真人戒。愚生以此言，又见天师书文中言，故口口重知之也。愚生问上古真人时，不知屈折有所疑。然上古真人言是也，吾无以加之也。今愿及天师问其是意。行，明听。然所以月尽岁尽见对，非独生时不孝不顺不忠，大逆恶人魂神也，天地神皆然。天以十五日为一小界，故月到十五日而折小还也。以一月为中部，以一岁为大部。天地之间诸神精，当共助天，共生养长是万二千物，故诸神精悉皆得禄食也。比若群臣贤者，共助帝王养长凡民万物，皆得禄食也。故随天为法，常以月十五日而小上到，一月而中上对，一岁而大对。故有大功者，赐迁举之，其无功者退去之，成击治。此乱治者，专邪恶之神也。邪恶之神行与，是故生时不善之人，魂魄俱行对，善人魂魄不肯为其使也。是故逆不孝不顺不忠之人为其使，共乱天仪，污天治，故其恶神见收治，故并收治其客。比若反逆恶臣为无状，乃罪及其客也，此之谓之也。善哉善哉。愚生已解矣。故人生之时，为子当孝，为臣当忠，为弟子当顺，孝忠顺不离其身，然后死魂魄神精不见对也。子知之耶？唯唯。可骇哉，可骇哉。今唯天师幸哀，开示其天法象多少，愿无中弃，唯见示勑书文，部界所到至也。然子问之大致数，吾犹当言也。如吾不言，名为妒道业学而止，而反得天适。诺。六真人安坐，为子分别。其部署凡有六，属一大集。夫守一者，以类相从，古今守一，其文大同。大贤见吾文，守行之不解，策之得其要意，如学可为孝子，中学可为忠臣，终老学之，一不中止不懈，皆可得度世。尚有余策也，行之不止，尚或乃洞於六方八极也，万事已毕，何不有也。上乃可助有德帝君，共安天地，其恩乃下，可及草木也。万物扰扰之属，莫不尽理也。天地为之欢喜，帝王为之长游，但响琴瑟唱乐，而无复忧。子知之耶？唯唯。中贤守，行之力之，旦夕惟思其意，亦可少为孝子，长为良臣，助国致太平，天下悉伏，莫不言善哉。外谨内信，还各自责自正，不敢负於天地，不敢欺其上也。众贤共案力行之，令使君治，乃与天相似，象天为行，恩爱下及草木蚊蚋之属，皆得其所。子知之耶？唯唯。凡民守读之，共强行之，且相易共好嬉一之，不能自禁。令人父慈母爱，子孝妻顺，兄良弟恭，邻里悉思乐为善，无复阴贼好窃相灾害。有人尽思乐忠顺孝，欲思上及中贤大贤，故民不知复为凶恶，家家人人自勑自治，故可无刑罚而治也。上人中人下人共行之，天下立平不移时。子知之耶？唯唯。
　　守一人室知神戒第一百五十二
　　是故夫守一之道，得古今守一者，复以类聚之。上贤明力为之，可得度世，中贤力为之，可为帝王良辅善吏，小人力为之，不知喜怒，天下无怨咎也。此者是吾书上首一部大界也。恐俗人积愚，迷惑日久，不信吾文，故教示使与古今守一之文合之，以类相从，乃以相证明也。善哉善哉。愚生谨以觉矣。夫守一者，大人守之亦有余，中人守之亦有余，小人守之亦有余，三人俱守行之，其善乃洞洽於六方八远，其恩爱与天地同计也。如最下愚，有不乐守行者，名为天下最恶凶人也，天地疾恶之，鬼神不复佑之也。凡人久久共不好利之也，此即天书所以简人善恶之法也。其好欲读视者，天知为善人，示之不欲视者，天知之为凶恶人一也。以此占人，万不失一也。吾为上德君作文，上不负天，下不负地，中不负德君，不欺真人也。守此得其意者，道已毕矣竟矣。六真人自深思其意，吾不能悉记此之善。夫一，乃至道之喉襟也。上士所乐德，中士所响知，下士之所疾恶也。子知之耶？唯唯。是故上士得之大喜，不而自禁为也；中士得之，不而自止，常悦欲言也；下士见之，是其大忌也。以吾文观此三人，而天下善恶分别明矣。子知之乎？唯唯。是文乃天所以券正凡人之心，以除下古承负先人之余流灾，以解天病，以除上德之君承负之谪也。子知之邪？唯唯。善哉善哉。行，子已觉矣。其二部界者，其读吾书道文，合於古今，以类相从，都得其要意，上贤明翕然喜之，不能自禁止，为善也。乃上到於敢入茆室，坚守之不失，必得度世而去也。志与神灵大合洞，不得复誉於俗事也。其善乃洞究治於天地，其神乃助天地，复还助帝王化恶，恩下及草木，小微莫不被蒙其德化者。是故古者贤明德师，乃能助帝王致太平者，皆得此人也。故其言事悉顺善而忠信也，乃其所受道师善也。真人知之耶？唯唯。其中中贤力读而吾文书，合於古今道文书，以类相从，力共读而不止，其贤才者乃可上为帝王良辅善吏，助德君化恶，恩下及小微草木，阴阳和合，无复有战斗者。帝王长游而无忧事，群臣下俱相示教力为之，莫不顺善而忠信，无刑罚而治，其善不可胜书。真人知之耶？唯唯。其百姓俱共读吾书道文，上下通都合计，同策为一，无复知为凶恶者也。拘校古今道文，以类相从相明，因以为世学，父子相传无穷已也。如三人大贤中贤下贤，及百姓俱为之占，天地之恶气毕去矣，无复承负之厄会也。善乃合阴阳，天地和气瑞应毕出，游於帝王之都，是皇天后土洽悦喜之证也。故读吾文者，宜精详之，以上到下，思惟其要意，得其诀，与神明无异也。真人知之耶？唯唯。其三部界者，夫人得道者必多，见神能使之。其上贤明者，治十中十，可以为帝王使，辟邪去恶之臣也。或久久乃复能入茆室而度去，不复誉於俗事也。故守一然后且具知善恶过失处，然后能守道，入茆室精修，然后能守神，故第三也。贤者得拘校古今神书，以相证明也。真人知之耶？唯唯。中贤守一入道，亦且自睹神治十中九，可为王侯大臣，共辟除邪恶。或久久亦冀及入茆室矣。真人知之邪？唯唯。其小贤守一，入道读书，亦或睹神可治十中八，可为百姓共辟邪除恶也。亦皆当拘校古今道文，以自相证明，乃愚者一明，悉解信道也。如使读一卷书，必且不信之也。反且言其非而自解，则邪恶日兴，得害人也。如大贤中贤下及百姓，俱守神道而为之，则天地四时之神悉兴，邪自消亡矣。真人知之耶？唯唯。如此则天下地上，四方六属六亲之神，悉悦喜大兴，助人为吉，以解邪害。上为帝王除灾病，中为贤者除疾，下为百姓除恶气，令奸鬼物不得行也。善哉善哉。须有大诀戒，见神以占事。言十中十者，法与天神相应；言十中九，与地神相应也；言十中八者，与人神相应也。过此而下者，言不可用也。或有初睹神，反十十相应，久久反日不中者，见试於神道，故使不中也。见是能复更自新，力自正思过，更为精善，无恶意者。且复日上行，或中神意，乃射十中十，或出十，或射十乃中一十，日以大中而上行者，是其日思为善，得道意之人也。故曰进。以是自占，万不失一也。或有初见神，占事不中，已反日，已上行大中，是者精得道神意，日上进之人也。或有平平如故，不进不退，是其用精不过故之人也。日衰者，曰懈之人也。以是占之，不得道意矣。见试而不觉悟，固固自若为恶者，诸神且共欺之。牵人入邪中，则致吉凶无常，或入祆言，或坐病止。故大贤中贤小贤，百姓男女为道，悉以是自占，不失之也，非犹神道试人也。凡天下之事，皆以试败。天地有试人，故人亦象天地，有相试也。真人知之耶？唯唯。子欲重知其大信效，天道神灵及人民相得意，相合与心，而至诚信不相得意，则相欺。是故上古之人，诚信相得意，故上下不相欺。中古人半不相得意，故半相欺。下古之人纯不相信，故上下纯以相欺为事。故上古举事悉中，中古半中，下古纯不中，故危亡。是故古者贤圣，常以是自占，可为得与不得，则无失也。以此戒真人，吾见子常苦劳，故深戒子，子乃为天地长使也。解天地流灾，为王者除害，其功甚大少双。恐子为道中懈，故以是神事以戒子，子乃为天地使，而日吉者，是其得天地心意也。日凶衰恶，是其失天地心意也。与道神交，日吉善者，是其得道心意也。而日凶衰者，是其失道心意也。与人交，日益厚善者，是其相得心意也。而反日凶恶薄者，是其相失心意也。比若耕田，得谷独成实多善者，是用心密、用力多也。而耕得谷少，不成善实者，是其用心小懈，用力少也。此但草木，尚乃随人心意用力多少功苦为善恶，何况天地神灵与人哉？可不戒耶？真人也，此之为戒，若薄少不足言，而深思念之，反大重，此正所为，谓安危吉凶门户也。子知之耶？唯唯。愚生已觉矣，受命受命。夫贤明为上德君拘校上古中古下古文书之属，以类相从，更相证明，道一旦而正，与日月无异。复大集聚大贤中贤下贤，乃及人民男女口辞诀事，以类相从，还以相证明，书文且大合，比若与重规合矩，无殊异也。天地人策俱并合，比若一也。如此则天地人情悉在，万二千物亦然，故德君当努力用之，则灾害一旦而去，天下自治，无有余邪文邪辞，洞白悉正，则无余邪气。夫邪文邪辞，击灾之根也。子欲重知其明审信效，比若人以邪文相记於君，比若人以邪言相恶，则怨咎日兴众多，人亦自相怨咎相恶，君亦听之，反失正，聪明不达，为天地所非，治危辞不吉。又下反以邪文邪言，共欺荧惑其上，久久上知之，亦复君臣相咎，故是邪文邪言日至，凶恶之门户也。故当力拘校去之也。真人知之耶？唯唯。故德君尽以正辞，而天地开辟以来，承负之灾危悉除，无复灾害。真人欲重知其大信也。夫正文正辞，乃为天地人万物之正本根也。是故上古大圣贤，案正文正辞而行者，天地为其正，三光为其正，四时五行乃为其正，人民凡物为其正，是则正文正辞，乃为天地人民万物之正根大效也。子欲重明知其信，比若人以正文正辞相誉於君前，君得以为大聪明大达也，举事悉得，无失正者。下上乃得天地之心意，三光为其不失行度，四时五行为其不错，人民莫不欢喜，皆言善哉，万物各得其所矣。恩洽神祇，则名闻远方，群神瑞应奇物为喜而出，天下贤儒尽悉乐往辅其君，为不闭藏，仙人神灵乃负不老之方与之，祆□为其灭绝，人民为其行政，言正文正辞，乃无复相憎恶者，则怨咎为其绝。天下凡善悉出，凡邪恶悉藏，德君但当垂拱而自治，何有危亡之忧。此即吾正文正辞为善根之明证效也，可不力正哉？真人宁解不？唯唯。可骇哉。见天师言，谨已大觉矣。愚生知天下已太平矣，德君听用之，已延命矣。善哉。子可谓为晓事之生也，已洞知之矣。乐乎乐乎，天忧已解矣，地病已除矣。真人以何知之？然此邪恶尽应当见去，天地人民万物之大病已除也。今已拘校正文正辞，故知天地之大病已除也。善哉善哉。子已口口知之矣。帝王力行吾文，与天地厚，无复厄会也。善哉善哉。语真人一大要言也。上德之君得吾文，天法象以仕臣，上至神人，下至小微贱，凡此九人。神真仙道圣贤凡民奴婢，此九人有真信忠诚，有善真道，乐来为德君辅者，悉问其能而仕之，慎无署非其职也，亦无逆去之也。名为逆人，勉勉眷眷之心，天非人，但因据而任之，而各问其所能长，则无所不治矣。德君宜试之，日有善效者进之，慎无失也，无效者疾退之。此名为污乱天官，使正气不得来，咎在此邪人也。夫正善人，心常欲阴佑，凡事为忧，故曰致正善人也。邪人有邪心，不欲阴佑利凡事，则致邪，此乃皇天自然之格法也。故当即退之，不退之且忿天，使地杀气出，故当疾去之，是大事也。真人知之耶？唯唯。愚生甚畏之。子知畏之，可谓晓事生矣，天且佑子。不敢不敢。此无可让也，非吾而使子见佑於天也，子为善，自然行得之也。故古者圣人之为行也，不敢失绳墨者，乃睹天戒，明知其善恶，各为其身也。故常求与贤者为治，乃恐忿天也。得罪於天，无所祷也。是故古者帝王，其心明达，不敢妄与愚者共事也，故独得长吉也。真人知之耶？唯唯。夫中古以来，人半愚，以为选举为小事也，不详察之，半得非其人，半乱天官，政半凶也。下古复承负中古轻事，复令自易，不详察之，选举多不俱得其人，污乱天官，三光为其不正，证上见於天，天不喜之也。故多凶年不绝，绝者复起，不知天甚怨恶之，人不深自责，反言天时运也。古者为有如此者，天道非人，反以其太过上归天，下愚不自思过失，反复上共责，归过於帝王。天乃名此为大反逆之民，过在下，传欺其上，以恶为善，以善为恶，共致此灾，反以上归天。以归天者，复上责其君，天下绝洞凶民臣，无状之人也。今天地神灵共疾恶之，故天乃亲自谒遣吾下，为德君更制作法也。选举署人官职，不可不审且详也。真人欲知，是恶民臣之审也，比若家人父母，共生数子，子共欺其父母，行为恶，父母默坐家一室中，安而知之，已行为凶恶盗劫，人反还共罪其父母。父母恶，故生我恶也。县官吏得之，不直杀其恶子，反复还罪其父母。夫父母生子，皆乐其贤且善，何时乐汝行为恶哉？反还罪其父母，是为大逆不孝子也。夫君之谓臣，皆乐其为善，何时教其为恶，而民臣自下共为凶恶之行，得天地灾者，反以还罪责其君，百姓愁苦。於是猾吏亦复共上责於天，名是为民臣共作反逆，罪不除也。共责其君极，已应大剧矣，尚复乃上罪责天，下罪责地，人之反逆乃如此，可不短其命而疾杀之哉？故下古皆应霸命，死生无时也。比若民家欲杀畜生，忽欲杀之，便杀之也。善畜尚惜其死，恶畜乐其病死。真人知之耶？唯唯。愚生甚畏天威。行，子已觉矣。出此文，令德君以示诸贤儒，慎无匿天乐，出之急急。唯唯。告真人一大要。大德上君已仕臣，各得其人，合於天心，则当知治民除害之术。夫四远伏匿，甚难知也。夫下愚之人，各取自利，反共欺其上德君，当与贤明共正之，悉正乃天地之心意且大悦喜，使帝王长吉也。天明知下古人且愚难治，正故故为其出券文，名为天书也。书之为法，着也明也，天下共以记事，当共所行也，可以记天下人之文章也。故文书者，天下人所当共读也，不为一人单孤生也，故天下共以记凡事也。圣人共以记天地文理，贤者用记圣人之文辞。凡人所当学而共读之，乃后得其意也。书之为类，乃当共原共策，共记共诵读之，乃以无奸也。故自古到今，贤圣之文也，几何校，几何传，几何实核，几何共安之，尚故故有余邪文误辞，不可纯行。故大贤诸道士，乃周流遍天下，考辞习语，视异同以归喻愚蒙，尚故故误人赤子，使妄说其学则不可，妄仕不足，以为帝王之臣也。故一本文者，章句众多，故异言令，使天地之道，乃大乱不理，故生承负之灾也。真人知之耶？唯唯。行，子已觉矣。子明更听，且语子一大戒。下古之人所以久失天心，使天地常悒悒者，君乃用单言孤乱，核事其不实，甚失其意明矣。真人但以此上，乃使天下众贤，共考辞文而不知，皆为误学，故生灾异不绝，天甚疾之，得乱生病焉，阴阳战斗而不止也。故天教吾下，拘校正之。今大中古以来，信孤辞单言，每视覆下之文为不敬，共以是相法罪，遂用孤辞单言，反应投书治事，故与天为怨乱。天官文书，本使人共议其是与非，反使一人阴为辞。夫圣人尚不而独毕知天地之道，故圣贤前后生所作各异，天上言其各长於一分，不能具除灾，故教吾都合集校之。今反信一人之言，宁可用不？故教其三道行书，大小贤不肖男女，共为之参错，共议是与非，皆令得其实核，□□乃可上也。中一人欲欺，辄记之，如是则天地病已除，帝王无承负之贵（责）矣。天地得以无病而喜，帝王得以自安而喜，贤者得以自达而喜，百姓得以自解不见冤，家富人足而喜，奴婢得其主不为非而喜，四时五行得顺行，民谨不犯之而喜，万二十（千）物各得其处所，不见害而喜，鬼神见德君可为积善，亦复悦喜，恶气不复上蔽，日月三光亦喜，太上平气得来治，王者用事亦喜，恶气得一伏藏，不伏见使行诛伐亦喜，夷狄得安其处，不复数来为天战斗亦喜，军师使兵器得休止不用，士卒不战死亦喜。凡天地之间，若此喜者众多，不可胜记。行为真人举其大纲，见其始，子自思其意。凡事以类推之，尽以得矣。德君案行之，天下咸服矣。故天尤急此三道行书，慎无复废，故灾不去也。欲断天文，反复为聋盲之治也。夫聋盲之治，乱危之本也，灭身之灾害也，可不慎乎？夫文，乃天下之人所当共案行也，不可信一人之言也。故天地开辟以来，文书及人辞更相传，以相考明也，不考明则不可独行，独信一人言而行一之，则危亡矣。是天下之大失大伤也。故吾书不敢容单言孤辞也，故教真人拘校上古中古下古文以相明，拘校天下凡人之辞以相证盟，然后天地之间可正，阴阳之间无病也。以吾书往考古今之天文、地神书与人辞，必且与响相应，与神无异也，乃吾道且可信也。故吾为道，不试言也，乃求试行，不行之，安知吾道与天相应而信哉？今日行之，比若与天语，十十五五，无有脱者。神哉，为道如斯，诚可谓大乐矣。真人知之耶？唯唯。行去，晓事生矣。告真人一大诀，此本守一，专善得其意，故得入道，故次之以道文也。为道乃到于入室，入真道，而入室必知神，故次之以神戒也。得守一、得道得神，必上能为帝王德君良臣。臣者，必当助帝王德君，共安天地六方八洞，得其
　　意，乃国可长安也。欲安之，必当正文正辞正言，故以拘校文辞，得以大正，必当群贤上士出，共辅帝王，为其聪明股肱，故次之以仕臣九人。九人各得其所，当共安天地，天下并力同心为一也。必常相与，常通语言，相报善恶，故次之以三道行书也。人已都知守一，已入道，已入神，已入正文，以尊卑仕臣，各得其处也。已行文书，并力六事已究竟，都天下共一心，无敢复相憎恶者，皆且相爱利，若同父母而生，故德君深得天心，乐乎无事也。以为道恐有遗失，使天地文不毕备，故复次之以大集之难，以解其疑，深者居其下，毕书出之，以书付有德君，天下一旦转计，响善自治。其为易，比若火沿高燥，水从下，不教其为，自然往也，不可禁止也。故为太皇天道教化，立可待也。德君行之，乃名为天之神子也，号曰上皇，与天地元气相似，故天下之神尽可使也。从天地开辟以来，未尝有天书神文，使真人传之为真道记也。以往付德君，名为道母也。太阳之气，火行有也，得而行之，得其信也，不知行之，则不真也。真人知之耶？唯唯。诚寄谨民，往付归德君，不敢久留也。行，子已晓之矣，天书不可久留也，天神考人，使人不吉。子慎之，行去。唯唯。六究洽洞极七竟，以类次书文，使相得，灾悉灭亡，致洞极之吉文。
　　忍辱象天地至诚与神相应大戒第一百五十三
  </div>
  <div class="pagination">
   <a href="太平经_page2.html">
    上一页
   </a>
   <a href="太平经.html">
    1
   </a>
   <a href="太平经_page2.html">
    2
   </a>
   <span class="current-page">
    3
   </span>
   <a href="太平经_page4.html">
    4
   </a>
   <a href="太平经_page5.html">
    5
   </a>
   <a href="太平经_page6.html">
    6
   </a>
   <a href="太平经_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
