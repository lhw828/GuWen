<!DOCTYPE html>
<html>
<head>
    <meta charset="UTF-8">
    <title>无上秘要 - 第 71 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上秘要 - 第 71 页/共 73 页</h1>
    <div class="content">　　黄元中帝，本命之神。一气侍脾，使我得真。后物而倾，千神来臣。老君玄录，书名神仙。长生久视，与天同存。毕，因闭气一息，咽液十二通止。
　　后圣帝君素语内咒第五
　　正北向，瞑目，叩齿五通，阴咒曰：
　　玄元八极，太上之机。五气卫肾，龟玉参差。着名玉札，年同二仪。上皇太帝，峙然不迷。役使六甲，以致八威。毕，因闭气五息，咽液五过止。
　　众真素语内咒第六
　　还东向，存五方之气，都毕，又咽液九过，叩齿。毕，北向再拜，阴祝曰：
　　谨白太上太极四真，请存五方五帝五灵神。刻其绿字，骖驾十天，万妖束气，众邪绝烟，使某相见，得共语言。毕，乃精思。
　　太上曰：凡欲修行经方，存念神真守一之法，不先通释三宫，开明九孔，调理五府，然后修行，则神气不欢，真灵不降，亦徒劳於精思，无益於自补也。有志者，精行其事，五方素咒讫，还存思，气理和调，内神欣喜，影响相对，无不朗然也。兆勤□之，必得神仙至妙上法，非贤不传。
　　凡修长生之道、白日升晨之法，每当清斋苦念为先。故至人之学，望云霞而致降，思招无而致感者，岂复虚缪哉！天道玄默，望之泯泯。子既有心，安在子身。谅由精诚，守固握真。道不期远，正在数年。与气相应，道便降焉。此太上之妙诀，得者神仙。
　　凡学当从下上，案次而修，不得越略，亏天科条。经有三品，道有三真。三皇内文，天文大字，九天之录、黄白之道，亦得控辔玄霄，游盘五岳，故为下品之第。灵宝洞玄、亦元始俱生，渊颐深奥，妙趣同原，斋净芳兰，五称映玄，拔度七祖，解释罪根，亦致真人下降，飞腾太清。中品之妙，下方地仙。上清道经，太丹隐书。凡三百宝名，玉诀九千。此上真之首目，玉帝之内篇。得者名参玉简，录字青宫，白日升晨，上造帝堂。上品之诀，秘在九天之上、大有之宫。夫学当从下品造於玉清
　　也。道者三奇：第一之奇，大洞真经三十九章；第二之奇，雌一宝经；第三之奇，太上素灵洞玄大有妙经。此传已成真人，不传於始学也。忽遇因缘，得见篇题，不得使妄披於灵文，皆当先炼於涉学，然后造真。道无不备，万无不仙。学者详而奉之，勿亏此言。
　　学道不先备科而学，亦万无成也。科以制犯，知科便改，自然应真也。太真科有九品，品有十二条。九真科有三品，品有九条。四极明科有四品，品有二十四条。诫於轻重罪福之制，故学者宜先寻之。此科亦单行，於始学不必悉备於众经也。
　　太上素灵大有玉篇、九真明科，皆传骨相合真之人。依上皇之初，旧经万劫一传，三天立正，改七千年听得三传，七百年内有其人亦听三传。案科赍上金三两，紫纹百尺，青缯二十七尺，赤丝五两，沉香一斤，丹一两，诣师告赍百日，或三十日，上誓九天，北帝大灵万真领仙玉司，以为盟信，誓约宝秘。修行灵文，不得轻泄，宣露神真，愆盟负科，殃及九祖，考挞死魂，长闭地狱，万劫不原，身役形残，终不得仙。
　　凡受素灵洞玄，当依年限而传，过此不得复出篇目，以畅三奇。素灵经妙可诫於后学，使勤尚之人告慎於明科。
　　诸天帝王后圣九玄帝君、上相青童太极真人，稽首敢问太上天尊至真，上法高秀玄澄，罗络万物，宗寂虚凝，妙起激玄，法化三乘，弥纶亿劫，量何可胜，岂复稽於明科乎？
　　太上曰：善，子之言。夫后生之徒，自非玉虚之胤结自然而生者，皆孕於混气，染系於嚣秽也。结有不纯之行，性有不专之善。虽希慕玄赜，故心恒背我，举止所乘，莫不犯於过。过生乎外，减命乎内。承此而学，岂不去真远哉！如使三官执咎，对在幽司，考延七祖，罪累於身，有犯斯过者，而使悟於玄都，有纠罚之制，灵化之大，复许有赎罪之法，案科而用，如此期真将必近矣。为学之士而无此检，亦徒劳於精思，无益於苦念也。今故摽出九真三品、明章太极真人，於是退斋，上清奉受素灵大有妙经，九真科检秘於金藏玉匮，卫以玉童玉女各三千人，侍典灵文，散香虚庭，飞龙毒兽，巨虬千寻，奋爪云墙，备卫玉关也。如是十天大圣九宫真仙三月一过，莫不上登玄宫，禀承明科，礼拜於灵文也。
　　上相青童君曰：凡有金骨玉髓，名参青宫。得有此文，秘而施行，於是承受之仪玄合上典，施用节度与真同功，赎罪拔难宿结咸解，七玄之祖於是而欣，己身升腾，上宴玉宫也。
　　右出《洞真太上素灵太有妙经》
　　无上秘要卷之九十五竟
　　无上秘要卷之九十六
　　玉清品上
　　玉清高桃厉冲龙罗天观灵无晨隐书金玄内文，九老仙都所佩。行神仙之道，当以赤书白版上，置西方，以灭西方白帝大魔王官属，招致西方仙官。行之十二年，则白景素灵七圣金灵君降形兆身，役使仙官，取自然灵药。又以朱书白缯佩身，行来西方福堂渊盛行之世界，大魔王束带稽首礼迎仙官侍卫入西岳，则致素云羽盖，十二年飞行玉清宫。玉清碧落空歌余黎天总晨九极隐书金玄内文，玉清高元君所佩。行神仙之道，当以墨书丹版上置南方，以减南方赤帝大魔王官属，招致南方仙官。行之一十八年，则洞阳丹灵真景君降形於兆身，役使仙官，取自然灵药。又以墨书绛文佩身，行之南方宛利城境弃贤之世界，则大魔王束带稽首礼迎仙官侍卫入南岳，则得南极宝书致丹云羽益，一十八年飞行玉清宫。
　　玉清摩坦娄于翳天沓曜旋根隐书金玄内文，九天真王所受。行神仙之道，当以黄书墨版上置北方，以灭北方大魔王官属，招致北方仙官。十五年则致北极玄上玉真君授兆高上宝书，役使仙官五十人。又以黄书皂文佩身，行之北方郁直野清静之世界，则万灵束带，魔王稽首礼迎仙官侍卫入北岳，则致玄云羽盖，飞行玉清宫。
　　玉清扶刀盖华浮罗天玄景晨平隐书金玄内文，太素三元君受之於元始天王。行神仙之道，当以紫笔书黄版上置西北方，以灭皓帝大魔王官属，招致西方福德之野延贤世界仙官。十二年则致上宫玉女降兆寝房，授兆神真之道。又紫笔书黄文上佩身，行之西北延贤世界，则万灵束带，魔王稽首，礼迎得乘飞云羽盖，游行玉清宫。
　　玉清具渭耶渠初默天合晖晨命隐书金玄内文，扶桑太帝受之於太霄真王。行神仙之道，当以黄笔书苍版上置东南方，以灭旻帝大魔王官属，招致东南元福田用贤世界昱帝仙官。十五年则致玉女二十人给兆驱使，取自然灵药。又以黄书绿文上佩身，行之用贤世界，则万灵束带，魔王稽首，礼迎得乘绿云羽盖，飞行玉清宫。
　　玉清冲容育郁敌沙天齐晖晨玄隐书金玄内文，西王母受之於北极皇上先生。行神仙之道，当以青书紫版上置东北，以灭苍帝大魔王官属，招致东北方福集都长安世界苍帝仙官。十年则致仙童十八人给兆驱使，取自然灵药，高上飞玄羽章。又以青书生紫纹上佩身，行之东北长安世界，则万灵束带，魔王稽首，礼迎得乘紫云羽盖，飞行玉清宫。
　　右出《洞真高上金玄羽章隐书》
　　阳台灵生玉符
　　诸行道求仙、思神念真、谢罪解过、上希阳台真人仙官玉女原赦之恩，当以立冬之日墨笔书文，北向服之七枚，则仙官玉女书名仙簿，列字金简。修行八年，勿失一节，真人给玉童八人，思真感会，真人降形，致七景之舆，飞行玉清。
　　洞真九赤斑符
　　东岳太山君常以春分之日列奏真仙已得道及始学之人名录，上言高上帝君，录校玄名。修飞仙之道，当以其日日出之时沐浴斋戒，烧香入室，东向思束岳太山君姓玄丘讳目陆，头建三宝九光夜冠，衣青羽章裙，披衣九色斑裘，带上皇命神之符，乘青云飞舆九色苍龙，从十二仙官，手把五芝，东北而回，上登无崖之上玉清之天，徘徊玄虚之内青云之中，当叩齿九通，心言：今日上节，八愿开新，愿回神曲盖，来降我间，纳我所求，奏我所陈，得上玉札，位系紫篇，道君回映，我获上仙。毕，思太山君乘云舆下降，青气郁郁，覆满一室，君处青气之中，手执青简，注上我名於青简之篇。微咒曰：
　　玉真徘徊，焕明东方。乘龙驾舆，飞行太空。回灵曲映，下降我房。青阳告始，上愿开通。纳我所陈，削过记功。刻名青简，列奏高皇。西龟结录，东华勒方。五灵辅翼，八帝齐光。驱甲御乙，出木入商。六丁侍卫，玉女扶将。摄山召海，命制蛟龙。啸风兴雨，靡不立躬。天魔伏试，万灵敬从。变景化形，上升玉宫。年享太山，永保无穷。毕，仰咽九气止。修之九年，则太山君见形於兆前，降於青气之云，给神童九人，致自然神芝，能知东方万里之事。一十八年，则致龙兴，乘空飞行，上升玉清。
　　南岳衡山君常以夏至之日列奏真仙已得道及始学之人名录，上言高上帝君，录校玄名，区别功过。修飞仙之道，当以其日中之时沐浴斋净，入室烧香，南向思南岳衡山君姓爓讳洋光，头建八朗宝光玉冠，衣赤锦飞裙，披神光绯文之裘，带封灵制魔之章，乘赤霞飞轮，从南岳仙官十二人，悉乘飞凤，手把神芝，东南而回，上登无崖之上玉清之天，徘徊空虚之内赤云之中，当叩齿三通，心言：今日上吉之日，良晨应真，玄愿普降，玄天纳新，愿乞道君值回上仙，飞轮羽盖，下降我身，名言上清，东华结篇。毕，思衡山君乘赤霞飞轮下降兆房，赤气郁郁，覆满一室，君在赤气之中，手执赤简，注上我名於赤简之篇。微咒曰：
　　朱阳乘晨，徘徊九霄。丹舆飞盖，洞焕霞寥。曲回下映，监我心翘。上愿所陈，莫不感幽。仰披灵衡，形与神交。书名丹台，结字南瑶。六丙翼真，乘丁入飙。摄山封海，命制万妖。千精伏窜，群魔皆消。南岳既掌，三元来招。降致朱軿，升入皇朝。二景齐灵，后天而雕。毕，仰咽三气止。修之九年，则衡山君授兆宝书，给仙官八人，降致神芝奇异之物，能知南方万里之事。行之十八年，则致赤云之轮，飞行太空，上升玉清。
　　西岳华山君常以秋分之日列奏真仙已得道及始学之人名录，上言高上帝君，录校玄名，区别功过。修飞仙之道，当以其日晡时沐浴斋戒，入室烧香，西向思华山君姓浩丘讳元仓，头建六元通神飞冠，衣白锦飞裙，披素锦之裘，带交灵素绶，乘素霞飞轮，从西岳仙官十二人，悉乘十二白虎，手把七色华旛，西南而回，上登无崖上清之天，徘徊空虚之内白云之中，当叩齿七通，心古？我愿飞仙，上升上清，飞入华岳，与帝同灵，乞丐道君，降我真形，为我致仙。书我玄名。毕，思华山君乘白霞飞轮下降兆房，白气弈弈，覆满一室，君在白气之中，手执白简，注上我名於白简之篇。微咒曰：
　　金门焕明，白云峨峨。四会交真，八气结罗。上告玉晨，帝灵升霞。回神下降，曲眄我家。记我白简，书名西华。七真部仙，制御群魔。上承皇威，摄山命河。兴云降雨，龙轮立过。运我飞虚，上造灵阿。所愿立至，所剪立摧。千变万化，洞明玄霞。毕，仰咽七气止。修之九年，则华山君为兆致神仙之药，给仙童七人。九年能知西方万里之事、吉凶之兆。行之十八年，致白云之轮，飞行太空，上升玉清之宫。
　　中岳嵩高山君常以三月、六月、九月、十二月戊辰、戊戌、己未、己丑之日列奏真仙已得道及始学之人名录，上言高上帝君，录校玄名，区别功过。修飞仙之道，当以其日日中后沐浴斋戒，入室烧香，向四季思中岳君姓角讳普生，头建中元黄晨玉冠，衣黄锦飞裙，披玄黄文裘，带黄神中皇之章，乘黄霞飞轮，从中岳仙官十二人，悉乘飞磷，手把玄黄十二节麾，西南而回，上登无崖之上玉清之宫，徘徊空虚之中黄云之内，叩齿十二通，当心言：天垂上愿，我享其恩。念虚降灵，思微致仙。中岳之君，结我同轩。使我飞行，升到金门。毕，思嵩高山君乘黄霞飞轮下降兆房，黄气之中，勃勃覆满一室，君在黄气之中，手执黄简，注上我名於黄简之篇。微祝曰：
　　皇灵中玄，道翳紫天。三合成一，结虚而仙。学录保篇，固命度年。克名东华，记仙中秦。五灵卧映，使我道鲜。出虚入微，洞彻九玄。身生水火，变景亿千。乘空步虚，飞行无间。毕，仰咽十二气。修之九年，则与中岳君对面共言，为兆降致黄龙飞舆，给以仙官，取自然之物以与兆身。行之十八年，道成飞仙，上升玉清。
　　右出《洞真八道玉景隐经》
　　金书秘字三元九真阳符
　　上监天魂精秘音内讳玉佩始阳之符，则上监天始阳之气主上丹田下真内神。青书白素佩身，又书白纸，本命八节日服之，内思丹田中真，三年则睹真形，九天丞相书名九天之录，得见九天父母，帝君降形，八景同飞，上升玉清。
　　兜术天魂精秘音内讳玉佩太阳之符，则兜术天太阳之气主洞阳宫上真内神，朱书白素佩身，又书白纸，本命八节日服之，内思洞阳上真，三年不阙，则睹五头一身真形，内神九天书名南台，帝君下降寝房，炼魂制魄，变景八神。一十八年，飞形九霄，上升玉清。
　　右出《洞真太极金书上经》
　　无上秘要卷之九十六竟
　　无上秘要卷之九十七
　　玉清品下
　　回神飞霄登空招五星上法
　　回神哺饴，上招五星登空之道，上卫七玄，下解兆形，混合万变，立升玄纲。沐浴焚香，入室清斋，修行其方，五内映明，七孔朗然，神填绛府，形登五星，至极妙法，非真不传。所谓知道者易，修方者难。难修之道，可不秘乎？
　　常当甲子、甲午、乙酉、乙卯、己丑、己未、戊辰、戊戌之日，沐浴清斋入室，坐外任意，临目执手於心，仿髴存东方青帝讳通明字盖卿，巾青巾，衣青衣，青冠，青履，带通光阳霞之章，入我身中，又思肝中四真名清明君字明轮童子，恒填我肝中，守我胃管之户膏膜之下，固塞死气，为我降青精青水玉芝，因存岁星精光，口引咽之九十过止，令青气极充於肝府。行之九年，使东方青要玉女九人侍侧。
　　次思南方赤帝讳太阳字幼林，巾赤巾，衣赤衣，赤冠，赤履，带四朗朱碧之章，入我身中。又思绛宫中一元丹皇君名神运珠字子南，丹一名生上伯，一名史云拘，恒镇我绛宫中，守我头骨首之户，断绝死气之路，为我降丹精赤水玉芝，因存荧惑星精光，口引咽之八十过止，令赤气充布绛宫中。行之九年，役使南方赤圭玉女八人侍侧。
　　次思西方白帝讳通阴字元起，巾白巾，衣白衣，白冠，素履，带皓灵扶希之章，入兆身中。又思肺中六真名上元素玉君字梁南，中童恒填我肺中，守我十二关门，断绝死气之路，为我降素芝白水玉精之丹，因存太白星精光，口引咽之六十过止，令星气布充於肺府。行之九年，太素玉女六人侍侧。
　　次思北方黑帝讳通神字子规，巾苍巾，衣苍衣，苍冠，苍履，带郁真萧凤之章，入兆身中。又思肾中七真名玄阳君字冥光生，怛填我两肾中，守我背、骨地府，断塞死气之路，为我降玄阴丹芝九液之水，因存北方辰星精光，口引咽之五十过止，令星气充布两肾之中。行之九年，太玄玉女五人侍侧
　　次思中央黄帝讳万福字大仓，巾黄巾，衣黄衣，黄冠，黄履，带中元八惟玉门之章，入兆身中。又思脾中五真名养光君字太昌子，恒填我脾中，守我极根之户，断绝死气之路，为我致黄水月华玉胎丹芝，因存中央镇星精光，口引咽之十二过止，令气充於脾府。行之九年，黄素玉女十二人侍侧。
　　次思上玄元父名高同生字左回明，下元玄母名叔火王字右回光，二神守我本命之根，塞我死气之原，为我致阳芝阴精，哺饲我身，存日月二景之光，映照一形，口引光色三十六咽止，令光气充盈脐下丹田宫。行之九年，面生金容，目有流光，役使六甲，召制六丁，随意所欲，真人诣房。存思五帝二景真神事讫，咒曰：
　　五星缠络，光流内明。二景飞霞，灌溉五精，真神填藏，长保黄宁。太一务猷，变胎回婴。肝肺结华，心肾充盈。脾保中元，五芝受生。日月宝光，与帝合并。飞空腾虚，上朝玉清。
　　次思精血三真名元生君字黄宁子，恒填我两孔之下源骨节。二真名坚玉君字凝羽珠，填我太仓之府、五肠之口。心中一真名天精液君字飞生上英，填我胸中四极之口。九元之真，男名拘制字三阳，镇我左耳伏晨之户、皇一之魂；女名上归字帝子，填我右耳伏晨之户。紫素左元君，名翳郁无刃字安来上，填我头面之境。黄素中元君名圆华黄刃字太张上填我胸腹之境白素右元君名启明萧刃字金门上，填我下关之境。日中司命君名接生，填我左手。月中桃君名方盈，填我右手。胎中元白气君名务玄子字育尚生，太一精魂名玄归子字盛昌，二神填我五藏之上结喉之本。结中青气君名案延昌字合和婴，元君精魂名保谷童字明夫，二神填我五藏之下大胃之上。节中黑气君名赋来生字精上门，帝真精魂名幽台玉字灌上生，二神填我九肠之口、伏源之下。胞中黄气君名祖明车字神无极，天帝精魂名理维藏字法珠，二神填我少腹之内二孔之本。血中赤气君名混离子字叔保坚，司命精魂名发纽子字庆玄，二神填我百关之血、绝节之下。上玄元父君名高同生字左回明，下元玄母名叔火王字右回光，帝皇太一名重冥空字幽寥无，九帝尊名曰明真字众帝生，太帝精魂名阳堂玉字八灵，九关魂名绿回道字绝冥，天纪帝魂名照无阿字广神，七神填我本命之根，塞我死路之门，存祝众真从头至脐无不朗然，使金液流匝，玉华映魂，神饴溢於穷肠，帝气充於九关，七祖披释於三涂，受更胎於南宫，填生神於一身，布真气以固年。毕，叩齿三十九通，祝曰：
　　气生於无，结气生神。阳气外贡，阴气内升。二象翻错，交结元灵。内真填卫，九孔受生。保魂固魄，万神安停。保我三关，华芝充盈。与我同升，俱造玉清。毕，咽气三十九过，以填三十九户。气泽匝润，流布一身。若能弃累，不拘世尘，静心夷意，朗睹虚房，盻想内视，填神固魂，绝死气於九户，填生宫於关，回匝存祝，如面共言，昼夜三年，真神见形，皓华反根，朽齿牙生，五藏结络，内补充盈，役召六甲，驱策六丁，室致九霄之宾，神降三素之軿，神飞形举，白日登晨。
　　右上真之神宝名内字而填在人身之内，运於九天之气，固人六府机关。万精化生，皆由於神。神填则生，神逝则亡。勤心积感，则能举人身形，上升玄宫。求仙之道，不知形神内名，又不知填塞死户，生岂可冀乎？夫修此道，不得冒履厌秽，食五辛之属，触性正气，神则去矣，知丰肴以甘口，爵禄以荣身，而不顾甘口之食是伤命之斧，爵禄奢丽是消真之源。故神人爱幽寂而栖身，不显形於风尘者也。修生之家可不慎乎？
　　高圣帝君曰：欲书名上清，金书玉箓之文，飞行上清之宫，当以二月二日青书玉箓十音白纸上，向正东服之，叩齿九通，微咒曰：
　　胤元玄灵，承古法虚。骨像应图，玉箓金书。河魁络已，五神焕舒。次庆二元，玄真降庐。名题上清，得乘飞舆。永享无穷，福爱有余。毕，咽气八过，八拜朝上清之宫八帝尊神止。行之九年，则上清刻书玉箓，飞云丹舆上升玉清之宫。
　　高圣帝君曰：凡有玉骨丹文，列名帝图，得见七圣玄纪。凡有金髓紫藏，名题金札，得见隐书内文。凡有神奇异毛，紫胞玉络，名标上清，得见白简上篇。诸有流精紫光，内映外缠，宝藏金容，名书玉虚，得见青箓之文。诸有神挺应图，琼胎紫虚，名题东华，得见七伤检文。自无此挺，灵篇不可得而妄披，宝文不可得而看也。得见此文，皆玄质合仙。九年修行，克得飞行玄虚，上升玉清也。
　　五铃登空步虚保仙上符一名火铃
　　太微天帝君受气之始，玄象初分，登九玄虚生之台，五帝神官卫於八方，五符空映，若存若亡，庵蔼凤台之上、琼房曲室之内，积七千年其文见矣。流光曜於九霄，文郁焕乎玉清。左掷则为流金火铃，右振则为豁落七元。摄制极天之魔，威布九遐之庭。至极妙道黔洞微难胜。帝君清斋太空琼台洞真之殿玉室金华之房，侍女众真、五色神官、十亿万人、飞兽毒龙侠阙备门，巨虬千寻卫於墙岸，凤鸣龙啸，百音激馆，威扬广庭；狮子嗥唤，众吹灵歌，玉响流璨，神妃合唱而奏音，玉女鸣弦而拊弹，徐乃引中央黄老君、太极四真人，设流霞之醴、镮刚之果，赤树白子，隐芝离结，众香芬落。积九十日，於是龟母案笔，太一拂筵，天妃侍香，玉华结篇，以白玉为简，金书其文，以付仙都左公，封以玉岌云锦之囊，传付中央黄老君。君依盟奉受五符，稽首而退，即致九灵流景云舆，五色神官五万，飞青翠羽龙帔，上登金阙玉清之宫。
　　流金火铃内视振威大咒神慧
　　佩流金火铃，出入远近，经履危脸寇病之中、厄害之下，当存真光以自卫，开通万里之路。发行之始，正向其方叩齿二七通，咽气三十六过，便思所之处所形象山林草木人民禽兽神灵分明朗然，皆来朝拜我身，思北斗七星覆我头上，仍存我左目为奔星，右月为迅电，其光焕赫，奔流九万里外，见所之道路随光开通，山林草木、人民屋宅、兵寇鬼气悉令消除，无复孑遗，四道豁然。因咒曰：
　　前开后闭，天平地昂。神公出游，四道开张。当令天地，通我桥梁。前后左右，洞达八方。我左掷奔星，右迅电光。流火万里，何妖敢当！太一将送，万神来迎。所之所向，靡不吉良。乘云驾虚，上升太空。毕，便引二目之精，各还其宫，左取七气，右取七气咽之。毕也，如此可以冒崄涉难，攻鬼伐兵，无不应响荡然。其法至妙，不得妄传，口口而已，明慎之焉！
　　五帝流铃五符，威制极天之魔，召摄五方神灵，上应五星参落七元，下应人身九孔七明，周天竟地，靡有不关，无幽不测，无细不鉴。存符则光见，掷符则振威。子若佩之，口受师言，若在人间遇恶鬼之地，当作振威大咒，北向闭气十二息，思五方气覆冠一身，内外晻冥，都无所见，因叩左齿三十六通，咽五方气，方各三咽气，气除尽入兆身，存我两目童子光如流星，焕落五方。咒曰：
　　天元七精，五帝流铃。焕掷电光，如天奔星。米耀十方，照鬼真形。有何小妖，当我生门！太上有命，诛戮无亲。屠肝剖腹，绝灭鬼精。千千皆摧，万万皆倾。神威吐咒，摄录无停。便咽气三十六过止。如此一咒，则五方神官皆保甲命卒摄录所在有灵之气，束缚诣庭。三咒则鬼气灭种。
　　若入五岳，周游山川，冒崄履峻，皆当未及其处百步叩左齿三十六通。若之东岳，便存东方青帝希林珠官属死九千人卫我前后，以青霞之气覆冠我身。若之南岳，当存赤帝丹玄子官属八千人卫我前后，以绛云之气覆冠我身，若之西岳，当存西方白帝少皓灵官属六千人卫我前后，以素云之气覆冠我身。若之北岳，当存黑帝玄冥皓官属五千人卫我前后，以玄云之气覆冠我身。若之中岳，当存黄帝执中元官属万二千人卫我前后，黄气覆冠我身。咒曰：
　　乾天耀灵，七晨玄精。五斗华盖，绕络我形。五色飞覆，混合交并。身佩七元，流金火铃。焕掷无方，极天郁冥。五帝神官，驱策天兵，为我摄制山川土地千鬼万灵，皆令束首，自送真形，前诛后戮，所捕无停。毕，如此一咒，天魔灭迹，万神来朝，游行五岳，履涉山川，无复试观之患，五岳仙官自奉送五芝五英，来给子身。若在军寇之中，悬白刃之下，厄难之中，当叩右齿十二通，存北斗覆身，玄光洞映，周匝一体；叩左齿十二通，存肝为岁星，出在左肺为太白星，出在右心为荧惑星，出在前贤为辰星，出在后脾为镇星，出在胸上，令五星精气缠绕前后，我身居斗魁之中，五星之下，次思五帝神官卫我左右，仍咒曰：
　　天为我屋，地为我床，五岳山川，为我桥梁。玄斗元精，为裁衣裳。藏身七元之内，流火之乡。渡我者太一务猷，过我者白元无英。灾不能干，兵不能伤，当令我身上诣金阙九老之京。毕，如此，在屈厄之中便得解脱。
　　五色锦各五十尺，以请五帝仙官。紫金五两，誓五方之信。沉香五斤，上闻三元宫。真珠一斤，以为盟丹之誓。书刀子一枚，以断死气之路。金珠七枚，以奉请七元之精。绛文七十尺，以为炎光之信。
　　凡受符经之身，当宝信诣师，清斋三日，沐浴烧香，书符及经露着高坛之上一宿，明朝共登坛告北帝，启盟符经，度付弟子，自登坛告誓，不得妄开篇目师，轻泄经文，身被风刀之考。弟子不受而披卷，殃及七玄，身残失明。四极之科禁，轻泄经文太真之律，禁无盟信，自非金名玉格，莫得闻见。求仙之夫，无五符佩身，五岳仙官不卫兆形，三官鬼录不落死名，栖身山岫则为九天魔工所败，出入人间则不兔县官兵刀。得佩之者，上天履渊，纵横无方，适意周旋，存思真神，还复本宫，五芝自生，身映玉光，仙官防卫，三元诣房，乘云驾虚，上升玉清。
　　右出《洞真紫度炎光神元变经》
　　若见龙头凤身之人，或一乌九头凤身，此则元始天王左治虚映上真之官下降兆身，道欲成也，慎勿言。叩齿九通，咽气三十二过，密咒曰：
　　二道顺行，元始徘徊。玄真映朗，九灵散开。流盻无穷，降我光辉。上披朱景，解滞豁怀，得御飞霞，腾身紫微。毕，心拜三过止。行之三百日，克见元始真形，授兆九天上书，飞行玉清也。
　　右出《洞真三元玉检经》
　　中央太黄万始玉符，兆欲致黄帝玉司君，当太岁本命之日向岁上赤书黄纸服之，赤书黄缯佩之。九年，玉司削兆死过，度兆生宫，遣黄霞之軿下迎兆身，上升玉清之宫也。
　　太玄都四明科曰：青要紫书、金根众经，乃九天真王受空玄自生之章，付九阳元皇玉帝，封秘九天之上玄灵七宝玉台，侍典玉女三千人，万劫传付。青要帝君、高上虚皇元灵道君、太素高灵洞耀道君、南极上元君，众帝令封一道於王屋山。若有金骸玉骨，名书帝录，七百年内遇其人，听德三传。传者当资金鱼玉龙各一枚，紫缯百尺，青缯四十尺，师弟子对斋百日，告盟而传，给玉女玉童各二十四人，营卫受身。修行百日，通灵致真。九年乘云，飞行玉清。有犯科禁，三犯，不得入仙；五犯，七祖父母己身被考，左右三官罚以刀山火乡，二十四岳，万劫乃得还充下鬼负石之役。玄都左宫女青律文，受者明慎奉行。
　　高上玉晨命魔灵膳主制东方青帝魔灵大王，咸保负某岳先生王甲体真合仙，俯仰遣东岳仙官羽轮奉迎甲身，上登玉清官紫凤台，如九天信。
　　右白书青缯上。
　　高上玉晨命魔灵旛主制南方赤帝魔灵大王，咸保负某岳先生王甲体真合仙，俯仰遣南岳仙官羽轮奉迎甲身，上登玉清宫紫凤台，如九天信。
　　右黑书绛缯上。
　　高上玉晨命魔灵旛主制西方白帝魔灵大王，咸保负某岳先生王甲体真合仙，俯仰遣西岳仙官羽轮奉迎甲身，上登玉清宫紫凤台，如九天信。
　　右朱书白缯上。
　　高上玉晨命魔灵幡主制北方黑帝魔灵大王，咸保负某岳先生王甲体真合仙，俯仰遣北岳仙官羽轮奉迎甲身，上登玉清宫紫凤台，如九天信。
　　右黄书黑缯上。
　　高上玉晨命魔灵旛主制中央黄帝魔灵大王，咸保负某岳先生王甲体真合仙，俯仰遣中岳仙官羽轮奉迎甲身，上登玉清宫紫凤台，如九天信。
　　右青书黄缯上。
　　右出《洞真太元左宫女青四极三十一独立宝经明科律文》
　　九天丈人、三天玉童，以上始元年天甲告辰时加北维移度停轩，三元齐景，九帝回真，登高上玉馆紫虚之天。三九素语披解灵关，玉精真诀理命长存。闲究寥朗，清畅萧条。玉旨秀虚，琼音逸霄。香风激无，慧唱遐辽。流芳深赜，气冠神飙。玉检总御，万仙来朝。斯玄古之妙化，经万劫而不凋。撰真诀以遣观，试来心於勤翘。若金名东华，绿字紫庭，得受妙篇，位登玉清。
　　右出《三九素语玉精真诀》
　　上皇先生紫晨君上经
　　神州在天关之北，日月回度其南，七星转轮其中央，昼左回八纬，夜右转七经。七星运周，天光回灵。此上皇
　　紫晨受化之庭，便修七转之法，位登於玉清也。
　　凡修七转之道，每以月朔十五日及八节之日斋戒，正中入室，东向读七转之章八过止，至夜半，北向又读七过止，一日昼夜合十五转。此则上应天关，运度三光，中整一形，通津固神，下制万魔，卒灭千灵，轮转相和，三五齐明。学失此道，死入幽冥。精修苦念，克乘飞轮，上登紫晨，游宴玉清。
　　太上大道君道章第五
　　《神州玉章》曰：景化九玄阙，玉晨徊紫精。内映绝宅府，乘虚造四明。法轮比三周，七变还无英。太一检天魔，回章校千灵。左啸洞玄微，右吃九天倾。整落弥八荒，流盻策神兵。拔过七祖难，越度仙皇庭。司命保元籍，东宫注玉名。回光泥丸府，五脏秀华荣。耀景负圆珠，固魂保劫龄。上宴九霄馆，萧萧登玉清。
　　右出《神州七转七变舞天经》
　　秋三月行道，思神招灵，当以黄书白纸上，西向服之。百日通灵，千日见神。上真下降，与接仙颜。役使太素玉女六人，致金精日华治炼芝瑛。又白书青缯上，安所座卧席西面，以白绵衣之。百日白老降房，白帝官侍卫神文，营护行符者身。六年，则致三素云軿降覆，兆身升形太空，飞行玉清。
</div>
    <div class="pagination">
<a href="无上秘要_page70.html">上一页</a><span>...</span><a href="无上秘要_page66.html">66</a><a href="无上秘要_page67.html">67</a><a href="无上秘要_page68.html">68</a><a href="无上秘要_page69.html">69</a><a href="无上秘要_page70.html">70</a><span class="current-page">71</span><a href="无上秘要_page72.html">72</a><a href="无上秘要_page73.html">73</a><a href="无上秘要_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
