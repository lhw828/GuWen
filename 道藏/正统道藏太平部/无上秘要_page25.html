<!DOCTYPE html>
<html>
<head>
    <meta charset="UTF-8">
    <title>无上秘要 - 第 25 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上秘要 - 第 25 页/共 73 页</h1>
    <div class="content">　　飞灵玉符，服之三年，隐沦玄霄。当以立夏日东南向服符，先微
　　呼八景阴名。
　　飞灵玉符，服之四年，运身玄虚，出幽入无。当以夏至之日，南向服符，先微呼八景名讳。
　　飞灵玉符，服之五年，游宴八宫，出入虚房。当以立秋之日，西南向服符，先微呼八景名讳。
　　飞灵玉符，服之六年，解形为万，化身为千。当以秋分之日，西向服符，先微呼八景名讳。
　　飞灵玉符，服之七年，则上宴太清，回化五晨，参龙登虚。当以
　　立冬之日，西北向服符，先微呼八景阴名。
　　飞灵玉符，服之八年，则登玉清，任适周游。当以冬至之日，北向
　　服符，先微呼八景阴名。
　　右出《洞真隐地八术经》
　　高上玉晨命魔灵幡白书青缯上，主制东方。青帝、魔灵大王咸保负
　　某岳先生，某甲体真合仙，俯仰遣东岳仙官羽轮奉迎甲身，上登玉清宫
　　紫凤台，如九天信。
　　高上玉晨命魔灵幡黑书绛缯上，主制南方。赤帝、魔灵大王咸保负
　　某岳先生，某甲体真合仙，俯仰遣南岳仙官羽轮奉迎甲身，上登玉清宫
　　紫凤台，如九天信。
　　高上玉晨命魔灵幡朱书白缯上，主制西方。白帝、魔灵大王咸保负
　　某岳先生，某甲体真合仙，俯仰遣西岳仙官羽输奉迎甲身，上登玉清宫
　　紫凤台，如九天信。
　　高上玉晨命魔灵幡黄书黑缯上，主制北方。黑帝、魔灵大王咸保负
　　某岳先生，某甲体真合仙，俯仰遣北岳仙官羽轮奉迎甲身，上登玉清宫
　　紫凤台，如九天信。
　　高上玉晨命魔灵幡黄书黄缯上，主制中央。黄帝、魔灵大王成保负某岳先生，某甲体真合仙，俯仰遣中岳仙官羽轮奉迎甲身，上登玉清宫紫凤台，如九天信。
　　曲素诀辞玄丘大真书隐文，朱书白缯佩身，以威六天之鬼，役众精之神，命五帝札五岳符，川泽召百鬼，素经以摄召山之虎豹，御百川之蛟龙，驻使万邪之诀文。
　　九天凤炁玄丘真书，命魔灵幡连书九尺素缯上，投书，佩身，若绝
　　世出居则书五色缯画，命魔灵幡置五方也。则制万灵，仰天魔，致仙官。
　　青精保命秘符，青书白纸。男先服保命符，后服化生丹霞灵符。
　　化生丹霞灵符，朱书白纸。女先服丹霞灵符，后服青精保命符。
　　朱明保身长存秘符，朱书白纸。男先服，后服中原黄精符。
　　中原黄精符，黄书白纸。女先服，后服朱明保身长存符。
　　中元度命保魂秘符，黄书白纸。男先服，后服金光自然秘符。
　　金光自然秘符，白书白纸。女先服，后服中元度命保魂符。
　　素灵召神保命秘符，白书白纸上。男先服，后服玄阴生形上化符。
　　玄阴生形上化秘符，炁书白纸上。女先服，后服素灵召神保命秘符。
　　通灵长命秘符，炁书白纸。男先服，后服飞仙腾化秘符。
　　飞仙腾化秘符，青书白纸。女先服，后服通灵长命秘符。
　　右出《洞真凤台曲素经》
　　八炼金冶化仙真符，以立春之日黄书青纸，投水中沐浴，则通身炼化，招日月之玄晖，降真人於玉庭。并黄书青彩佩身，八年与真人交言，降致云舆，飞升金门之上，受炼於金冷之池。
　　八炼丹胎玉符，以立夏之日正中丹书黄纸上，投水中沐浴，则内外炼化，招仙根於阳精，致黄炁於黄华，回日月以玄映，感真人於玉宇。又丹书黄缯佩身，八年真人下降，授兆真人，飞行太空，上升洞阳之宫。
　　龙景九炼之符，以立秋之日晡时青书白纸上，投水中沐浴，则骨髓炼变，招玄晖於紫景，致阳精於飞根，纳黄炁於水母，降真人於紫轩。又青书白缯佩身，八年头有日圆之明，飞行太空，上升广灵之堂。
　　日魂炼精阴符，以立冬之日夜半黑书青纸上，投水中沐浴，一身血精并被炼化，致日精於紫景，降飞华於八骞，炼五府於玉池，运兆身於广寒。又黑书青缯佩身，八年身发金光，项有圆明，真人下降，授兆真文，飞行太空，上升广寒之宫。
　　右出《洞真黄炁阳精经》
　　太上洞文龟山真符，以青书紫缯上。此符服之九年，闭目存思一旦一夕，当见九天仙属，乘龙驾虬，飞游紫虚，上造玉庭，身与神真，不得与世同游，永得长安。
　　东明通真变景阳霞符
　　春三月行道，思神招灵，以黑书青纸，东向服之，百日通灵，千日见神，彻视万里，坐睹自然，役使青真玉女九人，致青宫宝书神仙真文。又青书黄缯上，安所卧席东面，以青锦衣之，百日则致青老降座，青帝神官侍卫神文，营护行符者身，九年自致青霞之云，载兆飞行，所谓精感神降，坐致飞仙。
　　南光八炼丹景四玄符
　　夏三月行道，思神招灵，以青书赤纸，南向服之，百日通灵，千日见神，万日飞仙，役使太丹玉女八人，致流金火铃登仙丹章。又赤书白缯上，安所卧席南面，以赤锦衣之，百日则致赤老降房，赤帝神官侍卫神文，营护行符者身，八年则致绛霞之云，载兆身。
　　西精皓灵化景扶文符
　　秋三月行道，思神招灵，以黄书白纸，西向服之，百日通灵，千日见神，上真下降与神接颜，役使太素玉女六人，致金精日华冶炼之英。又白书青缯上，安所座卧席西面，以白锦衣之，百日白老降房，白帝神官侍卫神文，营护行符者身，六年则致三素云軿，降覆兆身。
　　北玄郁真炼景萧风符
　　冬三月行道，思神招灵，以白书炁纸，北向服之，百日通灵，千日能彻视幽微，与神接颜，役使太玄玉女五人，致五星上妃夫人灵真斗中玄图、神仙宝文。又炁书绛缯上，安所座卧席北面，以玄锦衣之，百日玄老降房，黑帝神官侍卫神文，营护行符者身，五年则致玄云降覆兆身。
　　中央四季之时行道招灵，以赤书黄纸，向王服之，百二十日通灵彻视，逆知吉凶，千日天真下降，与神交颜，役使黄素玉女十二人，致黄上八道交真玄录、飞仙凤衣、九天灵章。又黄书黑缯上，安着所座卧席中央，以黄锦衣之，百日黄老诣房，黄帝神官侍卫神文，营护行符者身，十二年致黄云降覆兆形，玉舆羽轮，升兆飞行，上入太玄之宫。
　　右出《洞真龟山元录经》
　　上元检天大录文，以青笔书九尺黄缯上，佩身，当诣本命之岳，祭天真，告九玄，盟五灵，然后佩焉九年，道未降当缮书二通，如法登岳，更祭天毕，便烧之，余灰扬青烟之霄，一通埋之本命之岳，令深九尺，所谓上告九天，下告五灵，中告万神，永得长生。
　　三元玄台玉检紫文，受者当以黄笔书青缯上，同祭之於本命之岳。然后佩身九年，未升当又书一通烧之，令灰扬於青烟之霄。又书一通埋之本命之岳，令深三尺。佩此文以游八方，涉五岳，履河源，制地灵，使万神。九年得乘三元之軿，上升三元之宫，不得冒秽入殗，触性天真，轻告宣灵，七祖充责，身主失仙。
　　右出《洞真三元玉检布经》
　　高圣帝君曰：金阙之内有隐书，玉名金阁，腾景上清，佩之者则金阁刻，玉简注仙名，四渎五岳灵山营卫送迎。九年得乘飞云，役玉女十二人。丹书白缯。
　　高圣帝君曰：上清金书玉箓上文，有知者飞升上清，位齐四真。佩之者，则上清刻书，金简注名，神仙告下五岳以仙官扶迎。青书白缯。
　　高圣帝君曰：太极白简文，有知者飞升太极宫，腾景金阙之中。
　　佩之者，太极刻书於简文，注名於神仙，四极营卫，九年飞行。青书白缯。
　　高圣帝君曰：方诸玄素紫名隐文，知者飞升方诸宫。佩之则方诸刻书，玄素紫名。九年飞行，神仙卫迎，五岳记名，青书白缯。高圣帝君曰：
　　太清玉籍绛名隐文，知者飞升太清，腾景琼宫。佩之者，太清刻书，绛名於玉籍。九年通神飞行，给玉童十二人。丹书白缯。
　　高圣帝君曰：
　　太素琼简金书隐文，知者飞升太素宫，上朝三元君。得佩之者，大素刻书琼简。九年降致飞云，白日升天。黄书白缯。
　　高圣帝君曰：南极有丹文紫箓上文，知者白日飞升，上谒南极上元君。得佩之者，则南极注名於紫箓。九年三元下降，授子真书，白日升天。丹书白缯。
　　高圣帝君曰：玄宫上元青金赤书隐文，知者飞升玄宫，腾景上清。佩之者，目见上元真形。九年降兆之房，授兆真书，即得神仙。青书白缯。
　　高圣帝君曰：玄都丹台白玉金字隐文，知者白日飞玄都。佩之者，刻书丹台之名。九年，乘空景而行。黄书白缯。
　　高圣帝君曰：三元宫琳札青书隐文，知者白日升天，上翔三元宫。得佩之者，刻名於琼琳之札。九年，三元诣房，授兆真文，神仙飞行。青书白缯。
　　高圣帝君曰：玄斗之中玄名箓籍隐文，知者得升玄斗之中，飞行上清之宫，刻书玄斗之名。九年，神人下降，授兆真书，行之神仙。黑书白缯。
　　高圣帝君曰：五岳有丹书琼简紫箓之名，知者白日升天，飞行五岳。佩之，五岳仙官防卫兆身，五帝刻名於五岳之简。九年，乘空飞行，上升玄宫。青书白缯。
　　太上六甲素奏丹符
　　甲子素奏丹符，朱书白缯佩之，以甲子日平旦朱书东向服之，愿祝悉目存直甲玉女，执符在前。
　　甲午素奏丹符，朱书白缯佩之，以甲午日平旦朱书东向服之。
　　甲戌素奏丹符，朱书白缯佩之，以甲戌日平旦朱书东向服之。
　　甲辰素奏丹符，朱书白缯佩之，以甲辰日平旦朱书东向服之。
　　甲申素奏丹符，朱书白缯佩之，以甲申日平旦朱书东向服之。
　　甲寅素奏丹符，朱书白缯佩之，以甲寅日平旦朱书东向服之。
　　六甲丹书符文，依甲子日醮受而佩身，命神召灵，摄海封山，游行五岳，万神敬迎，役使六甲上天入渊，分形散景，七十四方所愿立得，所向立成。修之九年，除致三元，乘空飞行。
　　灵飞六甲左右玉女内名玉符
　　甲子太玄宫、甲戌黄素宫、甲申太素宫三部，左灵飞玉女，头并颓云三角髻，余发散垂之至腰，手中并执玉精神虎之符。
　　甲午绛宫、甲辰精宫、甲寅青要宫三部，右灵飞玉女，头并颓云三角髻，余发散垂之至腰，手中并执玉精金虎符。
　　太极玉精真诀上符，以甲子日始，二日服一，以平旦服，八节日日中又服之。
　　太极玉精真诀上符，以乙丑日如二日服一，以平旦服，八节日夜半又服之。
　　此二符是灵飞六甲之宗符也。服，先斋六日乃服。服之六十日，乃得服六十玉女符也，主招神开灵，通达万精。长服不废，飞仙长生。既服六十玉女符，故当兼修之也。男女各符随名而用之，每至甲子及余甲日服上清大符十枚，又服太阳符十枚，先服太阴也。勿令人见之。阳符朱书，阴符黑昼。
　　右出《 洞真七圣元纪经》
　　东方始青阳霞宝真玉符，兆欲致青帝玉司君，当以立春、春分之日黑书青纸，东向服之。并墨书青缯佩之，九年玉司削兆死过，度兆生宫，遣青霞绿軿迎兆之身。
　　西方少阴皓灵通真玉符，兆欲致白帝玉司君，当以立秋、秋分之日黄书白纸，西向服之。并黄书白缯佩之，九年玉司削兆死过，度兆生宫，遣飞霞素云迎兆之身。
　　南方太阳丹灵洞天玉符，兆欲致左宫赤帝玉司君，当以立夏、夏至之日青书赤纸，南向服之。并青书绛缯佩之，九年玉司削兆死过，度兆生宫，遣丹霞绛軿下迎兆身。
　　北方太阴玄精玉符，兆欲致玄帝玉司君，当以立冬、冬至之日白书黑纸，北向服之。并白书黑缯佩之，九年玉司削兆死过，度兆生宫，遣黑云绿軿下迎兆身。
　　九河玄灵龙峤玉符，兆欲去离负石填河之役，当以本命之日青书黄纸服之。三年宿罪灭根，九年河伯出迎，入水不沉，洪泉万丈，翱翔青渊。大妙之道，非真不传。
　　清微九玄神生洞元之符，兆欲不经清微之天，左右三官，当以月生三日本命之日青书白纸服之。青书白缯佩身，清微天官下卫兆身，九年克致飞盖下迎兆身。
　　禹余玄精保神玉符，兆欲不经禹余天左右三官，当以月生十五日、本命之日黄书青纸服之，黄书青缯佩之，禹余天官下卫兆形，九年克致黄霞玄盖下迎兆身。
　　赤阳洞炎玄精生身玉符，兆欲不经大赤天左右三官，当以月末生十五日、本命之日朱书白纸服之，朱书帛佩之，赤天之官下卫兆身，九年克致丹霄飞舆下迎兆身。
　　右出《洞真四极明科》
　　无上秘要卷之二十七竟
　　无上秘要卷之二十八
　　九天生神章品
　　天尊告飞天神王，此九天之章乃三洞飞玄之炁，三会成音，结成真文，混合百神，隐韵内名，故太一试观，摄生十方，领会洞虚，启誓丹青，自无亿劫因缘宿名，帝图不得参见。得眄篇目，九祖同仙。
　　郁单无量天生神章第一
　　帝真胞命元元一黄演之炁
</div>
    <div class="pagination">
<a href="无上秘要_page24.html">上一页</a><span>...</span><a href="无上秘要_page20.html">20</a><a href="无上秘要_page21.html">21</a><a href="无上秘要_page22.html">22</a><a href="无上秘要_page23.html">23</a><a href="无上秘要_page24.html">24</a><span class="current-page">25</span><a href="无上秘要_page26.html">26</a><a href="无上秘要_page27.html">27</a><a href="无上秘要_page28.html">28</a><a href="无上秘要_page29.html">29</a><a href="无上秘要_page30.html">30</a><span>...</span><a href="无上秘要_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
