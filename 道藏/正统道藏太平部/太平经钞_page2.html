<!DOCTYPE html>
<html>
 <head>
  <meta charset="utf-8"/>
  <title>
   太平经钞 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平经钞 - 第 2 页/共 3 页
  </h1>
  <div class="content">
   验行镜其身，自知可为得失法。贤明智乃包裹天地，积书无极，而不能自寿益命，此名空虚无实道也。术士之师也，久久还自穷之，学能遍授天文地理，悉解万物之情，众书并合备具，而不能事亲尊君，此知无益也。详思此言，吉凶可知矣。此以简行，即令人自知得失。　
　　学问何者为急？故陈列二事，分明士意失得之象。自闭辟已来，行有二急，其余欲知之亦可，不知之亦可。天地与圣明所务，当推行而大得者，寿孝为急。寿者，乃与天地同优也。孝者，与天地同力也。故寿者长生，与天同精；孝者下承顺其上，与地同声。此二事者，得天地之意，凶害自去。深思此意，太平之理也，长寿之要也。诸欲为善，求活者少。故父母者，生之根也。君者，授荣尊之门也。师者，智之所出，不穷之业也。此三者，道德之门户也。父母乃传天地阴阳祖统也。师者，乃晓知天地之意，解凡事之结。君者，当承天地，顺阴阳，常务得其意，以理道为事。故此三者，性命之门户也。深思此言，万害除矣。寿孝者，神灵所爱好也。不寿孝者，百祸所趋也。此道自然不用力，欲知其效，常随人意善恶所致。心意谋事於内，响应於外，欲知其道，正影响之应也。心以意吉凶之门户。古者太平之君，其理要但用心意善，即臣善，用意误，得臣亦误。心意，天地枢机也，不可妄动也，使和气错乱，灾害日生矣。
　　太平经钞戊部卷之五竟
　　太平经钞己部卷之六
　　今天下所畏口闭，为不敢妄谭。今日月星历，亲天之列宿神也，尚相畏。是故日出，星辄逃匿不敢见，畏其威也。夫四境之内，有严帝王，天惊，虽京师大远，畏诏书不敢语也。一州界有强长吏，一州不敢语也。一郡有强长吏，一郡不敢语。一县有刚强长吏，一县不敢语。一闾亭有亭长刚强，乃一亭部为不敢语。此亭长，吏之小者，况其大者乎。皆恐见害，各取解免而已，虽有善心意，不敢自达於上，使道断绝。一家尚亲，自共血脉，同种类而生，乃相畏如此，况异世乎。自中古以来，失道德，反多以威武相治，威相迫胁，有不听者，后会大得其害伤，深流子孙。下古尤甚，小有欲上书言事，自达帝王比近，探其命者辄杀之。不即时害伤，更相嘱托而伤害之。故臣民悉结舌，杜口为暗，虽见愁冤，不得上达，故令帝王聪明绝也，天变日多，是明证效也。今民亲得生於父母，受命於天地，以天地为父母，见灾变善恶，是天地之谭语，欲有所言也。且尚皆畏见害，乃相教勑，共背皇天后土欲言，共蔽冤天地，乃使辞语不通，天地长怀悒悒而不达。今帝王虽神人之源，乃据百重之内，万里之外。百重之内，人欲往通言，迫胁比进，不得往达也。夫不得通，天地大怒，贼杀凡物，乃毁天地，大凶之岁，断无聪明，乃为大危之国。此罪不可复名，故当绝灭矣。夫大灾异变怪者，是天地大谭也。中灾异变者，是天地中谭也。小灾异变者，天地小谭也。比人事，大事大言，小事小言，不空见也，而欺人也。夫见大瑞应，天地大喜悦，中瑞应中喜悦，小瑞应小喜悦。夫无灾无瑞为平也。是故天将兴佑帝王，皆令自有意，从古到今，将兴佑之，辄为出奇文异策，可按以理，故为者悉大吉，将不佑之也。悉断奇文异策，使不得见，或得之又使愚，不知策而用之也。将兴行也，使心旷然开通，而受用之，此天佑法也，不欺人也。凡人将兴者多好善，将衰者多好恶也，将吉者易开导，将凶者好抵冒人也。天者常佑善人，道者思归有德。天不肯佑恶人，道不肯付愚人也。
　　天符还精以丹书，书以入腹，当见腹中之文，大吉，百邪去矣。五官五王为道初，为神祖，审能闭之，闭门户。外暗内明，何不洞睹，守之积久，天医自下，百病悉除，因得老寿。愚者捐去，贤者以为重宝，此可谓长存之道。
　　独贵自然，形神相守。此两者同相抱，其有奇思反为咎，子失自然不可寿也。婴儿五精，还自保也。
　　天君问：天下何故难安哉？五行神吏上对曰：今帝王乃居百重之内，去四境万万余里，远者多冤结，善恶不得上达，奇方异策断绝，不得到帝王前，民臣冤结不得自讼通也。为此积久，四方蔽塞，贤良因而伏藏，帝王不得奇策异辞以安天下，咎在四面八方，远界闭不通也。
　　人居天地之间，开辟已来，人人各一生，不得再生也。自有名字为人，人者乃中和凡物之长也，尊且贵，与天地相似，今一死，乃终古穷天毕地，不得复见自名为人，不复起行也。故悲之，大冤之。天地格法。天地为万物父母，恐其中有自冤哭泪，仰呼天，俯叩地，而自悲冤得少年。故天为生真道奇方，可以自防而得小寿者。物生皆有老终，而愚人不肯力学真道善方，可以永享其年，不死迟老者，反各自轻忽；不求奇方而共笑贱真道，反共作邪伪，以乱天道。共欺其上，争致死地，名为冢，修之治以待死，预作死约及凶服，求死得死，有何冤哉。年竟算尽，此比若日出自有入也。古者圣人帝王，时时有大自重爱，而畏死者旦夕思行，求异闻殊方，敬事道人，力尽财空而已。至诚涕出，感动皇天，乃为出瑞应，道术之士悉佐之，故多得老寿，或得度世。今天地乃以人为子，帝王乃最天贵子也，不惜真道奇方焉。故深计远虑，知天下之财物，会非久其有也。古者圣人聪明，大达众贤悉出，上集为辅，故冤结。天地亦有其理，况人伦乎？帝王得以垂拱无忧，贤者亦得尽忠信，上辅其君为理，共解天地大忧，万民因而兴，岂不善哉。
　　大集难问天地毁起，日月星蚀，人烈死，万二千国策符，子开神文。三光何故得蚀也？天地日见誉举，不名为誉举人也，乃名为更迭相称。如此比类者众多，不可胜记，如此者皆无天报也。然人不佑吾，吾独阴佑之，天报此人。言我为恶，我独为善，天报此人。人不加功於我，我独乐加功焉，天报此人。人不食饮我，我独乐食饮之，天报此人。人尽习教为虚伪行，以相欺殆，我独教人为善至诚信，天报此人。人尽言天地无知，我独阴畏承事之，天报此人。人尽阴欲欺其君上，我独阴佑利之，不敢欺，天报此人。父母不爱我，我独爱佑之，天报此人。如是比类者众多，不可胜记。真人自计之，上士求天报，中士求人报，下愚不施反求报。上善之人得天报者，度也。中善之人得人报，故爱利之而仕之。下愚无功而强报，故天地人共恶而诛之。故上皇皇天之气悉下生，后土之气悉上养，五行之气悉并力，四时之气悉和合。三光更明，天下同心为一。天性为行，最尊之重之，爱之佑之。天性既善，悉生万物，无不置也。地性善养万物，而无不置也。圣人悉乐理天地，而万物受其功。大善神真仙人，助天地行，不敢自苦也。悉与元气同，与天心相得，故独长吉而无凶也。古者圣人贤人深思远虑，乃知天道意，但专阴行善，不敢为恶也。深睹皇天明禁，下乃背而加之，学问浅劣，复不信天禁，故难移矣，失而早亡矣。愿闻天寿百二十岁，地寿百岁，人寿八十岁，霸寿六十岁，仵寿五十岁。三正起於东方，天之首端也。岁月极於东北，天极也。夫天寿者，数之刚也，东北，物之始也，一年大数终於此，故百二十为象天也。地者，阴也，常受施，西北为极阴也。阴者杀而阳生，故亥者核也，阴终西北角也，西北为地之司命，故地寿得百岁。八十六十者，阳止阴起，方立秋。秋者白气，白虎持事，故霸命也，五十者，阳气兴长於上，阴气伏起於下，阴仵阳化，故为仵命。过此而下，悉曰无常命，诚冤结哉。今且晓子一解，可以终古自养而极者，不可忘也。人欲去凶而远害，得长寿者，本当保知自爱，自好自亲，以此自养，乃可无凶害也。身得长保，饮食以时调之，不多不少，是其自爱自养也。而撞门户，闭之居内，不与俗事，是自爱自养也。而读书无极，安贫乐贱，无忧而已，是其自爱自养也。已前皆如是而非也。夫自爱为言者诚，诚自爱保，自念身无足，冥目亦还自视无足，未常须臾离之。因思而忧之，乃至不食而饱，是为自爱之人也。自好为言者，乃好念身形，形容上下，累累可睹。诚好爱不止，面目生光明也。昼夜不能忘，以为经常，因得肉飞而可强，是为自好爱之道也。今故使男女、大小老少、贤不肖，共集上书，为帝王通达聪明，帝王比若中极星，默常居其处，而众星共往奏事也。大者居前。中者居中，小者居后，一星不得，辄有绝气，天行为伤。夫星者，乃人民凡物之精光。故一人不得通於帝王，一星亦不得通也。故天气辄为乖错，地气为其逆也。故教其吏民大小，俱共上书，以通天气，以安星历，以除天病，以解帝王承负之责。故示勑使三道行书者，恐有不通，故各自其使宜。长吏者，记城郭之灾变，布道者，记市道之灾变；四野者，记四野之灾变。各相取长短，传以相语，共争上之。长吏亦之大怒，天地战斗不和，其验见效於日月星历。然亦蚀，亦不可蚀，咎在阴阳气战斗。阴阳相奸，迭争胜服。夫阴与阳，本合相利佑，共生和气，而反战斗，悉过在此不和调。如使和调，不蚀也。上古最善之时，常在不蚀；中古渐失天地之意，阴阳稍稍不相爱，故致战。子以吾言不然也，使有德之君按行吾文，尽得其意，战斗且止，小得其意小止，半得其意半止。帝王多行道德，日月为之不蚀，星历不乱。比之人先有相厚，久不相睹，相观当大喜，必能相佑利。及先不相与，比卒相逢，便战斗矣。
　　请问旱而尽死，民困饥寒烈而死。此者太阳皇天之杀也。六阳具恨，因为害也。何谓也？六方相极，其中大纲，俱人久为乱，恶之故杀也。其害於人何哉？无有名字。但逢其承负之极，大怒发，不道人善与恶也，遭逢者即大凶也。比若人大忿怒，乃忿甲，善人不避之，乃贼害乙。乙何过也？而逢人怒发，如此矣。故承负之责最极，故使人死恶不复分别也。大咎在於此矣。
　　请问万二千国之策各异意，比当於何置之？各随其国俗宜以何为始。以斗极东南，火气起，愿闻其意诀何也。火者，阳也。其符令主天心，和者主施，开者主通，明者主理。火者为心王，神和者为化首，万事将兴，从心起。心者主正事，倚仁而明复有神光。万二千国殊策一通，为文书上章，元气且自随而流行，真人自属，兴之吉，逆之丧。天乃乐出书，故使吾言。
　　古者火行，同当太平，而不正神道，令天师独使令火行正神道，何也？令乃火气最盛，上皇气至，火气盛者，必正神道，何也？夫火者，乃天之心也。心主神，心主神当今明。天气不调，帝王为之愁苦，而人不得知其要。子欲知此，苦人耳。令邪人多居位，则乱帝王之治。令使正人不得处，天地为邪气失正。夫邪气多则共害正，正多则共禁邪。此二者，天地自然之术。
　　请问洞极上平气主治，故天师乃考疽疥虫食人，独此验之所谓。虫食人，其为灾最其剧，逆乱正也。今皇平气至，不宜有此。应付有德之君，欲知道洞洽，未令民间悉移虫主名，大小为害，疽疥从腹中三虫之属，皆移主名。此虫无不有名少耳。虫逃於内而窃食人，象无功之臣逃於内，蚕食人矣。深可畏之，不畏之则至於大害矣。
　　天受人命，自有格法。天地所私者三十岁，比若天地日月相推，有余闰也，故为私命，过此者应为仙人。天命上寿百二十为度，地寿百岁为度，人寿八十岁为度，霸寿以六十岁为度，仵寿五十岁为度。过此已下，死生无复数者，悉被承负之灾责也。故诚冤乎？此人生各得天算，有常法，今多不能尽其算者。天算积无訾，故人有善得增算，皆此余算增之。欲知大效，比若一里有十户，户有千亩田，其九户为恶尽死灭，独一户为善，并得九户田业，此之谓也。不望阴阳佑人，今人或不得其数，而望得天报者，会不得天报也。今日食人，而后日住食之，不名为食人，名为寄粮。今日饮人，而后日往饮之，不名为饮人，名为寄浆。今日代人负重，后日往寄重焉，不名代人持重，乃名寄装。今日授人力，后日往报之，不名为助人，名为交功。今人誉举人，后务上书，邑民亦务上书，行人亦务上书。长吏欲不上，恐民上之；民人不上，恐行人上之；行人不上，恐长吏上之？故使民俱坐，乃后且争上事也。吏民有信者，帝王仕之不负焉。故吏民乐为也，帝王得以为聪明，而称王心，而长安其身；吏民得以尊天地，得以无病。天地四方俱有利，故长吉，为万万世法也。以付上德之君，使民知天意。令以自安自全，无为迷惑。大集具正事，考本天地之根，以除天恐地咎国之害，立洞极经。
　　又请问天师之书，乃拘校天地开辟已来，前后贤圣文，河洛图书神文，下及凡民之辞语，下及奴婢，远及夷狄，皆受奇辞殊策，合为一语，以明天道，曾不大烦乎哉？为其远烦而不通，故各就求善太平之宅，於其所属邑乡主备，其远不能自致。故为其立宅道上，使投异辞善策奇方於其中，因取事，持往献有德之君，令群贤共定按之，以类相求。取上第一善者，去其邪辞，以为洞极之经，名为天洞极政事。乃令天地之病，且悉除去也；帝王之理，且一大安也；承负万世之灾厄会，且却去也。然后万物群神，且化万一可言，而不复上白人恶於天上也。故勑使拘校之者，乃天使吾下言也。虽烦，安得不力为之乎。天下文书，及人各言，一岁言十数，而天下疑事悉自解，亦无大烦也。但各居其处而言之，传持献上，是为天下集言而共语，以通达天地之意，以通天地之气，以除帝王灾害，以利凡民及万物，莫不各得处其所者，乃后天地一且大悦喜，病一除，喜则佑帝王也，令无事长游也。
　　愿闻天地何故一时使天下人共集辞策，及古今神圣之文，以为洞极经乎？然天地有剧病，常疾乱，未常得善理也。故教示人集议，而共集出正语奇策，以除病也。故使其大共集言事也。
　　愿闻天地乱而有病，何不更生善圣人乎？力复生后圣人，乃无益何也？天师言：行古圣人有优劣，各长於一事，俱为天谭地语，而作殊异。是故众圣前后出者，所为各异也。俱乐得天心地意，去恶致善，而辞不尽同，大类相似。故众圣不能悉知天地意。故天地常有剧病，而悉不除，故遣吾语以告真人。所告真人者，天上诸神言，天下有乐善，欲称天心，独有真久耳。行所以拘校上古神文、中古神文、下古神文者，或上古神文未及言之，中古神文言之，中古神文未及言之，下古神文言之。因以类相从相补，共成一善辞，故使集之，然后天地意可观矣。行上古圣人失之，中古圣人得之，中古圣人失之，下古圣人得之，下古圣人失之，上古圣人得之。以类相从，因以相补，共成一善圣辞矣。上圣或有短失之，中圣得之，中圣失之，小圣得之。因复以类相从，因而相补，共成一善圣辞矣。大贤以短失之，中贤得之，中贤失之，小贤得之。以类相从，共成一善贤辞矣。帝王失之，臣子得之，臣子失之，庶子得之。以类相从，因以相补，共成一善辞矣。上老失之，丁壮得之，丁壮失之，少者得之，以类相补，共成一善辞矣。男子失之，女子得之，女子失之，奴婢夷狄得之，以类相从，因以相补，共成一善辞矣。上古文失之，中古文得之，中古文失之，下古文得之，以类相从，因以相补，共成一善辞矣。行或上古人失之，中古人得之，中古人失之，下古人得之，以类相从，以类相补，共成一善辞矣。行或上失之，而下得之，或下失之，而上得之，或上下失之，中得之，或中失之，上下得之。或天神文失之，反圣人得之，或圣人失之，反贤人得之，贤者又失之，而庶民反得之，庶民又失之，反夷狄得之。或内失之，反外得之，外失之，反内得之。会有得之者，会有失之者。故上下外内，尊卑远近，俱取其文要语，而集其长短，以类相从，因以相补，则且矣。然后文书辞言通具也。天地生出凡事，人民圣贤，跂行万物之属，各有短长，各有不及，各有所失，故所为各异，大率俱欲得天地之心而自安也。故今天遣吾下，为上德君更考文教，吾都集合之。神文圣贤辞，下及庶人奴婢夷狄，以类相从，合其辞语，善者以为洞经，名为皇天洞极政事之文也。然后天地病一悉除去也。
　　请问合众类以相从。然善正其言则吉，不善正其言则凶，然后太平上皇之气立来矣。夫人有病，皆愿速较为善，天地之病，亦愿速较为善矣。夫邪文乱道经书，道经乱则天文地理乱矣。天文地理乱，则天地病矣。故使三光风雨四时五行，战斗无常，岁为其凶，帝王为愁苦，县官乱理，民愁苦饥寒，此为邪文所病矣。夫邪文邪言误辞以理国也，日日得乱。於是臣为枉法而妄为，民为之困穷，共污天地之理乱。天官大怒，哭泣呼冤不绝矣。邪言邪文误辞以理家也，则父子夫妇乱，更相憎恶，而常斗辩不绝，遂为凶家矣。夫正言正文正辞，乃是正天地之根，而安家国宝器父母也，而天下凡人万物所受命也，故当力正之也。故吾之为道，悉守本戒中而弃末。天守本，故吾守本也；天戒中，故吾戒中也；天弃末，故吾弃末也。吾之为文也，乃与天地同身，同心同意，同方同理，同好同恶，同道同路，故令德君按用之，无一误也。万万岁不可去，但有日彰明，无有冥冥时。但有日理，无有乱时。但有日善，无有恶时也。故号天之洞极正道，乃与天地心相抱，故得其上诀者可老寿，得中诀者为国辅，得下诀者可常自安。请问阳何从独得尊而贵，阴独名卑而贱哉？神人言：阳所以独名尊而贵者，守本常盈满而有实也；阴所以独名卑而且贱者，以其虚空而无实也，故见恶见贱也。夫阴阳男女者，本元气之所始起，阴阳之门户也。人所受命生处，是其本也。故男受命者，盈满而有余，其下左右，尚有一实。上者盈满而有余，常施下阴而积聚有余。上施者，太阳行也，无不生？无不能成。下有积聚者，太阴应地，而有文理应阡陌。左实者应人，右实者应万物。实，核实也，则仁好施，故阳得称尊而贵也。女所以卑贱，其受命处空而虚，无盈余，又无实，故卑也。故天道重本守始，故当反本守元，正守考文，以解迷惑也。故能使天长地久，安国宁民，而阳实好施故也。阳，天也，君也。阴，地也，臣也。故敬阳之施，因而养之。
　　请问神人，天下凡有几国？然中部八十一域，次其外复一周，天下有万国，远出列洞虚无表，并合三部为万二千国，皆禀受太平之教。今太平一岁，人为喜乐顺善。二岁，地上为大乐。三岁，恩泽究洽於天下；四岁，风气顺行。五岁，行神不战，妖恶伏灭。六岁，而究着六纪。七岁，乃三光更明。八岁，而恩究达八方。九岁，阴阳俱悦。十岁，万物悉各其所。为数小终，物因而三合之，乃天地人备，故三十岁而太平。今上皇气出，真道至，以理十年，小太平也。如力行真道二十岁，而中太平者，乃谓帝王已下，乃臣民大小，按行真道，其却邪伪也。
　　神人语真人言：古始学道之时，神游守柔以自全，积德不止道致仙，乘云驾龙行天门，随天转易若循环。真人专一老寿，命与天连，阳道积专，日有单至信所致。无争荣名，而居高官，孝顺事师，道自来焉。神乃知善，人与语言。夫师开蒙，为道之端，君父及师，天下命门，能敬事此三人，道乃大陈。不事此三人，室闭无门，福德皆逃，祸乱为怜。详惟其事，无失书言。父母生之，师教其交，居亲仕之，可不慎焉。天下至士，去官就仙，仙无穷时，命与天连。长吏治民，仙吏天官，与俗何事，其事异焉。长吏治民仙万神，天下之事，各自有君，努力思善，身可完全。以是遂去，不负祖先。吾图书已尽，无复可陈，致勉学详请其文。神人将去，故戒真人，慎之慎之，亦无妄传，不得其人，慎无出焉。藏之深渊幽冥之间，道不饮血，无语要文，外内已悉，无可复言。
　　於此画神人羽服，乘九龙辇升天，鸾鹤小真陪从，彩云拥前，如告别其人意。
　　西壁图。上古神人真人，戒后学者为恶图象，无为阴贼，不好顺事，反好为嫉妬，令人死凶。天道不可强劫，劫之必致兵丧威之，死灭世亡。盗神书必败，欲以为利，反以为害，此即响应天地之性也。乃致自然之际会，审乐以长存，慎之慎之。无好为害，善者自然，恶者自败，观此二象，思其利害。凡天下之事，各从其类，毛发之间，无有过差。但人不自精，自以不知，罪名一着，不可奈何。不守其本，身死有余过。乃为恶於内，精气相召於外。故前有害狱，后有恶鬼，皆来趣斗，欲悔之不得，因以忘身。故画像以示后来贤明，得之以为大戒。愚者不信道，自若忽事，审而言，不失铢分。故守柔者长寿，好斗者令人不存，物事各从其类，不复得还，悔之无益，鬼以着焉。见戒觉，以时自还。今上未伤，固可得为善人。善者乃上行，恶者乃下降，天道无私，乃有自然不失。
　　开达无闭绝，以称天心地意，转天地之灾变，畅天地之谭，使人民各居其处，万物不伤。故天出文书，令使可遥行万万里，得通其言，以畅善人，以知恶人，以解冤结。故帝王乃居百重之内，得长自安，聪明达远方也。由太上中古已来，多背叛天地，共欺其上，故灾害日兴，死者不以数也。帝王久愁，不能拘制其下为奸伪，故天遣三道文出也。通其气，乐知得失，上下和合，谏及四远卑贱，令无冤结，以称皇天心，乐灾除去，勿令天怒。下古人心邪蔽，不若太上古之三皇，人心质朴，心意专一，各乐称天心，而忠信不欺其上，故可无文也。下古小人愚蔽，娇妄文辞，欺天地，罔冒帝王，故天地常忿怒而灾祸之。天地病除，帝王安且寿，民安其所，万物得天年，无有怨恨，阴阳顺行，群神大乐，且喜悦，故为要道也。
　　夫子不孝，不能尽力养其亲；弟子不顺，则不能尽力顺明师之道；臣不忠，则不能尽力共敬事其君。为此三行而不善，罪名不可除也。天憎之，鬼神害之，人共恶之，死尚有余责於地下，名三行不顺善之子也。常以月尽明旦见对於天，主正理阴阳。尊卑之神吏，魂魄为之愁苦，至灭乃已。天以十五日为一小界，故月至十五日而折小还。以一月为中部，以一岁为大部。天地之间诸神精，当共助天生长养万二千物，故诸神精悉皆得禄食也。比若群臣贤者，共助帝王长养，凡民万物皆得禄食也。故天为法，常诸神以月十五日而小上对，一月而中上对，一岁而大对。故有大功者赐迁举之，其无功者退去之，或击治。此乱治者，专邪恶之神也。人生为子孝，为臣忠，为弟子顺，不离其身，然后死魂魄神精不见对也。
　　其二部界者，读吾道书文，合於古今，於类相从，都得其要意，上贤明翕然喜之，不能禁止为善也。乃至於敢入茅室，坚守之不失，必得度世而去。志与神灵大合洞，不得复誉於俗事也。其善乃洞究洽於天地，其神乃助天地，复还助帝王化恶，恩及草木小微，莫不被蒙其德化者。是故古者贤明得师。能助帝王致太平者，皆得此人也。中贤力共读吾文书，合於古今道文书，以类相从，力读而止。其贤才者，乃可上为帝王良辅善吏，助德君化恶，恩下及小微草木。阴阳和合，无复有战斗者，帝王长优游而无事，群臣下俱相示教力为之，莫不顺善而忠信，无刑罚而理，不善不可胜矣。其民共读吾书道文，上下通都合计，同策为一，无复知为凶恶者也。拘校古今道文，以类相从相因，以为世学，父子相传无穷已也。如三贤中贤下及民，俱为之占，天地恶气毕去矣，无复承负之厄会也。善乃合阴阳，天气和地瑞应毕出，游於帝王之都，是皇天后土洽悦喜之证也。故读吾文者，宜精详之。其三部界者，夫人得道者，必见神能使之。其上贤明者，治十中十，可为帝王使，辟邪去恶之臣也。或久久乃能入室而度世，不复誉於俗事。故守一然后具知善恶过失处，然后能守道，入室精思，然后能守神，故第三也。贤者拘校古今神书，以相证明也。中贤守一入道之，且自睹神，治十中九，可为王侯大臣共辟去邪恶，久久冀及入室矣。其小贤守一入道读书，亦或睹神，可治十中八，可为民共辟邪除恶也。亦皆拘校古今道文，以自相证明，乃愚者悉解信道也。大贤中贤下民，俱守神道而为之，则天地四时之神悉与，邪自消亡。此则天下地上，四方六属六亲之神悉悦喜，天兴善助人为吉矣。
　　吾道乃为理天地，安帝王，生天地所爱者，乃当爱真道真德也。夫天者乃道之真，道之纲，道之信，道之因而行也。地者乃德之长，德之纪，德之所因缘而止也。故长为万物之母也，常忍辱居其下也，不自言劳苦也。吾之为德君，教化下愚，正以此天地二事为祖。故常按天地之法度，不失其门户也。吾之书即天谭地语，与神祇深独相应，若表里也。天下之名，今所属皆以类相从，故知命其所属。故含五姓多者，象阳而仁；含六情多者，象阴而贪。又受阳施多者为男，受阴施多者为女，受王相气多者尊贵则专，受休废囚气多者，数病而早死，又贫极也。故凡人生者，在其所象五行之气，其命者击於六甲五历，以类古之，万不失一也。古者圣人深原，凡事知人情者，以此也。真人知之耶？上视天而行，象天可为；俯视地而行，象地德而移。念天地使父母生长我，不欲乐我为恶也，还考之於心乃行。心者，最藏之神尊者也。心者，神圣纯阳火也。行火者动而上行，与天同光，故日者乃火之王，为天下正，无不照明。故人为至诚，心中正疾痛，心神圣上白於日月，乃上白於天。故至诚於内者，神灵也，可不慎乎？
　　天以至道为行，地以至德为行。至德为家，共生万物，无所匿，无可私。古者圣人象天地为行，以至道要德力教化愚人，使为谨良，令易治。令世反多闭绝之，故愚人共为狡猾，为失天道，不自知非，各在真道善德不施行，故人多天谪，当死不除也。
　　今天师广开天道之路，悉拘校古者道书之文，以为真要秘道。真道者多善，其文乃入神，故能睹神，与神为治。若神入神，则真道也。乃多成於幽室，或有使度於室中而去者，或有一出一入未能．去者，或有但见神而终古不去者。行为子道，学而得大官者决意。凡人专问也，今日入学门，用心专一，常欲利爱而不妄语，年少而学，至老穷无复知乃止，不乐得官也。但身好学，务欲知经道，积为善而不止，行名立，经道成，深知古今灾变所从起。其行与学有益於上，有利於下，为善积闻，不可盖闭，名闻四达。明王好之，因而征索诏取，万俱言善哉，是其人也，傍人为其悦喜足者，即其善人学而度世者也。
　　行复为子说道，其不度者，意今日入学门，不乐思得真道善说，但欲博闻多睹，可以行穷极圣人者。又不欲推行作善，反好浮华之文，可以相欺伪者。或既得入经道，又用心不专一，常欲妄语，辩於口辞，以害人为职；不尊重上，不利爱下。复经道空虚，未足以为帝王之良臣，反行首长者。傍人以财货自助，欲得大官以起名誉，因而盗采财利，以公趣私，背上利下，是即乱贼败正治，天地之害，国家贼也。民之虎狼，父母之恶子，天地憎之，鬼神恶之，故其罪当诛之於帝王，以称天心，以解民之大害，是其抵欺而得官者也。或有用心不专实，空虚无真守，反积常思欲得官。官者，天之列宿官也，以封有德，赏有功也、不以妄与无功之人也。无功之人，天地所忽，神灵所不爱也。下愚不能深自知恶，反妄思得天官而不止，邪鬼物因而共入其心，使妄语，因而妖言，而不能自禁止也。故时有邪言而死者，此之谓也。非独为道不得其意则凶也，真人努力自度之术矣。古者圣贤睹天法明，故能行道守德也。天乃专一，昼夜行道而不言，故能长吉。地乃昼夜行道而不言，爱养万物，故能独吉也。四时昼夜行道而不止，故能常独兴王而不止也。三光乃独行真道而不言，故能常明，随天运行也。五行乃独行真道而不言，故能与天地为常也。凡天下之为道者，象此不可胜书也。常能爱利，口不妄言，则道可得也。欲轻忽反吾言者，为道所贼也。吾乃为天谭，以戒上德之君。夫德君天之兴，必且好道，万民且象其君而为之，皆以此文为戒。是故天之为象法也，乃尊无上，反卑无下，其大无外，反其小无内，包养万物，善恶大小皆利佑之，受以元气而生之，终之不害伤也。故能为天最称神也，最名天上之君也。今上皇气至，德君治，当象此为法。故吾道一高一下，一沈一浮，欲使众贤共策之。故东南地户，乃有天地之水，不逆小流之力也，善恶大小皆归之。真人知之耶？
　　文书亿卷，中有能增人年寿，益人命者，真文也，其余非也。文书满室，中有能得天心平治者，真文也，其余非也。臣子满朝廷，中有能乐其君，助其君致太平者，是帝王之真臣良吏，其余者佐职之臣子也。人生一子，而父母常得其乐而不饥寒者，是贤孝之子，其余皆悉备数也。积方重车，中有皆能益年者，是真方也，其余非也。天下若此类众多，不可称记预说也。真人自深思其意。吾文以一推万，足以明天下之道矣。故使真人传道於上德之君，拘校凡文人辞圣书者，明以示众贤，使一俱觉解迷惑也。拘校凡文之后，灾日去矣。夫邪文邪言，乃奸灾之主人也。夫正文正言，乃遂邪奸恶之吏也。以文正言，以吏正奸，伪无主人，则无止宿之所矣。夫邪言为奸主人，比若盗贼有舍止之所也。主人已死亡，盗贼无缘复得来止息也。
　　行天道之为法，以一况万，万不可尽书也。文多使人眩惑，不若举一纲，使万目自列而张之。故万人扰扰，不若一帝王也。众星亿亿，不若一日之明也。柱天群下跂行之言，不若国一贤良也。天道广纵无复穷极，不若一元气与天持命纲也。贤者上德之君，得思吾言，寿自长也。后世共思吾言，自父慈子孝，日广且明也。大小争为善，后无强也。不知复有邪文，佞人国以藏也。灾变尽除，三光明也。自然之术，天师共纯也。为道如此，何有伤，遂以为法，乃天行也。垂书记之，是思天地神明也。以征之文，与天地响应也，是天合信符也。上君贤者，宜共策此辞，行之者日兴，与时宜为朝，得天地之欲，故吉哉。
　　吾为太平德君制作法度，不限一人。夫太平气来，有一人自冤，不得其欲者，则上皇太平气不得俱来至也。故天教吾广开辟其路，使自恣自择可为也。贤明欲乐活者，可学吾文，思其意，入室成道，可得活。贤柔欲乐辅帝王治，象吾文为之，可以致太平乎。欲乐居家治生商财者，思吾文可竟天年，各得其所愿，无大自冤也。故德君以治，大平之气来也。所以然者，乃天下无自冤者，各自得其所。上德之君贤明者，不夺所欲，必得天下之心，欲承天意以归之。
　　天之行不夺人所欲，地之行不夺人所欲，明君象之，故致太平。天地至神，犹不夺所欲，况人乎哉。
　　上古神人戒弟子后学者，为善图象，阴佑利人常吉，其功增倍。阳善者，人即相冗答而解。阴者，乃天地诸神知之，故增倍也。积德者，富人爱好之，其善自来也。人之所誉，鬼神亦然，因而佑助之。好道者长生，乃与阴阳同其忧，顺皇灵之行，天地之性，得其道理，故天佑之也。失者乱天，不好善人也。夫求善以善，无可怪。学以仁得之，道之始也；以德得之，道之中和也。以道得之，上也。
　　吾本少学而不止，精神念之，涕常欲下，为此积久，蒙皇天大恩，今日幸得逢天神人於旷野。始学若亏，思问小事外浮华也。本求守一养性之法，凡三百首，乃见天师说而无极，故敢问身宁可得长存否？
　　子为天来学问，疑吾为天授子也。愿闻其诀意，以何明之也？今有德之君，得吾书心解行之，与众贤共议，以化凡民，必与立响相应，是其明证也。吾道以诫成，不设伪言行，已诀矣。吾含此道久，以无可与语者。天冤结有剧，病变不绝，此其悒悒不通，天师何自往与付之。曰：位不当也。吾职在天，真人职在地。在地者出万物，故天生者於地养之。故吾传道於真人。地生君王凡民，万二千物，悉得阳施，从阴中出，故子得传於人也。子以吾言不诚信也。夫天虽有所出，不与人语，情意同。吾书承天教令，明若丹青也。
　　天数之始也，是故天地未分之时，积气都合为一，分为二，成夫妇。天下施於地，怀妊於玄冥，字为甲子。布根东北，丑与寅。始见於卯，毕东南，辰与巳。垂枝於南，养於午。向老西南，未与申。成与西方，日入酉。毕藏西北，戌与亥。故数起於一，而止於十者，五千之始，五行之本也。数一以乘十，百而备是。故天生内，故毕终是。故斗建於辰，破於戌。建者立也。故万物欲毕生。破者败也。万物毕死於戌。数天地八方，十而备，阴阳建破，故以此往来复其故，随斗所指以明事。吾书乃为除害气，故曰象天为法。
　　太平经钞己部卷之六竟
　　太平经钞庚部卷之七
　　虚无自然图道必成诫
　　虚无者，乃内实外虚，有若无也。反其胞胎，与道居也。独存其心，悬龙虑也。遂为神室，聚道虚也。但与气游，故虚无也。在气与神，其余悉除也。以心为主，故得无邪也，详论其意，无忘真书也。得之则度，世可久游也。何不趣精，反与愚俱也。凶祸一至，被大灾也。弃其真朴，反成土灰也。贤者见书诫之。
　　无为者，无不为也，乃与道连，出婴儿前，入无间，到於太初，乃返还也。天地初起，阴阳源也。入无为之术，身可完也。去本来末，道之患也。离其太初，难得完也。去生已远，就死门也。好为俗学，伤魂神也。守二忘一，失其相也。可不戒之，道之元也。子专守一，仁贤源也。天道行一，故完全也。地道行二，与鬼为邻也。审知无为，与其道最神也。详思其事，真人先也。闭子之金关，无令出门也。寂无声，长精神，神气已毕仙道门，易哉大道不复烦，天道无亲归仁贤也。
　　自然之法，乃与道连，守之则吉，失之有患。比若万物生自完，一根万枝，不无有神，详思其意道自陈，俱相混沌出妙门，无增无减守自然。凡万物生自有神，千八百息人为尊，故可不死而长仙，所以早终失自然，禽兽尚度况人焉。愚者贱道，下与地连，仁贤贵道，忽上天门，神道不死，鬼神终焉。子欲为之，如环无端，慎无入有，自益身患，亦无妄去，令人死焉。天地之性，独贵自然，各顺其事，无敢逆焉。道兴无为，虚无自然，高士乐之，下士忽焉。详学知师，亦无忌言，有师明道，无师难传。学不师诀，君子不言，妄作则乱，文身自凶焉。道已毕备，便成自然。
　　其三道行书，悉取诀於集议，以为天信，即且响应立效也。其正神灵者，取诀於洞明万万人也，以为天信。其凡文欲正之者，取诀於拘校，以为天信。其欲乐知吾书信者，取诀於瞥疾，行之且与天响应，善者日兴，恶者日消，以为天信。其欲署置得善人者，取诀於九人。其问入室与未者，取诀於洞白也，形无彰蔽，以为天信。其欲知身成道而不死者，取诀於身已成神，即度世矣，以为天信。其欲洽洞知吾书文意者，从上到下尽读之，且自照察，心大解，无复疑也，一得其意，不能复去也。其欲效吾书，视真与伪，以治日向太平，以为天信。其欲寿可得与不者，取诀於太平之后也，如未太平，先人流灾为害，难以效命，以为天信。大阳欲知太平者，取诀於由断金也。水与火欲厌绝奸臣，祆不得作者，取诀於由断金，衰市酒也。欲得天道大兴法者，取诀於拘校众文，与凡人诀辞也。欲得良药者，取诀拘校凡方文，而效之也。欲得疾太平者，取诀於悉出真文，而绝去邪伪文也。欲乐思人，不复杀伤女者，取诀於各居其处，随力衣食，勿使还愁苦父母，而反逆也。欲除疾病而大开道者，取诀於丹书吞字。欲知集行书诀也，如其文而重丁宁，善约束之，行之一日，消百害独人心，一旦转而都正也，以为天信。
　　请问瑞者何等之名也？子何故为愚耶？愿天师不弃，示以一言。夫瑞者，清也，静也，正也，专也，心与天地同，不犯时令也。愿闻以何知其清静端正专一耶？善哉，子之问也。夫天地之性，自古到今，善者致善，恶者致恶，正者致正，邪者致邪，此自然之术，无可怪也。故人心端正清静，至诚感天，无有恶意，瑞应善物一，故能致瑞应也。诸邪用心佞伪，皆无善应，此天地之大明征也。子知之耶？善恶皆有应也，不调和者致不和，此天之明效也。善哉。
　　请问人之为善也，上孝子、上忠臣、上顺弟子，当思上何等於君父师哉？当上异闻珍宝，希见之文，而得上者是也。忠臣孝子顺弟子，常可乐为也，何不上同闻，而上异闻即？同闻上自有之，何须复上耶？愚生不晓其意。行且使子知其审实。天下所来所珍，悉未常见而善珍也，以上其君，是上忠臣也；未常见善食，以上其亲，是上孝子也；未常见之说，以上其师，是上善弟子也。子知之耶？愿闻上同事。上之所有，而重上之，何也？然皆应，故其上罪不除。何其重也？子应不晓之，生人之所常有，重皆厌之，何须复上之耶？自古及今，大圣之定凡事，乃去同取异，乃得天地之心意，此之谓也。
　　天有两手，乃成凡事。一手有病邪恶，则无有成事。天大怨之，地以为忌，天下乱而无成功，一由此一手邪恶而不并力。凡事尽不理，六方不太平，亦由此两手，有病邪恶，而不并力。所致吉凶安危，由此两手。真人亦岂深知之耶？不唯天师开示其要意，使得知之。知之者终古冥冥昏乱，无从得知之也。夫师者，乃天地凡事教化之本也，虽难安得言哉？善哉。真人之求问事辞也。其要而言，□□而已。安坐，为诸真人具说其意。天下象而行之，无复凶乱事。天上诸神召，为两手策字为要记，国家行之则长存，凡人行之则久富安。要道将出，近在凡人身，今为真人分别言之。天地者，主造出凡事之两手也。四时者，主传养凡物之两手也。男女夫妇者，主传统天地阴阳之两手也。师弟子者，主传相教通凡事文书道德之两手也。君与臣，主传理凡事人民诸物之两手也。此有六事，才举其纲，见其始耳，不可胜书也。凡事相须而成事者，皆两手也。天上名为重规叠矩，皆相应者也。一手邪不等，无成事，天上名为大乱之治，六方八远名为鳏寡断嗣，日以向衰。无成事，由此两手不并力也。
　　请问天上何故名为两手？两手者，言其齐同并力，无前却然后可成也。两手不并力者，事不可成也。故凡事象此两手，皆当各得其人并力同心，象此两手乃告安，太平之气立至；不象此两手，亿万年不能出上皇太平气也。太平气常欲出，若天常。若两手久不调御之故，使闭不得通出，悒悒何訾，咎在两手不调。若两手平调者，上皇太平气出，前后至不相须。善哉。是故天地不并力，万物无从出；四时不并力，凡物无从得长；五行不并力，凡物无从得成；君臣不并力，凡事无从得理；夫妇不并力，子孙无从得长，家道无从得立；师弟子不并力，凡结事无缘得解，道德无缘得兴，蒙雾无从得通，六方八远大化无从得行。是故皆当并力，比若两手乃可通也。不若两手，故致凶也，虽治疗无益也，无从得成功也。但空久愁苦而日凶。故凡象此两手者，选举当得其人，不得其人者，天上诸神名为半死，不持一手独作，安有能成功成事哉？凡疑事，宜深思此意。
　　以赤心，心生於火，还以付火。为治象是，则延年益算，万不失一，吾不欺子也。以示德君，以示凡人，贤者各思其意，无敢犯者也。用之名为自厚自养，不用之名为自愁自苦。神哉。吾之为道，传天意也。但可前不可却，但可顺不可逆，顺之全得天心也，逆之事乱祸凶。人意西，天意东，名为与天意不同。可为觉知者矣。
　　今凡人举士，以贡帝王，付国家，得其人几吉，不得其人几凶；得其人何所能成，不得其人何所能倾。诸真人自精且对。然得其人有四吉，不得其人有四凶，得其人天地六方八远安，不得其人天地六方八远不安。愿闻其要意。然贡士得其人，上得以理，有成功而常安，日有益於上，一大吉也。所举人可任，得成器，二吉也。得成器，能彰明其师道，恩及其师，三吉也。所举者信事有效，复令上信任用之，四吉也。共并力同心，所为者日有成功，月益彰明，岁益兴盛，天地悦喜，善应悉出，恶物藏去，天地悦则群神喜。守而不失，上可以度世，中可以平理，下可以全完，竟其天年，举士得其人，善如斯矣。天上明此续命之符。
　　请问何故正名，为续命之符？然所以续命符者，举士得人，乃危更安，乱更理，败更成，凶更吉，死更生，上至於度世，中得理於平，下得竟其天年，全其身形。夫举士不得人，上无益帝王，国家令其理乱，帝王悉苦，天地不悦，盗贼灾变万种，是一大凶也。所举人不能理职，佞伪日欺，久久坐俟不安，不得保其天年，或天地鬼神害之，或为人所贼杀，辱及其父母，恶流及妻子后生已下世类，遂见知过失为恶人，是二大凶也。其人恶则其学弃，污辱先师圣贤业，祸及其师，是三大凶也。又举之者不信，共欺其上，贡非其人，乱天仪，污列宿，天疾之，地怨之，国君恶之，圣人非之，是谓为世大佞妄语之子，当坐是事，不得天地鬼神诛之，则人当害之，辱其先人，祸及妻子，是为四大凶也。犯四大凶，贡非其人也，乃使帝王愁苦。凡害气动起，不可禁止，前后不理，更相承负。天地大怒，群臣战斗，六方不喜，八远乖错，终古不理，天上名为曰减年短命之符。何故名短命之符哉？然理长反为短，年当多反少，举事逢凶，无益於身，天地不悦，除算减年，故天上名为短命之符也。善哉。此天上文，以示德君，以示凡人贤，下及民间。为人上求士，不可不详；为人下贡士，不可不忠。后世传诵此书文，结於胸中，急急举士不若此，天地不复喜也。知而故违，其谪重哉。慎之。
　　天上文解六极，大集天上，八月校书，象天地法，以除灾害。惟上古之道，修身正己，不敢犯神灵之所犯，乃敢求生索活於天君，不敢自恣，恐不全。日念生意，与神为神，表其类也。欲得尽忠直之言，与诸所部主者之神，各各分明是非，乃敢信理曲直耳，何日有忘须臾之间。上有占人，具知是非，何所隐匿，何所不信者也。故得自理，求念本根，未曾有小不善之界也。但自惜得为人，依仰元气，使得蠕动之物，所不睹见灾异之属。但人负信于誓言，两不相信，故有所不安。天地中和上下各有信，人不得知其要。人食五常之气，无所不禀不依，无所不食，失善从恶命不全，何独如是耶？故天君言，常有善有恶，故有当直之者。故误恶以分明天地四时五行之意，使知成生为重，增其年命，人得生成之道，承用其禁，不敢懈怠。以是言之，天知愚人甚薄，而无报复之意，逆天所施为，证天所施为，加人所施为行也，中类反当活恶疾善也。故圣人知阴阳之会，贤人理其曲直，解其未知，使各自分尽不相怨。善自命长，恶自命短，何可所疑，何可所怨乎？善者着善之文，不失其文，不失其常，不失其宜，是为上德。无所不成，无所不就，不失其明，不失其实，不失阴阳所生成，不失四时主生之气所出入，不失五行之成，不失日月星宿，不失其度数，不失吉凶之期，不失灾异之变，不失水旱之纪，人命长短，不失所禀系星宿厚薄之意，是上德所当行也。故有德之人，无所不照，无所不见，上下中和，各从其宜。就其德，各不失其名，是为顺常。长生之文，莫不被荣万物，岩牙剖甲而生，垂枝布叶以当衣裳，雾露雪霜时雨，以当饮食，生长自成覆华实，令给人地之长，名为水母，民名为瓜，盛夏之时以当水浆，天下所仰，人皆食之。是德人承天统，成天形，仰地以给民食，行思布施，无不被德以自饱足，是天恩。天所施生甚大，不顺命，及言自然，是为逆。故有德之人上知天意，教民作法，无失天心，育养长大，使得为人，复知文理，行成德就，可上及天士。天上之事，功劳有差。德人主知地之事，命民依仰，重见恩施，不能以时报之。德人为天行气，上下中央不得其所者，人反轻天所施为，是正令天怒不止，神灵不爱人，侵夺年命，反自怨非天，故下神书，令民不犯也。
　　人有善大恩，有一反以思，力自善。如人久见狐疑，尤恶先没，用是自损，日夜惶惧，不知何也。天生人知善恶，行善有信，天不欲令人有恶闻也。用是欲贪生恶死，亦不敢犯禁，如所妨害於身也。故因缘天气，与通人之辞语，言身往来，知人情意，见其不善，而退自责，恐有文书污名在其中也。如人当时意，加施於人，诚不敢对首理委曲，得耳责所施行。努力自念，从生来功效所进，解先人承负，承负除解，过尽亦当上。行善复恶，自与命戏。且言善人宜复屈意，当时微苦，用心不懈，复后得福。生言受劫，受勑诚归闲静处，思失自责。言思从中出，天神知之，固勿倦也。
　　预知天君意所施为者，为上第一之人，可在天君左侧。有功劳赐赏，谦逊不敢进授益，复竭尽筋力，用心乙密为大。故天君重复，重自面勑教人，是生之福也。所主众多，平心为行，是自可矣。生言不敢，乃望在天君左侧也，见活而已。但思忠孝，顺理尽节，不敢受重赐，但恐无功。闻人有过，助其自悔。检饬所行防禁，使思天意。知善行善，知信行信，知忠行忠，知顺行顺，知孝行孝，恶事无复得前也。过无巨细，天皆知之。薄疏善之籍，岁日月拘校前后，除算减年，为恶不止，便见鬼门。地神召问，其所为辞语同不同，复苦思理之，理后乃服。上名命曹，上对算尽，当太士愆流后世，是非恶所致也。人欲得人利，人亦不欲利之。善利得生，恶利不久，以善不久居地上也。故使有天地利不平。天使人为善，故生之，而反为恶，鬼神疾苦，安得怨乎。此书故先进善退恶，古今文也。人命近在汝身，何为叩心仰呼天乎？有身不自清，当清谁乎？有身不自爱，当爱谁乎？有身不自成，当成谁乎？有身不自念，当念谁乎？有身不自责，当责谁乎？复思此言，无怨鬼神，为恶自负其身，不负他人，复知之乎？行顺所言，可思无离於心，离之为败，不可复理，与鬼同伍，何得活乎？念生得生，人在天地间，奈何忘天地恩乎？此为何等哉？欲望天报，当自责恳恻，垂泪而行，言我蒙恩得为人，与万物殊异，天使有异，能言语，见好丑，知善恶可否之事，当自详慎，所言反天辞，令不奉顺，是为大逆不道之人，天安得久与从事乎。受勑未能通达，静於闲处自省，责过所负，以谢天地四时五行诸部神灵？天君聪听，令自思惟。上古之人皆有智虑，不敢犯禁，自循自正，恐见有失，动辄为不承命，失其年寿，用是之故，不敢小懈，过辄有罚首，以是自省自爱，敬重禁忌，不敢违失意。复见责问，心常恐悸，怅然丧气，负天心，言小不称是，为文烦，辄考问核实。所言所信，可以名誉，及身常念慕贪，与天地四时五行共承统而行，不敢有小过差。真以心求进索生，唯大神原省语，使见四时五行生成，复见日月难报，想不见中弃。正营之人，不敢自远，惟上古圣人之为道也，乃出自然。心知天上之理，所施行皆预知者，音声微通还知形容，自视心昭然意解。知当救之事，吉凶之会。了然可知。心内欣然，乃知得天之福也。使见前行之事，皆戒笃达。自惟蒙恩见宠，大神辄见教戒，使不危息。阀望四表，上下通洞，心中欢然，复得延期，并及所不闻，是皆天君大神之恩力所化。大神言：是诸神共知，延者有命，录籍有真，未生预着其人岁月日时在长寿之曹，年数旦升，乃施名通，在北极真人主之。变易骨体，身轻润泽，时暮得药，以成精华。所在化为，无有不成。出窈入冥，何所不通。惟上古得道之人，亦自法度，未生有录籍，录籍在长寿之文，须年月日当升之时，传在中极。中极一名昆仑，辄部主者往录姓名，不得漏脱。使往动摇支节，屈伸转顺，反覆教戒，劫随师屈折，以药饮之，骨节开炼，虽不时相久者，知其可坚与不坚也，示之志不倾也。贪生恶死，思行天上之事，数使往实核有岁数，使知所行防禁，传示学者，不问神文，言自己赍书且竟，神乃知相对语言之，亦连岁月，积千三百二十日，乃将与俱见大神，通元气，行自然。天君簿见密勑，所案行不得有私相信，惑心易意，行无失误。大神言：己算计诸神所假禀，常以八月晦日，录诸山海陵池，通水河梁，淮济江湖所受出入之簿，各各分明。天君有所劳赐有部署，天君前自复数通藏金室署，有心之人令主天君所问，辄当承所教，宜日夜不懈，属主之人勿失所索，有心之人须以定录簿。当有使神主为计名诸当上升，先时百日皆文上勿有先脱。如有文书不相应，计曹不举者并坐。先勑令不犯神书，此书出后三岁八月，乃示俗人，如有道信人者，大可示之。天君有教言：此人先时有承负，勑神为解除收藏，未藏者为藏之。大神言：此人贫厄空虚日久，恐不自全，得天君腹心，乃令神收藏。前之勑拜谢受恩，虽日月未至，诸先时一月令知之。天君言：下所部神将士众甲中，勿失时以藏，为作姓名，令地主敬慎，使有神灵往来，有欲从愿所求，听之。来事远恶趣善，不犯所禁，复得见天道所师化，无不从之化者。故使人主为作羽翼，开导头尾，成其所为城郭，卓然可知。知上及大化，并理元气，复知人事。是亦有禄有命之人，皆先知之，随人化可得延之期，天亦爱之。善神随护，使不中恶。心使见善，恶者不得以为此等。故天重善，使得从愿，不侵不克如其平，殊天复增其年，会此大恩也。报之非以珍琦，但写心归诚，自实信不负所言，是为报也。
　　天上见善事，当藏匿不与，吉凶所致。人惟与大圣德之人，乃承元气自然精光相感动，乃为大神。悉知当所施，辄当天意，不失其元气之志。常行上为大神补相，如国有公卿，心知大神之指历文书相通，上章各有称举，宜得其人，使可保有言事，辄用天君以事，更明而得书，辄下无失期，辄得朝上之恩。大圣当知，天君所当施行之一事，安得有失乎？世人不知，以为如民长吏，安能知韶书所当道下文乎？天上之事，音声遥相闻，安得有隐也。此在自然之中相检，如此天君日夜预知，天上地下中和之间，大小乙密事，悉自知之。诸神何得自在乎？故记首尾善恶，使神疏记。天君亲随月建升斗纲传治，不失常意，皆修正不敢犯之。故言天遣。心神在人腹中，与天遥相见，音声相闻，安得不知人民善恶乎？天君言，有善信举之，无善信下之，不但天上欲得善信人也，中和地下亦然。人不深知当来之事，故使有心者志久，志久与大神同路，是天之所近。比如国有忠臣良吏，不离左侧。但人不信天，天何信人有二心乎？白日升天之人，求生有籍者，北极天君内簿有数通。无心志之人，何因缘得上录籍。早有心志之人，终得驾乘精气，为天行事乎。天地中和，皆当从天恩得生，而反多不信，是罪之重者，何可望天上诸神闻知乎。言世人能自悔，不避昼夜，积有岁数，其人可原，白之天君。言人自责者，令有生籍之神移名寿曹，百二十使有续世，贫者令有子孙。天以灭绝者，为恶不止，转更伤害物，故令绝之。惟太上有德之人，各自有理，深知未然，自延福及子孙，况其身乎。
　　惟太古善人为行也，乃预知表裹，出入阴阳，道其纪纲，发中念之，忘其理。顺天而行，不敢有疑，用是得成，承奉大施，思念在身，行无愆负，微禀自然，不信不笃天，乃怒之，自知悔过，天复教之。上古得仙度世者，何从恶起念之，见书忠孝，敬事父母，兄弟和穆，无为表裹，上下合同，和天大禁。天君为理，受命有期，安得自在，忠孝之心，不失天地意，助四时五行，不敢毁当生之物。惟太上仁人为行也，乃积累行於天。天听信，使助东皇布置当生之物，华实以给民食，使温饱。身形长大，展转相养，阴阳接会，男女成形，老小相次，禀命於天数。二十八宿转相成，日月照察不得脱，更直相生，何有懈息。但人不知命有短长，春夏秋冬更有生死无常，故使相主移转向寿算增减，转相付受。故言四时五行日月星宿，皆主持人命，善者增加，恶者退去，计过大小，自有格法。天上地下，相承如表裹，复置诸神递相使。故言天君勑命曹，各各相移，更为直符，不得小私，上下古之，有何可得逃乎？
　　惟太上善人之为行也，乃表知天地当行之事，各有所主，各有其辞，各修其事，各成其神，各立其功，各行其忠，各理其文，各施於人，各道其进，各得天地腹心，各不失四时五行之生成。乃应太上善之人，天之信，地之保，五行之腹心，不犯诸禁。常念成人，使乐为善，令得天地神明之意，从表彻里，成功於身，得入长生久视之籍，得与天地大神从事。从忠诚於天，奉承大化。故天不夺人愿，地不夺人安，常日夜思过承负，恐不称天君之意，何惜忠孝，奉事上报乎？
　　惟太上有知之人，乃预知天上之事，当所施为，当所未行。事出自然，在其所为。故知善恶表裹，出入所行，莫不成就。钦仰成神，以成其功，以名其德。得与大神通其辞，行其道，进其所知。
　　惟太上有心之人，各知分部，各自有所道，自有所行，自有承奉，自有所进，自有所白，自有所言，自有所至，自有所动。心系於内，常思尽忠孝，诚有功於天，积行累岁，未曾有懈而忘恩。思得太上之戒，以全其命，何敢忘通达四隅。承天所知，表通未然，心注念大神，所进所白，不敢自以心意评之，常以诸神集议，可承用与不，常恐不得神心腹。天上昌兴，国降逆明，先师贤圣道天地喜神，出助人，令人寿，四夷却。
　　古者无形神人也，学求生道，乃上与委气同愿，念不失委气之意。彻照四方，希声之音，出入上下，皆法度。群神精气，莫不自来，奉承颜色。恐失其意，系所属，皆惧心。衣履转成合怀，施惠布恩，上下流闻，四方六极八表之外，延及先生。大恩所覆，敬承奉命，感动皇灵。出入天地之间，照达日月星辰，取明於前，二十八宿更宣，察民用有支干，吉凶有文。但人少知，自以为贤，动作行止，无益於天，祸罚绝世，先祖无祠。三气不和，用谏者善，不者自期至地之下，殃流子孙，天命之为，安可逃也。
　　天有四维，地有四维，故有日月转相推。星有度数，照察是非，人有贵贱，寿命长短，禀命六甲。生有早晚，善恶异处，不失铢分。世人不知，反为无真，和合神灵，乃得称人。得神灵腹心。得天应者，天神举之。得地应者，地神养之。得中和应者，人鬼佑之。得善应者，善善相称，得恶应者，恶恶相从。皆有根本，上下周遍。欲得性善不逆之人，以为尸民。陆地之神，欲得善人。各施禁忌，上通於天，为恶犯之，自致不存。吏无大小，民本因缘，宜明其事，勿为民所患。殊能好道德仁惠，与天合理，与地同意，与中和有意，思以善神灵相睹，各自有信，莫欺愚者。无犯天禁，无犯地刑，奉顺四时，无有杀名。五行所成，宜各自守。夫贪生者天之所佑，贪养者地之所助，贪仁者人共爱之。为恶者天之所贼，天知其恶，使凶神恶鬼入身中，流布四支头面，腹背胸胁七政，上白明堂，七十二色为见，是死之户也。天贪人生，地贪人养，人贪人施，为恶其祸不救。以天书告之。
　　古者神圣之言，不失纲纪，自有法度，人不可轻犯禁忌。古之所得道太平，但承奉天法，不犯禁忌，即太平臣民矣。天有无赀之粮，无赀之衣，有功复进，即得禄矣。
　　上古之时，神圣先知来事，与天共理，分布四方上下中央，各有部署，上下相望，不肃而成，皆为善。恐不称天心，天有教使，奔走而行，皆持簿书，不动自齐。恐有勘问，动有规矩，得其所行。春行气，夏成长，秋收使民得以供祭，冬藏余粮得以相续。既无懈时，神灵所施，莫不被荣，恩及跂行，草木亦然，各得其所。故令有财之家，假贷周贫，以陈归新，使得生成，传乎子孙，神灵所护，是非大忌。天地四时五行众神吏，直人命禄，不可敬重，念报其恩。急以此文付有德之君，令知天之爱人，而人反不爱乎。洞极之经，名曰太平，行者得福，不者自令极思，聚身无离，常报应不枉。久所不及，施恶於人。人无贵贱，皆天之所生，爱之慎之念之，慎勿加所不当而枉人，侵克非者，天所不报，地所不养，凶神随之，不得久生。祷祭之神益怒。见善当进，见恶当退，何有所疑，行各自力，无为神所误。所居不安，去故就新，神复得还。
　　惟天地亦因始初，乃成精神，承奉自然，生化所化，莫不得荣。因有部署，日月星机衡司候，并使五星各报其方，各行其事，云雨布施。民忧司农事，元气归留。诸草木跂行，端息蠕动，皆含元气，飞鸟走兽，水中生亦然，使民得用奉祠及自食。万民不往用者，听禽兽食之。今之恶民，杀不当，怀妊胞中，当生反死，绝其命以给其口。当杀之时，皆恐惧。故天诚念之怜愍，为施防禁，犯之坐之。六畜尚爱，不忍中伤，人反不自惜，更为逆虏，所取非一。虽不即诛者，将积其过，杀败不止，灭户下流，未生者亦不得逢吉。鬼神惜之，司候在前，有何脱时。故记善恶之重，真人以此文亦众民，义恐隐藏，随俗文字，分明行之。故取信於天，取信於地，取信於中和，取信於五行，是皆天所报信也。不失铢分，知之乎？乃委气自然之服化也。三台七星，辅正天威，日月照察是非，使各有自然之报。复申勑诸所部主，各令分明，受罚不怨，此之谓也。灾害之书，三甲子复见理，不如十谏令知耳。且念活求知，贤圣有知可及矣。圣人当升贤，复求生不恶，复次之神仙之录，在此北极，相连昆仑。昆仑之墟真人，上下有常，主录籍之人，姓名相次，高得高，中得中，下得下。先生为师，尊之为君，称之为父，故师君父不可不明，臣不可不忠，弟子不可不顺，敬从其上。故天不忘先生之恩，地不忘先生之养，人不忘先生之施。天以三光下照中和及地下，无有懈息。无德之国，阴气蔽日，令无光，人民恐惧，谷少滋息，水旱无常，民复流离有谷之乡。天实怜之，令至活乡处。有明君，国得昌，流客还耕农休废之地，诸谷得下生成熟，民复得粮，更奉先祖，鬼神得安。中有圣智，求索神仙簿书录籍，姓名有焉。当复为天之吏，按行民间，调和风雨，使得安政，以此书亦后生焉。故当作善，有益於天。自尔之后，可戒子孙，延年之期，可不及焉。书复重，天大爱人，欲使得竟天年，丁宁反覆，属於神，善者录上，恶者忘其名，无违此书，思着其心。天上有文，求生根也。人所愿，故挺此文，有过自悔，按此文也。神灵在汝前后，无懈时也。
　　太平气俱至，人民但日相向而游，具乐器以为常，因以相和相化，上有益国家，使天气调和，天下被其德教而无咎。和与不和，以为效乎？得天地意者，天地为和，人法之其悦喜。得天地人和悦，万物无疾病，君臣为之常喜。是正太平气至，具乐之悦喜也。是故乐而得大角上角之音者，青帝大喜，则仁道德出，凡物乐生，肝气为其无病，肝神出东方。恶者悉除去，善者悉前助化，青衣玉女持奇方来赐人，是其明效也。中角音得，则水化中也。下角得，以化下也。南方征之音，大小中悉和，则悉乐长也。南方道德莫不悦喜，恶者降去，善者悉前，赤气悉喜，赤帝来游，心为其无病。心神出见，候迎赤衣玉女，来赐人奇方，是其效也。故得黄气宫音之和，亦宫音善者悉来也，恶者悉消去。得商音之和，商音善者悉来也，恶者悉消去。得羽音之和，羽音善者悉来也，恶者悉消去。真人详思此意，所致太平也。所以不悉说五方者，谓大深上士，见之自得其意，以一承万，得之恐其大喜也。小人得之，或妄语也。故不悉露见，使各思其意。上士且自以一承万，通知其意。中士亦且綝綝几知之，下士得之反妄语也。是故才成虑，小举其纲，见其事以示凡人，使思其意，则可上下通达而无过。故上士治乐，以作无为以度世；中士治乐，乃以和乐俗人以调治；下士治乐，才以乐人以召食。此三人者，各谕意太平气至，听其所为，从其具乐琴瑟，慎无禁，禁则乐气不出，治难平，难平则气斗讼而多刑。夫乐者致乐，刑者致刑，犹影响之验，不失铢分也。凡乐者所以止怒也，凡怒者所以止乐也。此两者相代，是故乐则怒止，怒则乐止。故怒者乃生刑罚，斗之根也。喜乐者，乃道德之门也。故当从之，使生道德之根勿止之也，止之反生刑祸之门也。此者吉凶之所出，安危之所发也。故乐者阳也，刑者阴也，阴之与阳，乃更相反，阳衰则阴兴，阴兴则阳衰。阳者君也，阴者臣也，君盛则臣服，民易理，臣盛则君理侮乱，此天自然之法也。故当从其君乐也，以厌其民臣，止其数怒也。下古之人人愚，不深知其意，反多断绝之，故使阴气盛，阳气衰。阳气盛则多盗贼，罪人不绝，万物不生也。多被阴害，大咎在此。君气盛则致延年益寿。君乐则五方道德出悉，怒则五方恶悉出。故大乐者善应出，不乐者恶应出，自然之理，可深戒哉。
　　吾书中善者，悉使青首而丹目，何乎？吾道乃丹青之信也。青者生仁，而有正赤者，太阳天之正色也。吾道太阳仁政之道，不欲伤害。
　　请问今太平上皇气具至，天土理何所先后，岂可闻乎？今天上为法也，乐者顺之以乐，苦者顺之以苦，天上之为法如此矣。乃太平气至，故天上从其乐，以顺奉之，大急兵杖而断刑罚。地上亦然。乐者阳也，天之经也。兵杖刑罚者，阴也，地之怒也。阴兴必伤阳化。今太平气至，乃天与神兵共治，故断刑罚兵杖争讼，令使察察万世，不复妄也。皆如日月，不可久蔽藏也。元气自然乐，则合共生天地，悦则阴阳和合，风雨调。风雨调，则共生万二千物。凡物乐，则奇瑞应俱出，生万物之应，精上着天，三光更明察察也。三光乐而合，则四时顺行，春乐生，夏乐长，秋乐收，冬乐藏。四时乐喜，五行不逆，则人民兴。人民兴则帝王寿，帝王寿财凡民乐，凡民乐则精物鬼邪伏矣。精邪伏则无天病死之人，无夭伤人则太平气至矣。万国不战斗，盗贼贪猾绝矣。天地六万神俱乐喜也，天地真仙人出。天地真仙人出，则正气悉见，而邪气悉藏，恶人悉坐自思矣，善人行矣，神人策书尽出，而邪伪文亡矣。人莫不悦乐喜，阴阳和合，同心为一，家传相生。凡事乐者，无有恶也。凡阴阳乐，则生之始也。万物所受命而起也，皆与人相似。男女乐则同心共生，无不成也。不乐，则不肯相与欢合也。怒不乐而强欢合，后皆有凶。今吾之文，才举其大纲，见其始以乐，化之为不善，安可胜记也。已知乐之善，未及不乐之禁，复为开其纲纪。怳惚不乐，不肯并力合心，而共生元气，着自然也。元气自然，不乐分争，不能合身和德，而共生天地也。天地不乐，阴阳分争，不能合气四时五行，调风雨而盛生万二千物。万二千物不乐争分，多伤死，其岁大凶。凡事不乐争分，三光为之失明，帝王愁苦，万民流亡也。善气蔽藏，恶气行也，正神远去，鬼物兴也。万物人民夭死，无有年也。万二千国分争不乐，刑罚大起，兵革扬也，乐断废也，则刑大起，六方不和，则日日凶也。天气不调，正从此起，而人不知其所由，反归过以罪上，而责帝王。不得其大过，反下责上，尽逆气，何能致太平。反致凶，故刑气日兴，乐者绝亡。咎在中古以来，师教时时有设者，反开列兵之门，闭其乐户，故使邪奸得起，不可卒止。大咎在此。故今天上洞平气至，大纵乐，除刑罚也。地上亦然，吾不能胜记，纵乐之为善也，纵乐之为恶也。是故阴阳之道，从天上尽地下，旁行无穷极，牝牡之属，相嬉相乐，然后合心，共生成，共为理，传天地之统，御无极之术。设使不相嬉，不肯合心为一，肯共生共成，共为理，共传天地之统，御无穷之卫？力以刑罚，威而合之，久久犹败。相背分争，阴阳相克，贼害不可禁止也。正使父子、子母、夫妇、极亲，会相害也，共乱天道，断无世也。其大过所致如此矣。
　　乐为天之经，太阳之精。孝为地之经，太阴之精。故乐者倡始倡生，倡合乐成功。天者常嬉善嬉生，故常与天合，与同气也。乐合乃能相生，当有上下。故乐为天为上，孝为下象地。地者下，承顺其上，阴事其阳，子事其父，臣事其君，君上事天，地亦事天。天事其上，故与地同气，故乐与孝，最顺天地也。易者，理阴阳气，八风为节，与六甲同位，阴阳同体，与天地连身，故为神道也。刑者绝洞阴战，不和之气也，故常随阴节而起。刑者得阴而剧，得春夏而服；得秋冬而兴。盗贼得夜而起，奸邪得幽冥间处而作，鬼物诸病得冥而发，怨咎得险狭而聚相杀也。此则不乐从刑之大征，可不慎乎。愚生畏之。子知畏之，寿之征也，不知畏之，祸之门也。戒子慎之。是故天上为政，各纵乐以为化本，人人使俱自乐相化，坐思其过得失，莫为善易哉。天上为政如此也，地上亦然。故理欲疾平者，务断分争刑罚，倡乐为先，皇平之气立至矣。
　　请问天上太平气自时来至也，人皆当自化为善，万物自当平安无病。令天上为法，何故反以人倡之作乐，以相化乎？凡事在其先导之教之，善恶是化之先也，开蒙愚之门也。故天将有可为，皆先倡其先，其象见於天，神文出。古者圣人象之为作意，故上三皇乃教化以道，其人民尽有道，物亦然。五帝教化多以德，其人民多类经德也，物亦然。三王教化多以文，其人民多文，物亦然。五霸教化多以武，其人民多悉武，好怒尚强勇，此非悉化之首也。故善人之乡者多善人，恶人之乡者多恶人，此非相易也。凡天上天下之事，各自有师法，各象其师法，而所化悉相类似。天者好生兴物，物不乐不肯生。今天上皇平洞极之气俱出治，阳精昌兴，万物莫不乐喜。故当象其气而大纵乐，以顺助天道好是，则天道大喜。今帝王理平，人民寿，故其纵乐以奉天道，又使各坐思自化，何有各乎？又乐者天也，阳精也，阳与则阴精伏，犹如春夏起，秋冬伏，自然之式也。真人务顺吾书言，刑自绝。为化如此，与神无异。故理难平，化失之耳。
　　今天道自有衰盛吉凶，何反言师化之首乎？天地不与人语也，故时时生圣人，生圣师，使传其事。此主天时且吉乐，故生善师，使善言善化。天道将乱凶衰，则生恶师，使教化恶也。是主化天道，且自善自恶之征也者。夫且乐岁生善物多，五谷成以食人，其人好善。天且恶岁生恶物多，善者少，以恶物食人，其人色恶。是其化人之师明征也。故善师出，恶师伏，是天盛衰之征，是主天也。今天道大周，故使吾下，善说真人善事，乐其化为上善，故以第一事教之。天周备其事，具者必乐。子知其意，若人物周遍，有其家为其乐。今天周遍，有何不乐，而日凶乎？此书万世不改，天上之化如此矣。
　　五音乐，当所动发前后，得天地人心意，以致太平，除灾奸，致和气。
　　夫心同意合，皆为大乐也。苦心异意，皆为乖错，悉致苦气也。夫乐者何必歌舞，众声相和也。苦者何必致斗争，众凶祸并起。相乐者，所以厌断刑也。相愁苦者，所以致逆也。其相顺同心，何谓乎？凡人大小能同其意者，必乐也，几类之哉？宜复更自精详其意。天上皇平洞极之师，为天加一言，重解决其意也。然未欲大得天地之心意，有益於帝王政理者，乃当顺用天地之心意，不可逆太岁诸神，同舍其气，与帝王用事。同喜同心，同指同方，同运同枢，同根同意。故古者圣人陈法，使帝王春东方，夏南方，秋西方，冬北方者，主与此天气共事也。同故相迎，是为顺天之道，与天同气，故相承顺。天地长喜悦，不战怒，则灾害奸邪，凶恶之属绝矣。乃致太平气，天上平气得下理，地下平气得上升助之也。乐者，乃举声歌舞。王气者，宜动摇见乐，相奉顺，见奉助也。休囚死气皆安靖，不欲见动摇，即不悦喜，则战怒，则生凶恶奸邪灾害矣。乃是自然天地之格性，万不失一也。当动摇帝王之气，其次动王气，其次动相气，其次动休气，其次动死囚气。此气皆在天斗前，日进欲见助兴，故动之。其余气皆在天斗后，气所背去日衰，故不宜兴动，与天地反逆，不合天地之心。故天之所向者兴之，天之所背者废之，是知天时，吉凶可知也。
　　请问今纯动五音，不足不成歌舞之曲，如何？但动帝王之气得胜，教令声音响先发，是乃比若夫帝王得先发号令於天下，则凡人万物悉随之而从，天下和平矣。五音各有所引动，或引天，或引地，或引日月星，或引四时五行，或引山川，或引人民万物。音动者皆有所动摇，各有所致。是故和合得其意者，致善；不得其意者，致恶。物精神悉先来朝，乃后动其形体。动乐音，常当务知其事，审得其意，太平至矣。春者先动，大角弦动，引动岁星，心星下，则引动东岳，气则摇少阳，音则〔摇〕木行，神则摇勾芒，禽则动苍龙，位则引青帝，神则引青衣玉女，上洞下达，莫不以类来朝，乐其声也。说一已来类，无穷极也。自精详索，其要意悉自得也。与凡书文合之，为法式也。故举乐得其上意，可以度世；得中意者可致平，除凶害也；得下意者，可以乐人。复德上意者，可乐神灵也；得中意者，可以乐精灵；得下意者，可乐身；俱得其意，上帝王可游而无事，乐而刑断，精神明厌也。乐者，太阳之精。刑者，太阴之精。阳盛则阴伏，阴盛则阳伏，故乐盛刑绝。阳者动而有音声，阴者无声，故刑多以阴害人。古者圣人将从乐者，随天意，亦随地意，顺之者吉，逆之凶。故天三气，上气称乐，中气称和，下气称刑。故乐属阳，刑属阴，和属中央。故东南阳好生，西北阴好杀，和气随而往来，一藏一见，主辟害也。夫音者，是乐之语谭也。占远占近，皆当合时日姓字，分画境界，王相休废，更相取合，以为谭语，听之无失也。夫天道比若循环，周而复始。常以时加其王气，建向斗所加，方向其面，动其音声。人倡之，亦可以其音为之，数以六甲五行，即天地之数也。时气者，即天地之所向，所兴为也。今立春之日，日斗加寅，名为上帝之时。先动大角，月半加甲，二月加卯，月半加乙，三月加辰。他皆仿此。各次其时气晏早为度数。先动帝音帝弦，王音王弦，次动相音相弦，各如其数。此名承天顺地之气，天地乃乐用之，而况於人乎？人者，最物之尊者，天之所子也。天乃乐人严敬用其数，地乃乐人谨用其数，此犹比孝子之顺父母之教，父母安能不爱而好之乎？深思其意，付告下古之人，使象而为之，以除辟灾害，上安天地之气，下以助帝王为理。今凡人心安不为邪，万二千物各得其所，岂不乐哉。
　　请问六洞八方之事，最何等为吉，最何等为凶？最相善为吉，相逆为凶。为恶相逆，为善相顺。故帝王之气，相气微气，皆在天斗前，吉事也，天气所乐欲兴起也。故当乐而顺之。休废之气，故天地共休废之，故当废之，不宜兴乐。兴乐即逆天地心，名为大逆，不顺时气。天道为法，王相之气主太平也，囚废绝主凶年。太平岁凡物具生，多善物，是其证也，天地大效验也。故古圣贤以是深自占相顺而行之，明以同类同事、同气占相之，得其象则改性易行，不敢为非也。天地之语言，以此为效，视象类所得可知矣。故凶岁少善应。故将太平者具乐者，当顺王气。凶年无故不可作乐，囚废气与天地反逆，故凶也。王气德所居也，囚废刑所居也。天之授性，各有精神。乐善，善精神至；乐恶，恶精神至。故为自然之性也。一曰先顺乐动天地四时帝气，一事加三倍以乐天，今天大悦喜，帝王寿，夭恶灭，灾害悉除去，太阳气不战怒，国界安。而知常先动顺乐之者，天道为人兴，真神为出，幽隐穴居之人，皆乐来助政。二曰先顺动天地时王气，再倍以乐地气，大悦不战怒，令王者寿，奸猾盗贼兵革消，国界兴善，下悉乐承顺其上中，贤悉出助国理，地神顺养。三曰先顺动相气微气，令中和之气大喜悦，君臣人民顺保其处，则佞盗贼不作，境界保，故和气日兴，万物好善。四曰慎无动死破之气，致剧盗贼，又多卒死者，国界常危难安，致邪气鬼物甚多，为害甚剧。五日无动囚废气，致大凶恶。六曰无动衰休之气，大凶恶。所以三倍帝气乐弦者，帝气最尊无上，象天尊，故倍乐之。万二千物俱生，善气悉应。所以再乐相气乐弦者，相气象地，地与人并居，故再倍其乐地。地也与人并，人见皆悦喜，而万物并理。所以乐相气微气一行者，象中和人。夫中和人卑于天地，故乐少。人者主为天地理万物，人乐则悦喜为善，万物理矣。帝气乐，三皇象之，如天也。王气乐，五帝法之，象地好德养物，而时复刑也。微气者，三王象之，无常法。衰囚亡之气，五霸象之，其气乱。天地之有武，以诛恶而遵善，可深察之。
　　令真人积善又贤，事事通。今天上皇洞太平气具至，今太上欲有可急得，今天上乐得善人，可调风雨而具生万物者。开辟已来，为善者少，少能中天意，天常以是为忧患。而今地上人，少中天上可永者。大天之下万二千国，皆随水土不相类也。夫善人上付于天，万物之精光者，上属于天。中者付于人，使仕顺阴阳万物也。下者付于土，使步行而作事也。
　　道者，乃皇天之所取法也。最善之称，冠无上，包无裹，出无间，入无孔，天下凡事之师也。生端百万事之长，古今贤圣得长全，帝王得天心，以自安民之父母，凡化所从起也。天道乃天也，清且明，不欲见污辱也。今之为道，皆为四毁之行，天污辱皇天之神道，并乱地之纪，记不可为化首，不可为师法，不可为父母。俱共毁败天之宝器，名为大返叛之子。故天上深知，疾咎之也。洞上皇平气至，不能容此四人。第一不孝，第二能性真而无后类也，第三日食粪饮其小便，第四行为乞者。故四人皆共污辱天正道，非所兴化也。帝王以愚者为理，天将大限矣。何以明之？人君与之为理，天为其多灾变怪，夷狄数来，是明天限恶之证也。与重规合矩，券书何异哉？人所恶，天亦恶之；人所爱，天亦爱之。是故古者圣贤睹大意深，故常象天而为行，不敢失铢分也。故能常独与天厚，得天心也。若不得天心，乃大凶矣。天上拣士，乃与天共事，治无穷极之术也。长相与并，士乃与天共事，治无穷极之术也。长相与并力，同心调气，故能长久矣。今天乃贵重传相生，故四时受天道教，相生成无有穷枫也。故天者称父，地者称母，因六甲十二子八卦之气以为纪，更相生，转相使，故天道常在不毁败，是常行施化之助也。故学者当象天为法，无绝天统。今天乃清明，道乃清白，天与道最居上为人法。清明者好清明，故三光上着天，各从其类，合而为形。天之为形，比若明镜，皆若人有而目洞照，不欲污辱也，常欲得鲜明。帝王将兴，皆得师道，人爱其荣智，以化其民。师之所贵，为能知天心意，象而行化。地上善即天上善，地上恶即天上恶。故人为善于地上，天亦应之为善。人为恶于地上，天亦应之为恶。乃气上通。五气相连上下同，六申相属上下洞，十二子上下着，无有远近皆通。下善上通，下恶上凶，五行兴于下，五星明于上。此者，天所晓於天下人也。
　　天上皆何所喜，何所禁，唯得其禁，唯得戒诚，日夜思惟其意，不敢犯之以示后生。今天上乃上皇平气俱至兴盛，阳日先明，邪气止休，正气遂行，衰者消去，道德阳。天上急禁绝火烧山聚木之乡者。山，太阳也，土地之纲，是其君也。布根之聚，木是其长也，亦是君也。火，五行之长，阳也。三君三阳，相逢反相衰。是故急禁断火烧山林聚木，不烧则兴多，兴多则火王，火王则日月、丙丁巳午悦。其母盛多，则其子受气长久，故天上止之也。阴盛则阴奸日消，阳衰则阴奸日起，此自然之法也。
　　请问三阳相得，何故凶乎？夫三阳者，天阳、人阳、土阳。三阳也，无一阴；三尽君也，无一臣；三尽男也，无一女。名为灭亡之路，无后之道。无后之道，不能复传类，不能复相生，故成凶也。是为有天而无地，有日而无月，有上而无下，有表而无裹，天上名为立败之纪。
　　请问田草可烧否？天上不禁也，烧也，当烧。独何故烧之乎？草者，木之阴也，与乙相应。木与甲相应，甲者，阳也，与木同类，故相应。乙者，阴也，与草同类，故相应。乙者畏金，金者伤木，木伤阳衰，阳衰则奸起，故当烧之。乙阴也，草阴也，地阴也，三阴相反共生奸。故云岁居北极阴中，阴极生阳。火者阳也，阴得阳而顺生善事。故天上相教，烧下田草，以悦阴而顺阳也。二人共职，共理阴阳，除天地之病，令帝王不愁苦，万二千物各得其所，草木悦喜而出，无有冤结。
　　今天上良善平气至，常恐人民有犯时令而伤之也。天上诸神共记好杀伤之人，畋射渔猎之子，不顺天道而不为善，常好杀伤，天咎之，地恶之，群神非之，共记而拷之。三年一中拷，五年一大拷，过重者则坐，小过者减年夺算，三世一大治，五世一大灭之。故今天上集三道行文书，群神共记过杀伤刑罚也。
　　甲子，天正也，日以冬初还反。乙丑，地正也，物以布根。丙寅，人正也，平旦人以初起，开门就职。此三者，俱天地人初生之始，物之根本也。初生属阳者，本天地之元气。故乾坎艮震，在东北之面，其中和在坎艮之间，阴阳合生於中央。故凡怀妊者，皆中腹而居，微在中和之下，生於阴中，阴故称母。不可使刑气居中央。今者天道大周更始，以上下纯阳治天地，故急断刑罚。天者称神，阳亦称神，今往犯吾书好刑者，天上拷之。故神圣之法，乃一从心起，无不解说。故赤之盛者，为天为日为心。天与日常明，无不照察。行此道者，奸邪之属悉绝矣。夫阳之生者，於幽冥之中。是故阳气起於北，而出东，盛於南，而衰消於西。天之为法如此。
　　太平气至，谁者当宜道哉？谁者不当道哉？夫道与人，比若风雨，为者则善，不为者则已。为好者，则其人也，不为好即非其人也。为者不用力，易开通者，即是其人也，不开通，终日无成功，即非其人也。为之即吉，不为则凶。凡人自养，可不详察，夫道正人之符也。
　　太平经钞庚部卷之七竟
　　太平经钞辛部卷之八
　　请问不食而饱，年寿久久，至于遂存，此乃富国存民之道。比欲不食，先以导命之方居前，因以留气。服气药之后，三日小饥，七日微饥，十日之外，为小成无惑矣，已死去就生也。服气药之后，诸食有形之物，坚难消者，以一食为度。食无形之物，节少为善。百日之外可不食，名不穷之道，名为助国家养民，助天地食主。少者为吉，多者为凶，全不食亦凶，肠胃不通。通肠之法，一食为适，再食为增，三食为下，四食为肠张，五食饥大起，六食大凶恶，百疾从此而生，至大饥年当死。节食千日之后，大小肠皆满，终无料也。令人病悉除去，颜色更好，无所禁防。古者得道老者，皆由不食。君臣民足以安身心，理其职，富者足以存财，贫者足以度躯。君子行之，善乐岁，凶年不危亡。夫人曰有三命，而不自知，日三食乃生。朝不食一命绝，昼不食二命绝，暮不食三绝。绝三日不食，九命绝。无匿物，无宝留，此由饥也。奸邪大起，悉从此始。用吾道，万事自理，吉岁可以与利，凶年可以存民，常当忽带收肠，使利行步也。
　　天地之间，凡事各自有精神，光明上属天为星，可以察安危。天地之性，自有格法，六甲五行四时节度，可以占覆未来之事，作救衰乱，防未然之事。臣见君父之衰，救之使其更兴盛，是大功也；深知其衰也，不救之，或反言而去，名为倡訞，罪不除也。三事，臣知其君有失，将睹凶害而救之，使其更无凶害，是大功也。知而不救，名倡凶，其罪不除也。四事，知君理失其要意，灾害连起，而救助其理之，是其宜也，为晓事之臣。知而不救，其罪不除也。五事，臣知其君年少，其贤未能及事，而救之助其为知，是其宜也。知而不助为贤，反言不及，名为不忠，弱其上，其罪不除也。六事，臣知其君老有夭期而忧之，为其索殊方大贤之助，异策内文，令君更得延年，是大功也。知而不能，反言吉凶者，其过大也。七事，为人下知上有危，有失理或失忘，而共救之案之，是为大功。知而不救，自解避而去，为不顺忠孝之人，罪皆及其后。八事，父母有疾，占相之知，能尽力竭精，有以救之；知而不救？天将大罚。九事，父母年老且尽，为子者知父母老期将至，为求贤师异方，令得丁强，孝子之宜也，此由食人之食，以食归之，而有大功也。十事，知人凶衰有大害，患将至而救之，使其更兴，与其奇方异策，内文善事，令无复忧苦，是为大功。知而不为，有罪不除也。夫为人子，见父母有死难而抛去之，处乐违苦，此乃与禽兽同耳，岂可统三才，继天地乎？是以圣人出也，施教戒，劝人为善，断绝凶恶，以救天地之灾，令三光五行星辰顺叔，岂徒言哉？今天上乃具出文书，以化除诸灾害，以致善，是故吾自晓勑真人出书也。今天上教吾大言，勿有蔽匿也。今天地大周更始，灾害比当消亡，无复余粮类。故教人拘校古今文集善者，以为洞极之经，定善不可复变易也，虽圣贤之人，不能复致其文辞。夫文辞，天地阴阳之语也。故教训人君贤者，而勑戒之，欲令勤行致太平也。所以言蔽藏者，贤君得而藏於心，用於天下，育养万物而致太平也。而归功於上帝，则坚於石室深穴也。天生善物，必归之善处。如珠玉也，必帝王宝之。其粗恶之物，众弃之。况人为善，而天岂不爱乎？帝王岂不重之乎？今天上无极之天，中无极之天，下无极之天，旁行无极之天。今为法，况三道集气共议，其应天地人之位也。乃太平至，天悦喜则帝王寿。其道神灵佑天地，善气莫不响应，道德日至，邪伪退，讯臣奸冗灭。凡臣悉除，万善自来，五行和，四气时良。其为政法，起於本。本者，天地之间人象神，神象人，而各自有隅，聚亭部乡县，善恶所好所疾苦，各有其本，事皆近察，察自相短，短长得失，明於日月。故大教其集议，贤不肖共平其事。故天下州县乡里置封，仰万民各随材作书，直言疾苦利害可否，致书投於封中。长吏更撰上天子，令知民好恶、贤不肖、利害，可集议而理之，即太平之气至矣。而福国君万民，万二千物各得所矣。封即今匦函也。
　　天道有缓有急，人事亦然，有缓有急。天道急，即风雨雷电不移时而至。人道有急，亦趋走不移时而至。急者即以时应天法则，上之刺一通，付还本事，而有赏罚。缓者须八月为一日上也。天上法如此。夫阴阳为法如此，人道亦如此矣。凡人腹中各有天子，五气各有王者。天有五气，地有五位。其一气主行，为王者主执正。凡事居人腹中，自名为心。心则五脏之王，神之本根，一身之至也。主执为善，心不乐为妄，内邪恶也。凡人能执善，清静自居，外不妄求端正，内自与腹中王者相见，谓明能还睹其心也。心则王也，相见必为延命，举事理矣。不得见王者，皆邪也，不复与王者相通，举事皆失矣。而复早终。今太阳德盛，欲使天上天下，上无竟，下无极，旁行八洞外。内真神真精光，悉出助帝王治，而致上皇洞平之气，未常见之。善人命长，万物无复夭死自冤者，而邪神悉消亡，天下无复强枉病者，岂可闻乎？善哉，子之问也。天使悉断邪伪凶恶，而出真事。凡图画各有精神，真事有真神，邪事有邪神，善事有善精神，恶事有恶精神。夫蓄积邪之家，后必有邪害也。蓄积真文真道之家，后必有度世者也。故真伪各精所致也。故天有吉有凶，吉则吉精神，凶则凶精神。地亦有吉凶，吉则吉精神，凶则凶精神。夫三皇五帝各有亲属兄弟，三王五霸各自有亲属兄弟，小小分别，各从其类。世兴则高，世衰则下。比若昼夜，相随而起，从阴阳开辟，到今不止。贫为小人，富为君子，更共相为使转相理。是天地亲属也，万物不兴，其中几类似之，而实非也。天有六甲四时五行、刚柔牝牡孟仲季，共为亲属兄弟，而敬事之，不失其意，以化天下，使为善主，仁义礼智文武，更相为亲属兄弟。夫道与道为亲属兄弟者，凡道乃大合为一，更相证明转相生。今日身已得道，凡道人皆来，亲人合心为一家，皆怀善意。凡大小不复相害伤，灾害悉去无祸殃。帝王行之，天下兴昌，垂拱无为，度世命长。吏民行之，其理日明，凡道皆出，莫不生光。道与道为亲属，传相行。故与道召道，以道求道，即以道为亲属兄弟。尚化如此，则天下皆好生恶杀，安得有无道者哉？德与德为亲属兄弟者，今日身执大德，以德为意。凡有德之人推谦相事，天下德人毕出矣。以是为法，安坐无事，帝王行之，其国富，吏民行之，无所不理。以德召德，德自来矣。仁与仁为亲属兄弟者，今日身为仁，凡仁者自来相求，以仁召仁，仁人尽来矣。帝王行之，天下悉仁矣，吏民行之，莫不相亲。所谓仁与仁合为一家，是为亲属兄弟矣。义与义为亲属兄弟者，以义求义，今日身已成义，凡义之人悉来归之，以义合也。帝王行之，苦乐相半，吏民行之，生伤半。以义求义，是为亲属兄弟矣。礼与礼为亲属兄弟者，以礼求礼，今日身已成礼矣。凡礼之人悉来，行者守节，生者不安，腹中内空虚，外使若环，趋走跪起，无闻命矣。日短衣物尽单。帝王行之，愁苦且烦，吏民行之，职事纷纷，丁者力乏，老弱伤筋。礼礼相亲，是为亲属兄弟矣。文与文为亲属兄弟者，今日已成文矣。以文求文，文人悉来至若浮云，中外积之聚若山。至诚若少，大伪出焉。帝王行之，以理其事，或得或失。吏民行之，更相期妄以相拱，害变疾病万种，人日短命。以文相期，以文相恐，转相取转相生，此乃文之亲属也。武与武为亲属兄弟，今日已成武矣。以武召武，凡武人悉来聚，其气阳阳，其兵煌煌，其力皆倍，其目皆张，其欲怒不得止。武鬼居其角，取胜而已，不复惜其命。君子行之，其治日凶，则吏民行之，灭杀人世。无有善意，理有聚害，此即以武生武，则武之亲属也。辩与辩相为亲属兄弟者，今日已成大辩矣，凡有辩之人悉来归之，辩辩相与，无有终穷。一言为百言，百言为千言，千言为万言，供往供来，口舌云乱，无有真实。人君行之，其政万端，吏民无可置其命。以辩求辩，是为亲属兄弟也。法律与法律为亲属兄弟者，今日已成法律矣。以法律求法律，凡天下法律之人皆聚。事无大小皆有治，凡人无有无罪之人也。自生至老，一人之身有几何罪过，无有无罪者。以此相生，人君子之十九强死。以此为理，天下大乱不可止也。以此论亲属兄弟，相求各从其类。理乱之本，太平之基，审此九事可知也。天上诸神言：好行道者，天地道气出助之；好行德者，德气助之；行仁者，天与仁气助之；行义者，天与义气助之；行礼者，天与礼气助之，行文者，天与文气助之；行辩者，亦辩气助之；行法律者，亦法律气助之。天地各以类行神灵也。天将助之，神灵趋之，深思其要意，则太平气立可致矣。
　　请问上善易为也，上恶易为耶？夫阳极为善，阴极为恶，阳极生仙，阴极杀物，此为阴阳之极也。夫凡民生不能尽力养父母，求奇方道术以资父母，使怀悒悒而至死，复相教善衣食歌舞以乐之，是为大逆之民，天岂福之乎？天上效凡书文对，今天上为法，令天上人不得相期为猾，自有大术也。地上亦然。今真人岂知之耶？自古到今，多有是佞臣猾子，弄文辞共欺其上，愁其君父而得官位，无功於天地而食禄，天甚疾之，地甚恶之，天上名之乱纪。今天上平气至，欲断之，恐此子复乱理。今人积愚，多可欺而得仕，今天灾不可欺而去也，不可诈伪而除也。真与伪与天相应，不悉以示下古之人，试使用之，灾害悉除，即是吾之真文也。与天上法相应，可无疑也。不言而反，日彰明矣。用之而无成功，吾道即伪矣，亦不言而明矣。天上为法，不效巧言，乃效成功成事。比若向日月而坐，俱有光明。何以知其热与清乎？去人积远，以何效之？主以成功也。向日而坐煴也，足以知热，向月而坐，足以知清，吾之真文，亦若是矣。
　　天上为法目，视则理阳，瞑则理阴；视则理有形，瞑则理无形，视则理人身，瞑则理精神。以是为效，故能使阴阳悉理，则无有失职者也。地上亦然，为洞极皇平也。今天之出书，神之出策符，神圣之文，圣人造文造经，上贤之辞，此皆言也。故天地神圣上士，为人尽力，以言积年，可立天地，除灾害。帝王案用之，乃致遨游而无事，上得仙度增年，得天意，子孙续嗣无有绝也。世衰乃更为大兴，天下仰命，莫不得其天地六方八远，绝洞阴阳，俱悦天病，风雨为时，雷电不作，日月更明，三光不失度，四时五行顺行，各得其所，此神圣善言所致也。其功莫不大哉。
　　天上各异，自有自然元气阴阳，与吾文相似，各从其俗，记吾书辞而行之，即太平矣。天上无极之三光各异，自有自然元气阴阳，与吾文相似，各从其俗，记吾书辞而行之，即太平矣。天上中居各异，自有自然元气阴阳，与吾文相似，各从其俗，记吾书辞而行之，即太平矣。天上三光各异，其有自然元气阴阳，与吾文相似，各从其俗，记吾书辞而行之，即太平矣。天上云气各异，自有自然元气阴阳，与吾文相似，各从其俗，记吾书辞而行之，即太平矣。天上音响雷电各异，自有自然元气阴阳，与吾文相似，各从其俗，记吾书辞而行之，即太平矣。天下风雨各异，自有自然元气阴阳，与吾文相似，各从其俗，记吾书辞而行之，即太平矣。天下居中风云气各异，自有自然元气阴阳，与吾文相似，各从其俗，记吾书辞而行之，即太平矣。地上之人各异，自有自然元气阴阳，与吾文相似，各从其俗，记吾书辞而行之，即太平矣。地上跂行各异，自有自然元气阴阳，与吾文相似，各从其俗，记吾书辞而行之，即太平矣。地上草木各异，自有自然元气阴阳，与吾文相似，各从其俗，记吾书辞而行之，即太平矣。地上山阜各异，自有自然元气阴阳，与吾文相似，各从其俗，记吾书辞而行之，即太平矣。地上川谷水泽各异，自有自然元气阴阳，与吾文相似，各从其俗，记吾书辞而行之，即太平矣。地下各异，自有自然元气阴阳，与吾文相似，各从其俗，记吾书辞而行之，即太平矣。地下无极阴阳各异，自有自然元气阴阳，与吾文相似，各从其俗，记吾书辞而行之，即太平矣。五行各异，自有自然之气阴阳，与吾文相似，各从其俗，记吾书辞而行之，即太平矣。四时各异，自有自然元气阴阳，与吾文相似，各从其俗，记吾书辞而行之，即太平矣。六甲十干各异，自有自然元气阴阳，与吾文相似，各从其俗，记吾书辞而行之，即太平矣。六甲十二子各异，自有自然元气阴阳，与吾文相似，各从其俗，记吾书辞而行之，即太平矣。八方各异，自有自然元气阴阳，与吾文相似，各从其俗，记吾书辞而行之，即太平矣。神灵各异，自有自然元气阴阳，与吾文相似，各从其俗，记吾善恶书辞而行之，即太平矣。如不从其本类教之，即大乱矣。志之哉。天教吾具出此文，以解除天地阴阳、帝王人民、万物之病也。凡人民万物所患苦，悉当消去之。故教子用法无极以示之，乃拘校前后圣贤神文，与凡人俗辞合而大考之，后天地之病都得消除。已消除，帝王延年，垂拱无忧也。
　　天，太阳也。地，太阴也。人居中央，万物亦然。天者常下施，其气下流也。地者常上求，其气上合也。两气交於中央，人者居其中为正也。两气者常交用事，合於中央，乃共生万物。万物悉受此二气以成形，合为情性，无此二气，不能生成也。故万物命系此二气，二气交相於形中。故为善，天地知之，为恶，天地亦知之。故古者上善德之人，乃内独知天意，故常方为善也。
　　天谶曰：复乐者乐，复善者善，复恶者恶，复喜者喜，复顺者顺，复真者真，复道者道，复悦者悦。凡所复，天地群神亦复之，以影响哉。复文者文复，复伪者伪复，复辩者辩复，复佞者佞复，复武者武复，复逆者逆复，复凶者凶复，复邪者邪复。凡所复，悉天地群神复之。凡吉凶安危之法，在所复已。凡人家力强者，多畜私财，后反多贫凶，何也？神人言：此乃或多智反欺不足者，或力强反欺弱者，或后生反欺老者，皆为逆，故天不久佑之。何也？然智者当苞养愚者，反欺之，一逆也。力强当养力弱者，反欺之，二逆也。后生者当养老者，反欺之，三逆也。与天心不同，故后必凶也。夫财者，天地之间盈余物也。比若水常流行而相从，常谦谦居其下。得多财者，谦者多得也。故期者，天不佑之矣。
　　从天地阴阳中和，三法失道已来，天上多余算，蓄积不施行，何也？愿闻其意。然天之受命，上者百三十，谓之阳历闰余也。其次百二十，谓岁数除纪也。其次百岁，谓之和历物纪也。人悉当象是为年。今失三法已来，多不竟其年者，余算一岁一算，格在天上，人行失天道，无能取者。今象吾文，为善行者，天上悉且下此算以增之，或得度世，或延年矣。天地□□已来，帝王专以忧，天下不平，失职为忧患也。微此无可忧者也。天下善人，忠臣孝子，悉共忧此。但行吾文，此忧除矣。
　　天上言：阳气大兴盛，鬼物不得妄行为害，何也？夫阳盛者阴必衰，故物不得妄行为害也。谁禁之乎？阳精禁之。阳精何以禁之哉？夫阳精为神，属天，属赤，主心。心神乃天之神也。精者，地之精也。鬼者，人之鬼也。地，母也。鬼，子也。子母法同行，并处阴道。太平气至，阳气大兴，天道严，神道明。明则天且使人俱兴用之，神道用，则以降消鬼物之道也。神道兴，与君子同行。鬼物道者，与小人同行。故君子理以公正，神亦理公正。小人理邪伪，鬼物亦理邪伪，明於同气类也。今阳道兴火，兵刃当消灭、火厌之。故兵积阴气盛，火积阳气盛，阳盛消兵，自然感召也。人生必因天气，上善者付天，中善付於人，下善付田亩。故上士学而度世，中士当理民，下士当理田野。上士当来云气，中士乘车，下士当步行。此三人各殊职，不相妨害。上士度世上天，为中和调风雨。中士属县官，当理人。下士当理财产。各有所职，不相妨矣。
　　天上诸学道之为法也，人精求道也已。小合於小道，见诸神为小得道，门户未合於中道，乃得至於大道。至於大道，乃能致於真神也。小合小道者致小神，合於中道者致中神，合於大道者致大神。大神至，乃得度世长存。而至此，皆有大邪神鬼，不欲人度世，善惑人致息，退而自言变怪，真伪相杂。当此乃能分别邪正，则度世矣。
　　天上名上士，从生到终，无一恶意，乃为凡人所爱，五方人民县官，共赐之遗之。中士乃为邻里所爱，邻里共赐之遗之。下士无有善心意，无可得赐遗，但窃取其家私赐遗。此天下人□所为。何谓□哉？上士纯善，心意无恶，是上阳也。中士心意半善，是其中阳也。下士心意纯无善，是下阳也。故名□。□不成实，内空无米，为无实信也。无信实之人，为之□人。上士得县官四方赐与其家者，言不忘本祖也。中士得四邻赐与其家，言不忘父母也。下士反窃取其家财，以付傍邻里者，当象其□，内空外实，反背其本也。皆有害天上，言背反其家，家中不和，悉由此人。夫臣外交，其国必空，家人外交，其家必空，天之咎皆从此起。夫安危起於人腹中，神灵见於远方，上下旁行，洞达亿万里，可不慎乎。
　　太平道，其文约，其国富，天之命，身之宝。近出胸心，周流天下。此文行之，国可安，家可富。
　　天地格法，善者当理恶，正者当理邪，清者当理浊。不可以恶理善，邪理正，浊理清，此反逆之令，盗贼不止，奸邪日生，乃至大乱，各从此起。帝王将任臣，必详其选举，当以天心列宿合，乃敢任之。日者，君德也。月者，臣德也。若列宿不合，必不能致太平，奸邪生矣。
　　说天地上下，中央八达邮亭，所衣食止舍，何等也？作道德而怀疑者，取决於此谶。今天上有官舍邮亭以候舍等，地上有官舍邮亭以候舍等，八表中央皆有之。天上官舍，舍神仙人。地上官舍，舍圣贤人。地下官舍，舍太阴善神善鬼。八表远近名山大川官舍，以舍天地间精神。人仙未能上天者，云中风中以舍。北极昆仑官舍邮亭，以候圣贤善神有功者。道为首，德为腹，仁为足而行之。天设官舍邮亭，得而居之，欲得天力者行道，欲得地力者行德，欲得人力者行人。此三者，无穷之路，失此三者，乱之本也。不循此三者，名逆天。故圣人苞道德行仁，过此而言，属万物之行矣。
  </div>
  <div class="pagination">
   <a href="太平经钞.html">
    上一页
   </a>
   <a href="太平经钞.html">
    1
   </a>
   <span class="current-page">
    2
   </span>
   <a href="太平经钞_page3.html">
    3
   </a>
   <a href="太平经钞_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
