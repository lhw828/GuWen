<!DOCTYPE html>
<html>
<head>
    <meta charset="UTF-8">
    <title>无上秘要 - 第 36 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上秘要 - 第 36 页/共 73 页</h1>
    <div class="content">　　凡受《宝真上经》，弟子赍上金九两、丹地黄锦四十七尺、青布二十二尺、金鱼玉龙各一枚，登盟北向告九天而传。
　　右出《洞真元始变化宝真上经》
　　凡受《黄庭经》者，经盟立誓，期以勿泄。古者用玄灵之锦九十尺、金简文凤之罗四十尺、金钮九双以代割发歃血勿泄之约，此物是神乡之奇帛，非赤县之所有，今锦可用白绢罗，可用青布，钮可用金镮，亦足誓信九天，制告三官，皆奉有经之师。
　　右出《洞真黄庭内景经》
　　凡受《外国放品经》，弟子赍上金九两、文之缯三十六尺为信。
　　右出《 洞真外国放品经》
　　凡受紫书者，依九真玄科，修行法度，案盟赍信金鱼主龙各一枚，紫缯百尺、青纹四十尺，诣经师而授之。
　　右出《洞真青要紫书经》
　　凡受金书者，弟子赍上金二两、青纹四十尺、白罗九十尺，告盟而传。
　　右出《洞真玉佩金铛太极金书上经》
　　凡受《太上黄素四十四方经》，盟用玉札一枚，长一尺五分，广一寸四分，以四极上真之盟，又用黄素四十尺、金镮两双，以代歃血敢宣之约。
　　右出《洞真黄素四十四方经》
　　凡受七星移度者，赍青纹三十一尺、赤缯七十尺凤纹之罗九十尺、金钮七双、金鱼玉龙各一双，以为告盟之信。
　　右出《洞真天关三‘图七星移度经》
　　凡受《太霄琅书》，受者赍上金九两、紫纹九十尺，以誓九天之信，师然后盟传。
　　右出《洞真太霄琅书》
　　授度品
　　凡传授之时，有经之师当先求感应，然后传之。当入室烧香，密愿神明，乃心拜经前，微祝之曰：
　　太上元君，仙都大神，今日吉日，八愿开陈。欲传其上法，敢告灵元，未知可否？须应乃宣。祝毕便寝，必获灵应，子自知其善否之心，审可授之方。
　　凡经师传经之法，先心拜四方，以祈神明为宗师之主，徐乃执经起立，仰天而祝，告誓神灵，以为玄科之约。当说受经者之姓名，并启大神陈授经之品目，为之科条铭策，令丽文传辞而陈之。祝毕，弟子再拜跪受。受毕，又再拜。此真人告神之盟内法，不必尽存，割血为盟，敢漏之约。
　　凡经师传授之时，皆当如法清斋别处，不交人事，先启告神明，求诸密感，徐乃传之。若真应横错，所感非祥者，此天灵显报，不使传也。若子不慎神明，违而传二人，依黄素之科，子受冥考，七祖魂魄长闭地狱，身亦将亡，仙安可冀？
　　右出《洞真黄素四十四方经》
　　太上曰：道陵当知欲受法人有十相可与此经。
　　一者，好求胜法，从善如流。
　　二者，好近贤智，无疑行。
　　三者，聪喆，赏别真伪。
　　四者，谨慎，言不过行。
　　五者，柔和，少无过恶。
　　六者，能师胜己，无憍慢心。
　　七者，敬师重教，如贫得宝。
　　八者，能奉师长，不辞勤劳。
　　九者，已於先师有报复心。
　　十者，殷懃请受，昼夜不懈，是为十相。
　　子明启太上曰：若将来世有学真道士未见真经，忽於山岩或於异学道士外道诸邪见家得此经者，披寻首尾，知是真要，无师可受，便得奉行，得传度以否。
　　太上曰：便得奉行，身自修之，如经至，不得以传授余人。所以人何？学当师受。学不师受，不可以何以故？一者，恐误后学；二者，既不师受，人或不信，傥生不信，便有诽谤，故不得传。要须觅师受而传之。若使四海之内推求无师者，便於静室关启伏誓修行，若见至信之人，具上十素相，来欲请受，殷懃慊苦，先责信金，试之无退，心愈坚固，亦可传授。若四海之内人迹所及，求师可得者，要须得师，不应妄传。
　　子明复启曰：若后末世中诸学真道士已受灵宝外教券契，奉行五篇，未见此内教，若其后见便可得传与奉修。
　　太上答曰：要须受此方素七十二字契经之盟，无上大箓，然后可与经。何以故：二教经契，无有十方，太上大祝，故十方官属天神地祇，天龙鬼神等不来为经作营护契力。
　　右出《升玄内教经》
　　无上秘要卷之三十四竟
　　无上秘要卷之三十五
　　授度斋辞宿致仪品
　　诸行道皆用御制新仪。其用日数，十戒一真文七日、五千文三日、三皇五日、真文七日、上清九日。先须沐浴清净，赍香火。诣师礼，三拜，叩头长跪，授辞。
　　投辞文：
　　某郡县乡里男女。
　　若受十戒、五千文、三皇，可云清信弟子某甲年若干。
　　若受真文，可云洞神弟子某甲年若干。
　　若受上清，可云洞玄弟子某甲年若干。
　　若不次第，直受真文上清者，可云清信弟子某甲年若干。
　　若五等同场共受者，可云清信弟子某甲若干人，洞神弟子某甲若干人，洞玄弟子某甲若干人等，稽首乞道。辞：今日之日，流映已蹉，恒恐微炁，奄同彼昧。昧而无晓，长夜难脱。孤爽困苦，求兔无所。伏闻天尊大圣，所演有若受十戒，可云：十戒十四持身之品。
　　若受五千文，可云：道德五千文经。
　　若受三皇，可云：洞神三皇符图玉字。
　　若受真文，可云：灵宝真文符图玉字。
　　若受上清，可云：洞真上清符图玉字。
　　若五等同场共受，可总录前五等法，云：文简事要，无细不度。肉人专，专实希奉受。朝受夕没，永无责恨。辄自罄竭，办信如法。叩头稽首，奉辞以闻，唯乞成就，谨辞。
　　太岁某甲某年某月某日奉辞。
　　次入道场密祝法：
　　四上功曹龙虎使者、正一生炁侍靖素女，夜有所启，请得开明童子、上玄少女与我俱入黄房之裹，通达听启，皆使上闻。
　　右出《金箓经》
　　次入静思三师法：
　　先思经师所在之方，心拜三过，愿师得仙道我身升度。
　　次思籍师所在之方，心拜三过，愿师得飞仙，为我开度七祖父母，早升天堂，我得真道，升入无形。
　　次思度师所在之方，心拜三过，愿师得升度上登高仙，为我开度五道八难，名入仙箓，永成真人。
　　右出《玉箓经》
　　次发炉法：
　　无上三天玄元始三炁太上老君，召出某等身中三五功曹、左右官使者，左右捧香，驿龙骑吏、侍香金童、侍香玉女、五帝真符，各三十六人，出关启此间土地里域、真官正神，臣今正尔烧香，宿启愿得太上十方正真之炁，来入某身中，所启速达径御太上无极大道吴天玉皇上帝几前。
　　右出《明真科》
　　次启事法：
　　太上灵宝无上三洞弟子某岳先生某甲等上启太上三宝十方至真，某等宿命因缘，生值道化玄真，启拔得入信根，先师盟授三洞宝经，供养尊礼修行斋直，但受法之日要当竭其愚短，奉宣法化，教导一切，使未闻者闻，未见者见，愿元始之风咸被於十方太上慈泽，普沾於幽显，凡有归向，敢不上闻谨言。
　　右出《金箓经》
　　次读辞：
　　某甲等辞情婵苦，翘募勇猛，今赍信求受。
　　若受十戒，可云：十戒十四持身之品。
　　若受五千文，可云：道德五千文经。
　　若受三皇，可云：洞神三皇符图玉字。
　　若受真文，可云：灵宝真文符图玉字。
　　若受上清，可云：洞真上清符图玉字。
　　若五等同场共受，可总录前五等法，永为身宝，谨依法清净烧香行道，明旦为始，并按威仪旧典诠举职僚，宣告科禁，令诸学者咸服法教，恩惟
　　太上众尊，三宝威神、监斋大法师、侍经众真，垂神监映，省览所言，劝下三界官属及此间土地里域真官营卫某甲等身，使宅舍清净，消灭妖秽，所向必感，请如所陈。明旦晨晓依法行道，续更启闻。
　　次智慧咏三首：
　　智慧起本无，朗朗超十方。结空峙玄霄，诸天挹流芳。其妙难思议，虚感真实通，有有竟不有，无无无不容。
　　智慧恒观身，学道之所先。眇眇入玄肆，自然录我神。天尊常拥护，魔王为保言。晃晃金刚躯，超超太上仙。
　　智慧生戒根，真道戒为主。三宝由是兴，高仙所崇受。泛此不死舟，奖欻济大有。当可说戒时，诸天并稽首。
　　右出《玉清戒》
　　次归命一切天尊：
　　至心归命北方玄上玉晨天尊，
　　至心归命东北方度仙上圣天尊，
　　至心归命东方玉宝皇上天尊，
　　至心归命东南方好生度命天尊，
　　至心归命南方玄真万福天尊，
　　至心归命西南方太灵虚皇天尊，
　　至心归命西方太妙至极天尊，
　　至心归命西北方无量太华天尊，
　　至心归命上方玉虚明皇天尊，
　　至心归命下方真皇洞神天尊，
　　至心归命过去高上玉皇天尊，
　　至心归命见在元始天尊，
　　至心归命未来太极天尊，
　　至心归命玉京玄台紫微上宫，
　　至心归命一切真仙得道圣众。
　　右出《金箓经》
</div>
    <div class="pagination">
<a href="无上秘要_page35.html">上一页</a><span>...</span><a href="无上秘要_page31.html">31</a><a href="无上秘要_page32.html">32</a><a href="无上秘要_page33.html">33</a><a href="无上秘要_page34.html">34</a><a href="无上秘要_page35.html">35</a><span class="current-page">36</span><a href="无上秘要_page37.html">37</a><a href="无上秘要_page38.html">38</a><a href="无上秘要_page39.html">39</a><a href="无上秘要_page40.html">40</a><a href="无上秘要_page41.html">41</a><span>...</span><a href="无上秘要_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
