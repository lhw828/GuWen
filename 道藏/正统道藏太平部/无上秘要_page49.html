<!DOCTYPE html>
<html>
<head>
    <meta charset="UTF-8">
    <title>无上秘要 - 第 49 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上秘要 - 第 49 页/共 73 页</h1>
    <div class="content">　　十者平等一心，仁孝一切。
　　诸行着足当避十恶远，於盲道。
　　洞玄十恶戒
　　一者饮酒淫色，贪欲无已。
　　二者阴贼世间，讪谤道士。
　　三者轻师慢法，傲忽三宝。
　　四者窃取经书，妄宣道要。
　　五者借换不还，欺诱万民。
　　六者杀生贪味，口是心非。
　　七者不孝，背恩违义，犯诸禁戒。
　　八者诵经忽略，喷嘀自是。
　　九者责望人意，瞋恚四辈。
　　十者意断经音，损益圣典，不信宿
　　命，快情所为，秽慢四大，不念生道。
　　右出《洞玄智慧经》
　　洞玄智慧十戒
　　天尊告曰：
　　第一戒者，心不恶妬，无生阴贼， 检口慎过，想念在法。
　　第二戒者，守贞让杀，愍济群生，慈爱广救，润及一切。
　　第三戒者，守贞让义，不淫不盗，常行慈念，损己济物。
　　第四戒者，不色不欲，心无放荡，贞洁守慎，行无玷污。
　　第五戒者，口无恶言，言不华绮，内外中直，不犯口过。
　　第六戒者，减酒节行，调和气性，神不损伤，无犯众恶。
　　第七戒者，不嫉人胜己，争竞功名，每事逊让，退身度人。
　　第八戒者，不得评论经教，訾毁圣文，躬心承法，恒如对神。
　　第九戒者，不得斗乱口舌，评详四辈，天人咎恨，伤损神气。
　　第十戒者，举动施为平等一心，人和神穆，行常使然。
　　洞玄智慧十二可从戒
　　天尊言：夫为学者修斋求道，开度天人，作诸善功，当行十二可从戒。
　　第一者，见真经出法，开度一切，便发道意，心愿后世得登大圣。
　　第二者，常行慈心，愿念一切普得见法，开度广远，无有障翳。
　　第＝一者，好乐经教，深远览达，意志坚明，开化愚暗。
　　第四者，尊受师训，广开劝化，令入法门，远离盲道。
　　第五者，信向玄妙，尊奉经诀，晨夕诵习，无有怠倦。
　　第六者，不务荣华，断俗因缘，专心定志，所营在法。
　　第七者，勤诵大经，愿念一切，广开桥梁，为来生作缘。
　　第八者，恒生善心，不邪不伪，无嫉无害，无恶无妬。
　　第九者，在所堕生，常值圣世，与灵宝法教，相值不绝。
　　第十者，洁身持戒，修斋建功，广救群生，咸得度脱。
　　第十一者，学业广览，宣通同法，预以天人，普令开度。
　　第十二者，常与明师世世相值，受教宣化，度人无量，一切善心皆得道真。
　　智慧闭塞六情上品戒
　　第一戒者，目无广瞻，乱诸华色，亡精失瞳，光不明彻。
　　第二戒者，耳无乱听，混於五音，伤神败正，恶声啼吟。
　　第主戒者，鼻无广芳杂气臭腥，易有混浊，形不澄正。
　　第四戒者，口无贪味脂熏之属，浊注五神，脏腑愤愤。
　　第五戒者，手无犯恶，不窃人物，贪利入己，祸不自觉。
　　第六戒者，心无爱欲，摇动五神，伤精丧气，体发迷乱。
　　智慧度生死上品大戒
　　其一者，见人穷怠，度其死厄，见世明达，能制凶逆，年命长远，世享无极。
　　其二者，见人穷乏，饥寒困急，损身布施，令人富贵，福报万倍，世世欢乐。
　　其三者，含血之类有急投人，能为开度，济其死厄，见世康强，不遭横恶。
　　其四者，施惠鸟兽有生之类，割口饴乏，无所爱惜，世世饱满，常在福地。
　　其五者，度诸蠢动一切众生，咸使成就，无有夭伤，见世兴盛，不履众横。
　　其六者，常行慈心，愍济一切，放生度死，其功甚重，令人见世居危得安，居疾得康，居贫得富，举向从心。
　　智慧十善劝助上品大戒
　　一者，劝助礼敬三宝，供养法师，令人世为君子，贤孝高才，荣贵巍巍，生为人尊，门族昌炽。
　　二者，劝助治写经书，令人世世聪明，博闻妙赜，恒值圣世，见诸经教能诵章句。
　　三者，劝助建斋今供，令人世世门户高贵，身登天堂，衣食自然，常居无为。
　　　　四者，劝助香油众乏，令人世世芳盛，香洁光明，容眸绝伟，天姿高秀。
　　五者，劝助法师法服，令人世世长雅，逍遥中国，不堕边夷，男女端正，冠冕玉佩。
　　六者，劝事国王父母，子民忠孝，令人世世多嗣，男女贤儒，不更诸苦。
　　七者，劝助斋静读经，令人世世不堕地狱，即升天堂，礼见众圣，速得反形，化生王家，在意所欲，玩服备足，七祖同欢，善缘悉会，终始荣乐，法轮运至，将得仙道。
　　八者，劝助道士众人经学，令人世世才智洞达，动静威仪常为人师。
　　九者，劝助一切布施谏诤，令人世世寿考富乐，常无怨恼。
　　十者，劝助一切人民除嫉去欲，履行众善，令人世世安乐，祸乱不生，病者自愈，仕宦高迁，为众所仰，莫不吉佑，门户清贵，天人爱育，神魔敬让，常生福地。
　　右出《洞玄智慧上品经》
　　洞神戒品
　　洞神三界戒
　　帝栗陆氏说受经戒日，宜各弩力，急共勤行，故重丁宁谛受之。
　　第一戒者，谛识因缘，勿忘本逐末。
　　第二戒者，谛守少私，勿利我损物。
　　第三戒者，谛习勤行，勿混任失真。
　　右三上戒，上皇所重，上帝所奉，上士所修。修行奉持，全而不破，三气正神降与为一身神。又一二无二，焉得道常存。号曰太上，不行此戒，服佩符文，劳而无验，非太上弟子。
　　洞神五戒
　　黄帝曰：人不持戒，吏兵不附其身，所得无验，徒劳用心。若不信至道承事师，若欲使吏兵防身护命，却死来生，禳疾延寿，为人消灾，救治厄患，存思求微，克期取验者，受五戒：
　　第一戒者，目不贪五色，誓正教学长生。
　　第二戒者，耳不贪五音，愿闻善从无惑。
　　第三戒者，鼻不贪五气，用法香遣臭秽。
　　第四戒者，口不贪五味，习胎息绝恶言。
　　第五戒者，身不贪五彩，履勤劳以顺道。是为五戒，五老帝君各遣一十五神，防护受持者身。
　　洞神八戒
　　黄帝曰：余尝闲居，太上垂降，见问经戒大小始终。余虽受持，多所不了，未测次序，具启太上。太上答曰：凡诸戒律，通应共行，其间缓急繁简高卑各有意义，准拟玄源变化，生数皆渐相成，三五八九、十百千万，虽随缘所堪，亦不可越略，知因向正，法修长生不死，三五兼参，宜受八戒。
　　第一，学解五备五德。
　　第二，勤习五事，不可无恒。
　　第三，平理八正，行藏顺时。
　　第四，明识五纪，与气同存。
　　第五，精审皇极，上下相和。
　　第六，修行三意，期会三清。
　　第七，决定疑惑，化伪入真。
　　第八，考校征验，消祸降福，炼凡登圣，无负三尊。此为八戒。
　　凡人有心学求度世，先能持戒，解而不滞，戒无多少皆属太无。太无太空，是戒根本。守本究末，外恶自消，内患不生。又先修斋乃精能通神，命召速效，久积尘垢荡之，须防不可间排顿荡。虽建此心，尘终不去，魔来恼之，更增灾咎。防治此弊，以戒为渐，能持多少随才所堪，犯则首悔，改革自新，合则又进，得道有期。
　　右出《洞神经》
　　正一五戒品
　　凡存一守五神，要在正心。心正由静，静身定心，心定则识清，清明则会道，道会神符，号曰真圣。动则忘一，邪乱五神，五神纷纭，躁竞烦懑，失道陷俗，三业肆行，违善造恶，六通径塞，七觉一昏，贪欲无数。无数之欲，念念蘗生，不可胜言，大略有五：
　　一日，目欲观五色，色过则使魂劳；
　　二日，耳欲闻五音，音繁则魄苦；
　　三曰，鼻欲嗅五香，香溢则精流；
　　四日，口欲甘五味，味丰则神浊；
　　五日，身欲恣五体，体慢则志散，志散则脾伤。而色神浊则心乱而口爽，精流则肾虚而迷狂，魄苦则肺损而耳聋，魂劳则肝困而目盲。五者混间，则身灭命亡；五者净明，则体全年永。年永在於持戒，能持五戒可以长生。
</div>
    <div class="pagination">
<a href="无上秘要_page48.html">上一页</a><span>...</span><a href="无上秘要_page44.html">44</a><a href="无上秘要_page45.html">45</a><a href="无上秘要_page46.html">46</a><a href="无上秘要_page47.html">47</a><a href="无上秘要_page48.html">48</a><span class="current-page">49</span><a href="无上秘要_page50.html">50</a><a href="无上秘要_page51.html">51</a><a href="无上秘要_page52.html">52</a><a href="无上秘要_page53.html">53</a><a href="无上秘要_page54.html">54</a><span>...</span><a href="无上秘要_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
