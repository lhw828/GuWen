<!DOCTYPE html>
<html>
<head>
    <meta charset="UTF-8">
    <title>孙真人备急千金要方 - 第 146 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孙真人备急千金要方 - 第 146 页/共 188 页</h1>
    <div class="content">　　又方：
　　煮桂汁饮之。
　　又方：
　　啖葱涕佳。葱涕治诸毒。
　　治腹中有铁方：
　　白折炭刮取末，井花水服三钱，过再服。
　　孙真人备急千金要方卷之七十二竟
　　#1服：影宋刻本作『复』。
　　#2浴：原作『欲』，据影宋刻本改。
　　#3方寸匕：影宋刻本『匕』下有『日三服』三字。
　　#4诸水迷脯：影宋刻本作『漏水沾脯』。
　　#5中：原作『牛』，据影宋刻本改。
　　#6加：原脱，据影宋刻本补。
　　#7毒：原脱，据影宋刻本补。
　　#8三升：影宋刻本作『二升』。
　　#9各二分：影宋刻本作『各一分』。
　　#10芥：影宋刻本作『芹』。
　　孙真人备急千金要方卷之七十三
　　宋朝奉郎守太常少卿充秘阁校理林亿等校正
　　解毒并杂治方
　　解五石毒第三论 方证
　　论曰：人不服石，以庶事不佳。恶疮、疥癣、温疫、疟疾，年年常患，寝食不安，兴居常恶，非止己事不康，生子难育。所以石在身中，万事休泰，要不可服五石也。人年三十已上可服石药，若素肥充，亦勿妄服；四十已上，必须服之；五十已上，三年可服一剂；六十已上，二年可服一剂；七十已上，一年可服一剂。
　　又曰：人年五十已上，精华消歇，服石犹得其力。六十已上转恶，服石难得力，所以常须服石，令人手足温暖，骨髓充实，能消生冷，举措轻便，复耐寒暑，不着诸病，是以大须服之。凡石皆熟炼用之。凡石之发，当必恶寒、头痛、心闷，发作有时，状如温疟。但有此兆，无过取冷水淋之，得寒乃止，一切冷食，惟酒须温。其诸解法备如后说。其发背疽肿，方见别卷。
　　又曰：凡服石人，甚不得杂食口味，虽百品具陈，终不用重食其肉，诸杂既重，必有相贼，聚积不消，遂动诸石。如法持心，将摄得所，石药为益，善不可加。余年三十八九，尝服五六两乳，自是以来深深体悉，至於将息节度，颇识其性，养生之士，宜留意详焉。然其乳石必须土地清白光润，罗纹乌翮一切皆成，白#1可入服。其非土地者，慎勿服之，多皆杀人，甚於鸩毒。紫石、白石极须外内映彻，光摩皎然，非此亦不可服。寒石五石更生散方，旧说此药方上古名贤无此，汉末有何侯者行用，自皇甫士安已降有进饵者，无不发背解体而取颠覆。余自有识性已来，亲见朝野仕人遭者不一，所以宁食野葛，不服五石，明其大大猛毒，不可不慎也。有识者遇此方，即须焚之，勿久留也。今但录主对以防先服者，其方以从烟灭，不复须存，为含生害也。
　　葱白豉汤，锺乳对木，又对栝蒌，其治主肺，上通头胸。术动锺乳，胸塞短气。锺乳动木，头痛目疼。又锺乳虽不对海蛤，海蛤能动锺乳，锺乳动则目疼短气。有时木动锺乳，直头痛胸塞，然锺乳与木为患不过此也。虽所患不同，其治一也。发动之始，要有所由，始觉体中有异，与上患相应，宜速服此方：
　　葱白半斤　豉二升　甘草三两　人参三两#2，《外台》用吴茱萸一升
　　右四味，□咀，先以水一斗五升，煮葱白作汤，澄取八升，内药煮取三升，分三服，才服便使人按摩摇动，口中嚼物，然后仰卧，覆以暖衣，汗出去衣，服汤热歇，即便冷淘饭燥脯而已。若服此不解，复服甘草汤方#3：
　　甘草三两　桂心二两　豉二升　葱白半斤
　　右四味，合服如上法。若服此已解，肺家犹有客热余气，复服桂心汤方：
　　桂心　麦门冬各三两　人参　甘草各二两　豉二升　葱白半斤
　　右六味，合服如前法。此方与次#4后散发身体生疮麦门冬汤方用重，分两小异。
　　杜仲汤，硫黄对防风，又对细辛，其治主脾肾，通主腰脚。防风动硫黄，烦热，脚疼腰痛，或嗔忿无常，或下利不禁。防风、细辛能动硫黄，而硫黄不能动彼。始觉发，便服此方：
　　杜仲三两　枳实　甘草　李核仁各二两　香豉一升#5　栀子仁十四枚
　　右六味，合服如上法。
　　若不解，复服大麦奴汤方：
　　大麦奴四两　甘草　人参　芒硝　桂心各二两　麦门冬半斤
　　右六味，合服如上法。若服此已解，脾肾犹有余热气，或冷，复服人参汤方：
　　人参　乾姜　甘草　当归各一两　附子一枚
　　右五味，合服如上法。
　　生麦门冬汤，白石英对附子，其治主胃，通主脾肾。附子动白石英，烦热腹胀。白石英动附子，呕逆不得食，或口噤不开，或言语难，手脚疼痛。始觉发，宜服此方：
　　生麦门冬四两　甘草　麻黄各二两　豉二升
　　右四味，合服如上法。不解，更服大黄汤方：若烦，加细辛五两。
　　大黄三两　豉二升　甘草二两　栀子仁二十枚#6
　　右凡五味，合服如上法，频服得下便止，不下服尽。若热势未除，视瞻高而患渴，复服栝蒌根汤方：
　　栝蒌根　大麦奴各#7四两　甘草二两　豉二升　葱白半斤
　　右五味，合服如上法。稍稍一两合服之，隐约得一升许，便可食少糜动口。若已解，胃中有余热，复服芒硝汤方：
　　芒硝　桂心各二两　通草　甘草各三两　白术一两　大枣二＋枚　李核仁二十一枚
　　右七味，合服如上法。若腹胀，去芒硝，用人参二两。
　　人参汤，紫石英对人参，其治主心肝，通主腰脚。人参动紫石英《外台》云细辛、人参动紫石，心急而痛，或惊悸不得眠卧，恍惚忘误，失性发狂，昏昏欲眠，或债愤喜嗔，或瘥或剧，乍寒乍热，或耳聋目暗。又防风虽不动#8紫石英，紫石英犹动防风，《巢源》、《外台》云：防风虽不对紫石英，而能动紫石英，为药中亦有人参，缘防风动人参，转相发动，令人亦心痛烦热，头项强。始觉，服此方：《外台》服麻黄汤。
　　人参　白朮各三两　甘草《外台》无　桂心各二两　细辛一两　豉三升
　　右六味，合服如上法。若慎盛，加大黄、黄苓、栀子各三两。若忘误狂发犹未除，服生麦门冬汤方：《外台》此方治礜石发。
　　生麦门冬　葱白各半斤　甘草三两　人参一两　豉二升
　　右五味，合服如上法。温床暖覆，床下着火，口中嚼物，使身稍汗，一日便解。若心有余热，更服人参汤方：
　　人参　防风　甘草各三两　桂心二两  生姜　白朮各一两
　　右六味，合服如上法。
　　大麦麨方，赤石脂对桔梗，其治主心，通主胸背。桔梗动石脂，心痛寒噤，手脚逆冷，心中烦问。赤石脂动桔梗，头痛目赤，身体壮热。始觉发，宜温清酒饮之，随能否，须酒势行则解。
　　亦可服此方：
　　大麦熬令汗出，燥止，勿令大焦，春去皮，细捣绢筛，以冷水和服之。《千金翼》云炒去皮，冷淘，蒸令熟，曝乾熬令香，乃为末。
　　葱白豉汤，誉石无所偏对，其治主胃，发则令人心急口噤，骨节疼强，或节节生疮，始觉发，即服此方：《外台》云服麦门冬汤。
　　葱白半斤　豉二升　甘草二两
　　右三味，以水六升，煮取二升半，分三服。若散发身体卒生疮，宜服生麦门冬汤方：
　　生麦门冬五两　甘草三两　桂心二两　人参一两半　葱白半斤　豉二升
　　右六味，服如解锺乳汤法。
　　朮对锺乳，木发则头痛目疼，或举身壮热，解如锺乳法。
　　附子对白石英，亦对赤石脂。附子发则呕逆，手脚疼，体强骨节痛，或项强，面目满肿，发则饮酒服麨自愈。若不愈，与白石英同解。
　　人参对紫石英。人参发则烦热头项强，与紫石英同解。
　　大黄黄苓汤，桔梗对赤石脂，又对茯苓，又对牡蛎。桔梗发则头痛目赤，身体壮热，解与赤石脂同。茯苓发则壮热烦闷，宜服此方：
　　大黄　黄苓　栀子仁各#9三两　豉一升　葱白切，一升
　　右五味，□咀，以水六升，煮取二升半，分三服。
　　牡蛎发则四肢壮热，心腹烦闷，极渴，解与赤石脂同。
　　乾姜无所偏对。
　　栝蒌根汤，海蛤对栝蒌。海蛤先发则手足烦热，栝蒌先发则噤寒，清涕出，宜服此方：
　　栝蒌根　甘草各二两　大黄一两　栀子仁十四枚
　　右四味，合服，如解锺乳法。
　　白石英发，先腹胀后发热。
　　石硫黄发，通身热兼腰膝痛。
　　礜石发，遍身发热兼口噤。
　　牡蛎发，头痛而烦满热。
　　茯苓发，直头痛。
　　桔梗发，头面热。
　　海蛤发，心中发热。已上除海蛤外宜浴。
　　紫石英发，乍寒乍热。
　　赤石脂发，心噤身热，头目赤。已上二味宜酒。
　　石硫黄、礜石、桔梗、牡蛎、茯苓，此五物发宜浴，白石英亦可小浴，其余皆不宜浴。礜石发，宜用生熟汤。茯苓发，热多攻头，即以冷水洗身渍之。
　　浴法：初热先用暖水，后用冷水，浴时慎不可洗头垂沐，可以二三升灌之。凡药宜浴便得解即佳。不瘥，可余治之。
　　赤石脂、紫石英发，宜饮酒，得酒即解。凡药发，或有宜冷，或有宜饮酒，不可一概也。
　　又一法云：寒食散发动者，云草药气力易尽，石性沉滞，独主胃中，故令数发。欲服之时，以绢袋盛散一匕，着四合酒中，塞其口，一宿后，饮尽之。其酒用多少，将御节度自如旧法。此则药石之势俱用。石不住胃中，何由而发？事甚验也。
　　栀子豉汤，治食宿饭、陈臭肉及羹宿菜发者方：
　　栀子三七枚 香豉三升 甘草三两
　　右三味，□咀，以水八升，煎取三升，分三服。亦可加人参、葱白。
　　葱白豉汤，治因失食发，及饮酒过醉发者方：
　　葱白一斤　豉二升　乾姜五两　甘草二两
　　右四味，□咀，以水七升，煮取三升，分三服。不解，宜服理中汤方：
　　人参　甘草　白朮各三两　乾姜二两
　　右四味，□咀，以水六升，煮取二升半#10，分三服。
　　人参汤，治因瞋怒太过发者方：
　　人参　枳实　甘草各九分　白朮　乾姜　栝蒌根各六分
　　右六味，□咀，以水九升，煮取三升，分三服。若短气者，稍稍数饮。《千金翼》云：主散发气逆，心腹绞痛，不得气息，命在转烛者。
　　情色过多发，宜服黄耆汤。方本阙。
　　将冷太过发，则多壮热。以冷水洗浴，然后用生熟汤五六石灌之，已，食少暖食，饮少热酒，行步自劳。
</div>
    <div class="pagination">
<a href="孙真人备急千金要方_page145.html">上一页</a><span>...</span><a href="孙真人备急千金要方_page141.html">141</a><a href="孙真人备急千金要方_page142.html">142</a><a href="孙真人备急千金要方_page143.html">143</a><a href="孙真人备急千金要方_page144.html">144</a><a href="孙真人备急千金要方_page145.html">145</a><span class="current-page">146</span><a href="孙真人备急千金要方_page147.html">147</a><a href="孙真人备急千金要方_page148.html">148</a><a href="孙真人备急千金要方_page149.html">149</a><a href="孙真人备急千金要方_page150.html">150</a><a href="孙真人备急千金要方_page151.html">151</a><span>...</span><a href="孙真人备急千金要方_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
