<!DOCTYPE html>
<html>
<head>
    <meta charset="UTF-8">
    <title>无上秘要 - 第 42 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上秘要 - 第 42 页/共 73 页</h1>
    <div class="content">　　诣师当念普天同见法门，勿得异念，存想邪径。
　　诣师当念师家，普得飞行，身得侍从，上登大圣。师有哀忧，弟子皆当抱忧戚，出入无喜。师有疾苦，弟子皆当侍近左右，视炁息有如父母。师有灾厄，弟子皆当率请同学建斋祈请，以立功德，弟子与师别，经年月朔皆冠带执板，礼三拜，长跪问讯。讫，复再拜，合五拜。别亦如此。明识之，不得抹略，取尔无敬。弟子经宿行皆再拜长跪，别还亦如此。若同姓兄弟宗祖祠祀衰麻同者，皆不得相为师宗。所以尔者，受度日皆证其三曾五祖七世父母来监临子孙所受，若违盟负约，九祖代其受罪，皆殃及受法身，是故不合弟子。若云为所作及出入行止每先谘启，所为不得专辄自恣。弟子与师共行，不得践师影。弟子与师共坐，不受他人跪拜。所以尔者，座无二尊。弟子与师同坐室席，师若出入起居行止，弟子皆起下地，倚不尔俱伏，不得安然端坐。弟子始诣师，诸受道法皆当冠带执板，谦苦求请，不得取尔抹略，安然而说。弟子捧师书，皆置书於案上，烧香再拜竟，开书看之，对句称尔竟，复再拜与师书。答师书如之，弟子不得犯师名讳。若有人问师名讳，三问不止，皆逼齿，弟子不得搪揬师左右，左右皆有司察之官。
　　右出《洞玄金箓简文经》
　　修学品
　　太上曰：凡学当从下上，案次而修，不得越略，亏天科条。经有三品，道有三真，三皇内文，天文大字，九天之箓，黄白之道，亦得控辔玄霄，游涉五岳，故为下品之第。
　　灵宝洞玄，亦元始俱生。渊迹深奥，妙趣同源。斋净芳兰，五称映玄。拔度七祖，解释罪根。亦致真人下降，飞腾上清。中品之妙，不妨地仙。上清道经、太丹隐书，凡三百宝名，玉诀九千。此上真之首目、玉帝之内篇。得之者名参玉简，录字青宫，白日升晨，上造帝堂。上品之诀。太上曰：人之为学，皆有先勤而末怠，垂成而中替，悉由有志而不坚，坚而不固，便致不应。天不诬人，示之以响；地不欺人，应之以影。影响不至，神便远也。此岂天真不验由於子身耳！
　　右出《洞真太上素灵大有经》
　　夫仙者，心学心诚则成仙；道者，内求内密则道来。真者，修寂洞静则合真；神者，须感积感则灵通。常能守此，则去仙日近。若夫心竞神惊，体和不专，动静丧精，耳目广明者，徒积念索道，道愈辽也。
　　导引服炁之法，胎息闭心存念之术，幽神中篇，金匮隐音，黄庭内外，太清守记，凡如此道数千余事，皆流传俗间，兆所知闻，自中世以来，轩辕之后，以此诸道而登度者，人以岳积，不可胜数。此勤心至矣，守精笃矣，秉操坚矣，志尚定矣，行此四德，余将为兆破券升仙也。至於不固之人有为之者，或弥年历纪不得其益，何也？或服炁呼吸不得其理，或为他物所惑将成而败，或暂得其益遇疾则止，或师将告之而不知别，或心不能专精神纷错，或种罪作咎以犯天忌，或虚增经方以意损益，凡如此者，往往相寻，此皆浮华之人，□秽之士，为有虚言，不可教也。故使大道不布於天下，真仙希游於世间，皆人之深责，非吾党之咎累矣。
　　右出《洞真太上隐书经》
　　真人周君曰：人生自然尔者少，生而知道者寡，修而行之，学而精之。老子曰：上士闻道，勤而行之，信哉言也。
　　右出《洞真洞房内经》
　　三皇曰：夫欲修道与三天同命者，当忽彼奢广，乐此俭约；轻彼荣贵，安此贱辱；恶披锦绣，被褐怀玉；不戚戚於贫鄙，不孜孜於势禄；此延命之要也。又曰：夫为道者，退有所滞，进有所由，乌白异品，清浊分流，无善不拔，无贤不抽，天爱不止，神敬不休，此修道之长也。
　　又曰：浩浩三天，并育万物；人好其华，我取其实；人取其文，我受其质；静心隐止，不劳家室，此益寿之道也。
　　又曰：世刚则顺，当柔其心，外藏其翼，内窜其鳞，荣不累己，宠不加身，幽光匿景，违世守真，存其目光，还思五神，此增年之大要也。
　　天老曰：俗人修道，心怀万端。目见华色，意乱心烦。五神失主，道君不还。小人修之，不经日旬。谓之立至，手执口宣。未得一文，谓可全身。但见涓流之激速，未知江海之洸深。睹进趣之末利，未知怀道以养神。
　　黄帝曰：兆得三皇天书，皆有宿名玄录，既受神文，必行其法。当先匡济帝王，解除祸患，使国宁民安，然后乃得隐靖修学。
　　右出《洞神监乾经》
　　修之身，其德乃真；修之家，其德乃余，修之乡，其德乃长；修之国，其德乃丰；修之天下，其德乃普。故以身观身，以家观家，以乡观乡，以国观国，以天下观天下，吾何以知天下之然哉，以此。
　　右出《老子德经》
　　夫道德治之於身，则心达志通，重神爱炁，轻物贱名，思虑不惑，血炁和平，肌肤润泽，面有光莹，精神专固，身体轻强，虚实相成，鬓发润光，校好难终。治之於家，则父慈子孝，夫信妇贞，兄宜弟顺，九族和亲，耕桑时得，福实积殷，六畜繁广，事业修治常有余矣。治之於乡，则动合中和，睹正纲纪，白黑分明，曲直异理，是非自得，奸邪不起，威严尊显，奉上化下，公如父子，爱敬信向，上下亲喜，百姓和集，官无留负，职修名荣，没身不殆。治之於国，则主明臣忠，朝不隐贤，士不妬功，邪不蔽正，谗不害公，和睦顺从，上下无怨，百官皆乐，万事自然，远人怀慕，天下向风，国富民实，不伐而强，宗庙尊显，社稷永康，阴阳和合，祸乱不生，万物丰熟，界内大宁，邻家托命，后世繁昌，道德有余，与天为常。
　　右出《妙真经》
　　大道虽无心，可以有情求。伫驾空洞中，回盻翳沧流。净明三界外，萧萧玉京游。自无玄挺运，谁能悟冥趣，落落天汉澄，俯仰即虚柔。七玄散幽夜，反胎顺沉浮。冥期苟潜凝，阳九无娱忧。睹此去来会，时复为淹留。外身而身存，真仙会良俦。
　　右出《洞玄九天经》
　　真人曰：夫学道之为人也，先孝於所亲，忠於所君，愍於所使，善於所友，信而可复，谏恶扬善，无彼无此，吾我之私，不违外教，能事人道也。次绝酒肉、声色、嫉妬、杀害、奢贪、骄恣也。次断五辛，伤生滋味之肴也。次令想念兼冥，心睹清虚也。次服食休粮，奉持大戒，坚质勤志，导引胎息，吐纳和液，修建功德。
　　学仙行为急，奉戒制情心。虚夷正炁居，仙圣自相寻。若不信法言，胡为栖山林。大贤乐经戒，受之为身宝。就学恒苦晚，治身恨不早。此当披幽赜，焂忽年已老。执卷吸尔极，将更死痛恼。吾故及弱龄，弃世以学道。　
　　右出《洞玄安志经》
　　老子曰：当持上慧源，智亦不独生。皆须对因缘，各有行宿本。命禄之所闻，同道道得之，同德有德根。宿世不学问，今复与失邻。是以故得失，不乐於道文。
　　右出《西升经》
　　太上大道君曰：夫阴丹内御房中之术，黄道赤炁交接之益，七九朝精吐纳之要，六一回丹雌雄之法，虽获仙名而上清不以比德，虽均致化而太上不以为贵。此秽仙浊真，固不得阀於玉窥矣。且崄巇履冰，多见侧车之败，纵有全者，臭乱之地仙耳。
　　右出《洞真太上说智慧消魔经》
　　清灵真人曰：黄赤之道，混炁之法，是张道陵受教施化为种子之一术，非真人之事。吾数见行此而绝种，未见种此而得生，百万之中莫不尽被考者矣。千万之中误有一人得之，得之远至於不死。张道陵承此以教世耳。道陵之变举亦不行此尔，慎言浊生之下道，坏真霄之正炁也。思怀淫欲，存心色观，而以兼行上道者，适足明三宫之罚，所谓抱玉赴火，以金棺葬狗。色观谓之黄赤，上道谓之隐书，人之难晓，乃至於此。
　　紫微夫人曰：黄书赤界，虽长生之秘要，实得生之下术，非上宫天真流饼宴景之夫所得言也。此道在於长养分生而已，非为上道。有怀於淫炁，兼以行乎隐书者，适足摇三官之笔，呜三官之鼓，玄挺亦不可得恃，解谢不可得赖，要而言之，贞则灵降，专则神使矣。
　　右英夫人曰：夫学道者当得专道注真，情无散念，拨奢侈，保冲白。寂焉如密有所睹，希然如潜有所得。兢兢似临深谷，战战如履冰炭。始得道之门，犹未得道之室。所谓为难者，学道也；所谓为易者，学道也。寂玄沉味，保和天真；注神栖灵，耽研六府。惜精闭牝，无视无听，此道之易，即是。不能行此者，所以为难。
　　右英夫人曰：自古及今，死生有津。显默异会，藏往灭智，与世同之，皆得道之行。若夫琼丹一御，九华三飞，云液晨酣，流黄徘徊，仰咽金浆，咀嚼玉蕤者，立便控景登空，玄升太微，自世事乖牙，期业未就，便当堑履太阴，潜生冥乡，外身弃质，养胎虚宅，陶炁绝钥，受精玄漠，故改容於三阴之馆，童颜於九炼之户，然后知神仙为奇，死而不亡，去来之事，理之深也。
　　后东卿司命君曰：夫为道者，精则可矣。有精不勤，则无所能为；勤而不专，亦不能有成也。要当令吝心消豁，秽疾开散。
　　定录君曰：远内负心，三魂失真。真既错散，魂乘其开。夫为道者，当使内心镜彻，宫商相应，灵感於中，神降於外，信不虚也。
　　玄清夫人曰：为道者，犹木在水，得流而行，亦不左触岸，亦不右触岸，不为人所取，不为鬼神所遮，又不腐败，吾保其入海矣。人为道不为秽欲所惑，不为众邪所诳，精进不疑，吾保其得道矣。
　　定录中候曰：为道者，常渊淡以独往，每栖神以游闲，安饮啄以自足，无祈盻於笼网，哀乐所以长去，夭关无所由臻乎。
　　禀志各有所宅，资性咸有其韵，岂可履逐物之邪踪，矫我之正业，何不肆天摽之极踪，适求真之内娱，从幽静以怡心，援所托以栖意，处东山以晦迹，握玄筌於妙岭，保隋珠以含照，遣五难於胸心。
　　司命君曰：为道当令三关恒调，是积精固骨之道。三关者，口为天关，足为地关，手为人关，谓之三关。三关调则五藏安，五藏安则举体无病。
　　紫元夫人告曰：为道者譬彼持火入冥室中，其冥即灭，而明独存。学道存正，愚痴即灭，而正常存。
　　太上问道陵曰：人命在几间？或对曰：在数日之间。太上曰：子未能为道。或对曰：人命在食饮之间。太上曰：子去矣，未谓为道。或对曰：在呼吸之间。太上曰：善哉！可谓为道者矣。吾昔闻此言，今以告子，子善学道，庶可免此呼吸。弟子虽去吾数千万里，心存吾戒，必得道矣。精研玉经宝书，必得仙也。处吾左侧者，意在邪行，终不得道也。人之为道，读经行事者，譬若食蜜遍口皆甜，六府皆美，而有余味，能行如此者，得道矣。
　　右出《真诰》
　　清灵真人说宝神经曰夫注心道真，玄想灵人冥冥者，亦具鉴其意也。若外难未披假咏，兼存实复，未能回西榆之年，还发玄童矣。苟耽玄笃志之勤□，纵令牙雕面皱，顶生素华者，我道能变之为婴儿，在须臾之间耳。但问志之何如？老少之学旡所在也。吾即其人也。右出《道迹经》
　　无上秘要卷之四十二竟
　　无上秘要卷之四十三
　　修道冠服品
　　三皇道士法服
　　《洞神三皇经》：受道之身改易世衣者，身之章号为法服，人或有衣玄青及白三色为科，存甲子、甲寅、甲申之炁，固身形也。玄冠乌巾，青缥单衣，白芒草屣，谓为法服。得道升天，文衣自至。
　　凡兼参三洞，通服裙褐，履板冠巾，共得用取。
　　灵宝道士法服
　　《洞玄真一自然经诀》：
　　太极真人言，受道执经，法衣巾褐。褐皆长三尺六寸，三十二条。若鹿皮巾褐至佳，皮褐无条数也。黄裳对之。足下草履，皮履强可着耳。
　　《洞玄太极隐注经》：
　　注曰：转经坐小床上，高五尺，广长悉等。巾鹿皮巾，披鹿皮帔，不须着褐也。无皮用布帔，着草履。
　　太极真人读经，法服披离罗九光锦帔，丹罗宝曜之巾，足下狮子文履，令道士读经，勤苦於法事，鹿皮帔服，后得道日，天帝授子离罗九光之帔，天宝缨络飞仙法服，以酬佳德。
　　《洞玄请问经下》：
　　夫学道常净洁衣服，别静，烧香安高座，盛经礼拜，精思存真，吐纳导养，悔谢七世父母及今世前世重非恶缘，布施立功，长斋幽静，定其本愿，当令心虚意玄，然后其道可成也。善备巾褐单裙，读经帔衣，法制则不得妄借人，着不净处，名曰法服恒有三神童侍之。
　　昔有一贤者，迎待道士。道士不得往，即以帔褐付之。行至家，其人敬信烧香，礼之如见道士。神童见形云：道士使我来也。主人于时不知是神童。主人病者即除愈，家门无恙。神童语主人，病者已愈，道士无烦复来，贤者可送法服还道士也。主人如其语，送至道士。主人问曰：一日病苦，奉请先生斋。先生多事，但遣信，竟不见顾斋，病人今已愈，奉送法服。道士愕然骇，听言毕，答曰：贫道一日须法事竟往，贤者更不来，贫道是以不去，非为负信，亦无人可遣，又不知君家室病愈，此乃当由主人心尽所致。问往人形貌何似？主人答言，年可十五六，姿容端正，佳丽出人。道士思惟，我弟子都无此人，恐神人降耳。故法服当必令净洁，制作得法，不尔鬼反害人。若败坏当自衣之，不得他用也。
　　《升玄经》：
　　有一仙人窦子明，着黄褐，戴玄巾，即前作礼行赞，绕太上七匝。
　　上清道士法服品
　　《洞真四极明科》：
　　凡修上清道经大洞真经三十九章，入室之日，当身冠法服，作鹿皮之巾，葛巾亦可，当披鹿皮之帔，无有紫青可用，当以紫为衣，青为裹，帔令广四尺九寸，以应四时之数；长五尺五寸，以法天地之炁。表裹一法，表当令二十四缝，裹令一十五条，内外三十九条，以应三十九帝真之位，便应冠带帝皇之服故也。无有此服，不得妄动宝经。咏一句则响彻九天，九真侍位，所应不轻，单衣诵经，天魔彻九天，万精乱音，神丧炁散，死入幽泉又不得仙。有此服者，给玉童玉女各二人，典卫侍真，不得妄借异人，身备帝皇之无有此响彻九，轻慢神服，五犯身无复仙冀、十犯被拷左官。
　　凡女子学上清白日升天之法，受灵宝玉诀，腾行大洞，皆充元君夫人之位。入室之日，当冠元君之服，用紫纱作褐，令用二丈四尺，身袖长促就令取足，当使两袖作十六条，身二十二条。又作青纱之裙，令用四十五尺，作八幅，幅长四尺九寸，余作襻腰，分八幅，作三十二条。此作飞青之裙，元君之服也。身冠此服，万灵束带，千魔灭也形，给玉童玉女各十二人，典掌法服也。无此服，不得咏於上清宝经。轻以常服，诵咏上经，天魔侵景音，神散炁离，又不得仙。
　　读经轨度品
　　《真迹经》：
　　列纪曰：侍文玉童玉女并司察有书之道士，言功紏罪，上闻上清玄中先师，大过被拷於三官，小过夺纪以促年，大罪祸及於三祖，小罪止身以受殃，轻慢则神去，汗秽则文藏。学仙者．开视灵文，皆当起拜烧香，天灵司察，可不慎敬！诸非传授，皆不得妄说篇一目，说则犯泄漏天文之科。
　　《洞真黄素四十四方经》：
　　凡道士修受上法，欲有所诵读经文，发帙之时，皆当烧香，心拜经前，叩齿五通，乃微咒曰：玉帝上法，上闻三清。吉日斋戒，敢开神经，万试隐伏，所向皆成。玉童侍护，玉华散馨，上告三元，与我长生。咒毕开经，然后乃得诵读之。小过夺纪以促小罪止身以受此名为大帝开经之法，令玉童玉女侍守，烧香启降神灵，上闻九天。
　　《洞真四极明科》
　　学士入室诵经，皆五帝束带，四司浮位，不得临经在音，与外人交言，失略言句，稽诞天真，想念不专。三犯伐功断事，不得成仙，十犯身被左官拷。
　　入室诵经，当令言句相属，不得越
　　略天音。失一句更却百言而读，失二句却还二百言，失五句却还五百言始就，诵失一句便诵一篇而补之。十犯至三十犯，废功断事，不得成仙。五十犯至百犯，延七祖己身并被左右官考罚刀山食火二十四狱三涂之役。
　　入室诵经，当令目注经文，心念神真，不得临经他念异想，以乱天音。十
　　犯至三十犯，伐功断事，不得成仙。
　　入室诵经，千言以下不得临经进饮，千言以上至五千言得一进饮，五千以上至万言得二进饮，万言以上得三进饮，不得妄进饮食以充炁音。五犯至十犯，伐功断事，不得成仙。
　　入室诵经万言，疲极得听中住消息，后得读句竟遍，虽尔不得经宿残句，亏废天度。五犯至十犯，伐功断事，不得成仙。
　　入室诵经，若有男女同学亦得同室，但男女异床。北向诵经，当令男在东，女在西，不得座起卧息混同一席。三犯断功废事，不得成仙，五犯身被左官所拷。
　　读大洞真经三十九章、回风混合帝一百神宝名、玉检雌一五老宝经、洞玄素灵大有妙经、大丹隐书、上品高真之文，北向心拜四方，叩齿三十六通，咽液三十六过，存五藏之内生有五色之光气，注五星之精，然后先读神州七转之道，次读百神内名，乃得诵大洞真经。诵经当令心目相应，不得杂念异想，错乱真神，当使徧句毕，子不得中住，越略言句，左官所执，三犯不得成仙。
　　读上清宝经三十卷独立之诀，存思修行，皆北向，心拜四方，叩齿二十四通，咽液二十四过，存五星日月三精玄注於兆身，然后诵经行事，当令心口相应，无有异念，披卷悉令言句周竟，不得中止，疑听越略。三犯乃不得仙，五犯七祖父母己身并为左右官所执。
　　凡诵灵宝经，或洞玄或升玄之经，皆东向，叩齿十二通，咽液十二过，再拜，存紫云之炁覆冠兆身，然后诵经，当令心目相应，目无他视，心无异念，披卷言句周竟，不得中住，越略天音。三犯万不得仙，五犯以上考属左官。
　　凡读天皇、地皇、人皇大字，修行其道，皆向南再拜，叩齿十二通，咽气十二过，存天皇君身长九寸，披青帔，着青锦裙，头戴九光宝冠，手执飞仙玉策在左。人皇君身长九寸，披黄帔，着黄锦裙，头戴七色宝冠，手执上皇保命玉策，在右。地皇君身长九寸，披白锦帔，着素锦之裙，头戴三晨玉冠，手执元皇定录之策，在后。三皇真君在兆左右，然后披卷行事，修此道不得交接阴阳，履殗入秽，轻慢天文，触犯真灵，身被左右官之考。
　　诵经品
　　《洞玄空洞灵章经》：
　　善信男女，香灯供养，见世光明，身入无为，受福自然，若能长斋，诵经灵章，万徧道成，身生水火，立致飞行。其道高妙，不得漏泄。
　　《洞玄玉京山经》：
　　兆若能长斋久思，讽诵道德洞经，而叩齿咽液，吐纳太和，身作金色，项负圆光，头簪日华，手把月英玄景灵符十绝之幡，斯德巍巍，道之至尊，无穷玄化，太上之真人矣。将感太无，动天老，致飞龙，降天仙也。
　　《洞玄九天神章》：
　　《天生神章》乃三洞飞玄之炁合成，至音结成灵文，混合百神，隐韵内名，生死结形，自然之章。天宝诵之以开天地之光，灵宝诵之以开九幽长夜之魂，神宝诵之以制万灵，太一诵之以具身神，帝君诵之以结形，九天诵之以生人，学士诵之以升天，鬼神闻之以升迁，凡夫闻之以长存，幽魂闻之以开度，枯朽闻之以发烟，婴孩闻之以能言，死骸闻之以还人。三宝神奥，万品生根，故非鬼神所知，凡夫所闻。三元宫中宿有金名紫字、刻书来生、应为三清神仙之人，当得此文。诵之一过，声闻九天；诵之二过，天地设恭；诵之三过，三界礼房；诵之四过，天王降仙；诵之五过，五帝朝真；诵之六过，魔王束身；诵之七过，星宿停关；诵之八过，幽夜光明；诵之九过，诸天下临，一切神灵莫不卫轩。一过彻天，胞源宣通；二过响地，胎结解根；三过神礼，魂门炼仙；四过天王，降鉴，幽夜开关；五过五帝朝真，藏府清凉；六过魔王伏诺，胃管生津；七过星宿朗明，孔窍开聪；八过幽夜显光，三部八景整具形神；九过诸天下临，三关五藏，六府九宫，金楼、玉室，十二重门，紫户玉合，三万六千关节，根源本始，一时生神。九过为一徧，一徧周竟，三界举名，五帝友别，称为真人。十徧通炁，制御万灵，魔王保举，列上诸天。百徧通神，坐致自然，太一度符，元君受生。千徧通灵，坐在立亡，仙童玉女，役使东西。万徧道备，驰骋龙驾，白日登晨。
　　《洞玄五称经》：
　　太上玄一真人曰：道德五千文，经之至微，宣道之意，正真之教，焕乎奇文。诵之千日，虚心注玄，白日升仙，上为西华真人。此高仙之宗也。亦能致庆於七祖。
　　《洞玄无量度人经》
　　道言：上学之士修诵是经，皆即受度，飞升南宫。世人受诵，则延寿长年，后皆得作尸解之道，魂神
　　暂灭，不经地岳，即得返形，游行太空。此经微妙，普度无穷，一切天人莫不受庆，无量之福，生死蒙惠。
　　本命之日诵咏是经，魂神澄正，万炁长存，不经苦恼，身有光明，三界侍卫，五帝司迎，万神朝礼，名书上天。
　　道言：夫末学道浅，或仙品未充，运应灭度，身经太阴。临过之时，同学至人为其行香诵经十徧，以度尸形如法，魂神径上南宫，随其学功计日而得更生，转轮不灭，便得神仙。
　　道言：夫天地运终，亦当修斋，行香诵经。星宿错度，日月失昏，亦当修斋，行香诵经。四时失度，阴阳不调，亦当修斋，行香诵经。国主有灾，兵革四兴，亦当修斋，行香诵经。疫毒流行，兆民死伤，亦当修斋，行香诵经。师友命过，亦当修斋，行香诵经。夫斋戒诵经，功德甚重，上消天灾，保镇帝王，下禳毒害，以度兆民。生死受赖，其福难胜，故曰无量普度天人。
　　道言：凡有是经，能为天地帝主。兆民行是功德，有灾之日发心修斋，烧香，诵经十过，皆诸天记名，万神侍卫。
</div>
    <div class="pagination">
<a href="无上秘要_page41.html">上一页</a><span>...</span><a href="无上秘要_page37.html">37</a><a href="无上秘要_page38.html">38</a><a href="无上秘要_page39.html">39</a><a href="无上秘要_page40.html">40</a><a href="无上秘要_page41.html">41</a><span class="current-page">42</span><a href="无上秘要_page43.html">43</a><a href="无上秘要_page44.html">44</a><a href="无上秘要_page45.html">45</a><a href="无上秘要_page46.html">46</a><a href="无上秘要_page47.html">47</a><span>...</span><a href="无上秘要_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
