<!DOCTYPE html>
<html>
<head>
    <meta charset="UTF-8">
    <title>洞玄金玉集 - 第 18 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洞玄金玉集 - 第 18 页/共 32 页</h1>
    <div class="content">　　固本吟
　　赠陇州佑德观王道正
　　识破四假身，修炼个真身。欲要成灵物，须当固本根。清闲无一事，疏散绝纤尘。已作逍遥客，兼为自在人。
　　无为吟　自咏
　　术法我不会，打坐我不爱。终日乐逍遥，终日占自在。观天行大道，自然得交泰。本师传口诀，无为功最大。
　　清净吟
　　赠华亭县宰明威
　　锻炼这顽心，锻炼这俗意。心死情不生，意灭精自秘。心清气自调，意净神自喜。人能常清净，决证神仙位。
　　自然吟
　　赠陇州萧防判
　　顿觉万缘空，顿觉心开悟。心猿自然停，意马自然住。龙虎自然调，神气自然固。金丹自然结，神仙自然做。
　　落魄吟
　　赠真阳子来灵玉
　　一身放落魄，衣挂两三索。脱了妻男雠，免受利名缚。坐卧无羁绊，住行无依托。谁知落魄人，内隐踏云脚。
　　圣功吟
　　赠陇州李镇国
　　我有修仙术，说破人惊骇。净裹撮乾坤，空中安鼎鼎。扳倒昆仑山；托起大阳海。山海变桑田，性命久长在。
　　全真吟
　　借山堂吟韵
　　全真日兮金乌飞，全真月兮玉兔归。青龙戏兮投虎溪，是不是兮孰得知。
　　颂　　
　　无有颂
　　不悟无无迷有有，争知有有却无无。人皆着物物非物，我独如愚愚不愚。
　　通玄颂
　　得遇投真修妙果，玄中通晓些儿个。寻思性命不由天，斡运阴阳全在我。
　　见性颂
　　一点灵光晃太虚，丹青妙手莫能摹。休将明月闲相比，有缺因缘怎类吾。
　　和坊州曹解元次子曹守志
　　赛过庞公胜陈七，俄惊生死忻然出。愿贤守志莫忘初，定是前程子得一。
　　和完颜尼福海所闻空中颂四章
　　口不念经经自念，足不登楼楼自上。家乡悟彻好离乡、心田耕了更无田。
　　又
　　行也同时坐也同，大悲手段绝听闻。救拔滞魄与孤魂，出离地狱入天门。
　　又
　　大道身中物外求，火裹青莲滴珠露。长在宝瓶为供具，慈悲心起常坚固。
　　又
　　无乡无里，有乡有里。起慈起悲，普挈普提。
　　赠华事张四机宜
　　不染不着，无为无作。常清常净，真欢真乐。
　　赠凤翔府灵童张守清
　　道大道大，无毁无坏。悟者得之，性命长在。
　　赠苗－官人
　　脱尘离俗，通三悟六。养气全神，永占仙福。
　　赠陇州小麻先生
　　清心净意，养气全神。功昭行着，得做仙人。
　　赠陇州染赵先生
　　恶死离死，好生修生。真清真静，性住命停。
　　示门人
　　酒色财气，攀缘爱念。忧愁思虑，非道识见。
　　又
　　清闲无事，逍遥自在。不染不着，得超三界。
　　又
　　心清意静，气和神定。真息绵绵，灵光莹莹。
　　又
　　无为无作，不染不着。命变霜球，性通丹药。
　　赠于内奉先生
　　道眼不明，心地不灵。别无他事，行道不精。
　　修仙立志集句
　　同共修仙，万缘一撇。不忘初志，旋添决烈。至死一着，直要做彻。命似清风，性如明月。
　　洞玄金玉集卷之五竟
　　洞玄金玉集卷之六
　　六言诗
　　题怡老亭
　　我有一卮芳酒，待与知音同友。看来尘世忙忙，无似清闲野叟。
　　又
　　落魄婪耽因酒，酒饮醉醒曾有。有人问我谁家，家祖扶风莘叟。祖讳觉，字莘叟。
　　复用前韵赠陇州魏司判
　　好饮长生仙酒，好向无中寻有。好礼自心为师，好做物外清叟。
　　继胡公讲师韵
　　□张非为妙语，□举世间谈话。□句不如不话，□默默中妙话。拆口字起。
　　赞史先生
　　史公得遇，得遇重阳。重阳传授，传授玄黄。玄黄至理，至理不忘。内持修炼，外绝炎凉。水火既济，日月交光。龙吟离位，虎啸坎房。木金间隔，婴姹圆方。刀圭烂饮，知味闻香。神丹结正，晃耀晶阳。风仙来度，显出嘉祥。歌舞三日，辞别街坊。唯云归去，趋赴蓬庄。复入庵内，奄然而亡。观者云集，事理匪常。一灵真性，班列仙行。
　　歌
　　济度歌　借东坡韵
　　我无去就心何处，不摇不动三阳宇。一志超然不外求，万事俱忘常内顾。自衒无拘落魄人，逍遥坦荡乐清贫。身如野鹤无萦击，意似孤云无点尘。无功无法心打坐，闲是闲非耳边过。人来请我求追荐，再三再四难阻面。环墙结夏应加持，日祷一斋非下贱。真经默念起慈悲，救苦咄开地狱门。孤魂滞魄脱枷锁，狂歌狂舞乱纷纷。承斯功德得迁转，祥云引赴瑶池宴。我观世事忒煞空，又把世人当酷劝。求财求财须重义，不义之财如刀利。不如照破事情疏，猛弃妻男大丈夫。莫忘初志休生退，日就月将如我辈。视无所见听无声，不视不听得视听。法体无形形自现，法鼓无声声自鸣。出门入户自迎送，迎送往来通妙用。重阳传授与山侗，我今转付与诸公。自然霞彩通车轼，自然准望神仙职。到此不分西与东，何愁无分继扶风。人还悟此玄玄理，方信蓬瀛指顾中。
　　慈惠歌藏头拆字
　　□然幸遇重阳仙，□我俱忘半拖袂。□冠不整效师家，□羊不食非边裔。非边裔，□诀传来十三岁，□戟心肠久已无，□灭烟消三吉髻。□行大善起慈悲，□念哀人懃劝世。□灵无染永清清，□气调匀常细细。常细细，□种丹田仙踵继。□绵紬绢敌风霜，□惠贫人任破敝。□笔不侵利与名，□舌奚言犬与彘。□来灵物吐红辉，□显教门诗曲缀。□有鹤疏来请予，□宁对我专发誓。□其追荐救亡灵，□志可怜慈可惠。□神默祷本师真，□此申闻阴府诣。□下孤魂滞魄苏，□天超度如舟济。□声歌咏九皋禽，□有青鸾赤凤唳。拆人字起。
　　普救歌藏头拆字
　　□色水流梁栋间，□乌月兔来处。□诚守道得真欢，□意常清通妙语。通妙语，□论传玄锺与吕。□诀复授王风仙，□侗得遇获深趣。□观玉姹洞中歌，□喜金婴空裹舞。空裹舞，□年陕右居环堵。□来月往猿停马，□灭烟消龙缠虎。□然牒发到山东，□德人来祷内补。□冠重整来追荐，□之加持报乡土。□齐魂魄出黄泉，□历云游归紫府。归紫府，□之云鹤不我拒。□哉普救免轮回，□子超升仙尽与。
　　发叹歌
　　芝阳道友访文登，非是寻芳觅翠荣。具说宰公投尺牍，邀予掌醮救亡灵。救亡灵，事最好，有些小事当分剖。惟恐后进相效颦，赶斋赴醮不修道。不修道，怎了仙，了仙须炼气绵绵。倒卷辘轳灯树落，斡旋宇宙性灵圆。性灵圆，当积行，引人回首归清净。慈悲援溺布桥梁，恻隐扶危立梯隥。立梯隥，作渡舟，度人物外做真修。柰何道友求追荐，孜孜祷我救阴囚。救阴囚，如何是，予乃无为清净士。未尝趁醮和天尊，不会登坛行法事。行法事，请黄冠，洁己登坛作内观。予应加持处环堵，默祷本师天仙官。天僖官，重阳也，发叹起慈行悯化。千重地狱枷锁开，一切亡灵罪情舍。罪情舍，暨孤魂，同游紫府入仙门。不夜乡中得真乐，长春洞裹捧金蹲。
　　和胡讲师韵
　　重阳真人寻友，东游宁海。三髻懒汉选仙，西访长安。长安大道，如何者哉。堪放落魄，宜弃婴孩。既通玄趣，当补形骸。抽添运用，次叙挨排。飞乌走兔，双戏俱皑。烟消火灭，锐挫强摧。断除烦恼，洗涤尘埃。心无染着，齿免。金花要赏，玉树栽培。火生慧草，水长灵荄。常教灵焰泼泼，无令神水溃溃。常教命灯明朗，无令性烛沉埋。寻访同心同德，讲论有倚有挨。三尸拜降方寸，六贼难会九垓。要斡旋壶中日月，须倒颠洞裹山隈。得自然爱欲星散，得自然人我星。大药清灵于玉鼎，胎仙歌舞于瑶台。堪叹利名之切切，堪叹生死之哀哀。好把尘缘大家勘破，休教走骨时暂狂乖。决要炼形如同槁木，决要降心有若死灰。异日丹成九转，携云同赴蓬莱。
　　立身法
　　立身之法，分明说破。意马牢擒，心猿紧锁。戒断悭贪，伏降人我。节慎语言，堤防口过。莫起风波，休生烟火。忙裹偷闲，闹中趖躲。修仁蕴德，消灾灭祸。退己进人，亦成仙果。
　　〔说十了〕 
　　十了功乃内事，非眼前境界，真清真净，自然得之。
　　项中霞彩流，眼中光明流，耳中冲和流，鼻中玉柱流，口中甘津流，心中真火流，脐下黄河倒卷流，木金随波运转流，自然天地两交流，十分功满性风流。
　　联句
　　摆脱名缰三岛客，掣开利锁十洲仙。长生路径当修补，不死根芽好炼烹。修心要厂长生客，炼性当为活死人。炼气气和神踊跃，修真真净性玲珑。专心学道须通道，坚志修仙决遇仙。谁知神秀过才秀，我觉心明胜眼明。心没攀缘神彩秀，气无凝滞性灵圆。水中焰迸三丹结，火裹莲生一性灵。学道男儿无我相，修仙烈士没人情。忘上博来心上悟，道中通得妙中玄。梦裹曾收无影剑，法中去了有情心。尘中无染心中悟，道上通玄性上灵。阴裹藏阳阳烜赫，命中养性性玲珑。学道须凭心决烈，修仙全在志坚刚。石女吹箫鸾凤舞，泥牛入海虎龙和。玲珑玉姹敲龙角，惺洒金婴跨虎腰。瑶池殿下青鸾舞，阆苑宫中白鹤飞。袖裹青蛇三尺剑，腹中白虎九还丹。青霞宫裹收红雪，碧玉岩前赏赤松。心清意净天堂路，意乱心荒地狱门。斡旋决仗无为力，造化全凭清净功。一袖拂开沙世界，三丹结正大罗仙。捉住亘初灵底物，得观元始本来真。六六阴消丹灿灿，三三阳聚性灵灵。云根水骨归金鼎，汞髓铅精聚玉炉。速把我人山放倒，急将龙虎穴冲开。踏碎龟蛇真活计，和调龙虎好生涯。若要姹婴双戏鼎，须教日月两同宫。鼎内精金生五彩，炉中美玉结三光。兔走乌飞投气海，龙吟虎啸入神京。心猿紧锁丹无漏，意马牢擒性自明。降住天关并地轴，斡旋坎虎与离龙。猿颠马劣难成道，虎远龙蟠易见真。心中事少忧愁少，性上尘多疾苦多。有有有中非有有，无无无裹有无无。
　　〔归山操〕 
　　钰因与僧烛律师、殿试范寿卿，於郡城之北三教堂，一日焚香宴坐，有王大师抱琴而来鼓之。日昃，作琴操《归山操》，盖钰有归真之意也。
　　能无为兮无不为，能无知兮无不知。知此道兮谁不为，为此道兮谁复知。风萧萧兮木叶飞，声嗷嗷兮雁南归。嗟人世兮日月催，老欲死兮犹贪痴。伤人世兮魂欲飞，嗟人世兮心欲摧。难可了兮人间非，指青山兮当早归。青山夜兮明月飞，青山晓兮明月归。饥餐霞兮渴饮溪，与世隔兮人不知。无乎知兮无乎为，此心灭兮那复疑。天庭忽有双华飞，登三宫兮游紫微。
　　〔委形赞〕
　　癸卯岁，师父丹阳真人，一日俄肆笔而书，名曰《委形赞》。是岁果蝉蜕，故集於是。
　　卫身之光，照耀非常。卫身之兽，风云前后。大哉登真，委形而寿。绀发青眉，红颊素肌。如龙换骨，如蝉蜕皮。不作易性，奚为空衣。兀然若睡，卧篑而归。大哉登真，路入青溟。麟随绛节，凤牵朱軿。呜鸾佩玉，履虚步云。超受真诰，上登玉宸。天路何长，天人飞翔。摐金拊石，散花烧香。声动三界，众来十方。群魔钦仰，六丁惊遑。灵颖斯成，幸无灾螟。却顾松栢，非为遐龄。山有时崩，海有时田。长地久，永为列仙。
　　洞玄金玉集卷之六竟
　　洞玄金玉集卷之七
　　论恩
　　天地日月父母恩，不能使我脱沉沦。
</div>
    <div class="pagination">
<a href="洞玄金玉集_page17.html">上一页</a><span>...</span><a href="洞玄金玉集_page13.html">13</a><a href="洞玄金玉集_page14.html">14</a><a href="洞玄金玉集_page15.html">15</a><a href="洞玄金玉集_page16.html">16</a><a href="洞玄金玉集_page17.html">17</a><span class="current-page">18</span><a href="洞玄金玉集_page19.html">19</a><a href="洞玄金玉集_page20.html">20</a><a href="洞玄金玉集_page21.html">21</a><a href="洞玄金玉集_page22.html">22</a><a href="洞玄金玉集_page23.html">23</a><span>...</span><a href="洞玄金玉集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
