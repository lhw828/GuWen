<!DOCTYPE html>
<html>
<head>
    <meta charset="UTF-8">
    <title>孙真人备急千金要方 - 第 161 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孙真人备急千金要方 - 第 161 页/共 188 页</h1>
    <div class="content">　　葫：味辛，温，有毒。辛归五脏，散痈疽，治鲜疮，除风邪，杀蛊毒气，独子者最良。黄帝云：生葫合青鱼鲊食之，令人腹内生疮，肠中肿，又成疝瘕。多食生葫行房，伤肝气，令人面无色。四月八月勿食葫，伤人神，损胆气，令人喘悸，胁肋气急，口味多爽。
　　小蒜：味辛，温，无毒。辛归脾、肾。主霍乱，腹中不安，消谷，理胃气，温中，除邪痹毒气，五月五日采，曝乾。叶：主心烦痛，解诸毒，小儿丹，不可久食，损人心力。黄帝云：食小蒜啖生鱼，令人夺气，阴核疼求死。三月勿食小蒜，伤人志性。
　　茗叶：味苦、咸、酸，冷，无毒。可久食，令人有力，悦志，微动气。黄帝云：不可共韭食，令人身重。
　　蕃荷菜：味苦、辛，温、无毒。可久食，却肾气，令人口气香洁。主辟邪毒，除劳弊。形瘦疲倦者不可久食，动消渴病。
　　苍耳子：味苦、甘，温。叶：味苦、辛，微寒，濇，有小毒。主风头寒痛风湿痹，四肢拘急挛痛；去恶肉死肌、膝痛、溪毒。久服益气，耳目聪明，强志轻身。一名胡葈，一名地葵，一名施，一名常思。蜀人名羊负来，秦名苍耳，魏人名只刺。黄帝云：戴甲苍耳，不可共猪肉食，害人。食甜粥，复以苍耳甲下之，成走注，又患两胁。立秋后忌食之。
　　食茱萸：味辛、苦，大温，无毒。九月采，停陈久者良。其子闭口者有毒，不任用。止痛下气，除咳逆，去五脏中寒冷，温中，诸冷实不消。其生白皮：主中恶、腹痛，止齿疼。其根细者：去三虫，寸白。黄帝云：六月、七月勿食茱萸，伤神气，令人起伏气。咽喉不通彻，贼风中人，口僻不能语者，取茱萸一升，去黑子及合口者，好豉三升，二物以清酒和煮四五沸，取汁玲，服半升，日三，得小汗瘥。虿螫人，嚼茱萸封上止。
　　蜀椒：味辛，大热，有毒。主邪气，温中下气，留饮宿食，能使痛者痒，痒者痛。久食令人乏气，失明。主咳逆，逐皮肤中寒冷，去死肌、湿痹痛、心下冷气，除五脏六腑寒，百骨节中积冷，温疟，大风汗自出者，止下利，散风邪。合口者害人，其中黑子有小毒，下水。仲景云：熬用之。黄帝云：十月勿食椒，损人心，伤血脉。
　　乾姜：味辛，热，无毒。主胸中满，咳逆上气，温中，止漏血、出汗，逐风湿痹、肠澼下利、寒冷腹痛、中恶、霍乱、胀满、风邪诸毒、皮肤间结气，止唾血。生者尤良。
　　生姜：味辛，微温，无毒。辛归五脏，主伤寒头痛，去痰下气，通汗，除鼻中塞，咳逆上气，止呕吐，去胸膈上臭气，通神明。黄帝云：八月、九月勿食姜，伤人神，损寿。胡居士云：姜杀腹中长虫，久服令人少志、少智，伤心性。
　　堇葵：味苦，平，无毒。久服除人心烦急，动痰冷，身重，多懈惰。
　　芸薹：味辛，寒，无毒。主腰脚痹。若旧患腰脚痛者，不可食，必加剧。又治油肿丹毒。益胡臭解禁咒之辈。出《五明经》。其子主梦中泄精，与鬼交者。胡居士云：世人呼为寒菜，甚辣。胡臭人食之，病加剧。陇西氏羌中多种食之。
　　竹笋：味甘，微寒，无毒。主消渴，利水道，益气力，可久食，患冷人食之心痛。
　　野苣：味苦，平，无毒。久服轻身少睡。，黄帝云：不可共蜜食之，作痔。又白苣：味苦，平，无毒。益筋力。黄帝云：不可共酪食，必作虫。
　　茴香菜：味苦、辛，微寒，涩，无毒。主霍乱，辟热除口气臭。肉和水煮，下少许，即无臭气。故日茴香。酱臭末中亦香。其子：主蛇咬疮久不瘥者，捣傅之。又治九种瘘。
　　蕈菜：味苦，寒，无毒。主小儿火丹诸毒肿，去暴热。
　　蓝菜：味甘，平，无毒。久食大益肾，填髓脑，利五脏，调六腑。胡居士云：河东陇西羌胡多种食之，汉地鲜有。其叶长大厚，煮食甘美。经冬不死，春亦有英，其花黄，生角结子。子：甚治人多睡。
　　萹竹叶：味苦，平，濇，无毒。主浸淫、疥瘙、疽痔，杀三虫，女人阴蚀。扁鹊云：煮汁与小儿冷服，治蛔虫。
　　斯菜：味苦、酸，冷，濇，无毒。益筋力，去伏热。治五种黄病。生捣绞汁冷服一升，日二。黄帝云：五月五日勿食一切菜，发百病。凡一切菜，熟煮热食。时病瘥后，食一切肉并蒜，食竟行房，病发必死；时病瘥后未健，食生青菜者，手足必青肿；时病瘥未健，食青菜竟行房，病更发必死。十月勿食被霜菜，令人面上无光泽，目濇痛，又疟发心痛，腰疼，或致心疟，发时手足十指爪皆青，困痿。
　　孙真人备急千金要方卷之七十九竟
　　#1故：原作『枚』，据影宋刻本改。
　　#2上：原作『止』，据影宋刻本改。
　　#3热：影宋刻本作『满』。
　　#4通和五气：影宋刻本作『通鼻耳气』。
　　#5盲：原作『面』，据影宋刻本改。
　　#6果：原作『栗』，据影宋刻本改。
　　#7茶：影宋刻本作『 荼』。
　　#8主：原作『上』，据影宋刻本改。
　　#9逆：原作『道』，据影宋刻本改。
　　#10三合：影宋刻本作『二合』。
　　#11气养：此二字原倒，据影宋刻本乙正。
　　#12菜：影宋刻本作『葇』。
　　孙真人备急千金要方卷之八十
　　宋朝奉郎守太常少卿充秘阁校理林亿等校正
　　食治
　　谷米第四
　　薏苡仁：味甘，温，无毒。主筋拘挛，不可屈伸，久风湿痹下气。久服轻身益力。其生根下三虫。名医云：薏苡仁除筋骨中邪气不仁，利肠胃，消水肿，令人能食。一名□，一名感米，蜀人多种食之。
　　胡麻：味甘，平，无毒。主伤中虚赢，补五内，益气力，长肌肉，填髓脑，坚筋骨，疗金疮，止痛，及伤寒温疟、大吐下后虚热困乏。久服轻身不老，聪明耳目，耐寒暑，延年。作油微寒，主利大肠，产妇胞衣不落。生者摩疮肿，生秃发，去头面游风。一名巨胜，一名狗虱，一名方茎，一名鸿藏。叶名青蘘，主伤暑热；花主生秃发，七月采最上标头者，阴乾用之。
　　白麻子：味甘，平，无毒。宜肝，补中益气，肥健不老。治中风汗出，逐水，利小便，破积血风毒肿，复血脉，产后乳余疾。能长发，可为沐药。久服神仙。
　　饴：味甘，微温，无毒。补虚冷，益气力，止肠鸣咽痛，除唾血，却卒嗽。
　　大豆黄卷：味甘，平，无毒。主久风湿痹筋挛膝痛；除五脏、胃气结积，益气，止毒；去黑痣、面，润泽毛皮。宜肾。生大豆：味甘，平，冷，无毒。生捣，淳酢和涂之，治一切毒肿，并止痛。煮汁冷服之，杀鬼毒，逐水胀，除胃中热，却风痹、伤中、淋露，下瘀血，散五脏结积内寒，杀乌头三建，解百药毒；不可久服，令人身重。其熬屑：味甘，温，平，无毒。主胃中热，去身肿，除痹，消谷，止腹胀。九月采。黄帝云：服大豆屑忌食猪肉。炒豆不得与一岁已上、十岁已下小儿食，食竟啖猪肉，必拥气死。
　　赤小豆：味甘、咸，平，冷，无毒。下水肿，排脓血。一名赤豆。不可久服，令人枯燥。
　　青小豆：味甘、咸，温、平，濇，无毒。主寒热，热中，消渴；止泄利，利小便，除吐逆、卒澼、下腹胀满。一名麻累，一名胡豆。黄帝云：青小豆合鲤鱼鲊食之，令人肝黄，五年成乾痟病。
　　大豆豉：味苦、甘，寒，濇，无毒。主伤寒头痛，寒热，辟瘴气恶毒，烦躁满闷，虚劳喘吸，两脚疼冷，杀六畜胎子诸毒。
　　篇豆：味甘，微温，无毒。和中下气。其叶：平，主霍乱，吐下不止。
　　乔麦：味酸，微寒，无毒。食之难消，动大热风。其叶生食动刺风，令人身痒。黄帝云：作面和猪、羊肉热食之，不过八九顿，作热风，令人眉须落，又还生，仍希少。泾邠已北，多患此疾。
　　大麦：味咸，微寒，滑，无毒。宜心，主消渴，除热。久食令人多力，健行。作蘖：温，消食和中。熬末令赤黑，捣作麨，止泄利；和清酢浆服之，日三夜一。
　　小麦：味甘，微寒，无毒。养肝气，去客热，止烦渴咽燥，利小便，止漏血唾血；令女人孕必得男#l。作面，六月作者温，无毒，主小儿痫，食不消，下五痔虫，平胃气，消谷，止利。作面：温，无毒，不能消热止烦。不可多食，长宿澼，加客气，难治。
　　青粱米：味甘，微寒，无毒。主胃痹，热中；除消渴，止泄利，利小便；益气力，补中，轻身，长年。
　　黄粱米：味甘，平，无毒。益气和中，止泄利。人呼为竹根米。又却当风卧湿寒中者。
　　白粱米：味甘，微寒，无毒。除热，益气。
　　粟米：味咸，微寒，无毒。养肾气，去骨痹、热中，益气也。
　　陈粟米：味苦，寒，无毒。主胃中热，消渴，利小便。
　　丹黍米：味苦，微温，无毒。主咳逆上气，霍乱，止泄利，除热，去烦渴。又白黍米：味甘、辛，温，无毒。宜肺，补中，益气。不可久食，多热，令人烦。黄帝云：五种黍米，合葵食之，令人成痼疾。又以脯腊着五种黍米中藏储食之，云令人闭气。
　　陈廪米：味咸、酸，微寒，无毒。除烦热，下气调胃，止泄利。黄帝云：久藏脯腊安米中，满三月，人不知，食之害人。
　　蘖米：味苦，微温，无毒。主寒中，下气，除热。
　　秫米：味甘，微寒，无毒。主寒热，利大肠，治漆疮。
　　酒：味苦、甘、辛，大热，有毒。行药势，杀百邪、恶气。黄帝云：暴下后饮酒者，膈上变为伏热；食生菜饮酒，莫炙腹，令人肠结。扁鹊云：久饮酒者，腐肠烂胃，渍髓蒸筋，伤神损寿；醉当风卧，以扇自扇，成恶风；醉以冷水洗浴，成疼痹；大醉汗出，当以粉粉身，令其自乾，发成风痹。常日未没食讫，即莫饮酒，终身不乾呕；饱食讫，多饮水及酒，成痞澼。
　　稷米：味甘，平，无毒。益气安中，补虚和胃，宜脾。
　　粳米：味辛、苦，平，无毒。主心烦，断下利，平胃气，长肌肉，温中。一云生者冷，燔者热。
　　糯米：味苦，温，无毒。温中，令人能食，多热，大便硬。
　　醉：味酸，温，濇，无毒。消痈肿，散水气，杀邪毒，血运。扁鹊云：多食醉，损人骨。能理诸药，消毒热。
　　盐：味咸，温，无毒。杀鬼蛊、邪注、毒气、下部□疮，伤寒寒热，能吐胸中痰澼，止心腹卒痛，坚肌骨。不可多食，伤肺喜咳，令人色肤黑，损筋力。扁鹊云：盐能除一切大风疾痛者，炒熨之。黄帝云：食甜粥竟，食盐即吐，或成霍乱。
　　乌兽第五
　　人乳汁：味甘，平，无毒。补五脏，令人肥白悦泽。马乳汁：味辛，温，无毒。止渴。牛乳汁：味甘，微寒，无毒。补虚赢，止渴。入生姜、葱白，止小兄吐乳。补劳。羊乳汁：味甘，微温，无毒。补寒冷、虚乏、少血色。令人热中。驴乳：味酸，寒，一云大寒，无毒。主大热，黄疸，止渴。母猪乳汁：平，无毒。主小儿惊痫，以饮之，神妙。
　　马牛羊酪：味甘、酸，微寒，无毒。补肺脏，利大肠。黄帝云：食甜酪竟，即食大酢者，变作血瘕及尿血。华佗云：马牛羊酪，蛐蜓入耳者，灌之即出也。
　　沙牛及白羊酥：味甘，微寒，无毒。除胸中客气，利大小肠，治口疮。牝#2牛酥：味甘，平，无毒。去诸风湿痹，除热，利大便，去宿食。
　　醍醐：味甘，平，无毒。补虚，去诸风痹，百炼乃佳。甚去月蚀疮。添髓，补中，填骨，久服增年。
　　熊肉：味甘，微寒、微温，无毒。主风痹不仁，筋急五缓。若腹中有积聚，寒热赢瘦者，食熊肉，病永不除。其脂味甘、微寒，治伏与肉同。又去头疡、白秃、面鲙，食饮岖吐。久服强志不饥，轻身长年。黄帝云:一切诸肉，煮不熟，生不敛者，食之成瘕。熊及猪二种脂，不可作灯，其烟气入人目，失明，不能远视。
　　羖羊角：味酸、苦，温，微寒，无毒。主青盲，明目，杀疥虫，止寒泄、心畏惊悸。除百节中结气及风伤蛊毒、吐血，妇人产后余痛。烧之杀鬼魅，辟虎狼。久服安心益气，轻身。勿令中湿有毒。髓：味甘，温，无毒。主男子女人伤中，阴阳气不足，却风热，止毒，利血脉，益经气，以酒和服之，亦可久服，不损人。
　　青羊胆汁：冷，无毒。主诸疮，能生人身脉，治青盲，明目。肺：平，补肺治嗽，止渴，多小便，伤中，止虚，补不足，去风邪。肝：补肝明目。心：主忧恚，膈中逆气。肾：补肾气虚弱，益精髓。头骨：主小儿惊痫，煮以浴之。蹄肉：平，主丈夫五劳七伤。肉：味苦、甘，大热，无毒。主暖中止痛，字乳余疾，及头脑中大风，汗自出，虚劳寒冷，能补中益气力，安心止惊，利产妇，不利时患人。头肉：平。主风眩瘦疾；小儿惊痫，丈夫五劳七伤。其骨：热。主虚劳寒中羸瘦，其宿有热者，不可食。生脂：止下利脱肛，去风毒，妇人产后腹中绞痛。肚：主胃反；治虚赢小便数，止虚汗。黄帝云：羊肉共酢食之伤人心，亦不可共生鱼、酪和食之，害人。凡一切羊蹄甲中有珠子白者，名羊悬筋，食之令人癫，白羊黑头，食其脑，作肠痈。羊肚共饭饮常食，久久成反胃，作噎病。甜粥共肚食之，令人多唾，喜吐清水。羊脑、猪脑：男子食之损精气，少子。若欲食者，烂研如粉，和醋食之，然终不若不食为佳。青羊肝和小豆食之，令人目少明。一切羊肝生共椒食之，破人五脏，伤心，最损小儿。弥忌水中柳木及白杨木，不得铜器中煮段羊肉，食之，丈夫损阳，女子绝阴。暴下后不可食羊肉髓及骨汁，成烦热难解，还动利。凡六畜五脏，着草自动摇，及得咸酢不变色，又堕地不污，又与犬，犬不食者，皆有毒，杀人。六月勿食羊肉，伤人神气。
　　沙牛髓：味甘，温，无毒。安五脏，平胃气，通十二经脉，理三焦约#3，温骨髓，补中，续绝伤，益气力，止泄利，去消渴，皆以清酒和暖服之。肝：明目。胆：可丸百药，味苦，大寒，无毒，除心腹热渴，止下利，去口焦燥，益目精。心：主虚忘。肾：主湿痹，补肾气，益精。齿：主小儿牛痫。肉：味甘、平，无毒，主消渴，止唾涎出，安中，益气力，养脾胃气。不可常食，发宿病。自死者不任#4食。喉咙：主小儿啤也。
　　黄犍、沙牛、黑牯牛尿：味苦、辛，微温，平，无毒。主水肿腹脚俱满者，利小便。黄帝云：乌牛自死北首者，食其肉害人。一切牛盛热时卒死者，总不堪食，食之作肠痈。患甲蹄牛，食其蹄中拒筋，令人作肉刺。独肝牛肉，食之杀人，牛食蛇者独肝。患疥牛、马肉食之，令人身体痒。牛肉共猪肉食之，必作寸白虫。直尔黍米、白酒、生牛肉共食，亦作寸白虫，大忌。人下利者，食自死牛肉必加剧。一切牛、马乳汁及酪，共生鱼食之，成鱼瘕。六畜脾，人一生莫食。十二月勿食牛肉，伤人神气。
　　马心：主喜忘。肺：主寒热茎痿。肉：味辛、苦，平，冷，无毒。主伤中，除热，下气，长筋，强腰脊，壮健强志，利意，轻身，不饥。黄帝云：白马自死，食其肉害人。白马玄头，食其脑令人癫。白马鞍下乌色彻肉裹者，食之伤人五脏。下利者，食马肉必加剧。白马青蹄，肉不可食。一切马汗气及毛不可入食中，害人。诸食马肉心烦闷者，饮以美酒则解，白酒则剧。五月勿食马肉，伤人神气。
　　野马阴茎：味酸、咸，温，无毒。主男子阴痿缩，少精。肉：辛，平，无毒。主人马痫，筋脉不能自收，周痹，肌不仁。病死者不任用。
　　驴肉：味酸，平，无毒。主风狂，愁忧不乐，能安心气。病死者不任用。其头烧却毛，煮取汁以浸曲酿酒，甚治大风动摇不伏#5者。皮胶亦治大风。
　　狗阴茎：味酸，平，无毒。主伤中，丈夫阴痿不起。脑：主头风痹，下部□疮，疮中息肉。肉：味酸、咸，温，无毒。宜肾，安五脏，补绝伤劳损，久病大虚者，服之轻身，益气力。黄帝云：白犬合海鲉食之，必得恶病。白犬自死不出舌者，食之害人。犬春月多狂，若鼻赤起而燥者，此欲狂。其肉不任食。九月勿食犬肉，伤人神气。
　　豚卵：味甘，温，无毒。除阴茎中痛，惊痫，鬼气，蛊毒，除寒热、贲豚、五癃、邪气挛缩。一名豚颠。阴乾，勿令败。豚肉：味辛，平，有小毒。不可久食，令人遍体筋肉碎痛，乏气。大猪后脚悬蹄甲：无毒。主五痔，伏热在腹中，肠痈内蚀，取酒浸半日，炙焦用之。四蹄：小寒，无毒。主伤挞诸败疮。母猪蹄：寒，无毒。煮汁服之，下乳汁，甚解石药毒。大猪头肉：平，无毒。补虚乏气力，去惊痫、鬼毒、寒热、五癃。脑：主风眩。心：平，无毒。主惊邪、忧恚、虚悸、气逆，妇人产后中风，聚血气惊恐。肾：平，无毒。除冷利，理肾气，通膀胱。肝：味苦，平，无毒。主明目。猪肺：微寒，无毒。主冻疮痛痒。肚：微寒，无毒。补中益气，止渴，断暴利虚弱。肠：微寒，无毒。主消渴、小便数，补下焦虚竭。其肉间脂肪：平，无毒。主煎诸膏药，破冷结，散宿血，解斑猫、元青毒。猪洞肠：平，无毒。主洞肠挺出血多者。豭猪肉：味苦酸，冷，无毒。主狂病多日不愈。凡猪肉：味苦，微寒，宜肾，有小毒。补肾气虚竭，不可久食，令人少子精，发宿病，弱筋骨，闭血脉，虚人肌。有金疮者，食之疮尤甚。猪血：平、濇，无毒。主卒下血不止，美酒清者和炒服之。又主中风绝伤，头中风眩及诸淋露、贲豚、暴气。黄帝云：凡猪肝、肺，共鱼鱛食之，作痈疽。猪肝共鲤鱼肠、鱼子食之，伤人神。豚脑：损男子阳道，临房不能行事。八月勿食猪肺及饴，和食之，至冬发疽，十月勿食猪肉，损人神气。
　　鹿头肉：平，主消渴，多梦妄见者。生血，治痈肿。茎筋：主劳损。蹄肉：平。主脚膝骨中疼痛，不能践地。骨：主内虚，续绝伤，补骨，可作酒。髓：味甘、温。主丈夫妇人伤中、脉绝，筋急痛，咳逆，以酒和服。肾：平。主补肾气。肉：味苦，温，无毒。补中，强五脏，益气力。肉生者主中风口僻不正，细细锉碎，以薄僻上。华佗云：和生椒捣薄之，使一人专看，正则急去之。不尔，复牵向不僻处。角：镑取屑一#6升，白蜜五升溲之，微火熬，令小变色，曝乾更捣筛，服方寸匕，日三。令人轻身，益气力，强骨髓，补绝伤。黄帝云：鹿胆白者，食其肉，害人。白鹿肉不可和蒲白作羹食，发恶疮。五月勿食鹿肉，伤人神气。胡居士云：鹿性惊烈，多别良草，恒食九物，余者不尝，群处必依山冈，产归下泽，飨神用其肉者，以其性烈清净故也。凡饵药之人，不可食鹿肉，服药必不得力。所以然者，以鹿常食解毒之草，是故能制毒、散诸药故也。九草者，葛叶花、鹿葱、鹿药、白蒿、水芹、甘草、齐头蒿、山苍耳、荠苨。
　　獐骨：微温，无毒。主虚损、泄精。肉：味甘温，无毒。补益五脏。髓：益气力，悦泽人面。獐无胆，所以怯弱多惊恐。黄帝云：五月勿食獐肉，伤人神气也。
　　麋脂：味辛，温，无毒。主痈肿、恶疮、死肌、寒热、风寒湿痹，四肢拘缓不收，风头肿气，通腠理，柔皮肤，不可近男子阴，令痿。一名宫脂。十月取。黄帝云：生魔肉共虾汁合食之，令人心痛；生麑肉共雉肉食之，作痼疾。
　　虎肉：味酸，无毒。主恶心欲呕，益气力，止多唾，不可热食，坏人齿。虎头骨：治风邪。眼睛：主惊痫也。
　　豹肉：味酸，温，无毒。宜肾，安五脏，补绝伤，轻身益气，久#7食利人。
　　狸肉：温，无毒。补中，轻身，益气，亦治诸注。黄帝云：正月勿食虎、豹、狸肉，伤人神，损寿。
　　兔肝：主目暗。肉：味辛，平，濇，无毒。补中益气，止渴。兔无脾，所以能走。盖以属二月建卯木位也，木克土，故无脾焉。马无脾，亦能走也。黄帝云：兔肉和獭肝食之，三日必成遁尸；共白鸡肝、心食之，令人面失色，一年成瘅黄；共姜食，变成霍乱；共白鸡肉食之，令人血气不行。二月勿食兔肉，伤人神气。
　　生鼠：微温，无毒。主踒折，续筋补骨，捣薄之，三日一易。
　　獭肝：味甘，有小毒。主鬼疰、蛊毒，却鱼鲠，止久嗽，皆烧作灰，酒和服之。獭肉：味甘，温，无毒。主时病疫气，牛马时行病，皆煮取汁，停冷服之，六畜灌之。
　　狐阴茎：味甘，平，有小毒。主女子绝产，阴中痒，小儿阴□，卵肿。肉并五脏及肠肚：味苦，微寒，有毒。主蛊毒寒热，五脏痼冷#8，小儿惊痫，大人狂病见鬼。黄帝云：麝肉共鹄肉食之，作症瘕。野猪青蹄不可食，及兽赤足者不可食；野兽自死北首伏地不可食；兽有歧尾不可食。家兽自死，共鲙汁食之，作疽疮。十一月勿食经夏臭脯，成水病，作头眩，丈夫阴痿。甲子日勿食一切兽肉，大吉。乌飞投人不肯去者，口中必有物。看口中无者，拔一毛放之，大吉。一切禽兽自死无伤处不可食。三月三日勿食乌兽五脏及一切果菜五辛等物，大吉。
　　丹雄鸡肉：味甘，微温，无毒。主女人崩中漏下，赤白沃；补虚，温中，能愈久伤，乏疮不瘥者。通神，杀恶毒。黄雌鸡肉：味酸、咸，平，无毒。主伤中，消渴，小便数而不禁，肠澼泄利；补益五脏绝伤五劳，益气力。鸡子黄：微寒。主除热、火灼、烂疮、痓。可作虎魄神物。卵白汁：微寒。主目热赤痛，除心下伏热，止烦满咳逆，小儿泄利，妇人产难，胞衣不出，生吞之。白雄鸡肉：味酸，微温，无毒。下气，去狂邪，安五脏，伤中，消渴。乌雄鸡肉：味甘，温，无毒。补中，止心痛。黑雌鸡肉：味甘，平，无毒。除风寒湿痹，五缓六急，安胎。黄帝云：一切鸡肉合鱼肉汁食之，成心瘕。鸡具五色者，食其肉必狂。若有六趾四距，玄鸡白头，家鸡及野鸡乌生子有文八字，鸡及野乌死不伸足爪，此种食之害人。鸡子白共蒜食之，令人短气。鸡子共鳖肉蒸，食之害人。鸡肉、獭肉共食作遁尸注，药所不能治。食鸡子啖生葱，变成短气。鸡肉、犬肝肾共食害人。生葱共鸡、犬肉食，令人谷道终身流血。乌鸡肉合鲤鱼肉食，生痈疽。鸡、兔、犬肉和食必泄利。野鸡肉共家鸡子食之，成遁尸，尸鬼缠身，四肢百节疼痛。小儿五岁已下饮乳未断者，勿食鸡肉。二月勿食鸡子，令人常恶心。丙午日食鸡、雉肉，丈夫烧死、目盲，女人血死、妄见。四月勿食暴鸡肉，作内疽，在胸腋下出漏孔，丈夫少阳，女人绝孕，虚劳乏气。八月勿食鸡肉，伤人神气。
　　雉肉：酸，微寒，无毒。补中益气，止泄利。久食令人瘦。觜：主蚁瘘。黄帝云：八月建酉日食雉肉，令人短气。八月勿食雉肉，损人神气。
　　白鹅脂：主耳卒聋，消以灌耳。毛：主射工水毒。肉：味辛、平，利五脏。
　　鹜肪：味甘，平，无毒。主风虚寒热。肉：补虚乏，除客热，利脏腑及水道。黄帝云：六月勿食鹜肉，伤人神气。
　　鸳鸯肉：味苦，微温，无毒。主瘘疮，清酒浸之，炙令热，以薄上，亦炙服之。又治梦思慕者。
　　雁肪：味甘，平，无毒。主风孪拘急，偏枯，血气不通利。肉：味甘，平，无毒。久服长发、鬓、须、眉，益气不饥，轻身耐暑。黄帝云：六月勿食雁肉，伤人神气。
　　越燕屎：味辛、平，有毒。主杀蛊毒、鬼注，逐不祥邪气；破五癃，利小便。熬香用之，治口疮。肉不可食，入水为蛟龙所杀。黄帝云：十一月勿食鼠肉、燕肉，损人神气。
　　石蜜：味甘，平，微寒，无毒。主心腹邪气，惊痫痉，安五脏，治诸不足，益气补中，止腹痛，解诸药毒，除众病，和百药，养脾气，消心烦，食饮不下，止肠澼，去肌中疼痛，治口疮，聪明耳目。久服强志，轻身，不饥，耐老、延年、神仙。一名石饴，白如膏者良，是今诸山崖处蜜也。青赤蜜：味酸，睑食之令人心烦。其蜂黑色似虻。黄帝云：七月勿食生蜜，令人暴下，发霍乱。蜜蜡：味甘，微温，无毒。主下利脓血，补中，续绝伤，除金疮，益气力，不饥耐老。白蜡：主久泄澼，瘥后重见血者，补绝伤，利小儿。久服轻身不饥。生於蜜房或木石上，恶芫花、百合。此即今所用蜡也。
　　蝗蛇肉：平，有毒。酿酒，去癞疾，诸九瘘，心腹痛，下结气，除蛊毒。其腹中吞鼠：平，有小毒，主鼠瘘。
　　原蚕雄蛾：味咸，温，有小毒。主益精气，强男子阳道，交接不倦，甚治泄精。不用相连者。
　　鮧鱼：味甘，无毒。主百病。
　　鳗鲡鱼：味甘，大温，有毒。主五痔瘘，杀诸虫。
　　鳝鱼肉：味甘，大温，黑者无毒。主补中养血，治沈唇。五月五日取。头骨：平，无毒。烧服，止久利。
</div>
    <div class="pagination">
<a href="孙真人备急千金要方_page160.html">上一页</a><span>...</span><a href="孙真人备急千金要方_page156.html">156</a><a href="孙真人备急千金要方_page157.html">157</a><a href="孙真人备急千金要方_page158.html">158</a><a href="孙真人备急千金要方_page159.html">159</a><a href="孙真人备急千金要方_page160.html">160</a><span class="current-page">161</span><a href="孙真人备急千金要方_page162.html">162</a><a href="孙真人备急千金要方_page163.html">163</a><a href="孙真人备急千金要方_page164.html">164</a><a href="孙真人备急千金要方_page165.html">165</a><a href="孙真人备急千金要方_page166.html">166</a><span>...</span><a href="孙真人备急千金要方_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
