<!DOCTYPE html>
<html>
<head>
    <meta charset="UTF-8">
    <title>洞玄金玉集 - 第 3 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洞玄金玉集 - 第 3 页/共 32 页</h1>
    <div class="content">　　凿昏劈暗不愚蒙，黑白能分玉性红。
　　乌帽先生悟明月，赤松上士傲清风。
　　〔绝句〕 
　　李济川梦得爨先生传诗一绝，予因和之，以赞美焉。
　　爨公曾拜我为师，一志坚持不暂移。
　　了了根源蝉蜕后，偶然下界却留诗。
　　赠华亭县庵主张大悟
　　的端言语切须听，精固根源气固神。
　　若使马猿依旧劣，堤防不测祸临身。
　　赠华亭县道友
　　马风慈愿效维摩，常病众生受苦多。
　　劝化诗词如省悟，免教投火似飞蛾。
　　赠何氏乃焦公之妻
　　青春已过恋妆楼，堪叹迷人不觉秋。
　　莫待十分憔悴损，早搜玄妙早蓬头。
　　冬至日镢陇州同知李镇国炭
　　一阳生发岁添新，自笑诗人忒煞辛。
　　呵笔狂吟书玉简，起心动念镢乌薪。
　　又
　　天道於人有两般，大家冬月不相关。
　　炎蒸豪气和冰热，冷淡贫庵火也寒。
　　谢陇州笔刘三郎羊皮被
　　同云一色不多般，六出飘飘锁故关。
　　深谢彭城真道友，赠予皮被敌冬寒。
　　别陇州
　　水历云游凭有则，顺行逆行人莫测。
　　个内斡旋天地机，了达根源真一得。
　　庚子七月二十九日题终南太平宫南斗阁东壁
　　瞥然风害个尘无，谁肯飍飍也学予。
　　悟者回头通妙甩，自然蓬岛是程途。
　　庚子八月二十四日长安祈雨
　　赤脚马风祈祷雨，心香袅袅投仙府。
　　一犁沾足待何时，五五不离二十五。
　　又
　　苗将枯槁万民愁，爇起心香瑞气浮。
　　再祷三真齐下界，沛然一泽好收秋。
　　赴驾古谋克斋遇鹤
　　云朋霞友赴斋筵，步步圭峰在目前。
　　我访青莲池上客，人看黄鹤洞中仙。
　　〔绝句〕 
　　五台月长老来点茶，询予曰：人言云在青霄水在瓶，如何。
　　月师谈论古人云，云在青霄水在瓶。
　　予会水云颠倒过，一溪风月酒初醒。
　　和岐阳镇赵殿试
　　牛鹿羊车颠倒般，少人持论少人干。
　　我因得遇亲传得，肯把十方父母谩。
　　又
　　二轮迅速往来般，自问年龄是若干。
　　学易已过将耳顺，忤然不受老妻谩。
　　又
　　异名须是论多般，休道於玄并不干。
　　秀士若凭风马惑，自然不受枕前谩。
　　又
　　九转功夫在运般，休言参妙不相干。
　　玄玄至理人难晓，未到明通且受谩。
　　又
　　舍了那般恋这般，爱贤仙质耐羞干。
　　木金三间玄中妙，非是狂言巧计谩。
　　又
　　坎高交位运行般，得得来来不外干。
　　我欲伸于知己者，奈人执着却称馒。
　　又
　　道法自然别一般，妙玄因得至诚干。
　　天机深远非常道，不遇真师总着谩。
　　又
　　我咱悟得这般般，不管人来干不干。
　　学道盖因真实得，谩人便是自欺谩。
　　又
　　龙蛇起陆气腾般，日月同宫匪十干。
　　依此修持仙必矣，休言马钰把人谩。
　　又
　　仙经修炼论持般，怎奈迷人不肯干。
　　在俗管家夸达悟，分明自把自心谩。
　　和耀州银王二先生韵
　　得遇通玄兴味长，心开心悟好离乡。
　　恣情慵懒成真趣，堪笑忙人不觉忙。
　　复用韵购河中侯先生昆仲
　　壶中烹炼翠云长，修补园亭不夜乡。
　　捉住飞乌并走兔，自然日月不忙忙。
　　和数政县雷公
　　饶君声价胜苏秦，不似韬光更匿名。
　　物外逍遥真坦荡，亘初一点自然明。
　　又
　　静清便是长生诀，舍挤妻男没口传。
　　悟后知空宁着有，自然获得好因缘。
　　元日作
　　春夏归兮秋亦迁，昨宵残腊逐风遄。
　　人言今日添新岁，我道浮生减一年。
　　赠高陵刘殿试讳梦松
　　应梦能全十八翁，算来怎比一灵通。
　　巍巍昭着尘难染，荡荡威仪性不空。
　　劝游春者
　　寻芳觅翠骋奢华，怎肯留心叹落花。
　　若悟荣枯凋谢事，回头物外炼丹砂。
　　和小圃书事戒游赏者
　　壶中修炼有长春，丁属寻芳觅翠人。
　　休恋轻狂蝴蝶舞，恐迷花萼累其身。
　　又
　　下功火裹恋栽接，不住甘津香齿颊。
　　有志修真屏睡魔，无心着假措元叶。
</div>
    <div class="pagination">
<a href="洞玄金玉集_page2.html">上一页</a><a href="洞玄金玉集.html">1</a><a href="洞玄金玉集_page2.html">2</a><span class="current-page">3</span><a href="洞玄金玉集_page4.html">4</a><a href="洞玄金玉集_page5.html">5</a><a href="洞玄金玉集_page6.html">6</a><a href="洞玄金玉集_page7.html">7</a><a href="洞玄金玉集_page8.html">8</a><span>...</span><a href="洞玄金玉集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
