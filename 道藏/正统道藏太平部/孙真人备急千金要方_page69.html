<!DOCTYPE html>
<html>
<head>
    <meta charset="UTF-8">
    <title>孙真人备急千金要方 - 第 69 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孙真人备急千金要方 - 第 69 页/共 188 页</h1>
    <div class="content">　　凡灸疟者，必先问其病之所先发者，先灸之。从头项发者，於未发前预灸大椎尖头，渐灸，过时止；从腰脊发者，灸肾输百壮；从手臂发者，灸三间。
　　疟，灸上星及大椎，至发时令满百壮，灸艾炷如黍米粒，俗人不解取穴，务大炷也。
　　觉小异，即灸百会七壮。若后更发，又七壮。极难愈者，不过三灸。
　　以足踏地，以线围足一匝，中折，从大椎向百会，灸线头三七壮，炷如小豆状。
　　又，灸风池二穴，三壮。
　　凡一切疟，无问远近，正仰卧，以线量两乳间，中屈，从乳向下，灸度头，随年壮，男左女右。
　　五脏一切诸疟，灸尺泽七壮，穴在肘中约上动脉是也。
　　诸疟血脉不见者，刺十指间出血，血去必已，先视身之赤如小豆者，尽取之。
　　疟，刺足少阴，血出愈。
　　□疟，上星主之，穴在鼻中央直发际一寸陷容豆是也，灸七壮。先取论譩，后取天牖、风池。
　　疟日西而发者，临泣主之，穴在目眦上入发际五分陷者，灸七壮。
　　疟实则腰背痛，虚则鼽衄，飞扬主之，穴在外踝上七寸，灸七壮。
　　疟多汗，腰痛不能俯仰，目如脱，项如拔，昆仑主之，穴在足外踝后跟骨上陷中，灸三壮。
　　禳疟法：
　　未发前，把大雄鸡一头着怀中，时时惊动，令鸡作大声，立瘥。
　　治疟符：凡用二符：
　　疟小儿父字石拔，母字石锤，某甲着患人姓名患疟，人窃读之曰：一切天地，山水城隍，日月五星，皆敬灶君，今有一疟鬼小儿骂灶君作黑面奴，若当不信，看文书。急急如律令。
　　此符必须真书，前后各留白纸一行，拟着灶君额上，瓦石压之，不得压字上，勿令人近符。若得专遣一人看符大好，亦勿令灰土傅符上，致使字不分明出见。着符次第如后。若明日日出后发，须令人夜扫灶君前及额上令净，至发日旦，令患人整衣帽，立灶前自读符，使人自读，必须分明，读符勿错一字。每一遍，若别人读一遍，患人跪一拜，又以手捉患人一度。若患人自读，自捉衣振云人姓某甲，如此是凡三遍读，三拜了，以净瓦石压两角，字向上，着灶额上，勿令压字上。若疟日西发，具如上法三遍读符，至午时更三遍读如上法。如夜发，日暮更三遍读并如上法。其灶作食亦得，勿使动此符。若有两灶，大灶上着符；若有露地灶，屋裹灶上着；止有露灶，依法着之。仍须手捉符，其符法如后。若有客患，会须客经停过三度，发三度，委曲着符如上法，符亦云客姓名患疟，乞拘录疟鬼小儿如左。凡治久患者，一着符，一渐瘥，亦可五度着符如始，可全疟，又须手把符如左。
　　王良符，张季伯书之，急急如律令。
　　此王良符，依法长卷，两手握，念佛端坐，如须行动，检校插着胸前，字头向上。
　　右二符，各依法一时用，不得阙一符。万一不瘥，但得一发轻，后发日更读即瘥。一一仔细依法，若字参差即不瘥。
　　诊溪毒证第七
　　江东江南诸溪源间有虫，名短狐溪毒，亦名射工。其虫无目，而利耳能听，在山源溪水中闻人声，便以口中毒射人，故谓射工也。其虫小毒轻者，及相逐者，射着人影者，皆不即作疮。先病寒热，身不喜冷，体强筋急，头痛目疼，张口欠咳嗽，呼吸闷乱，朝旦少苏醒，晡夕辄复寒热，或似伤寒发石散动，亦如中尸，便不能语，病候如此。
　　自非其土地人，不常数行山水中，不知其证，便谓是伤寒发石散动，作治乖僻；毒盛发疮，复疑是瘭疽，乃至吐不去血，复恐疑蛊#13毒，是以致祸耳。今说其状类，以明其证与伤寒别也。方见别卷中。
　　孙真人备急千金要方卷之三十五竟
　　#1之：原作『温』，据影宋刻本改。
　　#2各六铢：影宋刻本作『各八铢』。
　　#3柴胡：影宋刻本『柴胡】用『八两』。
　　#4黄耆：影宋刻本作『黄苓』。
　　#5二十枚：影宋刻本作『十二枚』。
　　#6复：影宋刻本『复」上有『勿』字。
　　#7蜀椒：影宋刻本作『蜀漆』。下同。
　　#8各三两：影宋刻本作『各二两』。
　　#9鼠尾子：影宋刻本作『鼠尾草』。
　　#10一合：影宋刻本作『一升』。
　　#11三百二十粒：影宋刻本作『二百二十粒』。
　　#12三十枚：影宋刻本作『二十枚』。
　　#13蛊：原作『虫』，据影宋刻本改。
　　孙真人备急千金要方卷之三十六
　　宋朝奉郎守太常少卿充秘阁校理林亿等校正
　　肝脏方
　　肝脏脉论第一
　　论曰：夫人禀天地而生，故内有五脏、六腑、精气、骨髓、筋脉，外有四肢、九窍、皮毛、爪齿、咽喉、唇舌、肛门、胞囊，以此总而成躯。故将息得理，则百脉安和；役用非宜，即为五劳七伤六极之患。有方可救，虽病无他；无法可凭，奄然永往。所以此之中帙，卷卷备述五脏六腑等血脉根源、循环流注，与九窍应会处所，并论五脏六腑等轻重大小、长短阔狭、受盛多少，仍列对治方法，丸、散、酒、煎、汤、膏、摩、熨，及灸针孔穴，并穷於此矣。其能留心於医术者，可考而行之，其冷热虚实风气，准药性而用之，则内外百病无所逃矣。凡五脏在天为五星，在地为五岳，约时为五行，在人为五藏。五藏者，精、神、魂、魄、意也。论阴阳，察虚实，知病源，用补泻，应禀三百六十五骨节#1，终会通十二经焉。
　　论曰：肝主魂，为郎官。随神往来谓之魂，魂者，肝之藏也。目者，肝之官，肝气通於目，目和则能辨五色矣。左目甲，右目乙，循环紫宫，荣华於爪，外主筋，内主血。肝重四斤四两，左三叶，右四叶，凡七叶，有六童子、三玉女守之，神名蓝蓝，主藏魂，号为魂脏，随节应会。故云肝藏血，血舍魂，在气为语，在液为泪。肝气虚则恐，实则怒。肝气虚则梦见园苑#2生草，得其时梦伏树下不敢起；肝气盛则梦怒；厥气客於肝则梦山林树木。
　　凡人寝卧血归於肝，肝受血而能视，足受血而能步，掌受血而能握，指受血而能摄。
　　凡肝脏象木，与胆合为腑，其经足厥阴，与少阳为表裹，其脉弦，相於冬，王於春，春时万物始生，其气来濡而弱，宽而虚，故脉为弦，濡即不可发汗，弱则不可下。宽者开，开者通，通者利，故名曰宽而虚。
　　春脉如弦，春脉肝也，东方木也，万物之所以始生也，故其气来濡弱，轻虚而滑，端直以长，故曰弦，反此者病。何如而反？其气来实而弦，此谓太过，病在外；其气来不实而微，此谓不及，病在内。太过则令人善忘忘作怒矣，忽忽眩冒而癫疾；不及则令人胸痛引背，两胁脸满。
　　肝脉来濡弱，招招如揭竿末梢曰平。《巢源》作绰绰如按琴瑟之弦，如揭长竿乎。春以胃气为本，肝脉来盈实而滑，如循长竿，曰肝病；肝脉来急而益劲，如新张弓弦，曰肝死。
　　真肝脉至内外急，如循刀刃责责然《巢源》作赜赜然，如按琴瑟弦《巢源》作如新张弓弦，色青白不泽，毛折乃死。
　　春胃微弦曰平，弦多胃少曰肝病一但弦无胃曰死，胃而有毛曰秋病，毛甚曰今#3病。
　　肝藏血，血舍魂。悲哀动中则伤魂，魂伤则狂妄，其精不守，一作狂妄不精，不敢正当人。令人阴缩而挛筋，两胁肋骨举一作不举，毛悴色夭，死於秋。
　　足厥阴气绝，则筋缩引卵与舌。厥阴者，肝脉也。肝者，筋之合也。筋者，聚於阴器，而脉络於舌本。故脉弗营则筋缩急，筋缩急则引卵与舌，故唇青、舌卷、卵缩则筋先死，庚笃辛死，金胜木也。
　　肝死脏，浮之弱，按之中如索不来，或曲如蛇行者死。
　　春肝木王，其脉弦细而长曰平。反得沉濡而滑者，是肾之乘肝，母之归，为虚邪，虽病易治；反得浮大而洪，是心之乘肝，子之乘母，为实邪，虽自愈；反得微涩而短《千金翼》云微浮而短涩者，是肺之乘肝，金之克木，为贼邪，大逆，十死不治；反得大而缓者，是脾之乘肝，土之陵木，为微邪，虽病即瘥。心乘肝必吐利，肺乘肝即为痈肿。
　　左手关上阴绝者，无肝脉也，苦癃、遗溺、难言，胁下有邪气，善吐，刺足少阳治阳。
　　左手关上阴实者，肝实也，苦肉中痛，动善转筋，吐，刺足厥阴治阴。
　　肝脉来濯濯如倚竿，如琴瑟弦，再至曰平，三至曰离经病，四至脱精，五至死，六至命尽，足厥阴脉也。
　　肝脉急甚为恶言一作妄言，微急为肥气在胁下，如覆杯；缓甚为呕，微缓为水瘕痹；大甚为内痈，善呕衄，微大为肝痹缩，咳引小腹；小甚为多饮，微小为消瘅；滑甚为颓疝，微滑为遗溺；涩甚为淡饮，微涩为瘈疭筋挛。
　　肝脉搏坚而长，色不青，当病坠；若搏因血在胁下，令人喘逆；其濡而散，色泽者，当病溢饮。溢饮者，渴暴多饮，而溢入肌肤肠胃之外也。《素问》溢入作易入。
　　青脉之至也，长而左右弹，有积气在心下，支胠，名曰肝痹，得之寒湿，与疝同法，腰痛足冷头痛。
　　扁鹊云：肝有病则目夺，精虚则寒，寒则阴气壮，壮则梦山树等；实则热，热则阳气壮，壮则梦怒。
　　肝在声为呼，在变动为握，在志为怒伤肝，精气并於肝则忧，肝虚则恐，实则怒，怒而不已，亦生忧矣。
　　色主春、病变於色者，取之荥。
　　病先发於肝者，头目眩，胁痛支满，一日之脾，闭塞不通，身痛#4体重；二日之胃而腹胀；三日之肾，小腹腰脊痛，经酸；十日不已，死，冬日入，夏早食。
　　病在肝，平旦慧，下晡甚，夜半静。
　　假令肝病，西行若食鸡肉得之，当以秋时发病，以庚辛日也。
　　家有血腥死，女子见之，以明要为灾，不者，若感金银物得之。
　　凡肝病之状，必两胁下痛引小腹，令人善怒，虚则目□□无所见，耳无所闻，善恐，如人将捕之。若欲治之，当取其经，足厥阴与少阳。气逆则头目痛，耳聋不聪，颊肿，取血者。
　　肝脉沉之而急，浮之亦然，苦胁痛有气，支满引小腹痛，时小便难，苦目眩头痛，腰脊痛，足为寒，时癃，女人月事不来，时无时有，得之少年有所堕坠。
　　肝病其色青，手足拘急，胁下苦满，或时眩冒，其脉弦长，此为可治，宜服防风竹沥汤、秦艽散。春当刺大敦，夏刺行间，冬刺曲泉，皆补之；季夏刺太冲，秋刺中郄，皆泻之。又当灸期#5 门百壮，背第九椎五十壮。
　　邪在肝，则两胁中痛，寒中，恶血在内，胻善瘈，节时肿，取之行间以引胁下，补三里以温胃中，取血脉以散恶血，取耳间青脉以去其瘈。
　　凡有所堕坠，恶血留内，若有所大怒，气上而不能下，积於左胁下，则伤肝。
　　肝中风者，头目瞤，两胁痛，行常伛，令人嗜甘，如阻妇状。
　　肝中寒者，其人洗洗恶寒，翕翕发热，面翕然赤，漐漐有汗，胸中烦热。
　　肝中寒者，其人两臂不举，舌本又作大舌燥，善太息，胸中痛，不得转侧，时盗汗，咳，食已吐其汁。
　　肝主胸中，喘，怒骂，其脉沉，胸中叉窒，欲令人推按之，有热，鼻窒。
　　肝伤，其人脱肉。又卧口欲得张，时时手足青，目瞑，瞳仁痛，此为肝脏伤所致也。
　　肝水者，其人腹大，不能自转侧，而胁下腹中痛，时时津液微生，小便续通。
　　肝胀者，胁下满，而痛引小腹，不宁。
　　肝着，其病人常欲蹈其胸上，先未苦时，但欲饮热。
　　诊得肝积，脉弦而细，两胁下痛，邪气走心下，足经寒，胁补引小腹，男子积疝，女子瘕淋，身无膏泽，善转筋，爪甲枯焦青黑，春瘥而秋剧，色青也。
　　肝之积名曰肥气，在左胁下，如覆杯，有头足，如龟鳖状。久久不愈，发咳逆，□疟#6，而连岁月不已。以季夏戊己日得之何也？肺病传肝，肝当传脾，脾适以季夏王，王者不受邪，肝复欲还肺，肺不肯受，因留结为积，故知肥气以季夏得之。
　　肝病胸满胁胀，善恚怒叫呼，身体有热而复恶寒，四肢不举，面白、身体滑，其脉当弦长而急，今反短涩，其色当青而反白者，此#7是金之克木，为大逆，十死不治。
　　襄公问扁鹊曰：吾欲不诊脉，察其音，观其色，知其病生死，可得闻乎？答曰：乃圣道之大要，师所不传，黄帝贵之过於金玉。入门见病，观其色，闻其呼吸，则知往来出入吉凶之相。角音人者，主肝声也，肝声呼，其音琴，其志怒，其经足厥阴。厥逆少阳则荣卫不通，阴阳交错，阴气外伤，阳气内击，击则寒，寒则虚，虚则卒然暗哑不声，此为厉风入肝，续命汤主之。方见别卷中。但踞坐不得低头，面目青发覆治黑，四肢缓弱，遗矢#8利便，甚则不可，赊则旬月之内，桂枝汤主之。方见别卷中。又呼而哭，哭而反吟，此为金克木，阴击阳，阴气起而阳气伏，伏则实，实则热，热则喘，喘则逆，逆则闷，闷则恐畏，目视不明，语声切急，谬说有人此为邪热伤肝，甚则不可治。若唇色虽青，向眼不应，可治，地黄煎主之。方见下肝虚实篇中
　　肝病为疟者，令人色苍苍然，太息，其状若死者，乌梅丸主之。方见别卷中。若其人本来少於悲恚，忽尔嗔怒，出言反常，乍宽乍急，言未竟，以手向眼，如有所畏，若不即病，祸必至矣，此肝病声之候也。若其人虚则为寒风所伤，若实则为热气所损。阳则泻之，阴则补之。
　　青为肝，肝合筋，青如翠羽者吉。肝主目，目是肝之余。其人木形，相比於上角，苍色，小头长面，大肩平背，直身，小手足，有材，好劳心，少力，多忧劳於事，耐春夏，不耐秋冬，秋冬感而生病，足厥阴他他然，胁广合坚脆倾正则肝应之。正青色小理者则肝小，小则脏安，无胁下之病；粗理者则肝大，大则虚，虚则寒，逼胃迫咽，善膈中，旦胁下痛。广胁反饺者则肝高，高则实，实则肝热，上支贲加胁下急，为息贲。合胁危一作兔饺者则肝下，下则逼胃，胁下空，空则易受邪。胁骨坚者则肝坚，壑#9则脏安难伤。胁骨弱者则肝脆，脆则善病消瘅易伤。胁腹好相者则肝端正，端正则和利难伤。胁骨偏举者则肝偏倾，偏倾则胁下偏痛。
　　凡人分部陷起者，必有病生。胆少阳为肝之部，而脏气通於内外，部亦随而应之。沉浊为内，浮清为外。若色从外走内者，病从外生，部处起；若色从内出外者，病从内生，部处陷。内病前治阴，后治阳；外病前治阳，后治阴。阳主外，阴主内。
　　凡人死生休否，则脏神前变形於外。人肝前病，目则为之无色。若肝前死，目则为之脱精。若天中等分，墓色应之，必死不治。看应增损斟酌赊促，赊则不出四百日内，促则不延旬月之间。肝病少愈而卒死，何以知之？曰：青白色如拇指大黡点见颜颊上，此必卒死。肝绝八日死，何以知之？面青目赤，但欲伏眠，目视而不见人，汗出如水不止，一日二日死。面黑目青者不死，青如草滋死。吉凶之色在於分部，顺顺而见，青白入目必病，不出其年。若年上不应，三年之中祸必应也。
　　春木肝脉，色青，主足少阳脉也，春取络脉分肉。春色，木始治，肝气始生。肝气急，其风疾，经脉常深，其气少，不能深入，故取络脉分肉之间，其脉根本并在窍阴之间，应在窗笼之前。窗笼者，耳前上下脉，以手按之动者是也。
　　其筋起於小指次指之上，结外踝，上循胻外廉，结於膝外廉。其支者，别起於外辅骨，上走髀，前者结伏兔之上，后者结於尻。其直者，上眇，承季胁，上走腋前廉，侠於膺乳，结於缺盆。直者上出腋，贯缺盆，出太阳之前，循耳后，上额角，焦巅上，下走颔，上结於鼽。其支者，结於目眦，为外维。
　　其脉起於目兑眦，上抵头角，下耳后，循颈，行手少阳之前，至肩上，却交出手少阳之后，入缺盆。其支者。从耳后入耳中，出走耳前，至兑眦后。其支者，别兑眦，下大迎，合手少阳於□，下加颊车，下颈，合缺盆，以下胸中，贯膈，络肝，属胆，循胁裹，出气街，绕毛际，横入髀厌中。其直者，从缺盆下腋，循胸，过季胁，下合髀厌中，以下循髀阳，出膝外廉，下外辅骨之前，直下抵绝骨之端，下出外踝之前，循足跗上，出小指次指之端。其支者，别跗上，入大指之间，循大指歧内出其端，还贯入爪甲，出三毛，合足厥阴为表裹。厥阴之本在行间上五寸，应在背输，同会於手太阴。
　　其足少阳之别，名曰光明，去踝半寸是也。别走厥阴，下络足趺。主肝生病，病实则胆热，热则厥，厥则阳病，阳脉反逆大於寸口一倍，病则胸中有热，心胁头颔痛，缺盆腋下肿；虚则胆寒，寒则痿躄，躄#10则阴病，阴脉反小於寸口，病则胸中有寒，少气口苦，身体无膏泽，外至胻、绝骨、外踝前及诸节皆痛。若阴阳俱静与其俱动，如引绳俱顿者，病也。此尽是足少阳胆经筋脉支别为病，今取足厥阴肝经附於后。
　　足厥阴之脉，起於大指聚毛之际，上循足趺上廉，去内踝一寸，上踝八寸，交出太阴之后，上腘内廉，循股阴，入毛中，环阴器，抵少腹，侠胃，属肝，络胆，上贯膈，布胁肋，循喉咙之后，上入顽颡，连目系，上出额，与督脉会於巅。一本云：其支者，从小腹与太阴、少阳结於腰髁下第三、第四骨空中。其支者，从目系下颊裹，环唇内。其支者，复从肝别贯膈，上注肺中。是动则病腰痛，不可以俯仰，丈夫颓疝，妇人小腹肿，甚则嗌乾，面尘脱色。是主肝所生病者，胸满呕逆，洞泄狐疝，遗溺闭癃，盛者则寸口大一倍於人迎，虚者则寸口反小於人迎也。
　　足厥阴之别，名曰蠡沟，去内踝上五寸，别走少阳。其别者，循经上睪，结於茎。其病气逆财睾肿卒疝，实则挺长热，虚则暴痒，取之所别。
　　足厥阴之筋，起於大指之上，上结於内踝之前，上循胻，上结内辅之上，下循阴股，结於阴器，结络诸筋。
　　春三月者，主肝胆青筋牵病也。其源从少阴而涉足少阳，少阳之气始发，少阴之气始衰，阴阳怫郁於腠理，皮毛之病俱生，表裹之疴因起，从少阳发动反少阴气，则脏腑受疠而生，其病相反。若腑虚则为阴邪所伤，腰背强急，脚缩不伸，胜中欲折#11，目中生花若脏实则为阳毒所损，涩涩前寒而后颈外双筋牵不得屈伸，颈直背强，眼赤黄，若欲转动，合身回侧，故曰青筋牵病。方见伤寒卷。
　　灸法：
　　扁鹊曰：灸肝肺二输，主治丹毒牵病，当依源处，治调其阳，理其阴，脏腑之疾不生矣。
　　肝虚实第二脉 方 灸法
　　肝实热
</div>
    <div class="pagination">
<a href="孙真人备急千金要方_page68.html">上一页</a><span>...</span><a href="孙真人备急千金要方_page64.html">64</a><a href="孙真人备急千金要方_page65.html">65</a><a href="孙真人备急千金要方_page66.html">66</a><a href="孙真人备急千金要方_page67.html">67</a><a href="孙真人备急千金要方_page68.html">68</a><span class="current-page">69</span><a href="孙真人备急千金要方_page70.html">70</a><a href="孙真人备急千金要方_page71.html">71</a><a href="孙真人备急千金要方_page72.html">72</a><a href="孙真人备急千金要方_page73.html">73</a><a href="孙真人备急千金要方_page74.html">74</a><span>...</span><a href="孙真人备急千金要方_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
