<!DOCTYPE html>
<html>
 <head>
  <meta charset="utf-8"/>
  <title>
   太平经钞 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平经钞 - 第 1 页/共 3 页
  </h1>
  <div class="content">
   太平经钞
　　经名：太平经钞。原不题撰人，据考应为唐末道士闾丘方远节钞《太平经》而成。凡十卷，每卷相当於原经一部十七卷。底本出处：《正统道藏》太平部。
　　太平经钞甲部卷之一#1
　　太平金阙帝晨后圣帝君师辅历纪岁次平气去来兆候贤圣功行种民定法本起。
　　问曰：三统转轮，有去有来，民必有主，姓字可得知乎？善哉，子何为复问此乎。明师难遭，良时易过，不胜喁喁，愿欲请闻，愚暗冒昧，过厚惧深。噫，非过也。天使子问，以开后人，今悟者识正，去伪得真，吾欲不言，恐天悒悒，乱不时平。行安坐，当为子道之，自当了然，无有疑也。昔之天地，与今天地，有始有终，同无异矣。初善后恶，中间兴衰，一成一败，阳九百六，六九乃周，周则大坏。天地混齏，人物糜溃，唯积善者免之，长为种民。种民智识，尚有差降，未同浃一，犹须师君。君圣师明，教化不死，积炼成圣，故号种民。种民圣贤，长生之类也。长生大主，号太平真正太一妙气皇天上清金阙后圣九玄帝君，姓李，是高上太之冑，玉皇虚无之胤，玄元帝君时太皇十五年太岁丙子兆气，皇平元年甲申成形，上和七年庚寅九月三日甲子卯时，刑德相制直合之辰，育於北玄玉国天冈灵境人鸟阁蓬莱山中李谷之间，有上玄虚生之母九玄之房，处在谷阴玄虚。母之始孕，梦玄云日月缠其形，六气之电动其神，乃冥感阳道，遂怀胎真人，既诞之旦，有三日出东方，既育之后，有九龙吐神水。故因灵谷而氏族，用曜景为名字。厥年三岁，体道凝真，言成金华。五岁，常仰日欣初，对月叹终，上观阳气之焕赫，下睹阴道以亏残。於是敛魂和魄，守胎宝神，录精填血，固液凝筋。七岁，乃学吞光服霞，咀嚼日根。行年二七，而有金姿玉颜，弃俗离情，拥化救世，精感太素，受教三元，习以三洞，业以九方。三七之岁，以孤栖挫锐。四七之岁，以伉会和光。五七之岁，流布玄津，功德遐畅。六七之岁，受书为后圣帝君，与前天得道为帝君者，同无异也。受记在今，故号后圣，前圣后圣，其道一焉。上升上清之殿，中游太极之宫，下治十方之天，封掌亿万兆庶，鉴察诸天河海、地源山林，无不仰从，总领九重十迭，故号九玄也。七十之岁，定无极之寿，适隐显之宜，删不死之术，撰长生之方。宝经符图，三古妙法，秘之玉函，侍以神吏，传受有科，行藏有候，垂谟立典，施之种民。不能行者，非种民也。今天地开辟，淳风稍远，皇平气隐，灾厉横流，上皇之后，三五以来，兵疫水火，更互竞兴，皆由亿兆心邪形伪，破坏五德，争任六情，肆凶逞暴，更相侵凌，尊毕长少，贵贱乱离，致二仪失序，七曜违经，三才变异，妖讹纷纶，神鬼交伤，人物凋丧，眚祸荐至，不悟不悛，万毒恣行，不可胜数。大恶有四，兵病水火。阳九一周，阴孤盛则水溢；百六一匝，阳偏兴则火起。自尧以前，不复须述，从唐以后，今略陈之，宜谛忆识，急营防避。尧水之后，汤火为灾，此后徧地小小水火，罪重随招，非大阳九、大百六也。大九六中，必有大小甲申，甲申为期，鬼对人也。灾有重轻，罪福厚薄，年地既异，推移不同。中人之中，依期自至，中之上下，可上可下，上下进退，升降无定。为恶则促，为善则延，未能精进，不能得道，正可申期，随功多少。是以百六阳九，或先或后，常数大历，准拟浅深。计唐时丁亥后，又四十有六，前后中间甲申之岁，是小甲申，兵病及火，更互为灾，未大水也。小水徧冲，年地稍甚。又五十五丁亥，前后中间，有甲申之年，是大甲申，三灾俱行，又大水荡之也。凡大小甲申之至也，除凶民，度善人，善人为种民，凶民为混齏。未至少时，众妖纵横互起，疫毒冲其上，兵火绕其下，洪水出无定方，凶恶以次沉没。此时十五年中，远至三十年内，岁灾剧，贤圣隐沦，大道神人更遣真仙上士出经行化，委曲导之，劝上励下，从者为种民，不从者沉没，沉没成混齏，凶恶皆荡尽。种民上善，十分余一，中下善者，天灭半余，余半滋长日兴，须圣君明师大臣，於是降现。小甲申之后，壬申之前，小甲申之君圣贤，严明仁慈，无害理乱，延年长寿，精学可得神仙，不能深学太平之经，不能久行太平之事。太平少时，姓名不可定也。行之司命注青录，不可司录记黑文。黑文者死，青录者生。生死名簿，在天明堂。天道无亲，唯善是与，善者修行太平，成太平也。成小太平，与大太平君合德，大太平君定姓名者，李君也。以壬辰之年三月六日，显然出世，乘三素景舆，从飞軿万龙，举善者为种民，学者为仙官，设科立典，奖善杜恶，防遏罪根，督进福业之人，不怠而精进，得成神真，与帝合德。懈退陷恶，恶相日籍，充后齏混也。至士高士，智慧明达，了然无疑，勤加精进，存习帝训，忆识大神君之辅相，皆无敢忘。圣君明辅灵官，佑人自得不死，永为种民，升为仙真之官，遂登后圣之位矣。
　　后圣李君太师，姓彭。君学道在李君前，位为太微左真。人皇时，保皇道君并常命封授兆民，为李君太师，治在太微北塘宫灵上光台。二千五百年转易名字，展转太虚，周旋八冥，上至无上，下至无下，真官希有得见其光颜者矣。
　　后圣李君上相方诸宫青童君。
　　后圣李君上保太丹宫南极元君。
　　后圣李君上傅白山宫太素真君。
　　后圣李君上宰西城宫总真王君。
　　右五人，一师四辅。辅者，父也，扶也。尊之如父，持之得行，总号为辅。分而别之，左辅右弼，前疑后承。承者，发言举事，拾遗充足，制断宣扬，即是宰也。疑者，向思未得，启发成明，即是傅也。弼者，必定犹预，即是保也。扶君顺师，周匝入道，即是相也。四五占候，俱详可否，赞弘正化，总曰辅师。闲居之时，前向有疑问之傅，后顾虑遗问之承，右有所昧问之弼，左有未明问之辅。谘询四辅，相保傅宰，成功在师，不可阙也。圣帝垂范，使后遵行。入有保，保用事也。阴属右，静宝真也。出有师，师用事也。阳属左，动归寂也。至此最难，故略辅相而言师也。望有傅，傅在前，敷说议趣也。顾有宰，宰在后，决断是非也。其余公卿有司，仙真圣品，大夫官等三百六十一，从属三万六千人，部领三十六万人，民则十百千万亿倍也。常使二十四真人密教有心之子，皆隶方诸上相，不可具说，但谛存其大，自究其小也。善哉，今日问疑，更闻命矣。
　　问曰：李君何所常行，而得此高真，太师四辅学业可闻乎？善哉，子为愚者，迷不信道，学不坚固，进退失常，堕卑贱苦，故勤勤问之乎？今为子说之。夫无始中来，积行久久，一善一恶，不可具言，言之无益。今取近所行，得成高贵者，灵书紫文为要。东华玉保高晨师青童大君，大君清斋寒灵丹殿黄房之内，三年上诣上清金阙。金阙有四天帝，太平道君处其左右，居太空琼台洞真之殿，平玉之房金华之内，侍女众真五万人，毒龙电虎，玃天之狩，罗毒作态，备门抱关，巨蚪千寻，卫於墙岸，飞龙奔雀，溟鹏异鸟，叩啄奋爪，陈于广庭。天威焕赫，流光八朗，风鼓玄旌，回舞旄盖，玉树激音，琳枝自籁，众吹灵歌，凤鸣玄泰，神妃合唱，麟舞鸾迈，天钧八响，九和百会。青童匍匐而前，请受灵书紫文，口口傅诀，在经者二十有四。一者真记谛，冥谙忆；二者仙忌详，存无忘；三者探飞根，吞日精；四者服开明灵符；五者服月华；六者服阴生符；七者拘三魂；八者制七魄；九者佩皇象符；十者服华丹；十一者服黄水；十二者服回水；十三者食镮刚；十四者食凤脑；十五者食松梨；十六者食李枣；十七者服水汤；十八者镇白银紫金；十九者服云腴；二十者作白银紫金；二十一者作镇；二十二者食竹笋；二十三者食鸿脯；二十四者佩五神符。备此二十四，变化无穷，超凌三界之外，游浪六合之中，灾害不能伤，魔邪不敢难，皆自降伏，位极道宗，恩流一切，幽显荷赖。不信不从，不知不见，自是任暗，永与道乖，涂炭凶毒，烦恼混齏，大慈悲念，不可奈何。哀哉，有志之士，早计早计，无负今言。曰：善哉善哉，今日问疑，更闻命矣。
　　太平经钞甲部卷之一竟
　　#1按本篇经文据考应为南北朝上清派道士伪造，非原本《太平经》甲部之抄本。《太平经钞》癸部应为原甲部之文。可参见敦煌目录。又见王明《论太平经钞之讹》
　　太平经钞乙部卷之二
　　合阴阳顺道法。还年不老，大道将还，人年皆将候验。暝目还自视，正白彬彬。若且向旦时，身为安着席。若居温蒸中，於此时筋骨不欲见动，口不欲言语，每屈伸者益快意，心中忻忻，有混润之意，鼻中通风，口中生甘，是其候也。故顺天地者，其治长久。顺四时者，其王日兴。道无奇辞，一阴一阳，为其用也。得其治者昌，失其治者乱，得其治者神。且明失其治者，道不可行，详思此意，与道合同。
　　录身正神令人自知法。天之使道生人也，且受一法一身，七纵横阴阳，半阴半阳，乃能相成。故上者象阳，下者法阴，左法阳，右法阴。阳者好生，阴者好杀。阳者为道，阴者为刑。阳者为善，阳神助之。阴者为恶，阴神助之，积善不止，道福起，令人日吉。阳处首，阴处足。故君贵道德，下刑罚，取法於此。小人反，下道德，上刑罚，亦取法於此。故人乃道之根柄，神之长也。当知其意，善自持养之，可得寿老。不善养身，为诸神所咎，神叛人去，身安得善乎。为善不敢失绳缠，不敢自欺，为善亦神自知之，恶亦神自知之，非为他神，仍身中神也。夫言语自从心腹中出，傍人反得知之，是身中神告也。故端神靖身，乃治之本也，寿之征也。无为之事，从是兴也。先学其身，以知吉凶。是故贤圣明者，但学其身，不学他人，深思道意，故能太平也。君子得之以兴，小人行之以倾。
　　修一却邪。天地开辟贵本根，乃气之元也。欲致太平，念本根也。不思其根名大烦，举事不得，灾并来也。此非人过也，失根基也，离本求末，祸不治，故当深思之。夫一者，乃道之根也，气之始也，命之所击属，众心之主也。当欲知其实，在中央为根，命之府也。故当深知之，归仁归贤使之行。人之根处内，枝叶在外，令守一，皆使还其外，急使治其内，追其远，治其近。守一者，天神助之；守二者，地神助之；守三者，人鬼助之；四五者，物佑助之。故守一者延命，二者与凶为期，三者为乱治守，四五者祸日来。深思其意，谓之知道。故头之一者顶也，七正之一者目也，腹之一者脐也，脉之一者气也，五藏之一者心也，四肢之一者手足心也，骨之一者脊也，肉之一者肠胃也。能坚守，知其道意，得道者令人仁，失道者令人贪。
　　以乐治身，守形顺念，致思却灾，夫乐於道何为者也？乐乃可和合阴阳，凡事默作也，使人得道本也。故元气乐即生大昌，自然乐则物强，天乐即三光明，地乐则成有常，五行乐则不相伤，四时乐则所生王，王者乐则天下无病，蚑行乐则不相害伤，万物乐则守其常，人乐则不愁易心肠，鬼神乐即利帝王。故乐者，天地之善气精为之，以致神明，故静以生光明，光明所以候神也。能通神明，有以道为邻，且得长生久存。夫求道常苦，不能还其心念，今移风易俗，趋其心指，谁复与之争者，太平乐乃从宫中出邪？
　　固以清靖国，安身入道，夷狄却，神瑞应来，悬象还，凶神往。夫人神乃生内，反游於外，游不以时，还为身害，即能追之以还，自治不败也，追之如何，使空室内傍无人，画象随其藏色，与四时气相应，悬之窗光之中而思之，上有藏象，二下有十乡，卧即念以近悬象，思之不止，五藏神能报二十四时气，五行神且来救助之，万疾皆愈。男思男，女思女，皆以一尺为法，随四时转移。春青童子十，夏赤童子十，秋白童子十，冬黑童子十，四季黄童子十二。
　　二十五神人真人共是道德正行法，阳变於阴，阴变於阳，阴阳相得，道乃可行。天须地乃有所生，地须天乃有所成，春夏须秋冬，昼须夜，君须臣乃能成治，臣须君乃能行其事。故甲须乙，子须丑，皆相成作道治。正当如天行，不与人相应，皆为逆天道。比若东海居下而好水，百川皆归之，因得其道。鲸鱼出其中，明月珠生焉，是其得道之效也。
　　道人聚者，必得延年奇方，出大瑞应之。众贤聚致治平，众文聚则治小乱，五兵聚其治大败。君宜守道，臣宜守德，道之与德，若衣之表里。天不广，不能包含万物，万物皆半好半恶，皆令忍之，人君象之，次皇后后宫之象也。此二者，慈爱父母之法也。故父母养子，善者爱之，恶者怜之，然后能和调家道。日象人君，月象大臣，星象百官，众贤共照，万物和生。故清者着天，浊者着地，中和着人。
　　调神灵法。吾欲使天下万神和亲，不复妄行害人，天地长悦，百神皆喜，令人无所苦。帝王得天之力，举事有福，岂可间哉？故圣人能守道，清静之时旦食，诸神皆呼与语言，比若今人呼客耳。百神自言为天吏，为天使，群精为地吏，为地使，百鬼为中和使。此三者，阴阳中和之使也，助天地为理，共兴利帝王。
　　守一明之法，长寿之根也。万神可祖，出光明之门。一精明之时，若火始生时，急守之勿失。始正赤，终正白，久久正青。洞明绝远复远，还以治一，内无不明也。百病除去，守之无懈，可谓万岁之术也。守一明之法，明有日出之光，日中之明，此第一善得天之寿也。安居闲处，万世无失。守一时之法，行道优劣。夫道何等也？万物之元首，不可得名者。六极之中，无道不能变化。元气行道，以生万物，天地大小，无不由道而生者也。故元气无形，以制有形，以舒元气，不缘道而生。自然者，乃万物之自然也。不行道，不能包裹天地，各得其所，能使高者不知危。天行道，昼夜不懈，疾於风雨，尚恐失道意，况王者乎？三光行道不懈，故着於天而照八极，失道光灭矣。王者百官万物相应，众生同居，五星察其过失。王者复德，德星往守之。行武，武星往守之。行柔，柔星往守之。行强，强星往守之。行信，信星往守之。相去远，应之近。天人一体，可不慎哉。
　　春王当温，夏王当暑，秋王当凉，冬王当寒，是王德也。夫王气与帝王气相通，相气与宰辅相应，微气与小吏相应，休气与后宫相同，废气与民相应，刑死囚气与狱罪人相应，以类遥相感动其道也。王气不来，王恩不得施也。古者圣王以是思道，故得失之象，详察其意。王者行道，天地喜悦，失道，天地为灾异。夫王者静思道德，行道安身，求长生自养。和合夫妇之道，阴阳俱得其所，天地为安。天与帝王相去万万余里，反与道相应，岂不神哉。
　　名为神诀书。元气自然，共为天地之性也。六合八方悦喜，则善应矣；不悦喜，则恶应矣。状类景象其形，响和其声也。太阴、太阳、中和三气共为理，更相感动，人为枢机，故当深知之。皆知重其命，养其躯，即知尊其上，爱其下，乐生恶死，三气以悦喜，共为太和，乃应并出也。但聚众贤，唯思长寿之道，乃安其上，为国宝器。能养其性，即能养其民。夫天无私佑，佑之有信。夫神无私亲，善人为效。一身之中，能为贤，能为神，能为不肖，其何故也，误也，神灵露也。故守一之道，养其性，在学之也。众中多瑞应者，信人也，无瑞应者，行误人也。占而是非即可知矣。夫斤两所察，人情也。天之照人，与镜无异，审详此意，与天同愿，与真神为其安，得不吉哉。成事口口，不失铢分，欲得天地中和意。故天地调则万物安，县官平则万民治。故纯行阳，则地不肯尽成；纯行阴，则天不肯尽生。当合三统，阴阳相得，乃和在中也。古者圣人治致太平，皆求天地中和之心，一气不通，百事乖错。
　　和三气兴帝王法。通天地中和谭，顺大业，和三气游，王者使无事，贤人悉出，辅兴帝王，天大喜。但大顺天地，不失铢分，立致太平，瑞应并兴。元气有三名，太阳、太阴、中和。形体有三名，天地人。天有三名，日月星，北极为中也。地有三名，为山川平土。人有三名，父母子。治有三名，君臣民，欲太平也。此三者常当腹心，不失铢分，使同一忧，合成一家，立致太平，延年不疑矣。故男者象天，故心念在女也，是天使人之明效也。臣者为地通谭，地者常欲上行，与天合心。故万物生出地，即上向而不止，云气靡天而成雨。故忠臣忧常在上，汲汲不忘其君，此地使之明效也。民者主为中和谭，中和者，主调和万物者也。中和为赤子，子者乃因父母而生，其命属父，其统在上，托生於母，故冤则想君父也。此三乃夫妇、父子之象也。宜当相通辞语，并力共忧，则三气合并，为太和也。太和即出太平之气，断绝此三气，一气绝不达，太和不至，太平不出。阴阳者，要在中和。中和气得，万物滋生，人民和调，王治太平。人君，天也，其恩施不下，至物无由生，人不得延年。人君之心不畅达，天心不得通於下，妻子不得君父之敕，为逆家也。臣气不得达，地气不得成，忠臣何从得助明王为治哉。伤地之心，寡妇在室，常苦悲伤，良臣无从得前也。民气不上达，和气何从得兴，中和乃当和帝王，治调万物者，各当得治。今三气不善相通，太平安得成哉。
　　安乐王者法。君者当以道德化万物，令各得其所也。不能变化万物，不得称君也。比若一夫一妇，共生一子，则称为人父母，亦一家之象。无可生子，何名为父母乎。故不能化生万物者，不得称为人父母也。故火能化四行自与五，故得称君象也。本性和而专，得火而散成灰。金性坚刚，得火而柔。土性大柔，得火而坚成瓦。水性寒，得火而温，火自与五行同，又能变化无常，其性动而上行。阴顺於阳，臣顺於君，又得照察明彻，分别是非故得称君，其余不能也。土者不即化，久久即化。故称后土。三者佐职，臣象也。道无所不能化，故元气守道，乃行其气，乃生天地，无柱而立，万物无动类而生，遂及其后世相传，言有类也。比若地上生草木，岂有类也，是元气守道而生如此矣。自然守道而行，万物皆得其所矣。天守道而行，即称神而无方。上象人君父，无所不能制化，实得道意。地守道而行，五方合中央，万物归焉。三光守道而行，即无所不照察。雷电守道而行，故能感动天下，乘气而往来。四时五行守道而行，故能变化万物，使其有常也。阴阳雌雄守道而行，故能世相传。凡事无大无小，皆守道而行，故无凶。今日失道，即致大乱。故阳安即万物自生，阴安即万物自成。阴阳治道，教及其臣，化流其民，受命於天，受体於地，受教於师，乃闻天下要道。守根者王，守茎者相，守浮华者善，则乱而无常。帝王，天之子也。皇后，地之子也。是天地第一神气也。天地常欲使乐，不得愁苦，怜之如此，天地之心，意气第一者也。故王者愁苦，四时五行气乖错，杀生无常也。
　　悬象还神法。夫神生於内，春青童子十，夏赤童子十，秋白童子十，冬黑童子十，四季黄童子十二，此男子藏神也，女神亦如此数。男思男，女思女，皆以一尺为法，画使好，令人爱之。不能乐禁，即魂神速还。
　　解承负诀。天地开辟已来，凶气不绝，绝者而后复起，何也？夫寿命，天之重宝也。所以私有德，不可伪致。欲知其宝，乃天地六合，八远万物，都得无所冤结，悉大喜，乃得增寿也。一事不悦，辄有伤死亡者。凡人之行，或有力行善，反常得恶；或有力行恶，反得善。因自言为贤者，非也。力行善反得恶者，是承负先人之过，流灾前后，积来害此人也。其行恶反得善者，是先人深有积畜大功，来流及此人也。能行大功，万万倍之，先人虽有余殃，不能及此人也。因复过去，流其后世成承。五祖一小周，十世而一反初。或有小行善，不能厌囹圄，其先人流恶，承负之灾中，世灭绝无后，诚冤哉。承负者，天有三部，帝王三万岁相流，臣承负三千岁，民三百岁，皆承负相及，一伏一起，随人政衰盛不绝。今能法此，以天上皇治而断绝，深思之而勿忘。凡人有三寿，应三气，太阳、太阴、中和之命也。上寿一百二十，中寿八十，下寿六十。百二十者，应天大历，一岁竟终天地界也。八十者，应阴阳分别八偶等应地，分别应地，分别万物，死者去，生者留。六十者，应中和气，得六月遁卦。遁者逃亡也，故主死生之会也。如行善不止，过此寿，谓之度世。行恶不止，不及三寿，皆夭也。胞胎及未成人而死者，谓之无辜承负先人之过。多头疾者，天气不悦也。多足疾者，地气不悦也。多五内疾者，是五行气战也。多病四肢者，四时气不和也。多病聋盲者，三光失度也。多病寒热者，阴阳气忿争也。多病愦乱者，万物失所也。多病鬼物者，天地神灵怒也。多病温而死者，太阳气杀也。多病寒死者，太阴气害也。多病卒死者，刑气太急也。多病气胀或少气者，八节乖错也。今天地阴阳，内独尽失其所，故病害万物。帝王其治不和，水旱无常，盗贼数起，反更急其刑罚，或增之重益纷纷，连结不解，民皆上呼天，县官治乖乱，失节无常，万物失伤，上感动苍天，三光勃乱多变，列星乱行，故与至道可以救之者也，吾知天意不欺子也。天威一发，不可禁也。获罪于天，令人夭死。初天地开辟自太，圣人各通达于一面，诚真知之，不复有疑也。故能各作一大业，令后世修之，无有过误也。故圣人尚各长于一大业，不能必知天道，故各异其德。比若天，而况及人乎。天地各长于一，故天长于高而清明，地长于下而重浊，中和长养万物也。犹不能兼，而况凡人乎。亥为天地西北极也，巳为天地东南极也，亥寒不以时收闭，来年巳反伤。子乃天地之北极也，午为天地之南极也。子今冬不善顺藏，午反承负而亡也。丑乃天地东北极也，未乃天地西南极也。丑不以时且生，六月反被其刑。天地性运，皆如此矣。今帝王居百重之内，其用道德，仁善万里，百姓蒙其恩。父为慈，子为孝，家足人给，不为邪恶。帝王居内，失其道德，万里之外，民臣失其职，是皆相去远万万里，其由一也。习善言，不若习行于身也。
　　真人问神人：吾生不知可谓何等而常喜乎？神人言：子犹观昔者博大真人邪？所以先生而后老者，以其废邪人而独好真道，真道常保而邪者消。凡人尽困穷，而我独长存，即是常喜也。昭昭独乐，何忿之哉，卒为不能长生，当奈何？神人言：积习近成，思善近生。夫道者，乃无极之经也。前古神人治之，以真人为臣，以治其民，故民不知上之有天子也，而以道自然无为自治。其次真人为治，以仙人为臣，不见其民，时将知有天子也，闻其教敕而尊其主也。其次仙人为治，以道人为臣，其治学微有刑被法令彰也，而民心动而有畏惧，巧诈将生也。其次霸治，不详择其臣，民多冤而乱生焉，去治渐远，去乱惭近，不可复制也。是故思神致神，思真致真，思仙致仙，思道致道，思智致智。圣人之精思贤人，致贤人之神来佑之，思邪致愚人之鬼来惑之。人可思念，皆有可致，在可思者优劣而已。故上士为君，乃思神真；中士为君，乃心通而多智；下士为君，无可能思，随命可为。
　　真人问：何以知帝王思善思恶邪？神人言：易知邪。帝王思仁善者，瑞应独为其出，图书独为其生，帝王仁明生于木火，武智生于金水，柔和生土。天之垂象，无误者也。真人问：古者特生之图奇方，谁当得者乎？其吏民得之献王者。帝王者时气即为和良，政治益明，道术贤哲出为辅弼之，帝王之道，日强盛矣。夷狄灭息，垂拱而治，刑罚自绝，民无兵革，帝王思善之证，可不知哉？不睹其人，已知之矣。
　　真人问：神人何以能知此乎？神人言：以无声致之。君欲仁好生，象天道也；臣欲柔而顺好养，法地道也，即善应出矣。故天地不语而长存，其治独神，神灵不语而长仙，皆以内明而外暗，故为万道之端。夫神灵出入，无有穴窠，清静而无声，安枕而卧，神光自生，安得不吉乐之哉。夫用口多者竭其精，用力多者苦其形，用武多者贼其身，此者凶祸所生也。子慎吾之言，不可妄思。思之善或有德，思之恶还自贼，安危之间，相错若发髻，子戒之无杂思也。夫人失道命即绝，审知道意命可活，勉养子精，无自煎也。学得明师事之，祸乱不得发也。真人不敢失神人之辞也。神人言：夫学者各为其身，不为他人也。故当各自爱而自亲，学道积久，成神真也，与众绝殊，是其言也。
　　真人问：何以知道效乎？神人曰：决之於明师，行之於身，身变形易，与神道同门，与真为邻，与神人同户，求之子身，何不睹患，其失道意，反求之四野，索之不得，便至穷老矣。遂离其根，言天下无道也，常独愁苦，离其根，是为大灾。大人失之不能平其治，中士失之乱其君，仁人失之无从为贤，小人失之灭其身。古之贤圣所行，与今同耳。古之小人所穷，亦与今同耳，明证若此。
　　真人问：何以知人将兴将衰乎？神人言：大人将兴，奇文出，贤者助之为治。家人将兴，求者得生，其子善可知矣。
　　真人问：何以致是贤者？神人言：皆以思也，精思不止，其事皆来。神哉，道之为治，可不力行哉。神人言：三纲六纪所以能长吉者，以其守道也，不失其治，故常吉。天之寿命，不夺人之愿。木性仁，思仁故致东方，东方主仁。五方皆如斯也。天下之事，各从其类，故帝王思靖，其治亦静，以类召也。古之学者，效之於身；今之学者，反效之於人。古之学者以安身，今之学者浮华文，不积精於身，反积精於文，是为不知其根矣。
　　太平经钞乙部卷之二竟
　　太平经钞丙部卷之三
　　分别贫富，君王行之立吉，禁人断绝地统，以兴男女，平复王政。天下何者称富，何者称贫？然，多有者为富，少有者为贫。然子言是也，又实非也。今邪伪盗贼，岂可为富也。今凡人多，帝王少，岂可谓贫邪。富之为言，毕备足矣。天以凡物悉生为富足，故上皇炁出，万二千物异生，名为富足。中皇物减少，不能备足万二千物，故称小贫。下皇物复少於中皇，为大贫。无瑞应，善物不生，极下贫。万物俱出，地养之不中伤，为地富，不能养物为大贫。天为父，地为母，此父母贫极，则其子日贫矣。古者帝王以道治天下，能致万二千物，为上富君。善物不足三分之二，为中富君。三分之一，为下富君。琦物不生，下贫之君也。古者有道帝王，深居幽室而思道德，而万物自足，岂不乐哉。帝王行道者，天神助其化；行德者，地神助其治；行中和者，人神助其治；行文者，隐欺之阶也。故欺神助之，其治逆於天心，而伤善人。武治天下，以刑杀服人，盗贼市刑杀害也。为帝王法之本意，以类相报，天以好生，故称君父也。地以宁静好养万物，故称母也。用心仁爱万物，故称仁也。此二者善，故称为师长。大顺天地，合阴阳，男女无冤结者，致时雨降，二炁和，地生万物。帝王之道治，立致太平。
　　夫贞男不施，贞女不化，阴阳不交，灭绝世类，二人共绝天地之统，贪虚伪之名，反无后世，失其实核，此天下大害也。天若守贞，即时雨不降；地若守贞，即万物不生。不施不生，其害大矣。天将兴雨，先必有风云，使人知之。所以然者，欲令收藏。今太平炁当欲至，恐人为恶不止，故先觉之，令帝王当法象天地，先视善道王事。
　　解承负诀。天地开辟以来，帝王大臣人民承负，为此事出教也。凡自帝王大臣人民，有承负过责，流及后世，皆由不能善养，失其纪纲，故有承负之责也。比若父母失道德，有过於乡里，后子孙必被乡里所害，此乃承负之验也。古者帝王大臣人民，各知自养之道，安有承负哉。天不欺人，种禾得禾，种麦得麦，在用力多少，其稼善恶。
　　为皇天解承负之仇，为后土解承负之殃，为帝王解承负之厄，为万民解承负之过，为万二千物解承负之责。欲解承负之责，莫如守一，守一久，天将怜之。一者天之纪纲，万物之本也。思其本，流及其末。古者圣人将有作也，仰占天文，俯察地理，明其本末，睹其明效。
　　天下之人有四穷，何谓也？谓子本生於父母，少年之时，思其父母不能去，是一穷也；及其大自胜，女欲嫁，男欲娶，不能胜其情欲，因相爱不能相离，是二穷也；既相爱，即生子，夫妇老长，颜色不可爱，其子少可爱，又当见养，是三穷也；其子只大，可无养身，便自老长，不解行，是四穷也。四穷之后，能得明师，思虑守道上可。高才有天命者，或得度世，其次或得寿，其次可得须臾乐其身。魂魄居地下，为其复乐。何谓也？地下悉得新死之入，悉问其生时所作所更，因定明籍，因其所作而责之。故子不可不预防安危。人君当思太平，得天之心，魂魄神常与炁合。其不能平其治者，不合天心，不得天意，谓无功於天，终即魂魄神独责於地下，以恶气合。是古上圣之君顶知此，故努力为善。愚人不深计，故生亦有谴谪於天，死亦有谴谪於地，可不骇哉。速传吾书，使天下之人得行之，俱思其身定精，念合於大道，且自知过所从来，即承负之责除矣。天地大喜，复反上古而倍矣。
　　天一也，反行地二，其意何也？今地二，反行人三，何也？夫地为天使，人为地使，故天悦喜，即使今地上万物大喜悦。地虽养物也，善即民居善，此其相使明效也。夫治乱者，犹太多端，不得天之心，当反还其根本。夫人言太多，亦致乱，若本根，何患哉。故一言而成者，本也；再言而止者，成章句也；三言而止，反成解难也；将远真故有解难也；四言而止，反成文辞也；五言而止，反成伪也；六言而止，反成败也；七言而止，反成破也；八言而止，反成离散远道，远复远也；九言而止，反成大乱；十言而止，反成灭毁。故终至十而改，更相传而败也。夫凡事毁者当反本，故反守一以为元首。是故数起於一，终於十，自然治乱之数也。是故古者圣人问事，初一占者，其吉凶是也，守其本，乃天神下告也。再卜占者，地神出告也。三卜占者，人神出告之也。过此而下者，皆欺人，不可占，故卦数即不中也。人间辞多不珍。善哉。天数起於一，终於十，何也？天一也，下与地二也，阴阳具而共生。万物始萌兆，元炁起於子，转东北布根於角，转在东方生出达，转在东南而悉生枝叶，转在南方而茂盛，转在西方而成熟，转在西北而终。物终，故当更始，故为亥，二人共抱一，为三皇初。是故亥者，核也，乃始凝核也，故水始凝於十月。壬者，任也，巳任必滋日益巨。故子者，滋也，三而得阴阳中和炁，都具成而更反初起，故复本名为甲子。天道生物，当周流俱具，四时五行之炁，乃能成也。故本於天地，周流八方，故数终於十。
　　问：帝王诸侯之为治，何者最善哉？曰：广哀不伤，如天之行，最善。夫治莫若大象天也，虽然，当有次第。何谓也？夫人最善，莫如乐生，急急若渴，乃后可也。其次乐成他人善，如己之善。其次莫若人施，见人贫乏，谓其愁心，比若忧饥寒乃可也。其次莫若设法，但惧而置之可也。其次人有大罪，莫若於治，不陷於罪过乃可也。其次人有过触犯事，不可奈何，能不使及其家与比伍，乃可也。其次罪及比伍，愿指有罪者，慎无绝嗣也。人者，天地神明之统，伤败天地之体，其为祸深矣。无为子孙承负之厄，常思太平，以消刑格也。吾为天地谭，为上德君制作，可以除天地开辟已来承负之厄。会议不敢忘语，必得怨於皇天后土，又承负於上贤明道德之君，其为罪深大矣。
　　拘校上古中古下古道书，集众贤共读，视古今诸道文。如一卷得一善守，如得一善诀，便随事书记之。一卷一善，十卷得十善，百卷得百善，千卷得千善，万卷得万善，亿卷得亿善。随而书之，出众贤共议，去复重，因此要文编之以究意，深知古今天地人万物之精意，简说九人意，其无冤者乎。
　　王治因喜，解其先王之承负。夫人，万物之长也。其无形委炁之神人，职在治元炁。大神人职在治天，真人职在治地，仙人职在治四时，大道人职在治五行，圣人职在治阴阳，贤人职在治文书皆受语，凡人职在治草木五谷，奴婢职在治财货。夫皇天署职，不夺其心，各从其类，不误也。反之为大害。故置署天之凡民，皆当顺此。古者圣人深承知此，不失天意，得天心也。言九人各易治，而得天心，九炁合和，故能致太平也。此九事迭相成生，一炁不和，辄有不至者。元炁不和，无形神人不来至。天炁不和，大神人不来至。地炁不和，真人不来至。四时不和，仙人不来至。五行不和，大道人不来至。阴阳不和，圣人不来至。万物不和，凡民乱，货财少，奴婢逃亡。凡事失职，为害若此。得此九人，能消万世帝王承负之灾。此九人上极无刑，下极奴婢，各调一炁。故上士修道，先当食炁，是欲与元炁和合，当茅室斋戒，不睹邪恶，日炼其形，无夺其欲，能出入无间，上助仙真元炁天治也。是为神士，为天之吏也。无禁无止，诚能就之，名天士，简阅善人，天大喜，还为人利也。夫得道去世，虽不时目下之用，而能和调阴阳炁，以利万物。古者帝王祭天上诸神，为此神吏也。凡圣皆有极，为无形神人，下极为奴婢。神人者，乘炁而行，故人有炁即有神，炁绝即神亡。皇天之明要证也。所以明敕人君之治，得失之效。
　　夫刑德者，天地阴阳神治之明效，为万物人民法度。故十一月，大德在初九，居地下，德时在室中，故内有炁，万物归之。时形在上六，在四野，故外无炁而消也，外空万物，士众皆归，王德随之入黄泉之下。十二月，德在九二之时，在丑，居土之中而未出达，时德在明堂，万物随德而上，未敢出见，上有刑也。正月，寅德在九三，万物莫不随盛德，乐阅於地而生，时德居庭。二月，德在九四，在卯巳，去地未及天，适在界上，德在门，故万物悉乐出窥於门也。三月，盛德在九五辰上，及天之中，盛德时在外道巷，故万物悉出居外也。四月，巳德在上九，到於六远八境，盛德八方，善炁阳炁，莫不响相应，扰扰生之属，去四室之野处。时刑在万物之根，居内室，下室无物，而上茂盛也，莫不乐从德为治也，是治以德大明效。今谨已闻用德，未闻用刑。然。五月刑在初六，在午地下，下内无炁，地下空，时刑在空中，内无物，皆居外。六月，刑居六二，在未，居土之中，未出达也，时刑在明堂，时刑炁在内，德炁在外，扰扰之属，莫不乐露其身，归盛德也。七月，刑六三，申之时，刑在庭，万物未敢入，固固乐居外。八月，刑在六四，酉时，尚未及天界，时德在门，万物俱乐窥於门，乐入随德而还反也。九月，刑在六五，在戌上及中，时刑在道巷，万物莫不旦死，因随德入藏，故内日兴，外者空亡。十月，刑在上六，亥时，刑及六远八境四野，万物扰扰之属，莫不入藏逃，随德行到于明堂，蚑行之类，自怀居内，野外空无士众，是非好用刑罚者，见徒邪哉。但心意内怀，以刑治其士众，辄日为衰少也。五月，内怀一刑，一群众叛。六月，内怀二刑，二群众叛。七月，内怀三刑，三群众叛。八月，内怀四刑，四群众叛。九月，内怀五刑，五群众叛。十月，内怀六刑，六方群众叛。故外悉无物，皆逃於内，是明证效也。故刑治者，外恭谨而内叛，故士众日少也。是故十一月，内怀一德，一群众入。十二月内怀二德，二群众入。正月内怀三德，三群众入。二月内怀四德，四群众入。三月内怀五阳盛德，五群贤者入。从四月内，六德万物并出见，莫不扰扰，中外归之，此天明堂法效也。二月、八月，德与刑相半，故万物半伤於寒。夫刑日伤杀，厌畏之，而不得众力。古者圣人威人以道德，不以筋力刑罚也。为垂象作法，为帝王立教令，可仪以治。王道将兴，取象於德；王道将衰，取象於刑。夫为帝王制法度，先明天意，内明阴阳之道，即太平至矣。
　　天师乃与皇天后土常合精念，心与天地意深相得，比若重规合矩，失毛发之间也。知天地常所忧，预得知天地之大忌讳者，何等也？天地神灵深大疾苦，恶人不顺不孝，何谓也？夫天地中和三炁，内共相与为一家，共养万物。天者主生，称父；地者主养，称母；人者为治，称子。子者，受命於父，恩养於母，为子乃敬事父而爱其母，何谓也？然父教有度数时节，故因四时而教生成。恶人逆父之意，天炁失其政令，比若家人，父怒其子，父子不和，阴胜阳，下欺上，臣失其职，鬼物大兴。天地之位，如人男女之别，其好恶皆同。天者养人命，地者养人形。今凡共贼害其父母。四时之炁，天之按行也，而人逆之，则贼害其父。以地为母，得衣食养育，不共爱利之，反贼害之。人甚无状，不用道理，穿凿地，大兴土功，其深者下及黄泉，浅者数丈。独母愁患，诸子大不谨孝，常苦忿忿悃悒，而无从得道其言。古者圣人时运，未得通其天地之意，凡人为地无知，独不疾痛而上感天，而人不得知之。故父灾变复起，母复怒不养万物，父母俱怒，其子安得无灾乎。夫天地至慈，唯不孝大逆，天地不赦，可不哉。大起土，大灾起，小起土，小灾起，是地忿，使神灵生此灾也。或起土不便为灾者，得良善地也。即灾者，得凶恶地也。主能害人，并害远方，何谓也？比若良善之人，虽见冤害，强忍须臾，心终不忘也。恶人不能忍须臾，便见灾害也。地体巨大，人比於地积小，所穿凿安能为害也？然比夫人躯长一丈，大十围，其齿齲间虫，小小不足道。食人齿，大疾当作之时，其人啼呼久久，齿为之坠落悉尽。人比於天地，大小如此虫与人矣。齿若金石之坚者，小虫但肉耳，而害物若此。今有大丈夫巨力之士，无不能制蚧虫者，一升蚧虫共蚀，此人乃病痛不得卧，剧者着床。今蛄虫蚤虱小小，积众多，共食人，蛊虫者能杀人，蚤虱同使人烦满，不得安坐，皆生疮耳。人之害天地，亦若是耳。穿地见泉，地之血也；见石，地之骨也；土，地之肉也。取血破骨穿肉，复投瓦石坚木於地中为疮。地者，万物之母也，而患省若此，岂得安乎？凡人居母身上，亦有障隐多少。穿地一尺，为阳所照，炁属天；二尺者，物之所生，炁属中和；三尺者，及地身阴，过此已往，皆伤地形也。
　　平道德，价数贵贱，解通愚人心。今一旦赐子千斤之金，使子与国家，宁得天地之欢心，以调阴阳，使灾异尽除，帝王老寿，治致太平邪？今赍万变之璧，以归国家，宝而藏之，此天下珍物也。宁使六方太和之炁尽见，瑞应悉出，夷狄却去，万里不为害。吾所以告子道毕具，乃能使帝王保得天地之欢心，天下群神徧说，蚑行动摇之属，莫不悦喜，夷狄却降，瑞应悉出，灾害悉除，国家延命，人民老寿。审能好善，行吾书，惟思其要意，莫不响应。比若重规合矩，无有脱者也。欲与国千斤金，不若与一要言，以致治太平，除灾安天下。古者帝王未常患财货，乃患贫於〔士〕，愁大贤不至，人民〔不〕聚，皆欲外附，日以疏少，以是不称皇天之心。若积金玉奇物，纵横千里，直上至天，终不致大贤圣人仙士来，赖助帝王之治。吾书乃三光神吏，常随而照之。
　　夫上之臣子民之属，其为行也，常旦夕忧念其君王也。念欲安之心，正为其疾痛，常乐帝王垂拱而自治也，其民臣莫不象之而孝慈也。上得天心，下得地意，中央使万民莫不惧心，无有冤结，蚑行之属莫不向风而化，万物各得其所，天地和悦，人君为增寿，上老至于婴儿，不知复为恶天下，且惜其君恐老，天地必使神人持负灵药，告之帝王服之，寿无穷矣。
　　何为上善臣子之行也？上善第一孝子之行者，念其父母且老去，独居闲处念思之，於何得不死之术以奉亲。贱财贵道活而已，思弦歌以乐其亲，风化其意，使入道也。乐终古与居，不知老也。常为求索殊方，周流远所，至诚乃感天，力尽乃已也。衣食才自足，不复为后世置珍宝，反愁苦父母，使守之。此为上善第一孝子也。
　　上善弟子受师道德之后，念缘师恩，遂得成人，乃得长与贤柔相随，不失行伍。或得名位以报父母，或得深入道味，知自养之术也。夫人乃得〔生於〕父母，得成道德於师，得荣尊於君。独居一处，念君师父将老，无以可报之。常思行为师求殊方异文，可以报功者。或更学事贤者，属托其师，为其言语。或使上得国家之良辅，有益帝王之治。若此者，为太古善弟子也。
　　古者三皇上圣，胜人乃与至道，与德治，胜人不以威严智诈也。夫以威严智诈刑罚胜人者，正乃寇盗贼也。夫盗贼专以此胜服人，君子以何分别，自明殊异乎？故道德之君，常将严威智诈为盗贼之行矣。
　　天师书辞，常有上皇太平炁且至，何谓也？夫圣人制法，皆象之意也，守一而乐上卜。卜者，问也。常乐上行而卜问不止，最上之路也。故上字一画直上而卜，下为字一下而卜，卜问也。常思念问，下行者极无下，故乐下益者，不复得上也。皇字者，一日而王。上一者，天数，得一，得日照，然后大明，则为王。一与日王合，而成皇字也。一为天，天亦君也。日，君德也，王亦君长也，三君长共成皇，言盛德煌煌，天下第一，无复能上者也。太者，大也。言其积大如天，无有大於天者。平者，言治太平均，凡事悉治，无复不平。比若地，居下执平。比若人种刈，种善得善，种恶得恶，耕用力，分别报之厚。天气悦下，地气悦上，二气相通，而为中和之气，相受共养万物，无复有害，故曰太平。天地中和同心，共生万物，男女同心而生子，父母子三人同心，共成一家，君臣民三人共成一国。
　　夫帝王者，天之贵子，子承父教，当顺行之，以降天地忧，因得其佑，故常思力行之。
　　使天文不效者，时有理乱，道不空出。古者帝王见微知着，因任行其事，顺其炁，遂得天心，意如长吉。逆之，则水旱炁乖忤，流灾积成，变怪不可止，名为灾异。众贤迷惑，不知逆顺之道。使其知之，逢太平，则安枕而理；〔逢〕中平，则可力而行之；逢不平，以道自辅而备之。犹若夏至则备暑，冬至则备寒，此之谓也。天道有常运，故顺之则吉昌，逆之则危亡。天道战斗，其命伤；日月失度，列星乱行。能用者自力，无敢闭藏贤，明上下，令自安。
　　灸刺者，所以调和，安三百六十脉，通阴阳之炁，而除害者。三百六十脉者，应一岁三百六十日，日一脉持事，应四时五行而动出外，周旋身上，总於顶内，击於藏裹。咸应四时而动移，有疾则不应度数，往来失常，或结或伤，或顺或逆，故当治之。火者太阳之精，公正之明也，所以察奸除害恶也。刺者，少阴之精也，太白之质，所以用义斩伐。治百中百，治十中十，此得天经脉谶书也；实与脉相应，则神为驱使。治十中九失一，与除脉相应，精为其躯使。治十中八，人道书也，人意为其使。过此而下，不可以治疾也，反或伤。甲脉有病反治乙，名为恍惚，不知脉独伤绝。故乐知天道神不神，相应与不也。直置一病人於前，名为脉本文，比若书经道本文，令众贤而识其病，或有长於上，或有长於下，三百六十脉，各有所睹，取其行事常所长，而治诀者以记之，十十中者是也，不中者皆非也。集众行事，愈者以为经书，则所治无不解诀者也。
　　吾道即甲子乙丑，六甲相承受，五行转相从，四时周反始，书卷虽众多，各各有可纪，比若人一身，头足转相使。一字只遗一字起，贤之次之以相辅，合阴阳以言语，表裹相应如规矩，始诵无味有久久，念之不懈验至矣。灾害去身神还聚，人自谨良无恶子，为无刑罚，而道化美极也。明按吾文，以却咎扞祸，祸自止，民自寿，原未得本无终始。十十相应，太阳文也。十九相应，太阴文也。十八相应，中和书也。十七相应，破乱文也。十六相应，过中书也。十五相应，无知书也。可言半吉半凶文。十四中者，邪文也。十三中者，大乱文也。十二中者，弃文也。十一中者，佚中文也。十七中者已下，不可用，误人文也。随伤多少，还为人伤，久久用之不止法，绝后灭嗣，此为十十文也。
　　乐得其实者，但观上古之圣辞，中古之圣辞，下古之圣辞；合其语言，视其所为，可知矣。复思上古道书，中古道书，下古道书，三合以同类相召呼，复令可知矣。凡书文皆天谈，何故其治时矣？然能其言，正其言者理矣，不正不明乱矣。正言详辞，必致善也，言凶辞必致怨矣。欲致善，但正本，本正则应天文，与圣辞相得。再转应天理，三转为人文，四转为万物。万物则生浮华，则乱败矣。天文将出，以考元正始，除其过者置其实，明理凡书，即天之道也。得其正言者，与天意相应。邪也，致邪恶气，使天地不谓，万物多失其所，帝王用心愁苦，得复乱焉，故当急为其考正之。念念从古到今，书悉已备具矣。神祇之谪人，非同若人得远辟易逃也。得神祇之心，以解天下之忧，以安帝王，使万物各得其所是。
　　吾守三实，太平气来，邪伪去，奸猾绝灭。
　　真人问：天下有几何〔大〕急？有几何〔小〕急？有几何益祸凶而不急乎？神人言：其人宜自精，而具言之。凡天下之事用为急，不事用者为不急。神人言：似是而非也。欲得常急而不可废，废之天下绝灭无人。理并合无名字者，故为大急。夫天下大急有二，小急有一，其余悉不急，反厌人耳目，为人召祸，亡家丧国。若身绝后，坐不急之务，而致此祸患。若此，夫人生受命之时，与天地分身，抱元气於自然，不饮不食，呼吸阴阳气而活，不知饥渴，久久离神道远，渐失根本。后生者复不知真道，日流就伪，便生饥渴，不饮不食便死，是大急也。天地怜愍，共为生可饮食之物，既食且饮，天统阴阳，当见传，不得中统天地之统也。传之当象天地，一阴一阳，一男一女，然后能生生也。夫阴极则生阳，阳极则生阴，阴阳相传，比若寒暑，自然之理。故能相生，世世不绝天地之统。夫绝天地之统，何有夫妇、父子、君臣、师弟子乎？主通天教，助帝王而化成天下，故食饮与男女相须，二者大急。夫衣者依也，有衣即生贤，无衣则生不肖也。故衣以御害，故古者圣帝明王，不效玄黄之色，但御寒暑而已。饮食阴阳不可绝，绝之天下无复君臣、父子之道。守此三者，以竟天年，传其天统，终者复始，无有穷已。古者圣人以此为理，其余皆不急，但召凶祸。夫男者天也，女者地也，衣食者中和，过此三者，其余皆伪之物，非可须为活，反多致祸奸，致理不平，和气不至，天道乖错，为君子重忧。六情所好，人不能禁止，因以致祸，君子失其政令，小人盗劫心生，家亡国败，未尝不因不急之物召之。天下贫困，愁苦灾变，下极欺上，日就浮华，因而愁苦，不竟天年，复使后生趋走不止，山川为空竭，元气断绝，地气衰弱，生养万物不成，天灾变改，生民稍耗，奸伪复生。不急之物，为害若此，而欲悦耳目之娱，而不悟深深巨害矣。
　　真人复问神人：孝子事亲，亲终后复事之，当与生时等邪？复有异乎？事之复过於生时，复不及也。人由亲而生，得长大，见亲终去，复无还期，不得受其教敕，出入有可反报，念念想象，不能已矣，欲事之过生，殆其可乎？神人言：子之言，但世俗人孝之言耳，非大道意也。人生象天属天，人卒象地属地。天，父也；地，母也。事母不得过父。生，阳也；卒，阴也。事阴不得过阳。阳，君道也；阴，臣道也。事臣不得过於君。事阴过阳，即致阴阳气逆而生灾。事小过大，即致政逆而祸大。阴气胜阳，下欺上，鬼神邪物大兴，而昼行人道，疾疫不绝，而阳气不通，君道衰，臣道强盛。是以古之有道帝王，兴阳为至，降阴为事。夫日，阳也；夜，阴也。日长即夜短，夜长即日短，日盛即生人盛，夜盛即鬼神盛。夫人以日俱，鬼以星俱。日，阳也；星，阴也。故日见即星逃，星见即日入。故阴胜即鬼神为害，与阴所致，为害如此也。
　　上古之人理丧，但心至而已，送终不过生时，人心纯朴，少疾病。中古理渐失法度，流就浮华，竭资财为送终之具，而盛於祭祀，而鬼神益盛，民多疾疫，鬼物为祟不可止。下古更炽祀他鬼而兴阴，事鬼神而害生民，臣秉君权，女子专家，兵革暴起，奸邪成党，謟谀日兴，政令日废，君道不行。此皆兴阴过阳，天道所恶，致此灾咎，可不慎哉。
　　师策文。师曰：吾字十一〔明为止〕，丙午丁巳为祖始，四口治事万物理，子巾用角活其右，潜龙勿用坎为纪，人得见之寿长久，居〔天地间活〕#1而已。治百万人仙可待，善治病者勿欺殆，乐乎长安市，使人寿若西王母，比若四时周反始，九十字策传方士。
　　真人请问神人：前所赐不达之生策书九十字，未知趋向义理所归，愿为一一解，以遗后世，贯结而不忘。神人言：为子直解之。师曰：吾字十一明为止。师者，正谓皇天神人师也。曰者，辞也。吾乃正辞於天，亲见遣而下，为帝王万民具陈，解亿万世诸承负之谴也。吾者，我也，即天所急使神人也。今天以是承负之灾四流，始有根本后理者，悉皆随之失其政，无从得中断止之，更相贼伤，为害甚深，今天以为重忧。字者，言今陈列天书，累积之字也。十者，书与天真诚信，洞相应，十十不误，无一欺者也。得而众贤者自深计，其先人皆有承负也，谓之不止承负之厄，小大悉且除矣。一者，其道要，正当以守一始起也。守一不置，其人日明，天迷解矣。明为止，止者足也。夫足者，为行此道者，但日有益，昭昭然，不复愚暗冥冥也。十一，士也。明为止者，赤也。言赤气谓此，当复更盛大明也。止者，万物之足也。万物始萌，直布根以本足生也。行此道，其法乃更本元气，得天地之心，第一最善，政称上皇之道也。丙午丁巳，火也，赤也。丙午者，纯阳也；丁巳者，纯阴也。阴阳主和，阳气复和合，天下与也。为者，为利帝王，阴凶害也。祖者，先也，象三皇德也。始者，反本初也。当行此道，反上三皇化也。四口治事万物理。四而得口者，言也。皆日习言吾书者，即得天正经字也。令得其志意，乃上与天心合，使万物各得其所而不复乱，故言万物理也。子巾用角治其右者，诵字也，诵读此书而不止，凡事悉且一旦而正，上得天心欢然而常喜，无复倍也。潜龙勿用坎为纪。潜龙者，天阳气，还复初九，甲子岁冬至之日，天地正始起於是也。龙者，乃东方少阳，木之精神也。故天道因木而兴火行。夫物将盛者，必当开通其门户也。真人到期月，出此书宜，投开明之地。开者，辟也，通达也。开其南，更涤畅阳气，消去其承负之厄会。潜，藏也。道已往到，反隐藏也。勿用，敢也，未也。先见文者，未知行也。用者，治也，事也。今天当用此书除灾害，玄甲岁除之，其时君未能深源书意，得能用之也。故言勿用者，见天又未敢专信，而即效按用之。信而用之者，事主效若响应，为其明证也，乃与天道合响应也。坎为纪者，子称坎。甲，天之纲。纲，阳也。坎者，水阴也，纪也。故天与地常合其纲纪，於玄甲子初出此书，为有德君理化作纲纪也。故言坎为纪也。乃谓上皇天书，下为德君出真经，书以断邪。以玄甲为首，子为本，故以上甲子序出之。人得见之寿长久。人正谓人君，帝王一人也。上德易觉，知行道书之人也。据瑞应，又不疑天道也。深得意则寿矣，寿竟其天寿也。长者，得无穷也；久者，存也，居天地间有活也。居处也，处天地间存活，当学道真也。浮华之文，不能久活人也。诸承负之厄会，咎皆谓无核实之道故也，今天断去之。治百万#2人仙可待，其理正也。天以此书正众贤之心，各自理病，守真去邪。仙可待者，言天下闻之真道，翕然悉除，辅佐有德之君，理真道活人法也，故曰仙可待。善治病者勿欺殆。凡人悉愚，不为身神，皆为邪伪之文，无故自殆，反得天重谪，而生承负之大责，故天使弃浮华文，各守真实，保其旦夕力行之，令久久有益，无肯复欺殆者。乐乎长安市。乐者，莫乐上皇太平气至也。呼，嗟叹其德大优，无比双也。长者，行此道，其德善长，无穷已也。安者，不复危亡也。得行此道者，承负天地之谊悉去，乃长安，旷恢旷恢，无复忧也。市者，天之所共聚人处也。行此书者，言国民大兴，皆若都市中人也。使寿若西王母者，使人，谓使帝王有大德，好行正文之人也。若，顺也。能大顺行吾书，即天道，得之者，大吉无有咎也。西者，人人栖存真道於胸心也。王者，谓帝王得行天道，大兴而王也。其理善，乃无上也。母者，考寿之证，神之长也。比若四时周反始者。比者若四时传，相生相成，不复相贼伤也，其理无有刑也。九十字策传方士。九者，究竟，得行此道，其德究合天地阴阳，万物之心也。十者，十十相应，无为文也。字者，言天文上下字，周流徧道足也。传者，信也，故为作文守符信传之。方者，大正也，持此道急往，付归有道德之君，可以消去承负之凶，其理即可大正也。士者，有刻志一介之人也。一介之人者，端心可教化属事，使往通此道，吾策之将可睹矣。
　　天谏正书。天者，小谏变色，大谏天动裂，其谏而不从，因而消亡矣。三光，小谏小事星变色，大谏三光失度不明，谏而不从，因而消亡矣。地，小谏动摇，大谏土崩地裂，谏而不从，因而消亡矣。五行，小谏灾生，大谏木行虫杀人，火行毒杀人，金行虎狼杀人，水行水虫杀人，土行吏民刻毒相贼杀人，谏而不从，因而消亡矣。四时，小谏寒暑不调，大谏寒暑易位，时候无复节度，谏而不从，因而消亡矣。六六精气，共小谏乱起，中生虫灾，或蜚或步，多云风而不雨，空虚无实；大谏水旱无节度，杀伤万物及人民，谏而不从，因而消亡矣。蜚步鸟兽，小谏灾人，大谏鸟兽食人，蝗虫大兴起，谏而不从，因而消亡矣。鬼神精物，小谏崩起贼病使民，大谏刑死灭门，谏而不从，因而消亡矣。六方，小谏风雨乱发狂、恶毒俱行伤人民；大谏横加绝理，风石飞起土地上，柱皇天，破室屋，动山阜，谏而不从，因而消亡矣。天地音声，小谏雷电小急，大谏霹雳数作，谏而不从，因而消亡矣。吏民，小谏更变色，大谏多伤贼，谏而不从，因而消亡矣。夫天地六方八极，大谏俱欲正，河洛文出矣，天明证天下，瑞应书见，以谏正君王，天下莫不响应，谏而不从，因而消亡矣。天道经会当用，复以次行。是故古者圣贤终日思唯，不敢懈怠，失毛发之间，见微知着，不失皇天心，故能存其身，安其民，养万物，无忧患危亡，凶祸不得来，计事投算，与天意同矣。天之所佑者，佑易教，佑至诚，佑谨顺，佑易晓，佑敕。天之於帝王最厚矣，故万般误变以致之，不听其教，故废而致之，天地神明不肯复谏正也。灾异日增，人民日衰耗，亡失其职。古者圣帝明王，旦夕垂拱，能深思察天心，不敢失之，故父事皇天，母事皇地，兄事日，姊事月，正天文，保五行，顺四时，观其进退，以自照正其行，自知得失矣。
　　太平经钞丙部卷之三竟
　　#1『天地间活』原『活』误作『治』字。据经文《解师策书诀》校补。参见合校。
　　#2『百万』原误作『百方』，据经文改。
　　太平经钞丁部卷之四
　　胞胎阴阳规矩正行消恶图
　　神人语，真人内，子已明也，损子身，其意得也。其外理自正，瞑目内视，与神通灵。不出言，与道同，阴阳相覆天所封。长生之术可开眸。子无强肠宜和弘，天地受和如暗聋，欲知其意胞中童。不食十月神相通，自然之道无有上，不视而气宅十二重。故反婴儿则无凶，老还反少与道通。是故画像十二重，正者得善，不肖独凶，天道常在，不得丧亡，状如四时周反乡，终老反始故长生也。子思其意无邪倾，积德累行道自成。才不如力，道归其人，苟非其人，道不虚行。夫道若风，默居其傍，用之则有，不用则亡。贤者有里，不肖有乡，死生在身常定行。天无有过，人自求丧，详思其意。亦无妄行。天与守道力行，故长生，人不肯为故死倾。记吾戒子，道传其人则易行。古者圣贤传道，饮血为盟，天道积重，愚人反轻。道乃万物之师也，得之者明，失之者迷。天地虽广大，不遗失毫厘。贤知自养比与神，俱语是乃阴阳之统，天地之枢机也。古者圣贤深知之，故以自表殊天道之要也。内以治身，外以消灾，不当为之，乃与天地同忧。
　　分别四治。夫帝王之士，失臣皆当老，少子本非理世人也。吾见天气，间者比连不调，或过在仕臣失实，令使时气不调，人君不明，灾害并行，道人亦伤。令天地三光，尚为其病，故无正明，道士於自逃，独得不伤。故吾虽独蒙天私久存，常不敢自保。初少已来，事师问事，无能悉解之。天师解决其要意，恐无复得知之。夫治者有四法，有天理，有地理，有人理，三气极，然后蚑行万物理也。愿闻其意。天理者，其臣老，君乃父事其臣也。夫臣卑，何故师父事之哉？但位卑，道德尊重，师父事之者，乃师其道德，当以合策而平天下也。地理者，友事其臣，若以同志同心者。阴顺，母子同列，同胞同忧，臣虽位卑，其德和平君之治。人治者，卑其甩，臣少小小，象父生子，子少小，未能为父作策，故乱小矣。夫治天下者，视天下之臣皆师父也，故父爱其子，何有危时？师父皆能为其子解八方之患难，何有失时？象地理者，天下之臣，皆君之友也。夫同志合策为交，同忧患，欲共安其位。地者顺而承上，悉承天意，皆得天心，何有不安时乎？象人理者，得中和之气，和者可进可退难知，象子少未能为父计也，欺其父也。臣少未能为君深计，故欺其君，少者生日月少，为学又浅，未有可畏，故欺也，故治少乱矣。象蚑行理者，无理义，万物者少知，无有道德。夫蚑行万物，无有上下，取胜而已，故乱败矣。象天理者，人好生不伤；地理者，顺善而成小伤；象人理者，相利多欲，数相贼伤，相欺殆；象蚑行理者，终无成功，无有上下，取胜而已。
　　天地之间，常悉使非其能，强作其所不及，而难其所不能，时睹於不能为，不能言，不怜而教之，反就责之，使冤结，多忿争讼，民愁苦困穷，即而仰呼天，诚冤结气，感动六方，故致灾变纷纷，畜积非一，不可卒除，为害甚，是即告天下之人心意矣。终反无成功，变怪不绝，太平之气何从得来哉？故不能致太平气，咎正在此。天下万物各自有宜，当任其所长，所能为，所不能为者，而不可强也。万物俱爱阴阳之气，比若莫不能游高山之上，及其有水，不限高下，皆能去矣。大木不能无上，生於江海之中。是以古者圣人明王之受事也，五土各取其宜，其物得好且善，而各畅茂，国家得富，今宗庙重味食之，天下安平无疾苦，恶气休止，不行而为害。如人不相其土地而种植之，即万物不竟天年皆坏，冤结不解，因而夭终，上感皇天。万物不收，国家贫极，食不重味，宗庙饥渴，天下愁苦，人民更相残贼，君臣更相欺殆，外内殊辞，咎正起於此，大害之根，危亡之路也。
　　得书读之，常苦不熟，熟者悉目知之，不善思其志竟，不精读之，虽得吾书，亦无益也。得而不力行，与不得何异？见食不食，与无五谷何异？见浆不饮，渴可救乎？此非愁他人，还自害，可不详哉？故圣人力思，君子力学，昼夜不息也。犹乐象天转运而不止，百川流聚，乃成江海。子慎吾言。
　　天之受事，各有法律，令有可属，道有可为，出或先或后，其渐预见。比若万物，始萌於子，生於卯，垂枝於午，成於酉，终於亥，虽使预见，未可保也。事各有可为，至光景先见，其事未对，预开其路。天之垂象也，常居前未尝随其后，得其人而开通，得见佑助者是也。不可不通，行之无成功，即非其人也。是以为明证，道审而言，万不失一。但是其人，明为其开，非其人则闭。审得其人，则可除疾，灾异自消，夷狄自降，不须兵革，皆自消亡。万物各有可为设张，得其人自行，非其人自藏。凡事不得其人，不可强行，非其友不可强取，非其土地不可强种，种之不生。言不良，内不得其处，安能久长。六极八方，各有所宜，其物皆见，事事不同。大人得之以平国，中士得之为良臣，小人得之以脱身。
　　应天理上下和合天灾除奸伪断绝谶本文。上古之人，皆心开目明耳洞，预知未然之事，深念未然，感动无情，卓然自异，未有不成之施。所言所道，莫不笃达，不失皇虚之心，思慕无极之智，无极之言。知人寿命进退长短，各有分部，常以阴阳合得消息，上下中取其要，与众神有约束，但各不得犯天地大忌，所奉所得当合天意，文书相白上至天君。天君得书，见其自约束分明，乃后出文，使勿自怨，中直自进，不白自闻，音声洞彻上下，法则各不失期。恐有不及，未曾有不自责时，常恐有非见督录神相白，未曾懈有过见退用。故重复语勑，反覆辞文宜，不违所言。是天之当所奉承，神祇所仰，皆如法，常不敢息，恐有不达。所受非一，皆当开心意，恐违期。神有尊卑，上下相事，不如所言，辄见疏记，忧心恻恻，常如饥渴欲食。天君开言，知乃出教，使得相主，文书非一，当得其意，后各有信。上古之人，失得来事，表里上下，观望四方，四维之外，见其纪纲，岁月相推，神通更始，何有极时。星数之度，各有其理，未曾有移动，事辄相乘，无有复疑，皆知吉凶所起，故置历纪。三百六十日，大小推算，持之不满分数，是小月矣。春夏秋冬，各有分理，漏刻上下，水有迟快，参分新故，各令可知，不失分铢。各置其月，二十四气，前后箭各七八气，有长日亦复七八，以用出入祠天神地祇，使百官承漏刻，期宜不失，脱之为不应，坐罪非一。故使昼夜有分，随日长短，百刻为期，不得有差。有德之国，日为长，水为迟，一寸十分应法数。今国多不用，日月小短，一刻八九，故使老人岁月当弱反壮，其年自薄，何复持长时，如使国多臣，枢机衡舒迟，后生蒙福，小得视息，不直有恶，复见伐矣。惟天地之明，为在南方，巳午同家，离为正目。当明堂之事，日照明以南向北，阳气进退，亦不失常，阴阳相薄，以至子乡，寒温相直，照彻自然，甚可喜。生养之道，少阳太阳，木火相荣，各得其愿，是复何争。表里相承，无有失名，上及皇耀，下至无声，寂静自然，万物华荣，了然可知。不施自成，天之所仰，当受其名，机衡所指，生死有期，司命奉籍，簿数通书，不相应召。所求，神簿问相实，乃上天君，天君有主领。所白之神，不离左右，其内外见敬，亦不敢私承，所上所下，各不失时。太阴司官，不敢懈止，正营门阁，恐自言事，辄相承为善为要道，牒其姓名，得教则行，不失铢分。上古之时，有智虑无所不照，无所不见，受神明之道，昭然可知，亦自有法度，不失其常。从太初已来，历有长短，甚深要妙。从古至今，出历之要，在所止所成。辄以心思候算，下所成所作无不就，并数相应绳墨，计岁积日月，大分为计。
　　今天地且大乐岁，帝王当安坐而无忧，民人但游而无事少职，五谷不复为前，无有价直。天下兴作善酒以相饮，市道尤极，名为水令，火行为伤於阳化。凡人一饮酒令醉，狂脉便作，买卖失职，更相斗死，或伤贼，或早到市，反宜乃归，或为奸人所得，或缘高坠，或为车马所克贼。推酒之害万端，不可胜记。念四海之内，有几何市，一月之间消五谷数亿万斗斛，又无故杀伤人，日日有之。或孤独因以绝嗣，或结怨父母置害，或流灾子孙。县官长吏，不得推理，叩胸呼天，感动皇灵，使阴阳四时五行之气乖错，复旱上皇太平之君之治，令太和气逆行。盖无故发民令作酒，损废五谷，复致如此之祸患。但使有德之君，有教勑明令，谓吏民言：从今已往，敢有市无故饮一斗者，笞三十，谪三日；饮二斗者，笞六十，谪六日；饮三斗者，笞九十，谪九日。各随其酒斛为谪，酒家亦然，皆使修城郭道路官舍。所以谪修城郭道路官舍，为大土功也。土乃胜水，以厌固绝灭，令水不过度伤阳也。水，太阴也，民也，反使兴王，伤损阳精，为害深矣。修道路，取兴大道，以类相占，渐置太平。
　　考天地阴阳万物，上下相爱相治，立功成名，使心治一家，使人不复相憎恶，常乐合心同志。令太和之气日自出，而大兴平，六极同心，八方同计。所治者若人意，莫不皆响应而悦者。本天地元气，合阴阳之位，邪恶默然消去，乖逆者皆顺，明大灵之至道，神祇所好爱。吾乃上为皇天陈道德，下为山川别度数，中为帝王设法度，中贤得以生善意。因以为解除天地大咎怨，使帝王不复愁苦，人民相爱，万物各得其所，自有天法常格在不匿。古者圣帝明王，重大臣，爱处士，利人民，不害伤，臣亦忠信不欺君，故理若神。故贤父常思安其子，子常思安乐其父，二人并力同心，家无不成者。如不并力同心，家道乱矣。失其职事，空虚贫极，因争斗分别而去，反还相贼害，亲父子分身血气而生，肢体相属如此，况聚天下异姓之士，为君师父乎？故圣人见微知着，故重戒慎之。夫师，阳也，爱其弟子，导教以善道，使知重天爱地，尊上利下，弟子敬事其师，顺勤忠信不欺。二人并力同心，图画古今旧法度，行圣人之言，明天地部界，分理万物，使各得其所。积贤不止，因为帝王良辅，相与合策，共理致太平。如不并力同计，不以要道相传，反欲浮华外言，更相欺殆，逆天分理，乱圣人之辞，六极不分明，为天下大灾。帝王师之，失其理法，反与天地为大仇，不得神明意，天下大害者也。
　　人生备具阴阳，动静怒喜皆有时，时未牝牡之合也。是阴阳当主为生生之效也。天道三合而成，故子三年而行，三三为九，而和道究竟。未知牝牡之合，其中时念之未能施也。天数五，地数五，人数五，三五十五，而内藏气动。四五二十，与四时气合而欲施。四时者主生，故欲施生。五五二十五，而五行气足而任施，五六三十而强。故天使常念施，以通天地之统，以传类，会三十年而免。老当衰，小止闭房内，天下蚑行之属，人象天地纯耳，其余不能也。故天地一日一夜，共闰万二千物，尽使生。夜则深，昼则燥，深者阴也，燥者阳也。天与地日，共养此万二千物，具足也。天之法阳合精，为雨阳之施，乃下入地中相从，共生万二千物。其二千者，嘉瑞善物也。夫万二千物，各自存精神，自有君长，当共一大道而行，乃得通流。天道上下，往朝其君，比若人共一大道，往朝王者也。万二千物精神，共天地生，共一大道而出，有大有中有小。何谓也？乃谓万二千物有大小，其道亦有大小也，各自生自容而行。故上道广万步为法，次广千步为法，其次广百步为法，其次广十步为法，其次广一步为法。凡五道应五方，当共下生於地，共朝於天，共一道而行。是以大道广万步，容中道千步，小道百步，牦道十步，毛道一步。物有大小，各自容往来。凡乃上受天之施，反下生施地，出当俱上朝天也。故大道但可张，不可妄翕也，翕之辄不相容。有不得生者，或有伤死，不得生出者，令人绝无后代，伤者伤人，死者杀人。古者圣人不敢废绝大道者，睹天禁明也。子以何天道得伤？道者天也，阳也，主生。德者地也，阴也，主养。万物多不能生，即知天道伤矣。其有不生者，即知天克有绝者矣。一物不生一统绝，多则多绝，少则少绝，随物多少，以知天统伤。夫道兴者主生，万物悉生；德兴者主养，万物人民悉养，无冤结。
　　五书中善者，使青为下而丹字，何乎？吾道乃丹青之信也。青者生仁而有心，赤者太阳天之正色。吾道太阳，仁政之道，不欲伤害也。天子者，天之心也。皇后者，地之心也。夫心者，主持正也。天乃无不覆，无不生，无大无小，皆受命生焉，故为天。天者，至道之真也，不欺人也。万物所当亲爱，其用心意，当积诚且信，但常欲利不害，不负一物，故为天也。夫帝王者，天之子，人之长，其为行当象此。夫子者，当承父之教令严勑，案而行之，其事乃得父心志意，可为良家矣。如不承父教令，其家大小不治，即为贫家矣。财反四去，常苦不聚，其事纷纷，灾变连起，大得愁苦，过在此矣。古者帝王将行，先仰视天，心中受教，乃可行也。夫皇后之行，正宜土地。地乃无不载，大小皆归，中无善恶，悉包养之。皇后，乃地之子也，地之心也。心忧凡事，子当承象，母之行若母，乃为孝子。夫天地之与皇后相应者，比若响之与声，於其失小亦小，失大亦大，若失毫发之间，以母不相得志意。古者皇后将有为，皆先念后土，无不包养也。无不可忍，无不有常，以是自安，与土心相得矣。若失之则灾变连起，刑罚不禁，多阴少阳，万物不茂，过在此。夫是二人正行者，则神真见，真道出，贤明皆在位，善物悉归国。
　　元气，阳也，主生。自然而化，阴也，主养凡物。天阳，主生也。地阴，主养也。日与昼，阳也，主生。月星夜，阴也，主养。春夏，阳也，主生。秋冬，阴也，主养。甲丙戊庚壬，阳也，主生。乙丁己辛癸，阴也，主养。子寅辰午申戌，阳也，主生。丑卯巳未酉亥，阴也，主养。亦诸九，阳也，主生。诸六，阴也，主养。男子，阳也，主生。女子，阴也，主养万物。雄，阳也，主生。雌，阴也，主养。君，阳也，主生。臣，阴也，主养。天下凡事皆一阴一阳，乃能相生，乃能相养。一阳不施生，一阴并虚空，无可养也。一阴不受化，一阳无可施。生，统也。阳气一统，绝灭不通，为天大怨也。一阴不受化，不能生出，为大咎。天怨者，阳不好施，无所生，反好杀伤其生也。地所咎，在阴不好受化，而无所出养长，而咎人，反伤其养长也。天不以时雨，为恶凶天也。地不以生养万物，为恶凶地也。男不以施生，为断天统。女不以受化，为断地统。阴阳之道，绝灭无后，为大凶。比若天地一旦毁，而无复有天地也。是故圣贤好天要文也。天者，众道之精也。贤者好道，故次圣。贤者入真道，故次仙，知能仙者必真，故次真。知真者必致神。神者上与天同形合理，故天称神，能使神也。神也者，皇天之吏也。神人者，皇天第一心也。天地之性，清者治浊，浊者不得治清。精光为万物之心，明治者用心察事，当用清明。今神人、真人、仙人、道人、圣人、贤人、民人、奴婢，皆何象乎？然神人者象天，天者动，照无不知。真人者象地，地者直，至诚不欺。天但顺人，所种不易也。仙人者象四时，四时者变化凡物，无常形容，或盛或衰。道人者象五行，五行可以卜占吉凶，长於安危。圣人者象阴阳，阴阳者象天地以治事，合和万物，圣人亦当和合万物，成天心，顺阴阳而行。贤人象山川。山川主通气达远方，贤者亦当为帝王通达六方。凡民者象万物，万物者生处无高下，悉有民，故象万物。奴婢者衰世所生，象草木之弱服者，常居下流，因不伸也，奴婢常居下，故不伸也，故象草木。故奴婢贤者，得为善人；善人好学，得成贤人；贤人好学不止，次圣人；圣人学不止，知天道门户，入道不止，成不死之事，更仙；仙不止入真，成真不止入神，神不止乃与皇天同形。故上神人舍於北极紫宫中也。与天上帝同象也，名天心神，神而不止，乃复踰天而上，但承委气，有音声，教化而无形，上属天上，忧天上事。神人已下，共忧天地间六合内，共调和无使病苦也。
　　愿闻绝洞弥远六极天地之间，何者最善？三万六千天地之间，寿最为善。故天第一，地次之，神人次之，真人次之，仙人次之，道人次之，圣人次之，贤人次之。此八者，皆与皇天心相得，与其同意并力，是皆天人也。天之所欲仕也，天内各以职署之，故思虑常相似也，是天所爱养人也。天者，大贪寿常生也。仙人亦贪寿，亦贪生，贪生者不敢为非，各为身计之。
　　天法垂象，上古圣人常象之，不敢违离也。故厌不祥，断狡猾，使妖臣不得作者，皆由案天法而为之。欲使阳气日兴，火大明，不知衰时者，但急绝由金气，勿使王也。金气断，则木气王，火气大明，无衰时也。何谓也？天君当绝兵。兵者，金类也，故急绝之。帝王戒赐兵器与诸侯，是王金气也。金气王则木衰，木衰则火不明，火不明则兵起之象。火者君象，能变四时，荧惑为变，最效天法，不失铢分。
　　王者居家，主修田野治生，见之会当有四者，不赐恩爱不下加民，令赤子无以讼盗，当奈何。见贤者赐以文，饥者赐之以食，寒者赐与衣。贤者何故赐与文乎？文者生於东，明於南，故天文生于东北，故书出於东北象。虎有文在寅，龙有文在辰，负而上天。离为文章在南，故三光为文，日出於东，盛於南。天命帝王，象之为法。
　　天有三皇，地有三皇，人有三皇。天有五帝，地有五帝，人有五帝。天有三王，地有三王，人有三王。天有五霸，地有五霸，人有五霸。何谓也？天有三皇若三光，地有三皇若高下平，人有三皇若君臣民。天有五帝若五星，地有五帝若五岳，人有五帝若五藏。天有三王谓三光，五霸为五岳，与人地皆同。天之三皇，其优者日，中者月，下者星；地之三皇，优者五岳，中者平土，下者田野。人之三皇，优者君，中者臣，下者民。
　　凡人乃有大罪六，不可除。或身即坐，或流及后世。然人积道无极，不肯教人求生，罪不除也。积德无极，不肯教人守德养性为谨，其罪不除。积财亿万，不肯救穷周急，使人饥寒而死，其罪不除。知有道而反贱道，而不肯力学以自救。或得长生，在其天统先人之体，而反轻不学，而死乃自冤，罪不除也。天生人，幸使人人有筋力，可以自衣食，而不肯力为，反使饥寒，负先人之体，而轻休其力，而罪不除。强取人物，以中和为仇，其罪不除。此六大罪。天恶之不可除也。
　　吾将去有期，戒六子一言。夫道乃洞，无上无下，无表无裹，守其和气，名为臣子。近求即大，远求即失。故君王善为政者，以腹中始起，真能思道，理自得矣。近在胸心，散满四海。古者圣人名要道。古者圣人之教帝王也，深思远虑，闭其九户，休其四肢，使其混沌，比若环无端，如胞中之子而无职事，乃能得其理。吾道悉以是为大要，天宝其传焉。
　　太平经钞丁部卷之四竟
　　太平经钞戊部卷之五
　　以天谶文支干相配，长安国家以理。所问乃求索洞通天地之因谶文，一言万世不可易。天君疾多灾愁苦。夫皇天以四时为肢，地以五行为体，肢主盛衰，体主规矩。部此九神，同流天下，上下洞极，变化难睹。为天下重宝，为众门户，自有固常，不可妄犯，顺之者长吉，乱之者天地乖忤。天常谶法，以南方固为君也，日在南方为君，火在南方为君，太阳在南方为君，四时盛夏南方为君，五祀灶在南方为君，五藏心在南方为君。君者当衣赤服，火之行也。君有变怪，常与阳相应，非得与地相应也。日者最明，为众光之长，故天常以日占君德盛衰。人君之法，当求与仁者同家，有心者为理，共理者常当行道而好生。故东方者好生，南方者好养，不仁不可共理，不明不可为君长。东方木仁，南方火明，东方主道，南方主德，道主生，德主养。东方为文，龙见负之。南方为章，故正为文章也。东方为少阳之始生也，故出东方。南方太阳君之盛德，明照少阳君之家，木生火也。少阴为臣，以义屈伏於太阳。故金随火屈折可欲，为臣者常以义屈折，佐君欲为也。故少阴为臣。太阴为民，民流行不止，故似水流行不息。民者，主当为国家王侯理生。故水养木，木者君之家也。天之格谶，少阳畏少阴。故臣者，反主录国家王侯官属也。太阳畏太阴，国有道德而君臣贤明，则民从，国无道德则民叛也。是故理国之本，民多为富，民少为贫。天格法分为六部。东南上属天，万物生皆上行，蚑行人民皆出外，属天。故天为之色，外苍象木，内赤象火。西北属地，万物秋冬悉落，下归土，人民蚑行至秋冬，悉入穴而居。故地之为色，外黄白象土金，内含水黑，象北行也。东方南方位尊，上属天，主理为君长师父。西北方属地卑，为臣、为后宫。为民者甲之后宫也。甲，天也，王者之本位，故为心星。心星，火也，属南方。丙为火之长，取其大明者也，君之位也。辛者丙之后宫，甲者丙之父也。故己乃大皇后之宫也。辛者配丙，丙者甲之子。故辛者，小皇后之宫也。丙者，乃甲之适子，受受命之君也。庚者属乙，是国家诸侯王之夫也。壬者属丁，是帝王女弟之夫也。癸者属戊，是国大皇后之妇家也。十干各有所属，地主之十二支，云何哉？天之为法，阴阳虽行，相适者各自有家。天之为法不同，不举家相随而止尔。甲者以寅为家，乙者以卯为家，丙者以午为家，丁者以巳为家，戊者以辰为家，己者以未为家，庚者以申为家，辛者以酉为家，壬者以子为家，癸者以丑为家。故天道反行理，地道止也。故有分土，反无分民。盖有国，故天地不移，天反一日一夜周流一竟，行之为常，故十二支各有其处，不随干转也。酒者水之王，水王当克火。火者君德也，急断酒以全火德。
　　吾之道法，乃出以规阳，入以规阴；出以规行，入以规神；出以规众书，入以规众图；出以消灾，入以正身；出以规朝廷之学，其内以规入室。凡事皆使有限，努力好学者，各以其才能，反失其常法。外学遂入浮华，不能自禁，内学不应正路，反入大邪。诸学者乃有大病，不能自知也。其好外学，才大过者，多入浮华，令道大邪而无正文，反名真道，更以相欺殆也。内学才太过者，多入大邪中，自以得之也。今古文众多，不可胜限。凡学得其真事，勿违其本也。学於师口诀者，勿违其师之言，是其大要。夫学之大害，合於外章句者，日浮浅而致文，而妄语也。入内文合於图谶者，实不能深得其结要意，反误言也。凡事为天谭，十十相应者是也，十九相应者小邪也，十八相应者小乱矣。过此而下，不可用也。名乱天文，阴阳不喜，万物战斗，人民被大咎也。养性法，内见形容照然者，是也；外见万物众精者，非也。凡事常守本文，而求众贤说以安之者，是也；众文章句，而忘本事者，非也。
　　天师为太平之气出，受道德以兴上皇，好有道之君，乃下及愚小民，其为思乃洞於六合，合於八极，无不包裹。道有九度分别，一名为元气无为，二为凝靖虚无，三为度数分别可见，四为神游去而还反，五为大道神与四时五行相类，六为刺喜，七为社谋，八为洋神，九为家先。一分为九，九九八十一道，殊端异文密用之，则共为一大根，以神为使，以人为门户。元气无为者，念身无一为也，但思其身洞白，若委气而无形，常以是为法。二为虚无自然者，守形洞虚，自然无有奇也，身中照白，上下若王。三为度数者，积精还自视，数头发下至足，五指分别，形容内外莫不毕数，知其意，常以是念，不失铢分，此为小度之术。四为神游出去者，思念五脏之神昼出入，见其行游，可以语言，知其吉凶，次度数也。五为大道神者，人神出，乃与四时五行相类，青赤黄黑，俱同脏神出入，五行神吏为人使，可降诸邪也。六为刺喜者，以刺击地，颇使人好巧，不可常使。七为社谋。社谋者，天地四时，社稷山川，祭祀之神，不可妄为。八为洋神者，其神洋洋，其道无可系属，天下精气下，使人妄言，半类真半类邪。九为家先，先者纯见鬼，无有真道也。
　　天神自有神宝，精光随五行为色，随四时之气为兴衰，为天地使人民万物也。天地之间，阴阳之际，莫不被德化而生焉。守道德积善，乃究洽天地鬼神精气，人民蚑行万物，四时五行之气，常与往来，莫不知其善者矣。
　　大慈孝顺闾第一。慈孝者，思从内出，思以藏发，不学能得之，自然之术。行与天心同，意与地合。上有益帝王，下为民间昌率，能致和气，为人为先法。其行如丹青，故使第一。明道德大柔闾第二，明经道德，为百姓先，学好道，善聚德，不致盗贼，上有益帝王化之，最真吉矣。孝悌始学化善闾第三。始学欲为善，心中有庶几，去邪就正，且成仁行未化也。佃家子谨闾第四。佃家谨力，子平旦日作，日入而息，不避劳苦，日有积聚，家中雍雍，以养父母，得土之利，顺天之道，不敢为非，有益县官。大不仁之子，无义少年，好兵聚奸闾第五。无义之人，不仁之子，不用道理，骂天击地，不养父母，行必持兵，恐畏乡里，轻薄年少，无益天地之化，反为大害，并力计捕，捐弃沟渎，不得藏埋。不和家中，欺老爱少，共食异财闾第六。家将必败，骨肉不和，不能相教，妄传往来，更相逃避，背本向末，其祸不救矣。悔过弃兵闾第七。生於穷里，希有闻睹，不知善恶，有过天下，行不合天，赖有明君，使我就善，少不知学，长乃悔之，使善人贤士以五尺柱高，卒有去闾，学者当考问之，一旦民皆为善矣。悔过更合善闾第八。室学不成，祸乱悉生，赖有明君，知我情由，令我悔过，反致为人师矣。大恶人邪贪败化闾第九。尸禄邪恶，贪贼欺上，害下大佞，名为官贼，似人之形，贪兽之情，无益天地阴阳，灾深当诛亡。除过复正悔事闾第十。悔过改行易心，少无善情，灾害数生，朝过暮改，名为善人。此十闾，古贤圣人之法，乐人为善，使不相贼伤，欲令各终天年，还反其道，防绝其本，得睹太平之气也。
　　神者皆以规正，其根太相，太相击於帝王，因以正天行之。其次根击於皇后，因以顺地理。中根击於众圣，因以理阴阳。细微小根系於庶民，因以理万物。大人为之得大，中人为之得中，小人为之得小，皆可有正也。帝王行道德兴盛，日大明，少道德少明。皇后行道德，月大光明，少道德少光明。众贤行道德，星历大耀，少道德少耀。四根俱行道德，天下安宁，瑞应出，大光远。遥观天象，风雨时善，夷狄归心，灾害自消。今得天师书道德，以往付谨民，使谨民，使归上有大仁道德之君，可以平天下之理，而长安身。帝王尸上皇天之第一贵子也，皇后乃地之第一贵女也。夫至神圣贵人，职当居百重之内，而反忧天下万里之外，受天业为阴阳六合八方，持统首天地之尊位，为神灵所因任，上下洞极，万物蚑行之属，莫不归心。於是作无上灵宝谒，能知天意，明於星历之吏名，为太史直事不得通，日与夜迭上观候天气盛衰，三光之得失，乐得天勑戒以自安也。十一月则修黄锺，导地下之气使上通，乐得后土意以自安矣。作明堂於太阳丙午之地，为其开八窗四达，乐通八方四时之气，欲与八风四时之气合其吉，以自安也。明辟四门，乐得天下奇文殊策，希见之物，贤明异术，可以长安天下而消灾异。古者圣人在位，常力求隐士贤柔，可以共理。愿闻四时为尊贵，然王气乃为无气之长也，众气所击属，诸尊贵之君也。王气乃为天为皇，为帝为王，为太岁，为月建，为斗冈，为青龙，为大德，为盛兴，为帝王，为无上王，为生成主。是故王气所处，万物莫不归王之，王气所居，皆王而生，所背去悉死，由元气也。故王气处阳则阳，王居阴则阴，王居天则天，王居地则地，王所处者皆王，受命主理。是古者圣人王者，春东、夏南、秋西、冬北，六月中央，匝气则谒见天，王气乃尊於天。当月建名为破大耗，当帝王气冲，为名死灭亡。元气建位，帝王气为第一气，尊严不可妄当也。月建后一为闭，闭者乃天主闭塞其后阴休气，恐来前为奸猾，干帝王建气也，故闭其后也。开者天之法，不乐害伤也。故开其后者，示教休气，为其有为奸者，乐开使退去也。不去当见收，收则考问之，则成罪，罪则不可除，令死危。故后五为危，危则近死矣。故后六为破，天斗所破乃死，故魁主死亡，乃至危也。故帝王气起少阳，太阳，常守斗建。死亡气乃起於少阴，太阴，常守斗魁。是故后六将，天常休之空之，与地同气，主闭，藏匿奸宄，与邪鬼物同处，不可妄开发。古有贤人好生也，悉气属斗前，与天行并，故日吉能有气也。诸为奸猾阴贼恶邪，悉象阴气，属斗后，故日衰，所为者凶。元气怳惚，自然共凝成一，名为天也。分而生阴，而成地，名为二也。因为上天下地，阴阳相合，施生人，名为三也。三统共生，长养凡物，名为财。财共生欲，欲共生邪，邪共生奸，奸共生猾，猾共生害而不止，则乱败。败而不止，不可复理，因穷还反其本，故名为承负。夫天道无心，遭不肖则乱，得贤明则理。古者帝王得贤明，乃道兴，不敢以下愚不肖为近辅，速以吾此文付上德之君。行之洞明者光，以三气相见问之。占十中十，所理悉理，此第一善明，可以为帝王使。占十中九，一气乱不理，可为诸侯使。占十中八，二气乱不理，可为凡人使。过此已下，名乱天正道，必有冤结鬼神精，伏逃不见不可理，不能调和太平之气。子欲得道思书文，求道之法静为根，积精不止神之门，五德和合见魂魄，心神已明大道陈，先知安危察四邻，群神大来集若云，若是不息长寿君哉，大道不用勤，形若死灰守魂神，魂神不去乃长存，周者反始环无端，去本求末道有患，众民失之不得完，思其意无失真言，清静为本非用钱，可不重爱明师言，顺受师语不死焉。愚者逆师与鬼邻，不得正道入凶门，遂不复还去神，骨肉腐涂称祖先，命已灭亡大穷焉。
　　凡愚之术，皆从内出，自有法律，厚为本根，见神而活，亦无苦愁，神恶劳烈，安心定意，慎无暴卒。久久自静，万道俱出，长存不死，与天相毕。为之必和，与道为一，贤持无置，凡事已毕。俗念除去，与神交结，乘云驾龙，雷公同室，躯化而为神，状若太一。详思书言，慎无失节。凡精思之道，成於幽室，不求荣位，志日调密，开蒙洞白，类似昼日。不学之时，若夜视漆，东西南北，迷於其室。令贤圣惶，心独战栗。五守已强不死亡，安贫乐贱可久长，贱反求贵道相妨，尊官重禄慎无望，强求官位道即亡，不若除卧久安床。不食而自明，百邪皆去远祸殃。守静不止不丧，幸可长命而久行，无敢恣意失常。求之不止为道王，治活之术各异方，与民殊事不相妨。上之好生，民命久长。俗教道上有仁王，圣主思道，化下流行，令民清廉，永无祸殃。民之不死，上之明也。上无明君教不行，不肯为道反好兵，户有恶子家丧亡，持兵要人居路傍，伺人空闲夺其装，县官不安盗贼行，观民可为上可明。人君好仁，下求长生，上之不仁，下多邪倾，皆令夭死，不知乐生。下愚好德，上教令也，民之好道者，其主明也，尽欲长生远祸殃也，不食廉洁去诸兵也，垂拱无为弃不祥也，圣主大兴其民相亲也，恩及下愚是其王也，天道好生以安上也，下愚不争上之庆，天下幸甚莫不归王也。民不好道者，上之不明也，内怀奸心明行也，不好为德反好兵也，父子分离居道傍也，不得长生积死丧也，家有贫子若虎狼也，上之无德兵祸殃也，下愚为君化不行也，民多好仙帝王明也，天见其治恩下行也，蚑行喘息皆被光也。
　　天者好生道，故为天经。积德者地经，地者好养，故为地经。积和而好施者为人经，和气者相通往来，人有财相通，施及往来，故和为人经也。古者将学问者，皆正其本。比若种木也，本索善种，置善地，其生也，本末枝叶悉善。本者是其本师，枝实者是弟子。是故古之学，悉先念思本，乃学其道也，故可为者，得与天心合，故吉也。夫种木不择得善木，又植恶地，枝叶华实安得美哉？此者始以端身正性，道意止归之元气，还以安身。念古法先师所职行，何以能自治。计定意极，且自得之。先以安形，始为之，如婴儿之游，不用筋力，但用善意。详念先人独寿，其治独意，以何得之。但以至道，绳邪去奸，此若神矣。无有奇怪，本正以是为之，故得天心，不负地意，四时周，五行安，子孙不相承负，各怀至德，不复知为邪恶也。入室独居，思经道之本所须出入，贤者先得其意，其次随之，遂俱入道，与邪相去矣。
　　入室思存，五官转移，随阴阳孟仲季为兄弟，应气而动，顺四时五行，天道变化以为常矣。失气则死，有气则生，万物随之，人道为雄。故立五官，随气而兴，天道因气飞为雄。真人积气聚神明，故道终常独行，万民失气故死。丧者为贱，生者为贵。子守道，可长久随气而化天为常，无急名利道自行，天道常生无有丧，地道持两主死亡。夫上古圣贤者，於官中士度於山，下士虫死居民间。贤者见书，深思此言，先难后易，身亦无患。而守德成大道身，学已更九室，成神人，其念常与凡人殊绝异，朝夕未常念地上，欲闻天事也。意乃念天上职事，乃后可下九室，积精笃竭，自化易其形容，即是上天圣人也，不得复理民间时事明矣。吾之书乃使高士遂生而不见，下士不败妄为妄言也。吾书为道，所能穷竟人志，使人贤不肖各尽其才，至死无可复悔者，乃各尽其天命也。欲寿乐久存者，思正道意可往矣。不乐久存者，宜就俗事，但乐止其身而已。
  </div>
  <div class="pagination">
   <span class="current-page">
    1
   </span>
   <a href="太平经钞_page2.html">
    2
   </a>
   <a href="太平经钞_page3.html">
    3
   </a>
   <a href="太平经钞_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
