<!DOCTYPE html>
<html>
<head>
    <meta charset="UTF-8">
    <title>孙真人备急千金要方 - 第 59 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孙真人备急千金要方 - 第 59 页/共 188 页</h1>
    <div class="content">　　甘草汤，治偏风积年不瘥，手脚枯细，面口喎僻，精神不定，言语倒错方：
　　甘草　桂心　芎藭　麻黄　当归　芍药　人参各二两#2　附子　侧子各二枚　独活　防己各三两　生姜　石膏　茯神各四两　白术　黄苓　细辛各一两　秦艽　防风各一两半　菊花一升　淡竹沥四升
　　右二十一味，□咀，以水一斗，先煮麻黄去沬，取七升，内竹沥及药，煮取三升。分四服，服三服讫，间一杯粥，后更进一服，待药势自汗。慎生冷、醋、蒜、面、乳酪、鱼等。
　　治中风面目相引，口偏着耳，牙车急，舌不得转方：
　　独活三两　生地黄汁　竹沥各一升
　　右三味，合煎取一升，顿服之，即愈。
　　又方：
　　牡蛎　矾石　附子　灶下黄土右四味，各等分，为末，取三年雄鸡冠血，和药传其上，持镜候，才欲复故，便急洗去之，不速去，便过不复还也。《千金翼》云：偏右涂左，偏左涂右。又方：
　　竹沥三升　防风　防己　升麻　桂心　芎藭各二两　麻黄四两　羚羊角三两
　　右八味，□咀，以水四升，合竹沥，煮取一升半。分三服，日服一剂，常用效。
　　又方：
　　青松叶一斤，捣令汁出，清酒一斗渍二宿，近火一宿。初服半升，渐至一升，头面汗出即止。
　　又方：
　　酒煮桂取汁，以故布拓病上，正则止。左喝拓右，右喎拓左。此秘方不传，余常用大效。
　　治口耳僻方：
　　防风　附子　葛根各二两　柏实　麻黄各三两　独活　生姜各四两　杏仁三十枚
　　右八味，□咀，以水一斗、酒二升，煮取三升。分四服。
　　治卒中风，口喎不正方：
　　取空青末如豆大一枚，含之即愈。
　　又方：
　　炒大豆三升令焦，以酒三升淋取汁，顿服。《肘后》以治口噤不开。
　　又方：
　　大皂荚一两，去皮子，下筛，以三年大酢和。左喝涂右，右喎涂左，乾更涂之。
　　文方：
　　以苇筒长五寸，以一头刺耳孔中，四畔以面密塞之，勿令泄气，一头内大豆一颗，并艾烧令燃，灸七壮即瘥，患右灸左，患左灸右。千金不传。耳病亦灸之。
　　又方：
　　灸手交脉三壮，左灸右，右灸左，其炷如鼠屎形，横安之，两头下火。
　　枳茹酒，主诸药不能痒者方：
　　枳实上青刮取末，欲至心止，得茹五升，微火炒去湿气，以酒一斗渍，微火暖令得药味。随性饮之。主口僻跟急大验，治缓风、急风并佳。《肘后》以治身直不得屈伸反覆者，枳树皮亦得。
　　角弓反张第七方
　　治卒半身不遂，手足拘急，不得屈伸，身体冷，或智或痴，或身强直不语，或生或死，狂言不可名状，角弓反张，或欲得食，或不用食，或大小便不利，皆疗之方：《古今录验》名八风续命汤。
　　人参　桂心　当归　独活　黄苓　乾姜　甘草各十八铢　石膏一两半　杏仁四十枚
　　右九味，□咀，以井花水九升，煮取三升。分三服，日二，覆取汗，不汗更合，加麻黄五两合服。
　　仓公当归汤，治贼风口噤，角弓反张，痉者方：
　　当归　防风各十八铢　独活一两半　附子一枚　细辛半两　麻黄三十铢
　　右六味，□咀，以酒五升、水三升，煮取三升。服一升，口不开者，格口内汤，一服当苏，二服小汗，三服大汗。
　　又方：
　　酒一斗，胶二斤，煮令烊，得六升。每服一升，稍服得愈。
　　又方：
　　单服刻沥，良。
　　秦艽散，治半身不遂，言语错乱，乍喜乍悲，角弓反张，皮肤风痒方：
　　秦艽　独活《胡洽》用乌头　黄耆　人参　甘菊花各二两，《胡洽》用蜀椒　茵芋十八铢，《胡洽》用菵草　防风　石斛《胡洽》用萆薢　山茱萸　桂心各一两半#3　附子　芎藭《胡洽》用桔梗　细辛　当归　五味子　甘草　白术　乾姜　麻黄#4　白鲜皮《胡洽》用白敛，各三十铢　天雄　远志各一两，《胡洽》用防己
　　右二十二味，治下筛。酒服方寸匕，日再，渐渐加至二匕。又云治风无新久，并补。
　　吴秦艽散，治风注入肢体百脉，身肿，角弓反张，手足酸疼，皮肤习习，身体尽痛，眉毛堕落，耳聋，惊悸心满，短气，魂志不定，阴下湿痒，大便有血，小便赤黄，五劳七伤，万病皆治方#5：
　　秦芎　蜀椒　人参　茯苓　牡蛎　细辛　栝篓根　麻黄各十八铢　乾姜　附子　白术　桔梗　桂心　独活　当归各一两　黄苓　柴胡　牛膝天雄　石南　杜仲　莽草　乌头各半两　甘草　芎藭　防风各一两半
　　右二十六味，治下筛，盛以苇袋。食前温酒一升服方寸匕，日三服，急行七百步，更饮酒一升。忌如常法。
　　风痹第八论　方
　　论曰：血痹病从何而得之？师曰：夫尊荣人骨弱、肌肤盛，因疲劳汗出，卧不时动摇，加被微风遂得之，形如风状。《巢源》云：其状如被微风所吹。但以脉自微涩，涩在寸口，关上紧，宜针引阳气，令脉和，紧去则愈。
　　治风湿脉浮，身重汗出恶风方：
　　甘草二两　黄耆五两　汉防己四两　生姜　白术各三两　大枣十二枚
　　右六味，吹咀，以水六升，煮取三升，分三服。服了坐被中，欲解如虫行皮中，卧取汗。
　　铁精汤，治三阴三阳，厥逆寒食，胸胁支满，病不能言，气满，胸中急，肩息，四肢时寒热不随，喘悸烦乱，吸吸少气，言辄飞扬，虚损方：
　　黄铁三＋斤，以流水八斗，扬之三千遍　人参三两　炭五十斤，烧铁令赤投冷水，复烧七遍如此，澄清，取汁二斗煮药　半夏　麦门冬各一升　白薇　黄苓　甘草　芍药各四两　石膏五两　生姜二两　大枣二＋枚
　　右十味，□咀，内前汁中，煮取六升。服一升，日三服，两日令尽。
　　黄耆汤，治血痹，阴阳俱微，寸口关上微，尺中小紧，外证身体不仁，如风状方：
　　蜀黄耆　人参《要略》无　芍药　桂心各二两　生姜六两　大枣十二枚
　　右六味，□咀，以水六升，煮取二升。服七合，日三服令尽。
　　治游风行走无定，肿或如盘大，或如瓯，或着腹背，或着臂，或着脚，悉主之方：
　　海藻　茯苓　防风　独活　附子　白术各三两　大黄五两　当归一本作当陆　鬼箭各二两
　　右九味，□咀，以酒二斗，渍五日。初服二合，渐加，以知为度。
　　白敛散，治风痹肿，筋急展转易常处方：
　　白敛半两　附子六铢
　　右二味，治下筛。酒服半刀圭，日三，不知增至一刀圭，身中热行为候，十日便觉。
　　治风痹游走无定处，名曰血痹，大易方：
　　萆薢　薯蓣　牛膝　泽泻各二两　地肤子　白术各半两　乾漆　蛴螬　狗脊　车前子　天雄各十铢　茵芋六铢　山茱萸三十铢　乾地黄二两半
　　右十四味，为末，蜜和丸如梧子大。酒下十丸，日三，后稍加。
　　治诸风痹方：
　　防风　甘草　黄苓　桂心　当归　茯苓各一两　秦艽　葛根各二两　生姜五两　大枣三十枚　杏仁五十枚
　　右十一味，□咀，以酒、水各四升，煮取三升。分三服，取汗。
　　附子酒，治大风冷痰癖胀满，诸痹方：
　　大附子一枚重二两者亦云二枚，酒五升渍，春五日。每服一合，日再，以瘥为度。
　　麻子酒，治虚劳百病，伤寒风湿，及妇人带下，月水往来不调，手足疼痹着床，服之令人肥健方：
　　麻子一石　法曲一斗
　　右二味，先捣麻子成末，以水二石着釜中，蒸麻子极熟，炊一石米，倾出滓，随汁多少如家酝法，候熟，取清酒随性饮之。
　　孙真人备急千金要方卷之二十八竟
　　#1人：影宋刻本作『小』。
　　#2各二两：影宋刻本『人参』用『二两』，余用『一两』。
　　#3各一两半：影宋刻本作『各二两半』。
　　#4麻黄：影宋刻本『麻黄』用『一两』 。
　　#5方：原脱，据影宋刻本补。
　　孙真人备急千金要方卷之二十九
　　宋朝奉郎守太常少卿充秘阁校理林亿等校正
　　伤寒方
　　伤寒例第一
　　论曰：《易》称天地变化，各正性命。然则变化之迹无方，性命之功难测，故有炎凉寒燠、风雨晦冥、水旱妖灾、虫蝗怪异。四时八节，种种施化不同；七十二候，日月运行各别。终其晷度，方得成年，是谓岁功毕矣。天地尚且如然，在人安可无事？故人生天地之间，命有遭际，时有否泰，吉凶悔吝，苦乐安危，喜怒爱憎，存亡忧畏，关心之虑，日有千条，谋身之道，时生万计，乃度一日。是故天无一岁不寒暑，人无一日不忧喜，故有天行瘟疫病者，即天地变化之一气也，斯盖造化必然之理，不得无之。故圣人虽有补天立极之德，而不能废之，虽不能废之，而能以道御之。其次有贤人，善於摄生，能知撙节，与时推移，亦得保全。天地有斯瘴疠，还以天地所生之物以防备之，命曰知方，则病无所侵矣。然此病也，俗人谓之横病，多不解治，皆曰日满自瘥，以此致枉者，天下大半。凡始觉不佳，即须救疗，迄至於病愈，汤食竞进，折其毒势，自然而瘥。必不可令病气自在，恣意攻人，拱手待毙，斯为误矣。今博采群经以为上、下两卷，广设备拟，好养者可得详焉。
　　《小品》曰：古今相传，称伤寒为难治之疾，时行瘟疫是毒病之气，而论治者，不判伤寒与时行瘟疫为异气耳，云伤寒是雅士之辞，天行瘟疫是田舍间号耳，不说病之异同也。考之众经，其实殊异矣。所宜不同，方说宜辨#1，是以略说其要。
　　经言：春气温和，夏气暑热，秋气清凉，冬气凛冽，此四时正气之序也。冬时严寒，万类深藏，君子固密，则不伤於寒，或触冒之者，乃为伤寒耳。其伤於四时之气，皆能为病，而以伤寒为毒者，以其最为杀厉之气也。中而即病，名曰伤寒。不即病者，其寒毒藏於肌骨中，至春变为温病，至夏变为暑病。暑病热极，重於温也。是以辛苦之人，春夏多温病、热病者，皆由冬时触冒寒冷之所致，非时行之气也。凡时行者，是春时应暖而反大寒，夏时应热而反大冷，秋时应凉而反大热，冬时应寒而反大温，此非其时而有其气。是以一岁之中，病无长少，多相似者，此则时行之气也。伤寒之病，逐日深浅，以施方治。今世人得伤寒，或始不早治，或治不去病，或日数久淹，困乃告师，师苟依方次第而疗，则不中病，皆宜临时消息制方，乃有效耳。
　　华佗曰：夫伤寒始得，一日在皮，当摩膏火炙之即愈。若不解者，二日在肤，可依法针，服解肌散发汗，汗出即愈。若#2不解，至三日在肌，复一发汗即愈；若不解者止，勿复发汗也。至四日在胸，宜服藜芦圆，微吐之则愈；若病困，藜芦圆不能吐者，服小豆瓜蒂散，吐之则愈也；视病尚未醒，醒者，复一法针之。五日在腹，六日入胃，入胃乃可下也。若热毒在外，未入於胃，而先下之者，其热乘虚入胃，即烂胃也。然热入胃，须要下去之，不可留於胃中也。胃若实热为病，三死一生，皆不愈。胃虚热入，烂胃也，其热微者，赤斑出，此候五死一生；剧者黑斑出者，此候十死一生。但论人有强弱，病有难易，得效相倍也。
　　得病无热，但狂言烦躁不安，精彩言语不与人相主当者，勿以火迫之，但以猪苓散一方寸匕服之，当逼与新汲水一升，若二升，强饮之，令以指刺喉中吐之，病随手愈。若不能吐者，勿强与水，水停则结心下也，当更以余药吐之，皆令相主，不尔更致危矣。若此病辈，不时以猪苓散吐解之者，其死殆速耳。亦可先以去毒物及法针之，尤佳。
　　夫饮膈实者，此皆难治，此则三死一生也。病者过日不以时下，则热不得泄，亦胃烂斑出。春夏无大吐下，秋冬无大发汗。发汗法：冬及始春大寒时，宜服神丹圆，亦可摩膏火炙。若春末及夏月、始秋，此热月不宜火炙及重覆，宜服六物青散，若崔文行度瘴散，赤散、雪煎亦善。若无圆散及煎者，但单煮柴胡数两。伤寒、时行，亦可服以发汗。至再三发汗不解，当与汤，实者转下之。其脉朝夕□者，为僻实者。朝平夕□者，非僻也。转下汤为可早与，但当少与，勿令大下耳，少与当数其间也。
　　诸虚烦热者，与伤寒相似，然不恶寒，身不疼痛，故知非伤寒也，不可发汗。头不痛，脉不紧数，故知非裹实，不可下也。如此内外皆不可攻，而强攻之，必遂损竭多死，难全也。此虚烦，但当与竹叶汤；若呕者，与橘皮汤一剂，不愈，为可重与也。此法数用，甚有效验。伤寒后虚烦，亦宜服此汤。
　　王叔和曰：夫阳盛阴虚《外台》作表和裹病，汗之则死，下之则愈。阳虚阴盛《外台》 作裹和表病，下之则死，汗之则愈。夫如是则神丹安可以误发，甘遂何可以妄攻。虚盛之治《外台》 作表裹之治#3，相背千里，吉凶之机，应若影响。然则桂枝下咽，阳盛则毙《外台》 作表和则毙；承气入胃，阴盛以亡《外台》 作裹平以亡。若此阴阳虚实之交错，其候至微；发汗吐下之相反，其祸至速。而医术浅狭，不知不识，病者殒没，自谓其分，至令冤魂塞於冥路，夭死盈於旷野。仁爱鉴此，宁不伤楚。
　　夫伤寒病者，起自风寒入於腠理，与精气分争，荣卫否隔，周行不通。病一日至二日，气在孔窍、皮肤之间，故病者头痛恶寒，腰背强重，此邪气在表，发汗则愈。三日以上，气浮在上部，填塞胸心，故头痛，胸中满，当吐之则愈。五日以上，气沉结在脏，故腹胀身重，骨节烦疼，当下之则愈。明当消息病之状候，不可乱投汤药，虚其胃气也。经言脉微不可吐，虚细不可下，又夏月亦不可下也。此医之大禁也。脉有沉浮，转能变化，或人得病数日，方以告医，虽云初觉，视病已积日在身，其疹疹结成，非复发汗解肌所除，当诊丰其脉，随时形势，救解求免也。不可苟以次第为固，失其机要，乃致祸矣。此伤寒次第，病三日以内发汗者，谓当风解衣，夜卧失覆，寒温所中，并时有疾疫邪风之气相染易，为邪恶所中也。至於人自饮食生冷过多，腹脏不消，转动稍难，头痛身温，其脉实大者，便可吐下之，不可发汗也。
　　陈廪丘云：或问得病连服汤药发汗，汗不出如之何？答曰：医经云，连发汗汗不出者，死病也。吾思之，可蒸之如蒸中风法。热温之气於外迎之，不得不汗出也。后以问张苗，苗云：曾有人作事，疲极汗出，卧单蕈中冷得病，但苦寒倦，诸医与圆散汤，四日之内，凡八过发汗，汗不出。苗令烧地布桃叶蒸之，即得大汗，於被中就粉傅身，使极燥乃起，便愈。后数以此发汗，汗皆出也。人性自有难汗者，非惟病使其然也，蒸之则无不汗出也。诸病发热恶寒、脉浮洪者，便宜发汗，温粉粉之，勿令遇风。当发汗而其人适失血及大下利，则不可大汗也，数少与桂枝汤，使体润漐漐，汗出连日，当自解也。
　　论曰：凡人有少苦，似不如平常，即须早道。若隐忍不治，冀望自瘥，须臾之间，以成痛疾，小儿、女子益以滋甚。若时气不和，当自戒谨。若小有不和，即须治疗，寻其邪由，及在腠理，以时早治，鲜不愈者。患人忍之数日#4乃说，邪气入脏则难可制止，虽和缓亦无能为也。痈疽疔肿，喉痹客性，尤其为急，此自养生之要也。
　　凡作汤药，不可避晨夜时日吉凶，觉痛须臾，即宜便治，不等早晚，则易愈矣。服药当如方法，若纵意违师，不须治之也。
　　凡伤寒，多从风寒得之。始表中风寒，入裹则不消矣，未有温覆而当不消也。凡得时气病，五六日而渴欲饮水，饮不能多，不当与也。所以尔者，腹中热尚少，不能消之，便更为人作病矣。若至七八日，大渴欲饮水者，犹当依证而与之，与之勿令极意也。言能饮一斗者，与五升。若饮而腹满、小便涩，若喘若哕，不可与之。忽然大汗出者，欲自愈也。人得病能饮水，欲愈也。
　　凡温病，可针刺五十九穴。又，身之穴六百五十有五，其三十六穴灸之有害，七十九穴刺之为灾。
　　论曰：夫寻方学之要，以救速为贵，是以养生之家，须预#5合成熟药，以补#6仓卒之急，今具之于左。
　　辟温第二方　湿坚病证
</div>
    <div class="pagination">
<a href="孙真人备急千金要方_page58.html">上一页</a><span>...</span><a href="孙真人备急千金要方_page54.html">54</a><a href="孙真人备急千金要方_page55.html">55</a><a href="孙真人备急千金要方_page56.html">56</a><a href="孙真人备急千金要方_page57.html">57</a><a href="孙真人备急千金要方_page58.html">58</a><span class="current-page">59</span><a href="孙真人备急千金要方_page60.html">60</a><a href="孙真人备急千金要方_page61.html">61</a><a href="孙真人备急千金要方_page62.html">62</a><a href="孙真人备急千金要方_page63.html">63</a><a href="孙真人备急千金要方_page64.html">64</a><span>...</span><a href="孙真人备急千金要方_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
