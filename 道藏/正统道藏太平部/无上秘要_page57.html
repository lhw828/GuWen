<!DOCTYPE html>
<html>
<head>
    <meta charset="UTF-8">
    <title>无上秘要 - 第 57 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>无上秘要 - 第 57 页/共 73 页</h1>
    <div class="content">　　中元五灵五老神真、金仙玉童、太华玉女、左右龙虎、侍香仙官，关启九天元始天王、虚皇玉帝、上圣天尊，臣今烧香，旋行礼经，愿得中元无极自然正真之炁降入臣身中，受臣口中秘言，所启速闻径御高上玉帝几前。
　　东向长跪，叩齿二十四通。
　　谨出臣身中五体真官、玉门紫户三十九关上真灵官、左右飞仙、玉虚侍郎、五帝五色元皇太真、飞龙功曹、神仙使者三十六人出。侍郎执飞仙羽节九天耀天之麾，五帝五色元皇太真执五帝命魔灵旛，飞龙功曹冠带羽服金真凤章，神仙使者交落七元擎持玉案，对立臣前，御臣口中秘言，乘金根紫盖丹辕琼舆飞云之轮，从金仙玉童、太华玉女各十二人、左右龙虎腾天羽骑二十四万众，飞行紫虚，上登九天之上金阙玉殿琼房丹室之内。上启上上无极无穷至上洞真九玄元父、太虚玄母、元始天王、高上玉虚万道丈人、九天真王、三十六天王、万始先生、三天玉童、九天丞相、太真天王、高上三十九帝、二十四玉皇、玄古先生、万始丈人、高上玉晨、太上大道君、后圣金阙帝君、扶桑旸谷神王、四司五帝南极上元禁君、西台龟母、上清太真玉保上相大司马司命高晨师、东海玉门青华小童君、太清玄元上三天无极大道太上老君、太上丈人、天帝君、九老仙都君、九炁丈人、百千万重道炁千二百官君、太清玉陛下太极四真无鞅数众上皇真人、无极天尊、炁流自然玄都元皇大洞三景弟子小兆真人，某岳先生，臣某本生胎秽，遭遇灵运一因绿福庆，轮转法门，得生人道，忝蒙高虚余光曲映，启悟愚蒙，得以皇质仰披圣文，法师某甲等授臣宝经三十一卷，身染秽累，未能腾景，浮轮九玄，沈沦下世，修行亏替，举止罗愆，为四司所执，结报科门，敢缘圣典，盟受斋文太真中元，拔赎宿愆，今入室登斋诵经，行道思真，烧香明灯，朝礼玉天，悔罪谢过，上求神仙，愿上烦高上三宝领仙侍郎、五方五帝监灵大夫、监斋大神、典斋使者、直斋上真、飞仙天仙、地仙、五岳神仙、兵马骑乘各九亿万众，一合降下，营卫臣身，灭魔消试，辟却妖凶，招致九天自然正炁、金一液丹精芝英，神仙交会斋堂，洞映臣身，玉童玉女侍卫香烟，令臣行道得道，求仙得仙，飞行太空，腾景九天，举向愿合，与三宝齐真，灾消中元罪，灭太阴千愆万咎，并蒙哀原，拔度七祖，死魂生天，一切诸天咸蒙免离十苦八难，被受中元无极无量济度之恩。修行事竟，启还本宫，惟速御闻，须报奉行。出吏兵。
　　第一向香炉三上香，称玄都大洞二景弟子小兆真人某岳先生臣某甲谨建斋立直，烧香然灯，诵经行道，解拔宿愆，谢罪三元，上求神仙，愿以是功德为臣七世父母解脱忧苦，上魂生天除臣千基万考宿对重愆，今归身归神归命无极元始高上玉帝、太真天尊，愿以是功德归流臣身上及七祖千罪万
　　愆，普蒙哀原，乞免离十苦，上登仙官。今故烧香，自归依高上无秘天尊，得道飞仙，腾景九天，逍遥金阙，与三宝合真。
　　第二上香，愿曰：臣今建斋立直，烧香然灯，诵经行道，解拔宿愆，谢罪三元，上求神仙，愿以是功德为臣七世父母解脱幽苦，上魂生天，除臣千罪万考宿对重愆，今归身归神归命无极无始高上玉帝、太真天尊，愿以是功德归流臣身七祖父母千罪万愆，普蒙哀原，一切大恩惠及诸天，臣受道法师、父母尊亲、山林隐学诸道士贤者，普得升度，免离罪门。今故烧香，自归依高上无极天尊，得道飞仙，腾景九天，逍遥金阙，与三宝齐真。
　　第三上香，愿曰：臣今建斋立直，烧香然灯，诵经行道，解拔宿愆，谢罪三元，上求神仙，及臣家门宗室、九族姻亲、帝王国主、君臣吏民、四陲边域、诸天民人，蝖飞蠕动蚑行喘息一切众生，归身归神归命无极元始高上玉帝、太真天尊，愿以是功德归流臣身家门千罪万愆，普蒙哀原，一切大恩惠及诸天宗室、九族姻亲、帝王国主、君臣吏民、四陲边域、天下民人、蝖飞蠕动一切众生、已生未生，普得升度，各保自然。今故烧香，自归依高上无极天尊，得道飞仙，腾景九天，逍遥金阙，与三宝齐真．
　　东向三拜，长跪愿曰：
　　臣今斋直，烧香然灯，思真转经，解拔宿愆，谢罪三元，归命东方无极元始高上玉帝、太真天尊，乞垂曲映，原臣所陈，赐臣学道得道，求仙得仙，飞行太空，腾景九天，七世父母免离三涂，上升南宫，被受天尊济度之恩，便三叩头、三搏颊止。
　　次东南向如上法。
　　次正南如上法。
　　次西南如上法。
　　次正西如上法。
　　次西北如上法。
　　次正北如上法。
　　次东北如上法。
　　次西北上方如上法。
　　次东南下方如上法。
　　右十方皆如东方之愿，悉三拜叩头、三搏颊，以谢十方之罪。太真科长斋疲极，亦得心拜，但叩头搏颊不得阙。
　　次向西方再拜，长跪愿曰：
　　臣今斋直，烧香然灯，思真转经，解拔宿罪千咎万愆。愿从西方无上玄元空洞太始九玄元素玉真丈人、高圣上仙、龟台玉妃、玉虚太灵无极天尊，垂恩曲映，特见哀原，赐臣行道得道，求仙得仙，飞行太空，腾景九天，拔度七祖，上升南宫，长居无为，衣食自然，被受上圣济度之恩。
　　次北向再拜，长跪愿曰：
　　臣今斋直，烧香然灯，思真转经，解拔宿罪千咎万愆。愿从北方无上太空玄洞紫虚元始丈人、三天玉童、高上玉晨、太上大道君、太真丈人、太真神王、北侯中真、高玄万仙、上圣天尊，垂恩曲映，特见哀原，赐臣行道得道，求仙得仙，飞行太空，腾景九天，拔度七祖，上升南宫，长居无为，衣食自然，被受上圣济度之恩。
　　次东向再拜，长跪愿曰：
　　臣今斋直，烧香然灯，思真转经，解拔宿罪千咎万愆。愿从东方高上九玄玉虚太帝、太清玄元上三天无极大道太上老君、诸君丈人、旸谷神王、扶桑大帝君、天帝君、太微帝君、中黄老君、九老仙都君、九炁丈人、太清玉陛
　　下上清太真玉保王上相、东海玉门青华小童君、高仙万圣至极天尊，垂恩曲映，特见哀原，赐臣行道得道，求仙得仙，飞行太空，腾景九天，拔度七祖，上升南宫，长居炁为，衣食自然，被受上圣济度之恩。
　　次南向再拜，长跪愿曰：
　　臣今斋直，烧香然灯，思真转经，解拔宿罪千咎万愆。愿从南方无上太空九玄元始洞灵虚皇玉帝、南极上元禁君、南昌司命长生君、洞阳高圣上仙天尊，垂恩曲映，特见哀原，赐臣行道得道，求仙得仙，飞行太空，腾景九天，拔度七祖，上升南宫，长居无为，衣食自然，被受上圣济度之恩。
　　次向中央太岁上再拜，长跪愿曰：
　　臣今斋直，烧香然灯，思真转经，解拔宿罪千咎万愆。愿从中央无上无巅无极无穷太虚空洞玄古先生万道父母紫虚青要帝君、后圣九玄金阙帝君、太华玉灵中玄四真高圣、中皇上仙、天尊，垂恩曲映，特见哀原，赐臣行道得道，求仙得仙，飞行太空，腾景九天，拔度七祖，上升南宫，长居无为，衣食自然，被受上圣济度之恩。
　　礼五帝竟，当还向东方，诵五帝忧乐之曲，旋行令三周，周於南方，向北止。但诵经而已，不须又拜也。
　　旋行竟，当还北向，诵四极五苦颂三篇。毕，又三拜、九叩头、九搏颊，以谢四极之罪。谢四极竟，当还东向，叩齿三通，三捻香。祝曰：
　　五岳五帝、神仙使者，二炁正真，左右龙虎、天仙、地仙、飞仙，五岳香官，当令招致十方正炁、自然金液丹精芝英，九玄玉真交会斋堂，洞观臣身中，使臣学道得道，求仙得仙，飞行太空，腾景九天，玉童玉女，侍卫香烟，奏达所启，上御高上无极太上大道玉皇几前。
　　叩齿九通，咽炁九过，都止，出户勿反顾。
　　《中元篇》曰：修中元斋法，当书五帝命魔灵旛，置於五方。所以尔者，上学皆为大魔王干试，令思念不专，真不得降，故以命魔制之耳。事竟盛之锦囊。
　　朝礼三时，食息悉如上元之法。
　　斋竟咸迁斋官，亦依上元之格，但增首谢宿愆解过之意尔。
　　《三元篇》曰：修上元之法，然灯上极九十灯，中可六十灯，下可三十灯，罗列斋堂左右门阁太岁月建日辰本命行年之上。修中元之法，然灯上极六十灯，中可三十六灯，下可十二灯。修下元之法，然灯上极三十六灯，中可二十四灯，下可九灯，可得悉依上元然灯数亦佳。无者亦得依下元之法也。
　　《三元篇》曰：然灯太岁年命上二处，令昼夜恒明，余灯白日不须明也。
　　若天雨者，但於斋堂然太岁本命二处灯便足，余者可阙也。
　　《三元篇》目结斋士同斋行香毕，当各依其本命灯再拜，及太岁上启，乞求愿随其所言也。
　　无上秘要卷之五十六竟
　　无上秘要卷之五十七
　　太真上元斋品
　　高上洞真三元斋，上元主天，下元主地，中元主人。三元合真，上应九玄。上元九日，以转经行道，思真念神，合丹镇生，上求神仙。中元六日，乞解己身犯科违戒宿结之愆。下元三日，以拔度七祖，解释九阴，死魂生天。此高上妙法，求仙之本根，修之成真，轻泄漏慢获罪三官。
　　欲修行《大洞真经三十九章》、《雌一玉检五老宝经》，玄母八门，修行十二上愿，诵咏高上玉文飞玄之章，思真行道，上求神仙，及合神丹，飞腾虚空。
　　凡修上元斋法，九日清斋，未至一日五香沐浴，宿斋齐心，上至九人，下极三人，宿入室北向叩齿三十六通，捻香三遍，长跪上启：上元太真皇老高上仙都五帝灵官，臣等当以今月某日明灯烧香，旋行诵经，或合神丹随意所言。上请监真使者、直斋仙官、玉童玉女各三十六人，监臣等行真，上闻九天高上虚皇玉帝几前。
　　明日登斋，奉行上真，宿昔启奏，惟蒙纳听。毕，明日清旦，斋心入室，先向斋堂户外斋主叩齿三通，思室内生自然紫炁之云，布满一室。玉童玉女罗列左右，微言：某正尔入室，烧香行道，愿直斋仙官监卫、上真通致玄虚，动静以闻，便入室左回，东向向香炉祝曰：
　　上元元灵五老神真、金仙玉童、素灵玉女、左右侍香、飞仙灵官，关九天元始天王、虚皇玉帝，臣等即时烧香诵经，愿得无极正炁来降入臣等身中，受臣口中秘言，所启速闻径御玉虚高上几前。
　　次左回，北向长跪，叩齿三十六通，祝曰：
　　谨出臣等身中四肢五体、三、十九户上真灵官、左右飞仙、玉虚侍郎、五帝五色元皇太真、飞龙功曹、神仙使者各三十六人出。玉虚侍郎飞仙羽节九色耀天之麾，五帝五色元皇太真手执五帝命魔灵旛，飞龙功曹冠带羽服金真凤章，神仙使者交落七元擎持玉案对立臣前，衔臣等口中秘言，乘金根紫盖丹辕琼舆飞云之轮，从金仙玉童、太华玉女各十二人，左右龙虎腾天羽骑二十四万众，飞行紫虚，上登九天峻嶒琼房金晖玉殿紫兰之内，上登无极无穷至上洞真、九玄元父、太虚玄母、元始天王、高上玉虚三十九章、二十四真、高圣玉晨、太上大道君、四司五帝、无极天尊、炁系自然玄都元皇大洞三景弟子小兆真人臣某甲等因缘福庆，转轮法门，得生人道，忝次高玄，九天龙书，上清宝文，贪道乐真，志愿神仙，今当入室，登斋诵经，思真行道，烧香明灯，或合神丹随意所言。谨相率齐心朝礼玉天上清高上，三宝领仙侍郎、五方五帝监灵大夫、典斋使者、飞仙、地仙、五岳灵仙、兵马骑乘各九亿万众，一合来降，营臣等身灭魔消试，辟凶禳患，招致自然正炁、金液丹精芝英，神仙交会斋堂，洞映臣等身，玉童玉女侍卫香烟，令臣行道得道，求仙得仙，飞行太空，腾景九天，与心愿合，三宝齐真。修行事竟，启还本宫，惟蒙监纳，须报奉行毕。
　　次回还东向，向香炉三捻香，称玄都大洞三景弟子小兆真人某岳先生臣某甲今建斋立直，明灯诵经，思神念真，行道求仙，飞腾九天。或合神丹随意所言。持是功德为臣等解愆释罪，灭断死根，降致九天自然正真列名，帝简书字，上清飞行，玄虚得为真人，归神无上九玄元始玉皇三十九帝、二十四真、高上玉晨、太上太道君、万仙众圣、无极天尊，愿以是功德归流炼度臣身，变化空洞，飞行玉清金阙之宫。今故烧香，自归高上至极天尊，得道之后升入无形，与三宝齐轮。
　　第二上香。愿臣某甲等今谨斋直，明灯诵经，思神念真，行道求仙，飞腾九天。或合神丹随意所言。持是功德，愿为十方，无极无穷、四陲边域诸名山隐学，已得道法师、父母尊亲及同学门人道士贤者，各得其道，飞行上清。归命太真上元九玄众圣万仙、玉皇天尊，愿以是功德一切济度之恩，咸令早得升度，飞行上清。今故烧香，自归虚无太真上元高圣太上至真天尊，得道之后升入无形，与三宝齐轮。
　　第三烧香。愿曰；臣某甲等今谨斋直，明灯诵经，思神念真，行道求仙，飞腾九天，或合神丹，随意所言。持是功德为臣等家门九族姻亲普天雨地帝王国主、君臣吏民及蝖飞蠕动蚑行喙息一切众生，已生未生，归身归神归命九天高上众真玉虚天尊，愿以是功德一切济度之恩，咸得免离十苦八难、五灾六害、九厄七伤，各保福禄，长居自然，今故烧香，自归高上无极天真，得道之后升入无形，与三宝齐轮。
　　左回向西北再拜，朝礼上方，长跪愿曰：
　　臣今烧香斋直，明灯诵经，思神念真，行道求仙，飞腾九天，愿太真上无元始天王、九玄元父、高上玉皇、万圣帝君、至极洞元太虚天尊，特垂高晨玉真之炁，曲映臣身，令臣等行道得道，求仙得仙，合丹成丹，炼金成金，飞行玄虚，腾景太空，侍卫圣君，上登玉清金阙之宫。次向东南再拜，朝礼下方，长跪愿曰：
　　臣今烧香斋直，明灯诵经，思神念真，行道求仙，飞腾九天，愿太真上元元始天王、九玄玄母、万始先生、上皇紫虚万圣帝君、至极洞元太虚天尊，特垂明晨之炁，曲映臣身，令臣等行道得道，愿仙得仙，合丹成丹，炼金成金，飞行玄虚，腾景太空，侍卫圣君，上登玉清金阙之宫。
　　次北向再拜，长跪愿曰：
　　臣今烧香斋直，明灯诵经，思神念真，行道求仙，飞腾九天，愿无上太空玄洞紫虚元始丈人、三天玉童、高上玉晨、太上大道君、太真丈人、太真玉皇、北侯中真、高玄万仙上圣天尊，特垂明晨之炁，曲映臣身，令臣行道得道，愿仙得仙，合丹成丹，炼金成金，飞行玄虚，腾景太空，侍卫圣君，上登玉清金阙之宫。
　　次西向再拜，长跪愿曰：
　　臣今烧香斋直，明灯诵经，思神念真，行道求仙，飞腾九天，愿无上玄元空洞太始九玄元素玉真丈人、高圣上仙龟台玉妃、玉虚太虚天尊，特垂明晨之炁，曲映臣身，令臣等行道得道，愿仙得仙，合丹成丹，炼金成金，飞行玄虚，腾景太空，侍卫圣君，上登玉清金阙之宫。
　　次东向再拜，长跪愿曰：
　　臣今烧香斋直，明灯诵经，思神念真，行道求仙，飞腾九天，愿高上九玄玉虚帝皇、太清玄元上三天无极大道太上老君、诸君丈人、旸谷神王、扶桑大帝君、太微帝君、中央黄老君、九老仙都君、九炁丈人、太清玉陛下上清太真玉宝皇上上相、东海玉门青华小童君、高仙万圣至极天尊，特垂明晨之炁，曲映臣身，令臣等行道得道，愿仙得仙，合丹成丹，炼金成金，飞行玄虚，腾景太空，侍卫圣君，上登玉清金阙之宫。
　　次南向再拜，长跪愿曰：
　　臣今烧香斋直，明灯诵经，思神念真，行道求仙，飞腾九天，愿太空九玄元始洞灵虚皇玉帝、南极上元禁君、南昌司命长生君、洞阳高圣上仙天尊，特垂明晨之炁，曲映臣身，令臣等行道得道，愿仙得仙，合丹成丹，炼金成金、飞行玄虚，腾景太空，上登玉清金阙之宫。
　　次向中央太岁上再拜，长跪愿曰：
　　臣今烧香斋直，明灯诵经，思神念真，行道求仙，飞腾九天，愿无上元巅无极无穷太空洞玄玄古先生、万道父母、紫虚青要帝君、后圣九玄金阙帝君、太华玉灵中玄四真高圣、中皇上仙天尊，垂恩曲映，特见哀原，令臣等行道得道，愿仙得仙，合丹成丹，炼金成金，飞行玄虚，腾景太空，上登玉清金阙之宫。
　　毕，还立西方，向东叩齿九通，三捻香，愿曰：
　　臣等烧香斋直诵经，行道求仙，今上庆交会，万愿开陈，太华启灵，金仙扬烟，四司监映，五帝卫轩，众圣回降，旋行三轮，飞步空虚，朝礼玉天，愿道得道，愿真得真，愿圣得圣，愿神得神，愿飞得飞，愿仙得仙，六．愿八会，咸度臣身，得乘飞景，上升九玄。毕，咽炁九遍止。
　　青童君曰：时当於西面起，旋香行，诵西华素灵之曲，绕香炉三周，於南方北向便九拜，都止。
　　青童君曰：凡朝礼之仪，亦得心拜而已，上元之品，清旦严装，一时烧香毕，听坐进饮粥。心中又一时，烧香毕，进食，自后诵经，听进饮食卧息，养神通炁，至子时。又一时烧香，此三时悉上元生炁之时。故行道求仙之会，世所以一时三愿，愿问九归於九玄之礼也。
　　九日烧香都毕，清旦入室，朝礼如法。还向东长跪，叩齿九通，称玄都大洞三景弟子小兆真人某岳先生臣某甲等稽首再拜，上启上元太真空洞九玄太虚高上玉皇、三十九帝、二十四真、高圣玉晨、太上大道君、四司五帝、万道元始上圣至极天尊，臣等好道乐仙，志腾九玄，上诣上真，以今月某日於某郡县乡里中关启斋直，烧香诵经，思神念真，行道求仙。或合神丹，随意所言。修行事竟，所启上清高上三宝领仙侍郎、五方五帝监灵大夫、典斋使者、飞仙、天仙、地仙、五岳四渎四方卧察真官，灵仙谒还，真宫进品上仙，加爵禄秩随品署真，当如太真之仪。令臣等行道得道，求仙得仙，合丹成丹，炼金成金，分身变化，七十四方下降之绿軿，飞行上清，腾景九天，日月同晖，三宝齐轮。惟蒙至上卧映丹情，臣学法未备，俯仰之格多不合仪，进止犯科，或为四司所纠，五帝所执，千愆万罪，惟蒙赦贷，哀原未悟。臣等五体真仙随功上诣玄都，受秩还臣身中，同升飞行太空。谨以启闻，伏须告报，臣某诚惶诚恐，稽首再拜。
　　建斋之日，当轮金真玉光九天之信，置於五方，以招神致灵。
　　无上秘要卷之五十七竟
　　巷五十八至六十四原缺
　　无上秘要卷之六十五
　　专诚品
　　真君曰：秀玄栖标者，虽山河崩溃而不亏志，道存真者，虽寒热饥渴犹不废，此一往之至也。或因风以投间，或挟魅以结痾，持一切拨之而勿取，昔之道非今道也。灵悟苟殊百隙，其如予何？人闻之，亦足以检扑。
　　真君曰：昔庄伯微少时好生道，常以入时正西北向，别目握固，想见昆仑积二十一年，后服食入山中学道，犹存此法，当复十许年后闭目乃奄，见昆仑存之不止，遂见仙人。仙人授以金液之方，遂得道，犹是精感道使之然也。
　　定录君曰：昔有一人好道，而不知求道之方，唯朝夕拜跪，向一枯树辄云：乞长生，如此二十八年不倦，枯木一旦忽然生华，华又有汁，甜如蜜，有人教令食之，遂取此华及汁并食。食讫即仙，如是用心精感之至，枯木枯能生此紫华甘津，况三秀之灵阿，五芝所播植而不数，恭山岫洗，拔滓秽者良可悲也。
　　昔有傅先生者，其少好道，入霍山石室中积七年，而太极老君诣之，与之木钻，使穿一石盘，厚五尺许，云：穿此盘便当得道。其人昼夜穿之，积四十七年，钻尽石穿，遂得授神丹，方升太清，为南岳真人。此有志之士也。子其识之。
　　昔有刘少翁，曾数入华山中拜礼向山，如此二十年。遂忽一旦得见西岳丈人，授其仙道。
　　昔有一人，数旦旦诣河边拜河水，如此十年。河侯河伯遂与相见，与其白璧十双，教授水行不溺法。此人见在中岳得道。
　　左慈初来亦勤心数拜礼灵山，五年许得深进洞玄。
　　右出《真诰》
　　是时南圃丹霍之阿比室有精进贤者王福度有女名曰阿丘曾，厥年十六时，在浴室中浴香汤自洗，见含光明曲照，疑有不常，出宇登树南向，望见道真神精炜烁，容景焕日。女意欢喜，叉手作礼，遥称名丘曾，今遭幸会，身睹天尊，归身十方天中之天，愿赐禁戒，遵承法文，拔诸恶根，早得转轮，改为男形，万劫之后，冀得飞仙，五帝魔王见女发心大愿，恐过魔界，因化作五帝老人往告女曰：我受十方尊神使命，来语汝灵宝法典。吾道方行法，使仁爱慈孝为本，如闻汝父当出汝身，已受人言，不可得违，宜先从之，违父之教，仙无由成。女答魔言：我前生不幸，宿无因缘，功德未充，致作女身，晨夕悔念，誓守一心，用意坚固，出於自然，生由父母，命归十天，诚违父教，不如君言。魔见女执心秉正，不可得干，於是便退。丘曾自云：道既高邈，无缘得畅，仍聚柴登墙焚烧我身，冀我形骸天中之天，愿得时畅，如之散尘，便投身火中，纷尔无着，身如掷空。俄顷之间，已见女身化成男子，径至道前。
　　右出《洞玄玉诀经》
　　柔弱品
　　老子曰：天下柔弱，莫过於炁，炁之柔弱，莫过於道。道之所以柔弱者，包曩天地，贯穿万物。夫柔之生刚，弱之生强，而天下莫能知其根本所从生者乎！是故有以无为母，无以虚为母，虚以道为母。自然者道之根本。
　　右出《西升经》
　　夫水之为物，柔弱通也。平静清和，心无所操，德同天地，泽及万物，大无不包，小无不入，金石不能障，敝山陵不能壅塞。其避实归虚，背高趣下，浩浩荡荡，流而不尽，折冲漂石，疾於风矣。广大无疆，修远大道，始於无形，终於江海，升而为云，降而为雨，上下周流，无不施与，消而复息，生而复死。是故圣人去耳去目，归志於水，体柔守雌，去高就下，去好就丑，受辱如地，含垢如海，恬澹无心，荡若无已，变动无常，故能与天地终始。
　　右出《妙真经》
　　知其雄，守其雌，为天下溪；为天下溪，常德不离，复归於婴儿。知其白，守其黑，为天下式；为天下式，常德不武，复归於忒极。知其荣，守其辱，为天下谷；为天下谷，常德乃足，复归於扑。扑散则为器，圣人用之则为官长，故大制不割。
　　右出《老子道经》
　　天下之至柔，驰骋天下之至坚，无有入於无间，吾是以知无为之有益。不言之教，无为之益，天下希及之。
　　反者道之动，弱者道之用。天地之物生於有，有生於无。
　　天下柔弱，莫过於水，而攻坚强者莫之能胜，其无以易之。故柔胜刚，弱胜强，天下莫不知，莫能行，是以圣人言受国之垢，是谓社稷主，受国不祥，是谓天下王。正言若反。
　　民之生也柔弱，其死也坚强。万物草木生也柔脆，其死也枯槁。故坚强者死之徒，柔弱者生之徒，是以兵强则不胜，木强则共。强大处下，柔弱处上。
　　右出《老子德经》
　　虚靖品
</div>
    <div class="pagination">
<a href="无上秘要_page56.html">上一页</a><span>...</span><a href="无上秘要_page52.html">52</a><a href="无上秘要_page53.html">53</a><a href="无上秘要_page54.html">54</a><a href="无上秘要_page55.html">55</a><a href="无上秘要_page56.html">56</a><span class="current-page">57</span><a href="无上秘要_page58.html">58</a><a href="无上秘要_page59.html">59</a><a href="无上秘要_page60.html">60</a><a href="无上秘要_page61.html">61</a><a href="无上秘要_page62.html">62</a><span>...</span><a href="无上秘要_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
