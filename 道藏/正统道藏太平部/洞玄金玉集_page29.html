<!DOCTYPE html>
<html>
<head>
    <meta charset="UTF-8">
    <title>洞玄金玉集 - 第 29 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洞玄金玉集 - 第 29 页/共 32 页</h1>
    <div class="content">　　命中养性，水裹生金真本柄。虎绕龙蟠，走玉飞金结作团。
　　刀圭恣饮，产个胎仙端更正。别是生涯，出入腾空步翠霞。
　　赠范明叔□扇
　　□丝为扇，堪与闲人常作善。惊说蚊蝇，款款轻摇免杀生。
　　添成幽雅，相助逍遥尘不惹。拂尽攀缘，意净心清性月圆。
　　于疃于吉先索
　　于公听劝，世事无涯难历徧。好认玄微，稍稍知空达妙机。
　　家缘撇掉，云水遨游修大道。异日功成，跨鹤携云赴玉京。
　　〔劝刘稳〕
　　牟平县刘稳欲自焚身，遂作此词，急救其性命。
　　刘公听劝，学佛修仙凭识见。割弃心尘，不在焚烧舍身。
　　些儿修炼，锻炼神丹须九转。功行圆周，相继海蟾的祖刘。
　　姜公惠故纸
　　□然传旨，□下清吟专谢纸。□帛迁延，□笔书笺镢见前。
　　□开微寡，□擘悭心当舍下。□惠群仙，□却酬君诗百篇。拆丿字起。
　　桃源忆故人
　　重阳师父相引登蓬莱阁
　　风仙同我蓬莱宴，〔赏〕玩蓬莱清浅。海市蓬莱出现，虎啸蓬莱苑。
　　龙吟蟠绕蓬莱殿，鹤驭蓬莱凤辇。丹显蓬莱九转，堪应蓬莱选。
　　又
　　昆箭山近蓬莱廓，连接蓬莱云脚。异景蓬莱辉霍，霞变蓬莱鹤。
　　金风吹转蓬莱阁，自有蓬莱丹药。仙子蓬莱真乐，不负蓬莱约。
　　又
　　马风得遇修仙举，不羡人间富贵。筑个环墙居住，且避风霜雨。
　　灵光昼夜常修补，异日功成归去。得住蓬莱洞府，侍奉吾师父。
　　寄谭刘郝三师友#2
　　谭风刘郝云霞友，自在逍遥闲走。兴尽好归陕右，共话无中有。
　　常清常净常无漏，便觉虎龙交媾。个内不神神秀，得饮长生酒。
　　得遇
　　马风曩日肥家子，缘甚黜妻屏子。便做飘蓬贫子，因遇重阳子。
　　从斯道号丹阳子，尘事并无些子。悟彻男儿产子，决定成仙子。
　　自悟
　　父兄未老先亡过，已后不须发课。决定轮排到我，生死如何躲。
　　悟来便做飍飍么，一任人猜心破。认正个中些个，有分携云朵。
　　思辽阳高巨才
　　桃源忆故人归去，别后常怀无绪。未审官游何处，忘了当初遇。
　　我今物外修行做，但愿他家开悟。猛弃荣华贵富，共结云霞侣。
　　赠孔庵主昆仲
　　孔公四个亲兄弟，小者二人倾逝。已后不须卜筮，想着先垂泪。
　　死生生死如何避，早把家缘猛弃。物外行功积累，得得成仙位。
　　劝长安三坛李法师
　　李公知观听予劝，只恁未为长便。悟取水云清浅，玄妙心通显。
　　木人手段非凡箭，便把三乘救援。射透个中宫殿，得见如来面。
　　桃源遁客问道
　　桃源遁客专来到，问我些儿玄妙。说破坎离颠倒，水火同炉灶。
　　虎龙蟠绕成丹宝，五色祥云开导。引出胎仙不耄，和住蓬莱岛。
　　五台月长老来点茶
　　五台月老通三要，便把三彭除剿。运用三车皎皎，般载三乘妙。
　　龙华三会心明晓，顿觉三光并照。个内三坛设醮，自己三清了。
　　赠蔡先生翁母攒三字
　　□□夫妇听裁断，□□好生舍。□□男儿休管，□□俄然断。
　　□□恩爱无萦绊，□□渐令火锻。□□明明光灿，□□山侗唤。
　　又
　　鸳鸯未老头先白，有甚因缘难测。说破自然会得，盖为贪迷色。
　　人还省悟溪山蓦，物外专修道德。清净神仙法则，得住蓬莱宅。
　　赠老姚先生
　　修行先把家缘舍，莫顺人情谈话。慎勿攀高忽下，休着纤毫假。
　　心猿意马无令耍，真净真清幽雅。神气和调惺洒，功满丹无价。
　　何先生欲游海岛以竹杖赠之
　　道家攀送呈玄趣，膝上自然琴抚。声透九霄妙处，引下青鸾舞。
　　流霞满酌休辞诉，九节灵枝携去。相助亘初行步，直上蓬莱路。
　　寄赵公绰殿试
　　今朝传出些修炼，外把万缘锻炼。炼过更宜重炼，识破何劳炼。
　　才方向裹闲烹炼，六贼三尸频炼。镜灭心忘丹炼，得得成真炼。
　　又颂
　　人在万缘锁，若是勘得破。又更识得破，修行做得过。
　　寄张知观联珠
　　岐阳镇上丹霞观，〔观〕主张公手段。〔段〕段丹田照管，〔管〕顾常明灿。
　　〔灿〕然内景真堪看，〔看〕透性无素乱。〔乱〕道祝贤遐算，〔算〕得神仙伴。
　　赠古刘二先生
　　前程合有修仙分，竞利争名吃顿。遏意逆情愁闷，逼得回头紧。
　　算来贪甚浮华境，不若完全性命。直认无为清净，管取成仙准。
　　寄主簿王彦文
　　前程合有修仙契，分外难求名利。所措莫能如意，激出修行志。
　　算来生死无人替，肯把自身家累。要占十洲仙位，清净功夫累。
　　赠李四官
　　闲思今古回头底，是非功成名遂。往往事无如意，猛悟寻归计。
　　超然拂神无家累，物外行功积累。博得圣贤欢喜，蓬岛安排你。
　　赠郑先生
　　有心入道当回首，〔何〕况流年六九。性命宜乎早救，莫待身枯朽。
　　无为清净功夫守，自是神丹无漏。天地可同长久，永作云霞友。
　　赠亭川众道友
　　尘中个个贪名利，要赛石崇富贵。争柰前程不讳，莫也难逃避。
　　悟来诈做飍飍地，便是脱家奇计。炼气全神圆备，得赴蓬瀛位。
　　赠董先生藏头联珠
　　〔准〕予属付须当认，〔认〕取本源清净。〔净〕意清心除境，〔境〕灭心忘尽o
　　〔尽〕形八戒持来正，〔正〕洽灵灵心印。〔印〕结光辉禅定，〔定〕是神仙准。
　　赠董先生
　　□泉西裹云朋董，□访扶风钰洞。□话真铅真汞，□火如何弄。
　　□分清净功能总，□蚁穿珠九孔。□午倒颠成洪，□性真堪宠。拆龙字起。
　　赠华事仙大师攒三字
　　□□仙老真禅老，□□万缘拂扫。□□下心最妙，□□俄然了。
　　□□神气精三宝，□□闲烹炉灶。□□丹成惊早，□□真如好。
　　赴黄箓离赠道众
　　寻声救苦酬予愿，海角天涯心遍。暗诱人离火院，物外真修炼。
　　寻思地狱心寒颤，救拔亡灵经念。枷锁自然脱免，总赴蓬莱宴。
　　会弟运甫有书议葬事以词答之
　　在生已是为来错，死后形骸丑恶。合避三光寥廓；埋了休拾掇。
　　子孙办孝如媒妁，迁葬分明嬉谑。并骨共同棺椁，显露贪欢乐。
　　又
</div>
    <div class="pagination">
<a href="洞玄金玉集_page28.html">上一页</a><span>...</span><a href="洞玄金玉集_page24.html">24</a><a href="洞玄金玉集_page25.html">25</a><a href="洞玄金玉集_page26.html">26</a><a href="洞玄金玉集_page27.html">27</a><a href="洞玄金玉集_page28.html">28</a><span class="current-page">29</span><a href="洞玄金玉集_page30.html">30</a><a href="洞玄金玉集_page31.html">31</a><a href="洞玄金玉集_page32.html">32</a><a href="洞玄金玉集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
