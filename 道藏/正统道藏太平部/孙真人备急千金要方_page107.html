<!DOCTYPE html>
<html>
<head>
    <meta charset="UTF-8">
    <title>孙真人备急千金要方 - 第 107 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孙真人备急千金要方 - 第 107 页/共 188 页</h1>
    <div class="content">　　烧车釭令热，暂入水，以湿布裹，熨病上。
　　治三十年气疰方：
　　豉心半升　生椒一合
　　右二味，以水二升，煮取半升，适寒温，用竹筒缩取汁。令病者侧卧，手擘大孔射灌之，少时当出恶物。此法垂死悉治，得痒百千，不可具说。
　　灸法
　　凡五尸者，飞尸，遁尸，风尸，沉尸，尸疰也，今皆取一方兼治之。其状腹痛胀急不得气息，上冲心胸，傍攻两胁，或垒块踊起，或孪引腰背。治之之法，灸乳后三寸，男左女右，可二七壮。不止者，多其壮数，取愈止。
　　又，灸两手大拇指头各七壮。
　　又，灸心下三寸十壮。
　　又，灸乳下一寸，随病左右多其壮数。
　　又，以细绳量患人两乳头内，即裁断，中屈之，又从乳头向外量，使当肋罅於绳头，灸三壮或七壮，男左女右。
　　卒疰忤攻心胸，灸第七椎随年壮。
　　又，灸心下一寸三壮。
　　又，灸手肘文随年壮。
　　一切病食疰，灸手小指头，随年壮，男左女右。
　　五毒疰，不能饮食，百病，灸心下三寸胃管十壮。
　　水疰口中涌水，经云肺来乘肾，食后吐水，灸肺输，又灸三阴交，又灸期门。穴在乳下二肋间。泻肺补肾也。各随年壮。
　　一切疰，无新久，先仰卧，灸两乳边邪下三寸，第三肋间，随年壮，可至三百壮。又治诸气，神良。一名疰市。
　　孙真人备急千金要方卷之五十六竟
　　#1汗：原作『太』，据影宋刻本改。
　　#2一两：影宋刻本作『一挺』 。
　　#3十五枚：影宋刻本作『十二枚』。
　　#4脉：原作『肺』，据影宋刻本改。下『脉』字仿此。
　　#5泻肺扬：影宋刻本作『葶苈大枣泻肺汤』。
　　#6一：影宋刻本作『二』。
　　#7半升：原脱，据影宋刻本补。
　　#8五十枚：影宋刻本作『 二十枚』 。
　　#9知：原作『止』，据影宋刻本改。
　　#10三两：影宋刻本作『二两』。
　　#11诸尸：影宋刻本作『毒气』。
　　#12二：影宋刻本作『三』。
　　#13各三两；影宋刻本作『各二两』。
　　#14三升：影宋刻本作『二升』。
　　#15散：原作『汤』，据影宋刻本改。
　　#16蔺茹：此二字原空缺，据影宋刻本补。
　　#17各三分：影宋刻本『牛黄、胡燕屎』用『二分』。
　　#18各四分：此三字原脱，据影宋刻本补。
　　#19叉：原脱，据影宋刻本补。
　　#20治鬼：此二字原空缺，据影宋刻本补。
　　#21州：原作『痸』，锯影宋刻本改。
　　#22三十枚：影宋刻本作『二十枚』。
　　#23知：原作『止』，据影宋刻本改。
　　#24一枚：影宋刻本作『二枚』。
　　#25三十枚：影宋刻本作『二十枚』。
　　#26知：原作『止』，据影宋刻本改。
　　#27五分：影宋刻本作『三分』。
　　#28各：原脱，据影宋刻本补。
　　孙真人备急千金要方卷之五十七
　　宋朝奉郎守太常少卿充秘阁校理林亿等校正
　　大肠腑方
　　大肠腑脉论第一
　　论曰：大肠腑者，主肺也，鼻柱中央是其候也。肺合气於大肠，大肠者，为行道传泻之腑也．号监仓掾。重二斤十二两，长一丈二尺，广六寸，当脐右回迭积还反十二曲，贮水谷一斗二升，主十二时，定血脉，和利精神。《千金》、《明堂》、《外台》同。《难经》云长二丈一尺，大四寸，径一寸之少半，十六曲，盛谷一斗，水七升半。鼻遂以长，以候大肠。
　　右手关前寸口阳绝者，无大肠脉也。苦少气，心下有水气，立秋节即咳。刺手太阴治阴，在鱼际间。
　　右手关前寸口阳实者，大肠实也。苦肠中切痛，如针刀所刺，无休息时。刺手阳明治阳，在手腕中，泻之。
　　大肠病者，肠中切痛而呜擢濯，冬日重感於寒则泄，当脐而痛，不能久立，与胃同候。取巨虚上廉。
　　肠中雷鸣，气上冲胸膈#1，不能久立，邪在大肠。刺育之原、巨虚上廉、三里。
　　大肠胀者，肠鸣而痛，寒则泄，食不化。
　　大肠有寒鹜溏，有热便肠垢。
　　大肠有宿食，寒栗发热有时，如疟状。
　　肺前受病，移於大肠，肺咳不已，咳则遗失便利。厥气客於大肠，则梦田野。
　　肺应皮，皮厚者，大肠厚；皮薄者，大肠薄；皮缓腹裹大者，大肠缓而长；皮急者，大肠急而短；皮滑者，大肠直；皮肉不相离者，大肠结。
　　扁鹊云：手太阴与阳明为表裹，大肠若病，实则伤热，热则胀满不通，口为生疮。食下入肠，肠实而胃虚，食下胃，胃实而肠虚，所以实而不满，乍实乍虚，乍来乍去。虚则伤寒，寒则肠中雷鸣，泄青白之利而发於气水，根在,大肠。方见治水篇中。大肠绝，不治，何以知之？泄利无度，利绝则死。
　　手阳明之脉，起於大指次指之端外侧，循指上廉，出合谷两骨之间，上入两筋之中，循臂上廉，上入肘外廉，循臑外前廉，上肩，出髃骨之前廉，上出柱骨之会上，下入缺盆，络肺，下膈，属大肠。其支#2者，从缺盆直而上颈，贯颊，入下齿缝中，还出侠口，交人中，左之右，右之左，上侠鼻孔。是动则病齿痛颊#3肿。是主津所生病者，目黄口乾，凯衄，喉痹，肩前臑痛，大指次指痛不用。气盛有余，则当脉所过者热肿，虚则寒栗不复。盛者，则人迎大三倍於寸口，虚者则人迎反小於寸口也。
　　大肠虚实第二脉　方　灸法
　　大肠实热
　　右手寸口气口以前脉阳实者，阳明经也。病苦肠满，善喘咳，面赤身热，喉咽中如核状，名曰大肠实热也。
　　生姜泄肠汤，治大肠实热，腹胀不通，口为生疮者方：
　　生姜　橘皮　青竹茹　黄苓　栀子仁　白朮各三两　桂心一两　茯苓　芒硝各二两　生地黄十两　大枣十四枚
　　右十一味，以水七升，煮取三升，去滓，下芒硝，分二服。
　　治肠中胪胀不消方：
　　灸大肠输四十九壮。
　　大肠有热，肠鸣腹满，侠脐痛，食不化，喘，不能久立，巨虚上廉主之。
　　大肠虚冷
　　右手寸口气口以前脉阳虚者，手阳明经也。病苦胸中喘，肠呜虚渴，唇乾目急，善惊泄白，名曰大肠虚冷也。
　　黄连补汤，治大肠虚冷，痢下青白，肠中雷鸣相逐方：
　　黄连四两　茯苓　芎藭各三两　酸石榴皮五片　伏龙肝鸡子大一枚　地榆五两
　　右六味#4；以水七升，煮取二升半，去滓，下伏龙肝末，分三服。
　　治肠中雷鸣相逐，痢下方：
　　灸承满五十壮。穴在侠巨关相去五寸。巨阙在心下一寸，灸之者，侠巨阙两边各二寸半。
　　治肠中常鸣，时上冲心方：
　　灸脐中。
　　食饮不下，腹中雷鸣，大便不节，小便赤黄，阳纲主之。
　　腹胀肠鸣，气上冲胸，不能久立，腹中痛濯濯，冬日重感於寒则泄，当脐而痛，肠胃间游气切痛，食不化，不嗜食，身肿，侠脐急，天枢主之。
　　肠鸣而痛，温留主之。
　　肛门论第三
　　论曰：肛门者，主大行道，肺、大肠候也。号为通事令史。重十二两，长一尺二寸，广二寸三#5分，应十二时。若脏伤热，则肛门闭塞，大行不通，或肿，缩入生疮。若腑伤寒，则肛门开，大行洞泻，肛门凸出，良久乃入。热则通之，寒则补之，虚实和平，依经调理。方见别卷中。
　　皮虚实第四论 方
　　论曰：夫五脏六腑者，内应骨髓，外合皮毛肤肉。若病从外生，则皮毛肤肉关格强急；若病从内发，则骨髓□疼。然阴阳表裹，外皮内髓，其病源不可不详之也。皮虚者寒，皮实者热。凡皮虚实之应，主於肺、大肠，其病发於皮毛，热则应脏，寒则应腑。
　　蒴藋蒸汤，治皮虚，主大肠病，寒气关格方：
　　蒴藋根叶切，三升　菖蒲叶切，二升　桃叶皮枝锉，三升　细糠一斗　秫米五升#6
　　右五味，以水一石五斗煮，取米熟为度，大盆器贮之，於盆上作小竹床子罩盆，人身坐床中，四面周回将席荐障风，身上以衣被盖覆。若气急，时开孔对中泄气，取通身接汗，可得两食久许，如此三日，蒸还温药足汁用之。若盆裹不过热，盆下安炭火。非但治寒，但是皮肤一切劳冷，悉皆治之。
　　栀子煎，治皮实，主肺病热气方：
　　栀子仁　枳实　大青　杏仁　柴胡　芒硝各二两　生地黄　淡竹叶切，各一升　生玄参五两　石膏八两
　　右十味#7，以水九升，煮取三升，去滓，下芒硝，分为三服。
　　咳嗽第五论 证方 灸法
　　论曰：经云五脏六腑皆令咳。肺居外而近上，合於皮毛，皮毛喜受邪，故肺独易为咳也。邪客於肺，则寒热上气喘，汗出，咳动肩背，喉鸣，甚则唾血。肺咳经久不已，传入大肠，其状咳则遗粪。肾咳者，其状引腰背痛，甚则咳涎；肾咳经久不已，传入膀胱，其状咳则遗尿。肝咳者，其状左胁痛，甚者不得转侧；肝咳经久不已，传入胆，其状咳则清苦汁出。心咳者，其状引心痛，喉中介介如梗，甚者喉痹咽肿；心咳经久不已，传入小肠，其状咳则失#8气。脾咳者，其状右胁痛，阴阴引肩背，甚者不得动，动则咳剧；经久不已，传入胃，其状咳而呕，呕甚则长虫出。久咳不已，三焦受之，三焦咳之状，咳而腹满，不能饮食，此皆聚#9於胃，关於肺，使人多涕唾而面浮肿，气逆也。右顺时有风寒冷，人触冒解脱，伤皮毛间，入腑脏，为咳上气，如此也。有非时忽然暴寒，伤皮肤中与肺合，则咳嗽上气，或胸胁叉痛，咳唾有血者，是其热得非时之寒，暴薄之不得渐散，伏结深，喜肺痈也。因咳服温药，咳尤剧及壮热，吐脓血，汗出，恶寒是也。天有非时寒者，急看四时方也。
　　问曰：咳病有十，何谓也？师曰：有风咳，有寒咳，有支#10咳，有肝咳，有心咳，有脾咳，有肺咳，有肾咳，有胆咳，有厥阴咳。问曰：十咳之证，以何为异？师曰：欲语因咳，言不得竟，谓之风咳。饮冷食寒，因之而咳，谓之寒咳。心下坚满，咳则支痛，其脉反迟，谓之支咳。咳则引胁下痛，谓之肝咳。咳而唾血，引手少阴，谓之心咳。咳而涎出，续续不止，引小腹，谓之脾咳。咳引颈项，而唾涎沫，谓之肺咳。咳则耳无所闻，引腰并脐中，谓之肾咳。咳而引头痛，口苦，谓之胆咳。咳而引舌本，谓之厥阴咳。风咳者，不下之；寒咳、支咳、肝咳，刺足太冲；心咳，刺手神门；脾咳，刺足太白；肺咳，刺手太泉；肾咳，刺足太溪；胆咳，刺足阳陵泉；厥阴咳，刺手大陵。
　　夫久咳为□，咳而时发热，脉在九菽一作卒弦者，非虚也，此为胸中寒实所致也，当吐之。
　　夫咳家，其脉弦，欲行吐药，当相人强弱而无热，乃可吐耳。
　　咳家，其人脉弦为有水，可与十枣汤下之，方见下。不能卧出者，阴不受邪故也。留饮咳者，其人咳不得卧，引项上痛，咳者如小儿掣纵状。夫酒客咳者，必致吐血，此坐久极饮过度所致也，其脉沉者不可发汗。久咳数岁，其脉弱者可治，实大数者死，其脉虚者，必善冒，其人本有支饮在胸中故也，治属饮家。上气汗出而咳，属饮家。咳而小便利，若失溺，不可发汗，汗出即厥逆冷。
　　夫病吐血，喘咳上气，其脉数，有热不得卧者死。寒家咳而上气，其脉数者死，谓其人形损故也。脉大而散，散者为气实而血虚，名曰有表无裹。上气、面驸肿、肩息，其脉浮大不治，加痢尤甚。上气躁而喘者，属肺胀，欲作风水，发汗愈。
</div>
    <div class="pagination">
<a href="孙真人备急千金要方_page106.html">上一页</a><span>...</span><a href="孙真人备急千金要方_page102.html">102</a><a href="孙真人备急千金要方_page103.html">103</a><a href="孙真人备急千金要方_page104.html">104</a><a href="孙真人备急千金要方_page105.html">105</a><a href="孙真人备急千金要方_page106.html">106</a><span class="current-page">107</span><a href="孙真人备急千金要方_page108.html">108</a><a href="孙真人备急千金要方_page109.html">109</a><a href="孙真人备急千金要方_page110.html">110</a><a href="孙真人备急千金要方_page111.html">111</a><a href="孙真人备急千金要方_page112.html">112</a><span>...</span><a href="孙真人备急千金要方_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
