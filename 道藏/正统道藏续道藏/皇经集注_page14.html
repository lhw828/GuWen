<!DOCTYPE html>
<html>
<head>
    <meta charset="UTF-8">
    <title>皇经集注 - 第 14 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇经集注 - 第 14 页/共 14 页</h1>
    <div class="content">　　是此经典，无与等、无能胜，是大威德，大神咒，能令一切枯稿便生枝叶，花果茂盛，能除众生极重苦恼，能令短命众生而得长寿。此经功德不可思议，叹莫能尽。
　　不信经者业如是，天人信经效如是。是此经典无与等，一切诸经诸法皆出其下，无与等伦，无能胜，一切诸经法利皆不及此，无能胜者。是大威德，或除邪，或辅正。功德不能相兼，不名威德。今经法除邪灭罪，扶正成真，是神功妙德，恩威莫量，故云威德。大神咒，解见前。能令一切枯稿便生枝叶，花果茂盛。诸草，诸木，奇花，异菜，瑞芝，灵香，凡荣秀生类不能畅达茁育，一切乾枯稿损，此经便令复生枝叶，花萼果实，畅茂繁盛。能除众生极重苦恼。此经消诸业，利人之生；拔诸罪，利人之死。除魔难，保人快乐。历劫冤欲，终身烦恼，最重苦宛，累世难消者，此经便除其根。能令短命众生而得长寿。世人之生，七十甚希。此经保命延生，能令世间夭折短命众生益算延年，而得长寿。或云，颜子亚圣，年止三旬，是道德无益。何云经功延寿？盖死而不亡者寿。卓尔见道，颜子不死。经云延短命之寿，盖令众生见道死而不亡也。
　　此经功德，不可思议，叹莫能尽。称叹不尽也。噫，寇公忠义，枯竹成林；田氏孝友，稿荆复生。圣人在上，比屋可封，死生快然。会大道之全，功德无类不及也。观经者勉焉，自有最上功德。
　　应验品续十九章
　　若不宿植道本，广种福田，乃至经名尚不得闻，何况得见是经？
　　此经功德无尽矣。
　　若不宿植道本，本犹根也。君子务本，本立而道生，故云道本。一作道种，非也。宿，夙也，预也，植，立也，树也，种也。道本，渐次进修，入道根本。道经云：大道无名。精修则成。孔子云：下学而上达。佛经云：从闻思修，入三摩地。三教皆重学问，为成道本。然道虽顿悟，须假渐修，实非一蹴能尽。若不宿世今生，预加修习，先植道本，广种福田。福田，积功有效，如种田等，故曰福田。外功，则修宫观、寺院、庵庙、堂祠、塔阁、社宇、桥粱、道路、行药治病，助国救人，符济，祈祷，广嗣，利生，除邪，去难，拔苦，拯贫。
　　内行，则慈悲，喜舍，忍辱，和光，普惠无私，坚固圆满。粗行，则施财物衣食。秘行，则念道思真，绝欲养神，积精累气。入圣超凡，种种不一。无量福田，皆广种之。种世田者，时岁旱涝，人事不齐，或不成收；种诸福田，小则小成，大则大效。阴德种种，若人不知，若说不尽，功德无量。若不种诸福田，乃至此经名号尚不得闻。无德无福，不闻经名。经云，正法难遇，此之谓也。何况得见是经。见此真经，即为道眼。无德无福，经名不闻，焉能得见？夫人之分量不同，承受亦异，有福无德，富贵而愚；有德无福，清贫而圣。德福并懋，禄位寿名。若遇正法，知见了脱，非历劫修习，功德无量，不能至是。佛会百万，正法付之迦叶；孔门三千，一贯付之曾参。道门法众，亿万万万，继太上心法，文始而已。观者勉之。
　　应验品续二十章
　　盖是经依三洞真格，八万劫一传，此清都至真上圣所宝，秘於玉京金阙，甚为微妙，难可得遇。如宿有仙骨，当为九天真仙之人，得遇斯文，承斯缘故，后当齍金宝从师告盟受之，方当承机应运，乃可付焉。不得轻泄，敬之、慎之。
　　此经非轻传也。依三洞真格。洞真，洞玄，洞神，此三洞品，载天律金科。真格，自然之数。八万劫一传。经八万徧元会运世之劫。一云，人生於寅，尽於酉。八时，共八万六千四百年，计大数八万余年。每年生长成收一次，亦谓之一劫。沙，尘数也。八万劫一传，此经普转大法，非常遇也。前说近是。此清都至真上圣所宝。上清玄都。秘於玉京金阙，非云玉帝之居。乃太玄宝藏帝经之阁。甚为微妙，赞经难可得遇，不易遇此经。如宿有仙骨，宿世进修，有成道分，骨相合仙。当为九天真仙之人，九炁天真上仙品。得遇斯文，得遇此经文。承斯缘故，承此当作仙遇经之良缘。后当赍金宝从师告盟受之。非但赍持世财金宝，告天立誓受经，献至诚无私，永劫不改之心，盟心天日，如白日青天，无有点尘，是真金宝，不毁者也。方当承机应运。方，始也，始当乘机会、应时运。乃可付焉，乃可传付此人。不得轻泄。泄，泄也。不得轻易泄漏经旨，言不传非人也。敬之、慎之。尊敬此经，不可轻忽，慎守此经，不可妄传。噫，知此经之重，人人当修良缘，以为受经之地。既受，永劫不可轻也。宝之、勉之。
　　应验品续二十一章
　　於是天尊重宣此义，而说偈曰：
　　设使江河水，波浪能生莲，慈乌毛能白，如经故难遇。设使龟生毛，堪采为衣服，夜月能消冰，如经故难遇。设使蚊蠓足，堪构为桥梁，能载一切重，如经故难遇。设使黄口雀，能衔诸大山，掷之他方界，如经故难遇。设使一叶舟，力能载昆仑，浮度於大海，如经故难遇。设使诸水蛭，口能生巨齿，其大如象牙，如经故难遇。设使蓬蒿叶，能覆无鞅界，荫庇昆仑山，如经故难遇。设使乌枭类，同树一巢栖，衔食共反哺，如经故难遇。设使兔生角，堪用为梯磴，上穷有顶天，如经故难遇。设使鼷鼠等，缘於兔角梯，至天能食月，如经故难遇。设使驴颜唇，色如苹婆果，复能作歌舞，如经故难遇。设使蝇虫等，能饮锺石酒，迷荒而沉醉，如经故难遇。
　　於是元始天尊重宣经功之义，而说偈曰：设使江河水，波浪能生莲。江河水深，汹流巨浪，不能生莲。慈乌毛能白，如经故难遇。乌鸦生来纯黑，不能白。今言乌白，江有莲花，以见绝无，甚言经之难遇。龟本无毛，月本太阴。今言探龟毛为衣，以夜月消冰，只是以绝无者，见经之难遇。至於言蚊蠓足构桥梁，载诸重，言黄口小雀衔诸大山掷他界，言小舟载昆仑神山，度大海，水蛭生象牙之齿。蛭，水蝗小虫也。蓬蒿叶覆无量界，荫昆仑山。乌枭同巢，共食反哺。乌枭皆恶乌。兔角为梯上天。鼷鼠步兔角梯，至天食月。驴颜唇，如苹婆果色，复能歌舞。蝇虫饮锺石酒，迷荒沉醉。以上皆事之所必无，理之所未有。历历言之，以见经之难遇。夫大道人人有，真经个个全。愚人蠢物，皆有正性，悉可化度，何至如此类所绝无者，拟经之难遇，岂终不传耶？盖法品不同，此经最上，传之者未必如元始之真，受之者未必契玉皇之秘。扞格偏执，全经难晓。或不闻不见，或徒闻徒见，功德实效，语之茫然。未获全益，信乎其难遇矣。不畏难之难，至诚有怛，经功自遇。
　　应验品续二十二章
　　尔时，天尊宣说偈已，普告四众：世间若有持是经人名功德身，一切有情，被其荫故。持是经人名神通身，一切吉祥，咸臻集故。持是经人名清净身，是诸恶业，不能侵故。
　　尔时，元始天尊宣说偈已，普告四众。普，徧也。四众，解见前。世间若有持是经人，名功德身。有利於众为功，有益於众为德。利人利物，曲成不遗，名玄功妙德之身。一切有情世间动植，凡有生之属，虽土木金石，情性精魄在者，皆有情，故一切有情被其荫故，三教圣人，普渡永利。覆冒曰印。持经者，利己、利他、利人、利物，若有知，若无知，普惠共济，一切被其慈荫。持是经人，名神通身。人虽至灵，无有神通。经中妙法，至玄至神，大通无碍，持是真经名神通身。一切吉祥，咸真集故。三教圣人，永成不坏。咸，皆也。臻，至也。集，萃聚也。持经人为己则顺而祥，为人则爱而公，为天下国家则无所处而不当，，自致之福，千祥攸萃。天不爱道，地不爱宝，人服其化，物效其灵。一切吉祥皆集也。持是经人，名清净身。不染谓之清，无累谓之净。持经人万缘俱息，一疵不存不能侵故。侵，逼害也。自作之业，天降之殃，宿业今愆，先亡连逮，时岁之咎，命运之滞，星居触犯，魔鬼侵凌，人言物厉，一切干伤，是诸恶业皆化凶为吉，不能侵凌。夫有道之士范围天地，曲成民物，福履祯祥，天保勿替。吉人天相，无灾无害，真功德神通清净身也。人亦有身，而非功德神通清净，亦不真持经耳。勉之，自可以证其功效。
　　应验品续二十三章
　　持是经人名威德身，天魔异道不能摄故。持是经人名无等身，上帝遥唱，万神敬故。
　　持是经人，不但名清净身也，名威德身。解见前。天魔异道，诸天魔王，魔民魔女，阴暗魔鬼，及阿修罗，唂嘶罗，魑、魅、魍、魉、精、邪、怪、祟，世人诡诞，外道旁门，妖孽、艳、异等不正道。不能摄故。摄，招伏亲服也。魔异侵入，人迷服不觉，云摄。如佛门阿难，被摩登伽女摄入淫房，鞠爱抚摩，几毁戒体。今持经人了明心印，无私无为，默持真经，法力周完，道高德重，威德赫奕，不可称量。鬼妖丧胆，精怪亡形，一切邪魔，岂敢侵正。故天魔异道不能摄。阿难非不持戒，一念动於摩登伽女，是未悟心宗，持经问断，故伽女摄入耳。若非佛《楞严经》力，焉复全体。此《皇经》诸经之王也，受持威德，宁不万倍於他经哉。持是经人，不但名威德身也。名无等身，无等伦俦类之身。吉真。持经者最上无与比。即释经云，一切无如佛。儒书云，夫子之不可及也。犹天之不可阶而升也。上帝遥唱，上帝，非玉帝也，诸天上帝也。遥，远也。唱，乐世有进道之人，天音宣赞也。一云，谣唱，是作歌谣之谣。於理未妥，不可从。盖世间生男，万神唱恭；生女，万神唱奉。上帝好生，诸天称庆。有道之人诚格天地，动鬼神，与天合德，诸天帝欢庆。但诸帝甚尊，与他神不同，但依所居天宫常御处，遥闻天音以庆，次非歌谣之字。不然，何此曰上帝遥唱，继曰万神敬故？万神，非一神，所指者广。一切诸神，虽有崇卑，皆重道典。遇真持经有道之人，故无不敬也。夫人性刚明中和，比肩元始，本有大威德，无等伦也，惟不禁情欲，故邪入而神不敬也。吁，子夏贤者也，出见纷华胜丽而悦，非夫子真儒之教，焉能成高弟哉？人能一真无伪，永成道矣。
　　应验品续二十四章
　　持是经人名坚固身，恶劫大难不能损故。持是经人名道藏身，口出语言，鬼神仰故。
　　持是经人，不但名无等身也，名坚固身。世人生死无常，转回不知。或小功小德，福缘身世；或小根小乘，果位有限；或明而未了，易蔽易欺；或行而未成，易得问断；或度人济物，分量易穷，身如萍烛，难当风浪，非坚固也。真持经者心不退转，名坚固身，恶劫大难，不能损故。或小劫、中劫、大劫，元会运世，三界灭转之劫，物绝人尽，地倾天坏，四轮相触，五行并克，水火风灾，侵坏世界，万象空，诸法尽，诸乘果，四禅界，三阶九品，官神将吏，悉入转回，蒙再造难。真持经者得大坚固，超出劫数，永不退转。恶劫元运，宿业灾魔，意外大难，毫不能侵，贞达常变，亿世如一，不能损也。持是经人，非但名坚固身也，名道藏身。藏，藏也，臧也。道无所不包，无往不善。道藏无有不载，无用不臧。人身虽有限，性无不备。但不尽道，所以不成道身。真持经人渊存海含，法藏中包无量世界，故名道藏身。口出语言，鬼神仰故。答述曰语，自言曰言。人亦有言，鬼神不仰，盖词不诚，口过生，尤且不免，何以感人神、鬼神乎？真持经人言焉成信，出之有章，不躁不隐，不失人，不失言；或一言续千真之脉，或一言开万代之传，或一言拯人物之溺，或一语破死生之关，或一言尽天地之道，或一语括万法之玄，或一言悉鬼神之情状，或一语明劫数之升缠；一言而灭罪福，一语而露金丹。三教真宗，在经一言，人物共宝，鬼神所不识也。谁不钦仰哉？鬼神仰故，云尔已矣。夫三教大圣人历劫不退转，言语天人所共崇，坚固道藏之旨可征已。一持经者，何遽至是？盖一得永得，理之实验，人惟不真持经耳。真持如何？心斋为本，神化成之。
　　皇经集注卷之九竟
　　皇经集注卷之十
　　应验品续二十五章
　　持是经人名慈悲身，六道众生赖其善故。
　　持是经人，不但名道藏身也，名慈悲身。大仁大惠，济度无穷，乃名慈悲。人惟物我异念，久暂殊心，不但普济永利，有失慈悲；即有所惠有所度，有限难久，亦非慈悲身。故分人以财谓之惠，教人以善谓之忠，小惠私恩，非普济也。真持经人非常身也，大慈身也，大悲身也。何以见之？六道众生，赖其善故。世界之类，尽於六道。六道至众。六道之众，难尽济度。一天道高高在上，其福清长，不见所生，奚云其众？惟天虽高，犹有三界，欲、色、无色，俱有成坏，纵福有长短之期。除各天主外，信正道可久存。其诸天人，一切所有，天上品类，俱非常住，有始有卒，皆名众生。二人道，人为万物之灵。虽赞化育弘道法，贵贱异位，男女殊形，伙然繁以庶，亿兆林林，不可胜计，是名众生。三魔道，天之魔王、魔民、魔女、精邪、怪异、妖孽难穷，是魔类众生。四地狱道，五无间狱、九幽恶狱、十八大狱、三十六狱、七十二狱，冥涂苦恼，狱类一切众生。五饿鬼道，阴酆溟渎，大力鬼王，鬼使，足长首大，腹广喉微，千万劫中不闻浆水。如是饿鬼众生。六畜生道，胎者，卵者，湿者，化者，羽、毛、介、甲，鳞、蛰、形色蠢然、沕然，畜业一切众生，悉荷持经慈恩，超济覆护。固天人之福，解人中之厄，除魔狱之沦，灭鬼畜之报。一界、千万界、三千大千诸世界，六道一切众生，除业增福，赖其善故。是云慈悲。夫语六道，则尽类矣。言众生，则尽众矣。诸界皆然。则无始前，无尽后，不可思议称量者，皆赖此真持经之善矣。信乎，大慈悲也。噫，先自度而后度人，欲济六道众生，尚永持真经，以成至善而后可也。
　　应验品续二十六章
　　持是经人，名大道身，出入所在无怖畏故。
　　持是经人，不但名慈悲身也，名大道身。道本无形，人身有象。人性备道之全，得天地之理，得天地之气，若云道身，人人有道，人人不尽道，则父母生身，谓人之身可也。四大易散，云幻身可也。物而不化，云凡身可也。醉生梦死，云无知身可也。朝暮忙忙，甘至老死，云业身可也。不修不学，轮回难脱，云罪身可也。秋香易度，华表无多，云色身可也。男女殊形，老少异状，云无常身可也。大限到来，六亲难顾，云独夫身可也。风雨寒暄，切迫肌肤，云受苦身可也。此世人无有道者也。真持经人得法成真，是道身也，非凡身也，名大道身。出入所在，无怖畏故。怖，惊忧。畏，恐惧也。惟持经人，名大道身，出则坦然，入则无累；或出或入，清净脱酒，无不泰然；何忧何惧，凡其所在，无怖畏故。
　　解疑：
　　儒者云：戒慎乎其所不睹，恐惧乎其所不闻。戒慎恐惧非畏乎？况喜、怒、忧、思、悲、恐、惊，七情在人，个个不无。此云，出入所在，无怖畏故，若於戒慎恐惧相反也。是不然。戒慎恐惧，遏人欲，存道真也。七情之具，见人性体用全备，欲人慑情归性也。若怖畏之心，内见未定，生於外患，有所恐惧，不得其正也。故夫子云，内省不疚。夫何忧何惧？出入所在无怖畏，身与道一，触处泰然，何畏之有？儒者云，见大心泰，与此互相发。夫持经者出入无怖畏，皆自然也，非强制也。强制，则告子之不动心，终非见道。自然，则夫子之不惑从心，孟子之不动心，皆与此经义同。善乎，两教之言心学曰，如如自然，巍巍不动，神化之道具是矣。若勉强把捉，不需自化，持之不永。效之欲速，虽不怖畏，亦非此经义也。
　　应验品续二十七章
　　持是经人，名良医身，善行妙法安乐人故。
　　持是经人，不但名大道身也，名良医身。医者，宜也。药与病宜，除其疾障也。世医察形辨理，愈人之疾，拯人之急，以药去病，利人之生，有神圣工巧之名。真持经人非世医也，无凡医也，不言海上之方也。金针默度，名良医身。善行妙法，人生气质，杂揉者众，气失其平，有生来之疾，有有形之疾，有无形之疾，有一身之患，有一家之患，有一国天下之患，有一世之患，有累劫之患。疾苦牵缠，相循无尽，父母所不能训，圣贤所不能化，王法所不能禁，医之无药，救之无方。持是经人不诡异，不强渎，妙用适宜，良法当可，不苦口、不逆耳，不违汝心，不累汝身，不强人以难，不诡随以纵，善行妙法。安乐人故，妙法一行，聋者开聪；再则盲者目明；三则喑者能言；四则跛痾积逮起行；五则久病痼疾，一时复形；六则发白返黑，齿落更生；七则老者壮，少者强；八则妇人孕，鸟兽胎，已生、未生，皆得生成；九则地藏发泄，金玉露形；十则枯骨更生，皆起成人。消一切灾，度一切厄。魔异冤债，永不侵凌；九祖六亲，往劫、未来，人我安平，幽无对系。物阜身轻，不但起人之沉痾，抑且消变於未形。诚勿药而有喜，永保命以延生，非一方一技，安乐人一身之医。天医最良，众生慈父，善行妙法，安乐人者矣。夫此经登真之大道，淑世之奇方。人人本有，自迷不悟者也。善持真经有得，宜济世矣。何末代自私念起，稍得一二，不慈人物。如秦越肥瘠，两不相关，始不教世，终以自快，暂明复蔽，不能成道，甚可惜也。噫，知经不度世，非也。不知强以为知，好为人师，妄自传度，又大过也。能除二病，勉力了明此经，斯可以普度。
　　应验品续二十八章
　　持是经人，名光明身，常为帝光所摄受故。
　　持是经人，不但为良医身也，名光明身。人性虚明，无所不照，气拘物蔽，昏掩其明。真持经人性天朗耀，心地开通，光明常显，命蒂精融，如太虚之无云，如日月之代明，浩然充塞，盛大流行。诚光明身，非污暗者也。常为．帝光所摄受故。帝，玉帝也。帝光普照，无所不及。人自卑污，难以承受。今持经人履践天光，丹耀金庭，宇泰定而天光发。上帝昭格，光映玄空，持经仰受，太和景明。帝光摄入，保护持经。持经蒙化，永保常清。光明交映，持经之人。信与天合德，日月合明。
　　尝闻天道下济而光明，本无私亲。人受天之明命，本大光明。然性本无染，心贵虚明。人贪欲乐，不能使灵台无物，如日月薄蚀，云雾蔽空。若不文其过，绝欲还理，一时之暗旋即廊清，四通八达，明者益明。天光有不焕，帝光有不临，未之有也。人乃自暴自弃，念头营营，昼作夜息，心无少停。为者既妄，念复不清，与天相悖，故昧真经。稍然有觉，过成业生。罪报森然，轮受不轻。不能速改，以辞文之，则天不可欺，神不可瞒。人之视己，如见肺肝。此性何在，忍欺心若是也。所以天命之佑，帝光祥护，必在真持经修道成真之人。真持经名光明身，为帝光所摄受也。噫，人一也，明德同也。人何不持经尽道，克当上帝之心？
　　应验品续二十九章
　　持是经人，名自在身，天宫妙境神能游故。持经功德，说不可尽。
　　持是经人，不但名光明身也，名自在身。三灾、四杀、五行、六害、七伤、八难、九星厄、十恶业，一切无牵，永除业根。证三元，空五蕴，离四相，绝百非，除万有，超载劫，真解脱大自在身。天官妙境，神能游故。是持经人，玄功如意，身得自在。凡诸天宫，一切妙境，碧路瑶阶，虬墙彩壁，玉京金阙，紫府黄房，琼楼玉宇，问苑瑶池，玄都上境，秘院丹台，宝林香径，神室绛官，法桥锦槛，皓殿赭庭，及瑶草琪花，冰桃雪李，交梨火枣，丹馔琼浆，道光玄瑞，彩霞云祥，神舆法驾，法宝天人，诸品奇英，神游定观，悉历胜游，非常人所及。持经功德，说不可尽，甚言功德大也。
　　夫所言持经功德种种，人物幽显存亡今昔，一切并利。邪魔伏，帝光临，神游诸天，尚言不尽，则功德无量矣。说经至圣又何如哉？噫，经功最大。当至诚永持矣。
　　应验品续三十章
　　又若道士志人，能结坛诵经，着新净衣，於夜半后閿閿字真形，作暗非也寂之时，独处清净室，叩齿九通，东向端坐，诵咏是经。於是时也，天真御几，玉妃拂筵，万神班列，诸天临轩，三界侍卫，五帝司迎。
　　持是经人名十二功德身，慈济无穷矣。又若道士志人。道士，修道入玄之通名。志人，有志之人也。或作至人，非也。盖得道成真，方名至人。观经者，但以后有天真玉妃，万神诸天，三界五帝，御班侍迎等句，以为当作至人看。不知经是帝勑，所在诸神供卫，遇持诵者，即愚夫凡妇，衰叟蒙童，神敬是人，如奉是帝。持经诚敬，福德无量。怠慢则咎殃立至。诸神侍迎，敬其持真经，不必至人，况结坛新衣，夜半静室，叩齿东坐，此学者诵经之常规，非所以论至人，故知为志人无疑。能结道法，坛场讽诵此经，着新作洁净衣服，於夜半后閿苟曲二音，大昧时也寂之时，独处清净室中，叩齿九通，面东向，端身定坐，诵咏是经。於是时也，於是志人如法清净诵经之时。天真御几，诸天至真，临御法几玄案。玉妃拂筵，灵妃玉女，拂清法筵。拂，荡也。钦敬清肃之意，非拂逆之拂。筵，法席也。万神班列，世间帝王勑令所在，群臣班列。皇经为玉帝秘言，元始法旨，志人持诵，即读宣帝勑一般，万神悉皆班列拱奉。诸天临轩，一切诸天帝真法驾临轩。轩，玄案也。三界侍卫，三界，天界、地界、水府界。三界诸神将史、侍列护卫。一云，志人诵经。三界，当作天、地、人。然夜半静室，定无人在。为天地水部三界无疑。一云，欲、色、无色三界，亦不是。五帝司迎，五帝，五方五灵五老上帝也。一云，五岳尊帝也。以前有万神三界字，中有五老，此当作五岳万神。三界中有五岳，此作五老是也。经中有五老启问，故开经，五老司迎道祖。司，主也，承也。迎，迓也。觐礼虚皇之义。一云，司迎，持经之神升玄，亦是。夫观诵经之虔，诸神备护，则不诚。诸神鉴报，必有之矣。见闻经者，当凛然恭持，不见闻者当惕然求遇。严若诸神之临，不求应见之效。无思无为，密密持真，一身之神，森然永保玄真经矣。勉之勿怠。
　　应验品续三十一章
　　又能闭目静思，存想是经，不觉身处三色云气之中，俄见其身光明赫奕，上升天宫，众真下迎，心有所请，一切应奉，仙丹妙宝，随意自得。宜当依科，冥心奉行。
　　不但虔诵是经，得诸神护，又能闭目静思五蕴之害，色为第一。色之乱心，目实之。奉持真经，身心宜，闭目以静，心自大定。然道之玄微，非思不入，妄思又所以乱真。闭目静坐，不见可欲，使心不乱，默嘿思索，密入深机，此诵经之大要也。今言静坐者，两目半垂帘，不全闭，恐作鬼窟活计，不知阴趣杂念，是曰鬼窟。若心清净，闭目何害？时人心不决烈，闭目疑生，故半开眼，不着睡魔疑心耳。若善恶两忘，无无亦无，真道自入，闭目何妨？垂帘之论，玄师防无志者魔惑耳。且半垂帘义，闭目不观，内有真照，心法惺惺，光明不昧，如垂帘听政，虽不观看，当应者无不周知也。此修道之机括，故论经而并及之。存想是经，此存想不是招摄经中景象功效，对此法品，如见玉帝，念道思真，不敢轻易。徒口诵经，静存此心，密密研穷，经中至理。体之身心，云存想是经，不觉身处三色云气之中。云气蒸成於天地。思经大定，与天心合，念念真善，庆云乃生，不觉身处青黄白三色云气之中。心身静正，龙虎蟠旋，故有是三色云。若修真成则五色云拥，九霞光泛，又不同耳。俄见其身光明赫奕，上升天宫，众真下迎。俄，少倾时也。俄见身光焕发，盛耀炳蔚。余解见前。心有所请，至天宫心有所请求。一切应奉仙丹妙宝，随意皆得。一切应当奉献元始玉帝仙丹妙宝，随意请求，自然皆得。不可言求宝，应奉自身。宜当依科，宜当遵依科教。冥心奉行，解见前。夫经本人性之真，默悟永持可也。以存想言之，似落第二义。儒书云，恍惚不见之图，俨然无形之视。又云，洋洋乎如在其上。岂亦第二义乎？噫，上智者少，中人最多。若不操存，求不闻之亦式，焉能尽人合天，超凡以入圣耶？学者思之。
　　应验品续三十二章
　　此经乃至三世金仙、十方大圣，皆从此经，依科修奉，故得超证无上妙道。是兹玉帝，诸天之师，众圣之王。
　　此经不但持诵志人，当依科奉，乃至三世金仙，过去世，见在世，未来世。金仙，金丹不毁，太玄真仙也。十方大圣，四正方，四隅方，上下方，十方灵宝尊神，至真无极大圣，皆从此经，依科修奉，解见前。故得超证无上妙道。进修不同，成就各异。证道阶品未至，不为无上。如神、人、地、鬼等仙，如欲、色、无色天神，如菩萨、声闻、罗汉、佛乘，如化、大、美、信、善人、贤者等儒，皆非其至。如天仙、文佛、圣不可知，神、儒方名最上。金仙大圣，依科专奉此经，与帝真合，故得成最上仙，超脱高证无上至真妙道，不落诸天福德之果。是兹玉帝。兹，此也。诸天之师，三十三天，三十六天，万二千天，三千大世界，一切诸天，皆从《皇经》而证大道。玉帝乃诸天之师，化成众真者也。众圣之王，诸仙，诸儒圣，诸佛，诸天，诸神，一切众圣，修让其德，度让其功，证让其尊，浩劫钦崇。众圣之王也。噫，人有天君泰然，则道可得。若不修心了悟，与天合德，虚崇上帝，抑过矣。戒之思之。
　　应验品续三十三章
　　是故，凡夫值遇是经，精一修奉，乃至五帝辅翼，召使群仙，御役神官，运导阴阳，千灵敬仰，万神摄伏，百邪避路，群魔束形，命过之后，即得南宫受炼，飞步上清，逍遥自在，与道长存。
　　不特金仙大贤，从此经证道也。是故凡夫值遇是经，世间凡夫，因缘际会，值遇是经，精一修奉，精诚专一，修持崇奉。乃至五帝辅翼，五老上帝，不指五岳，辅助其进修，翼加其不逮。召使群仙，御役神官。召使，令而使之。群仙如命也，御役，制而驱之，神官供役。经云：修道志人，中可以役鬼驱神。虽凡夫精一持经，伏道法力，自能召仙役神，运导阴阳。惟精惟一，允持此经。自以斡运造化，开导阴阳，千灵敬仰，千灵恭敬胆仰。万神摄伏，摄，惊畏心服。伏，敛神默伏也。万神摄伏，不待作持。百邪避路，百邪远避道路，不敢触犯。群魔束形，诸魔束敛其形，不敢显露。命过之后，解见前。即得南宫受炼，南宫，朱陵府，度魂炼魄之宫也。受炼，受南宫炼度也。飞步上清，飞神步上清天界，此非上清境，但言升天耳。逍遥自在，不经地狱，不受业报，无拘无系，自在逍遥。与道长存，初受持经，虽非至，精一修奉，心契於道，无滞无牵，魂神清净，不复毁沦，与道长存。此道典之所谓死而不亡佛经之所谓一悟便了也。夫一凡夫精一持经其验如此则知至诚之功效。虽下愚，亦可以尽道也，观者勉焉。
　　应验品三十四章
　　又复世间众生得闻是经，心生渴仰，能於家庭择清净处，画帝尊像，日夜虔虔，晨香济济，香花灯果，尊重供养，称赞圣号，瞻礼诵经，是人当得三十种上妙功德。
　　一者诸仙赞重，二者先亡生天，
　　三者宿殃解脱，四者所往通达，
　　五者无盗贼事，六者所求遂心，
　　七者除水火厄，八者横事潜消，
　　九者夜梦吉祥，十者疾病不侵，
　　十一者智慧聪明，十二者人见欢喜，
　　十三者衣食丰盛，十四者子孙荣贵，
　　十五者六亲见喜，十六者门族和睦，
　　十七者除三恶报，十八者转女成男，
　　十九者形容端严，二十者为国大臣，
　　二十一者生为帝子，二十二者鬼神钦仰，
　　二十三者得宿命通，二十四者诸神护念，
　　二十五者九族受荫，二十六者处世长年，
　　二十七者有情赖善，二十八者魔王保迎，
　　二十九者次超三界，三十者白日上升。
　　凡夫精一修奉此经，存亡大益矣。又复世间众生得闻此经，心生渴仰，如渴得禁，仰感极切，能於家宅庭堂，择清净处画玉帝尊像，日夜虔虔，诚破恳笃。昼夜不怠，晨昏渥济，斋扬祗奉，早蜕鏶二，香花灯果，尊重供养，称赞玉帝圣号，瞻拜礼诵此经，是人当得三十种上妙功德。一者诸仙赞重，赞叹钦重。二者先亡生天，先亡安观，悉生三界。三者宿世业殃解脱，永不牵缠。四者所往通达，向往进修，悉得通达。五者无盗贼事，永不遭此。六者，所求遂心。求谋尽遂。七者除水火厄难。八者横事潜暗也。消。九者夜梦吉祥。十者，疾病不相侵，十一者智慧聪明，十二者人见欢喜，十三者衣食丰足，隆盛。十四者，子孙荣贵。子孙荣贵非叉荣华富贵，贤而清不恶贱夭便好。十五者，六亲见喜。十六者，门族和睦，十七者除三恶业报。十八者，转女身成男。十九者，形容端正威严，二十者，为国大臣。二十一者，生为帝王之子。二十二者，鬼神钦服瞻仰。二十三者，得宿命通，宿业尽，命大通利。二十四者，诸神护念，护持赞念持经奉玉帝之人。二十五者九族受荫，九族，高、曾、祖、父、己身、子、孙、曾、玄，一云，父三族，母三族，妻三族也。二十六者，处世长年。二十七者，世界有情，赖其善功，二十八者，魔王保举迓迎。二十九者，次超欲色无色三界。三十者，白日上升。诸仙升化不同，非必白日肉身升天。体同太虚，神游玉京，是白日上升。尊经敬帝，虽有此功，先要绝尽秘欲，不求效验，亦不间断，心与天合，然后有效，即无效，亦不害为善也。若一觊效，非善传帝经矣，观者辫之。
　　应验品续三十五章
　　尔时，天尊复告四众曰：此经功德，能碎铁围诸山，竭苦海水，破大地狱，拔诸罪苦，降暴恶魔，护诸国土；能灭一切恶鬼，能除一切重病，能解一切恶毒，能离一切恶人，能伏一切毒兽，能摧一切邪道，一切诸天，皆自尊敬。其余功德，说不可尽。
　　尊经敬帝，功德有三十种。尔时，天尊复告四众曰：此经功德，能碎阴酆、铁围诸山，净尽宿尘。竭苦海水，回头登岸，苦海波乾。破大地狱，屏息妄缘。拔诸罪苦，绝断业根，永无罪报。降暴恶魔，降伏刚暴猛恶邪魔，禁横逆邪妄。护诸国土，悉使清宁，富国安民。能灭一切恶鬼，除灭凶恶阴鬼，除阴恶趣。能除一切重病，除尽诸染。能解一切恶毒，解除世诸恶毒，解身大真恶毒。能离一切恶人，或不相遇，或恶人见我，彼即遁迹。能伏一切毒兽，驯伏世诸毒兽。又修真之人，阴气化诸毒龙猛兽、巨虬狮子，各百亿万众护我真经，令自驯伏，永护於我。能摧一切邪道，摧破世诸邪道，摧己邪妄迷执。一切诸天，诸界诸天。皆自尊敬，自然尊敬此经。其余功德，说不可尽。解见前。
　　此经功德，消难消之变，除难去之毒，无所不化，无所不利，大方便、最上法品也。虽至圣之微言，实性分之能事。勉之，则功自成。
　　应验品续三十六章
　　尔时，道场大众、金仙菩萨、真圣眷属闻是说已，欢喜踊跃，稽首敬礼，而作颂曰：
　　大哉至道，无宗上真。上度诸天，下济幽魂。上无师祖，惟道为身。丹台紫府，金阙玉京，秘此妙法，溥福含灵，灭我万罪，增我遐龄。万神朝礼，魔王保迎。功德昌盛，黄箓书名，渺渺亿劫，使我长存。于时会众说是颂毕，稽首皈依，奉辞而退。
　　尔时道场大众。道场，敷道之场也。金仙菩萨、真圣眷属闻是说已，说经已竟。欢喜踊跃，腾欢鼓舞之意。稽首敬礼而作颂曰：大哉至道，大不可量，至不可及。无宗上真，无本无始，最上至真。上度诸天，化遍於上。下济幽魂，化彻幽冥，滞魄尽升。上无师祖，无师无祖。惟道为身。颂赞此经，以道为身。丹台紫府，太玄妙境。金阙玉京，解见前。秘此妙法，秘，珍藏也。溥福含灵，遍福一切含灵。或以福作溥度。灭我万罪，经能灭一切罪。增我遐龄，经能延年。万神朝礼，钦重此经。魔王保迎尊持经者。功德昌盛，功德盛大，周遍悠长。黄录书名，玄都仙籍，金简黄箓以书其名。渺渺亿劫，渺渺寥廓，辽远亿数多劫。使我长存，使持经有道者长存。于时法会真众说是颂毕，稽首皈依《无上玉皇本行集经》，奉辞至圣而退。
　　高上玉皇本行集经卷下竟
　　
</div>
    <div class="pagination">
<a href="皇经集注_page13.html">上一页</a><span>...</span><a href="皇经集注_page9.html">9</a><a href="皇经集注_page10.html">10</a><a href="皇经集注_page11.html">11</a><a href="皇经集注_page12.html">12</a><a href="皇经集注_page13.html">13</a><span class="current-page">14</span>
    </div>
    <div class="pagination"><a href="index.html">返回目录</a></div>
</body>
</html>
