<!DOCTYPE html>
<html>
<head>
    <meta charset="UTF-8">
    <title>徐仙真录 - 第 2 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐仙真录 - 第 2 页/共 15 页</h1>
    <div class="content">　　祷雨瑞应
　　宋宣和七年乙巳，秋不雨。四野集枯，嘉谷用虞。农夫野叟，连手相呼，告于祠下。须臾云雾四塞，霖雨如注。远望山之南，有神龙闪闪，上竖黄旗，大显金书徽号。岁得收成，而四民乐业焉。诗曰：天时亢旱四郊枯，田稼焦寥水莫图。拜祷祠前龙雾起，黄旗闪闪慰农夫。
　　收捕蝗虫
　　宋嘉定二年己巳夏五月间，田野禾稼，秀而未实，适遇蝗虫遍野，深被伤害，民皆无措。乡之父老，成诣祠下，焚香致敬，血陈丹悃，告于二仙。遂驱迅雷、猛雨、烈风，吹落满地，孽虫皆自死。诗曰：西畴未黍秀离离，辄起蝗虫甚可凄。大作风雷霖雨降，孽虫吹落死盈畦。
　　神兵治水
　　乡人原立庙于演溪，久而则废。宋绍定戊子仲夏，潢溪有霖潦暴溢，曰稼垫溺。众方狼顾失色，忽有役夫千群，竞操畚锸，疏其源，决其流，水竟不为民害。已而，俱失所在，乃知神兵也。诗曰：潢溪霖潦水涛生，垫溺田禾众不宁。忽有千夫皆荷镭，源疏方始觉神兵。
　　勑命荣封
　　初二仙获宠天帝，颁诰荣封，故显一时，洋洋在人耳目。因庙碑废，事久言湮。至宋端平三年丙申，乡人保奏於朝，勑命始下，颁十六字之封，环宫咸获恩宠。嘉熙元年，金书勑额灵济宫。诗曰：初获天卦事已遥，复将神迹奏於朝。勑封灵济金书侈。千古声名不可消。
　　奉命迎神
　　大明永乐丙申，尚书方宾，指挥林观，报神绩於朝，特命郎中王羽捧檄至祠下，告于神曰：生爵封王，脱化归仙，庙食兹土。今命迎神，愿阐灵威。神答响应，安然而许。遂同曾陈孙而赴阙。诗曰：朝野皆知素阐灵，名卿捧檄走相迎。愿祈神笔当孚应，鹤驾飞腾往上京。
　　二仙朝见
　　勑书始下，神之灵既已显於朝。永乐丁酉三月十一日早，二仙领五帅丹墀，祥霭中，显现真身，则知神之验矣，愈加敬爱，自是香火日盛。伯仲联芳，合宫环眷大显荣封，爰兴於祀礼矣。诗曰：祥霭氤氲化现身，明时赴阙见人君。夙缘期会诚非偶，辅国忠勤在敬神。
　　奏进灵丹
　　圣躬是岁弗豫，惟神翊卫，顷刻不离左右。乃默运化机，大阐灵贶，施灵符，济以天医妙药。随言随效，感应如响，使体即安，沉痼之疾，尽脱而复旧。感神斡旋之力，更生之惠。诗曰：灵符妙药出天医，翊卫微躬不暂离。起疾神功难报称，再生感惠此心知。
　　京国立祠
　　神机斡运，翊辅国家，遂於北京建立行祠，为楼神之所。选集名道，专设官曾陈孙而奉祀焉。庙之西，另建注生堂，崇奉泾国、卫国二位仙妃。时现五色祥云瑞霭，白鹤旋降，祯祥而显应。诗曰：感德惟神运化机，行祠建立称神栖。祯祥应感昭灵贶，万古声名日月齐。
　　祝册加封
　　神功烜赫加封金阙清微洞玄冲虚妙感慈惠护国庇民洪恩真君。玉阙高明弘静冲湛妙应仁惠辅国佑民洪恩真君。神父翊亮真君。神母淑善仙妃。泾国贞应仙妃。卫国恭静仙妃。诗曰：玉封已久勑封荣，复睹明朝贺赠新。祝册恩隆藏永久，三十二字古今闻。
　　孝诚有感
　　应天府江宁县钻珠匠朱观音保，往北京赴工，久慕亲闱。一日，闻母脑后生疮。痛刺中怀，即诣灵济宫，设拜三千。果蒙真君现身，降符药疗治，立愈。朝廷复嘉孝行，旌表门闾，而立传焉。诗曰：久想亲闱入梦勤，闻知冒疾拜真君。孝诚能感神明应，旌表门闾降传文。
　　建坛瑞应
　　大明己亥仲春十五日建斋，朝遣代礼内臣张达掌印，教主真人张宇清，集浙江、湖广、江西、福建四处道士，预会者七千余人。七日内，有仙人现身，寻不知所。白鹤降坛，彩云出现而祥集。诗曰：鳌峰宝殿建斋坛，白鹤祥云仙降明。环眷宠封敷廷悃，上玄俯听赐恩宽。
　　御制二真成仙传
　　徐知证，系以偃王之后，五代时南唐人。与其弟知谔，并英迈绝伦，宽仁爱物，忠君孝亲。崇信三宝，同心好
　　善。精勤至道，修斋设醮，日常持诵《玉皇真经》并宝号。史弟俱事吴，其后知证封江王，知谔封饶王，镇金陵。战守有备，抚辑流亡，控扼一十余州。垊征就宽，军给以饶。林蛮洞蜓，守条死要。稚耋嬉游，连手歌讴。上无所怨，下无所雠。江南之民，举赖以安。后奉命帅师攻闽，恐良善荼毒，乃发至愿，每更望北拜斗，早膳恒素食，祈珍兵革。所至劳来百姓，诸郡望风以城降。父老箪食壶浆，拥道迎之。次峡江有溃卒数百，阻山为乱。立命歼其渠魁，余卒弃甲呼舞，不战而收。民皆安堵，虽至田园，蔬稻一无所犯。乃相与谋曰：此吾复生之父母也，立祠於鳌峰，以祀之。
　　未几，兄弟相继仙去，遂为斗中都水使者，出入天宫。积行累功，默佑下民。俾人皆尽忠行孝，崇信三宝。遇岁旱，民梼祠下。祠前潭水，探不可测。俄有灵蛇出，蜿蜓于几案间，色如丹砂。云起潭面，竟日不收。诘旦果雨，时岁大熟。一日，演溪霖潦暴溢，田稼垫溺。众方狼顾失色，忽见有役夫千群，竞操畚锸，疏其源，央其流，水竞不为民害。已而，俱失所在，乃知神兵也。沧峡滩石峻崄，舟船上下失势，水工叫呼析佑，感云中有旗隐隐，即帖然无虞。凡民居有不戒于火者，有蝗蝝伤其稼者，叩之，则反风灭火，蝗辄飞去州又为符药以施人，凡婴疾弗愈者，服之，无不立效。祈子息者，服之，即得嗣续蕃昌。由是民安物阜，田里晏然。闽人刘彝守桂州交址，蛮贼寇边，陷钦连等州。彝震惧，莫知所为，斋戒驮祷，贼果溃去。其后，韩世忠战大仪镇，吴玠战和尚原，俱遣将士卫国，效八公山草木之灵，使敌兵遥见旗纛旌谛飞扬，山谷铁骑百万，行阵严肃，釭鼓之声震动原野，不待交兵，而已败北。灵绩显异，不可备述。
　　一日黄箓斋筵，忽闻天乐呜空，祥云环绕，仙官导从其都，乃感天帝遣神人颁诰，封江王为九天金阙明道达德大仙显灵溥济真人，主管上清天文院，便宜行事，行文昌司录上宰会书天机省事。妻泾国夫人许氏，顺助仁惠仙妃，兼管太乙延生右真司事。饶王为九天玉阙宣化扶教上仙昭灵博济其人，主管下地府诸司，便宜行事，权南极注生上相佥书雷霆玄省事。妻卫国夫人陶氏，善助慈懿仙妃，兼管元皇北阴注生司事。仍封父忠武真人，母仁寿仙妃。
　　比者，朕躬遘疾，默运化机大阐灵贶，翊卫左右顷刻不离，施以灵符，济以天医妙药，随言随效，感应如响、使困毙之体既危而即安，沉痼之疾尽脱而复旧。斡旋之力同於更生，感神之惠铭刻不忘，是用祝册加封：伯曰清微洞玄冲虚妙应慈惠护国庇民洪恩真君。泾国夫人加封贞应仙妃。仲曰高朋弘静冲湛妙应仁惠辅国佑民洪恩真君。卫国夫人加封恭静仙妃。神父曰翊亮真君。神母曰淑善仙妃。旧号俱如故。大新闽地祠宇，又於京都建立行祠，以安神栖，特勑有司，严奉祀焉。
　　夫为人臣，而功施社稷，泽被生民者，必生为英杰，而死为明神，虽百世之下，福佑生灵，阴翊皇化。观知证、知谔，以世冑之裔，事主季世，乃能靖难一方，保全其民。暨攻闽中，按甲入境，苗除乱兵，脱民锋镝之惨，措之衽席之安，是以人心感激，靡克报称，乃立生祠以祠之。逮其仙去，御火灾、捍大患，使民无凶荒疵疠之忧，遂休养生息之乐。功成行满，上感天心，锡号真人，叙列仙品。比者默运化机，大阐灵贶，愈疾朕躬，是用加以徽号，新其祠宇，虔奉享祀，以答神休。斯皆累积阴功之所致，故昭昭不朽，与天地相为悠久，夫岂偶然而已哉。
　　诗曰
　　事亲尽孝事君忠，华萼联芳孰与同。
　　更复精勤修正道，并分茅土受王封。
　　又
　　当年驻节向金陵，万里江南不识兵。
　　师入七闽人按堵，几多福泽在生灵。
　　又
　　岁旱灵潭起垫龙，大施霖雨作年丰。
　　潢溪水落民无患，沧峡舟船险更通。
　　又
　　蝗无伤稼火无过，田野均蒙惠泽多。
　　偏给灵符蕃子息，更能愈疾起沉痾。
　　又
　　桂郡扬灵却寇蛮，现奇更效八公山。
　　神兵百万填山谷，顿解重围顷刻间。
　　又
　　灵符妙药出天医，翊卫微躬不暂离。
　　起疾神功难报称，再生感惠此心知。
　　又
　　随声感应不移时，斡运功参造化机。
　　驭气乘风游八极，天宫陆降阐灵威。
　　又
　　生为名将建高勋，行满成仙福有因。
　　京国鳌峰长庙食，丹书锡号证天真。
　　又
　　威灵濯擢更洋洋，卫国安民绩愈彰。
　　不独声名昭日月，永同地久与天长。
　　御制洪恩灵济宫碑
　　朕惟自古英贤，生为名臣，着庇民之功。没为明神，赞天地之化。鼓动流荡，行乎两间，以荫福斯民，御灾捍患。叩枯吹生，濯濯洋洋，如在其上，如在其左右者，非智虑所可得而测也。诗曰：神之格思，不可度思，矧可射思。其此之谓欤。惟九天金阙明道达德大仙显灵溥济真人江王，九天玉阙宣化扶教上仙昭灵博济真人饶王，其功德充溢，盖若是己。神南唐之冑，生有民社之勋，汶录仙班之籍，伯仲齐美，华萼联芳。耀职上天，惧灵下土，呼吸响应，电迈风行。下民是冒，父母其依，慈祥仁爱，物赖以宁。
　　乃者，朕躬弗豫，用药百计，罔底于效。神默运精灵，翊卫朕躬，领刻弗违，随扣随应，屡显明征，施以灵符。天医妙药，使殆而复安，仆而复起，有回生之功，恩惠博矣。盛矣。朕揆德凉薄，何由获兹。永怀神德，曷其能忘，海深岳峻，其焉有极。盖有功於报，国之恒典，是用祝册，加封神号：伯曰清微洞玄冲虚妙感慈惠洪恩真人。仲曰高明弘静冲湛妙应仁惠洪恩真人。旧号俱如故。大新庙宇，亢爽轩豁，称神所栖。爰勑有司，虔洁香火，春秋祭祀，岁易时衣，给洒扫五户，朕悃恼，答神鸿庥。虽然神功之厚，而报责之薄，神固无责於报否，在朕心不能已矣。夫天地之德曰生，神体天地之道，弼亮化机，出幽入冥，翕张欻忽，遨游太清，监观四方，济利群生，功在霄壤。昭昭若此，固有不可得而名言者。乃彰神绩，勒于贞石，树之于庙，垂示无穷。并系以诗曰：
　　天产英灵为世杰，出入幽冥犹一覕。
　　生着勋劳保瓯粤，没为明神崇伟烈。
　　芒芒海甸倚花樾，雨旸寒燠调以制。
　　冬无凌竞夏无暍，冷气远珍靡飓□。
　　下稌高黍岁穰桀，驱扫不祥走妖蠥。
　　晨钟暮鼓乐髫耋，卓彼鳌峰峻且巀。
　　蜿蜓回抱天造设，春兰荐芳秋鞠馝。
　　寒泉白石漱清洁，神之游兮羽葆翳。
　　飞云翩翩道幢节，欻来忽往灵倦倦。
　　呼吸响应速以偈，济利溥博无时竭。
　　四时报享繁献醊，卫朕之力畴与埒。
　　维矢铭心与刻骨，书思着德勒坚碣，
　　垂示万古昭日月。
　　永乐十五年五月初一日。
　　孝诚感应传
　　应天府江宁县瓦屑埧第一厢钻珠匠朱观音保，永乐十六年十一月以来，屡梦见母亲在家，或笑或语，观音保心甚想慕。至十二月二十三日，有熟识张得刚，从南京来到观音保下处，报说：我来时，你母在家，脑后生一疮未好。观音保闻知，怆惶惶无措，即对天发愿诣洪恩灵济宫礼三千拜。一千拜报答天地，一千拜报答国王，一千拜祷求符药，祈保母乎安。至二十五日侵晨，洪恩灵济宫礼拜，礼至一千拜，於右臂燃香三炷，口诵玉皇宝号一百八遍。将毕，忽见白云腾涌，弥满殿内，见一神人，身体极长大，面白如玉，髭髯甚美，头戴金如意冠，身穿织金道袍，立於云内，手招观音保。观音保惊骇，随即匍匐至神前，神人将乾柏叶一枝、黄纸符二道，上有朱书葫芦符，授观音保言说：将去与汝母煎汤吃。观音保捧接，叩头才起，而云中神人寂无所见。观音保不觉冷汗遍身，昏晕卧地。当得守宫道士扶策始苏，复拜二千拜。至次日圆满，有守宫道士引领观音呆报官。蒙礼部引奏，钦赐钞伍千贯，米十石，优免差得，旌表门闾复赐脚力，回还侍奉母亲。
　　谨按世人之行，莫大於忠孝。忠孝之至，克通神明，观於朱氏之子，可见矣。方其平居一念，惟在於忠孝。及闻母疾，一反痛迫切，即请灵济宫，称扬宝号，礼拜真君。恍惚之顷，亲睹神降，施以符药，此非其忠孝所感，曷克致此於乎。神之所以为神者，呼吸感应，变化莫测。况真君得道升仙，入神出圣，斡运化机，护国庇民，丰功盛德，昭着两间，其感应之验，非可言喻。钦惟皇上，特加封号。创建祠宇。春秋享礼。崇报之礼，古今莫逾兹。因朱氏子所祷，即为昭应右，此诚所谓匹夫、匹妇之诚，尚足以感动天地，况神明乎。然此不惟朱氏子所能感，凡至诚之所祷者，无不响应。苟心有不诚，不惟不能感神，而谴责之至，亦竟不免，可不慎哉，可不谨哉。
　　祯祥
　　初建在京灵济宫时，大明永乐十六年戊戌正月十一日，旛竿上现五色瑞光。十二日，旛竿上现五色瑞光。十四日，因上元节建醮，仙鹤三只，旋这宫前，又於旛竿上现五色瑞光。十五日，仙鹤四只，旋绕宫前，又现五色瑞光。本年四月十七日，遇圣节，建坛修斋祝寿，仙鹤四只，旋远宫前。次年正月初九日，修建金箓报恩延禧罗天大醮。十一日辰时，正殿、前殿、三门、灵星门，左右旛竿上及斛顶，俱现五色瑞光，并有祥云如凤。又结成宝盖，复现青白瑞光，覆护醮坛，及有青乌止於右边旛竿顶上。本日未时至申时，正殿上，并右边旛竿顶上，俱现五色庆云，达护醮坛。十二日辰时左右，旛竿及旛顶宝盖上，现青白瑞光。十三日辰时左右，旛竿顶上，灵星门、斛顶上，俱现五色宝光。十四日午时左右，旛竿上现青、红、黄瑞光，及现五色庆云，结成龙凤之势，拥护醮坛。未时，仙鹤四只，从天门外旋绕醮坛。申时左右，旛竿顶上，并旛顶宝盖上，现青、红、黄瑞光。左右实盖上，王色小旛二首，俱结成寿带。十五日辰时，灵星门左右旛竿，并宝盖斛顶上，俱现五色瑞光。巳时，现五色庆云，覆护醮坛。午时，仙鹤旋绕殿前。
　　行在兵部尚书臣方宾、锦衣卫指挥臣林观，谨奏为祯祥事。永乐十七年正月初九日，钦承上命，於洪恩灵济宫修建金箓大斋。自开启以来，天清气朗，连日现五色祥光。又有卿云瑞霭炫采腾辉，如龙翔凤翥，覆盖醮坛。复有仙鹤来，青乌降，及左右旛竿宝盖上，彩旛自然结成寿带。斯皆皇上至孝纯诚，感於天地神明，致此嘉瑞迭现骈臻，诚国家万万年悠久之征，天下苍生，仰赖无穷之福。谨率道官、道士，谨具以闻。
　　勑文
　　人之一心，可以动天地，感鬼神，贯金石。夫天地至大而难动也，鬼神至幽而难感也，金石至坚而难贯也，所
　　以能感动贯革之者，亦惟一至诚耳。仰惟九天金阙明道达德大仙显灵溥济清微洞玄冲虚感慈惠护国庇民洪恩真君，九天玉阙宣化扶教上仙昭灵博济高明弘静冲湛妙应仁惠护国佑民洪恩真君，道德高妙，昭着上下。广积阴功，利济显幽。比者弘发善愿，制为灵符，以救人疾苦，无间贵贱高下，弗吝施予。然其应验，则在人之诚与不诚耳。人果能虔恭斋拔，专谨端确，至诚以求之，感应之速，有如影响。苟为怠慢弗诚，将信将疑，不惟不足以至感通，而神亦弗如庇佑，欲获乎平康迪吉者鲜矣。善信之士，尚致谨於斯，毋二乃心。毋怠乃志，毋忽於神明，则凡有所祷求者，无不感应。故曰有其诚，则有其神。无其诚，则无其神。可不敬哉，可不慎哉。
　　永乐十七年三月初十日。
　　御制灵宝天尊说洪恩灵济真君妙经序
　　朕惟道之为教，阐鸿蒙虚玄之秘，具无极自然之妙。窈窈冥冥，昏昏默默，视之而不见其形，听之而不闻其声。上以阴翊皇度，下以利济群品，功德之大，不可名言。有若九天金阙明道达德大仙显灵溥济清微洞玄冲虚妙感慈惠护国庇民洪恩真君江王，九天玉阙宣化扶教上仙昭灵博济高明弘静冲湛妙应仁惠辅国佑民洪恩直君饶王，萃灵锺秀，天挺人毫。宽惠慈祥，仁民爱物。忠君孝亲，崇信三宝。笃志好善，精勤不二。功成行满，遂感天封昭，锡徽号，序列仙品。弼亮化机，出幽入冥。御灾捍患，驱沴致祥。敷佑下土，利济群生。乃者，弘阐灵贶，翊卫朕躬，扶持保庇，载底平宁。已而示以符药，广施众宇。期在使人蠲除疾疚，蕃育子嗣。大德深恩，同於天地。朕感神之惠，夙夜弗忘。万机之暇，因阅《灵宝天尊说洪恩灵济真君妙经》 ，显微玄奥，神化莫测。方便利益，
　　拔济旷却，诚烛幽之日月，而济海之舟航也。乃以锓梓，用广流传，以报神庥。善信之士，果能洗涤忏悔，崇信三宝，尽忠尽孝，行仁行义，弘发誓愿，受持讽诵，则身家吉庆，命运亨通，子孙番衍，消灾度厄，增福延寿，延及九祖，咸获超跻。苟或訾毁轻慢，凌忽三宝，不忠不孝，不仁不义，不能敬信奉持，则身罹恶业，门户衰替，子孙微弱，寿年夭促，累及九祖，永堕沦冥，历观已往，具有明征。於乎吉凶善恶，皆由心造。为善获福，为恶受殃，此自然之理。故曰：积善之家，必有余庆。积不善之家，必有余殃。又曰惟上帝不常作善，降之百祥。作不善，降之百殃。然则观於此者，可不知所勉哉，可不知所勉哉。
　　永乐十八年正月初一日。
　　灵宝天尊说洪恩灵济真君妙经
　　尔时灵宝天尊在大罗天上五明宫中，凭几而坐，钟磬自呜，宴集诸天星众、五斗大神，宣演太上无极至真妙道。时有斗中都水二使者，左执青节，右仗黄钺，侍立帝前。稽首再拜，长跪而进言：臣等宿生庆幸，得遇天人。下观欲界众生，不忠不孝，不义不仁，多作恶业，全无惭愧，历数已终，今生末劫，丑口夫图，纲维折裂，兵火肆兴，玉石焚丧。或遭洪水，或遇凶年。刑赋苛虐，灾毒流行。罹诸苦恼，不知解悟。生意几息，人道将穷。作何因缘，可以救度。愿垂怜悯，开方便门。
　　天尊曰：善哉善哉。末劫众生，一如赤子，发汝是心，咸愿依吾教法，广为众生，说诸因缘，令开悟性，勿生疑虑。忠与孝，曰仁与义，四者修持，常居吉、庆。臣等既承斯诰，敢不奉行。乃於甲辰之岁，丙午之年，分身教化，下降人间。成功东海，显迹南邦。甲子一周，复还职任。香火一方，历年弥久，载逢灭度，复誓如初。躐进仙阶，真君锡号。蒙天尊嗟悯之仁，体太上好生之德，使一切善男善女，知身性命，皆凭道生。忠孝仁义，了悟此因。能於三元、八节、三会、五腊、庚申、甲子、本命之日，焚香修斋，如法供养，冥心向北，稽首礼念：九天金阙明道达德大倦显灵溥济清微洞玄冲虚妙感慈惠护国庇民#1。
　　九天玉阙宣化扶教上仙昭灵博济高明弘静冲湛妙应仁惠辅国佑民#2。
　　恭对圣慈依经忏悔不违真君之誓愿，各以忠孝仁义而立身。内可以增福延年，外可以消灾度厄。上可以使祖弥之魂神超度，下可以使家宅之光属义宁。普愿众生，同沾利乐。
　　於是天尊重为真君演说，而作偈曰：
　　灵济真君，修真得道。游宴仙都，天尊锡号。北斗降神，洋洋于左。下临三界，上朝五老。福国宁家，其功浩浩。无愿不从，默符祈祷。忠孝仁义，永为身宝。用作因缘，不违誓好，一切善恶，皆由心造。为善者福，为恶者祸。急急如天尊律令勑。
　　灵宝天专说洪恩灵济真君妙经竟
　　奉天诰命
　　奉天承运，皇帝制曰：朕膺天命，嗣守洪图。惟国典章，祀事为重。凡有功德被于生民，其神着灵於永久者，既严祠祀，其褒崇之礼，亦因时而加焉。九天金阙明道达德大仙显灵溥济清微洞玄冲虚妙感慈惠护国庇民洪恩真君，生为名人，没为明神。迨我祖宗之时，弘昭感通之妙，有祈必应，尤显於今，特加封焉。
　　九天金阙明道达德大仙显灵溥济清微弱洞玄冲虚妙感慈惠护国庇民崇福洪恩真君，祇荐印章，益弘神化，祚我皇明。
　　宣德十年四月初九日。
　　奉天承运，皇帝制曰：朕膺天命，嗣守洪图。惟国典章，祀事为重。凡有功德被于生民，其神着灵於永久者，既严祠祀，其褒崇之礼，亦因时而加焉。九天玉阙宣化扶教上仙昭灵博济高明弘静冲湛妙应仁惠辅国佑民洪恩真君，生为名人，没为明神。迨我祖宗之时，弘昭感通之妙。有祈必应，尤显於时，特加封焉。
</div>
    <div class="pagination">
<a href="徐仙真录.html">上一页</a><a href="徐仙真录.html">1</a><span class="current-page">2</span><a href="徐仙真录_page3.html">3</a><a href="徐仙真录_page4.html">4</a><a href="徐仙真录_page5.html">5</a><a href="徐仙真录_page6.html">6</a><a href="徐仙真录_page7.html">7</a><span>...</span><a href="徐仙真录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
