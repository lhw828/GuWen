<!DOCTYPE html>
<html>
<head>
    <meta charset="UTF-8">
    <title>高上玉皇本行经集注皇经集注 - 第 9 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高上玉皇本行经集注皇经集注 - 第 9 页/共 14 页</h1>
    <div class="content">　　赤书玉字至普告帝君四句十六字，书于九天金阙三图之馆，以摄六天魔炁。
　　西山神咒至风火驿传十二句，四十八字，乃制水秘文，书于九天金阙三图之馆，主摄西海水帝，及水中万怪恶毒之精，召云龙，以防水旱之灾也。
　　西方七炁真文，合一百三十六字，皆太上大神咒，一名金真宝明洞微篇，一名西山神咒，一洛白帝八威召龙文。
　　右玉皇诰命，以锡西方七宝金门皓灵皇老白帝七炁天君，令统御西方诸天地、日星、山洞水泉、圣真仙众、一切威灵，符命所临，如诰奉行。度人录仙，制星、制魔、制水，尽一切西方之秘，不敢明解。召山送云，召山之玄灵真气。或作止字者，非也。
　　神咒品十四章
　　北方洞阴朔单郁绝五灵玄老黑帝所受神咒诰命：
　　北方玄天，五炁徘徊。中有黑帝，
　　双皇太微，总领符命。仙炼八威，
　　青裙羽瞩，龙文凤衣。上帝所举，
　　制到玉阶。
　　右度人录仙黑帝秘文四十字，书于郁单无量玄元紫微台北轩之内，主召诸真人神仙图箓。
　　北辰辅肾，斗牛卫扉。女虚危室，
　　豁落四开。壁总七星，执凶紏非。
　　却灾扫秽，明道动辉。
　　右制星秘文三十二字，书于天心北元玄斗中，主摄北方星官，正天气。
　　北山神咒，激阳起雷。流铃焕落，
　　玃天振威。北酆所部，万妖灭摧。
　　右制魔秘文二十四字，书于北方洞阴朔单郁绝玄台，主摄天魔北帝，制伏恶神万鬼事。
　　九河倾讫，鸟母群飞。蛟龙通道，水陌洞开。赤文玉书，驿龙风驰。
　　右制水秘文二十四字，书于洞阴朔单郁绝元台，主摄九海水帝，制水中万精，主召蛟龙兴云政雨事。
　　北方五炁灵宝赤书玉篇真文，合一百二十字。皆太上无上大光明圆满大神咒，空洞自然之书，一名本命紫微元神生真宝明文，一名北山神咒，一名黑帝八威制天文。
　　右玉皇诰命，以锡北方洞阴朔单郁绝五灵玄老黑帝五炁天君，令统御北方诸天诸地、日月星宿、名山灵洞、水府泉宫、上圣高尊、真仙圣众、一切威灵，符命所临，如诰奉行。
　　北方洞阴朔单郁绝五灵玄老黑帝所受神咒诰命。
　　北方玄天至制到玉阶十句四十字，度人录仙黑帝秘文，书于玄奎北轩，主召诸真人，神仙图箓。
　　北辰辅肾，明道动辉八句三十二字，制星秘文，书于天心北元玄斗中，主摄北方星官，正天气。北山神咒，万妖灭摧六句二十四字，制魔秘文，书于洞阴朔单郁绝玄台，主摄天魔北帝，制伏恶神万鬼事。
　　九河倾讫，驿龙风驰六句二十四字，制水秘文，书于洞阴朔郁元台，主摄北海水帝，制水中万精，主召蛟龙兴云致雨事。
　　北方五炁真文，合一百二十字，皆太上大神咒，一名本命紫微元神生真宝明文，一名北山神咒，一名黑帝八威制天文。
　　右玉皇诰命，以锡北方五灵玄老黑帝五炁天君，令统御北方诸天地日月星、山洞水泉、圣真仙众、一切威灵，符命所临，如诰奉行。
　　度人录仙，制星、制魔、制水、尽握北玄之秘，故一切永不能违。
　　授五方五帝真文，永镇一切世界，三教万类，一切莫逃；永劫不坏，虚无妙有，秘不可穷；玄之又玄，神乎其神。吾身之五炁悉备是理。志士达人，彻性命之宗，得万法之源，理数不能违。真经常在我，神咒功化属此矣。
　　神咒品十五章
　　道言：是大神咒者，元始之妙言，玉皇之真诰，上清自然之灵书，九天始生之玄扎，空洞之灵章，上圣之秘语，玉宸之尊典，成天立地，开张万化，安神镇灵，生成兆民，匡御运度，保天长存；上制天机，中检五灵，下策地祇，啸命河源，运役阴阳，召神使仙；此至真之妙。又神应自然，致天高澄，令地固安，保镇五岳，万品存焉。
　　五方神咒妙化无穷，何也？道言：是大神咒者，元始天尊至玄之妙言，玉皇天尊至真之宝诰，上清玄都自然之灵书，九天仙境始生之玄文仙扎，太虚空洞之灵章，上极无上至圣之玄言秘语，紫极玉宸之至尊法典，上成诸天，下立诸地，开张万有妙化，总诸神，镇万灵，一生一成，亿兆之民，匡辅统御劫运化度之秘，保诸天长存，上制天覆大生之机，中焉检制五方五灵，下以策使地只，啸命一切水府河源，运化役使阴阳，召诸神使仙真，此大神咒，乃至真之妙文，神化妙应，惟出自然。上位乎天，得一以清，高明悠久，是致天高澄。下位乎地，得一以宁，博厚悠久，是致地贞固。永安保镇五岳名山，一切万有品类使永存焉。
　　道言，是五老上帝述道致赞述言，故称元始玉皇云云，非元始自赞也。
　　妙言至灵书等，俱解见前。
　　九天始生玄札，称手书曰札。《玉皇真经》无象无声，大光妙音彻十方、遍法界，倾劫不毁，非手可书，皆自然之文；非言可传，皆心印之妙。探之无始，在太虚罔象之先，故曰九天始生玄札。
　　玉宸尊典，天子所居为宸，元始为万教至尊，居玉清圣境，玄化难穷，故曰玉宸。说此真经，各教经书皆不及此，诸圣诸神皆不敢违，天律金格宝之甚重，十方列圣卫之甚严，故曰尊典。
　　安神，令诸神不显神通，安然无为。镇灵，令万灵不露灵响，敛其威灵。
　　匡御运度，终始法界，掌持劫运，化度无穷，令其循环无端，不倾不挠，故曰匡御运度。
　　下策地只，简策旨命之也，非策鞭之策。运役阴阳，阴阳往来，道实主之，故云运役，非言役使阴鬼阳神也。
　　召神，摄召一切神。使仙；仙为上帝之宾，何以言使？元始说此经，乃三教真宗，诸神钦承，故云使仙。
　　天地有穷，万类易尽，何言万品存焉？从劫至劫，生生不穷，皆赖大道，故云万品存焉。
　　神咒品十六章
　　玉帝昔授五老上帝。是时五帝跪捧其章，秘题灵都之绾。天真皇人昔书其文，掌之於上清真境太玄玉都寒灵丹殿、紫微上宫。累经劫运，而其文保固天根，无有毁沦，与运推迁。是大神咒混之不浊，秽之愈清；毁之不灭，灭之极明。大有之文，天真所尊，自光真名，帝图刻简，昭示来生。斯文隐秘，不得窥闻。有得之子，保万炁长存。勤行修奉，克至神仙，朝礼帝君。
　　大神咒，保天地山川万品存焉。玉帝昔以此神咒授五老上帝时，五帝跪捧此宝章，秘密题此玄章於灵都之馆。天真皇人昔书此经本文，掌之於上清真境太玄玉都寒灵丹殿、紫微上官。累经劫数元运，而其经保固天然妙化之根无有毁坏沦沉，与元运相推转移。是大神咒，混之终不可浊，秽之愈见其清，毁之终不灭，灭之则极精明。大有玄妙之真文，诸天真圣所尊崇，自焕天光，普张真名，应爱帝图刻之金简，昭示当来生生诸品。斯经文隐奥深秘，凡常不得窥测闻见。有得斯道之子，保万炁长存不毁，动行修习奉持，克至神仙，朝礼至尊帝君。
　　跪捧，长跪手捧宝章也。经在天，乃玄文，非世文。如何言手捧？天神拱捧，至敬之意。
　　秘题，赞而书录也。天真皇人书经文，皆玄光天书，金玉篇字，一丈之妙文也。
　　上清真境，灵宝所居也。经自元始天尊说，传之者灵宝，故曰上清真境。
　　而其文保固天根，经之理，历劫不坏，是保天然之玄根永固也。或以为保天之根，使其悠久，不可从。盖元会之后，天不能长在，故知非言天之根。
　　与运推迁，劫劫长存。
　　混之不浊，杂法浑乱，正道常存，终不能浊此经。
　　秽之愈清，亵渎此经者，天有罚，愈见其尊而清。
　　毁之不灭，痴邪谤毁此经者，此经终不磨灭。
　　灭之极明，无道之世，欲灭此经，则经法流通，大行於世，愈显其明。
　　大有之文，历劫常在，处处不无，非凡象，乃妙有。故云大有。或以为大有妙、庭之文，太拘。
　　昭示来生，将来之万生，非一人之来生。
　　不得窥闻，非至圣不知此经，常人但诵其文耳。邪魔不敢窥，下愚不能闻。
　　有得此经中道理之子，保吾之万炁长存，勤行修奉，自能至於神仙，而朝礼上帝也。或云，朝五老帝君，太拘了。一云。保万化之炁长存，亦通。
　　此言经之明效。
　　玉皇功德品第三
　　功德品一续前十七章
　　尔时，玉虚上帝，白天尊言：隹愿慈悲普为四众、帝释等及四梵天王、一切诸天、一切诸仙及未来一切众生、持是经人说利益事。尔时，天尊告玉虚上帝言：快哉斯问，不亦善乎。汝以慈悲，愍念众生，故请问於我。汝当复坐，吾为宣说。
　　当玉帝授五老上帝此经时，玉虚天之上帝，上白说经教主大天尊言：惟愿至圣慈悲，普为世间四众，及诸天帝释等，及三界之上四梵天、一切诸天、一切诸品仙人，及未来世一切众生、持是真经之人说利益之事。尔时，说经大天尊告玉虚上帝言：快心哉，斯问也，不亦善乎。汝以慈悲心，愍念世间众生，故请问於我。汝当复坐，吾为宣说经义。
　　天尊指元始言，或指玉帝者，非是。
　　四众，解见前。
　　帝释，乃诸天帝，及释教诸佛、菩萨等众。或以为诸天主皆称帝释，亦是。若以帝为帝释天主，此僧家之讹言。不故诸经妄以天主为玉帝，不知玉帝为万天之宗，非止一天之主。释经云，梵王帝释为呈祥。盖言天佛之宗，非敢言玉帝。僧人任私谬解，亦属大过。故并及之。
　　四梵天王，三界上大梵天王也，非欲界下天之王。言梵天，则尽上界。不言种民诸天者，种民之上皆至真大仙，自然契此经，故不言 及。一切诸天，一切诸仙，自梵天之下，一切诸天帝神民、一切诸品仙。
　　说利益事，大道不言效，如何玉虚上帝请言利益？大道为天地人物之宗，本来皆有实益，於人有自然之利，天地四众未知此经者不知其义，罔敢信从，遂轻大法，误自己。大道恩慈，不忍世迷，故言利益以度人。柰何愚迷者尚云，此经亦微言眇论，何益於人。岂知此经生天地人物，不可须臾离者。处处人人当诵持，劫劫相循，有大利益，乃出自然，非徒歆人以效也。
　　不亦善乎，非疑词，乃称其善问也。我，元始自谓也。
　　汝，元始谓玉虚上帝也。复坐，命玉虚上帝复还听经座位。
　　吾，亦元始自称。
　　宣说，广布为宣，告语为说。
　　梵，扶之切。或误作梵，非也。
　　此请经之诚、普利之心。
　　功德品续上十八章
　　天尊言曰：若有三界十方无量国土，或兵戈并起，疫气大行，水旱虫蝗，凶灾饥馑，是其国王大臣当发慈悯，为其黎庶遍勑国内，州县镇宰令诸道流，清净严洁，于其观内设大斋醮，六时行道，为转此经，当得国土清平，五谷丰熟，黎庶安泰。
　　元始天尊既命玉虚上帝复坐闻经，乃言曰：若有天地人三界、上下四正四偶之十方、无尽量一切国土，或动军战，而兵戈并起，或天灾流布，值疫气大行，或年岁荒歉，而水旱虫蝗，凶灾饥馑，是其国国王大臣当发慈悯，为其黎民臣庶，遍劲国内，州县镇宰，令诸道门之流，清冷严洁，于其观内设大齐醮，白昼六时行道，为转此真经，当得国土清平，五谷丰熟，黎庶安泰。
　　或云三界，不可言天，恐与国土兵戈字有碍。不知天魔与诸天主争街，亦有斗战，各有分界，故知三界言天地人也。
　　兵戈并起，只言各处兵起，互相战争，非言兵戈两样并起也。刀枪之属，皆兵器戈戟也。此固不可言并起。或言兵作人，人戈并起，亦非正义。
　　或疫气大行。天道安常，灾则称变，疫气大行。时疠之作亦灾异也。此经救除之。水旱虫蝗，水溢旱乾，诸虫害禾，群蝗伤稼，皆灾异也。
　　凶灾饥馑，岁不熟，民物不安则为凶。异常为灾，谷不熟曰饥，菜不熟曰馑。此皆灾异也。
　　黎，黔黎；庶，庶民也。
　　遍勑。遍与徧同。
　　州县镇宰，或言州县统镇百姓之官，或言镇为军镇之官。又言镇为督抚，官之大者。皆是。
　　是其国王大臣，如是等地方之国王大臣。
　　道流，全真、正一、清微、灵宝等派道流。
　　清净严洁，内外肃然，身心无二，衣坛整饬，恭敬庄严，终始如一。如是清净严洁。
　　观，观也，神之所在，瞻者起敬，是诚大观。故曰观。
　　设大斋醮，齐内外，一众志，齐其不齐为斋。祈谢神只，酬报天地，合德於神，依科迓福为醮。
　　六时行道，非如今时沿途行道，不过依科迓神，转经念道而已。或云，昼夜十二时，奇时动，偶时静。六时，当作子、寅、辰、午、申、戍。或云子至巳，一云白昼六时。俱通。转经，心与道合，持真经，国土无厄艰，得清平。
　　稻、黍、稷、菽、麦，五谷俱丰熟，各国各界黎民无灾艰，永得安然定、泰然乐。
　　功德品续上十九章
　　若复有人入诸山林，遇毒恶兽，但能存想一念真经，山神卫护，猛兽自退，终不害己。若入江海，采宝求珍，值遇恶风，如法持念是此真经，风浪顿止，安
　　稳达岸。
　　真经之利，岂特消天灾，丰岁年，令黎庶安哉。卒然之变，山水风波之厄，亦有不能害者。若复有人入诸山林中，遇毒猛恶兽，但能存想一念真经，不忘此宝章妙法，山神保卫佑护，猛兽自然退去，终不伤害持经入山之己身。若人入诸江海，采宝物，求珍玩，值遇恶风，漂其船舫，如经中诵受之法，持念是此真经，大风自息，波浪顿止，安稳达岸，持经人船终无伤害。
　　山林险阻，猛兽毒虫，势不可近。一旦遇之，必至伤害。存想一念真经，不过暂与道合，如何猛兽便退？盖人物之生，本一元气，但分清浊全偏。天地之初，人物混处，沕沕然、穆穆然，一切毒虫恶兽原不害人。后人心渐假，去害虫兽，所以虫兽害人。人若常行好事，存好心，敬信真经，念念不忘，是大善人。入山林，自不遇毒虫恶兽。若平日庸常无有善功，入山适然遇着毒虫恶兽，不贪生怕死，不惶惧不斯心，惟信正法，专一无二，操存默想，一念真经，心与道俱，山神卫护，毒虫猛兽自然退避。虫兽，道中之蠢物，性虽毒恶，好伤杀，各有所敬、有畏、有所忌。是以鸷鸟尊凤、猛兽朝麟、蛇蝎蜈蜓诸毒虫等畏鹳宏鸟鹤鹏，灭迹不施其毒。仙真达生化之机，明克制之源，一咒语、一符水，尚能制虫蛇毒，解虎狠厄，返风回天，况《皇经》为万法之宗，天地之祖。万物生杀，系於天地，本於大道。一念存想此经，不惧虫兽，法宝光，诸神卫，虫兽虽蠢，性亦尊道，畏天惧神，自然退避。
　　江湖河海，风波危险，乃天之怒，数似难逃。此经为万法之王，风雷雹电皆天之妙用神威也。如法持念此真经，同於天，同於道，天亦为之霁威，风息浪止，船安然达岸。
　　考证：
　　《易》云：履虎咥人，凶。子曰：暴虎凭河，死而无悔。此经云，存想一念，如法持念此真经，虫兽退，风浪息。《道德经》言：合於道者，騺鸟不搏，毒虫不螫，虎兕无所投其角，藏牙伏爪，避不敢伤。人多疑儒道相悖，及考禹过江，黄龙挽首而逝。刘昆守江陵，返风灭火，守弘农，虎北渡河。伊川过江，主敬风息。则知《易经》、孔子所言，无道妄行者也。《皇经》《道德》所言，尊经合道者也。经功尚可以脱兽趣，拔毒业，持经者岂行陆齐出毒哉。
　　功德品续二十章
</div>
    <div class="pagination">
<a href="高上玉皇本行经集注皇经集注_page8.html">上一页</a><span>...</span><a href="高上玉皇本行经集注皇经集注_page4.html">4</a><a href="高上玉皇本行经集注皇经集注_page5.html">5</a><a href="高上玉皇本行经集注皇经集注_page6.html">6</a><a href="高上玉皇本行经集注皇经集注_page7.html">7</a><a href="高上玉皇本行经集注皇经集注_page8.html">8</a><span class="current-page">9</span><a href="高上玉皇本行经集注皇经集注_page10.html">10</a><a href="高上玉皇本行经集注皇经集注_page11.html">11</a><a href="高上玉皇本行经集注皇经集注_page12.html">12</a><a href="高上玉皇本行经集注皇经集注_page13.html">13</a><a href="高上玉皇本行经集注皇经集注_page14.html">14</a><a href="高上玉皇本行经集注皇经集注_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
