<!DOCTYPE html>
<html>
<head>
    <meta charset="UTF-8">
    <title>徐仙真录 - 第 8 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐仙真录 - 第 8 页/共 15 页</h1>
    <div class="content">　　九天金阙、
　　九天玉阙、
　　宫中神仙、诸灵官。谨燃玑衡七政神灯，上布东方木德岁星之象。恭闻道心惟一，昏昏嘿嘿以难名。木神则仁，化化生生之为妙。在时为春，而春风长养。於德为元，而元气胚胎。均蒙扶植之功，犹赖剸裁之力。高山仰止，易地皆然。谢石得之，以显公山之灵。周公得之，以释金朦之谤。调梅用说，则梦来诸野。采桑得尸，则神降於莘。功卓立於一时，名流芳於万世。伏念一切众生，守株安分，托荫过情。虽樗栎之材，槌鲁无文。然祀柳其性，杯桊可用。从绳则正，非矩不成。伏愿能官者，朴棫其章。听讼者，甘棠其政。观桥梓之道，而父慈子孝。歌华萼之诗，而兄友弟恭。生子愿为圣小兄，挺挺五枝之桂。结交须作忘年友，森森千岁之松。桃灼其华，宜其家，宜其室。果秋以荐，尊尔祖，敬尔宗。少伸实枣之仪，非拟燔柴之典。请法众等，谨依太上所说木德星君神咒，稽首皈依，虔诚赞咏。
　　志心皈依信礼
　　九天金阙
　　志心皈依信礼
　　九天玉阙
　　咒捻寅亥文，取寅亥气。想青华青天之官真君如在。
　　岁星乘木德，展转耀东乡。陵天姿润泽，五色混明皇。寻花歌浩漾，掷水咏芝房。经时频祷祝，获福自然长。和：愿此灯光，回向真君。散花。妙智圆明天尊。
　　法众等志心皈命灵济宫
　　九天金阙、
　　九天玉阙、
　　宫中神仙，诸灵官。谨燃玑衡七政神灯，上布南方火德荧惑星之象。
　　恭闻火秉南方之德，炎帝行权。神为束海之君，真君锡号。玉精铸魄，金液炼形。学参方外之书，善似光中之影。随机应化，发誓度人。挈涂炭之民，而置诸衽席之上。悯焦熬之俗，而转为讴歌之乐。以劳定国，则流乌呈瑞。捍难御灾，则回禄反风。声迎荧煌，威灵垣赫。伏念一切众生，欲心未灭，道学不明。其狗势，则未免阿佞以趋炎。其措谋，则岂敢险奸而煽毒。扬汤止沸，阿其愚也。收烬之余，不几晚乎。幸曲突徙薪犹有，豫防之戒，然红炉点雪，会知解悟之机。忧甚如薫，谁能执热。曾谓燎原而可扑，岂宜与玉以俱焚。伏愿戢我干戈，永绝狼烽之警。救民疾苦，何劳艾灸之功。烹饮者，得养其生。樵爨者，各安其业。惟天鉴於一德，故曰诚则明明则诚。作善降之百祥，俾尔炽而昌昌而炽。心香一炷，可通於碧落。神光三烛，载显於灵坛。请法众等，谨命太上所说火德星君咒，稽首皈依赞咏。
　　志心皈命信礼
　　九天金阙
　　志心皈命信礼
　　九天玉阙
　　咒捻卯戌文，取卯戌气，想朱陵火炼之宫，真君如在。芒角生龙凤，威光吐十方。
　　丹刚耀五夜，朱火焰三边。晶明符正气，剑戟挨兵权。搀抢应迩灭，孛彗敢当前。和：愿此灯光，回向真君。散花。智炬赫奕天尊。法众等，志心皈命灵济宫
　　九天金阙、
　　九天玉阙、
　　宫中神仙、诸灵官。谨燃玑衡七政神灯，上布中央土德镇星之象。恭闻社而祭土，配地之宜。神之为德，合天之道。石文荐瑞，阴克相於唐家。野块呈祥，神有扶於晋室。秦如得蜀，则褒谷之妖不足为怪。刘既吞桓，则鲜卑之梦夫岂偶然。宗孝子以此，葬父而显阴功。铁轮王以此，施而成因果。洪规之舡，可以借重。虚江德政，万古流传。雷焕之剑，可以增光。华阴圣迩，千年如在。以沙渍酒，曾授高府君疗病之方。取尘为圆，尝得仙前活人之剂。以黄尚德，有赫厥灵。伏念一切众生，冗蚁偷生，壁虫守拙。恶多善少，岂无一篑之亏。彰往如来，未免百昌之托。靖怪粪壤，无所用也。或者泥涂，其可弃乎。从今正道以由行，敢不立墙而起敬。伏愿华岳储精，为士者生而颖悟。黄金同价，为商者富於贸迁。墁
　　艺精，而工食其功。膏脉动，而农力於穑。编钟击磬，略陈桴鼓之仪。酌水献花，愧乏青华之贡。请法众等，谨依太上所说土德星君神咒，稽首皈依，虔诚赞咏。
　　志心皈依信礼
　　九天金阙。
　　志心皈依信礼
　　九天玉阙。
　　咒捻子丑文，取子丑气。想黄中元气之宫真君如在。
　　高穹符戊己，藏陆起重霄。五行尊暗曜，九天见光昭。甘石推留伏，陶巫算沈寥。上仙垂雨露，伏地礼空摇。和：愿此灯光，回向真君。散花。灵光炳曜天尊。
　　法众等志心皈命灵济宫
　　九天金阙、
　　九天玉阙、
　　宫中神仙、诸灵官。谨燃玑衡七政神灯，上布西方金德太白之象。恭闻金孕太白之精，西方有象。神位上清之列，北斗化形，文章久着於天台，源脉其来於丽水。歌诗雅颂，有铿锵之美。勒名钟鼎，负刚介之材。李少君因此以成丹，商傅说用之而作砺。其为宝也，诚可贵。其为器也，宁可轻。仰之弥高，钻之弥坚。截然有条，浑然有理。伏念一切众生，四知有愧，素钦杨震之贤。三致无能，空羡陶朱之富。遇自今而煎改，诚有赖於镕陶。伏愿经果不焚，喜得满籯之教。文如未丧，犹闻掷地之声。言可行，名可言，楚人之诺皆如季布。圣希天，贤希圣，孔子之俦岂特颜回。愧无鸿宝之陈，略具彝樽之献。请法众等，谨依太上所说金德星君神咒，稽首皈依，虔诚赞咏。
　　志心皈依信礼
　　九天金阙。
　　志心皈依信礼
　　九天玉阙。
　　咒捻辰酉文，取辰酉气。想金天素灵之宫真君如在。
　　太白凌清汉，腾霜耀素英。亭亭浮瑞彩，皎皎盛长庚。锋高能御寇，色润每降兵。推穷符历数，合道与长生。和：愿此灯光，回向真君。散花。明真养皓天尊。
　　法众等志心皈命灵济宫
　　九天金阙、
　　九天玉阙、
　　宫中神仙、诸灵官。谨燃玑衡七政神灯，上布北方水德辰星之象。恭闻水之神故曰玄冥，其源也深，其流也远。神如水之在地下，何所不至，何注不通。荡荡乎，吾无能名。渊渊乎，诚不可测。言其仁，则鱼鳌得其所。言其威，则蛟龙神灵。飞沙屈涛，曾显三山之梦。兴云致雨，具瞻四渎之祠。冰渡滤沱，王霸之言何其神也。雪平淮蔡，李愬之功岂非天乎。均蒙润下之仁，敢有朝东之请。伏念一切众生，盗泉止渴，何饕餮之不材。浊渭常流，使秽污而自臭。谨当洗濯，毋即慆淫。伏愿官府升平，珠果还於合浦。人材泰长，舟可济於巨川。泮林之桑熟，而蚤乃登。潢地之剑卖，而牛可畜。财利之源渊积，既庶而何加，又曰富之。子孙之派流长，盛德之后，必有兴者。恩波洋溢，福海弘深。少伸行潦之仪，深愧蹄涔之陋。请法众等，谨依太上所说水德星君神咒，稽首皈依，虔诚赞咏。
　　志心皈衣信礼
　　九天金阙。
　　志心皈依信礼
　　九天玉阙。
　　咒捻巳申文，取巳申气。想玄灵大德之宫真君如在。
　　妙哉符五气，仿髴见真门。嵯峨丑位当，壬癸洞灵君。分辉凝皎洁，盻享赴思存。仙歌将舞道，良久下金天。和：愿此灯光，回向真君。散花。龙德普照天尊。
　　讽诵经咒
　　向来燃灯功德，并已周圆。恭闻睹天文而察人事，可以前知。修人事而应天文，吉无不利。须仗神灯而点照，特凭科典以宣扬。回向真君，仰祈灵贶。自今以后，丕阐厥灵。伏愿星聚於奎，再睹文明之治。光含於璧，复还淳古之风。上体天心，下孚民望。更冀燃灯之后，五星顺度，两曜增辉。寒暑不愆，跻兆民於仁寿。雨旸时若，祈百谷之丰登。蠢动含灵，咸资化育。仰凭汯众，为上良缘。念：
　　三清二境天尊，九天锡庆天尊，
　　十方灵宝天尊，不可思议功德。
　　玑衡七政星灯科毕
　　仙妃秘典
　　入坛
　　步虚
　　混沌初开启，阴阳化育生。九天成道化，万国保安宁。宝座临金殿，霞冠耀玉轩。万真朝帝所，飞曷彩蕾蓄根。
　　祝香
　　祥烟结篆，瑞气凝空。瞻碧落以投诚，望紫清而设拜，恭以道香、德香、无为香、无为清浄香、清浄自然香、妙洞真香、灵宝惠香、超三界香，满琼楼玉殿，遍诸天仙境，虔诚上启，供养
　　九天道母无上帝后元君、承天效汯后土皇地祇帝后、统法善舍圣母八极帝后、东极保生圣母青衣帝后、南极保育圣母火光帝后，八极紏察圣母金光帝后、大罗大掌集圣母谲真帝后、九天提点按察圣母伏魔帝后、主掌阎浮提世界地主明玉统肱圣母六通帝后、九天开化育生仁德妃、汪圣妃、青德妃、宛圣妃、九天开化忠德妃、颜圣妃、泾国夫人顺助仁惠贞应仙妃、卫国夫人善助慈懿恭静仙妃、亲睦堂圣母仁寿淑善仙妃、唐王后明萧仙妃、洪王后仁慈仙妃、鄂王后顺懿仙妃、广陵王后善庆仙妃、圣女冲懿仙妃、明懿仙妃、圣妇善懿夫人、仁柔夫人、惠顺夫人、昭懿夫人、顺恭夫人、明哲夫人、恭懿夫人、靖懿夫人、昭穆夫人、慈孝夫人、圣妇列位夫人，内侍顺成夫人、昭华夫人、容华夫人、修容夫人、修仪夫人、昭仪夫人、内典妇功夫人、丝枲夫人、莞库夫人、帐集夫人、度支夫人、女府女史列位夫人、女祝女御列位贵人、内侍内典圣眷夫人、天乙注生神后、太乙监生祥后、司禄司命上相夫人、守胎卫房夫人、保胎护命夫人、左右慈训夫人、保传夫人、左右掌集夫人、诸宫掌印夫人、抱送夫人、乳哺夫人、抚育夫人、托生化婆、燕喜堂东西二序列位夫人、汪生注福注录注寿婆官、主掌判送婆官、守胎卫房婆官。王母宫中七千徒众临水宣封，广福陈十五夫人，三十六宫婆。
　　又切以圣不可知之谓神，感而则应，民到乎今受其赐，靡也可忘。式克至今日休，不敢启上帝命。臣诚惶诚恐，顿首顿首，恭闻无形之表，至道之精。轩辕皇帝，启钥抽关。太上老君，传灯续印。德而不德，清虚怪，寂寂之无宗，玄之又玄，廓落达，生生之有妙。周流六虚而无息，主宰万物而不遗。巍乎，其有成功，无以称其威德。伏念臣志求诸道，材下於人。敷奏以言，方寸地之阶，愿借恪恭乃职，咫尺天之威不违。重念醮首某等，致力於神缕，我以福祠称灵济，名被显封。赫赫厥声，濯擢厥灵。雍雍在宫，肃肃在庙。虽桑梓必敬，止维苹系可荐之。遇中元集福之晨，是乃上相诞生之旦。乾坤为瑞，闻里称欢。是月在中，式播嵩岳生申之咏。与天齐寿同伸华封，祝寿之诚。兹盖伏遇吴天玉皇上帝玉陛下，总元范於十方，建大功於亿劫。无有远迩，均属照临。九有血气，莫不尊用。敷肾肠历以告：臣尘凡浊赞，夙夜小心。自惭蠢蠢无知，敢曰高高在上，斋戒沐浴以事帝。对越在天，聪明正直之谓神。虔恭在位，幸披云而赌日，如临渊而履冰。伏愿不闻，亦式不显，亦临有相之道。俾富而昌，俾耆而艾，用锡厥民。臣无任瞻天望圣激切之至。
　　官三元仙众、列位婆官、醮莚一切仙众、府县城隍夫人、当境夫人、金鳌各庙析福夫人、本中一切婆官等众、三界香官、直日典者，仗此真香，普同供养。香乃玉华散景，紫气凝烟，香云密罗，径冲九天。当愿侍香金童，传言散花玉女，为某关启，咸赐如言，谨奉为入意，仰祈慈荫，福及群黎。今则兰场开启法事，关行稽首，皈依无极大道。
　　唱道
　　道场众等，人各运心。皈依三宝，一切念。
　　冷坛
　　至真帷争云云。争天地咒云云。洞中玄虚云云。
　　举。火光荡秽元君。
　　跪炉
　　道由心学云云。五星咒，五星列照。
　　发炉　举呜法鼓二十四通。
　　无上三天玄元始三炁太上老君，召出臣等身中三五功曹，左右香官使者，左右捧香驿龙骑吏，侍香金童、传言散花玉女、五方直符直日官将，各二十六人出。出者严庄，关启此间土地里域真官正神。臣今正以烧香行道，谨奏为某人某事，其诸丹悃，具载词文。以今发事，愿得太上十方正真生炁下降，流入臣等身中，令臣所启速达径御
　　九天道母无上帝后元君御前。
　　请称法位
　　具位上启
　　九天道母无上帝元后君：圣位如前。恭闻三才肇判，立人道於天地之间。列圣分司，为帝后掌生成之籍。惟人为贵，所职犹尊。育魄炼形，始自注生於南极。彰善罚恶，次则分隶於天宫。仰惟三十六位之尊，实司万亿兆人之命。富贵贫贱有定，分於胚辉。寿夭短长，皆悉由於掌握。上领天曹之威命，下副世嗣之祈求。聪明富贵，必生於积善之家。夭贱卑征，必报於积愆之后。鉴衡无隐，毫发非私。但兴一念皈依，必获百神昭鉴。今有事意，致恭尽礼，叩首虔诚。僭陈醮祀之仪，曲尽精虔之恳。皈命天上三十六天帝后，灵济仙妃内侍真灵。伏望乘云驾鹤，整法驾以来临。凭虚御凤，副凡心之恳祷，法众虔诚，皈命奉请。
　　上来迎请，内外诸宫仙众，俱已来降。各请整肃仙班，祇迎仙驾。臣
　　谨奏请
　　主掌间浮提世界地王、明王、统汯圣母、六通帝后，伏望道慈，降临御座。
　　九天提点按察圣母伏魔帝后。
　　天罗天掌籍圣母琼真帝后。
　　八极紏察圣母金光帝后。
　　南极保育圣母火光帝后。
　　东极保生圣母青衣帝后。
　　统法善拾圣母八极帝后。
　　承天效法后土皇地祇帝后。
　　九天道母无上帝后元君。
　　上来奏请，已沐降临，众等虔诚，法事供养。
　　玉殿排龙座，诸天速降临。
　　寸诚皈大道，有事自符心。
　　瓶插花飘麝，炉烟杳袅沈。
　　悬慧三上祝，愿降福恩深。
　　步虚
　　宝座临金殿，霞冠耀玉静。万仙朝帝所，飞舄彩云根。
　　安座颂
　　九天御座，玉几龙墩。金光照耀，百宝光明。诸天下降，全正大兴。受此宝座，保兄安宁。交梨火枣。琼奈蟠桃。琼花蜡烛，甘露醍醐。琼泉瑞露，凤茗龙芽。天厨香积，随念而供。
　　伏闻清浊攸分，阴阳定位。乾坤交而生六子，天地泰而育群生。矧兹帝后元君。独持阴教。况乃下方胎孕，全仗圣恩。凡形流於三界之中，皆兆象於六阴之始。积善，则子孙繁衍。储恶，则枝叶凋零。有祷必从，无求不应。锡男，则获以聪明智慧。注女，则报以端正形容。救生死於俄顷之间，除灾患於遗巡之际。祸淫福善，执一定之。权衡俣正却邪，救众生之性命。九神崇奉，必获感通。某等忝预人身，幸逢盛世。奉诸官之道化，阐大法於虚灵。是以爰洁灵坛，仰延真驭。香疑宝盖，瑞腾於瑶殿台前。花散琼英，芬彻於玉京山上。心仗诚而达祭，以德而馨。仰答圣恩，次陈己过。愿扶持於有永，保孕育以无虞。爰列华筵，用伸景福。伏□祥光下降，劫圣妃以保生灵。云驾俯临，降醮筵以证功德。仗芳香而接景，惟至恳以通诚。圣造无私，洞回明察。以今上祝
　　当今皇帝、帝后、诸官，寿算天齐，子孙曰盛。派衍旋源之远，辉联玉叶之光。广声教於流沙，息干戈
　　於漠北。下民乐业，庆五风十雨之调。丑虏归仁，息四境三边之众。产矫芝而荐瑞，近紫竹以呈祥。率土普天，咸归有道。其等冒渎之至，稽首设拜。上香，贡茶，进酒，谨当初献。散花云。诸真前供养。
</div>
    <div class="pagination">
<a href="徐仙真录_page7.html">上一页</a><span>...</span><a href="徐仙真录_page3.html">3</a><a href="徐仙真录_page4.html">4</a><a href="徐仙真录_page5.html">5</a><a href="徐仙真录_page6.html">6</a><a href="徐仙真录_page7.html">7</a><span class="current-page">8</span><a href="徐仙真录_page9.html">9</a><a href="徐仙真录_page10.html">10</a><a href="徐仙真录_page11.html">11</a><a href="徐仙真录_page12.html">12</a><a href="徐仙真录_page13.html">13</a><span>...</span><a href="徐仙真录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
