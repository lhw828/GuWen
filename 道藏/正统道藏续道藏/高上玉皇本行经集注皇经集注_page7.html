<!DOCTYPE html>
<html>
<head>
    <meta charset="UTF-8">
    <title>高上玉皇本行经集注皇经集注 - 第 7 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高上玉皇本行经集注皇经集注 - 第 7 页/共 14 页</h1>
    <div class="content">　　高上玉皇本行集经卷中
　　右上卷《神通品》至圣天官妙化。三教圣真皆不易及，故列第一，见传此真经神化之自。
　　此巷首列《神咒品》，以经中秘法语。能度人录仙、制星、制魔、制水、镇五方、济法界，故曰神咒。有神通而法语秘文，若是利益，斯继神通而第二云。
　　太上大光明圆满大神咒品第二
　　神咒品第一章
　　尔时，天地始祖，五老上帝，稽首长跪，白天尊言：伏闻高上玉皇，慈念苍生，普放神光，照烛法界，六凡四圣，普叨道荫。窃以凡夫短景，劫运将终，正道宜行，以济兆民，使修真之子，有期轻举，末代烝民俱获寿考。
　　尔时，，当元始天尊说尽《神通品》之时。天地开始之祖，五方五灵五老上帝。叩拜稽首，俯伏长跪，上白元始天尊言：伏闻高上玉皇大慈，悯念世间苍生，普遍放出大神通无量真光，照烛三千大千、诸天诸地、一切法界。天、人、魔、狱、饿鬼、畜生等六样凡品，以至最上一乘，与夫上、中、下乘四等，仙真、佛、神、志士之四圣，普遍叨蒙大道慈光荫庇。窃以凡夫不寿，世景短促，法界劫运，将次告终；仙真正道，宜当传行；以济亿兆之民，使希仙修真之子有了脱之期，得以轻身冲举，末代烝民无有夭折，俱获寿考。夫人生世间，命有定数，三教圣人皆蜕骨尘世。颜子大贤，三十二岁而卒。《皇经》虽有利益，岂能违大造之数，而使人长生哉？是不然。人之身可死，人之生理不死。道理不明，虽生世上，其心已死，偷生苟免，何足言寿？若明了道理，悟彻行成，还虚脱化，则朝闻夕死，无复遗恨，即是长生。故《道德经》云：死而不亡者寿。孔子云：人之生也直。又曰：仁者寿。释经云：若人了证涅盘，即见如来，是名金刚不坏。三教至人，不以死为死，以不明道为死；不以生为生，以了道为生。造化之数，虽生死难逃，可拘常人，而不可拘圣人。《玉皇尊经》演自元始，最上一乘妙法，三教之真宗，万法之玄诀，法界之慈航，生死之要关，成住坏空之秘旨，倾劫之机括，超证坦途，度世妙品，解结拔罪之津梁也。至尊若为慈演经文，烝民一蒙圣恩，承神光力，皆得皈依正法，不落邪径，生死无愧，能令短命众生而得长寿，是经神功有若此者。
　　荫音印。烝与蒸同。末代将终之劫。
　　神咒品二章
　　自昔《元始洞玄灵宝赤书玉篇真文》生於元始之先、空洞之中，天地未根，日月未光，幽幽冥冥，无祖无宗，无气无象，无色无名，无形无绪，无音无声，混沌太无，灵文案腌音捻，不明也蔼於盖切，乍存乍亡；灵图开化，玄象推迁，结气浮空，乘机应会。玉帝真诰、灵宝秘篆、无上大不可思议神咒於是存焉。
　　天地始祖五老上帝言玉帝尊经之正道，能令末代烝民获寿考，因何有此大功效。自昔《元始洞玄灵宝大赤天书》碧玉琅篇之真文，生於未立法界、元始本初之先，大空洞虚之中，两仪不曾分，太极无极之先，天地未立根基，阴阳水火不曾肇孕，未有日月光明。混混茫茫，何所分别，幽幽冥冥而已。万象未生，孰为之先，不见造化之元，是无祖无宗，玄虚太空，不见其气，无有形象，无着见之色，无字称之名，无形影，无端绪，无影响，冲然漠然，众音何有，众声何有，无音无声也。无涯无际，混沌太无。《元始洞玄灵宝赤书玉篇》之真文，灵秘文光，晻然虽不明见，蔼然又着端倪，乍存乍亡，非有也，非无也，非有有无无，有而未常有，无而未尝无也。元始灵运玄图。开张万化，玄元妙化之象，推转运迁，结妙梵之气，遍浮虚空，乘玄运之机，应天人叨荫正道宜行之会。玉帝宝诰、灵宝秘密天篆无上功德，不可称量，大不可思议神咒於是显秘着象，而妙法存焉。
　　赤书，玉帝真经、妙有之文，皆诸天太初梵气结成，字文广长一丈，色光赤焕，为丹天大赤金书玉篇。九天之上，皆碧瑶之篇，元始洞玄灵宝之文。宝霞玉润，故云玉篇。生於元始之先，乃天地本初之先，非元始天尊之先。天地未根，非天地无生化之根，天地生於虚无。元始真文在三千大界未立之前，浩劫之先，故未见天地肇分之根，乍存乍亡，存而不可定其象，亡而未尝灭其真。玉帝真语、皇经妙典，慈济无穷，历浩劫而无量，遍三千大千而莫尽。诸天奉行，三教遵依，是倾劫法界之语命也。灵宝秘篆，天书云篆，非易闻见，不可思议，不可以心思，不可以言议，言莫量也。於是存焉。玉经真文在浩劫先，非自今日存也，未乘机应会时。道涵太虚，夫有何形，孰从而见，虽存而莫知其存也。今正道宜行，灵文彰秘，神通光明，於昭炳显。故云於是存焉。真经妙法之存，乘机应会，是难遇之时也。在斯会者，肯自负而不求法诲乎？
　　神咒品三章
　　故天地得之而分判，三景得之而发光，灵文郁秀，洞映上清，发乎始青之天，而色无定方，文势曲折，难可寻详。元始炼之於洞阳之馆，冶之於流火之庭，鲜音先其正文，莹发光芒，洞阳气赤，故号赤书。灵图既焕，五帝朝真，飞空步虚，旋行上宫，烧香散花，口咏灵章。是时天启十二玄瑞，地发二十四应，上庆九天之灵奥，赞三天之宝明。神风既鼓，皇道咸畅。元始登命，太真按笔，玉妃拂筵，铸金为简，刻玉为书，五老掌录，秘於九天灵都之馆。玉女典香，太华执巾，金童侍卫，玉陛朝轩，九天玉书，非鬼神所闻。
　　惟玉经真文、灵宝秘篆於是存焉。故太极生两仪，清浮为乾，浊凝为坤，天地得之而分判。日曜辉，月呈华，星列张，三景得之而发光。真经灵文，郁然浮其瑞光秀气，洞然光映上清境界，发乎始青最上之天，而色无拘定方所。灵文光曜之势，充周曲折，难可寻究测详。元始天尊炼此真文於洞阳重玄之馆，镕冶此经於流火大梵之庭，鲜其正文，光耀无方。鲜其大正妙有之文，莹然腾发光芒。洞阳妙气，溢丹流光，纯然大赤，故号赤书。灵运玄图，既焕光明，五帝朝元，至真乘云御瑞，飞空步虚，旋绕行朝最上宫阙，烧清净自然真香，布散天花，口中赞咏灵文宝章。是时天不爱道，元辰献祥，天启十二玄瑞；地不爱宝，二十四气，粹显隹祯，地发二十四应。上庆九天之灵文奥旨，赞扬三天之宝章，昭明妙典，神通风教。既鼓度世之机，皇道咸畅，大法普惠一切。元始登座锡命，太真上仙按笔以书，玉女灵妃拂荡法筵，铸不毁之金光，以为玄策秘简；刻碧玉之玄霞，以为丹书。五方五灵五老职掌腾录，秘藏於九天太灵玄都之馆，玉女则典司天香，太华真人则执持玄巾，金童侍侧，周卫瑶阶，玉陛朝轩。九天玉字丹书。非一切鬼神所能闻。
　　有天地而后有文字，传诸经。今言《皇经》存而后天地分判。人闻此语，多疑惑不省。盖道之自然，相循不息，乃为真文；道之不坏，乃为真经。元始在浩劫先，皇经之理已在。真文无字，妙化不穷。故天地自此判，三光自此开景也。此是实理，又何疑？文势曲折。有以文字作支字者，非是。鲜其正文。有以鲜字作解字者，非是。莹音盈，或作巽字、信字读者，非是。玄经无象，何云金简？玄光妙象，倾劫不毁，故云金简玉书。玄文光瑞，润丽尊严，故云玉书。
　　非鬼神所闻。皇经玄秘，鬼神不识，非常闻，非易闻、非凡闻能知者。
　　神咒品四章
　　故天宝之以致清，地秘之以致宁，五帝掌之以得灵，三光乘之以高明，上圣奉之以致神，高灵尊之以致真，五岳从之以得镇，天子得之以致治，国祚赖之以致平。实灵宝之妙德，乃天地之玄根。威灵恢廓，普加无穷，荡荡大化，为神明之宗。其量莫测，巍巍乎太空。是时元始革运，玄象开图，灵文郁秀，神表五方，分判天地，开化万灵。此玄宗之宝，可得暂披於灵韫乎。加，益也。
　　九天玉书皇经，非鬼神所闻。妙法难闻若此，故天位乎上也，宝重此真经，得真一以致常清。地位乎下也，秘持此真经，得真一以致常宁。五方五帝掌此秘文，以得神通而成五灵。日月星三光乘此真经妙法，以崇高悬象着明。上圣至人奉持此真经，以至於圣不可知而神高灵。神部尊崇此真经，以至真圣之位。五岳名山圣帝从此真经之力，而不崩坏，以得安镇。君天下之天子得此真经妙法，以致四海无虞之治。国家祚业赖此真经，以政安平。实灵宝真宗之妙德，乃天地之真宗玄根。此经天威灵通，恢然莫量，廓尔无际，浩劫法界，一切利益无尽。是普加无穷，坦坦平平，功化无象而无方，诚荡荡大不可量之神化，为神明之真宗，其功量莫可测识。无象无宗，巍巍莫及而太空。是时元始天尊革太混之运，玄光妙象，开辟灵图，灵文郁茂光秀，辨位工化形，神表东西南北中之五方，分判上天下地，开化法界万灵、一切品类。此重玄真宗秘宝，可得暂尔披沥宸训，开阐无上真宗之灵韫乎。披，一作披阅。
　　皇经道家语，本以修证仙品，不言齐治均平。此云天子得以致治，国祚赖之以致平，何也？盖以道化成，乃为治平，悟真宗，明大道，则不言而信，不动而变，无为而成，德盛化神，永利无疆。故云政治政平。妙德本无所得，不见施与，自然功化无穷，故云妙德。若夫玄根，一切根皆有象；道生天地，虽有无极，太极生两仪之图，太极本无象。真者，见不得，言不得，画图不过假像教人。天地之根，有何实象？虽无实象，其实循环无尽，故曰玄根。威灵，三教圣神不敢慢，妙化无边，故曰威灵。神明之宗，诸圣宗法。又云，千神万圣从此出也。太空，不见其前，不见其后，恍惚不可为象，故曰太空。革运，或云革将终之运，非也。此经在浩劫先，是革太混运耳。神表五方，混沌本无，分辨方位，别中外，寔道妙化，故云神表五方。
　　神咒品五章
　　今皇道敷畅，泽被十方，仰观劫运，真风宜行。臣心实欲使灵荫八遐，风洒兰林，寒条仰希华阳之繁，朽骸蒙受灵奥之津。《明真》有格，今当以行。仰对元慈，下伸丹恳，惟愿哀悯，俯念苍生。不审《灵宝玉篇真文》可得见授，下教於未闻者乎？
　　玄宗之宝，冀暂披於灵韫。以今时大道敷布畅达，慈恩遍彻於四正四隅，上极下极，泽被十方矣。仰观劫数气运，正道真风宜当推行。臣心实欲使灵宝法惠荫覆一切方所世界，尽八遐之远，道泽惠风，荡洒兰林宝香玄苑。世间沉滞，异类傍门，天魔外道，有情无情，不闻正道者，皆蒙真经之济。如稿然无生意之寒条，仰希和煦沾润华阳之繁，滋已枯使荣，朽毁骸骨蒙受灵文奥典之津泽。明真上仙有度世金格，今当以行世间。仰对元始太慈，下伸丹诚恳祈，惟愿圣慈哀悯，俯念苍生，不审《灵宝玉篇真文》可得见授世间，下教於未闻者乎？
　　十方，非此个小十方，尽三千大千世界之十方。
　　劫运，从劫至劫，终始相循，劫劫此真经济世，非止一劫一运。
　　八遐，尽三千大千之远，不止言目前八方之远。
　　兰林，香宝华林。天地人物有此正理，皆有此林。人物昧之而不见。上圣真仙，此林宝光。风洒，惠浮此林，恩及一切，泽济无方矣。
　　寒条，人物神鬼不明正法，如同稿木，闻真经了悟，是枯木再荣。
　　朽骸，人物神鬼不知正道，虽生如死，闻真经超脱，桔骨再生。
　　灵奥之津，乃润泽之津。
　　明真，玉帝明封诸真。
　　丹恳，竭尽丹衷，恳祈至圣。
　　苍生，以玄首黄发，老而皓白，苍然无恒，故言苍。又云，苍天所生之民。又云，苍生，众也。
　　灵宝，玉篇，真文，俱解见前。
　　见授，祈天尊传授此经，下教法界一切神人鬼物，而度技未闻此经者。可得见授下教於未闻者乎，乃谦疑未定，不敢执言，恐至尊妙法，不易传授，故先恳祈，又作未定之词，以见求之切而尊崇之至也。
　　神咒品六章
　　於是，元始天尊抚几高抗，凝真遐照，观时已至，普为时会一切真圣论定阴阳，推数劫会，移校河源，检录天度，选择种人，指拈太无，啸朗九玄；念无开听於陈辞，有若闭碍音阂求真之路。是时五老帝君启问不已，良久，元始天尊乃垂盼眦之容，慨尔叹曰：微乎深哉，子今所扣，岂不善乎。此元始灵宝之玄根，空洞自然之真文，生天立地，开化神明，施镇五岳，安国康民。灵宝玄妙，为万物之尊，天启玄瑞，灵应自然。
　　《灵宝真文》宜下教未闻。於是时元始天尊抚循玉几，即宝座，巍崇道体，高抗不俯。密凝至真，默张大智，遐照今昔过去未来，定观开度之时已至，普为时会，六缘共际，诸法界皆当吉时隹会，一切世界天真至圣论定阴阳贞元之会，推生化自然之数、大小劫运元会，移校河源水帝，检察考录天数期度，选择修因善种之人，指拈真玄太无，啸咏朗吟九品玄章。念天地始祖五老上帝所陈恳祈传法之辞，若不开慈听许，有若闭塞阻碍修道求真之路。是时五老帝君恳启请问不已，时过良久，元始天尊乃开慈颜，圣目俯烛，垂盼眦之容，慨尔叹曰：微妙乎，渊深哉。子今时所扣问岂不善乎。此元始灵宝之玄根，空洞妙化自然之真文，生乾天，立坤地，开化诸世界一切圣真神明，施镇东泰、南霍、又名衡、西华、北恒、中嵩之五岳，安历代之国，康平法界之民。灵宝玄微奇妙，为万物之最尊。天启玄瑞，地发祯祥，诸灵效应，皆出自然。
　　抚几，抚凭玄化玉几，非凡案也。高抗，非自高向抗。以巍然道身，玄范巍巍不动，故云高抗。遐照，有刊作想字者，非是。论定阴阳，推数劫会，上真至圣非拘於数。大道不容轻传，时本自然。圣教无有强聒。移校河源，检录天度，下自诸水，上及诸天，一切世界，诸类群生，皆度也。选择种人，非止说於善类。教不拣择，以真经说与善类，则诸类皆蒙恩。指拈太无，道本大无，如何拈出。元始至尊，说此真经乃最上一乘、三教真宗，虚无重玄，令人闻之了悟，是云拈出。九玄，或作九九重玄，亦通。盼，分目开眸，垂光目际，故云盼訾。又云，訾，目睢也。盼或作盻，非是。元始至圣，如何称天地五老之问为善，请问真经，知其利益时会，智见深远微妙，故称善。开化神明，道生诸仙神佛等。其余解见前。
　　眦音姿，又音子。
　　神咒品七章
　　今三天数运，六天道行，杂法开也，当有三万六千种道以释来者之心。此法运讫，三龙之后、庚子之年，杂气普消。诸天庆会，吾真道乃行。今且可相付，当录於上馆，未得行於下世。玄科有禁，不得妄传。子可诣灵都紫微上宫，听天音於金格，视俯仰於神王，然后当使得受天文，以总御元始之天也。整，鲁第切。
　　真经若传，天启玄瑞，灵应自然，今何时哉。三气丹天整更气运，六六诸天一时道行。杂说小法，开度教化，当有三万六千种门头道理，以解释来求道者之心。此法运化已讫，三龙，龙汉等三劫之后，庚子之年，贞元会运，杂气普消，诸天庆宵时会，吾真道正法乃行。今暂且可以相付，当录载於上玄天馆，未得行於下尘凡世。玄科天律，例有禁戒，不得妄自轻传。子可躬诣太灵玄都紫微上宫，听聆天音，旨宣金格，传度期数严重之勅，视俯仰於仙神天帝、将史天王，知此法典贵重利益。然后当使得受真经天文，以总御元始统化之诸天也。
　　整音立。作垫字，非是。或作整字，亦不是。
　　三天，青赤禹余三炁之天。
　　六天，欲、色、无色、轻尘、细尘、轻染、细染等。天帝神人，大中小三乘演教，各品道行，杂说小法，开示化度。
　　三万六千种道，人身有三万六千神气，清烛强弱不同。有正信者，有邪见者，根器各别，学焉而得其性之所近，故有大乘，有小乘。是有三万六千种道。
　　以释来者之心，应来求道者之心机。一云，应当来之心机，各就相投相信者以受持。故了悟者，言涣然冰释。是释字无疑。或作择字者，非也。
　　三龙，龙汉初、中、末三劫。一云，龙汉、龙康、龙征。
　　杂气普消，时将泰，妖氛息。
　　诸天庆会，诸天皆当吉时盛会。一云诸天喜庆法会。
　　玄科天律，有自然之禁。虽道不择人，语非其人，亵天宝，且失言，所以三教圣人得其时，得其地、得其人，乃说法传道。金格夜较玄格，功过等律也。视俯仰於神王，仰视仙真、俯视天王神将。
　　总御元始之天，总领统御元始所化诸天。一云，视与示同。示俯仰於神王，示仰承俯听之义於神王，统御元始之天。统会诸天，近御法驾於元始最上之天。二说俱通。
　　神咒品八章
　　於是五老帝君，与诸真圣，清香执戒，徘徊云路，啸命十方，上诣上清太玄玉都，寒灵丹殿，紫微上宫，受俯仰之格，乃知天真贵重，难可即闻，还乃更诣元始道前，谘以禁戒之仪，逊谢不逮。
　　听天音於金格，然后得受天文真经。於是五方五老帝君与诸天真圣清着真香，执守道戒，周步云衢，往还导度，逡巡徘徊云路，啸咏宣命十方圣神，上诣上清太玄玉都，天宫妙界，寒灵丹陛宝殿，紫微上清玄宫，受领俯仰之格。乃知天文真经尊贵严重，难可即得听闻。还乃更诣元始道前，谘问以禁戒之仪，逊谢智见不及。
　　清香，乃性真天香、清净自然香、无为正妙道德真香，非世焚香等也。
　　执戒，玄范巍肃，如对道祖。守天尊法戒，徘徊慈接无穷，玄光法驾，周命十方云路之际。先儒云，天光云影共徘徊，即此意耳。非世间逡巡往来不止之比也。
　　啸命十方，啸音笑，读作勅。或作秀字读者，非也。盖肃然出令为啸，非吟笑之义。十方，不言十灵宝，但言十方神部尔。
　　上诣仙真，朝元受法，玄光默升，恭聆玄诲，非凡足踵蹑践登之义。
　　寒灵丹殿，九天之上无声气，日月不能及，天光自照，广而无量，清而寒肃，丹殿太赤玉光，故云然。
　　紫微上宫，紫霄之上，太微天中上清玄宫也；非日月天端、世所称紫微垣之宫，太微垣之宫也。
　　俯仰格，解见前。
　　难可即闻，非云难以即时得闻，但言难以闻而即知。一云，玄都掌经者，不使即闻，还乃更诣元始道前，更回来九天上谒元始至尊，认以禁戒之仪。谘，解见前。请问天律禁戒传法受法之仪则。禁，禁令。戒，戒条也。逊谢不逮，非谢不能守禁持戒，但谦逊言。身虽神真，法宝真经素未悟入，一时闻之，智见不逮，此正天地五老真知道法之尊处。非自限，止言不堪受此也。天下诸类皆有理，皆可闻道，故四灵之物各技其萃。人为万物之灵，神为斗世之品，岂不能闻道乎？故颜子平日聆受夫子之教，不违如愚，相说以解。卓立之后，云虽欲从之，末由也已。文殊诸佛传释迦正法真宗一事，闻者歜歜。与此语义一般。持此经者识得天地五老委曲推尊经旨之意，则知道矣。
　　神咒品九章
　　是时，天尊慈颜愍谕，灵关廓开，登命五老帝君开洞阳玉馆，披九光八色之韫、云锦之囊，出《元始灵宝赤书玉篇真文》，金书玉篆，微妙秘密，运御乾坤，《大光明圆满大神咒玉章》，宣付五老帝君。是时五老帝君拜受已，及诸天圣众稽首礼谢天尊玉帝，仰奉道旨，按法以传。
　　五老帝君与诸真圣既逊谢不逮矣，是时元始天尊大慈天颜，矜愍诰谕，灵关廓然开化，登命五老帝君开玄天洞阳玉馆，披开九霞光八景色之韫、云锦之囊，出《元始灵宝赤书玉篇真文》金书玉篆，渊微玄妙、秘密奥旨、运化统御一切世界乾坤、无量大光明圆满大神通秘咒玉章，宣布付与五老帝君。是时五老帝君拜受此法已竟，及诸天圣众稽首礼谢天尊玉帝，仰奉元始道旨，按此经金格正法，以传诸界神人。
　　愍谕。愍，即大悲。谕，开诱也。或云当作和愉色，非是。
　　灵关廓开。藏经之天，丹灵玄关，廓然洞开。一说洞开圣衷，开心见诚。一说圣目流光，灵关廓开。俱通。
　　登命。登进五老帝君，使近前而亲命之也。洞阳玉馆，九天玄馆，大洞无碍，永明无暗，非瓦石土木，玄光妙景，虬文奇错，碧玉之章，故云然。
　　九光，解见前。
　　八色，太青、太赤、太黄、太白、太玄、葱苍、碧玉、紫金等色也。韫，经之藏处，玄光无边际，尽含於此也。披，开启也。
　　云绵之囊，云霞天锦，道化自然光结，非天孙之织锦也。有底曰囊，经注於此。诸神不测，故云然。非人间布帛皮革比也。灵宝至乾坤等五句，俱解见前。
　　大光明，三教真文俱称法宝，所在有光明。诸教经书，光明有限，惟此《皇经》法遍三千大千，倾劫不尽，故曰大光明。
　　圆满，圣心慈济无穷。力不能及，是有限量、有亏欠，故佛下不能化北极卢州，上不能化自在天人，难称圆满。《皇经》包万法，贯诸乘，功化无量无尽。虽云道不渎、不强聒，道化自然，诸类终始循环，无有不化於道者。故曰圆满。
　　神咒玉篇，诸真法宗、诸神玄诀，度世要旨。诸教神通，皆不外此，尊重莫瑜。故云然。一考人性悟道，浩劫难忘，如囊注物不漏，悟入之初如囊口，故注经言囊。天尊，有连上句读者，言礼谢元始天尊；有连下句读者，言玉帝为诸天之尊。后说可从。余解见前。
　　神咒品十章
　　是时，东方安宝华林青灵始老苍帝所受神咒诰命：
　　东方九炁，始皇青天，碧霞郁垒，
　　中有老人，总校图录，摄炁举仙。
　　右度人录仙青帝秘文二十四字，书于九天玄台，主召九天上帝，校神仙图录。
　　岁星辅肝，角亢镇真。氐房星尾，
　　四景回旋。箕主七辰，正斗明轮。
　　承炁捕非，扫除灾群。
　　右制星秘文三十二字，书於紫微宫东华殿，主召星官，正天分度。
　　东山神咒，摄召九天，赤书符命，
　　制会酆山，束魔送鬼，所诛无蠲。
　　悉诣木宫，敢有稽延。
　　右制魔秘文三十二字，书于东华玄灵之馆，主摄鬼魔，正九天炁。
　　下制东河，溟海水神。大劫洪灾，
　　蛟龙负身。水府开通，通径百千。
　　上帝赤文，风火无间。
　　右制水秘文三十二字，书於九天东北玉阙丹台，主摄东海水帝，大劫洪灾，召蛟龙及水神事。
　　《东方九炁灵宝玉篇》真文，合一百二十字。皆太上无上大光明圆满神咒空洞自然之书。一名《生神保真洞玄章》，一名《东山神咒》，一名《青帝八威策文》。
　　右玉皇诰命，以赐东方安宝华林青灵始老苍帝九炁天君，令统御东方诸天诸地、日月星宿、名山灵洞、水府泉宫上圣高尊、真仙圣众，一切威灵。符命所临，如诰奉行。#1
　　玉帝仰奉道旨，按法以传真经神咒，其意云何？五老帝君，东方为首。东方木德。安宝华林青灵始老苍帝所受神诰命。
　　右东方九炁至摄气举仙六句，乃度世拔人校录神仙青帝秘密灵文，二十四字，书于九天元台，主召九天上帝，校神仙图箓，皆仙梵秘言，不敢细解。
　　岁星辅肝至扫除灾群八句，乃制星秘文三十二字，书於紫微宫东华殿，主召木德星君，正天分度。
　　东方神咒至敢有稽延八句，乃制东方诸魔秘文三十二字，书於东华玄灵之馆，主摄鬼魔，正东方诸界九炁。
</div>
    <div class="pagination">
<a href="高上玉皇本行经集注皇经集注_page6.html">上一页</a><span>...</span><a href="高上玉皇本行经集注皇经集注_page2.html">2</a><a href="高上玉皇本行经集注皇经集注_page3.html">3</a><a href="高上玉皇本行经集注皇经集注_page4.html">4</a><a href="高上玉皇本行经集注皇经集注_page5.html">5</a><a href="高上玉皇本行经集注皇经集注_page6.html">6</a><span class="current-page">7</span><a href="高上玉皇本行经集注皇经集注_page8.html">8</a><a href="高上玉皇本行经集注皇经集注_page9.html">9</a><a href="高上玉皇本行经集注皇经集注_page10.html">10</a><a href="高上玉皇本行经集注皇经集注_page11.html">11</a><a href="高上玉皇本行经集注皇经集注_page12.html">12</a><span>...</span><a href="高上玉皇本行经集注皇经集注_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
