<!DOCTYPE html>
<html>
 <head>
  <meta charset="utf-8"/>
  <title>
   高上玉皇本行经集注皇经集注 - 第 6 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   高上玉皇本行经集注皇经集注 - 第 6 页/共 14 页
  </h1>
  <div class="content">
   张果云：玉帝化身普集之时，诸天天人近迩得帝慈光，神升太玄，得生清微天上。忽然睹见玉帝大天尊，最胜良会，大利益道场。胜会者，凡人之聚见曰会。会上有限的利益，则不可言胜会。元始演玉经，玉帝显慈光，各法界众等普集，神鬼人物永沾大利。开三教之泰运，扬万法之玄宗。乃法筵之最良极佳。历劫诸会，难与比对，功德最上，永无毁沦，故曰胜会。会上元始赞玉帝之德，传至真之法，最上一乘，普度世间了悟，故曰道场。此胜会道场，绝无尘染，虚洁妙明，是清净第一。玉帝之妙化，出於自然，普济永利之玄功，不假作为，沙界蒙恩，永劫被泽。玉帝未尝有心，元始未尝着意，万天让功，诸佛让德，良缘妙会，功化普彰，真无为功德之所庄严。天人睹此，快乐无极，真不知手之舞之，足之蹈之，而踊跃欢喜。一时法会大众五体投地，作礼称欺，言自历劫来，未曾有此妙化胜会道场也。此时十方世界诸化身玉帝，俱还复作一体，坐在大光明法座中。法筵会上清净之大众。言清众者，此时乘帝光，上升夙尘顿消，绝无染着，故言清众。大众见玉帝之化身显於各大天宫，一切世界，悉被光明。今在元始会前，复为一体，分化不见其不足，一体不见其有余，倏分倏聚，神妙难穷，不知何因。有此神通，众等念是，俱愿欲闻玉帝根本行持、修真证圣之由，未敢擅议请问。愚按：人之一身，神气滋卫，脉胳贯串，表里相附，虚灵妙应，动静互根；本一分而万，万归一源也。人惟气拘物蔽，贪图妄想，则明者昏，灵者滞。间有学道济世，而小智私仁，矫假功德，恩惠有穷，岂足言道。若善始不善终，善作不善成，或勉以支分，强作把柄，或聚或散，虽若灵通，亦非道妙。果能真知了悟，公溥明通，寂感悉定，并无将迎之扰；灵运默会，不假推运之劳。道机妙存，人心退听，浊而返清，滞而返灵，独觉真得，怡然快乐，脱拘蔽，妙日新，即诸天人生天，睹天尊道场清净迥超，无为功德庄严，跃喜作礼，欺未曾有也。敛万归一，天君御极，即十方化身玉帝复一体坐法座中也。若清众愿闻帝行，未敢议问，则说经根因，固不可作己身言也。学道者秘会之，则妙理自见矣。
　　神通品十六章
　　於是，天尊普告四众言：往昔有国，名号光严妙乐。其国王者名曰净德。时王有后，名宝月光。其王无嗣，尝因一日，作是思惟：我或作帝字读，或作朕字读。此王自言。不可作帝字。过去前劫。亦未尝称朕字。还作我字读为是。今将老，而无太子。身或崩殁，音木，亡也。社稷九庙委付何人？作是念已，即便敕下，韶诸道众於诸宫殿，依诸科教，悬诸旛盖，清净严洁，广陈供养，六时行道，徧祷真圣。已经半载，不退初心。
　　星主大帝云：当清众欲闻玉帝修证妙因之时，於是元始天尊普遍告法会下四众言，往昔过去浩劫前，有国都，名号称作光严妙乐。其国君王名号净德，其王有皇后，名号宝月光。其王无继嗣储君。尝因一日间，想念此事，作是思虑图惟，自言我今将至老死，而无有太子。己身若或崩殁亡去，天子为天下主，不敢言死，称之曰崩，如山崩大变也。社稷九庙，委托付与何人？社，土神；稷，谷神。国以民为本，民以土谷养生为天。社稷之神乃至重者，故君有天下，必言社稷九庙者。有国必有太庙，始祖、继始祖传己支之嫡祖，三传之祖，继三传之祖，太高祖，有天下之高祖，曾祖，祖父。始祖在中，其后左昭、右穆分列，共为九庙。人以宗嗣为重，况国君有天下，又大不同。故王虑无太子，社稷九庙无托。作此想念已竟，即便传下敕旨，诏诸道门清众，於各官庙神殿中，遵依道法，祈禳诸科教品，悬诸花旛宝盖，斋明盛服，肃建坛场。内外始终，恭虔不乱，极清净威严明洁，广多陈设供养品物。於白日六时辰中，行香演道，遍历官庙，祷祝仙真神圣。已经及半年之久，王益虔诚，不退悔始初立道场祈禳之心。愚按：人生此身，性得天地之理，形得天地之气，得父精母血，有此身体。得日月照临之光以为明，得皇王水土以为生，得圣人之制以为守持，得先知先觉之师友以为进益。有道，则位天地，育万物，入圣超凡，生死无拘。无道，则万事瓦裂，遗臭不止，酿成业愆，报复不已。成圣，则身灭理存，与道同久，即子孙相继，祭祀不辍。为凡，即无子息，绝祖祀也。圣凡之等，相判若此。凡圣之关，相去几何。人能知身之关系若此其重，知生我不偶，莫负此身，知四恩之当报，识五常之非轻，尽伦理，明庶物，涵养用敬，进学以知，厚重坚固，闻善必行。昼夜点检，善保始终，不愧屋漏，无息至诚，与天地合德，日月合明，四时合序，鬼神合吉凶，俟圣不惑，无一息少懈，生顺死安，还造化旧物，身后泽名，弥久弥光，即光严国王祈太子，行道不退心也。
　　神通品十七章
　　忽从一夜，宝月光皇后梦太上道君与诸至真，金姿音资，态也。玉质、清净之俦音酬。驾五色龙舆，拥耀景旌，荫音印，阴覆也。明霞盖。是时太上道君安坐龙舆，抱一婴儿，婴儿当作金容字读。身诸毛孔放百亿光，照诸宫殿，作百宝色，幢节前导，浮空而来。是时皇后心生欢喜，恭敬接礼，长跪道前，白道君言：今王无嗣，愿乞此子为社稷主。伏愿慈悲，哀愍听许。尔时，道君答皇后言：愿特赐汝。是时皇后礼谢道君，而乃收之。皇后收已，便从梦归，觉而有娠音辰，姓也。怀胎一年，于丙午岁正月九日午时，诞于王宫。
　　广生帝君云：光严国王祈嗣，不退初心。忽然至一夜间，王妃宝月光皇后梦见太上灵宝大道君与诸至圣真人，金光姿容，玉润体质，清净神光之俦侣，乘驾五色龙载之辇辗舆，拥簇光濯妖景旌节，荫罩明辉霞光宝盖。是时太上大道君安然坐在五色龙舆中，抱一婴小神儿，其儿身各毛孔内，放出百亿万祥妙之光，照映王之各官殿，作百宝庄严之景色。法幢旌节在前导引，浮凌虚空而来。是时月光皇后见道君抱此神儿，心生欢喜，恭敬迎接，尽礼长跪於道君之前。或作道路前，非也。上白道君言：今臣国王无有继嗣，愿乞求此圣子为本国社稷之主，伏愿道君着大慈悲，哀怜愍恤王之无嗣，听臣之请，许降此子为后。彼时道君答皇后言：愿特以此子赐汝。是时皇后尽礼，上谢道君，乃将此子收之。皇后收子已竟，便从梦中归来，遂觉腹中有孕。怀胎一年，于丙午岁正月初九日午时，诞生玉帝於光严妙乐国王官中。愚按：人之生也，有气质形体，则有伦理性命，身任纲常之重，生负参两之责，高大光明，灵通自在，身非委形，生非轻易。本金质玉相，清浄不染也。惟暗昧食妄，轻慢天宝，不能会神妙，孕玄灵，漫丧吾家至珍，委此身於无用，纵少知自爱，而见道弗明，用功非实，诈善拚恶。多金质其外，而败絮其中。遂使一己之身不能自保，天爵良贵，厥美弗彰，何以践形尽性，使我之真主不颓哉？若悟生死之玄根，契天人之秘要，洞晓阴阳，深达造化，认宗祖，识父母，见生我之在坤，明种我之在乾；融金液，纯玉炼，得妙於恍惚，会玄於渺冥，以虚无之神神，孕妙有之真真；结灵胎，产圣子，俾生我者不虚，长我者非徒，金筋玉骨，脱化形神，已枯复荣，永延未艾，即宝月光皇后梦太上道君，与诸真清浄之俦，抱圣儿赐后为社稷主也。夫人一也，悟则仙，不悟则亡。能识月光皇后祈子之义，可以悟道矣。
　　神通品十八章
　　当生之时，身宝光焰音焰，充满王国；色相妙好，观者无厌。幼而敏慧，长而慈仁。於其国中所有库藏，一切财宝，尽将散施，穷乏困苦、鳏音官寡孤独、无所依估、饥馑音谨癃音龙残，一切众生。仁爱和逊，歌谣有道，化及遐方，天下仰从，归仁太子，父王加庆。
　　无上元君云：当玉帝下生之时，身放百宝光焰，充周遍满於光严王国。容色形相，奇妙美好，观看者永无厌弃之心。幼而童稚时，聪敏智慧；渐长成时，慈悲仁德。於本国中仓库府藏所贮一切财物宝贝尽将发散施舍，尽将字意施舍不拘多少，无吝惜心，若将尽散了的一般。如作将财尽舍，是不顾君亲国家了。玉帝生知，安行之至圣，岂有此太过之事？读者详之。帝施库藏，非继富贵者，与那无财力贫穷窘乏之人、幽闭无奈、危困苦楚之辈、无妻之鳏夫、无夫之寡妇、无父之孤子、无子之独民、无母靡有所依赖者、无父靡有所瞻辜怙者，当谷不熟之饥年，菜不熟之艰馑；或疾病衰癃、伤败残废之等，一切艰难众生，皆受玉帝赈恤惠济，且又恩德出於至诚，非徒外为。仁厚慈爱，温和谦逊，天下被其泽，感其德，皆称歌诵谣，美其有道。自畿甸达之要荒，功化及於遐远之方，天下瞻仰景从，归服仁德之太子。归，犹与也。《论语》云：一日克己复礼，天下归仁焉。盖求道即得，效本速大。玉帝生而神异，长大慈仁，天下有不归心哉？自是帝德既着，四方悦服。他日圣明至治，从今为太子时已见。故其父王不但生帝之时欢悦，观今日太子有道，心上益加喜庆。愚按：人生天地间，有此身，则有正真生气，有正真生气，而后可以为人。此真气在天地则为妙理，在人身则为浩然。真气玄灵，光明自在，照彻古今，并包法界。人具此义，本无困苦艰危，取人厌恶也。但降之在天，弃之在人，继善成性之真，视为泛常不急之务，不能全正理以孕真灵，养妙机以成神化，暗蔽不明，嗔妬不道，贪利图名，聚敛不已，不慕道德，不恤贫困，傲慢自贤，招集谤毁，是害正气，馁浩然，自陷於凡愚，不能入圣也。若保全太和，凝融秘意，圣胎露宝光，神婴发妙景，渐演玄神，灵化无碍，泥涂势利，尘视宠荣，以我之有余，助人之不足，济人利物，惠遍群生，任劫运之升沉，而功德无尽，盛德神化，永着仙名，法界浩劫，悉被慈恩。天神人悦，供服至德。乃乾坤肖子，出世奇人，父母亦增光而嘉乐。是即玉帝生成之神异。长而慈惠至仁，天下归仁。父王加庆也。
　　神通品十九章
　　当尔之后，王忽告崩。太子治政，俯念浮生，告敕大臣，嗣位有道。遂舍其国，於普明香严山中修道，功成超度。
　　斗母云：当妙乐国太子有道，天下归仁之后，国王忽然告崩大行。太子即位，治一国之政事，俯念浮生。俯念，下视己身而思念也。浮生，人生在世，如天上浮云，水上浮萍，难以常在，故曰浮生。帝既念此，因告命勑谕本国卿相大臣，将大宝传贤，嗣绪君位於有道者。一云：欲大臣嗣承此位，有道行善。意亦通。托位於贤人，遂弃舍其国，隐於普明香严山中修习大道。普明香严山，按古史，乃东海石头山也。他山中玉帝遗遗迹阐教之所，非香严山故址。帝既入山修道，行满功成，超出凡世，度生天上。愚按：人在世间，如过隙白驹，空中雷电，倏有倏无，不能自保。贵为天子，富有四海，被龙衣衮，玉食万方。一捐宾客，尽为幻梦。下此而位极人臣，田连阡陌，又不足言。况富贵希亲，贫穷伙然。且醉生梦死，耽迷不悟。所以行道者罕闻，矧作仙人哉。人能悟身犹寄旅，生似蜉蝣，顿出尘障，恳觅重玄，明彻实践，不求速效，时至自化，行成名仙。先人虽没，亦藉圣子之至洛，不亡矣。非妙乐太子舍父位修道，功成超度哉？噫，人身有昆仑山，老阳消尽，一阳复生，离种种边，密修至真，久而仙化，又希仙之意，亦类帝行。当味之。
　　神通品二十章
　　过是劫已，历八百劫，常舍其国，为群生故，割爱学道。於此后又经八百劫，行药治病，拯救众生，令其安乐。此劫尽已，又经八百劫，广行方便，启诸道藏，演说灵章，恢弘正化，敷扬神功，助国救人，自幽及显。过此已后，再历八百劫，亡身陨命，行忍辱故，舍己血肉。如是修行三千二百劫，始证金仙，号曰清浄自然觉王如来，教诸菩萨，顿悟大乘正宗，渐入虚无妙道。如是修行，又经亿劫，始证玉帝。说是语已，法筵清众异口同声，叹未曾有。
　　许真君云：玉帝初拾王位修行，过是劫数已后，经历八百劫，常作太子。每拾其国，为度化群生故，割断六亲恩爱，学修道真。劫数有大有小，六十载为微尘劫，五百载贞元会运为羡数劫，三千年为闰置劫；一万八百年为小劫，十二万九千六百年为转轮劫；劫劫延积，经至万数，乃为大劫。八百劫，莫拘小大，但言其永久，大约八百劫数耳。於此割爱学道，诸劫已后，又经八百劫，施行药饵，疗治病疾，拯拔救济苦难众生，令其安康快乐。此劫数尽了，又经八百劫，广多行大方便，开启诸道藏法品，演说玄灵宝章，恢扩弘大正教道化，敷布振扬神圣经功，辅助国家，救拔人民，自幽微以至光显，弥大弥光。一云自幽及显，自幽冥及阳世，尽天上、地下、人问悉被其泽。意亦通。过此等劫数已后，再历八百劫，亡没其身不敢惜，损殒其命不暇顾，惟行含忍耻辱，不嗔报，大有容之因故，喜拾已之血肉，只是拾财物，人之施财如割血肉。玉帝前劫，忍辱喜拾，拾了家财，虽至贫寒危困，外侮来加，人不堪其忧，帝绝不知觉生退悔，是即亡身顶命，行忍辱，拾血肉矣。亡公，苦人所难苦，而后成人所难成。帝成至圣，拾血肉之事，亦须有之。然圣人化度愚俗，无所不可，分身妙变，体实未尝毁也。观者神会，勿泥文辞，则善矣。自八百劫割爱学道，以及行药治病，说经普度，忍辱喜拾等。如是苦修妙行，已历三千二百劫，方始位证金仙，成不毁之果，号曰清浄自然妙觉法王如来，教化诸菩萨大士，顿悟大乘正法真宗，渐次入於虚玄真无神妙大道。如来字意，人生有性，万善备焉，其来也，齐肩仙佛，本广大光明。暴弃者不能全天之所赋，本来真如，剥蔽已极，遂作凡业。玉帝前修，舍妙乐王位之后，又历三千二百劫数，功化无边，永无退转，不拘不染，大觉法王，范围天地，曲成民物，不过不遗，视体受归全者，又迥出万万，是云如来也。如是等大修行，又十万劫，方证万天教主玉帝之位。元始天尊说是言语已，法筵会上清净大众异口同声称叹，言自来未曾有此大圣妙行也。愚按：人之生也，身有阴阳，念有理欲。阴阳互根，迭为消长；理欲贞胜，不容并立，欲动则阴凝，理纯则阳盛，盛而达化，妙入神神。惟所措而咸宜，无所施而不可。本纯阳为上善，柰怠者之弗能。玉帝悯是，大阐妙义，舍王位不一而足，历八百劫，为群生舍其国，割恩爱，学大道，此妙行最大不穷矣。况身之元神，御灵台，宰五官，役使百执事。六欲七情，恩爱最重。能欲尽理还，摄情归性，剥尽沿华，独会玄秘，又天君之弃位学道也。行药救生，令其安乐。玉帝又历八百劫度世矣。人之尘劳幻想，凿丧真意，甘至老死，终不能悟，为世大病。能以元神精气三品上药，凝秘结灵，回阳换骨，生而不罔，死而不亡，又内景行药救生之义也。演经助国，利益幽显，帝又历八百劫矣。人之会玄达秘，妙变阴阳，位上仙，济鬼物，身亦有默转真经利冥阳之义也。亡身命，舍血肉，帝历是又八百劫矣。人之心不动，捐浊质，身亦有殒命忍辱舍血肉之义也。从劫至劫，虔修不改，清净无染，妙化自然，使人人了悟，功无限量，亦如玉帝从三千余劫至亿劫矣，则未曾有之妙可希。
　　神通品二十一章
　　尔时，众中有一玉女，名曰夜光，从座而起。严整衣冠，从容雅步，长跪道前，白天尊言：臣宿或作夙字。昔何幸，仰侍御前，亲奉供养，已经亿劫。三清境界，金阙玉京，寂淡逍遥，快乐自在，嬉游圣域，餐音参，吞尝味也听法音，未曾见此希有之事。
　　鬼谷子云：当尔清众称叹玉帝之时，侍列众中，有一玉女，其名曰夜光，从其座中起来，严肃端整身上衣冠。座时衣冠虽然洁肃，起来益见其端严，故曰严整衣冠。从容雅步，动履安恭，长跪於道祖之前，上白元始天尊言：臣夜光宿命昔劫，曾有何因，幸得瞻仰侍列，在天上帝主御前。或以为夜光云，在三清界，又问玉帝神光之由，当作元始傍玉女。非也。天帝常朝三清界，说经时，玉帝大光不常见。故玉女云然，以是为天帝侍女无疑。玉女侍御前非一次也，亲自钦奉供养，已经亿劫十万之久。三清玄境妙界，黄金阙，白玉京，寂然清淡，无事逍遥，快美喜乐，得大自在，嬉喜神游。至圣界域，养味听闻妙法音声。以餐字言者，清微天真圣秘音皆最上一乘妙理，有无穷之味，非易觉明。玉女虽神，初作圣流，岂能明了？故闻法音而详味之，若吞美食而审味也。是以言养听、养法音。乃玉女指平昔言，非今日听元始语也。若作今日看，失文意本旨。夜光夙居圣界，久在御前，大乐然。听法音，众妙无不备见，见众妙无不契悟，如玉帝之普放慈光，变现摄受，聚散自如，生化祥异，浩劫修真，功德无量，教成圣流，了悟最上。博观历劫，遐鉴前代，未曾见此希奇无有之事。愚按：人身阴气，即仙女也。玉质冰骨，光容雅度，本自有者。但尘染浊污，蔽垢已久，正阴梵气，陷为秽念恶行；六丁阴神，翻做无常饿鬼。思虑种种，终日营营，食息靡定。举动张皇，不能朝上帝，供玄元。肆意轻驰，食爱华丽，以名利自缚，以尘劳自累，不得逍遥快乐，随轮回升转，堕凡世无休。不闻正道妙法，日嗜情欲，动有群魔，□有妙化，政使难逢。若纯阳秘变，孚化阴精；皓魄露妙光於无穷，玉质显神化於不匮；周身所有，悉为至灵；化机从容，妙蕴莹露，静礼元始，默朝上帝。性道常明，人心听命。丹台紫府之界，七宝五明之宫，寂寂空明，疏逸快乐，神游玄境，耳味琼琅，为希世之奇观，真未有之胜事。即夜光玉女从座起，整衣冠，雅步跪道前，白天尊，问夙因，请明玉帝妙化希有之事也。夫阴阳理气，人所同有，得道者，阴机作玉女神通，无道者反作业趣，则修真之事，诚不可不明。
　　神通品二十二章
　　不审向来光内所现十方诸天，变现圣境，皆有玉帝应化法身，天真大圣、妙行真人、灵妃玉女以为侍卫。是诸玉女，相貌端严，形体姝妙，出众妙香，无与等者。复蒙玉帝神通移接，今皆普集在清微天。未审今此玉女以何因缘，得证如是无上色身？恩惟圣慈，示以未悟。
　　南华帝君云：夜光玉女自言久居上天，聆玄论，未曾见玉帝妙化。若今日者，遂言不审向来大光明内所现出十方诸天，变化显现圣真境界。变或作遍字，亦通。皆有玉帝妙应神化法身，诸天神仙真大圣、妙行真人、灵妃玉女以为侍列护德。是诸玉女色相容貌，端正威严，形影体质，姝美奇妙，出众妙神异之香，无复与之等伦者。复蒙玉帝大神通妙移慈接，众侍卫随帝光，今皆普遍来集在清微天上。不审今此侍卫玉女以何妙因良缘，得证如是无上色身。无上色身者，玉女妙化色身，超绝一切，无与比对耳。盖世有六道，地狱、饿鬼、畜生三恶道，无美色矣。人道色身本为精血之聚，气散神离，其秽难言。况生也，有衰有老，有病有苦，则美皆梦景。故身曰幻，不可言无上色。外此，魔道一切魔女，虽容颜奇妙，具五通，能变化，业满报来，终为自患。何以言无上色身？惟此灵妃玉女奇颜胜仪，冠绝三界，天香妙化，不衰不凡，非世所得观，乃无上色身，寔夜光玉女所不能测其故也。恩惟至圣慈悲示以未悟之义，使夜光得知灵妃玉女体貌端姝香妙之理。愚按：世界福业，一切由心造。心统性情，性无不具，阴阳妙化，人人固有。不修道，同阴为幽趣，腐尸朽骸，轮业之根；悟道修真，则阴亦身之正气，六丁呈妙，静焕天光。玉女真香，身妙用也。周身玄通，丹台琼楼，六阳秘境，真王时御。法体广化，摄虎御龙；煅玉液於玄宫，列女青於座右；会丹灵之秘宝，浮妃嫔之清香。亦帝光现十方天境。有玉帝应化法身，圣真玉女侍卫，以神通移居清微天耳。夫人人有性，具阴阳，含众妙，身与天同。灵妃玉女之神通妙范，宜闻见者悉知，何夜光玉女成圣侍帝，尚未悟耶？盖修证有品阶之崇卑，而圣体由道源之变化，成何品之果，则有何品神通，惟圣知圣，惟贤知贤，一毫不容假借。灵妃玉女以天至真，神化救人，则光范玄颜，正妙真香，宜夜光之未知。夜光未知，以初证圣身、等阶不同，非退托故言者。噫，灵妃玉女尚不易知，则帝光神化又岂能测？夜光尚不能知，他人又岂知哉？圣凡一性，人与玉帝比肩。至於知之尚不能，何以成圣耶？人宜思之，勉之。
　　神通品二十三章
　　尔时，天尊谓夜光玉女言：汝固初入圣流，虽有智慧，未能明了。此诸玉女乃自往昔无量劫中，修诸妙行，具解脱门，同清净信，同清净解，同清净念，同清净行，同清净身，同清净心，同清净意，同清净果，同清净报；同大慈心，同大悲心；覆护众生，如母抚念、爱於赤子。奉戒专一，冥心大道，清斋弘誓，千万劫中，尊奉玉帝。
　　冲虚帝君云：尔夜光祈圣慈开未悟之时，元始天尊，谓夜光玉女言：汝固初得入於圣流。汝，尔也。圣流，与圣人同行列，作一流类也。既为圣矣，宜无不知。柰初入圣流，虽有睿智聪慧，尚未能大明了彻。此诸侍卫玉帝之玉女，非一旦有此神通也。乃自过去往昔无尽量劫数中，修众妙行，全具大解悟超脱之门，历劫无染，永不退正信心。玉帝夙修，常清净信矣。诸玉女往劫妙行，亦同此清净信也。不着色象，得大解脱。玉帝夙修，常清浄解矣。诸玉女往劫妙行，亦同此清净解也。真念无生，脱尽诸趣。玉帝夙修，常清净念矣。诸玉女往劫妙行，亦同此清净念也。妙行庄严，永无过动。玉帝夙修，常清净行矣。诸玉女往劫妙行，亦同此清净行也。道以物身，不染邪秽。玉帝夙修，常清净身矣。诸玉女往劫妙行，亦同此清净身也。心即道、道即心，湛然无住。玉帝夙修，常清净心矣。诸玉女往劫妙行，亦同此清净心也。无内外，无将迎，绝意忘机。玉帝夙修，常清净意矣。诸玉女往劫妙行，亦同此清净意也。位乎上清，永不退转。玉帝证圣，得清净果矣。诸玉女往劫妙行，亦同此清净果也。浩劫推崇，功德莫量。玉帝至尊，得清净报矣。诸玉女往劫妙行，亦同此清净报也。仁周沙界，惠孚浩劫。玉帝具大慈心矣。诸玉女妙行，亦同此大慈心也。万有群生，悉加矜怜。玉帝具大悲心矣。诸玉女妙行，亦同此大悲心也。玉女大慈悲，心同玉帝。其实云何？覆盖保护众生，如慈母抚育惜念，恩爱赤心之幼子；且奉持玄戒，专笃诚一。或云，钦奉心、严戒心，精专纯一，故冥心诚皈大道。意更妙。诸玉女皈大道非暂然，清净齐虔，弘大誓愿，千万劫中，历来钦奉尊敬玉帝。愚按：人有正信心，自然解悟，念断行纯，身无所染，心清意净，证果获报，必得至真。能大慈悲，严持妙戒，对越上帝，历久不回，则上仙可至。世人惑邪见，杂念僻行，身不能修，心扰意乱，果报牵缠，皆以不慈悲、弗信道也。故夜光初入圣流，尚不能悉诸玉女妙行，则与之同行，益难矣。意，道人人有也，善反之，则玉女之妙行在我。
　　神通品二十四章
　　此诸玉女非实是女，皆天至真，为度群生，现玉女身。是故身色神通，智慧隐显，变化与帝同焉。尔时，夜光闻是说已，心得开悟，稽首欢喜，默然复位。
　　关尹子云：此侍卫玉帝、往昔无量劫修诸妙行之玉女，非真是女身，皆天仙至真，为化度法界群生入道，遂化现玉女之身。惟其为至真之化身，身素非女，是故身色、神通、智慧，隐显变化，非浅鲜也，与玉帝伺焉。凡人莫不有身，色身幻体不能分化，难以与玉帝同身。至於变身之魔鬼，身为矫阵，又不足言。上有天人，或五里，或数里，或一二由旬，或百亿万丈，或在天宫，或见真界，或着人间。一显於此，不能他化。或着闻见，不能妙度，拘一处，限一时，皆非最上妙化法身。诸玉女化身遍见一切世界，聚散自如，卓绝伦类，是身与玉帝同。有身皆为色，色不妙好，或美而罔终，皆非色於帝同。诸玉女化身妙色，端奇美好，随在全彰，永无变迁。是色与帝同。天人魔道，皆有神通，神化有限，通非六运，是神通不与帝同矣。诸玉女神化无方，悉且六通，是神通与帝同。神人皆有智慧，有隔碍，未明了，或假体照，不能妙会，非智慧与帝伺。诸玉女彻照无遗，预通无碍，是智慧与帝同。知神通者悉善隐，隐有遗迹，非与帝同也。诸玉女散则还於太虚，不但芥纳须弥，是妙隐无迹，隐与帝同。有隐则有显，显非大光，未与帝同也诸玉女妙现清微，神见各界，是显与帝同。有神通智慧隐显，是能变化。变化若假作为，非与帝同。诸玉女妙变无心，神化自然，是变化与帝同。此时夜光闻元始说诸玉女现化语意已竟，心中便得开明觉悟，知诸玉女妙化因由，稽首作礼，欢悦喜庆，默然忘言，复归本位。愚按：人身阴阳，非判然二物，自一而二，阴以孕阳，阳以生阴，本至根也。修真成道，六丁阴神化见玉女，妙变。奇机与元神玄灵同功。此阴化呈灵，岂独坤质，延乾体孕育，阳光梵炁之化耳。况天上神真变化无定，教度众生，各有权宜。应以男身，即现男形；应以女身，即化女体。劫运甚久，世界纷然。应以女身度者，不可限量。此天上至圣神真化诸玉女以度群生，其身色、神通、智慧隐显变化，非神人所及，与玉帝同。夜光虽朝三清境界，夙闻法音，初入圣流。此大神通至真妙行，宜其未知。虽然，圣凡同性，则法身一般，有普济之心，效至真之行。诸玉女同帝神妙，在吾身矣。故夜光闻说，了悟欢喜也。达者详之。
　　皇经注解卷三竟
　　皇经注解卷四
　　嗣汉五十代天师大真人张国祥校
　　状元方外隐江西吉水罗洪先阅
　　山东济南小兆臣周玄贞集
　　神通品二十五
　　尔时，高虚清明天主与诸天眷属驭八景鸾舆，九光宝盖，奏玄歌妙乐，咏无量洞章，散天宝花，喷天真香，飞步游空，来诣道前。承天尊玉帝威神之力，是诸宝花即於空中化一宝盖，荫覆大众，无不周徧。
　　赤松子云：尔夜光玉女复位之时，高虚清明天帝主与本天诸亲春属类，或作别天主春属，非也。清明天主与眷属来时，各驾八景辉明鸾舆，九霞光耀宝盖。八景，一作八宝妙景，一作八卦神景，一作八色光景。大抵天上神舆，凋八方之景，备八节之和，故云八景。奏太玄歌神妙之乐，咏无量功三洞宝章，遍散天宝奇花，喷着天真妙香，飞步凌虚，游空而来，敬诣道前，承元始天尊玉帝威德神通之力，此众宝花，即於虚空中化一宝盖，荫庇覆盖法会大众，无有不周遍处。愚按：人之修真，朝上帝，礼元皇，默转真经，清虚神光，后朝玄境时呈秘妙，琼花结彩，周覆众妙。皆虚皇秘引，元神慈接。即高虚清明天主后至法筵，呈妙乐，御灵舆，所散天花，仗元始玉帝威力，成宝盖覆众无遗也。有志者，观此典而神会之，则天上景化，一身具之矣。
　　神通品二十六章
　　是时，高虚清明天主见此希有，稽首长跪，白天尊玉帝言：贱臣懈怠，后会法筵。今日吉庆，值遇法桥，幽显圣凡，普沾圣泽，放大光明，现希有相，上照诸天。四梵六欲，一切乐土诸真圣众，睹此光明，悉皆云集。下照下方无极世界，同玄都境，近接九天，灵风奏乐，宫商相和，激朗云庭，皆成洞章。一切众生，咸臻道化。酆都铁围，长夜九幽，一切地狱受苦众生尽承光力，皆生诸天，得受快乐。今日所散天宝奇花旋结成盖，徧覆法筵。大会诸众尽承斯光威神之力。臣等千劫良因，九天运会，皇道荡荡，正法兴隆，今日大吉，成仰玄功。
　　火帝真君云：是宝花成盖、遍覆大众之时，高虚清明天主见此希有之事，稽首长跪，上白元始天尊、玉皇大帝，自己谦言，卑贱下臣，懈惰怠慢，后期迟会於法筵。今日吉辰庆霄，值遇尊圣慈济法桥。桥者，世人建之，以济水津，免徒涉。但凡世桥梁，须木石构成，且所济有限，易於损坏，如长江大河湖海皆不能济。至圣经功法力，济浩劫，周沙界，不假作为、形迹，潜移默转，秘化神通，使人出爱河，离欲海，免血湖，祛洪灾，永久不毁，故曰法桥。幽而冥途，显而阳界。圣智凡愚，普同沾濡至圣恩泽。玉帝放普照大光明，现希有神妙相，上照各界诸天，四梵六欲等天，一切快乐净土，诸仙真神圣众等睹见此大光明，悉皆云合集会。云之合也，倏忽满空，不知何来。圣众速集如云，故曰云集。其光下照下方无极量世界，俱同清微天玄都境界，近迩神接联九宸上天。光中灵风，奏天妙乐，如宫调商音相和。凡乐宫商等五音，虽分清浊，别五行，天然之妙，或未易有。帝天灵风，妙和自然，不啻凡乐，是宫商相和，激扬朗震於云庭，皆成三洞宝章。下方诸世界一切众生，咸臻集大道玄化。酆都狱，铁围城，长夜九幽，一切地狱受苦众生尽仰承玉帝大光明法力，皆生诸天宫，得受快乐。今日臣所散天宝奇花旋绕结成华盖，徧覆冒法筵大会诸众，尽仰承天尊玉帝大光威德神力。臣清明天主等，非止一世之幸，遇此希有，千万劫中，多修良因，又值九天嘉运聚会，皇天至道荡荡坦平，重玄正法兴行隆盛。一云，元始开化，演最上法，皇风沕穆，大道平平，时无旁门外道，适正法兴隆之际。意亦可。今日庆霄，是大吉辰。诸界神人、一切群生咸得仰赖最玄功化。一云，咸欲仰希玄功，俯陈道要，亦可。愚按：人身虽小，包罗天地，万有悉具，众妙浑涵，清虚灵气，分司六阳，亦有高虚清明天主。若元神失御，玄化未呈，则趣溺恩波，机沉苦海，洪津巨浪，滔滔靡岸，何以免沦没，拯昏垫也？惟一人浸淫，遂沦胥陷溺，误己误他，固不足论。其滞於小乘，惑於旁径，行潦无源，难免枯涸，又不足道。间或浚灵源，接道脉，浸浸几化矣。而自屯其膏，恩泽不降，又非大成耳。故有证四梵六欲之果，不达九宸七宝之境，或受人中福报，或作狱主魔王，甚至沉三恶道，沦九幽界，可哀莫大焉。是以灵化不彰，妙韵不露，真经失转。琼花无彩，由不作良因，不信正法。兹不能闻荡荡平平之道，而仰被玄功也。能凝玄神，泰天君，清虚明妙之灵，后机随发，则通达曹溪，吸尽西江，融会金液，诞登道岸，苦海业坑，永得消灭，超绝六欲，高出四梵，普会万神，照彻幽界。灵风鼓真，妙韵绝品，真经默转以无停，万有蒙恩於不匮。酆都破围，九幽开光，地狱化天堂，罪众生净土。一身阴浊，悉变阳明；琼花霞彩，盖荫众妙。实虚皇之灵，元神之力也。非积修素养，正法笃信，何以聆皇道休风，得仰玄功哉？噫，此身之妙真也，视清明天主后至法筵，庆遇法桥。称圣化，扬玄功，谓道济天地幽显者同矣。而修良因，广妙行，不求速化，妙本自然，又证圣真诀也。学道者味之自得。
　　神通品二十七章
　　是时，
　　是法会圣众咸仰玄功之时。
　　高虚清明天主，
　　解见前。
　　以偈赞玉帝曰：
　　清明天主。以偈语赞玉帝曰。
　　金阙玄穹祖，
　　祖，一本作主字。考经意，玉帝为天主，诸佛师，御黄金阙，为玄都穹苍宗老，故云祖。或作主字，是但以天帝言矣。
　　高上玉皇尊，
　　解见前。
　　妙相冠诸天，
　　诸天神人。皆有美相，或衰毁有穷，或神通有限，随各居之天，变化不能相兼，色相容颜，未甚超绝。玉帝随形妙好，无量无边，色相奇妙，独冠诸天。
　　慈光烛三界。
　　大慈光明，照彻上天、下地、人问，故云普烛三界。
　　真圣妙道师，
　　真一至圣神妙大道玄师。一云，玉帝之行，真圣玄妙，道宗尊师也。
　　天人依仗师。
　　玉帝为天人教主、万神之君、上天神圣。世间人民皆宗依，仰仗功化，是天人师。
　　大乘垂法语，
　　道法三乘，分上、中、下。又有最上一乘，不依阶级，高超三品，并包无遗，是为大乘。诸神法语，各随智见。大乘希闻。玉帝垂教，明示真宗，彻上彻下，该括诸品。群生蒙诲，悉得超脱，是大乘垂法语
　　真一指迷途。
　　玉帝以真宗玄一妙理，指明开悟迷途，此直指单传，使人不落旁门小法。即指人以大路，使之不陷邪径也。
　　功德若虚空，
　　天下之物，皆有穷尽。惟虚空历劫若是，再无改移。玉帝大功至德，无量无边，如同虚空，不可穷极。诸神圣非无功德，或远或近，或小或大，可以随分比拟。玉帝功德，无有比伦，故若虚空。
　　赞扬无穷尽。
　　玉帝功德如虚空，称赞难穷，皈依莫尽，赞扬无穷尽，盛德不可名称矣。黄石公云：高虚清明天主虽后会法筵，真见玉帝妙化，神景奇观，仰慕不已，遂以妙演愒语，赞扬玉帝。昔宰我、子贡、有若善称迷推尊孔子，为智足以知圣人。今清明天主称玉帝功德如虚空，赞扬无穷尽，其他赞再无如是之切尽者，即宰我、子贡、有若之知孔子矣。此偈可以谓之知言。愚按：人身元神，浩劫不改，四体真主，万有之宗，妙冠六阳，慈护三元，一己真师，神气攸赖。灵照光通，法音最上，直破迷途，示我周行，妙体玄功。德之所被，与虚空等。赞扬何尽？人不能反观内照，会此真宗，一身之至德，不识玉帝功德，又岂能知经功利益，无怪其不秘悟实体也。清明天主仰玉帝功德，以妙偈赞，固对扬天休，亦诏人回光耳。果能契本真，知道力，法天不私，与帝同功，自不惑他岐，弗丧天宝，至圣可希矣。志士勖之。
　　神通品二十八章
　　是穹苍主，浩劫之尊，妙见妙知，无等无伦，湛寂真净，杳亡杳存，上圣上灵，大神通，光明藏，大丈夫，开化人天，教导无穷，大慈大悲，流焕法轮。为度群生，是号玉皇，穹苍真老，妙圆清浄，智慧辩才，至道至尊。开度众生，故放是光。尔时，高虚清明天主说偈赞已，静默而坐。
　　魏伯阳云：高虚清明天主皈扬玉帝功德，不但有十句之赞，言此玉帝，是穹窿苍穆圣主，浩劫之至尊。凡劫之有数，或亿或兆，皆不可言浩。玉帝历来作万天教主，经历劫运，不可数计，广大深远，难以寻穷，故云浩劫之尊。其遐照无遗，神通妙见，彻明无碍，大觉妙知，再无与之同等，与之比伦相类者。莹彻虚明而湛然，巍巍不动而寂然，不二不息，其道至真，无染无沦，其德至浄。杳若亡，非真亡，乃虚无自然；杳若存，非执存，乃妙有无心。杳若存亡，不可明见，难以测论矣。仙佛诸神咸尊玉帝，是圣中最上。万神灵通，无如玉帝。是最上玄灵，神化六通，超绝一切。诚大神通，普烛久照，光洁不沦，愈出愈有，无灭无晦，真光明藏，藏畜大光明无穷也。至尊莫如道。玉帝法道自然，最大难量，莫有止极。允矣大丈夫，世贤以成身成性，正己物正，范围天地。为大丈夫玉帝化天地，生民物，不见其始，莫有其终，圣中最尊，神中最大，丈夫孰甚焉。开明孚化诸人诸天，教成启道，无有穷尽。覆爱万有，悯念众生，永无限量。信大慈大悲，转流焕明法轮，俾不滞不隐。焕或作转，太拘了。为化度群生，是以称号曰玉皇。穹苍之真元老大尊，神妙圆通，真清真净，大智大慧，妙辩难穷，才施不匮，至道莫量，至尊无比。今开化拔度众生，故放是大慈普照光明。彼时高虚清明天主说此偈赞已，寂静默然复坐。愚按：人身元神即上天玉帝，号曰元皇。又曰真主，又曰玄宗，又曰祖真，又曰天君，又曰性宗，又曰真宗祖，又曰法性，又曰妙明真心，又曰正性，又曰玄灵，又曰真师，又曰玄光，又曰大柱杖，又曰法王，又曰妙宝，又曰真根，又曰佛性，又曰真种，又曰丹元。一身真主，灵妙绝伦，明蕴无穷，开化阴阳，神智莫尽。慈恤众妙，周应明通。最尊最贵，化机不穷。默融精气，以孕真灵。故真光时露，妙机生生。善体此者，自产神婴，与帝同功德，道化无尽矣。契清明天主赞帝之偈，方云真知实悟耳。不然，真妙弗得，帝化奚识。清明偈语，诵之若梦，何以得经功，获实益？噫，性道在我，真妙自足。能会妙明真机，是实对扬玉帝休光者。
　　神通品二十九章
　　於是，天尊复告四众云：是帝身即道身也，非常体也；是无量功德之身，是清净自然之身，是神明坚固、不坏真空、无上法身。威灵恢廓，名声周遍，无幽不烛，神妙巍巍，难可称焉。
　　赤脚大仙云：清明天主偈赞玉帝已，复坐默然。於此时元始天尊复告法会上四众云：是玉帝妙化之身，即大道身也，非寻常形体也。道本无形，何以言身？盖道虽虚无，无量无尽，化万有，成始终，鼓阴阳，无间息，真虚而有实体，非徒空也。玉帝功德若虚空，与道同神，故云帝身即道身，非常体耳。是无尽量大功德之身，是真清真浄自然不拘之身。功有限，德有穷，难言无尽。玉帝化一切世界，亘古不改，何有限量。着色象、有拘滞，非清浄自然。玉帝永无染着，得大逍遥，宁非自然。是神通光明，坚确永固，不损坏之真空，最上无比之妙化法身。天下之有象者悉坏，惟虚空常存。坏者非坚固，非神明。太虚既存，则空乃至真。玉帝之灵通历世无损，玉帝之玄光浩劫不灭，不但至神至明，而坚不可磨，固不可破，永无毁沦，终久不坏。是常住之真空，不消散之妙体，是无上绝伦妙法身也。其威德灵光，岂易穷探，恢恢至弘，廓然极大，不可思议名号声称，洋溢贯彻，周遍十方。光悉尘微，无幽不烛。神通玄妙，巍巍莫量，荡荡难名，不可得而称焉。愚按：人性灵明，神妙自在。三身足，四智完，浩然之气，真一之精，万善众妙，何者不具？藐焉一身，参位责成，无问可息。本非常体，乃道身，无量功德身，清浄自然身，神明坚固、不坏真空、无上法身。何世人恣纵，虚负此身，心累神驰，精耗气散，性道不明。谁复至命，道要茫然，幻身空尽，枉过此生，存亡若梦，一无所知，何由达化？问有明德尽性，或不终保其成。所以人不能穷神达化，还虚成仙，与道合真。至名不毁，惟玉帝以道为身，功德无量，清浄自然，神明坚固、真空不坏、无上法身。凡初入圣流，一间未达，觑之不破，语之未悟，心思未通乎性命，不知其神之所以神，学术未贯乎天人，不知其化之所以化，委於天道之难知，希觏通玄之上士。元始怜众生之久迷，言帝德之广运，尽启世劫之聋瞶，以证神化之玄功，真大慈深仁，欲众生入妙，亦恢廓其威灵，周遍其名声，光彻幽微，神妙巍巍，德难名称。天尊之大愿也。奈世域漂沉，人心陷溺，不能顺帝之则，奚承元始之训？噫，天人一理，圣凡同心，不能希圣希天，道法自然，诚有愧於真经、大道、父母、生身已。有志者也。
　　神通品三十章
　　是帝，非有为功德之所熏修。而帝昔虽下生人间，多劫行化，示大神通，而身清净，未尝不在金阙分身变化，应现随方，利济群生，超升道岸，普垂教法，开悟后人，依教奉行，登真成道。以斯功德之所庄严，是故光明常充诸天，神智妙达，莫可度量。
　　妙行真人云：是神妙巍巍、难可尽称之玉帝，非有作为、勉然功德之所需积修证。是帝往昔劫前，虽下降受生於人间，多劫广行教化，显示大神通。行化，如舍王位修行，割爱学道，行药治病，演道弘化，忍辱喜舍，位证金仙，教度菩萨等劫。故释藏记生佛之因，言自兜率天乘香象下降於摩耶夫人腹中，遂生文佛。是亦玉帝随方设教之一化也。他如赴浮黎会，临宝珠会，化士庶身，化道者身，随遇着灵，普度不已，为诸天尊王，神通莫量。是多劫行化，显示大神通，而法身清浄，巍巍不动，未尝不在黄金阙内。方元始将说玉经，帝放大光，即分身遍十方诸大天宫。一切世界，上天、下地、人间悉睹光明，各获利益，咸得快乐，共闻大乘。是分身变化，应现随方，利济群生，超升道岸。所着功德，非止一时一地，普遍垂示教法，开度觉悟后世之人，若能遵依教典，钦奉帝命，有可以位登上真，成全大道。帝惟以此最大上妙功德之所庄严，是故所放光明常充满诸天，至神大智，灵妙通达，莫可测度思量，神智妙达，则大光明非徒尔，德盛而光妙也。莫可度量，则神智妙达非浮尔，道妙而神彰也。至是益见帝非有为功德之所需修矣。愚按：人之元神，浩劫如故，大神光妙，未易名言，岂有心作为之所成哉？闻见觉知，行住坐卧，食息语默，应感酬醉，虽随机呈妙，清浄本体，未尝不御丹阙，即凝玄妙产神婴，而真真如如，未始他离。千百亿化，随方利济，诞登道岸，广宣灵蕴，开化后天。守秘持真，超凡证圣，万化悉成，无果不就。以此妙行庄严，则一露玄光，充周莫御，性道奇验，宁可测度量计耶？视玉帝圣德神功，不假修为，难以量度者，不一致乎？惟成性虽均，而暴弃甚众，使清浄正性为淫惑障蔽，如明镜尘埋，光明不露，故妍媸不见，而妙意弗彰。果刮垢磨光，日新月盛，应感无心，真如自在。金阙紫府，永住元神。常应常静，一无所扰。妙察则一以贯万，显行则顺应无情。慈悲大愿，永不退转，万妙庄严，难以数计。积修无边，真光自普，功德不思议矣。吁，此道人所固有也，非有为熏修，亦非顽空可能，不有不无。善学者体之。
　　神通品三十一章
　　是身光明，皆具妙号。所谓大神通光，大慈悲光，大喜舍光，大忍辱光，大平等光，大柔和光，大自在光，大利益光，大如意光，大智慧光，大吉祥光，大解脱光，大归依光，大功德光，大圆满光，大无碍光，无能胜光。
　　大慧真人云：是玉帝身所放大光明皆具上妙称号。光号云何？所谓大神通等十七大光。玉帝普垂照摄，妙行积证，有大威神，具六通力，神通光严，遍烛一切。此光号第一也。次则帝具大慈，帝具大悲，慈悲无量，光妙弘明。大慈悲光，其二也。再次，则帝真喜舍，喜舍无量，妙光普明，大喜舍光，其三也。帝之累劫，又大忍辱，忍辱无边，光明莫遏。大忍辱光，其四也。帝之前修，行大平等，平等不已，光明莫御。大平等光，其五也。帝之往劫，又大柔和，柔弱安和，浩劫不改，普着光明，不可穷尽。大柔和光，其六也。帝德安安，超然自在，恢霁光明，终无穷极。大自在光，是其七也。帝仁浩浩，兼济永利，利益不穷，法辉普焕，大利益光，是其八也。帝之普身，超证妙觉，清净自然，法王如来，又亿劫始证帝位，则最上功德，妙出无心，神化如意，如意光明，永无极已。大如意光，是其九也。帝有大智，帝有大慧。智慧迈种，光明绝伦。大智慧光，为十种矣。帝本至善，永大吉祥。以是光明，彻烛无息。大吉祥光，乃十一矣。帝夙了悟，得大解脱，脱落自然，金光永焕。大解脱光，乃十二矣。帝同大道，妙法自然，永劫正信，不生退转。十方后世，悉永钦承，皈神依道，永明不晦。大皈依光，光之十三也。帝普度无量，曲成不遗，功德最大，光昭不匮。大功德光，光之十四也。功圆道备，帝德圆满，普光久丽，以其成功。大圆满光，光之十五也。尘染夙浄，妙通圆明，神化无碍，帝光永昭。大无碍光，又十六号矣。神中最贵，圣中最尊，万天主，诸佛师，浩劫法界一切无如玉帝。是故光明常充诸界，神化莫可度量。无能胜光，非大光明之十七乎？如是十七大光明神妙义，惟玉帝今见之，神通夫岂可量哉？愚按：人生世间，以正性为宗，故仙传实际，以此为大光明种。但真种悉具，而保真无人，故迷惑场中，须作修洗功缘。是以有一种最上良因，则有一等神妙光明。玉帝积修无数，妙行难穷，不止十七良因，何为十七大光明哉？盖机多难悟，化繁道晦。帝十七光明，即佛现丈六身，而顶放大祥光也。况帝光上妙，一种超伦，孰能追踪妙行，识十七大义乎？噫，是难能也，亦可希也。道本在己，怠则晦，精则明，勤修无为，不求速化，道自得之矣。
　　神通品三十二章
　　是故，汝等欲见是帝而不可得者，缘以汝等尚於身口，不舍结习，烦恼行业。由是障故，不能得睹是帝慈颜。吾今为汝法会众等宣示断障之法，汝等大众宜各奉行。时诸大众不胜喜跃，各於至尊凡前称首作礼，俱欲愿闻。
　　雷师皓翁云：玉帝放十七大光明，神通莫量。是故尔高虚清明天主等，欲真见是玉帝而不可得。所以然者，缘以尔等虽无尘染，证位天帝，上妙大乘未真了彻，尚於身口不舍多劫结习、无明烦恼、凡行愆业，由是遮障之故，不能得睹见玉帝慈颜。结习，情欲尘凡。一切迷累本不可贪，因智慧不足，执想太重，识念一起，渐致染着，物交牵引，愈积愈深，作为结毒，致成习气。如人以绳锁挽结，一时难解。熏习旧染，一旦难除，恶种业根，本源未浄，习染物欲，或畜烦恼，或积愆行，或植缘业，烦杂靡定，恼乱未消，累行诸业，夙为障蔽。今虽统御梵天，尚未彻明，弗悉重玄，奚瞻最胜，不能即见玉帝，以是故耳。吾今为尔法会众等，宣明显示断除障滞之法。汝等大众宜各奉持躬行。时诸大众，不胜欢喜踊跃，各於元始玉几前稽首俯悤页，恭敬作礼，俱欲愿闻断障秘论。吾，元始自谓也。几，案也。愚按：人之生来，各有夙因。虽元会初开，太和之气，而往劫修习亦难顿忘。故经以夙含业缘比之积毒，诚有见也。是以有喜缘者，则异域同心，为恶缘者，则对面千里。莫言《道藏》功案、释教录记，或指为异端之论，即儒书中，晏婴之沮孔子，先正归之命。程、苏大儒，分为蜀、洛之党，此亦缘之不偶也。而相须之殷，不免於相遇之疏，今古同以为恨。则因缘之说，岂可尽废哉？用是十识难尽，五蕴难穷，十有三徒，二十五魔种，七假三合，一切机括，谁复易逃。清明天主证帝位为尊神，虽脱尘染，浩劫夙积，未尽超融，境落高虚，号着清明。往昔善因，未脱虚无套矣。虚明妙有如玉帝者，岂能遽见。释经考菩萨行，尚有睹面不见释迦如来，文佛演最上义，菩萨默默以听，亦此义也。至圣岂易见，身口结习之障岂易消耶？然此理最难看，见帝，非面见；了知帝行，彻契帝德。如在孔子之门，真得宣圣传授心法者，一机。心若孚，则时异世殊，其揆一也。神交心会，其见乃真。兹聪明颜子，尚未达一间；清明天主不能睹玉帝，又何疑？元始断阵之法，莹明夙行，了验心宗，捍格既融，外有何障，见玉帝矣。所以众欲乐闻。吁，起障破阵，一切由心。大通无碍，自己元神，对越不怠；口耳粗迹，弗为滞障，大道不在我乎？勉之。
　　神通品三十三章
　　天尊言曰：断障之法，当生大慧，无起疑惑，无起贪瞋，无起媱欲，无起嫉妬，无起杀害，无起凡情，无起凡思，无起昏垢，无起声色，无起是非，无起憎爱，无起分别，无起高慢，无起执着。
　　广成子云：元始天尊因清众请问无障妙旨，遂言曰：断除障碍，得睹见玉帝妙化光颜，其道无他，当生神智大慧，笃信正道，无起疑贰惑乱之心。大道至正，真一不二，本无可疑惑。明不足以察具几，遂至持两端，无定见，魔知通从。既知大道在我，知明守固，勿贰以二，勿参以三，更何疑焉？不疑则无惑，道可从入。故断障融净结习之大慧，必先无起疑惑。求道者不可计功，亦不可以他求，嗔怒忿怨不平之心俱不可有。断障之次，无起贪嗔，心专於道，其衷自然。滋私长欲，妄念易生，纤毫淫逸嗜欲之意皆大乱真。断障之三，无起媱欲。道无所不容，贤不肖皆吾之师友。若丝毫忌刻贤能，或厌恶庸愚，皆为大非。断障之四，无起嫉妬，大道至仁，一不忍伤。若因逆恶，触萌剪灭之心，背道亦甚。断障之五，无起杀害。《阴符》虽言杀机，只是说能照伏邪魔，则至真自在。若秋天肃杀，而草木归根，生机敛人，见天地之仁处，非世所谓杀也。又云：恩生於害。亦复其见天地之心意耳，非世所谓害也。大道无为，情识不用。一动凡意，其谬无穷。断障之六，无起凡情。大道志机，诸想须净。一有尘思，其弊无边。断障之七，无起凡思。道本贞明，清净无染。少涉昏昧尘垢，丧我至真矣。断障之八，无起昏垢。道无声臭。以声色求之，去道远矣。体道者，不惟外面声色不碍，与世无干，道之影响畔岸，一切不求不执。故断障之九，无起声色。道本大同。一是一非，失太玄之本真矣。断障之十，无起是非。孟子虽云：是非之心，人皆有之。大智若愚，又何肯辨是非也。道无取舍。有爱恶则障真矣。十一断障之目，一视浑忘，无起憎爱。理本无二，用智分别，则非道矣。断阵十二法，无起分别。见道分明，高出尘外，不屑世故。一生慢心，违道甚矣。十三断阵之法，无起自高轻慢之念。大道活泼，了不可得。断前十三障，而道得矣。虽名得道，实无所得。一执任有着，则理障未除，为法缚矣。十四断障法之终，无起执着。愚按：道之在人，本无障碍。惟世为事理二端所蔽，遂至失道。故元始慈示清众断障门品，历示诸端，欲人奋志迈往，不阻於难。打脱事障，更出法槛，则玉帝光颜，以我之妙，明日与对越，有何不见？虽然，脱二障，人道之门也。了悟神化重玄，又在后论之。
　　神通品三十四章
　　凝神澄虑，万神调伏，心若太虚，内外贞白，无所不容，无所不纳。无令外邪乱其至道，牵失真宗，败其灵根，盗其至宝，致尔万劫永堕凡流，透入俗网，万魔来攻，百千万劫，不闻妙法，鬼神执诛，从生入死。是故汝等应当志心，善护真宗，无令丧失。如前所说，如是诸障，汝等各各当除断之，身得清净，超度诸难，是名道宝、持法栋梁。
　　刘海蟾云：元始示断障之法，生大慧，绝十四业趣矣。其究维何？障断蔽除，则神明虑净。当默住元灵玄始，凝元神，澄彻诸虑，万神和调而潜伏，心如长空太虚，内外贞固洁白。凡法界群生万有，无所不含容，无所不包纳。且定见定守，终焉不渝，无令外面回邪，乱其至正大道，牵引丧失真正玄宗，败其至妙灵根，盗其固有无份不坏至宝，政使尔等延积万劫，永远堕在凡流，彻透入於尘俗之网，种阴魔相接来攻伐。尔百千万劫惑於魔业，不闻最上至真妙法，鬼神乘机得以执持诛戮，从生途而入死地。是故汝法会众等应当专志诚心，善自护持本来真宗，无令捐丧亡失，如前面所说。疑惑等诸多障碍，汝众等各各当除灭断绝之。诸障十四障，外邪生死等一段事意俱在内。既除断诸障，身得真清真净，超出升度三界轮转业罪灾厄诸多艰苦厄难。是断障之法，名道之至宝，扶持正法之大栋梁。楼阁塔庙殿宇门舍，非栋梁则难构建。修道成真，入圣超凡，非断障则难了脱。断诸障则终免毁沦，正法大行。故天尊以断障为持法栋梁。愚按：人之正性元神，清净无染，万劫不毁，好静怡怡，未始不灵明，与圣真不二。若明明不已，玉帝神化妙光岂不亲睹？惟诸虑婴心，相袭不改。少知道者又冀速效，所以结习难尽，烦恼不舍，帝光难见也。若真明玄通，至健果决，知性命之为真，识万有之悉假，始见道而忘物，继行道而忘人，继得道而忘我，继成道而忘心，继乐道而忘趣。再忘忘以忘真，事理双融，真假悉遣，不落圣凡相际，何须五位主宾。得之无得，守之不守，空而不空，不神而神，则夙习莹净，积业绝尘，细染尽灭，超入最上。不叉默朝上帝，与帝同神；不铃法道自然，而与道合真，何有於三乘，何有於诸品，圣中至尊，功德无伦？人皆可为，但根尘之净，功玄而行妙，无作而无问。矫假者固不能脱；融之未至，化之未神，犹为入圣不优，若玄中地仙、释教菩萨、儒家大贤以上者。今人求道，尚法至圣，毋以大乘为已足。
　　神通品三十五章
　　更当修奉是此经典，如近是帝，生尊重心，注想尊容，称扬尊号，然后汝等得睹慈颜，咸蒙护度，普闻妙法，亲奉供养，永无轮转。
　　东华木公云：元始示大众断障之法，既云是名道宝、持法栋梁矣，又以持久服膺之义示众曰：尔等清众闻今正法，更当修持崇奉是此《玉皇本行经》文典章。亲诵此经，如近玉皇尊帝，生尊敬保重之心。知尊经则不亵天道，知重经则不轻天宝，永久尊重，则终无悖慢，大道自得。即《论语》所谓畏天命，畏圣人之言也。如近是帝，固非真睹玉帝；一时不能对越，则一时不能尊重矣。注意恪想玉帝尊容妙相，此道非徒专在於想像也，俨然如在，昭事上帝，斯与天地合德，而为至圣耳。称颂宣扬帝之至尊徽号，然后汝大众等得睹见玉帝大慈光颜，咸皆蒙受帝之护持拔度，普遍闻夫无上至真妙法，得以身亲祗奉，供养是帝是经，永无轮灭转移之失。一云，见此经典，闻此妙法，睹是帝颜，能亲恳崇奉供养，则永出尘凡，不受轮回转生之苦。一说心永无退转，兼探之更通。考疑云：儒书云，神不可以思致。道经云，神化无心任自然。佛经云，若以色求我，以音声求我，是人行邪道，不能见如来。今言注想尊容，称扬尊号，然后汝等得睹慈颜。元始玄祖斯言岂欺我哉！此言不是意想思存，滞迹口耳。合德於天，孚神於帝，浑化相忘。故古人云，天威不违颜咫尺。敬恭而化，不觉赞扬之至。即儒书所谓言尧之言，行尧之行，是尧而已矣。佛家所谓法身入我性，我性同共如来合。道经所谓神与道合，则道与身一也。惟如此，然后闻妙法，奉供养，无轮转。若徒心存想，口称扬，不能皈身、皈神命，冥心会道，则不可言真供养，焉得无轮转？至无毁沦、不迁转，则注想、称扬、供养，非世俗之谓可知。愚按：人生性命於天，无不具，惟陷於俗流，故况於轮转。若经纶天下之大经，能尽其性，是真修奉玉帝经典；能对越在天，即如近是帝。小心翼翼，祗事不违，是生尊重心。身代天工，口代天言，法天不私，帝真时御。是想玉帝容，称帝号，得绪帝颜也。德惟一，动罔不吉，尽己、尽人、尽物，参赞化育，皈命投诚，践形惟肖，至诚无息，悠久无疆，是咸蒙护度，普闻妙法，亲奉供养，永无轮转也。噫，人之有道，须突不离。道之有经，如行之有路，践彼周行，行道者弗全不由此道何哉？此孔子有何莫由道之欺。元始言凡流不能见帝也。果味是经有得焉，自与玉帝齐肩矣。
　　神通品三十六章
　　是时，四众闻是说已，欢喜踊跃，叹未曾有。
　　天官大帝云：是说玉经时，法会四众人等，闻元始道祖说《玉皇本行集经□清微天宫神通品》卷分已竟。闻帝生长之奇异，多世之修因，变化之无量，功德之难穷，神应之自然，法之最大。侍卫玉女，化自天真。沙界浩劫，悉赖经法。明罪福之缘由，聆断障之妙旨。十七大光明，洞之有基；亿万劫修真，述之有要。取法自在，入圣无难。庆尘业之已脱，幸七所之易入。悉皆欢悦喜乐，忻腾踊跃，同声称叹。今遇法会，良缘最胜，奇逢非偶。此会此闻，是帝是经，兹时兹训，历劫以来未曾有也。或云，闻是说已，专指断阵之法言，太拘了。元始道祖说经时，《神通品》说已竟，非是说了后又说。虽分三卷五品，因慈训随示品类，故天真演经列三卷耳。若将终卷称叹意同他叹言看，似为未详。所以闻是说已，当兼承上说。看经者详之。愚按：人身精神气血听命天君，妙心洞然，天籁发声，怡然理顺，油然太和，手舞足蹈，快乐无方，得道忘机，举世莫尚。身亦有四众闻说，欢喜踊跃，欺未曾有之义也。但世溺利欲，了悟无人，入圣成真，不数见耳。若闻经默会，身具太和，心融神化，帝功不在我乎？
　　上卷分章考义
　　元始天尊说《玉皇本行集经》，诸天真请问帝化根由，语虽不同，皆在一时，如何首卷分三十六章？说经固在一时，因问以答，各有不同。后不能明经旨趣，洞至圣玄训，故诸天帝神真、五老帝君校录於前，天猷继辑於后。文昌帝君、天枢上相各乘时有考议评正，以首分系曰《清微天宫神通品第一》，不分他品，以帝神通无伦，其居无上。元始此训，诸仙佛不能言也。汉魏伯阳、唐吕纯阳、元丘长春、明罗念庵议之甚详，分为章注。首卷《神通品》得三十六章。非轻析真语，故使支分，从三十六天之义以立章。且截处有旨，意相统承，不至涣散。观诵者能澄心涤虑，以体至圣说经之意，上真分章之趣，务使神与圣真相孚。会经血脉贯串，则三十六章又何分？说经之旨又岂不可得哉？但泥文者多，默识不厌者寡，或以经为无益，或得一句以为奇，或执一字以为病，别灵宝、高上之名，无心聆神会之妙，则因经不能悟道，反为文字障执，又惑之甚者也。噫，诸经至语，皆为心印。因文见道，得道忘言。玄穹秘论，悉我固有经纶，又何疑其难入，至於轻谤，一得辄幸哉？赘此首末，学者戒之。
　　皇经注解卷之四　上卷三十六章终
　　皇经集注卷五
　　嗣汉五十代天师大真人张国祥校
　　状元方外隐江西吉水罗洪先阅
　　山东济南小兆臣周玄贞集
  </div>
  <div class="pagination">
   <a href="高上玉皇本行经集注皇经集注_page5.html">
    上一页
   </a>
   <a href="高上玉皇本行经集注皇经集注.html">
    1
   </a>
   <a href="高上玉皇本行经集注皇经集注_page2.html">
    2
   </a>
   <a href="高上玉皇本行经集注皇经集注_page3.html">
    3
   </a>
   <a href="高上玉皇本行经集注皇经集注_page4.html">
    4
   </a>
   <a href="高上玉皇本行经集注皇经集注_page5.html">
    5
   </a>
   <span class="current-page">
    6
   </span>
   <a href="高上玉皇本行经集注皇经集注_page7.html">
    7
   </a>
   <a href="高上玉皇本行经集注皇经集注_page8.html">
    8
   </a>
   <a href="高上玉皇本行经集注皇经集注_page9.html">
    9
   </a>
   <a href="高上玉皇本行经集注皇经集注_page10.html">
    10
   </a>
   <a href="高上玉皇本行经集注皇经集注_page11.html">
    11
   </a>
   <span>
    ...
   </span>
   <a href="高上玉皇本行经集注皇经集注_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
