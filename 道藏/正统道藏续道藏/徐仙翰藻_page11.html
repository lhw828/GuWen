<!DOCTYPE html>
<html>
 <head>
  <meta charset="utf-8"/>
  <title>
   徐仙翰藻 - 第 11 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   徐仙翰藻 - 第 11 页/共 13 页
  </h1>
  <div class="content">
   第二朝词
　　伏以道本难名，即此天之谓道。斋可致，敬涓次日以修斋。倾心罄葵蕾之诚降，气感熏蒿之惨。愿垂济度，普利幽明。逝者如斯，魂归天，魄归地。生焉有养，福如海，寿如山。
　　第三朝词
　　伏以事死事生，两尽尊亲之孝。谨终谨始，一尊谨戒之严。恩仰荷於九天，礼特修於三日。迄备九朝之道，愿开八景之明，生身长存。早刻石室丹台之字，死魂受炼有凭。金箓白简之功，遍及幽明，俱蒙荐拔。
　　建朝拜词
　　伏以天听不远，常怀方寸之私。人事有终，未免再三之渎，惊惶罔措，愚昧无知。伏念某幸得人身，常蒙帝眷，洋乎在左，洋乎在右。知所事死，知所事生。特赖熏修，用成朝拜。伏愿东长乐界、西那王国，俱放光明。北泉曲府、南昌上宫，两全济度。凡诸情识，俱获超升。
　　散朝拜词
　　伏以天道难名，其有聪明。自我人伦攸叙，必以孝敬为先。俯竭哀衷，仰干苍听。伏念某托居中土，均其私怀。一蠲斋戒之诚，雨尽尊亲之道，念生而有养，莫全温清之仪。嗟逝者如斯，未兔幽明之隔。特凭朝拜之功德，用作出世之津梁。帝听冒闻，纪尔功，削尔罪，民情可见。推其亡，因其存，爰及幽关，俱登道岸。
　　又
　　伏以上帝临汝，毋贰尔心，如在左右。烝民秉彝，好是懿德，莫不尊亲。俯沥丹忱，仰干穹听。
　　伏念某等均为人子，常竭心思念：逝者有如斯乎，而生者未能养也。一步一拜，共瞻泰岳以投诚。三沐三熏，仰赖尊师而奏告。顿使幽明之境，俱蒙济度之功。人道贵华，少者强，老者壮。死魂受炼，形以立，神以存。遍及冥涂，俱登法果。
　　女荐父词
　　伏以冥冥夜府，深嗟九狱之沉沦。崿崿昕庭，后睹五明之朗落。俯摅衷悃，仰渎员清。伏念妾父，死肉未寒，余音犹响，维人子尽事亲之道，何日敢忘。幸天尊发救苦之心，寻声降感。须仗熏修之力，特伸昭谢之私。伏愿五十三年之浮障多艰，悉从蠲，拔百千万气於太空无象。愿得生成，遍及有情，同登大道。
　　又
　　伏以道也难言，千万亿劫，莫名其象。父兮焉往，五十三年，过隙之驹。靖而思之，谁能已者。伏念妾父遭逢没世，汩没浮尘。虽衣食粗，足以舒眉，水不疾病遽婴於发背。天高地迥，谁为续魄以招魂；月冷霜寒，谁不伤心而溅泪。凭兹功德，作是津梁。既荷超升，敢忘昭谢。伏顾三官鼓笔，疾除罪簿，落灭恶根。五帝司迎游玉京，飞升金阙。
　　又
　　伏以父恩未报，辄凭荐拔之功，帝怒可回。愿发慈悲之念，既蒙垂悯，谁敢忘原。伏念妾罪积厥躬，祸延所怙，虽有私情而莫愬，尚祈法相以受持。濯质炼形，已拜朱陵之表，披肝沥胆，载陈翠刻之词。觊望逾深，兢惶罔措。伏愿耳也，声也，目也，色也，想知解悟之机；手之，舞之，足之，蹈之，获遂逍遥之乐。冀诸幽苦，用此超升。
　　又
　　伏以女子有行，尝致归安之请。吴天罔极，曷胜何怙之忧。俯沥愚衷，仰干威咫。伏念妾父语言若鲁，文学稍通。揆诸人事以无亏，胡为造化之见弃。六年居废，四体如囚，致令二坚之梦於膏肓，或者三彭之祸，生於昏睡。疾之革矣，谁知反席之谋。哭於斯乎，略尽盖高之责。痛而含恨，直以陈情。幸延康劫后，科教流传，使阎罗殿下，冤仇释缚。或凭妙力，用荐生方。伏愿相好庄嚚，自缘宿命。拔除众罪，跛痾积逮。即得反形，游行太虚。遍及幽明，俱蒙解脱。
　　又
　　伏以上帝不蠲，盍致小心之敬。无父何怙，莫堪季女之忧。俯沥卑忱，仰干高听。伏念妾父溃疽不救，死肉未寒，或者现於光中，谓有戚戚之容，谁能弃之度外，能无切切之恳。冶长非罪，幸公论之难。进曾参杀人，奈猜疑之莫释。罹忧三载，含恨九泉，若非尽敬以事，天孰谓沉冤之可雪。伏乞赦多生之业，不得拘留迫合鬼群。释累世之仇，从兹解悟，皆资道力。
　　又
　　伏以父嗟彼怙，可堪忍死之忧。女嫁比邻，不克归安之愿。俯输丹悃，仰渎苍穹。伏念妾父莅事惟勤，持家以俭。田畴稍辟，广推吾祖之心。门户多难，略偿诸子之债。知恩莫报，我心孔怀。尚祈晚福，可保头颅。宜谓半生，祇如泡影。两旬外病，痈未溃而胆已亡。四七届期，魂可招而神不昧。欲拜朱陵而度命，须凭羽士以陈词。幸沐洪床，永蠲宿业，出离泉曲，会知解悟之机。既有天堂，宜在逍遥之境。
　　又
　　伏以五内分崩，忍割先君之爱。百身莫报，不堪少女之忧。俯沥卑忱，仰干高听。伏念妾父，婚嫁虽了，勤苦如斯。担未弛於息肩，疾述婴於发背。露睎星殒，伤心一梦之莲莲。日居月诸，转眼六旬之冉冉。欲歌宋玉招魂之些，敢上缇萦赎罪之书。伏愿黑簿除名，早亲承於金箓白简。朱陵拜表，宜受度於火沼水池。遍及沉沦，俱登快乐。
　　建血盆疏女荐母
　　伏以羽州八万四千旬，茫茫无岸。血盆凡五十三佛，愿愿度人。苟能作是因缘，不可思议功德。伏念妾生为女子，尝奉母仪。徒怀乌鹊之情，莫效距邛之报。四十有九年，音容何在。一百六日，岁月如流，岂不我思。须凭佛力，唤醒槐庭之梦。蝢悟前因，好赴蒲馐之筵。用成后果，恭迎三界。遍及十方，照破十八重狱，狱狱皆开。不经百万亿劫，劫劫得度。使真身清浄，何须兰水以濯缨。使法眼开明，何用金篦而刮膜。自今以始，咸与维新。即拜生成，永无苦恼。阎罗殿下，果蒙地藏菩萨之推恩。兜率宫中，拱听摩耶夫人之说法。
　　荐夫及女词
　　伏以太上好生，何生也不得其寿。自古有死，此死也，谁悯其魂。扣地莫闻，呼天致请。伏念妾早知薄命，终不适人。念女儿乳臭之口无知，而夫子发结之恩未久，胡为一疾之莫救，才经八日，以沦亡，未如之何，徒有终身之恨。魂兮焉往，永为长夜之归。谨当沥血以投诚，尚冀察情而赎罪。想功德至重，传符以金箓白简之文。谅父子同升，刻字於玉室丹台之上。冀诸善趣，均此恩庥。
　　荐夫与子词
　　伏以地迥天长，莫诉冤民之苦。霜寒月玲，谁知嫠妇之悲。未兔多言，探虞再渎。伏念妾生於累劫，遭此两丧。门楣之喜，竟落虚花稿砧之望，空怀破镜。既曰修短之数，吾末如之何。未知善恶之由，使我至此极。虽人鬼相为间隔，幸功德可以超升。少伸爱子之情，式表惜乡之意。音容如在，徒为想像於空宇之庭，魂魄何之。更冀度命於朱陵之府，应有幽阴之异类，同归缥渺之大乘。
　　子荐父词
　　伏以临下有赫，吴天上帝不我遗。事死如生，孝子顺孙愿自竭。深惭丹渎，是谓足恭。伏念某幸处人伦，粗承世业。饮泉知脉，盍伸报本之诚。触景伤情，式表追思之念。虽先人之骨殖安於窀穸，皆神物之指示。获此机缘，既荷超升，敢忘昭谢。魄不顾返，游神於昏昏嘿嘿之乡。德难可称锡，我以简简禳禳之福，仰凭大道，俯及冥涂。
　　荐亲词
　　伏以彼苍者天如何，赎敢竭以忠。孩提之童爱其亲，谁无此孝。自惭再渎，已具初词。伏念某等远虑深思，常怀事死事生之难尽。待人处己，初无有孝有德之可称。乃朝岳帝，至于泰山，愿与众生，同皈大道。伏愿男女莫不倾心，皆护度，咸得长生。鬼神闻此隐语，以升迁，不经苦恼。
　　荐父祖词
　　伏以天地恩探，实拜覆载生成之德。霜露气肃，谁无煮蒿凄怆之情。俯沥丹忱，拜于苍听。伏念某尘凡自累，血气有知。眷念乃父祖母之勤劳，聿怀若考叔氏之训诲。生事死葬，可谓之孝，盍竭其诚。夙兴夜寐，无忝所生。将何以报，乃於去冬腊月，许以黄箓大斋，用伸赛设之仪，式表追修之敬。伏愿黄华荡形，玉眸炼质，真科依按於浄明。南宫飞乌，北府迁神，符命竟通於口。
　　荐祖词
　　伏以人伦攸叙，益蠲孝敬之心。天道有常，实荷生成之德。具严法席，俯屈真疗。伏念某等尘役世间，生为人后。祖功宗德，保我子孙亦有利哉。心正意诚，质诸鬼神而无，疑矣。少致陈情之请，略伸特醮之仪。自惭渎告之再三，尚觊以私之万一。伏愿九幽开度，持黄箓之文。八景洞明，获拜紫金之相。更祈福垂后裔，惠及见存。
　　真人谢过词
　　臣闻人为物之灵，知其过必改其过。神无迹可议，谓之非。何为之非，惟是依人而行，莫免非鬼之謟。重念臣九天金阙圣位，自开运以来，祠尊血食。迨开熙而后，庙显勑封。虽有依草附木之灵，未知登圣登真之妙。於是修斋执戒，积善建功，蜡进仙班。滥除阴职，署事惟谨，暂德何如。尚虑以药石救人，莫辨乌、附、木、苓之性。以文章劝世，莫知鲁，愚、亥、承之讹。或龟筮，不克以告。犹或鸿雁，未能而安集。或祈晴而反雨，稼祸为夏暑之咨。或祷雨而反晴，贻咎作风伯之讼。或曰善恶之有报，何善不能善，恶不能恶，如郭公墟。或谓祸福而动人，何福而不福，祸而不祸，如塞翁马。或有夭枉而非命者，惑巫言而生谤。或有贫难而不立者，咎鬼渝而无能。或时祭徼惠之徒，莫革其荤腥。或乡饮假厨於此，有触其斋戒。使魑魅魍魉之赞乘其虋，使饕餮祷桃之罪无所逃。诚切忧惶，不胜战栗。幸太上发慈悲之誓，而大道有忏悔之科，恭对圣前，首陈自责。伏乞鼎新革故，肆赦告灾。赎其狂声之往愆，责其驱驱之来效，以镇静。为政不敢生事，而希功以勤苦。律身不敢素餐而具位。济生度死，辅正除邪，勉力奉行，尽忠以报。更冀身入宝珠之内，行必满於三千。德非黍稷之馨，祀可延於百世。臣下情不胜勤拳极切之至。
　　谢加封真人词
　　伏以巍巍大道之宗，一心归仰。渺渺大罗之上，三界齐临。何帝命之眷顾也深，亦神物之聪明不爽。伏念臣欢声动地，感德自天。爵各有差，已知一十六字之踰越。礼繁则乱，深虞千二百分之周。多询谋会，同洵美且好。爰举斋修之敬，用伸昭谢之私。伏乞受禄宜民人，再俾阳功之着。示我显德行，重加阴职之荣。
　　又
　　伏以天常命有德，非德无以动天。圣不知谓神，惟神可入於圣。俯输丹悃，仰渎苍穹。伏念某桑梓连阴，扮榆同社。念灵济之号，迨今四百余年，而溥博之仁于示，万方百姓惟足，民思之罔极。所以师宠之有加，爰集羽流，具严菲礼，告盟三界，岂敢负前日之恩。醮谢罗天，庶可表此诚之敬。更冀光临法席，福锡庶民。
　　保禾词
　　伏以天不言善应，曰雨而雨知时。人有欲必从，祈福而福毕至。俯输丹恳，仰读仓穹。伏念某席庇鸿钧，偷巢燕幕。其或不恭，自当改过。非外有求，止在弥灾。念既渥优，尚祈既足。既沾之泽，然将安将乐，常怀将恐将惧之忧。乞赐垂怜，敢忘报德。伏愿少者皆强老者壮，男女俱得以生成。下无若湿，高无乾秔，徐可期充羡。
　　又
　　伏以民以食为天，深恐天心之致谴。夏祈谷千帝，尚期帝怒之可回。下率舆情，上干穹听。伏念某等仰事俯育谨，然食指之繁，东作西成，甚矣。岁功之垂满，谓大田多稼之有望。吾意草虫微孽之间生，赖熏修何由忏谢。况去害乃能兴利，然作善必获降祥。释之叟叟，需之浮浮，式表菜咸之荐。获之挃挃，积之栗栗，预期黍稷之宜。
　　徐仙翰藻卷之十竟
　　徐仙翰藻卷之十一
　　金阙授仙简建罗天醮榜
　　三天门下金阙真人宫照得职，任天机省副之权，一任文昌司禄上宰之职，辉腾天上，瑞应人间。况人为万物之灵，性具五常之体，父慈而教喻，岂在於斲轮。子孝而箴，仰益严於乔木。伯仲之箎埙，迭奏室家之琴瑟。允谐友，必心交，则如萧、朱、王、贡族称。义重则若邢、晋、应、韩。此风教之所系焉，於人伦不可斁也。毋强凌弱，众凌寡。毋疎踰戚，卑踰尊。使上冠下屦，名分俱存，则斗折衡，太平可觊，将见声名文物盛於此，是岂玉帛钟鼓云乎哉。宣化承流，体天道而福。善观风察俗，在人事以用功。至於黜陟幽明，信必赏罚，其有城隍典者。社令正神，或能使水火而弥灾，或能使雨旸而应节，或能使鸿雁而安集，或能使龟筮而告。犹有德之可称，有功之有录，合公举选，即与迁除。苟冥顽不灵，非鬼为謟。旧染污俗，时谓淫风，秽迹彰闻，知过不改，是汝自生毒，宜灾于厥身。当职体察得知，当日尽行厘革。除已具申三界真司牒城隍外，合行告谕者。
　　玉阙授仙简建罗天大醮榜
　　三天门下玉阙真人当职，一任雷霆玄省签书，一任南极注生上相。雍和万化，抚料苍生。风风人，雨雨人，使寒暑阴阳而燮理。衣衣我，食食我，使桑麻谷粟以富殷。结形，则男唱恭，女唱奉。降神，则月为魄，日为魂。各有司存，别分官守，幸因缘之灭度。体道德而垂光，使杨震能以清白而传家。则毕亦必有公侯而复始，智可及，非愚可及，人与之，亦天与之。至於祈雨祈旸，可以潜天潜地。司农司稼，典丝掌葛，既当其人。司市司货，考工饰材，不式其业。其有信从邪道，不省本原，致使妖魔间生伤害，是汝自作糵也，虽悔，其可追乎。或魑魅魍魉之精恣行荼毒，或饕餮梼杌之丑崇尚奸回。当职断不隐容，依律奉行，必使阳有鞭尸之宪，阴有砾体之形剪之以风刀，鼓之以雷斧，人皆由可杀，天之所加诛。其谁之由，非予有咎。况当职以辅正除邪为誓，以济生度死为功。今有孝子顺孙，发心皈向。先令亿曾万祖，随愿超升。又有五古三涂孤魂滞魄，虽是沉沦日久，咸与沾沐天恩。除已具申三界真司牒城隍外，合行告谕者。
　　加封敷达上玄门榜
　　伏以九气在洞玄之中，惟神是守。十方有无鞅之众，乘空而来。侍卫我轩，证明大道。香袭云姻而郁勃，灯交星月之光辉。遥御九天，特严三醮，小心翼翼，以事帝往，惟钦哉。有神洋洋可格，思述所职也。功满德就，皆即受度。国安民丰，欣乐太平。凡尔有司，各恭乃职。勑太上之灵水，诵元始之玉文。五帝朝真，脏腑清凉。国一夷养素，群魔潜形。鬼精灭爽，凶恶潜宁。专此论闻，想宜知悉。故榜。
　　示斋主文代高功作
　　切谓有生亦有死，生死殊途。事死如事生，死生一致。凡为人后，岂无人心。况此身此体，又非产於桑中。而乃父乃母，未尝弃於水上。如或知此，可不思乎。着彩戏於堂前，今之所谓老菜者，何可胜数。被祸哭於道左，今之所谓皋鱼者，岂无其人。亦须啜菽饮水，以尽为养之欢。何必枯鱼衔索，而致不切之恨。与其椎牛重葬，不如春酒一杯。或忧风木之不停，幸喜天人之．有会。如是修斋奉戒，可以起死回骸，其有甘分。而祖有抱孙之爱，岂无知原，而孙无思祖之心。伯见称焉，何待采蜡珠之日。叔非痴也，奚须骑从马之时抚育其孤。曾念兄之先世，怜戢其嗣，尝悯弟之早亡。或合卺之欢，或鼓盆之忧，或髡髦之誓，或齐眉之喜，曰夫曰妇，夙世有因：一死一生，交情乃见。此人伦之为大者，而风教之所系焉。虽曰孩提，莫不爱其亲。所恃上帝，有好生之德。弘开济度，两利存亡。兹遇中元续玄都之故事，谨同大众结普度之因缘。使善男善女，各发善心。使无远无近，本然无碍。功德非常，功德思议，不可思议。仰辱斋官，俯临法席。虽是皈依道，亦有孝顺心。地非有狱，天果有堂，相去不离於咫尺。善积如山，恶深如海，少差易间於高压。不知我者何求，亦须汝自究竟。伏念某天居末学，滥宰玄科，若非对圣粘阄，安敢署名具位。虽无度人之量，亦惟遵道而行。同坛稍不吋忠，明科自有罚简。无增无爱，公非使心正而意诚，庶功满而德就。如是，如是。知之，知之。亿曾万祖，名叙仙曹，凡五劫乘机之会。六亲九族，名登寿域，八千岁为春与秋。特此禀闻，伏惟佥悉。故谕。
　　谕在会善信榜
　　兹遇孟秋届期中元纪节，白帝乘时之运，地官校集之辰，释氏以此日供盂兰盆，道家以此日设玄都醮。门同户异，理一事殊，各以化民成俗为心，各以奉先思孝为念，于期时也，不有思乎。天泱泱兮，气清清。草□□兮，人寂寂。仰洞庭之月明兮，何悲愁而郁带。歌赤壁之风清兮，何泣诉而呜之。顾影兮，兴怀。伤心兮，太息。身体发肤，吾父母之遗体也，何以报。吾父母田庐衣食，吾祖宗之积德也，何以报。吾祖宗谢太傅叔也，戒约之言，何日敢忘。薛侍中伯也，分张之财，为恩不少。池塘生草之句，此谢临川所以梦其弟；《春秋》荐苹之文，此韩昌黎所以忆其兄。抑员外之娣有丧，刻石何恨。黄太史之妹既死，毁壁何冤。鼓盆而歌，难割漆园之爱。泛舟为誓，不爽共姜之盟。此心哉，果何心哉。彼人也，我亦人也。睠言及此，云如之何。长夜悠悠，诈作续魄招魂之些。大罗渺渺，幸有回尸起死之方。尔若而人，当发是愿，修诸善果，作此良因。况劫数终穷，当别举一十二万人，以充神仙职。今功德满足，愿开度七百有余名，在会男女，灵魂升入无为，转轮不灭。其有内怀诡诈，外假精纯，背义忘恩，伤俗败教，不崇三宝，不习五常，如彼等人岂无果报。或先贫而后富者，耻言其旧。或先富而后贫者，反怨其先。至於乃祖，乃宗，乃父，乃母，乃叔，乃伯，乃妇，乃夫，乃娣，乃妹，故违制服，视如涂人，若罔闻知，甚至马牛之风不相及，全无忧戚，甘与鹿豕之畜以为群，致使羊吉若敖之宗，无所托也，其视马医夏畦之子，得无愧乎。惟我开方便门，为汝作平等会。无有障碍，与善因缘。使已生、未生，不舍慈悲，随机应化。使有主、无主，齐同慈爱，异骨成亲，共赴斋筵，俱登法界。伏愿心开悟解，无贪心、嗔心与夫痴心。道合自然，自鬼道、人道，归于仙道。斯言不妄，毋视泛常。故榜。
　　师堂补职榜
　　伏以小心事帝，须知斋戒沐浴之严。主善为师，各尽出入起居之敬。洋洋如在，赫赫厥灵。视不见，听不闻，无名可议。愿而恭，乱而敬，顾我所行谨。按金箓简章，自有玉条。品格分职之法，有六学。尔所知考课之等有三，诚可乃已。耕当问奴，识当问婢。不及私赂，惟其能行者同舆，涉者同舟。各恭尔事，齐乃位。兹告于汝左右，此亦自己工夫。须是整我形像，可以使人赞叹。惟慎之者，则享祚。故闻之者，以升□。达使一德，苟或一亏。合举紏弹之责，必三言而后三拜。敬遵禁戒之文，受简还像。断功续过，无赏太轻，无罚太重。弗虑胡获，弗为胡成。仿无虞，出乎尔，反乎尔。功德至重，始於斯，终於斯。预此闻知，各宜遵体。故榜。
　　又
　　伏以立教垂科，所以耳目。斯世设官分职，赖有腹心其人。虽举尔之所知，必论才於己试。兼收并畜，铢铜不可弃寸铁，不可遗任贤。去邪镆锄知为铦，铅刀知为钝。咨示六人六职，须是同德同心，毋铘既往之私雠，毋蹈以前之故步。人谁无过，必能改过。邦有尚刑，亦常赎刑。儆戒无虞，始终如是。出必告，反必面，甚如父母之亲。奏以功，试以言，自有君臣之分。故傍。
　　建黄箓普度斋
　　伏以冥冥罔测，之谓圣，之谓神。剡剡扬灵，如在左，如在右。既以正直为德，合以济度为功。仰休太上之慈悲，俯听本司之关告。益严修奉，大作证明。久瞻孔子之墙，暂假陈蕃之榻。鬼言归也、愿入修门。斋以齐之，特为单席。想有欣欣之喜色，必无亹亹之偪人。招而来之，与其进也，使接踵而至，审容膝之，安见如故识如新，乃千载一时之会。远者来，近者悦，何此强彼界之方。或讲时令之寒暄，或叙亲戚之情话，满堂笑语，连手歌讴。何谓鬼哉，均是人也。班荆而食，脱粟无嫌。间挟私佛，当为传谕。若不知其所舍，毋乃旷於厥居。宾有礼则择之，深荷东道圣人之爱。魂应选而度者，同为西那王国之游。
　　戒监坛榜
　　伏□三级以象三才，登降峛施。八方而取八卦，排布森严。星为纬，宿为经，天有门，地有户。绛绳七十二丈，月气候之流行图。纂八十一竿，合阳奇之通变。显额之字大如斗，浮枉之制高如室。光彻阊阖而阆，香击欂栌而芬茀。雷公驱警跸，风伯执洪颐。神漠漠而扶倾，帝洋洋而在上。敢有夔魖獝狂之□，魑魅魍魉之妖，辄纵诡随，自起秽臭，仰依玄律不与赦。原捉影捕声，如一网之尽兔。窟剪形截，首如齐斧之就蜂腰。歼厥渠魁，剿除余类毋严。霜夜肃萧兰共尽，毋狂风火烈，蓬芝俱焚。必使沙砾化作南金，必使瓦石变为和玉。号经的之中，非使兽不为虚兮。然伛楼之神，岂掇蜩自嫌薄术。有官守，有言责，无偏爱，无私雠。卫道以严，明坛以现。鬼自凶，仙自吉，素闻欲界之飞空。天无氛，地无尘，载举大梵之隐语。修斋行道，无边功德。济生度死，作大因缘。应有赴会信女善男，亦各致恭尽礼。或有故意犯斋触戒，是自作孽。奚云母曰挂壁之具文，此乃监坛之本职。如是，如是。钦哉，钦哉。故榜。
　　戒将吏榜
　　窃闻朝拜功德，推原其由，始於都统康舍人。以此上报父母劬劳之恩，由是得道，其为孝义，可胜言也哉。后人因之以立存亡之科，考之功德，此为第一义。况人生各有知识，谁无父母，谁无叔伯，谁无兄弟，谁无夫妇，谁无子侄，谁不以身体发肤为重。生者莫不欲全其天年，无有中伤。死者莫不欲回生起死，枯骨成人。非此功德，莫能济度。今之日，奉为某为众满散，日前□路朝拜，启设黄箓告简，济度幽明，斋醮一永夜，於中修崇功德。条具不一，非汝将吏，孰为证明。传符转檄，非汝将吏，孰为奔走。进表上词，非汝将吏，孰为誊达。招魂续魄，非汝将吏，孰为追摄。汝等将师，既是驻札坛前，若彼为御，则此为左。若此为御，则彼为右。同功一体，各恭尔职，无伐善，无施劳，使生者各遂其生，同跻仁寿之域；死者各得其死，同游快乐之天。生死蒙惠，莫不举手加额，皆曰汝等将吏之功也。有功之日，名书上清。此太上秘语，必无妄语。其有不吉、不迪、颠越、不恭、不义、奸宄、憸相之徒，故意触犯，使秽德登闻于天，汝其上依玄律，尽行珍灭无遗。育咨尔将吏，齐焉勖哉。故榜。
　　又
　　本宫启建中元玄都斋醮，合委承行将史，低声肃静，依戒奉行，所有告文，合行出给者。
　　伏□道在太空无象，妙矣难名。将出自己元辰，召之则至。明真有禁，非法不行。灵宝符命，普告九天。元始《赤书》，开张万范。布五龙神水之五气，结而为灵。风聚烟召四灵火马於四方，来者如细雨密雾。城隍拱听：吾命魔王侍卫我轩，举太乙之洪颐象，搀枪於熛阙。悕魍魉而潜，魑魅捎夔魖而扶獝狂。巫峡之女，无所眺其情矑。蚩尤之徒，终必化为枯骨。凡尔众，其惟致告，无起秽以自连辜。一有如此，未或不亡。三而思也，虽悔何及。仰遵玄律，摄付魁歪。剪首截形，俱作龙烹之的。捕声捉影，断无漏网之鱼。闻之者，胆丧毛寒。见之者，股慓慑伏。食言非信，卫道以严。使十玄披散，八景开明。庶三界齐临，众真监度。左攻于左，右攻于右。汝作护法正直将军。后非敢后，先非敢先。汝作监斋平等使者，各恭尔事，尚一乃心，终始惟初，功德最重，上可以荐元府於七庙，下可以超群力於三途。更冀天得一以清，地得一以宁。与神俱契，鬼道常自凶，仙道常自吉。使我长存，须至指挥，毋得违错。故榜。
　　又
　　三天门下金阙、玉阙真人宫当职，钦拜玉封，荐膺师宠。群瞻皆愕，孤迹罕惊。虽莅事以惟勤，必论才於己诚。十目所视，十手所指，莫能逃正邪贤否之公。独步难行，独掌难呜，必有赖文武施张之略。次尔诸阶将吏，洋洋左右，赫赫声灵，出於有，入於无，瞻在前，忽在后，昔盛名载之青史，文章可得而闻。今英魄竭其精忠，天地所恃以立闻。符即至，听命无哗。工就规矩，医辨参苓。先取其长，后取其短。奴执耕稼，婢典爨炊。彼效其力，此效其劳。各怀食椹之好音，岂谓传餐而无补。在列如黄锺之应物，动必有声。拨烦如游刃之发硎，用皆无滞。毋为肝胆楚越，有赖腹心良平。殄灭妖魔，札城隍而听令。救度群品，体太上之好生。敢有幽魅，犯吾禁戒，仰依条律，明示典刑。在外曰奸，虞典有理官之治。负固不服，《周书》行司马之诛。守卫乡阊，镇安社稷，使人人遂欲，逸欲安之愿，使家家获既富既庶之饶。汝无伐善施劳，我乃论功行赏。礼重乐盛之粢，毋作神明羞。时於香火之前，上祝天子寿。各恭尔职，毋旷厥居。故榜。
　　又
　　伏吕玉札、丹砂、青芝、赤箭、兼为医者之收。大梁、小褉、修榱、短攞，全赖梓人之巧。既精所选，各度其材。咨示直坛将军、监斋使者，同音相和，同类相求。尔形信直，尔声信清。侍卫四灵，折冲万里，使狐狸胆落。奋豺狼当道之威，使狡兔技穷。壮虎豹在山之势，仁而无敌。用之则行，有事指挥，遵吾禁约。敢有下官，故气百厌妖魔，妄肆猖狂，故为触秽，是剪是伐，如狐鼠之寄旄头。或纵或擒，如鸡雏之在笼内。有轻有重，公是公非，毋神芝杂以腐茵，毋祥禽混以凡羽。天条至密，露檄以闻。今则关泥丸，敷席祇，迓皇舆之翼翼，恭迎帝驾之翩翩。或前举洪颐，后树虎旗。或右秉白旄，左麾黄钺。无越厥命，各齐乃心，其用力也过多。曰论赏，则不靳。功德满就，为书南宫宿将之名。寿富康宁，少答东道主人之愿。故兹告谕，咸使闻知。故榜。
　　又代掌科作
　　夫有阴德者，必有阳报。有阳德者，必有昭名。今九天二真人，名登仙品，职列九天，凡为德之在人心者，可称量哉。汝等官将，目可得见，耳可得闻，言语可得而交接，决然无惑，晰然无疑。固当一乃心，均乃力，赞成厥功。其有奸险匪人，为鬼为蜮，不吉不迪，颠越不恭，以秽自臭者，惟予以尔恭行天罚，轻者摄赴魁罡，重者剪形截首。使天得一以清，地得一以宁，神得一以灵。有功之日，当为汝奏告天庭，获预仙寮散职之司，岂复为人耳目之旗鼓哉。苟或左不攻于左，右不攻于右，汝不恭命，是汝之过也。真人在天之灵将，有辞于汝，是所谓百炼之刚，日脍千牛，匣而藏之，非我之羞。各宜体悉。故榜。
　　示杳边魏赵刁五帅榜
　　伏以明月白露，光阴往来，谁无焄蒿凄怆之念。皇天后土，神祇上下，少致斋庄中正之诚，仗此因缘，修诸功德。今则道场，洁备法事，初陈切虑一等亡灵，堕落三涂苦趣，无由出离，何以超升。虽有司存，岂无言责。咨尔貔貅之士，各效鹰犬之劳。为吾关诏，当即来。飞空变化，出无入有，普遍诣幽阴，合属去处，报括在会所荐亡灵，护送前来，广为开谕：虎豹之元，不可以久处。载赓淮南小山《招慝》之诗。江鱼之腹不可以淹留，爰诵长沙大传《吊魂》之赋。旌儒之颂，吾谁作。使咸阳之枯骨更生战场之文，吾谁歌。使长平之冤魂释缚，十九载旃毛已尽。苏子卿果得雁乎，一千年华表犹存。丁令威非真鹤也，此张翰之所以动莼鲈之兴，此陶潜所以伤松菊之情。魂兮，魂兮，反故居。时哉，时哉，不可失。继今而后，咸与维新。仰荷慈悲，俯垂原宥。令设金鸡，门外已占。驿马星流，既无狼子野心。梗化之鄙，夫取责牛头。狱吏遵禀之文状。虽缧绁之中，非其罪也。然衣冠之象，使民耻之，毋得拘留，尽行释放。法门方便，孰肯度关，为狗盗之谋。仙路逍遥，谁复假道，效祖愚之诈。世界如彼其大，魂魄更欲何之。牛秀才失道之迷，薄姬岂得为魅色。丈人中途之醉，扶奇辄敢兴妖。毋厄於陈、蔡之图，毋因於臧、仓之阻。敢有小鬼妄行，邀当仰遵玄律，捉缚来呈。汝往钦哉。与其进也，有功之日，书名于天，三界侍卫，五帝司迎，亦不为陋。九幽旋魂，七祖出夜，普度无穷。须至指挥，毋惹违慢。故榜。
　　散血盆会右语
　　伏以羽州池阔八万四千旬，无边无际，无涯无岸。普光会上五十三佛，大圣大愿，大慈大悲。既弘开济生渡死之法门，可不作过去未来之因果。伏念某等，生阎浮世为妇人身，自惟养男育女之时，岂无熏天触地之秽。未遑忏雪，如履薄冰。诚恐庚申之辰，妄数其罪。始於癸巳之岁，思免厥愆。或报母恩，或修己福，或愿生净土，或预作津梁。幸功德之数周，冀存亡之两利。瓦三月三日，金人见曲水之祥，有同号同名释迦，显灵山之相，开经说法，发誓度人，端请德士四五员，启设道场一永夜。业镜台前，阎罗殿上，至心顶礼救苦道师。钵盂庵内，王舍案边，稽首皈依目连菩萨。供养十方贤圣，答迎八位慈尊，回向法筵圣众。遍周天地水府，开通道路。召请魂灵，指认白云。卿咒献甘露食，莲灯照破九九重狱之黑暗，兰汤洗出六六骨节之清凉。别置焦面鬼王夜斋，普施阿修罗道等众，广及孤魂滞魄、无道五苦三涂。凡尔有情，俱成正觉。授戒而后，给牒为凭。伏愿荐亡者，魂为西域之游，亲睹观音於琉璃苑。预修者，寿比南山之固，侍宴王母於琨瑶池。佛日增辉，人天快乐。
　　建血盆道场告谕文
　　伏吕招魂续魄，况当三月三日，泗洲初度之辰，利人济物，现出千手千眼补陀自在之相，发誓为救苦菩萨化身，作焦面鬼王。诸佛弟子等，欲问前世因。复坐，吾语汝：吞炭漆身，愚也，诈矣。献璞则足，何以行之。嚼齿而碎者，勇立武功。吞舌而死者，耻言国事。虽名字载诸史册，无能磨灭，然发肤受之父母，不敢毁伤。汨罗江上水苍苍，首阳山之风凛凛。潮州八千里，流落於蛮烟毒雾之乡。海上十九年，郁邑於朔雪漠沙之外，埋冤莫诉，节义为高。鲁侯之伯，托梦於燕昭王。盘瓠之种，见名於高辛氏，令威化鹤，良姊为猫，虽曰有人心，不虽畜生道。腰金袍紫於我，何有箪食瓢饮，不堪其忧。趋厮走养，为人之奴；涉经猎史，为士也肆。一贵一贱，孰非。暮行雨，朝行云，往事想巫山之梦。膏吾车，秣吾马，情魂从盘谷之游。只履岭头翩翩兮，何之。玉棺堂前诩诩兮，焉往。单葬於虎，将丧於蛇，若敖之鬼无依。於陵之子不死，彼何人斯劫劫受苦。而今死矣，色色俱空。八万四千类，蠕动肖翘。三百六十属，羽毛鳞甲。曾闻鸲鹆，念彼弥陀佛。又有蛤蜊，托化观世音。雀会弹经，鹅能听法。今之夜，斋主某人等，只就灵济东宫余庆堂，启设道场一永夜，别置斛食，大开法门。凡尔有情无情，何分先觉后觉。既来趋赴，作甚么生。君子无所争，仁人无宿怨，无川党落党。自为标榜，无人相、我相。各立藩篱，无嗔，无痴，无好，无恶。亲鬼大，故鬼小无穷，鹬蚌之势互相吞。君海北，我海南，无谓马牛之风不相及。都来三千大世界，安有七十二等人。善哉，善哉。如是，如是。野无饿莩，佛有慈悲。浊濯足，清濯缨，与其洁也，与其进也。寒为衣，饥为食，不亦乐乎，不亦悦乎。跳出鬼门关，认取天堂路，毋为戒律，反堕迷涂。信受奉行，汝宜谤听。故榜。
　　散朝拜门榜
　　伏吕鬼言归也，既知死，未知生。斋以齐之，弗患寡，患不及。爰修单席，遍召十方，于于焉而来，洋洋乎如在。若有想，若无想。若非有想，若非无想。若有情，若无情。若非有情，若非无情。若老，若幼，各序尊卑。若贵，若贱，毋分高下。我发慈悲，愿汝生清净心、五色彩云。夜须听南宫羽林之说法。八味天厨食，须听西域王母之讲经。何待被薜荔兮，披离。何待餐菊英兮，惟悴。归依道宝，出离鬼官。均蒙济度之仁，永绝沉沦之 苦。一洒甘露水，既优，既渥，既足，既沾。同上始青天，毋意，毋必，毋固，毋我。
　　普度功德右语
　　伏吕瞻彼岵山，比南山而祝寿。朝于岳府，拜紫府而纪名。三月三日，天朗气清，六报六识尘除垢浄。种善果於灵山会上，生金莲於羽州池中。秉草招魂，荐亡灵者，获睹摩耶之相。蹙花垂鬓，彼美人兮，愿从泰国之游。用作津梁，永为符券。故牒。
　　谕南北庙亡魂榜
　　伏吕明为人，幽为鬼，惟鬼则灵魄归地。魂归天，有天可格。式凭科典，广设斋筵，欲结众生缘，愿假方寸地，毋曰井谷之水，不可以济群鱼。幸喜松栢之山，亦足以栖众乌，必无我外。特与先容，秉兰草，以除不祥。散花林，以扬大梵。灯烛交辉於夜月，幡幢鼓舞於晓风。我欲辅之魂兮，何莫由斯道也。食乎稻，衣乎锦，岂无温饱之心。味吾马，膏吾车，以遂倘洋之愿，岂忍一夫向隅而泣。如是千里，不远而来。蛟龙之窟，直送舟航。虎豹之关，大开锁錀。各安汝止，亦何疑乎。虽髑髅之梦，非人世之春秋，苟肝胆之失，是自家之楚越。都是邻里，都是亲知，何有藩篱，何有彼此。先行告谕，毋得喧哗。合仰主地明王，权作劝善菩萨。上皇天，下后土，实闻孝子顺孙之言。南火沼，北水池，自得濯形炼质之妙。无分贵贱，咸使超升。故榜。
　　谕亡魂榜
　　伏吕生非汝有，自今起死以回生。道本无为，从此归心而向道。乘机悟会，宿命因缘，功德不可称量。神仙最为快乐，束有云莱之洞，青丘之室；西有天墉之城，玄圃之台；南有青都之山，流火之宫；北有太玄之府，紫虚之馆。来今往古，不计数千余年。此界彼强，相去几百万里。凡夫不可得而到，卑俗不可得而闻。十方大圣游息之乡，三界高真者会之所。其政闷闷，其民醇醇，衣食自然，形容端正，无贵无贱，无富无贫，无是无非，无人无我，无取无与，无爱无憎。生其所生，未尝终。形其所形，未尝有。世世不绝，劫劫长存。日月常明，风雨常节。四时常若，五谷常登。奇花甘菜，各异其名。灵芝瑞草，莫形其状。五色而文者不少，九色之凤三足。曰贲者，犹多百岁之龟。玉狗夜呜，金鸡晓唱。云山渺渺，江水泱泱。设着这个乾坤，又是一般风景。杳杳冥冥、无涯之际。浑浑沦沦，未判之天。自谓羲皇上人，岂料赢到未劫。若生於此，长於此，不乐矣乎，悦矣乎。汝等亡灵，欲问彼间世界，我闻妙法，可作此处津梁，好结众生缘。启设玄都醮，道场肃静溟漠。开通召天医牒，神虎演童子。科行混元扎，朝方忏悔，受戒传符。普献十王，昭谢三界。宣说像文，开诵经典。灯光照破黑暗界，斛食普施无碍斋。沐浴华池，洗却旧年浮翳。开通冥路，且辨今日行程。切勿回头，稳宜着步。地去五丈，青一黍米珠悬在空玄之中。天开九重，由大浮黎土径，上始青之。上言斯信矣，汝其听之。故榜。
　　又
　　维持金神按节，少嗥行权。中元为校籍之辰，七日乃庆生之会。按荆楚岁时，有此遗事。使人物风景，触然兴怀。庭叶落兮，叹日月之几何。露气肃兮，愿形影而自悼。往者不能返，逝者何可追。拟作宋玉招魂之歌、犹恐来兮不可以托。欲效贾谊吊魂之赋，吁嗟已矣，其不吾知。今欲问生方，先入普度会。太上有救苦拔亡之曲典，《灵宝》有回生起死之科，此为出世之要津，可以乘机而悟道，方其始也。何谓之生，何谓之死，及其至也，亦无其死，亦无其生。今有斋主某？发如是念，愿开方便之门。尔若有灵，可蹑皈依。径岘山垂涕，魂当登此。右社封还，魂无不之既降。斋筵毋拘尘世，东有罔买之野，西有沉默之乡，南有昆仑之庭，北有玄元之府。看来只在方寸地，直去便是始青天。自去自来，无罜无碍。集无鞅数众身，入黍米於虚空。召童子五方，手执莲花而引路。故兹戒谕，相尔闻知。故榜？
　　散朝拜论下界榜
　　李道官焚简，此为张姬解觥之缘由。功曹说经时，乃莫毋超升之径。事形传记，灵播古今。嗟尔六道幽关、三涂苦趣，冥冥长夜，莫瞻日月之光中。劫劫多生，安识烟霞之物表。今夜今时，来趋法会，于左于右，各整容仪。自有尊卑，初无贵贱。越南、胡北，何分汝人、戎人。朝四暮三，宁有新鬼旧鬼。既然倾盖以序陈雷之好，不须随帜以分牛厚之朋。我有真言，你宜谛听，采薇为食者，何如食天厨之食。制荷为衣者，何如衣云丝之衣。虽苏内翰之才，犹切饥寒。岂王状元之志，不在温饱。且将一点清魂水，遍作大千甘露门，浮黎直远始青天，自有色界至无色界。泰山便是东岳府，由小天门入大天门。毋堕迷途，同皈大道。
　　又
　　嗟尔孤魂，生兮若浮，死兮若休，又何必以口体为累哉。毋乃魂魄未有所归，故为此想。一饮琼浆百感生，玄霜捣尽见云英。吾观此诗之旨，是岂肥甘不足於口欤。织成云雾紫绢衣，辛苦无欢容不理。吾味此之旨，是岂轻暖不足於体欤。天仙之事，吾固不敢议。若夫神道，未免依人而行，必以粢盛而供祭祀，必以币帛而充莫瘗。然则粢盛、币帛，其为神之所资者乎。故孔子曰：饭蔬食饮水，曲肱而枕之，乐亦在其中矣。子路曰：愿车马衣轻裘，与朋友共敝之而无憾。孟子曰：五亩之宅，树之以桑，五十者可以衣帛矣。又曰：百亩之田，勿夺其时，八口之家可以无饥矣。此大圣大贤所以形於言，着於书，盖为人类设也。翳桑之饿，愿为介士。绨袍之恋，几失主人。缕屦辟纑，何其廉。制荷餐菊，何其清。盖衣食於人之所仰，不容一朝阙也。甚矣，平沙无恨，黯然惨淡。寄身锋镝，天地为愁。骨为异乡之土，魂为邻国之鬼，吊祭不至，将如之何。卫成公之梦康叔，曰：相夺予享。若敖之鬼，不其馁而祀，命不常将，如之何。又况螳娘捕蝉，韩卢攫狡兔，鸡啄虫蚁、膺鹯搏鼠雀，抵为食忙，初无恶念。金衣公子、乌衣主人、文成新锦之机、重传秦台之粉，虽曰无知，亦各欲致身於荣贵。蜂之花，蝇之营管，蚊之喓喝，虱之咀嚼，蚁之恋釜，蛾之赴火，胎卵湿化，莫生贪生，无他焉，各以性命为重。既知性命，必有知识，何不回心向道。今之夜，食我法食，衣我法衣，听我法言，使三千大千法界之内，一切有主无主、有想无想、有形无形十类孤魂，毋起贪着念，毋生疑忌意，无作人我相，如是，如是，尽为超度，径往生方。南游罔买之野，北息沉默之乡，西家冥冥之域，东贯鸿蒙之光。上无天，下无地，逍遥自在，岂不乐哉。故兹告谕，咸使通知。故榜。
  </div>
  <div class="pagination">
   <a href="徐仙翰藻_page10.html">
    上一页
   </a>
   <span>
    ...
   </span>
   <a href="徐仙翰藻_page6.html">
    6
   </a>
   <a href="徐仙翰藻_page7.html">
    7
   </a>
   <a href="徐仙翰藻_page8.html">
    8
   </a>
   <a href="徐仙翰藻_page9.html">
    9
   </a>
   <a href="徐仙翰藻_page10.html">
    10
   </a>
   <span class="current-page">
    11
   </span>
   <a href="徐仙翰藻_page12.html">
    12
   </a>
   <a href="徐仙翰藻_page13.html">
    13
   </a>
   <a href="徐仙翰藻_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
