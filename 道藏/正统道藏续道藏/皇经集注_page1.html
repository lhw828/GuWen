<!DOCTYPE html>
<html>
<head>
    <meta charset="UTF-8">
    <title>皇经集注 - 第 1 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇经集注 - 第 1 页/共 14 页</h1>
    <div class="content">	
　　高上玉皇本行经集注
　　经名：高上玉皇本行经集注。简称《皇经集注》。明全真道士周玄贞撰。汇集宋金元明诸家《玉皇经》注，并附《玉皇心印经注》。十卷。底本出处：《万历续道藏》。
　　皇经注解卷之一
　　皇经集注启赞序
　　天猷副元帅和应善天尊制
　　原夫大道无刑，妙万物而资始；至真罔象，摄群心而自归。机若洪锺，扣之立应。邈哉上圣，至诚遂通。恭惟《本行经》者，玄皇之秘言，穹昊之枢要。浮黎真境，纪谈授道之初；紫微上宫，显露缄藏之迹。实诸天之隐韵，乃大梵之仙章。八角垂亡，本由於宸翰；千真列卫，普度於人灵。年劫孰究，世数莫知。盖大地众生迷谬，丧失真谅，自坏刑体，耽惑情欲，不能洗涤，圣文遂隐。今日昆山玉显，巨海珠分，获睹琼文，伏增惊叹。所谓幽囚重系，慕妙义以荐原；痼疾沉痾，仰德音而顿愈。昏衢惠炬，溟渤舟航，保国宁家，济生度死。金编玉轴，浩渺难量。非慕真风，曷契斯理？聊叙大要，以化未萌云耳。
　　高上玉皇本行集经前序
　　道本无言，诸经皆真圣唾迹，但因言显道，文亦圣贤之所不废。自三才分，名教立，理本一致，谬妄者或歧之，歧之非是也。元始坐照於诸劫之先，当时至运会，诸真问玉帝行因，遂说是经。乃法品最尊、灵文第一，自来经书无有及此者。真文隐奥，不事奇丽，梵对而旨自难穷，诸圣所不能言，思议所不能到，此经括尽明若掌。臣张仲事文中古，供职於周，柢承上帝，即闻此经，愿终宝持。帝偶较人间功过，录臣仲在忠孝之途，命掌化九天，编辑此经。经中玄蕴，益得饱味。惜世观经者，不能体圣意，契玄旨，谬刊讹传，言韵或误，遂分洞玄、高上二名，各执私见以传习，大悖说经之意，甚至胶柱。狂诞之徒，或不信此经，或以为因袭他典，或无知强解，皆不知是经之尊，而罪福报应不可逃也？其过何可言。臣仲不忍盛典之失传，惜尘俗之愚谬，误犯无知不闻大道。奏承帝命，使仙真解经说义，流传凡世，作穷经之关钥，为人道之梯阶。庶圣经法航，可济久溺之流；玄宗妙药，易医积沉之病。闻经悟道，永无妄议；应机识真，终免轮沉。三千大千，界界悉太和之域；从劫至劫，代代为乐利之场。求道必得，无愿不成。是经功德，斯无负矣。谨序。九天开化文昌梓橦帝君臣张仲顿首百拜。
　　原道
　　南极遐龄老人臞仙撰
　　臞仙曰：稽夫道教之源，昔在混茫始判，人道未备。天命我道祖轩辕黄帝，承九皇之运，秉六龙以御天，代天立极，以定三才。当是时也，天地尚未昭晰，无有文字，结绳以代政；无有房屋，巢居以穴处；无有衣裳，结草以蔽体；无有器用，汗尊而杯饮。我道祖轩辕黄帝，始创制文字，制衣服，作宫室，制器用，而人事始备。今九流之中，三教之内，所用之文字，所服之衣裳，所居之房屋，所用之器皿，皆黄帝之始制，是皆出於吾道家黄帝之教焉。且夫老子谓，生天、生地、生人、生万物，必有所生者，曰吾不知其名，强名曰道，强字之曰大，故曰大道，其教曰道教，世方有道字之名。以是论之，凡言修道、学道者，是皆窃老子之言，以道为名也。岂非老氏之徒乎？又若老子所谓玄之又玄，为众妙门。玄二字，又皆窃之为名，用之於经者，是皆用老子之言也。又若《庄子》书曰：有大觉而后知圣人。此大觉二字，乃庄子所立之名，徽宗取之而封金仙。其经皆用之，是皆出於吾道家之书，黄帝、老庄之教也。
　　皇经注绪前序
　　道之一字，三教同尊称之。乃妄诞狂流，目道为二乘，是不知道也。玉帝，三同尊事之。盲徒或称为天主，议其不尊，是不玫玉帝本行根由也。帝修德无量，功成不毁，位至尊，名最胜，统万天，包三教。御三千大千，历劫自如。儒家称为上帝，佛家号曰燃灯，道号玄主，尊贵无伦。睹是经，则知帝妙行，可破千古之疑，万种之惑。惜不知者，未契经文，犹有妄议，不能了悟，增罪愈深。岂识人生本於道，宰於上帝，明心於圣训。若轻帝慢天，毁谤经文，皆不明大道，是背本忘亲，不达生成之自也。臣嵓慨此已久，故序於经注之首以示戒。纯阳警化孚佑帝君臣吕嵓顿首百拜序。
　　皇经集注再绪前序
　　道之有经，如天之有日月，国之有典章。睹日月而面墙之弊可免，遵先王之法而过者未之有也。则崇信真经，岂非入道之准的乎。况此经元始亲传，玉帝诸神承宣，三教最上品，大圣秘密言，在在宜尊，劫劫当重。但无言之道，此经已作文具，又何用注解哉？然经以文言，自得道者观之耳。未得入门，正深借於此矣。不然渡河无筏，焉得到岸？嗟嗟，舍经求道，非也；执经为道，亦非也。以心观经，以经验心，心融神会，此天宝灵章，固在我性分中。真明，不至泥文矣，奚有二病哉。长春辅化明应真君臣丘处机顿首百拜。
　　皇经集注前四序
　　道之大，玉帝之尊，《皇经》圣玄奥，臣震知之已久。世多昧而兴妄议，将以道可离，天可亵，圣经可轻耶？岂知道有经，即性有此身；天有帝，即身有天君耳。无幻身，则性无所附，而妙不彰；非天君，则身无主，而形为虚。身心不可无，则帝恩可不报，经功可不信哉？但信经非徒以文，惟神会以心耳，真得不忘，则妙果成矣。雷霆大元帅臣邓天君顿首百拜恪序。
　　三赞
　　臣邓天君稽首言：
　　赞   大哉至道，无宗上真。
　　道   卓尔三教，惟此独尊。
　　赞   皇矣玉帝，三教无伦。
　　帝   沙界浩劫，永皈至尊。
　　赞   皇经盛典，微妙甚深。
　　经   三教括尽，法品最尊。
　　皇经集注初纂前序
　　宣圣不言神，而袛事上帝；儒者讳谈玄，而敦尚心学。上帝固儒家之不敢慢矣，卒无观道经，会玄旨，融三为一者。岂意专立门耶？抑行道而不暇耶？吁，亦隘矣。事不在於徇名，道惟贵於实益。玄经非矣，何以言道；是矣，又何殊於儒，而可拘拘哉？臣洪先幼习孔训，尝及玄典，恍若有得，未敢辄是。迨长捷龙头，居金鸾坡，得备览三教书，益知莫尊於道，莫深於玄。三教语莫胜於《皇经》，如菽粟布帛之不可少。奥意难规，诸仙注不可不传。因寄迹方外。虔辑成卷。惜弱躯日赢，未及刊布。后遇山东济南隐客，周云清氏，讲玄经，修《道藏》，遂托友人天拙子记愚言以付之。明万历十三年冬，前状元方忆臣江西罗洪先叩序。
　　皇经集注纂序
　　道之难言久矣。臣玄贞。蒙尔蠢质，草莽下士，何足知道，而修玄藏，集《皇经编注》耶？以蚊负山，徒见其不胜任已。但大道不遗於卑陋，下学亦可以知言。玉经虽玄，诸仙明懈。适罗太史付愚，不汇入藏，是秘天宝；参入，又於见未安。惧劣质管见，不能联仙旨，融注意，嚼饭旁付，令人呕哕，使道味至趣，为某调乱，则罪益甚矣。呜呼，述者之明，世亦希靓。臣愚陋而潜述者之事，宜无功而取罪也。然志在行道，罪我之议，孔子不辞。愚何人，斯敢避罪而不述已成之论耶？若重道英流，观某管见而怜之，继为发明，以宣此经之义，是编为不徒矣。谨序。明万历十五年，讲修道经臣山东周玄贞百拜。
　　皇经集注誊录序
　　行道扬名，以光先人。世所谓忠以成孝，古今相袭之道也。臣静粹，幼业儒，虽知天帝之尊，行道不在功名，寔知所未逮矣。后从玄师周云清修《道藏》，供书务，观《皇经注》，乃知三教一理，性道无二。此经直指玄要，悟此则道尽。遂僭序卷首以自勉。明万历十六年夏京都奉道臣王静粹叩书。
　　诸义考目
　　道源考
　　道本无象无名，孰究其源，奚从而考。自元始分化，太虚孕妙有，道之秘彰，名因以立。真一含三，三教峙焉。有无终始，不外五行。劫劫相生，圣圣相承，皆道也。纵有跳出三界，不在五行，亦不免为成道之人耳。固道之所由显，道家之名，所自来矣。故寻经源先考此。
　　经源考
　　经以载道，度世慈航，诸经皆圣真法言，无非至理。但此经演自元始，化本玉帝。元始为三教之首，玉帝为万法之宗。此经至玄极妙，独冠三教；又为诸经之王，浩劫常存。演从无始，秘之玄天，韫在玉岌。字非凡品，广长一丈，光彻无量。天真皇人，应时按笔，书传世间。此经之所由宣布。故续道源以继考。
　　玉帝万法教主圣祖玄师出处世系考
　　师以度世，破迷拔苦，传道授经，开来继往。大道玄师，统三教，包万法，居天中之天，为圣中之圣，无始无终，本莫穷其自，在万象之先。但道妙分真，现生光严妙乐国中，乃往昔劫中化显也。世人观天道阳明，阳主施，其机常张，尊帝曰张大帝。迷徒不达此理，妄以今北直隶真定府行唐张氏族，为玉帝之后。岂知行唐张族，乃张果之支裔，张仙之后也。奚可混作一论哉？此姓氏世族之考耳。若论世系，玉帝为大道之首分，浩劫之古祖，焉有死生姓名耶？若玉帝圣后、圣子、眷属，皆化光严太子时宫眷。帝复登升，宫眷悉证道耳。要之，帝后宫眷非实女身，皆天至真。为度群生，显化女身，经已言之。即佛成道，妻子证圣也。目玉帝为道祖，累劫众生万类，皆天地之生意，道脉之支分。孰非玉帝之眷属统系？若大罗宫眷证道后，皆天真圣身。如文殊掌无垢世界，龙女成道而化男身，义同。今之僧道世人，不观此理，妄以为玉帝有宫眷，有轮回，为二乘果。岂知诸天可尽，三清境大罗天无尽；诸天帝轮回，玉帝不轮回。盖玉帝乃道身，道无穷，玉帝岂有穷乎？信乎，玉帝最上一乘诸佛之师，万天之王，宫眷皆道化之妙矣。玄系之略若此。学者勿妄论，请详是考。
　　刊经功德考
　　太古经无纸笔，方策记之。蒙恬、蔡伦造纸笔。载经书后，高士刊板印记，功德又加倍。世之迷徒旁门，不知恬、伦受福於兜率天，以兹二人有地狱之报。二人之游冥府，从太乙救苦天尊、冥主地藏菩萨，执经入地府，化度邪说罪人耳。二人岂有地狱之苦哉？功德甚大，刊经演教之品也。
　　持诵施经讲注实益考
　　持诵讲解，心要至诚，一无染眷贪妄，功德如经中语。印经施舍，功德又大，以其广布法品。若轻经、谤经，污损经典，罪亦深重。勉之、戒之，勿负圣贤之教。
　　玉帝圣号同异考
　　玉帝圣号，崇自浩劫前，中古复尊上，重称赞耳。世主好道，感玄．恩，各就所见闻、所皈重。事与时会，功以世显，随其彰着，人人共睹听者，敬上诸神之号，以定称谓。玉帝有四：一太微玉帝，汉武帝上太薇垣星主号也；二梵天玉帝，汉宣帝上天市垣帝主号也；三焰华少微玉帝，汉哀帝上先天定位号也；四紫极玉帝，汉光武上后天乾号也。皆非此玉帝。此玉帝号昊天金阙无上至尊自然妙有，弥罗至真，玉皇上帝，又曰玄穹高上玉皇大帝。是帝宰诸天，永不毁沦，世不详考，谬谓帝即帝释，不知玉帝名号，各有不同。其四玉帝，俱属高上玉帝统御。今言四帝天皇同列者，亦非是玉帝。达天者详之。
　　玉帝御莅推极考
　　葛仙翕曰：世界之天，所见皆同。儒家言一天地，一上帝。道教言三十亿万大法界，界有三十六天，天各有帝，俱属高上玉帝统摄。释教言三千大千世界，界有三十二天，界各一玉帝。三教之论若殊。然言一天者，天外言太虚，称其不可穷，言三十亿万。自是之外，亦言不可思议。言三千大千者，自此之外，亦言无尽量。故儒言顺帝之则。又曰圣希天。天体无穷，至元会运世，此理亦在。是以上帝为不变迁也。道言高上虚无，真帝不毁；佛言真如自在，永不退转。是俱言玉帝无毁沦也。故言一天者，非遗大也，举总名而言之，与玄、释不二矣。言三十亿万，三千大千，非谬说也。析分数而言，与儒者相同矣。至於释言各一玉帝，一界各一极也。道言共此玉帝，众界同一无极也。曰太虚，曰不思议，曰无尽量，皆知道不变，玉帝常在耳。苟以世界分而谓玉帝殊，岂以无极之理有二乎？或以元会迁而上帝段，岂无极之理有坏乎？知道不坏，则玉帝常在。信矣，毋持魔说以谤圣。
　　玉帝清微天界考
　　王重阳曰：清微，天之最上玄微处，即道家所谓种民天，儒家所谓冲漠之表，苍苍不毁，释教所谓不退转之地。今禅之杂文内，误言玉帝在须弥山顶，乃日月天四王天，或有毁坏，惟弥勒内院为不退处。又言弥罗垣，又言弥来园，此三个异名，是道经无上元君分出，即弥罗玄真境玉帝所居清微天也。其日月四王天，盖太微玉帝之居，非此大天尊高上玉帝也。故道经言：玄谷山顶有帝君，上礼玉皇大天尊。玄谷山，即禅家须弥山，日月天主，管理此天之神。即今帝都京兆尹也。是以释经言如来说法，帝释张盖，即此时状元及第。金殿传胪，礼部举觞，京兆尹张盖，以示朝廷旌贤之意。邪流遂以张盖之帝释为高上玉皇，是以张盖京兆尹为皇帝也。其谬甚矣，惟讹谬若此。斯杂文中，言昆仑山有八处。不知方向虽有八极，八极总有一西北，西北乾首昆仑，儒家所谓天柱地维，即道之玄谷山、释之须弥山，岂有八个之理？世人讹言己久，故因考清微天界，并言而戒误论者。
　　玉帝尊次考
　　刘海蟾云：玉帝，在道教即三清之化。道家先三清者，先虚无而后妙有，所谓无极、太极，非有尊卑之殊。在释教即燃灯古佛，显化释迦佛身。禅家先佛而后玉帝，即外国尊其主而后中国皇帝之义也。若考道之尊处，《金轮经》云：玉斗玄命驾，神游上极，前行五星为使者，后以释梵作威仪。释梵，仙佛菩萨也。帝信三清与佛者，显身度众生使皈道也。世流妄分乘位，不考源流，以玉帝为次尊，是世人有大於帝王者矣。甚至以三清、佛尊比太上皇，又悖玉帝先后显化之意。而以异姓异号拟父子，其罪尤甚。噫，世不能无玉帝，犹生必有宗祖、父母也。谤上帝而别立门户，是舍宗祖、父母而自尊也。奚可哉？
　　玉帝号称利益考
　　蓝采和云：人知尊上帝，不称玉帝宝号。儒者或言诵之非是，不知大孝终身慕父母，非孟子之言乎？慕父母而心诚，则为孝子；称帝号而心诚，永无过行，岂不为乾坤肖子哉？践形惟肖，则天地皆归，利益岂不大乎？
　　皇经利益考
　　张紫阳云：有帝王之兴，必有帝王之制，守王制而过者，未之有也。况《皇经》心印，乃道要心宗，体之则为至圣，岂止免过哉？今人不信利益，惟体会诵持未诚耳。智者思之。
　　帝经校录功过考
　　锺离子曰：人物之生本於道，皆自天帝而分真。故善则德动天，福自至，即贫贱，而安乐胜於他人，是真福堂。恶则自作孽，天降殃，即富贵而凶咎，是活地狱。祸福有定，随人善恶；天人交应，捷於影响。迷徒不信，故功格言：真诵《皇经》一部，为千种功德，即升天堂。真诵者，内外总一，言行合道，不在口上念经，惟在心心实善。善乎。王灵官曰：何劳妙手图吾像，但愿君心合我心。能心合上帝，则德福并懋，乃真诵善功。其余持诵经文，戒口制心。尊信论岁月，虽有福德，因其善之大小而应，是又次矣。过格言：不信此经，堕入邪道，以心不合道，遂作邪人也。又言：毁谤真文，身堕地狱。不信者惟闻经中功德，信之不及，尚为小过；毁谤则废天章。心作大业，凶咎无边，沦於阴恶，罪不可活，故堕地狱途。又言：诋帝毁圣，废神居，裂真经，顽恶无忌，永受业禁，祸及七祖。毁谤则口讪灵章，言冒天威，故罪在自己。诋帝裂经，纵恶不悛，身为不善，遗臭无穷，亏体辱亲，虽孝子慈孙，百世不能改；己身罪业，岂有出期；祖亲之咎，又何能赦？不然，国家设法，禁罪人可矣，有夷三族、灭九族者，何也？以罪犯过重，故延及亲族。惟若此，则为法网虽延，其余或邪视经典，或诵置不虔，或持念讹慢，或妄意裁度，或是此非彼，或优彼劣此，随其过之大小，又有一定之报在矣。呜呼，帝之经当今之法也。不信王法，律有明章；不遵盛典，岂无天条。惜人身难得，至道难闻，父母生我，其劳苦同。有德者福祖亲，即今世登甲科，封赠显亲也。有过者祸祖亲，即今世子弟犯事，罪坐家长也。人身同而善恶异，亲恩同而福业殊，人何不为善而甘作恶，徒遗累亲宗哉？经功过格言此，见真经在人心上，纯善则经功自有。上智行自合经，不在口诵。中智者因经见道，下愚则语之弗信。上智不常有，下愚亦不多，中人既广，则教化之功，信不可缺。观是经者，岂可不体玉帝慈悲度世之意，而视为泛常耶？
　　皇经集注义略考
　　石杏林云：《皇经》言道之真，吾性分固有之，宜不须解。世人多虑，资有高下，偏见者广，诸仙解是，非能尽说玄旨。姑备后人之折衷耳。
　　皇经同异考
　　张子房云：此经本无二名、高上灵宝之分，后人穿鉴，随意增减字句，牵合文，殊失本旨。今考高上灵宝，出自各仙真称扬语，后人误执为二。兹据玄都定论，录传世间。后学鉴此，定志默体，或遇刊写传讲差处，从公考校。其外添文句字画，皆讹误也。达者勿泥执焉。
　　皇经集注刊传疏文
　　大明讲道经修玄箴嗣全真弟子山东小兆臣周玄贞，诚惶诚恐，稽首顿首，斋沐百拜，奏：
　　伏以道妙无为，每因时而着见；人心有觉，宜随地以积功。臣玄贞一介微质，三才末品，慕妙法以皈玄，本儒行而会道。一睹帝经，胜获珍异，即逐字以精研，冀因文而了悟。但圣典无注，体认惟难。臣贞用发衷虔，博方解义。绪纂仙圣格言，汇入道藏函部。缘三卷之真文，用集序次；敷五品之秘论，以列篇名。卷编为十，幅计六百，总列一百八章，大略十余万言。千圣心法，睹册昭然，浩劫玄宗，举目如在。虽未能独窥上圣之蕴奥，亦庶使众观最盛之真文。寸劳既效，良缘若存。涓吉朝而虔刻，资善信以协成。预奏疏词，上干玄鉴，增君民清浄之
　　福，赦小兆僭妄之罪。使诸界多方，尽为十七光明之照彻；绝今倾古，悉被三十大愿之陶镕。人物俱登重玄，冥阳永沾法利。庶臣玄贞之诚，少伸万一矣。谨奏。
　　经注名义序次考
　　经本文有作一卷者，从本传，象太极也。分三卷者，象三才耳。今注作十卷，象十极之义，道数成於十也。分五品以象五行，合五行、四象、八卦，则得十七。皆太极之分。故帝於十七光明，天以生，地以成。玉帝此经，即地之曲成万物。地数三十，故帝示三十种功德。帝德超出十极，故具十号。修亿万劫，故周万德。今注六百幅，象火记六百篇。一百八章，从帝千八百戒。十万余言，象帝十万妙行玄光也。至於所谓《皇经纂》，恐下愚不能全契圣文，举大要以诏入耳。知此义，又何有不同之旨？
　　观诵讲授经典戒义
　　凡观诵诸经，或讲明授受，先斋明整衣，肃容请经置净几上。端坐定志，善恶两忘，一乘不立，冲妙虚明。然后从容展卷，或默观，或持诵，或发明，或教习，与帝终对越，至诚无息，方为守戒。
　　抄写经戒
　　凡抄写诸经，规仪与观诵同，心正笔正，非欲字好，即此是道。
　　经名同异辨
　　谨按抱朴子云：高上者，种民之上，尽天之极，其高无对，即佛家所谓不退转之地也。玉皇者，圣中最尊，神中最贵，诸佛圣师，万天帝主，故尊称曰玉皇。吕纯阳云：道高无伦曰皇。上帝仁孚浩劫，功超列圣，尽善尽美，称赞难穷。位乎玉清，宣元始之化，乃号玉皇。韩湘云：本行者，述玉帝成圣根本，历修妙行。集经，集元始五品之妙言合为一经，示后人修行之正路耳。管见云：惟天盖高，玉帝所居之天，位接玉清，又超诸天，故曰高上。人见玉帝之尊，以为绝德，人终不能及，不知圣道无二，我与至圣齐肩。帝之尊，帝之妙，行成之也。故天枢张上相传集是经，欲人希圣成真。故明旨云：《玉皇本行集经》欲人观经了悟，历考良因，追踪至圣，以成上真也。其后又称曰：《太上洞玄灵宝经》盖言大不可量，高不可极，故曰太上。阐先天道德之秘，为万世文字之宗，洞明三景，显露玄机，故曰洞玄。玄灵之蕴，为天人亿代法宝，故曰灵宝。要之，经以明道，道属我身。人能尽性至命，了悟此道，探本躬行，可以入圣矣。
　　信经论升沉德业辨
　　人自太极生化，天堂地狱，经详言之，世固未信，岂虚语耶？死虽归空，趣不尽者，魂有执业。伯有为厉，子产信之，夫子不以为非。地狱岂无？清浄还造化旧物，天堂亦有。但福不可徼得，业不可幸免。天堂地狱，惟人心造。若信二说之名而不修德，是自求祸也，虽日言果报，亦何益之有？
　　凡诵经者，有净心等诸咒，今不录。因前已教人心同於道，是诵真咒矣，故不载其文。
　　《皇经》原本首载三十六圣号，从天上三十六之义。今经止载十诰，何也？十号十极，从帝称用之耳，寔不以繁简而为去取也。观者详之。
　　高上玉皇本行集经注解
　　此义乃洞玄灵宝对注者，后人勿疑。
　　长跪礼奉
　　此经系元始阐玉帝妙行之义，故诵经者长跪，虔诚礼奉。
　　仰启三清境，无上三境尊。
　　知大道之高，三清之尊，按诚企慕，皈身、皈神、皈命，上达真心。仰瞻
　　启告於玉清、上清、太清。三清境界，至尊无上。玉清圣境元始，上清真境灵宝，太清仙境道德，三境道祖大天尊。
　　仰启大罗天，无上玄穹生。
　　吕纯阳曰：玉帝所居，为三千大千世界天宗，永无退转。至高无比，故云大罗。玄穹主，穹窿苍穆，诸天都教主。
　　仰启三清界，侍宸诸真众。
　　张紫阳曰：侍，旁列也。宸，高玄不可窥见听闻之界。诸，众也。诸真众，先天九宸、后天仙圣，一切神佛、菩萨、阿罗汉、金刚，皆在焉。
　　妙道难思议，
　　至妙大道，最上一乘，不可以心思，不可以言议，难以思议而得。
　　造入资玄门。
　　张子房云：造入，由真知力行进入也。资玄门，道义之门。众妙玄玄难入，渐进悟入资玄。即孟子所谓居之安则资之深，释经所谓徒闻思修，流入亡所也。
　　妙经抉音诀玄蕴，
　　抉，决也，挑出之意。玄蕴，玄奥难测。此妙经自真界中挑出神机，是抉玄蕴。
　　导引尘迷趣。
　　元始说妙经，抉玄蕴，导引尘俗迷人，使出苦海，脱其业趣。
　　臣今浄三业，
　　臣，看诵经者自称也。三业，身业、口业，心业也。浄，虔诚，永绝此业也。
　　口诵及心持。
　　诵经者自言诵此经真诚。口中咏诵，真心持受也。
</div>
    <div class="pagination">
<span class="current-page">1</span><a href="皇经集注_page2.html">2</a><a href="皇经集注_page3.html">3</a><a href="皇经集注_page4.html">4</a><a href="皇经集注_page5.html">5</a><a href="皇经集注_page6.html">6</a><span>...</span><a href="皇经集注_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
