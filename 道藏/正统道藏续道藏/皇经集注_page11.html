<!DOCTYPE html>
<html>
<head>
    <meta charset="UTF-8">
    <title>皇经集注 - 第 11 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇经集注 - 第 11 页/共 14 页</h1>
    <div class="content">　　转，转授美缺，或易闲散，作清要也。
　　子孙荣贵，或世官世禄，或荫子荫孙，安富尊崇，光前裕后，且荣且贵，世世不绝。虽非等天地，永世守，庆流后代，福泽绵达，相承不绝。虽数世，亦云久远。若孔圣人之至德，祖天师之神化，子孙历朝受封，是真荣贵不绝。
　　封爵诏禄，出自天朝官职，若不可求，资格相循迁转，若不可谋，况文须读书，武要知兵，学问功勋，假借不得，如何求进？夫官授有德，禄以养贤。大德者必得其位，必得其名。如法持念真经，诵法言，守圣训，心与天合，动与道俱，是大善人。或以言扬，或以行举，无爵而赠官，无职而赠禄，或有官职而升转，此用贤之常理。以德招徕，若或求之，广成、尹寿、巢由、严光；或为帝师，或为国宾，与之弗受，岂善人不可得爵禄乎。若汉之孔明，晋唐之旌阳、李泌、海蟾，皆修道而官者也。经云求官，又何疑焉？
　　要之，天爵良贵，吾身固有。超凡入圣，进德有阶。神化登仙，历劫不坏。《道德经》云：死而不亡。仙传云：子生孙兮孙又支。夫道尊德贵，仙传无穷。不慕世名浮利，修天爵良贵，由凡希圣，出尘登仙，永延不绝，是真能如法持念真经。
　　功德品续二十六章
　　若人欲求资财殷富，如法奉持是此真经，即得财宝充溢，衣食自然，庆流子孙，传之后代。
　　此经利益，岂止遂求官之谋哉？若人欲求家资财用殷富，如法奉持是此真经，即得财货宝玩充满盈溢，衣食丰洁，自然充裕，余庆流及子孙，传之后代。
　　资，用也。身家所需曰资。一云，资赖也，言人赖此利生也。与赀义同。
　　财，财货也。亦财用也。
　　殷，实也，充实之义。
　　富，家道极丰，财用充足曰富。
　　奉持。钦崇曰奉，持守看诵。
　　财宝。财，货财之财。宝，货贝也。金银、珠玉、珍奇、玩好、采帛，希有贵重之物，皆称宝。
　　充，充足也。
　　溢，丰盈也。
　　衣食自然，不费心力，自然丰足也。
　　庆流子孙。庆，吉祥也。福泽绵远，奕叶相仍，故曰庆流子孙。传之后代，不止及一世之子孙。代代相传，后人永享安荣之福。
　　解疑：
　　孔子云：富而可求也，虽执鞭之士，吾亦为之。如不可求，从吾所好。甚言富之不可求，如何此云欲求殷富，如法奉持此经，即得富足，庆流后代？是言富若可求。子夏曰：商闻之矣，富贵在天。富虽可欲，有命存焉，天实主之，如何可求？然富虽有命，先儒云：富贵福泽以厚其终，所以报有德。如法持念此经，口诵天言，钦若昊天，是令德获福者矣。诗云：乐只君子，福履绥之。此之谓也。
　　或又云，大禹圣者也，菲饮食，恶衣服，卑宫室，惟甘俭约。道家云，学道须学彻骨贫。此言持经足以致富，似以利歆人者。禹之自奉俭，圣人不私己之心也。道家之学贫，心无物累也。求富可得，乃设言持经之效。佛经云，所求如意，皆得满足。两教法门，大开方便，福利无边，有求辄应，无愿不成。若疑惑间断，始勤终怠，江应心非，无正信坚固圆满，心无至诚以感之，则虽求亦不得矣。观经者善体之。
　　尝考万物皆备於我，本有不资而富者在。柰何世人驰逐名利，竞浮华，嗜情欲，以假作真；贫者戚戚，不能持大道，诵真经；富者侈荡，不能弃智利，奉法言，甘至老死，自丧固有之富？老君曰：金玉满堂，莫之能守；富贵而骄，自贻其咎。戒人之逐外忘内也。今言求富持经之效，欲人改易求富之心以重经耳。噫，持经诚有效也。若无诚敬，且招愆矣。观经者慎之。
　　功德品续二十七章
　　若人被诸恶星之所照临，困苦床枕，如法持念是此真经，是诸恶星返降吉祥。
　　是经利益，岂但求富者遂哉？若人生命流年，被诸恶星之所照临，困苦床枕，睡眠不安，如法持念是此真经，是诸恶星化凶为吉，返降吉祥。
　　赤松子云：生民茕茕，各戴一星。然星之所照，有吉有凶，吉则千祥，凶有咎征。在三光之下者常避忌。
　　恶星，凶星也。如罗睺、计都、天破、天哭、天败、天退等星是矣。
　　照临，或生命分度，或流年值遇，或宅遇分野，当生当照，统属分临。
　　困，所如不遂，郁而不伸也。
　　苦，或贫厄疾息，危迫切身也。
　　困苦床枕，只是困危无聊，卧不安席，伏枕不宁之意。 一云，床枕有惊。
　　是诸恶星，所该者广，凡天上凶星，命运宅遇当照，一切凶星是也。
　　返降吉祥，恶星照临，多凶无吉。如法持念此经，灵章运化，凶曜呈祥，凡所被照临恶星，不惟不见咎祸，返默锡福祉，降吉祥。
　　星之照临，命运分野，本有一定。如何持经，恶星降吉祥？天人一理，上下相通，感应之机，捷於影响。宋襄公有君人之言三，退荧惑舍。不惟君也，孝妇含充，而致三年之旱；贱臣叩心，而飞六月之霜，匹夫匹妇，皆可以感天地、动鬼神，但恐不至诚耳。一诚感格，片言可以孚神明，不言亦可以运造化；况真经为天地之宗，三景得之以开光。如法持念真经，奉至圣之玄章，悉贞明之秘要，凶星散，吉祥生，返祸为福矣。
　　人一也，惠迪吉，从逆凶。《中诫经》云：星之照临，吉凶惟人自召，作善则星光，大善则光显；无善无恶，其光微；小过其光散；大过其光灭。恶星之临，人有过，则恶报应；无过，则答征免；善则凶去福临矣。传云：一念之恶，为妖星厉鬼；一念之善，为景星庆云。休咎之征，系一念之善恶。真持此经，虽险灾大难，亦当退去，而困苦床枕、适然之厄，有不尽消耶。太甲曰：天作孽，犹可违。亦此意矣。夫人能弘道，赞化育，若默转真经，入神达化，则与天地合其德，与日月合其明，与四时合其序，与鬼神合其吉凶，斡旋造化，永超尘凡，且鬼神觑不破，生死不相关，星辰岂能拘限哉？观是经者勉焉。
　　功德品续二十八章
　　若人命过，应入地狱，注名恶籍，父母师长，夫妻男女，当为亡人持念是经，或安置道场，旛花供养，即得亡者鬼籍尽除，神生净土，同苦罪众咸蒙济度，承斯胜利，皆生天上。
　　是经功德，不但免在生之咎，若人命  过死去时，魂魄应入地狱，注其名於作恶之籍，其父母师长、夫妻男女，当为亡人持念是经，或安置超拔道场，旛花供养，即得亡者鬼籍尽除，神生净土，同狱、同亡，同籍受苦罪众咸赖经功，得蒙济度，承斯最胜妙法利益，皆生天上。
　　命过，命过其数而死也。
　　应入地狱，或夙世今生有罪，应当入地狱，受罪报。地狱，若酆都、铁围、九狱、十八狱、二十四狱、三十六狱、七十二狱、无间等地狱。注名恶籍，注录其名，在恶案簿籍中，以施报对也。
　　父母师长，或亡者之父母，或其师傅，或其尊长。
　　夫妻男女，亡者或是妇人，或是男人，必有其夫其妻在；即夫妻不在，或有子孙，或有亲属之男女在。
　　当为亡人持念是经，其见在亲属。当为亡故之人奉持诵念是经。
　　或安置道场，或安立布置道场，遵道法，拔罪业，故曰道场。
　　旛花供养，旛，称赞圣号不尽，书之长旛，悬坚竿端，以风四表，扬宝光。花，献所有奇花，以迓圣神。上天扬法，有自然旛盖旌幢，天花绚采，以彰休光。世间但以旛置道场，示庄严，迓神庥。供养。供，享献也。养，以饮食供奉也。天上以清静妙法为食，天厨妙供，惟道惟恭。今世之五供养、十供养，不过空五有、除五苦、禁五乐、去十恶、念十真、住十信，以敬共明神，钦崇正法，奉持宝章，是真供养。今但以饮食、花果、珍奇供之，而无恭敬之实，抑末矣。经所云供养者，是诚心天然之供 也。
　　即得亡者。鬼籍尽除，神生净土。一转此经，或立道场，即得使亡故者出幽冥，削黑业，鬼籍恶业，尽得除去，神生清净乐土。同受地狱苦之罪众一切咸得超脱，蒙受经法慈济拔度。咸，皆也。承斯胜缘法利，皆生天上。斯，此也。夫天福虽有尽，一持念是真绖，或立道场，即除亡人并伺苦狱魂之罪，使生天上；若永远奉持，功德岂有穷尽耶？噫，地狱无门，惟人自召；天堂有路，昧者难行。况生来正性，即帝真经，常持永念，地狱天堂，一切不染，永证玄真矣。方云善持经者。
　　功德品续二十九章
　　又此经所在之处，当有十天至真大圣、无极飞天神王侍卫供养，持是经人当得自称为正一真人。是人在处，自得十方至真至圣金刚力士潜护其人，如护己身。若出若入，游行之处，百邪避路，魔鬼殄除，精灵伏藏，一切灾殃不能侵近。是持经人命欲终时，更不见诸地狱恶相，即见天宫玉女持幢下迎，而生天上。如天福尽，下生人间，即得千生万生中常为国王大臣，圣贤庆会，国土清平，人民乐业，常得宿性通明。遵奉大道，展转修持，至登道岸。是持经人获福如是。
　　是经功德，岂但利益生死哉？又此经所在之处，常有十天至真大圣，无尽量飞天神王侍卫供养，是持经人当得自称为正一真人。是人在处，自得十方至真至圣、金刚力士潜护其人，如护己身。若出若入，游行之处，百邪回避，持经人所走之路，魔鬼殄绝，除去精灵，潜伏收藏，一切灾殃不能侵近。是持经人命欲终时，更不见诸地狱恶相，即见天官玉女持幢节下迎，而生天上。如天福受尽，下生人间，即得千生万生中常为国王大臣，圣君贤相，明良相庆，聚会一朝，国土清宁平定，人民安然乐业，常得宿性通明，遵奉大道，展转修持，至登道岸。是持经人获福如是。
　　十天，十方诸天。
　　飞天神王，飞身游护诸天之神王也。
　　侍卫，侍立拱卫也。
　　正一真人，至正无私、真一不二之人也。
　　金刚力士，两教护法，皆来护持经人。
　　潜护其人，暗中护持经人，如护神明自己之身，见诸神保护之切也。其持经之人或出或入，游行之处，一切邪妖、魔鬼、精灵达避伏藏，殄绝除去。殄，绝也，尽也。灾咎祸殃，不能亲近。是人命终，更不见诸地狱种种恶相。
　　天宫玉女，一本作天官者，非也。
　　幢，非旛非旌，大法幢也。下迎接导上天耳。
　　千万生为国王大臣，世世尊贵，如佛千八世为王世子，玄帝千世为王，千世为宰臣，老君历劫为皇帝王者之师。共安长乐，且宿性通明，大智大慧，不昧历劫良因。
　　遵守崇奉大道，反覆展转，进修操持，至登道岸。道岸，得道，如济海岸也。佛云到彼岸。《大雅》云：诞先登于岸。此之谓也。一云畔岸。持经功德，时刻有益，或利生，或利死，或少或众，或久或近，随愿皆成，化诚神矣。叉千生万生，遵奉无二，展转修持，始登道岸。可见大成之难也。观经者怛其志，可入最上。
　　功德品续三十章
　　又若有持是经人，若雨下时，起大悲心，如法向空念此经三卷一徧，其雨所沾，面所向方，一切众生，五逆十恶、一切重罪，悉皆消灭；一切重病，自得痊愈。是诸众生命终之后，不堕地狱，神生净土，莲花化生，何况持是经者。又若有持是经人，或行於道路，值大风起，吹是持经之人。触身之尘，是尘所沾，一切众生，一切恶业，悉皆消灭，更不堕於三恶道，当生天上。故知持经功德，不可思议。
　　此经功德不但利一身也。又若有持是经人，若雨下之时，起大悲度世之心，如法向虚空念此经上中下三卷，周完一遍，其雨所沾濡，面所向方隅，一切众生，五逆十恶、一切重罪，悉皆消散除灭；一切重病，自得痊可安愈。是持经人所向方之诸众生，命终之后，不堕地狱，神生净土，不假淫秽，莲花化生；何况持是经者，其功德讵可量耶？又若有持是经人，或行於道路，值大风起，吹是持经之人，触身之尘土，是尘所沾，一切众生，一切恶业，悉自消灭，更不堕於三恶道中，当生天上。故知持经功德，不可思议。
　　考证解疑：
　　持经人无处不慈悲，非但雨下、风起，有大悲心，推言若雨下风起时也。甚言持经之效。大悲怜悯，衰矜恤念世间一切也。释教云，婆心太切。《诗》云：哀此荣独。又云，矜不成人。道经云：大悲觉世。持经者悯世人业苦，故起大悲心。五逆，不忠、不孝、不慈、不睦、不义。一云，不敬天地君亲师，不敬三宝，不持戒律，不修德行，不明心性。一云，滋纵财、色、名、食、睡。
　　十恶，杀、盗、邪、淫、两舌、妄言、绮语、恶口、贪、嗔、痴。一切重病痊愈。痊，安可也。愈，平愈也。
　　莲花化生，佛家言，西方极乐世界，莲花生人。道家云，青华长乐界，莲花化生。又云，欲生因莲花。言居世出世，不染一尘，妙法生生，无淫秽心。又如天地之初，自然化生成人也。儒者多以两教为妄。伊尹生於空朵，独非儒者之圣人乎？且人心如莲，知莲生，则心宗印矣。善哉，周子观莲，虽爱其处泥不污，亦必别有真见也。故为道学之宗。
　　三恶道，地狱、魔鬼、畜生。
　　不可思议，不可以心思、不可以言议。见功德莫量也。
　　夫道之济世，真经利人，法雨浸濡，普润一切，响彻十方，利尽法界。儒家云，有如时雨化之者。又曰，树之风声。又曰，不疾而速，所过者化，所存者神，民日迁善而不知为之者。故周公生，而无烈风淫雨，海外向化。人能终至道，持真经，无论雨水所沾，风尘所及，即风雨所不及，水尘所不沾，三千大千世界，永沾法利矣。故曰持经功德，不可思议。
　　功德品读三十一章
　　是持经人，若经涉於江河淮海，沐浴其身，是身所沾之水，其中众生，鱼鳌鼋鼉，一切水族，是诸恶业，悉皆除灭，尽此一报之身。命过之后，不复更受胎、卵、湿、化一切等身。是持经人口出一切言语音响，一切邪魔外道，闻者皆是清净法音。是持经人若遇诸神庙，能为其神诵咏是经，是诸鬼神得闻是经，即脱鬼趣，登证仙道，恭敬是人，如奉是帝。
　　是持经人功德不但及於人也。若经涉於江河淮海，沐浴其身，是身所沾之水，其中众生、鱼鳖鼋鼉 、一切水族，其前世所造是诸恶业悉皆除灭，尽此见在一世报应之身。命过之后，得证妙果，不复更受胎、卵、湿、化一切等身。是持经人，口出一切言语音响，一切邪魔外道，闻者不知为世间言辞声气，皆是清净法音。是持经人若遇诸神庙，能为其神诵咏是经，是诸鬼神得闻是经，即脱鬼趣，登证仙道，恭敬是持经人，如奉是说经之帝。
　　经涉。经，历过也。涉，济渡也。一云，徒身过水曰涉，如吕祖朗吟飞过洞庭湖，达磨折芦过江是也。要之凡过水，不拘徒身舟船，皆曰经涉。江河海，皆注水之通名。淮，淮河也。
　　沐浴其身，以水澡洗其身也。
　　其中众生，水中一切生物。鳞者鱼，甲者鳌、鼋、鼉等。一切水生族类，诸恶业悉得除灭，尽此一报而已。死后不复轮转畜业，若羽、若毛、若鳞、若甲、若介、胎卵湿化一切等身。人虽胎生，此胎字不指人说，只言默属。盖龙为水族之尊，尚称业报，其下水族又可知矣。真持经人身口悉出金光，故言音所及，一切邪魔外道闻者皆是清净法音。
　　为神说经，神脱鬼趣。神虽灵响，露威光，彰报应，尚有趣在。闻此真经，脱其识根，拔其趣意，所谓融尽宿习也。登证仙道，上证真仙之道也。
　　神与仙之分别等阶。神虽有功德，而功勋显赫俱在，虽大神亦然。即大贤未融形迹，与入圣而不优之类也。仙则空五蕴，净九识，遣能所，融事理，虽分五品，比神鬼则高出矣。
　　夫圣人出，万物亨，山不潼，川不涸，鸟兽鱼鳖咸若。持经人沐浴之法水，水族亲沾，又不啻圣王之功化也。龙得法而高悟，法水均沾，有不超脱哉？此野狐之所以得法复人身也。若说经度神鬼脱其趣，如萨祖师度王灵官，普禅师之度关圣贤，令其钦神威，忘宿念也。故至今二圣之恭敬不衰。
　　功德品续三十二章
　　若人在世，不孝父母，不敬三宝，杀生偷盗，邪淫妄语，作种种极重罪业，将命终时，若有道心正信善男善女，於亡者未气断时起大悲心，于其头边念玉帝尊号七遍，或二七遍，三七遍，四七遍，乃至百遍、千遍，是其亡者生前所造诸不善业，悉得消灭，更不堕诸恶趣，神升九天，何配受持是此经者？又若复有人自从往劫乃至今身，轮转人天，漂沉世域，积千愆万过，在於己身，若遇是持经之人，形影暂映其身，如为帝光之所摄受，或与同语，或闻其声，如奉帝言道语之所慰谕，彼人罪障永得除灭。
　　经之功德，不特下及物，上及鬼神也。若人在世，不敬三宝，杀盗淫妄，作种种极重罪业，将命终时，若有道心正信善男善女，於亡者气未
　　断时，起大悲心，于其头边念玉帝尊号，或一七、二三四七，乃至百千等遍，是其亡者生前所造诸不善业，悉得消灭，更不堕诸恶趣，神升九炁上天，何况受持是此经者。又若复有人，自从往劫，乃至今身，轮转人天，漂沉世域，积千般愆尤、万种过失在於己身，若遇是持经、之人形影暂映其身，如为上帝道光之所摄受，或与同语，或闻其声，如奉上帝法语道言之所慰谕，彼人罪障永得除灭。
　　三宝，道、经、师也。道为三教之宗，万有之祖；经为度世津粱；师为人天眼目，不敬所以有一罪。杀生、偷盗、邪淫、妄语，大犯者大罪，萌一念亦有罪。种种，非一端也，言不能尽记。
　　正信，至正诚信，一无所为也。
　　一七、二三四七、千百遍，或云，言道周天功化，亦是。
　　不堕诸恶趣，有善根，无邪念，故不堕恶趣。
　　轮转人天，或人间天上之福。一云，人中福为人天。漂沉世域，生死无常，如萍水浮漂，业趣难脱，似水中沉溺。世域，世间界域也。形影暂映，持经人形影，暂时照映造业人身，如同帝光之所玄摄神受。受或作授，言帝光授与者，非是。大抵光临人，则肃然敬心无念，故曰摄受。我受其光之法利也。
　　同语闻声。造业者或与特经者共语，或闻持经者声音。
　　道语，大道玄语。或云，道祖之语，太拘。
　　慰谕，慰，善言抚慰。谕，教诲命令也。
　　罪阵除灭，一切夙世今生罪皆释，往劫今生障碍皆除也。
　　夫经之神功，存亡受益，利及一切，惟正信人有是功。可见以至诚心为本。利亡者，利他人如此，持是经者功德又岂可量哉？观者勉之。
　　功德品续三十三章
　　又若持是经人造作长旛，书帝名号于其旛上，悬诸长竿，或在观宇，或在家庭，是旛被诸风吹所指方面，一切众生皆沾胜利，一切恶业悉得除灭。又若有持是经人书帝名号，在一切有声物上，或锺或磬，铃铎铙钹，一切道具法事之属，或以道场，或因戏击，或被风触，是声出时，或远或近，一切众生闻是声已、所有罪障悉得清净。
　　此又申言持经功德也。
　　长旛书帝号，长竿，俱解见前。
　　观宇，观中殿宇前。观，观也。神在无他心，惟一诚观之，故神居曰观。
　　家庭，家之庭前。
　　所指方面，风吹宝旛，所指方位面向也。
　　胜利，解见前。
　　锺磬铃铎铙跋，皆法乐，金属也。
</div>
    <div class="pagination">
<a href="皇经集注_page10.html">上一页</a><span>...</span><a href="皇经集注_page6.html">6</a><a href="皇经集注_page7.html">7</a><a href="皇经集注_page8.html">8</a><a href="皇经集注_page9.html">9</a><a href="皇经集注_page10.html">10</a><span class="current-page">11</span><a href="皇经集注_page12.html">12</a><a href="皇经集注_page13.html">13</a><a href="皇经集注_page14.html">14</a><a href="皇经集注_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
