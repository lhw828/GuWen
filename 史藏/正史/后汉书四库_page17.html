<!DOCTYPE html>
<html>
<head>
    <meta charset="UTF-8">
    <title>后汉书四库 - 第 17 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书四库 - 第 17 页/共 69 页</h1>
    <div class="content">　　六日律五寸二分小分六少强
　　凖五尺二寸万二千一百一十四
　　归期十万二千一百六十九
　　上生路时归期为宫未育商路时征
　　六日律五寸一分小分九微强
　　凖五尺一寸万七千八百五十七
　　未卯十万七百九十四
　　上生形始未卯为宫迟时商形始征
　　六日律五寸一分小分二微强
　　凖五尺一寸四千八十七
　　夷汗九万九千四百三十七
　　上生依行夷汗为宫色育商依行征
　　七日律五寸小分五强
　　凖五尺万二百二十
　　无射九万八千三百四
　　上生中吕无射为宫执始商中吕徴
　　八日律四寸九分小分九强
　　凖四尺九寸万八千五百七十三
　　闭掩九万六千九百八十
　　上生南中闭掩为宫丙盛商南中征
　　八日律四寸九分小分三弱
　　凖四尺九寸五千三百三十三
　　邻齐九万五千六百七十五
　　上生内负邻齐为宫分动商内负征
　　七日律四寸八分小分六微强
　　凖四尺八寸万一千九百六十六
　　期保九万四千三百八十八
　　上生物应期保为宫质末商物应徴
　　八日律四寸七分小分九微强
　　凖四尺七寸万八千七百七十九
　　应钟九万三千三百一十二
　　上生蕤賔应钟为宫大吕商蕤賔征
　　一日律四寸七分小分四微强
　　凖四尺七寸八千十九
　　分乌九万三千一百一十七
　　上生南事分乌穷次无徴不为宫
　　七日律四寸七分小分三微强
　　凖四尺七寸六千五十九
　　迟内九万二千五十六
　　上生盛变迟内为宫分否商盛变徴
　　八日律四寸六分小分八弱
　　凖四尺六寸万五千一百四十二
　　未育九万八百一十七
　　上生离宫未育为宫凌隂商离宫徴
　　八日律四寸六分小分一少强
　　凖四尺六寸二千七百五十二
　　迟时八万九千五百九十五
　　上生制时迟时为宫少出商制时徴
　　六日律四寸五分小分五强
　　凖四尺五寸万二百一十五
　　截管为律吹以考声列以物气道之夲也【前书注曰章帝时零陵文学奚景于泠道县舜祠下得白玉琯古以玉为琯】术家以其声微而体难知其分数不明故作凖以代之凖之声眀畅易逹分寸又粗然以缓急清浊非管无以正也均其中令与黄钟相得案画以求诸律无不如数而应者矣音声精微综之者解元和元年待诏钟律殷彤上言官无晓六十律以凖调音者故待诏严崇具以凖法敎子男宣宣通习愿召宣补学官主调乐器诏曰崇子学审晓律别其族协其声者审试不得依托父学以聋为聪声微妙独非莫知独是莫晓以律错吹能知命十二律不失一方为能传崇学耳太史丞试十二律其二中其四不中其六不知何律宣遂罢自此律家莫能为凖施部莫知复见【薛莹书曰上以太常乐丞鲍邺等上乐事下车骑将军马防防奏言建初二年七月邺上言王者饮食必道须四时五味故有食举之乐所以顺天地养神明求福应也移风易俗莫善于乐乐者天地之和不可久废今官乐但有太蔟皆不应月律可作十二月均各应其月气乃能感天地和气宜应明帝始令灵台六律而未设其门乐经曰十二月行之所以宣气丰物也月开斗建之门而奏歌其律诚宜施行愿与待诏严崇及能作乐器者共作治考工给所当诏下太常太常上言作乐器直钱百四十六万请太仆作成上奏寝今明诏下臣防臣辄问邺及待诏知音律者皆言圣人作乐所以宣气致和顺隂阳也臣愚以为可顺上天之明待因嵗首令正发太蔟之律奏雅颂之音以立太平以迎和气其条贯甚备诏书以防言下三公】熹平六年东观召典律者太子舍人张光等问凖意光等不知归阅旧藏乃得其器形制如房书犹不能定其缓急音不可书以时人知之者欲敎而无从心逹者体知而无师故史官能辨清浊者遂絶其可以相传者唯大防常数及气而已夫五音生于隂阳分为十二律转生六十皆所以纪斗气效物类也天效以景地效以响即律也隂阳和则景至律气应则灰除是故天子常以日冬夏至御前殿合八能之士陈八音听乐均度晷景钟律权土灰放隂阳冬至阳气应则乐均清景长极黄钟通土灰轻而衡仰夏至隂气应则乐均浊景短极蕤賔通土灰重而衡低【淮南子曰水胜故夏至湿火胜故冬至燥燥故灰轻湿故灰重】进退于先后五日之中八能各以状闻太史封上效则和否则占【易纬曰冬至人主不出宫寝兵从乐五日击黄钟之磬公卿大夫列士之意得则隂阳之晷如度数夏至之日如冬至之礼冬至之日树八尺之表日中视其晷晷如度者其嵗羙人民和顺晷不如度者则嵗恶人民多譌言政令为之不平晷进则水晷退则旱进一尺则日食退一尺则月食月食则正臣下之行日食则正人主之道】气之法为室三重户闭涂衅必周密布缇缦室中以木为案每律各一内庳外髙从其方位加律其上以葭莩灰抑其内端【葭莩出河内】案厯而之气至者灰去其为气所动者其灰散人及风所动者其灰聚殿中用玉律十二惟二至乃灵台用竹律六十日如其厯【月令章句曰古之为钟律者以耳齐其声后不能则假数以正其度度数正则音亦正矣钟以斤两尺寸中所容受升斗之数为法律亦以寸分长短为度故曰黄钟之管长九寸径三分围九分其余皆补短虽大小围数无増减以度量者可以文载口传与众共知然不如耳决之明也】



　　后汉书卷十一
　　后汉书卷十一考证
　　律歴志上律度量衡歴其别用也○监夲作其同用也依宋夲改
　　上使太子太傅韦成字少翁○【臣召南】按文不当有字少翁三字










　　后汉书卷十一考证
　　钦定四库全书
　　后汉书卷十二
　　梁　　　　剡　　　　令刘　昭补幷注
　　律厯志第二
　　律厯中　【贾逵论厯　永元论厯　延光论厯汉安论厯　熹平论厯　论月食】
　　自太初元年始用三统厯施行百有余年厯称后天朔先厯朔或在晦月见考其行日有退无进月有进无退建武八年中太仆朱浮太中大夫许淑等数上书言厯不正宜当改更时分度觉差尚微上以天下初定未遑考正至永平五年官厯署七月十六月食待诏杨岑见时月食多先厯即缩用算上为日上言月当十五日食官厯不中诏书令岑普与官课起七月尽十一月朢凡五官厯皆失岑皆中庚寅诏令岑署朢月食官复令待诏张盛景防鲍邺等以四分法与岑课嵗余盛等所中多岑六事十二年十一月丙子诏书令盛防代岑署朢月食加时四分之术始颇施行是时盛防等未能分明厯元综校分度故但用其朢而已先是九年太史待诏董萌上言厯不正事下三公太常知厯者杂议讫十年四月无能分明据者至元和二年太初失天益逺日月宿度相觉浸多而者皆知冬至之日日在斗二十一度未至牵牛五度而以为牵牛中星从天四分日之三晦朔朢差天一日宿差五度章帝知其谬错以问史官虽知不合而不能易故召治厯编防李梵等综校其状【蔡邕议云梵清河人】二月甲寅遂下诏曰朕闻古先圣王先天而天不违后天而奉天时河图曰赤九防昌十世以光十一以兴又曰九名之世帝行徳封刻政朕以不徳奉承大业夙夜祗畏不敢荒寜予末小子托在于数终曷以续兴崇祖宗拯济元元尚书璇玑钤曰述尧世放唐文帝命验曰尧考徳顾期立象且三五步骤优劣殊轨况乎顽陋无以克堪虽欲从之末由也已每见图书中心恧焉间者以来政治不得隂阳不和灾异不息疠疫之气流伤于牛农夲不播夫庶徴休咎五事之应咸在朕躬信有阙矣将何以补之书曰惟先假王正厥事又曰嵗二月东廵狩至岱宗柴望秩于山川遂觐东后叶时月正日祖尧岱宗同律度量考在玑衡以正厯象庶乎有益春秋保干图曰三百年斗厯改宪史官用太初邓平术有余分一在三百年之域行度转差浸以谬错璇玑不正文象不稽冬至之日日在斗二十二度而厯以为牵牛中星先立春一日则四分数之立春日也以折狱断大刑于气已迕用望平和厯时之义盖亦逺矣今改行四分以遵于尧以顺孔圣奉天之文冀百君子越有民同心敬授获咸喜以明予祖之遗功于是四分施行而防梵犹以为元首十一月当先大欲以合耦朢命有常日而十九嵗不得七闰晦朔失实行之未期章帝复发圣思考之经谶使左中郎将贾逵问治厯者卫承李崇太尉属梁鲔司徒严朂太子舍人徐震钜鹿公乘苏统及防梵等十人以为月当先小据春秋经书朔不书晦者朔必有明晦不朔必在其月也即先大则一月再朔后月无朔是明不可必梵等以为当先大无文正验取欲谐耦十六日月脁昬晦当灭而已又晦与合同时不得异日又上知防梵宂见勑母拘厯已班天元始起之月当小定后年厯数遂正永元中复令史官以九道法候望验无有差跌逵论集状后之议者用得折衷故详录焉
　　逵论曰太初厯冬至日在牵牛初者牵牛中星也古黄帝夏殷周鲁冬至日在建星建星即今斗星也太初厯斗二十六度三百八十五分牵牛八度案行事史官注冬夏至日常不及太初厯五度冬至日在斗二十一度四分度之一石氏星经曰黄道规牵牛初直斗二十度去极二十五度于赤道斗二十一度也四分法与行事候注天度相应尚书考灵曜斗二十二度无余分冬至在牵牛所起又编防等据今日所在牵牛中星五度于斗二十一度四分一与考灵曜相近即以明事元和二年八月诏书曰石不可离令两候上得算多者太史令元等候元和二年至永元元年五嵗中课日行及冬夏至斗一十一度四分一合古厯建星考灵曜日所起其星间距度皆如石氏故事他术以为冬至日在牵牛初者自此遂黜也逵论曰以太初厯考汉元尽太初元年日朔二十三事其十七得朔四得晦二得二日新厯七得朔十四得晦二得三日以太初厯考太初元年尽更始二年二十四事十得晦以新厯十六得朔七得二日一得晦以太初厯考建武元年尽永元元年二十三事五得朔十八得晦以新厯十七得朔三日晦三得二日又以新厯上考春秋中有日朔者二十四事失不中者二十三事天道参差不齐必有余余又有长短不可以等齐治厯者方以七十六嵗断之则余分稍长稍得一日故易金火相革之卦象曰君子以治厯明时又曰汤武革命顺乎天应乎人言圣人必厯象日月星辰明数不可贯数千万嵗其间必改更先距求度数取合日月星辰所在而已故求度数取合日月星辰有异世之术太初厯不能下通于今新厯不能上得汉元一家厯法必在三百年之间故谶文曰三百年斗厯改宪汉兴当用太初而不改下至太初元年百二嵗乃改故其前有先晦一日合朔下至成哀以二日为朔故合朔多在晦此其明效也逵论曰臣前上傅安等用黄道度日月朢多近史官一以赤道度之不与日月同于今厯朢至差一日以上辄奏以为变至以为日却缩退行于黄道日得行度不为变愿请太史官日月宿簿及星度课与待诏星象考校奏可臣谨案前对言冬至日去极一百一十五度夏至日去极六十七度春秋分日去极九十一度洪范日月之行则有冬夏五纪论日月循黄道南至牵牛北至东井率日日行一度月行十三度十九分度七也今史官一以赤道为度不与日月行同其斗牵牛舆鬼赤道得十五而黄道得十三度半行东璧奎娄轸角亢赤道十度黄道八度或月行多而日月相去反少谓之日却案黄道値牵牛出赤道南二十五度其直东井舆鬼出赤道北五度赤道者为中天去极俱九十度非日月道而以摇凖度日月失其实行故也以今太史官候注考元和二年九月已来月行牵牛东井四十九事无行十一度者行娄角三十七事无行十五六度者如安言问典星待诏姚崇井毕等十二人皆曰星图有规法日月实从黄道官无其器不知施行案甘露二年大司农中丞耿夀昌奏以图仪度日月行考验天运状日月行至牵牛东井日过度月行十五度至娄角日行一度月行十三度赤道使然此前世所共知也如言黄道有验合天日无前却朢不差一日比用赤道密近宜施用上中多臣校案逵论永元四年也至十五年七月甲辰诏书造太史黄道铜仪以角为十三度亢十氐十六房五心五尾十八箕十斗二十四四分度之一牵牛七须女十一虚十危十六营室十八东壁十奎十七娄十二胃十五昴十二毕十六觜三参八东井三十舆鬼四栁十四星七张十七翼十九轸十八凡三百六十五度四分度之一冬至日在斗十九度四分度之一史官以郭日月行参朢虽密近而不为注日仪黄道与度转运难以候是以少循其事逵论曰又今史官推合朔朢月食加时率多不中在于不知月行迟疾意永平中诏书令故太史待诏张隆以四分法署朢月食加时隆言能用易九六七八支知月行多少今案隆所署多失臣使隆逆推前手所署不应或异日不中天乃益逺至十余度梵统以史官候注考校月行当有迟疾不必在牵牛东井娄角之间又非所谓朓侧匿乃由月所在道有逺近出入所生率一月移故所疾处三度九嵗九道一复凡九章百七十一嵗复十一月合朔旦冬至合春秋三统九道终数可以知合朔朢月食加时据官注天度为分率以其术法上考建武以来月食凡三十八事差密近有益宣课试上案史官旧有九道术废而不修熹平中故治厯郎梁国宗整上九道术诏书下太史以参旧术相应部太子舎人冯恂课校恂亦复作九道术增损其分与整术并校差为近太史令飏上以恂术参朢然而加时犹复先后天逺则十余度【杜预长厯曰书称朞三百六旬有六日以闰月定四时成嵗允厘百工庶绩咸熙是以天子必置日官诸侯必置日御世修其业以考其术举全数而言故曰六日其实五日四分之一日日行一度而月日行十三度十九分度之有畸日官当防集此之迟疾以考成晦朔错综以设闰月闰月无中气而北斗邪指两辰之间所以异于他月也积此以相通四时八节无违乃得成嵗其微密至矣得其精微以合天道事叙而不悖故传曰闰以正时时以作事事以厚生生民之道于是乎在然隂阳之运随动而差差而不已遂与厯错故仲尼丘明每于朔闰发文葢矫正得失因以宣明厯数也桓十七年日食得朔而史阙其日单书朔僖十五年日食而史阙朔与日故传因其得失并起时史之谬兼以明其余日食或厯失其正也庄二十五年经书六月辛未朔日有食之鼓用牲于社周之六月夏之四月所谓正阳之月也而时厯误实是七月之朔非六月故传云非常也唯正月之朔慝未作日有食之于是乎有用币于社伐鼔于朝此非用币伐鼔常月因变而起厯误也文十五年经文皆同而更复发传曰非礼明前传欲以审正阳之月后传发例欲以明诸侯之礼也此乃圣贤之微旨先儒所未喻也昭十七年夏六月日有食之而平子言非正阳之月以诬一朝近于指鹿为马故传曰不君君且因以明此月为得天正也刘子骏造三统厯以修春秋春秋日食有甲乙者三十四而三统厯唯一食厯术比诸家既最疎又六十余嵗辄益一日凡嵗当累日为次而无故益之此不可行之甚者班固前代名儒而谓之最密非徒班固也自古以来诸论春秋者多述谬误或造家术或用黄帝以来诸厯以推经传朔日皆不得谐合日食于朔此乃天验经传又书其朔食可谓得天而刘贾诸儒説皆以为月二日或三日公违圣人明文其蔽在于守一元不与天消息也余感春秋之事尝着厯论极言厯之通理其大指曰天行不息日月星辰各运其舍皆动物也物动则不一虽行度大量可得而限累日为月以新故相序不得不有毫毛之差此自然理也故春秋日有频月而食者旷年不食者理不得一而算守恒数故厯无不有差失也始失于毫毛而尚未可觉积而成多以失朢朔晦则不得不改宪以从之书所谓钦若昊天歴象日月星辰易所谓治厯明时言尚顺天以求合非为合以验天者也推此论之春秋二百余年其治厯变通多矣虽数术絶灭还寻经传微旨大量可知时之违谬则经传有验学者固当曲循经传月日日之食以考朔晦也以推时验而皆不然各据其学以推春秋此无异度已之迹而欲削他人之足也余为厯论之后至咸寜中善算李修夏显依论体为术名干度厯表上朝廷其术合日行四分之数而微增月行用三百嵗改宪之意二元相推七十余嵗承以强弱强弱之差葢少而适足以逺通盈缩时尚书及史官以干度与太史厯参校古今记注干度厯殊胜今其术具存时又并考古今十厯以验春秋知三统厯之最踈也今具列其时得失之数又据经传微旨证据及失闰旨考日辰朔晦以相发明为经传长厯诸经传证据及失闰时文字谬误皆甄发之虽未必其得天葢春秋当时之厯也学者覧焉】
　　永元十四年待诏太史霍融上言官漏刻率九日增减一刻不与天相应或时差至二刻半不如夏厯密诏书下太常令史官与融以仪校天课度逺近太史令舒承梵等对案官所施漏法令甲第六常符漏品孝宣皇帝三年十二月乙酉下建武十年二月壬午诏书施行漏刻以日长短为数率日南北二度四分而增减一刻一气俱十五日日去极各有多少今官漏率九日移一刻不随日进退夏厯漏随日南北为长短密近于官漏分明可施行其年十一月甲寅诏曰告司徒司空漏所以节时分定昏明昏明长短起于日去极逺近日道周不可以计率分当据仪度下参晷景今官漏以计率分昏明九日增减一刻违失其实至为疏数以耦法太史待诏霍融上言不与天相应太常史官运仪下水官漏失天者至三刻以晷景为刻少所违失密近有验今下晷景漏刻四十八箭立成斧官府当用者计吏到班子四十八箭文多故魁取二十四气日所在并黄道去极晷景漏刻昏明中星刻于下昔太初厯之兴也发谋于元封啓定于天鳯积百三十年是非乃审及用四分亦于建武施于元和讫于永元七十余年然后仪式备立司侯有凖天事幽微若此其难也中兴以来图谶漏泄而考灵曜命厯序皆有甲寅元其所起在四分庚申元后百一十四歳朔差却二日学士修之于草泽信向以为得正及太初厯以后大为疾而修之者云百四十四歳而太歳超一表百七十一歳当弃朔余六十三中余千一百九十七乃可常行自太初元年至永平十一年百七十一当去分而不去故令益有疏阔此二家常挟其术庶几施行每有讼者百寮防议羣儒骋思论之有方益于多闻识之故详录焉
　　安帝延光二年中谒者亶诵言当用甲寅元河南梁丰言当复用太初尚书郎张衡周兴皆能厯数难诵丰或不对或言失误衡兴参案仪注者考往校今以为九道法最密诏书下公卿详议太尉恺等上侍中施延等议太初过天日一度朢失正月以晦见西方食不与天相应元和改从四分四分虽密于太初复不正皆不可用甲寅元与天相应合图谶可施行博士黄广大行令任佥议如九道河南尹祉太子舍人李寺四十人议即用甲寅元当除元命苞天地开辟获麟中百一十四嵗推闰月六直其日或朔晦朢二十四气宿度不相应者非一用九道为朔月有比三大二小皆疏逺元和变厯以应保干图三百嵗斗厯改宪之文四分厯夲起图谶最得其正不宜易恺等八十四人议宜从太初尚书令忠上奏诸从太初者皆无他效验徒以世宗攘夷廓境享国久长为辞或云孝章改四分灾异率甚未有善应臣伏惟圣王兴起各异正朔以通三统汉祖受命因秦之纪十月为年首闰常在嵗后不稽先代违于帝典太宗遵修三阶以平黄龙以至刑犴以错五者以备【洪范庶徴曰雨曰旸曰燠曰寒曰风五者来备各以其叙】哀平之际同承太初而妖孽累仍疴祸非一议者不以成数相参考眞求实而泛采妄説归福太初致咎四分太初厯众贤所立是非已定永平不审复革其朢四分有谬不可施行元和鳯鸟不当应厯而翔集逺嘉前造则丧其休近讥后改则隐其福漏见曲论未可为是臣辄复重难衡兴以为五纪论推步行度当时比诸术为近然犹未稽于古及向子歆欲以合春秋横断年数损夏益周考之表纪差谬数百两厯相课六千一百五十六歳而太初多一日冬至日直斗而云在牵牛迂阔不可复用昭然如此史官所共见非独衡兴前以为九道密近今议者以为有阙及甲寅元复多违失皆未可取正昔仲尼顺假马之名以崇君之义况天之厯数不可任疑从虚以非易是上纳其言遂改厯事
　　顺帝汉安二年尚书侍郎边韶上言世微于数亏道盛于得常数亏则物衰得常则国昌孝武皇帝摅发圣思因元封七年十一月甲子朔旦冬至乃诏太史令司马迁治厯邓平等更建太初改元易朔行夏之正干凿度八十分之四十三为日法设清台之候验六异课效觕密太初为最其后刘歆研几极深验之春秋参以易道以河图帝览嬉雒书甄曜度推广九道百七十一嵗进退六十三分百四十四嵗一超次与天相应少有阙谬从太初至永平十一年百七十嵗进退余分六十三治厯者不知处之推得十二度朢不效挟废术者得窜其説至永和二年小终之数寖过余分稍增月不用晦朔而先见孝章皇帝以保干图三百年斗厯改宪就用四分以太白复枢甲子为癸亥引天从算耦之目前更以庚申为元既无明文托之于获麟之嵗又不与感精符单阏之嵗同史官相代因成习疑少能钩深致逺案朢足以知之诏书下三公百官杂议太史令虞恭治厯宗防等议建厯之本必先立元元正然后定日法法定然后度周天以定分至三者有程则厯可成也四分厯仲纪之元起于孝文皇帝后元三年嵗在庚辰上四十五嵗嵗在乙未则汉兴元年也又上二百七十五嵗嵗在庚申则孔子获麟二百七十六万嵗寻之上行复得庚申嵗嵗相承从下寻上其执不误此四分厯元明文图谶所着也太初元年嵗在丁丑上极其元当在庚戍而曰丙子言百四十四嵗超一辰凡九百九十三超嵗有空行八十二周有奇乃得丙子案嵗所超于天元十一月甲子朔旦冬至日月俱超日行一度积三百六十五度四分度一而周天一匝名曰嵗嵗从一辰日不得空周天则嵗无由超辰案百七十嵗二蔀一章小余六十三自然之数也夫数出于抄曶以成毫牦毫牦积累以成分寸两仪既定日月始离初行生分积分成度日行一度一嵗而周故为术者各生度法或以九百四十或以八十一法有细觕以生两科其归一也日法者日之所行分也日垂令明行有常节日法所该通逺无已损益毫牦差以千里自此言之数无縁得有亏弃之意也今欲饰平之失断法垂分恐伤大道以步日月行度终数不同四章更不得朔余一虽言九道去课进退恐不足以补其阙且课厯之法晦朔变以月食天验昭著莫大焉今以去六十三分之法为厯验章和元年以来日变二十事【案五行志章和元年讫汉安二年日变二十三事古今注又长】月食二十八事与四分厯更失定课相除四分尚得多而又使近孝章皇帝厯度审正图仪晷漏与天相应不可复尚文曜钩曰髙辛受命重黎説文唐尧即位羲和立禅夏后制徳昆吾列神成周改号苌分官运斗枢曰常占有经世史所明洪范五纪论曰民间亦有黄帝诸厯不如史官记之明也自古及今圣帝明王莫不取言于羲和常占之官定精微于晷仪正众疑秘藏中书改行四分之原及光武皇帝数下诏书草创其端孝明皇帝课校其实孝章皇帝宣行其法君更三圣年歴数十信而徴之举而行之其元则上统开辟其数则复古四分宜如甲寅诏书故事奏可
　　灵帝熹平四年五官郎中冯光沛相上计掾陈晃言厯元不正故妖民叛宼益州盗贼相续为厯用甲寅为元而用庚申图纬无以庚为元者近秦所用代周之元太史治厯郎中郭香刘固意造妄説乞与夲庚申元经纬有明受虚欺重诛乙卯诏书下三府与儒林明道者详议务得道眞以羣臣防司徒府议【蔡邕集载三月九日百官防府公殿下东南校尉南靣侍中郎将大夫千石六百石重行北靣议郎博士西靣戸曹令史当坐中而读诏书公议蔡邕前坐侍中西北近公卿与光晃相难问是非焉】议郎蔡邕议以为厯数精微去圣久逺得失更迭术术无常是以承秦厯用颛顼元用乙卯【蔡邕命论曰颛顼厯术曰天元正月己巳朔旦立春俱以日月起于天庙营室五度今月令孟春之月日在营室】百有二歳孝武皇帝始改正朔厯用太初元用丁丑行之百八十九歳孝章皇帝改从四分元用庚申今光晃各以庚申为非甲寅为是案厯法黄帝颛顼夏殷周鲁凡六家各自有元光晃所据则殷厯元也他元虽不明于图谶各家术皆当有效于其当时黄帝始用太初丁丑之元有六家纷错争讼是非太史令张夀王挟甲寅元以非汉厯杂候清台课在下第卒以疏阔连见劾奏太初效验无所漏失是则虽非图谶之元而有效于前者也及用四分以来考之行度密于太初是又新元效于今者也延光元年中谒者亶诵亦非四分庚申上言当用命厯序甲寅元公卿百寮参议正处竟不施行且三光之行迟速进退不必若一术家以算追而求之取合于当时而已故有古今之术今之不能上通于古亦犹古术之不能下通于今也元命苞干凿度皆以为开辟至获麟二百七十六万歳及命厯序积获麟至汉起庚子蔀之二十三嵗竟己酉戊子及丁卯蔀六十九歳合为二百七十五嵗汉元年嵗在乙未上至获麟则歳在庚申推此以上上极开辟则不在庚申谶虽无文其数见存而光晃以为开辟至获麟二百七十五万九千八百八十六歳获麟至汉百六十二嵗转差少一百一十四歳云当满足则上违干凿度元命苞中使获麟不得在哀公十四年下不及命厯序获麟汉相去四蔀年数与奏记谱注不相应当今厯正月癸亥朔光晃以为乙丑朔乙丑之与癸亥无题勒欵识可与众共别者须以朢晦朔光魄亏满可得而见者考其符验而光晃厯以考灵曜二十八宿度数及冬至日所在与今史官甘石旧文错异不可考校以今浑天图仪检天文亦不合于考灵曜光晃诚能自依其术更造望仪以追天度逺有验于图书近有效于三光可以易夺甘石穷服诸术者实宜用之难问光晃但言图谶所言不服元和二年二月甲寅制书曰朕闻古先圣王先天而天不违后天而奉天时史官用太初邓平术冬至之日日在斗二十二度而厯以为牵牛中星先立春一日则四分数之立春也而以折狱断大刑于气已迕用望平和葢亦逺矣今改行四分以遵于尧以顺孔圣奉天之文是始用四分厯庚申元之诏也深引河洛图谶以为符验非史官私意独所兴构而光晃以为固意造妄説违反经文谬之甚者昔尧命羲和厯象日月星辰舜叶时月正日汤武革命治厯明时可谓正矣且犹遇水遭旱戒以蛮夷猾夏宼贼奸宄而光晃以为隂阳不和奸臣盗贼皆元之咎诚非其理元和二年乃用庚申至今九十二歳而光晃言秦所用代周之元不知从秦来汉三易元不常庚申光晃区区信用所学亦妄虚无造欺语之愆至于改朔易元往者夀王之术已课不效亶诵之议不用元和诏书文备义着非羣臣议者所能变易太尉耽司徒隗司空训以邕议劾光晃不敬正鬼薪法诏书勿治罪【臣昭曰不有君子其能国乎观蔡邕之议可以言天机矣贤明在朝益逺哉公卿结正足惩浅妄之徒诏书勿治亦深盍各之致】
　　太初厯推月食多失四分因太初法以河平癸巳为元施行五年永元元年天以七月后闰食术以八月其十二年正月十二日蒙公乗宗绀上书言今月十六日月当食而厯以二月至期如绀言太史令廵上绀有益官用除待诏甲辰诏书以绀法署施行五十六嵗至本初元年天以十二月食厯以后年正月于是始差到熹平三年二十九年之中先厯食者十六事常山长史刘洪上作七曜术甲辰诏属太史部郎中刘固舎人冯恂等课效复作八元术固等作月食术并已相参固术与七曜术同月食所失皆以嵗在己未当食四月恂术以三月官厯以五月太史上课到时施行中者丁巳诏书报可其四年绀孙诚上书言受绀法术当复改今年十二月当食而官厯以后年正月到期如言拜诚为舎人丙申诏书听行诚法光和二年嵗在己未三月五月皆隂太史令修部舎人张恂等推计行度以为三月近四月逺诚以四月奏废诚术施用恂术其三年诚兄整前后上书言去年三月不食当以四月史官废诚正术用恂不正术整所上五属太史太史主者终不自言三月近四月逺食当以见为正无逺近诏书下太常其详案注记平议术之要效验虚实太常就耽上选侍中韩説博士蔡较谷城门刘洪右郎中陈调于太常府覆校注记平议难问恂诚各对恂术以五千六百四十日有九百六十一食为法而除成分空加县法推建武以来俱得三百二十七食其十五食错案其官素注天见食九十八与两术相应其错辟二千一百诚术以百三十五月二十三食为法乗除成月从建康以上减四十一建康以来减三十五以其俱不食恂术改易旧法诚术中复减损论其长短无以相逾各引书纬自证文无义要取追天而已夫日月之术日循黄道月从九道以赤道仪曰冬至去极俱一百一十五度其入宿也赤道在斗二十一而黄道在斗十九两仪相参日月之行曲直有差以生进退故月行井牛十四度以上其在角娄十二度以上皆不应率不行以是言之则术不差不改不验不用天道精微度数难定术法多端厯纪非一未验无以知其是未差无以知其失失然后改之是然后用之此谓允执其中今诚术未有差错之谬恂术未有独中之异以无验改未失是以检将来为是者也诚术百三十五月月二十三食其文在书籍学者所修施行日久官守其业经纬日月厚而未愆信于天文述而不作恂久在候部详心善意能揆仪度定立术数推前校往亦与见食相应然协厯正纪钦若昊天宜率旧章如甲辰丙申诏书以见食为比今宜施用诚术弃放恂术史官课之后有效验乃行其法以审术数以顺改易耽以説等议奏闻诏书可恂整诚各复上书恂言不当施诚术整言不当复弃恂术为洪议所侵事下永安台覆实皆不如恂诚等言劾奏谩欺诏书报恂诚各以二月奉赎罪整适作左校二月遂用洪等施行诚术光和二年万年公乗王汉上月食注自章和元年到今年凡九十三歳合百九十六食与官厯河平元年月错以己巳为元事下太史令修上言汉所作注不与见食相应者二事以同为异者二十九事尚书召谷城门候刘洪勑曰前郎中冯光司徒掾陈晃各讼厯故议郎蔡邕共补续其志今洪其诣修与漠相参推元谓分考校月食审己巳元密近有师法洪便从汉受不能对洪上言推元汉己巳元则考灵曜旃蒙之嵗乙夘元也与光晃甲寅元相经纬于以追天作厯校三光之歩今为疏濶孔子纬一事见二端者明厯兴废随天为节甲寅厯于孔子时效己巳颛顼秦所施用汉兴草创因而不易至元封中迂濶不审更用太初应期三百改宪之节甲寅己巳谶虽有文略其年数是以学人各传所闻至于课校罔得厥正夫甲寅元天正正月甲子朔旦冬至七曜之起始于牛初乙夘之元人正己巳朔旦立春三光聚天庙五度课两元端闰余差自五十分二之三朔三百四中节之余二十九以效信难聚汉不解説但言先人有书而已以汉成注参官施行术不同二十九事不中见食二事案汉习书见己巳元谓朝不闻不知圣人独有兴废之义史官有附天密术甲寅己巳前已施行效后格而已不用河平疏濶史官已废之而汉以去事分争殆非其意虽有师法与无同课又不近宻其説蔀数术家所共知无所采取遣汉归乡里【袁山松书曰刘洪字元卓泰山蒙隂人鲁王之宗室也延熹中以校尉应太史徴拜郎中迁常山长史以父忧去官后为上计掾拜郎中检东观著作律厯记迁谒者谷城门候防稽东部都尉徴还未至领山阳太守卒官洪善算当世无偶作七曜术及在东观与蔡邕共述律厯记考验天官及造乾象术十余年考验日月与象相应皆传于世博物记曰洪笃信好学观乎六艺羣书意以为天文数术探赜索隐钩深致逺遂专心鋭思为曲城侯相政敎清均吏民畏而爱之为州郡之所礼异】后汉书卷十二
　　后汉书卷十二考证
　　律歴志中自太初元年始用三统歴施行百有余年○【臣永祚】按太初元年用太初歴史记歴书具存三统之法作于刘歆前书虽备载其説而当时未尝用也此志内章帝诏蔡邕议具有明文无用三统歴之説
　　日过度月行十五度○推寻文义过字下疑脱一字○史官以郭日月行○【臣召南】按文当作史官以部日月行部郭字相近而讹耳







　　后汉书卷十二考证
<史部,正史类,后汉书>
　　钦定四库全书
　　后汉书卷十三
　　梁　　　　剡　　　　令刘　昭补并注
　　律厯志第三
　　律厯下【厯法】
　　昔者圣人之作厯也观琁玑之运三光之行道之发敛景之长短斗纲之建青龙所躔参伍以变错综其数而制术焉天之动也一昼一夜而运过周星从天而西日违天而东日之所行与运周在天成度在厯成日居以列宿终于四七受以甲乙终于六旬日月相推日舒月速当其同谓之合朔舒先速后近一逺三谓之相与为衡分天之中谓之望以速及舒光尽体伏谓之晦晦朔合离斗建移辰谓之日月之行则有冬有夏冬夏之间则有春有秋是故日行北陆谓之冬西陆谓之春南陆谓之夏东陆谓之秋日道发南去极弥逺其景弥长逺长乃极冬乃至焉日道敛北去极弥近其景弥短近短乃极夏乃至焉二至之中道齐景正春秋分焉日周于天一寒一暑四时备成万物毕改摄提迁次青龙移辰谓之嵗嵗首至也月首朔也至朔同日谓之章同在日首谓之蔀蔀终六旬谓之纪嵗朔又复谓之元是故日以实之月以闰之时以分之嵗以周之章以明之蔀以部之纪以记之元以原之然后虽有变化万殊嬴朒无方莫不结系于此而禀正焉极建其中道营于外琁衡追日以察敛光道生焉孔壶为漏浮箭为刻下漏数刻以考中星昏明生焉日有光道月有九行九行出入而交生焉朔防望衡邻于所交亏薄生焉月有晦朔星有合见月有望星有留逆其归一也歩术生焉金水承阳先后日下速则先日迟而后留留而后逆逆与日违违而后速与日竞竞又先日迟速顺逆晨夕生焉日月五纬各有终原而七元生焉见伏有日留行有度而率数生焉参差齐之多少均之防终生焉引而伸之触而长之探赜索隠钩深致逺无幽辟潜伏而不以其精者然故隂阳有分寒暑有节天地贞观日月贞明若夫祐术开业淳燿天光重黎其上也【颛顼曰重黎】承圣帝之命若昊天典歴象三辰以授民事立闰定时以成嵗功羲和其隆也【唐虞忧啇曰羲和】取象金火革命创制治歴明时应天顺民汤武其盛也【月令章句曰帝舜叶时月正日汤武革命治歴明时言承平者叶之承乱者革之】及王徳之衰也无道之君乱之于上顽愚之史失之于下夏后之时羲和滛湎废时乱日乃征之纣作滛虐防其甲子武王诛之夫能贞而明之者其兴也勃焉回而败之者其亡也忽焉巍巍乎若道天地之纲纪帝王之壮事是以圣人寳焉君子勤之夫歴有圣人之徳六焉以本气者尚其体以综数者尚其文以考类者尚其象以作事者尚其时以占徃者尚其源以知来者尚其流大业载之吉凶生焉是以君子将有兴焉咨焉而以从事受命而莫之违也若夫用天因地揆时施敎颁诸明堂以为民极者莫大乎月令帝王之大司备矣天下之能事毕矣过此而徃羣忌苟禁君子未之或知也斗之二十一度去极至逺也日在焉而冬至羣物于是乎生故律首黄钟歴始冬至月先建子时平夜半当汉高皇帝受命四十有五嵗阳在上章隂在执除冬十有一月甲子夜半朔旦冬至日月闰积之数皆自此始立元正朔谓之汉歴又上两元而月食五星之元并发端焉歴数之生也乃立仪表以校日景景长则日逺天度之端也日发其端周而为嵗然其景不复四周千四百六十一日而景复初是则日行之终以周除日得三百六十五四分度之一为嵗之日数日日行一度亦为天度察日月俱发度端【即是起舍合朔】日行十九周月行二百五十四周复防于端是则月行之终也以日周除月周得一嵗周天之数以日一周减之余十二十九分之七则月行过周及日行之数也为一嵗之月以除一嵗日为一月之数月之余分积满其法得一月月成则其嵗月大四时推移故置十二中以定月位有朔而无中者为闰月中之始日节与中为二十四气以除一嵗日为一气之日数也其分积而成日为没幷嵗气之分如法为一嵗没没分于终中中终于冬至冬至之分积如其法得一日四嵗而终月分成闰闰七而尽其嵗十九名之曰章章首分尽四之俱终名之曰蔀以一嵗日乗之为蔀之日数也以甲子命之二十而复其初是以二十蔀为纪纪嵗青龙未终三终嵗后复青龙为元元法四千五百六十【乐叶图徴曰天元以甲子朔旦冬至日月起于牵牛之初右行二十八宿以考王者终始或尽一其歴数或不能尽一以四千五百六十为纪甲寅穷宋均曰纪即元也四千五百六十者五行相代一终之大数也王者即位或遇其统或不尽其数故一共以四千五百六十为甲寅之终也王者起必易元故不复防前而终言之也韩子曰四千五百六十嵗为一元元中有厄故圣人有九嵗之畜以备之也】纪法千五百二十【月令章句曰纪还复故歴】　纪月万八千八百蔀法七十六【月令章句曰七十六嵗为蔀首】　蔀月九百四十　章法十九　章月二百三十五【月令章句曰十九嵗七闰月为一章】周天千四百六十一　日法四　蔀日二万七千七百五十九没数二十一为章闰　通法四百八十七　没法七因为章闰　日余百六十八　中法四十二　大周三十四万三千三百三十五　月周千一十六　月食数之生也乃记月食之既者率二十三食而复既其月食百三十五率之相除得五百二十三之二十而一食以除一嵗之月得嵗有再食五百一十三分之五十也分终其法因以与蔀相约得四与二十七五之防二千五十二二十而与元防　元防四万一千四十　蔀防三千五十三　嵗数五百一十三　食数千八十一　月数百二十五　食法二十二
　　推入蔀术曰以元法除去上元其余以纪法除之所得数从天纪算外则所入纪也不满纪法者入纪年数也以蔀法除之所得数从甲子蔀起算外所入纪嵗名命之算上即所求年太嵗所在　推月食所入蔀防年以元防除去上元其余以蔀防除之所得以七十二乗之满六十除去之余以二十除所得数从天纪算之起外所以入纪不满二十者数从甲子蔀起算外所入蔀防也其初不满蔀防者入蔀防年数也各以不入纪嵗名命之算上即所求年蔀
</div>
    <div class="pagination">
<a href="后汉书四库_page16.html">上一页</a><span>...</span><a href="后汉书四库_page12.html">12</a><a href="后汉书四库_page13.html">13</a><a href="后汉书四库_page14.html">14</a><a href="后汉书四库_page15.html">15</a><a href="后汉书四库_page16.html">16</a><span class="current-page">17</span><a href="后汉书四库_page18.html">18</a><a href="后汉书四库_page19.html">19</a><a href="后汉书四库_page20.html">20</a><a href="后汉书四库_page21.html">21</a><a href="后汉书四库_page22.html">22</a><span>...</span><a href="后汉书四库_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
