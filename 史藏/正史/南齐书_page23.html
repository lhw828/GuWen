<!DOCTYPE html>
<html>
 <head>
  <meta charset="utf-8"/>
  <title>
   南齐书 - 第 23 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南齐书 - 第 23 页/共 36 页
  </h1>
  <div class="content">
   又启曰：“臣拙知自处，暗于疑访，常见素姓扶诏或著布屩，不意为异。臣在西朝拜王，仪饰悉依宋武陵事例，有二鄣扇，仍此下都，脱不为疑；小儿奴子，并青布袴衫，臣斋中亦有一人，意谓外庶所服，不疑与羊车相类。曲荷慈旨，今悉改易。臣昔在边镇，不无羽卫，自归朝以来，便相分遣，侠毂、白直，格置三百许人，臣顷所引，不过一百。常谓京师诸王不烦牵仗，若郊外远行，此所不论。有仗者非臣一人，所以不容方幅启省，又因王俭备宣下情。臣出入荣显，礼容优泰，第宇华旷，事乖素约，虽宋之遗制，恩处有在，犹深非服之惭。威卫之请，仰希曲照。”上答曰：“传诏台家人耳，不足涉嫌。鄣扇，吾识及以来未见，故有敕耳。小儿奴子，本非嫌也。吾有所闻，岂容不敕汝知，令致物议耶？吾已有敕，汝一人不省侠毂，但牵之。吾昨不通仗事，俭已道，吾即令答，不烦有此启。须间言，自更一二。” 
　　又启曰：“违远侍宴，将逾一纪，忧苦间之，始得开颜。近频侍座，不胜悲喜。沾饮过量，实欲仰示恩狎，令自下知见，以杜游尘。陛下留恩子弟，此情何异，外物政自强生间节，声其厚薄。伏度或未上简。臣前在东田，承恩过醉，实思叹往秋之谤，故言启至切，亦令群物闻之，伏愿已照此心。前侍幸顺之宅，臣依常乘车至仗后，监伺不能示臣可否，便互竞启闻，云臣车逼突黄屋麾旄，如欲相中。推此用意，亦何容易！仰赖慈明，即赐垂敕；不尔，臣终不知暗贻此累。比日禁断整密，此自常理，外声乃云起臣在华林，辄捉御刀，因此更严。度情推理，必不容尔，为复上启知耳。但风尘易至，和会实难，伏愿犹忆臣石头所启，无生间缝。此闲侍无次，略附茹亮口宣。臣由来华素，已具上简，每欲存衷，意虑不周，或有乖常。且臣五十之年，为玩几时，为此亦复不能以理内自制。北第旧邸，本自甚华，臣改修正而已，小小制置，已自仰简。往岁收合得少杂材，并蒙赐故板，启荣内许作小眠斋，始欲成就，皆补接为办，无乖格制，要是柽柏之华，一时新净。东府又有斋，亦为华屋。而臣顿有二处住止，下情窃所未安。讯访东宫玄圃，乃有柏屋，制甚古拙，内中无此斋，臣乃欲坏取以奉太子，非但失之于前，且补接既多，不可见移，亦恐外物或为异论，不审可有垂许送东府斋理否？臣公家住止，率尔可安，臣之今启，实无意识，亦无言者，太子亦不知臣有此屋，政以东宫无，而臣自处之，体不宜尔尔。所启蒙允，臣便当敢成第屋，安之不疑。陛下若不照体臣心，便当永废不修。臣自谓今启非但是自处宜然，实为微臣往事，伏愿必垂降许。伏见以诸王举货，屡降严旨，少拙营生，已应上简。府州郡邸舍，非臣私有，今巨细所资，皆是公润，臣私累不少，未知将来罢州之后，或当不能不试学营觅以自赡。连年恶疾余，顾影单回，无事畜聚，唯逐手为乐耳。”上答曰：“茹亮今启汝所怀及见别纸，汝劳疾亦复那得不动，何意为作烦长启事！凡诸普敕，此意可寻，当不关汝一人也。宜有敕事，吾亦必道，顷见汝自更委悉，书不欲多及。屋事慎勿强厝此意，白泽亦当不解何意尔。” 
　　三年，文惠太子讲《孝经》毕，嶷求解太傅，不许。皇孙婚竟，又陈解，诏曰：“公惟德惟行，无所厝辞。且鲁且卫，其谁与二？方式范当时，流声史籍，岂容屡秉 
　　捴谦，以乖期寄。”嶷常虑盛满，又因宫宴，求解扬州授竟陵王子良。上终不许，曰：“毕汝一世，无所多言。”世祖即位后，频发诏拜陵，不果行。遣嶷拜陵，还过延陵季子庙，观沸井，有水牛突部伍，直兵执牛推问，不许，取绢一匹横系牛角，放归其家。为治存宽厚，故得朝野欢心。 
　　四年，唐宇之贼起，启上曰：“此段小寇，出于凶愚，天网宏罩，理不足论。但圣明御世，幸可不尔，比藉声听，皆云有由而然。岂得不仰启所怀，少陈心款？山海崇深，臣获保安乐，公私情愿，于此可见。齐有天下，岁月未久，泽沾万民，其实未多，百姓犹险，怀恶者众。陛下曲垂流爱，每存优旨。但顷小大士庶，每以小利奉公，不顾所损者大，擿籍检工巧，督恤简小塘，藏丁匿口，凡诸条制，实长怨府。此目前交利，非天下大计。一室之中，尚不可精，宇宙之内，何可周洗！公家何尝不知民多欺巧，古今政以不可细碎，故不为此，实非乖理。但识理者百不有一，陛下弟儿大臣，犹不皆能伏理，况复天下悠悠万品！怨积聚党，凶迷相类，止于一处，何足不除？脱复多所，便成纭纭。久欲上启，闲侍无因，谨陈愚管，伏愿特留神思。”上答曰：“欺巧那可容！宋世混乱，以为是不？蚊蚁何足为忧，已为义勇所破，官军昨至，今都应散灭。吾政恨其不办大耳，亦何时无亡命邪！”后乃诏听复籍注。五年，进位大司马。八年，给皂轮车。寻加中书监，固让。 
　　嶷身长七尺八寸，善持容范，文物卫从，礼冠百僚，每出入殿省，皆瞻望严肃。自以地位隆重，深怀退素，北宅旧有园田之美，乃盛修理之。七年，启求还第，上令世子子廉代镇东府。上数幸嶷第。宋长宁陵遂道出第前路，上曰：“我便是入他冢墓内寻人。”乃徙其表阙骐驎于东岗上。骐驎及阙，形势甚巧，宋孝武于襄阳致之，后诸帝王陵皆模范而莫及也。永明末，车驾数游幸，唯嶷陪从。上出新林苑，同辇夜归，至宫门，嶷下辇辞出，上曰：“今夜行，无使为尉司所呵也。”嶷对曰：“京辇之内，皆属臣州，愿陛下不垂过虑。”上大笑。上谋北伐，以虏所献毡车赐嶷。每幸第清除，不复屏人。上敕外监曰：“我往大司马第，是还家耳。”嶷妃庾氏常有疾，瘳，上幸嶷邸，后堂设金石乐，宫人毕至。每临幸，辄极日尽欢。嶷谓上曰：“古来言愿陛下寿偕南山，或称万岁，此殆近貌言。如臣所怀，实愿陛下极寿百年亦足矣。”上曰：“百年复何可得，止得东西一百，于事亦济。” 
　　十年，上封嶷诸子，旧例千户，嶷欲五子俱封，启减人五百户。其年疾笃，表解职，不许，赐钱百万营功德。嶷又启曰：“臣自婴今患，亟降天临，医走术官，泉开藏府，慈宠优渥，备极人臣。生年疾迫，遽阴无几。愿陛下审贤与善，极寿苍旻，强德纳和，为亿兆御。臣命违昌数，奄夺恩怜，长辞明世，伏涕呜咽。”薨，年四十九。其日，上再视疾，至薨，乃还宫。诏曰：“嶷明哲至亲，勋高业始，德懋王朝，道光区县，奄至薨逝，痛酷抽割，不能自胜，奈何奈何！今便临哭。九命之礼，宜备其制。敛以衮冕之服，温明秘器，命服一具，衣一袭，丧事一依汉东平王故事，大鸿胪持节护丧事，大官朝夕送奠。大司马、太傅二府文武悉停过葬。” 
　　竟陵王子良启上曰：“臣闻《春秋》所以称王母弟者，以尊其所重故也。是以礼秩殊品，爵命崇异，在汉则梁王备出警入跸之仪，在晋则齐王具殊服九命之赠。江左以来，尊亲是阙，故致衮章之典，废而不传，实由人缺其位，非礼亏省。齐王故事，与今不殊，缔构王业，功迹不异。凡有变革随时之宜者，政缘恩情有轻重，德义有厚薄。若事筹前规，礼无异则。且梁、齐阙令终之美，犹飨褒赠之荣；况故大司马仁和著于天性，孝悌终于立身，节义表于勤王，宽猛彰于御物，奉上无艰劬之貌，接下无毁伤之容！淡矣止于清贞，无喜愠之色；悠然栖于静默，绝驰竞之声。《诗》云‘靡不有初，鲜克有终’。夫终之者，理实为难，在于令行，无废斯德。东平乐于小善，河间悦于诗书，勋绩无闻，艰危不涉，尚致卓尔不群，英声万代；况今协赞皇基，经纶霸始，功业高显，清誉逾彰，富贵隆重，廉洁弥峻，等古形今，孰类兹美！臣愚忖度，未有斯例！凡庶族同气，爱睦尚少，岂有仰睹陛下垂友于之性若此者乎？共起布衣，俱登天贵；生平游处，何事不同？分甘均味，何珍不等？未常睹貌而天心不欢，见形而圣仪不悦。爰及临危舍命，亲瞻喘息，万分之际，没在圣目，号哭动乎天地，感恸惊乎鬼神，乃至撤膳移寝，坐泣迁旦，神仪损耗，隔宿改容，奉瞻圣颜，谁不悲悚！历古所未闻，记籍所不载。既有若斯之大德，实不可见典服之赠不彰。如其脱致亏忘，追改为烦，不令千载之下，物有遗恨！其德不具美者，尚荷嘉隆之命；况事光先烈者，宁可缺兹盛典！臣恐有识之人，容致其议。且庶族近代桓温、庾亮之类，亦降殊命，伏度天心，已当有在。” 
　　又诏曰：“宠章所以表德，礼秩所以纪功。慎终追远，前王之盛策，累行畴庸，列代之通诰。故使持节、都督扬南徐二州诸军事、大司马、领太子太傅、扬州刺史，新除中书监豫章王嶷，体道秉哲，经仁纬义，挺清誉于弱龄，发韶风于早日，缔纶霸业之初，翼赞皇基之始，孝睦著于乡闾，忠谅彰乎邦邑。及秉德论道，总牧神甸，七教必荷，六府咸理。振风润雨，无諐于时候；恤民拯物，有笃于矜怀。雍容廊庙之华，仪形列郡之观，神凝自远，具瞻允集。朕友于之深，情兼家国。方授以神图，委诸庙胜，缉颂九弦，陪禅五岳，天不慭遗，奄焉薨逝。哀痛伤惜，震恸乎厥心。今先远戒期，龟谋袭吉，宜加茂典，以协徽猷。可赠假黄皞、都督中外诸军事、丞相、扬州牧，绿綟绶，具九服锡命之礼，侍中、大司马、太傅、王如故。给九旒鸾辂，黄屋左纛，虎贲班剑百人，辒辌车，前后部羽葆鼓吹，葬送仪依东平王故事。” 
　　嶷临终，召子子廉、子恪曰：“人生在世，本自非常，吾年已老，前路几何。居今之地，非心期所及。性不贪聚，自幼所怀，政以汝兄弟累多，损吾暮志耳。无吾后，当共相勉厉，笃睦为先。才有优劣，位有通塞，运有富贫，此自然理，无足以相陵侮。若天道有灵，汝等各自修立，灼然之分无失也。勤学行，守基业，治闺庭，尚闲素，如此足无忧患。圣主储皇及诸亲贤，亦当不以吾没易情也。三日施灵，唯香火、盘水、干饭、酒脯、槟榔而已。朔望菜食一盘，加以甘果，此外悉省。葬后除灵，可施吾常所乘舆扇伞。朔望时节，席地香火、盘水、酒脯、干饭、槟榔便足。虽才愧古人，意怀粗亦有在，不以遗财为累。主衣所余，小弟未婚，诸妹未嫁，凡应此用，本自茫然，当称力及时，率有为办。事事甚多，不复甲乙。棺器及墓中，勿用余物为后患也。朝服之外，唯下铁钚刀一口。作冢勿令深，一一依格，莫过度也。后堂楼可安佛，供养外国二僧，余皆如旧。与汝游戏后堂船乘，吾所乘牛马，送二宫及司徒，服饰衣裘，悉为功德。”子廉等号泣奉行。 
　　世祖哀痛特至，至冬乃举乐宴朝臣，上虚欷流涕。诸王邸不得起楼临瞰宫掖，上后登景阳，望见楼悲感，乃敕毁之。薨后，第库无见钱，世祖敕货杂物服饰得数百万，起集善寺，月给第见钱百万，至上崩乃省。 
　　嶷性泛爱，不乐闻人过失，左右有投书相告，置靴中，竟不视，取火焚之。斋库失火，烧荆州还资，评直三千余万，主局各杖数十而已。群吏中南阳乐蔼、彭城刘绘、吴郡张稷最被亲礼。蔼与竟陵王子良笺曰：“道德以可久传声，风流以浸远隳称。虽复青简缔芳，未若玉石之不朽；飞翰图藻，岂伊雕篆之无沫！丞相冲粹表于天真，渊照殆乎机象。经邦纬民之范，体国成务之规，以业茂惟贤，功高则哲。神辉眇邈，睿算不追，感缠奉车，恨百留滞。下官夙禀名节，恩义轸慕，望遂结哀，辄欲率荆、江、湘三州僚吏，建碑垄首，庶徽猷有述，茂则方存。昔子香淳德，留铭江介，钜平遗烈，堕泪汉南，况道尊前往，惠积联绵者哉！下官今便反假，无由躬事刊斫，须至西州鸠集所资，托中书侍郎刘绘营办。” 
　　蔼又与右率沈约书曰：“夫道宣余烈，竹帛有时先朽；德孚遗事，金石更非后亡。丞相独秀生民，傍照日月。标胜丘园，素履穆于忠义；誉应华衮，功迹著于弼谐。无得而称，理绝照载。若夫日用阒寂，虽无取于锱铢；岁功宏达，谅有寄于衡石。窃承贵州士民，或建碑表，俾我荆南，阅感无地。且作纪江、汉，道基分陕，衣冠礼乐，咸被后昆。若其望碑尽礼，我州之旧俗，倾罢肆，鄙土之遗风，庶几弘烈或不泯坠。荆、江、湘三州策名不少，并欲各率毫厘，少申景慕。斯文之托，历选惟疑，必待文蔚辞宗，德佥茂履，非高明而谁？岂能骋无愧之辞，酬式瞻之望！吾西州穷士，一介寂寥，恩周荣誉，泽遍衣食。永惟道荫，日月就远，缅寻遗烈，触目崩心。常谓福齐南山，庆钟仁寿。吾侪小人，贻尘帷盖，岂图一旦，遂投此请。”约答曰：“丞相风道弘旷，独秀生民，凝猷盛烈，方轨伊、旦。慭遗之感，朝野同悲。承当刊石纪功，传华千载，宜须盛述，实允来谈。郭有道汉末之匹夫，非蔡伯喈不足以偶三绝，谢安石素族之台辅，时无丽藻，迄乃有碑无文。况文献王冠冕彝伦，仪形宇内，自非一世辞宗，难或与比。约闾闬鄙人，名不入弟，欻酬今旨，便是以礼许人，闻命惭颜，已不觉汗之沾背也。”建武中，第二子子恪托约及太子詹事孔稚圭为文。 
　　子廉字景蔼。初，嶷养鱼复侯子响为世子，子廉封永新侯，千户。子响还本，子廉为世子。除宁朔将军、淮陵太守，太子中舍人，前军将军。善抚诸弟子。十一年卒，赠侍中，谥哀世子。 
　　第三子子操，泉陵侯。王侯出身官无定，准素姓三公长子一人为员外郎。建武中，子操解褐为给事中，自此齐末皆以为例。永泰元年，南康侯子恪为吴郡太守，避王敬则难奔归，以子操为宁远将军、吴郡太守。永元中，为黄门郎。义师围城，子操与弟宜阳侯子光卒于尚书都座。 
　　第四子子行，洮阳侯，早卒。 
　　子元琳嗣，今上受禅，诏曰：“褒隆往代，义炳彝则。朕当此乐推，思弘前典。豫章王元琳、故巴陵王昭胄子同，齐氏宗国，高、武嫡胤，宜祚井邑，以传世祀。降新淦县侯，五百户。” 
　　史臣曰：楚元王高祖亚弟，无功汉世，东平宪王辞位永平，未及光武之业，梁孝惑于胜、诡，安平心隔晋运。蕃辅贵盛，地实高危，持满戒盈，鲜能全德。豫章宰相之器，诚有天真，因心无矫，率由远度，故能光赞二祖，内和九族，实同周氏之初，周公以来，则未知所匹也。 
　　赞曰：堂堂烈考，德迈前踪。移忠以孝，植友惟恭。帝载初造，我王奋庸。邦家有阙，我王弥缝。道深日用，事缉民雍。爱传余祀，声流景钟。 
列传第四 褚渊（渊弟澄  徐嗣）  王俭 
　　褚渊，字彦回，河南阳翟人也。祖秀之，宋太常。父湛之，骠骑将军，尚宋武帝女始安哀公主。渊少有世誉，复尚文帝女南郡献公主，姑侄二世相继。拜驸马都尉，除著作佐郎，太子舍人，太宰参军，太子洗马，秘书丞。湛之卒，渊推财与弟，唯取书数千卷。袭爵都乡侯。历中书郎，司徒右长史，吏部郎。宋明帝即位，加领太子屯骑校尉，不受。迁侍中，知东宫事。转吏部尚书，寻领太子右卫率，固辞。 
　　司徒建安王休仁南讨义嘉贼，屯鹊尾，遣渊诣军，选将帅以下勋阶得自专决。事平，加骁骑将军。薛安都以徐州叛虏，频寇淮、泗，遣渊慰劳北讨众军。渊还启帝言：“盱眙以西，戎备单寡，宜更配衣。汝阴、荆亭并已围逼，安丰又已不守，寿春众力，止足自保。若使游骑扰寿阳，则江外危迫。历阳、瓜步、钟离、义阳皆须实力重戍，选有干用者处之。” 
　　帝在藩，与渊以风素相善。及即位，深相委寄，事皆见从。改封雩都县伯，邑五百户。转侍中，领右卫将军，寻迁散骑常侍，丹阳尹。出为吴兴太守，常侍如故。增秩千石，固辞增秩。 
　　明帝疾甚，驰使召渊，付以后事。帝谋诛建安王休仁，渊固谏，不纳。复为吏部尚书，领常侍、卫尉如故，不受，乃授右仆射，卫尉如故。渊以母年高羸疾，晨昏须养，固辞卫尉，不许。明帝崩，遗诏以为中书令、护军将军，加散骑常侍，与尚书令袁粲受顾命，辅幼主。渊同心共理庶事，当奢移之后，务弘俭约，百姓赖之。接引宾客，未尝骄倦。王道隆、阮佃夫用事，奸赂公行，渊不能禁也。 
　　遭庶母郭氏丧，有至性，数日中，毁顿不可复识。期年不盥栉，惟哭泣处乃见其本质焉。诏断哭，禁吊客。葬毕，起为中军将军，本官如故。 
　　元徽二年，桂阳王休范反，渊与卫将军袁粲入卫宫省，镇集众心。渊初为丹阳，与从弟炤同载出，道逢太祖，渊举手指太祖车谓炤曰：“此非常人也。”出为吴兴，太祖饷物别，渊又谓之曰：“此人材貌非常，将来不可测也。”及顾命之际，引太祖豫焉。太祖即平桂阳，迁中领军，领南兖州，增户邑。太祖固让，与渊及卫军袁粲书曰：“下官常人，志不及远。随运推斥，妄践非涯，才轻任重，夙宵冰惕。近值国危，含气同奋，况在下官，宁吝身命！履冒锋炭，报效恒理，而褒嘉之典，偏见甄沐，贵登端戎，秩加爵土，瞻言霄衢，魂神震坠。下官奉上以诚，率性无矫，前后忝荷，未尝固让。至若今授，特深恇迫。实以衔恩先旨，义兼陵阙，识蔽防萌，宗戚构祸，引诮归咎，既已腼颜，乃复乘灾求幸，藉乱取贵，斯实国家之耻，非臣子所忍也。且荣不可滥，宠不可昧，乞蠲中候，请亭增邑，庶保止足，输效淮湄。如使伐匈奴，凯归反旆，以此受爵，不复固辞矣。”渊、粲答曰：“来告颖亮，敬挹无已。谦贬居心，深承非饰，此诚此旨，久著言外；况复造席舒衿，迂翰绪意，推情顾己，信足书绅。但今之所宜商榷，必以轻重相推。世惟多难，事属雕弊，四维恇扰，边氓未安，国家费广，府藏须备，北狄侵边，忧虞交切。宇内含识，尚为天下危心，相与共荷任寄若此，当可稍修廉退不？求之怀抱，实谓不可。了其不可，理无固执。且勍寇穷凶，势过原燎，衅逆仓卒，终古未闻。常时惧惑，当虑先定，结垒新亭，枕戈待敌：断决之策，实有由然。锋镝初交，元恶送首，总律制奇，判于此举。裂邑万户，登爵槐鼎，亦何足少酬勋劳，粗塞物听！今以近侍禁旅，进升中候，乘平随牒，取此非叨。济、河昔所履牧，镇军秩不逾本，详校阶序，愧在未优，就加冲损，特亏朝制。奉职数载，同舟无几，刘领军峻节霜明，临危不顾，音迹未晞，奄成今古。迷途失偶，恸不及悲。戎谟内寄，恒务倍急，秉操辞荣，将复谁委？诚惟军柄所期。自增茂圭社，誓贯朝廷，匹夫里语，尚欲信厚，君令必行，逡巡何路！凡位居物首，功在众先，进退之宜，当与众共。苟殉独善，何以处物！受不自私，弥见至公，表里详究，无而后可。想体殊常，深思然纳。”太祖乃受命。 
　　其年，渊加尚书令、侍中，给班剑二十人，固让令。三年，进爵为侯，增邑千户。服阕，改授中书监，侍中、护军如故，给鼓吹一部。明年，渊后嫡母吴郡公主薨，毁瘠如初，葬毕，诏摄职，固辞。又以期祭礼及，表解职，并不许。 
　　苍梧酷暴稍甚，太祖与渊及袁粲言世事。粲曰：“主上幼年微过易改，伊、霍之事，非季代所行，纵使功成，亦终无全地。”渊默然，归心太祖。及废苍梧，群公集议，袁粲、刘秉既不受任，渊曰：“非萧公无以了此。”手取书授太祖。太祖曰：“相与不肯，我安得辞！”事乃定。顺帝立，改号卫将军、开府仪同三司，侍中如故。甲仗五十人入殿。沈攸之事起，袁粲怀贰，太祖召渊谋议。渊曰：“西夏衅难，事必无成。公当先备其内耳。”太祖密为其备。事平，进中书监、司空，本官如故。 
　　齐台建，渊白太祖引何曾自魏司徒为晋丞相，求为齐官，太祖谦而不许。建元元年，进位司徒，侍中、中书监如故。封南康郡公，邑三千户。渊固让司徒。与仆射王俭书，欲依蔡谟事例。俭以非所宜言，劝渊受命，渊终不就。 
　　渊美仪貌，善容止，俯仰进退，咸有风则。每朝会，百僚远国使莫不延首目送之。宋明帝尝叹曰：“褚渊能迟行缓步，便持此得宰相矣。”寻加尚书令，本官如故。二年，重申前命为司徒，又固让。 
　　是年虏动，上欲发王公已下无官者为军，渊谏以为无益实用，空致扰动，上乃止。朝廷机事，多与谘谋，每见从纳，礼遇甚重。上大宴集，酒后谓群臣曰：“卿等并宋时公卿，亦当不言我应得天子。”王俭等未及答，渊敛板曰：“陛下不得言臣不早识龙颜。”上笑曰：“吾有愧文叔，知公为朱祜久矣。” 
　　渊涉猎谈议，善弹琵琶。世祖在东宫，赐渊金镂柄银柱琵琶。性和雅有器度，不妄举动。宅尝失火，烟焰甚逼，左右惊扰，渊神色怡然，索舆来徐去。轻薄子颇以名节讥之，以渊眼多白精，谓之“白虹贯日”，言为宋氏亡征也。 
　　太祖崩，遗诏以渊为录尚书事。江左以来，无单拜录者，有司疑立优策。尚书王俭议，以为：“见居本官，别拜录，推理应有策书，而旧事不载。中朝以来，三公王侯，则优策并设，官品第二，策而不优。优者褒美，策者兼明委寄。尚书职居天官，政化之本，［故］尚书令品虽第三，拜必有策。录尚书品秩不见，而总任弥重，前代多与本官同拜，故不别有策。即事缘情，不容均之凡僚，宜有策书，用申隆寄。既异王侯，不假优文。”从之。寻增渊班剑为三十人，五日一朝。顷之寝疾。上相星连有变，渊忧之，表逊位。又因王俭及侍中王晏口陈于世祖，世祖不许。又启曰：“臣顾惟凡薄，福过灾生，未能以正情自安，远惭彦辅。既内怀耿介，便觉晷刻难推。叨职未久，首岁便婴疾笃，尔来沈痼，频经危殆，弥深忧震。陛下曲存迟回，或谓佥议同异，此出于留慈每过，爱欲其荣。臣年四十有八，叨忝若此，以疾陈逊，岂骇听察！总录之任，江左罕授，上邻亚台，升降盖微。今受禄弗辞，退绌斯愿，于臣名器，非曰贬少。万物耳目，皎然共见，宁足仰延圣虑，稍垂矜惜。臣若内饰廉誉，外循谦后，此则宪书行劾，刑网是肃。臣赤诚不能行，亦幽明所不宥。区区寸心，归启以实。自吝寸阴，实愿万倍尧世。昔王弘固请，乃于司徒为卫将军，宋氏行之不疑，当时物无异议。以臣方之，曾何足说。伏愿恢阐宏猷，赐开亭造，则臣死之日，犹生之年。”乃改授司空，领骠骑将军，侍中、录尚书如故。 
　　上遣侍中王晏、黄门郎王秀之问疾。薨，家无余财，负债至数十万。诏曰：“司徒奄至薨逝，痛怛恸怀，比虽尪瘵，便力出临哭。给东园秘器，朝服一具，衣一袭，钱二十万，布二百匹，蜡二百斤。”时司空掾属以渊未拜，疑应为吏敬不？王俭议：“依《礼》，妇在涂，闻夫家丧，改服而入。今掾属虽未服勤，而吏节禀于天朝，宜申礼敬。”司徒府史又以渊既解职，而未恭后授，府犹应上服以不？俭又议：“依中朝士孙德祖从乐陵迁为陈留，未入境，卒，乐陵郡吏依见君之服，陈留迎吏依娶女有吉日齐衰吊，司徒府宜依居官制服。” 
　　又诏曰：“夫褒德所以纪民，慎终所以归厚。前王盛典，咸必由之。故侍中、司徒、录尚书事、新除司空、领骠骑将军、南康公渊，履道秉哲，鉴识弘旷。爰初弱龄，清风夙举；登庸应务，具瞻允集。孝友著于家邦，忠贞彰于亮采。佐命先朝，经纶王化，契阔屯夷，绸缪终始。总录机衡，四门惟穆，谅以同规往古，式范来今。谦光弥远，屡陈降挹，权从高旨，用亏大猷。将登上列，永翼声教。天不慭遗，奄焉薨逝。朕用震恸于厥心。其赠公太宰，侍中、录尚书、公如故。给节，加羽葆鼓吹，增班剑为六十人。葬送之礼，悉依宋太保王弘故事。谥曰文简。” 
　　先是庶姓三公轜车，未有定格。王俭议官品第一，皆加幢络，自渊始也。又诏渊妻宋故巴西主埏隧暂启，宜赠南康郡公夫人。 
　　长子贲，字蔚先。解褐秘书郎。升明中，为太祖太尉从事中郎，司徒右长史，太傅户曹属，黄门郎，领羽林监，齐世子中庶子，领翊军校尉。建元初，仍为宫官，历侍中。渊薨，服阕，见世祖，贲流涕不自胜。上甚嘉之，以为侍中，领步兵校尉，左民尚书、散骑常侍、秘书监，不拜。六年，上表称疾，让封与弟蓁。世以为贲恨渊失节于宋室，故不复仕。永明七年卒，诏赐钱三万，布五十匹。 
　　蓁字茂绪。永明中，解褐为员外郎，出为义兴太守。八年，改封巴东郡侯。明年，表让封还贲子霁，诏许之。建武末，为太子詹事，度支尚书，领军将军。永元元年，卒，赠太常，谥穆。渊弟澄。 
　　澄字彦道。初，湛之尚始安公主，薨，纳侧室郭氏，生渊；后尚吴郡公主，生澄。渊事主孝谨，主爱之。湛之亡，主表渊为嫡。澄尚宋文帝女庐江公主，拜驸马都尉。历官清显。善医术。建元中，为吴郡太守，豫章王感疾，太祖召澄为治，立愈。寻迁左民尚书。渊薨，澄以钱万一千就招提寺赎太祖所赐渊白貂坐褥，坏作裘及缨；又赎渊介帻犀导及渊常所乘黄牛。永明元年，为御史中丞袁彖所奏，免官禁锢，见原。迁侍中，领右军将军，以勤谨见知。其年卒。澄女为东昏皇后。永元元年，追赠金紫光禄大夫。 
　　时东阳徐嗣，妙医术。有一伧父冷病积年，重茵累褥，床下设炉火，犹不差。嗣为作治，盛冬月，令伧父髁身坐石上，以百瓶水，从头自灌。初与数十瓶，寒战垂死，其子弟相守垂泣，嗣令满数。得七八十瓶后，举体出气如云蒸，嗣令床去被，明日，立能起行。云此大热病也。又春月出南篱门戏，闻笪屋中有呻吟声，嗣曰：“此病甚重，更二日不治，必死。”乃往视。一姥称举体痛，而处处有濆黑无数，嗣还煮升余汤送令服之，姥服竟，痛愈甚，跳投床者无数，须臾，所处皆拔出长寸许，乃以膏涂诸疮口，三日而复，云此名钉疽也。事验甚多，过于澄矣。 
　　王俭，字仲宝，琅琊临沂人也。祖昙首，宋右光禄。父僧绰，金紫光禄大夫。俭生而僧绰遇害，为叔父僧虔所养。数岁，袭爵豫宁侯，拜受茅土，流涕呜咽。幼有神彩，专心笃学，手不释卷。丹阳尹袁粲闻其名，言之于明帝，尚阳羡公主，拜驸马都尉。帝以俭嫡母武康公主同太初巫蛊事，不可以为妇姑，欲开冢离葬，俭因人自陈，密以死请，故事不行。解褐秘书郎，太子舍人，超迁秘书丞。上表求校坟籍，依《七略》撰《七志》四十卷，上表献之，表辞甚典。又撰定《元徽四部书目》。 
　　母忧，服阕为司徒右长史。《晋令》，公府长史著朝服，宋大明以来著朱衣。俭上言宜复旧，时议不许。苍梧暴虐，俭忧惧，告袁粲求出，引晋新安主婿王献之为吴兴例，补义兴太守。还为黄门郎，转吏部郎。升明二年，迁长兼侍中，以父终此职，固让。 
　　俭察太祖雄异，先于领府衣裾，太祖为太尉，引为右长史，恩礼隆密，专见任用。转左长史。及太傅之授，俭所唱也。少有宰相之志，物议咸相推许。时大典将行，俭为佐命，礼仪诏策，皆出于俭，褚渊唯为禅诏文，使俭参治之。齐台建，迁右仆射，领吏部，时年二十八。太祖从容谓俭曰：“我今日以青溪为鸿沟。”对曰：“天应民顺，庶无楚、汉之事。”建元元年，改封南昌县公，食邑二千户。明年，转左仆射，领选如故。 
　　上坏宋明帝紫极殿，以材柱起宣阳门。俭与诸渊及叔父僧虔连名上表谏曰：“臣闻德者身之基，俭者德之舆。春台将立，晋卿秉议；北宫肇构，汉臣尽规。彼二君者，或列国常侯，或守文中主，尚使谏诤在义即悦，况陛下圣哲应期，臣等职司隆重，敢藉前诰，窃乃有心！陛下登庸宰物，节省之教既诏；龙衮璇极，简约之训弥远。乾华外构，采椽不斫，紫极故材，为宣阳门，臣等未譬也。夫移心疾于股肱，非良医之美；畏影迹而驰鹜，岂静处之方？且又三农在日，千轸咸事，辍望岁之勤，兴土木之役，非所以宣昭大猷，光示遐迩。若以门居宫南，重阳所属，年月稍久，渐就沦胥，自可随宜修理而合度。改作之烦，于是乎息。所启谬合，请付外施行。”上手诏酬纳。 
　　宋世外六门设竹篱，是年初，有发白虎樽者，言“白门三重关，竹篱穿不完”。上感其言，改立都墙。俭又谏，上答曰：“吾欲令后世无以加也。”朝廷初基，制度草创，俭识旧事，问无不答。上叹曰：“《诗》云‘维岳降神，生甫及申。’今亦天为我生俭也。” 
　　其年，俭固请解选，表曰：“臣远寻终古，近察身事，邀恩幸藉，未见其伦。何者？子房之遇汉后，公达之逢魏君，史籍以为美谈，君子称其高义。二臣才堪王佐，理非曲私，两主专仗威武，有伤宽裕，岂与庸流之人，凭含弘之泽者同年而语哉？预在有心，胡宁无感！如使倾宗殒元，有益尘露，犹当毕志驱驰，仰酬万一，岂容稍在形饰，以徇常事！九流任要，风猷所先，玉石朱素，由斯而定。臣亦不谓文案之间都无微解，至于品裁臧否，特所未闲。虽存自勖，识不副意，兼窃而任，彼此俱壅，专情本官，庶几仿佛。且前代掌选，未必具在代来，何为于今，非臣不可？倾心奉国，匪复退让之与；预同休戚，宁俟位任为亲。陛下若不以此理赐期，岂仰望于殊眷。频冒严威，分甘尤戾。”见许。加侍中，固让，复散骑常侍。 
　　上曲宴群臣数人，各使效伎艺。褚渊弹琵琶，王僧虔弹琴，沈文季歌《子夜》，张敬儿舞，王敬则拍张。俭曰：“臣无所解，唯知诵书。”因跪上前诵相如《封禅书》。上笑曰：“此盛德之事，吾何以堪之！”后上使陆澄诵《孝经》，自“仲尼居”而起。俭曰：“澄所谓博而寡要，臣请诵之。”乃诵《君子之事上》章。上曰：“善！张子布更觉非奇也。”寻以本官领太子詹事，加兵二百人。 
　　上崩，遗诏以俭为侍中、尚书令、镇军将军。世祖即位，给班剑二十人。永明元年，进号卫军将军。参掌选事。二年，领国子祭酒、丹阳尹，本官如故。给鼓吹一部。三年，领国子祭酒。叔父僧虔亡，俭表解职，不许。又领太子少傅，本州中正，解丹阳尹。旧太子敬二傅同，至是朝议接少傅以宾友之礼。是岁，省总明观，于俭宅开学士馆，悉以四部书充俭家，又诏俭以家为府。四年，以本官领吏部。俭长礼学，谙究朝仪，每博议，证引先儒，罕有其例。八座丞郎，无能异者。令史谘事，宾客满席，俭应接铨序，傍无留滞。十日一还学，监试诸生，巾卷在庭，剑卫令史仪容甚盛。作解散髻，斜插帻簪，朝野慕之，相与放效。俭常谓人曰：“江左风流宰相，唯有谢安。”盖自比也。世祖深委仗之，土流选用，奏无不可。 
　　五年，即本号开府仪同三司，固让。六年，重申前命。先是诏俭三日一还朝，尚书令史出外谘事；上以往来烦数，复诏俭还尚书下省，月听十日出外。俭启求解选，不许。七年，乃上表曰：“臣比年辞选，具简天明，款言彰于侍接，丹诚布于朝野，物议不以为非，圣心未垂矜纳。臣闻知慧不如明时，求之微躬，实允斯义。妄庸之人，沈浮无取，命偶休泰，遂践康衢。秋叶辞条，不假风飙之力；太阳跻景，无俟萤爝之辉。晦往明来，五德递运，圣不独治，八元亮采。臣逢其时，而叨其位，常总端右，亟管铨衡，事涉两朝，岁绵一纪。盛年已老，孙孺巾冠。人物徂迁，逝者将半。三考无闻，九流寂寞。能官之咏，辍响于当时；《大车》之刺，方兴于来日。若夫珥貂衣兖之贵，四辅六教之华，诚知匪服，职务差简，端揆虽重，犹可勉励。至于品藻之任，尤惧其阻。夙宵罄竭，屡试无庸。岁月之久，近世罕比。非唯悔吝在身，故乃惟尘及国。方今多士盈朝，群才竞爽，选众而授，古亦何人。冒陈微翰，必希天照。至敬无文，不敢烦黩。”见许。改领中书监，参掌选事。其年疾，上亲临视。薨，年三十八。 
　　吏部尚书王晏启及俭丧，上答曰：“俭年德富盛，志用方隆；岂意暴疾，不展救护，便为异世。奄忽如此，痛酷弥深！其契阔艰运，义重常怀，言寻悲切，不能自胜。痛矣奈何！往矣奈何！”诏卫军文武及台所兵仗可悉停待葬。又诏曰：“慎终追远，列代通规，褒德纪勋，弥峻恒策。故侍中、中书令、太子少傅、领国子祭酒、卫军将军、开府仪同三司南昌公俭，体道秉哲，风宇渊旷。肇自弱龄，清猷自远；登朝应务，民望斯属。草昧皇基，协隆鼎祚。宏谟盛烈，载铭彝篆。及赞朕躬，徽绩光茂。忠图令范，造次必彰。四门允穆，百揆时序。宗臣之重，情寄兼常。方正位论道，永厘衮职，弼兹景化，以赞隆平；天不慭遗，奄焉薨逝，朕用震恸于厥心。可追赠太尉，侍中、中书监、公如故。给节，加羽葆鼓吹，增班剑为六十人。葬礼依故太宰文简公褚渊故事。冢墓材官营办。谥文宪公。” 
　　俭寡嗜欲，唯以经国为务，车服尘素，家无遗财。手笔典裁，为当时所重。少撰《古今丧服集记》并文集，并行于世。今上受禅，下诏为俭立碑，降爵为侯，千户。 
　　俭弟逊，升明中为丹阳丞，告刘秉事，不蒙封赏。建元初为晋陵太守，有怨言。俭虑为祸，因褚渊启闻。中丞陆澄依事举奏。诏曰：“俭门世载德，竭诚佐命，特降刑书，宥逊以远。”徙永嘉郡，道伏诛。 
　　史臣曰：褚渊、袁粲，俱受宋明帝顾托，粲既死节于宋氏，而渊逢兴运，世之非责渊者众矣。臣请论之：夫汤、武之迹，异乎尧、舜，伊、吕之心，亦非稷、契。降此风规，未足为证也。自金、张世族，袁、杨鼎贵，委质服义，皆由汉氏，膏腴见重，事起于斯。魏氏君临，年祚短促，服褐前代，宦成后朝。晋氏登庸，与之从事，名虽魏臣，实为晋有，故主位虽改，臣任如初。自是世禄之盛，习为旧准，羽仪所隆，人怀羡慕，君臣之节，徒致虚名。贵仕素资，皆由门庆，平流进取，坐至公卿，则知殉国之感无因，保家之念宜切。市朝亟革，宠贵方来，陵阙虽殊，顾眄如一。中行、智伯，未有异遇。褚渊当泰始初运，清涂已显，数年之间，不患无位，既以民望而见引，亦随民望而去之。夫爵禄既轻，有国常选，恩非己独，责人以死，斯故人主之所同谬，世情之过差也。 
　　赞曰：猗欤褚公，德素内充。民誉不爽，家称克隆。从容佐世，贻议匪躬。文宪济济，辅相之体。称述霸王，纲维典礼。期寄两朝，绸缪宫陛。 
列传第五 柳世隆  张瑰 
　　柳世隆，字彦绪，河东解人也。祖凭，冯翊太守。父叔宗，早卒。世隆少有风器。伯父元景，宋大明中为尚书令，独赏爱之，异于诸子。言于孝武帝，得召见。帝曰：“三公一人，是将来事也。”海陵王休茂为雍州，辟世隆为迎主簿。除西阳王抚军法曹行参军，出为虎威将军、上庸太守。帝谓元景曰：“卿昔以虎威之号为随郡，今复以授世隆，使卿门世不绝公也。”元景为景和所杀，世隆以在远得免。 
　　泰始初，诸州反叛，世隆以门祸获申，事由明帝，乃据郡起兵，遣使应朝廷。弘农人刘僧驎亦聚众应之。收合万人，奄至襄阳万山，为孔道存所破，众皆奔散，仅以身免，逃藏民间，事平乃出。还为尚书仪曹郎，明帝嘉其义心，发诏擢为太子洗马，出为宁远将军、巴西梓潼太守。还为越骑校尉，转建平王镇北谘议参军，领南泰山太守，转司马、东海太守，入为通直散骑常侍。寻为晋熙王安西司马，加宁朔将军。时世祖为长史，与世隆相遇甚欢。 
　　太祖之谋渡广陵也，令世祖率众下，同会京邑，世隆与长流萧景先等戒严待期，事不行。是时朝廷疑惮沈攸之，密为之防，府州器械，皆有素蓄。世祖将下都，刘怀珍白太祖曰：“夏口是兵冲要地，宜得其人。”太祖纳之，与世祖书曰：“汝既入朝，当须文武兼资人与汝意合者，委以后事，世隆其人也。”世祖举世隆自代。转为武陵王前军长史、江夏内史、行郢州事。 
　　升明元年冬，攸之反，遣辅国将军中兵参军孙同、宁朔将军中兵参军武宝、龙骧将军骑兵参军朱君拔、宁朔将军沈惠真、龙骧将军骑兵参军王道起三万人为前驱，又遣司马冠军刘攘兵领宁朔将军外兵参军公孙方平、龙骧将军骑兵参军朱灵真、沈僧敬、龙骧将军高茂二万人次之，又遣辅国将军王灵秀、丁珍东、宁朔将军中兵参军王弥之、宁朔将军外兵参军杨景穆二千匹骑分兵出夏口，据鲁山。攸之乘轻舸从数百人先大军下住白螺洲，坐胡床以望其军，有自骄色。既至郢，以郢城弱小不足攻，遣人告世隆曰：“被太后令，当暂还都。卿既相与奉国，想得此意。”世隆使人答曰：“东下之师，久承声问。郢城小镇，自守而已。”攸之将去，世隆遣军于西渚挑战，攸之果怒，令诸军登岸烧郭邑，筑长围攻道，顾谓人曰：“以此攻城，何城不克！”昼夜攻战，世隆随宜拒应，众皆披却。 
　　世祖初下，与世隆别，曰：“攸之一旦为变，焚夏口舟舰沿流而东，则坐守空城，不可制也。虽留攻城，不可卒拔。卿为其内，我为其外，乃无忧耳。”至是，世祖遣军主桓敬、陈胤叔、苟元宾等八军据西塞，令坚壁以待贼疲。虑世隆危急，遣腹心胡元直潜使入郢城通援军消息，内外并喜。 
　　尚书符曰： 
　　沈攸之出自垅亩，寂寥累世，故司空沈公以从父宗荫，爱之若子，羽翼吹嘘，得升官次。景和昏悖，猜畏柱臣，而攸之凶忍，趣利乐祸，请衔诏旨，躬行反噬。又攸之与谭金、童泰壹等暴宠狂朝，并为心膂，同功共体，世号“三侯”，当时亲昵，情过管、鲍。仰遭革运，凶党惧戮，攸之反善图全，用得自免。既杀从父，又虐良朋，虽吕布贩君，郦寄卖友，方之斯人，未足为酷。 
　　泰始开辟，网漏吞舟，略其凶险，取其搏噬，故阶乱获全，因祸兴福。 
　　攸之禀性空浅，躁而无谋。浓湖土崩，本非己力；彭城、下邳，望旗宵遁，再弃王师，久应肆法。值先帝宥其回溪之耻，冀有封崤之捷，故得幸会推迁，频烦显授，内端戎禁，外绥万里。圣去鼎湖，远颁顾命，托寄崇深，义感金石。而攸之始奉国讳，喜形于颜，普天同哀，己以为庆。 
　　累登蕃岳，自郢迁荆。晋熙王以皇弟代镇，地尊望重，攸之断割候迎，肆意陵略。料择士马，简算器械，权拨精锐，并取自随。郢城所留，十不遗一。专恣卤夺，罔顾国典。 
　　践荆已来，恒用奸数，既怀异志，兴造无端。乃蹙迫群蛮，骚扰山谷，扬声讨伐，尽户上丁；蚁聚郭邑，伺国衰盛，从来积年，求不解甲。遂四野百县，路无男人，耕田载租，皆驱女弱。自古酷虐，未闻于此。 
　　昔岁桂阳内，宗庙阽危。攸之任官上流，兵强地广，勤王之举，实宜悉行；裁遣羸弱，不满三千，至郢州禀受节度，欲令判否之日，委罪晋熙。 
　　招诱剑客，羁绊行侣，窜叛入境，辄加拥护，逋亡出界，必遣穷追。 
　　视吏若雠，遇民如草，峻太半之赋，暴参夷之刑，鞭棰国士，全用虏法。一人逃亡，阖宗捕逮。皇朝赦令，初不遵奉，旷荡之泽，长隔彼州，人怀怨望，十室而九。 
　　今乃举兵内侮，奸回外炽，斯实恶熟罪成之辰，决痈溃疽之日。幕府过荷朝寄，义百常愤，董御元戎，龚行天罚。 
　　今遣新除使持节督郢州司州之义阳诸军事平西将军郢州刺史闻喜县开国侯黄回、员外散骑常侍辅国将军骁骑将军重安县开国子军主王敬则、屯骑校尉长寿县开国男军主王宜与、屯骑校尉陈承叔、右军将军葛阳县开国男彭文之、骠骑行参军振武将军邵宰，精甲二万，冲其首旆。又遣散骑常侍游击将军湘南县开国男吕安国、持节宁朔将军越州刺史孙昙瓘、屯骑校尉宁朔将军崔慧景、宁朔将军左军将军新亭侯任候伯、龙骧将军虎贲中郎将尹略、屯骑校尉南城令曹虎头、辅国将军骁骑将军萧顺之、新除宁朔将军游击将军下邳县开国子垣崇祖等，舳舻二万，骆驿继迈。又遣屯骑校尉苟元宾、抚军参军郭文考、抚军中兵参军程隐俊、奉朝请诸袭光等，轻艓一万，截其津要。骁骑将军周盘龙、后将军成买、辅国将军王敕勤、屯骑校尉王洪范等，铁骑五千，步道继进，先据陆路，断其走伏。持节、督雍梁二州郢州之竟陵司州之随郡诸军事、征虏将军、宁蛮校尉、雍州刺史、襄阳县开国侯、新除镇军将军张敬儿，志节慷慨，卷甲樊、邓，水步俱驰，破其巢窟。持节、督司州诸军事、征虏将军、司州刺史、领义阳太守、范阳县侯姚道和，义烈梗概，投袂方隅，风驰电掩，袭其辎重。万里建旍，四方飞旆，莫不总率众师，云翔雷动。人神同愤，远迩并心。 
　　今皇上圣明，将相仁爱，约法三章，宽刑缓赋，年登岁阜，家给人足，上有惠民之泽，下无乐乱之心。攸之不识天时，妄图大逆，举无名之师，驱雠怨之众，是以朝野审其易取，含识判其成禽。 
　　彼土士民，罹毒日久，今复相逼迫，投赴锋刃。交战之日，兰艾难分，去就在机，望思先晓。无使一人迷疑，而九族就祸也。弘宥之典，有如皎日。 
　　郢城既不可攻，而平西将军黄回军至西阳，乘三层舰，作羌胡伎，溯流而进。攸之素失人情，本逼以威力，初发江陵，已有叛者，至是稍多。攸之日夕乘马历营抚慰，而去者不息。攸之大怒，召诸军主曰：“我被太后令，建义下都，大事若克，白纱帽共著耳；如其不振，朝廷自诛我百口，不关余人。比军人叛散，皆卿等不以为意。我亦不能问叛身，自今军中有叛者，军主任其罪。”于是一人叛，遣十人追，并去不反。莫敢发觉，咸有异计。刘攘兵射书与世隆许降，世隆开门纳之。攘兵烧营而去，火起乃觉。攸之怒，衔须咀之。收攘兵兄子天赐、女婿张平虑斩之。军旅大散。攸之渡鲁山岸，犹有数十匹骑自随。宣令军中曰：“荆州城中大有钱，可相与还取，以为资粮。”郢城未有追军，而散军畏蛮抄，更相聚结，可二万人，随攸之，将至江陵，乃散。世隆乃遣军副刘僧驎道追之。 
　　攸之已死，征为侍中。仍迁尚书右仆射，封贞阳县侯，邑二千户。出为左将军、吴郡太守，加秩中二千石。丁母忧。太祖践阼，起为使持节、都督南豫司二州诸军事、平南将军、南豫州刺史，进爵为公。上手诏与司徒褚渊曰：“向见世隆毁瘠过甚，殆欲不可复识，非直使人恻然，实亦世珍国宝也。”渊答曰：“世隆至性纯深，哀过乎礼。事陛下在危尽忠，丧亲居忧，杖而后起，立人之本，二理同极。加荣增宠，足以厉俗敦风。” 
　　建元二年，进号安南将军。是时虏寇寿阳，上敕世隆曰：“历阳城大，恐不可卒治，正宜断隔之，深为保固。处分百姓，若不将家守城，单身亦难可委信也。”寻又敕曰：“吾更历阳外城，若有贼至，即勒百姓守之，故应胜割弃也。”垣崇祖既破虏，上欲罢并二豫，敕世隆曰：“比思江西萧索，二豫两办为难。议者多云省一足一于事为便。吾谓非乃乖谬。卿以为云何？可具以闻。”寻授后将军、尚书右仆射，不拜。 
　　世隆性爱涉猎，启太祖借秘阁书，上给二千卷。 
　　三年，出为使持节、督南兖兖徐青冀五州军事、安北将军、南兖州刺史。江北畏虏寇，搔动不安。上敕世隆曰：“比有北信，贼犹治兵在彭城，年已垂尽，或当未必送死。然豺狼不可以理推，为备或不可懈。彼郭既无关要，用宜开除，使去金城三十丈政佳耳。发民治之，无嫌。若作三千人食者，已有几米？可指牒付信还。民间若有丁多而细口少者，悉令戍，非疑也。”又敕曰：“昨夜得北使启，钟离间贼已渡淮，既审送死，便当制加剿扑。卿好参候之，有急令诸小戍还镇，不可贼至不觉也。贼既过淮，不容迩退散，要应有处送死者，定攻寿阳，吾当遣援军也。”又遣军助世隆，并给军粮。虏退，上欲土断江北，又敕世隆曰：“吕安国近在西，土断郢、司二境上杂民，大佳，民始无惊恐。近又令垣豫州断其州内，商得崇祖启事，已行竟，近无云云，殊称前代旧意。卿视兖部中可行此事不？若无所扰，春便就手也。”其见亲委如此。 
　　世祖即位，加散骑常侍。世隆善卜，别龟甲，价至一万。永明建号，世隆题州斋壁曰“永明十一年”，谓典签李当曰：“我不见也。”入为侍中、护军将军，迁尚书右仆射，领太子右率，雍州大中正，不拜，改授散骑常侍，尚书左仆射，中正如故。湘州蛮动，遣世隆以本官总督伐蛮众军，仍为使持节、都督湘州诸军事、镇南将军、湘州刺史，常侍如故。世隆至镇，以方略讨平之。在州立邸治生，为中丞庾杲之所奏，诏原不问。复入为尚书左仆射，领卫尉，不拜。仍转尚书令。 
　　世隆少立功名，晚专以谈义自业。善弹琴，世称柳公双璅，为士品第一。常自云马槊第一，清谈第二，弹琴第三。在朝不干世务，垂帘鼓琴，风韵清远，甚获世誉。以疾逊位，改授侍中，卫将军，不拜，转左光禄大夫，侍中如故。 
　　九年，卒，时年五十。诏给东园秘器，朝服一具，衣一袭，钱一十万，布三百匹，蜡三百斤。又诏曰：“故侍中左光禄大夫贞阳公世隆，秉德居业，才兼经纬。少播清微，长弘美誉。入参内禁，出赞西牧，专寄郢郊，克挫巨猾，超越前勋，功著一代。及总任方州，民颂宽德，翼教崇闼，朝称元正。忠谟嘉猷，简于朕心，雅志素履，邈不可逾。将登铉味，用燮鸿化，奄至薨殒，震恸良深。赠司空，班剑三十人，鼓吹一部，侍中如故。谥曰忠武。”上又敕吏部尚书王晏曰：“世隆虽抱疾积岁，志气未衰，冀医药有效，痊差可期。不谓一旦便为异世，痛怛之深，此何可言。其昔在郢，诚心夙悃，全保一蕃，勋业克著。寻准契阔，增泣悲咽。卿同在情，亦当无已已耶！” 
　　世隆晓数术，于倪塘创墓，与宾客践履，十往五往，常坐一处。及卒，墓正取其坐处焉。著《龟经秘要》二卷行于世。 
　　长子悦，早卒。 
　　张瑰，字祖逸，吴郡吴人也。祖裕，宋金紫光禄大夫。父永，右光禄大夫。晓音律，宋孝武问永以太极殿前钟声嘶，永答“钟有铜滓”。乃扣钟求其处，凿而去之，声遂清越。瑰解褐江夏王太尉行参军，署外兵，随府转为太傅五官，为义恭所遇。迁太子舍人，中书郎，骠骑从事中郎，司徒右长史。初，永拒桂阳贼于白下，溃散，阮佃夫等欲加罪，太祖固申明之，瑰由此感恩自结。转通直散骑常侍，骁骑将军。遭父丧，还吴持服。 
　　升明元年，刘秉有异图，弟遐为吴郡，潜相影响。因沈攸之事起，聚众三千人，治攻具。太祖密遣殿中将军卞白龙令瑰取遐。诸张世有豪气，瑰宅中常有父时旧部曲数百。遐召瑰，瑰伪受旨，与叔恕领兵十八人入郡，与防郡队主强弩将军郭罗云进中斋取遐，遐逾窗而走，瑰部曲顾宪子手斩之，郡内莫敢动者。献捷，太祖以告领军张冲，冲曰：“瑰以百口一掷，出手得卢矣。”即授辅国将军、吴郡太守，封瑰义成县侯，邑千户。太祖故以嘉名锡之。除冠军将军、东海东莞二郡太守，不拜。建元元年，增邑二百户。寻改封平都。迁侍中，加领步兵校尉。二年，迁都官尚书，领校尉如故。出为征虏将军、吴兴太守。三年，乌程令顾昌玄有罪，瑰坐不纠，免官。明年，为度支尚书。 
　　世祖即位，为冠军将军、鄱阳王北中郎长史、襄阳相、行雍州府州事，随府转征虏长史。四年，仍为持节、督雍梁南北秦四州郢州之竟陵司州之随郡军事、辅国将军、雍州刺史，寻领宁蛮校尉。还为左民尚书，领右军将军，迁冠军将军、大司马长史。十年，转太常。自陈衰疾，愿从闲养。明年，转散骑常侍、光禄大夫。顷之，上欲复用瑰，乃以为后将军、南东海太守，秩中二千石，行南徐州府州事，又行河东王国事。到官，复称疾，还为散骑常侍、光禄大夫。 
　　郁林即位，加金章紫绶。隆昌元年，给亲信二十人。郁林废，朝臣到宫门参承高宗，瑰托脚疾不至。海陵立，加右将军。高宗疑外蕃起兵，以瑰镇石头，督众军事。瑰见朝廷多难，遂恒卧疾。建武元年，转给事中、光禄大夫，亲信如故。月加给钱二万。二年，虏盛，诏瑰以本官假节督广陵诸军事、行南兖州事，虏退乃还。 
　　瑰居室豪富，伎妾盈房，有子十余人，常云“其中要应有好者”。建武末，屡启高宗还吴，见许。优游自乐。或有讥瑰衰暮畜伎，瑰曰：“我少好音律，老而方解。平生嗜欲，无复一存，唯未能遣此处耳。” 
　　高宗疾甚，防疑大司马王敬则，以瑰素著干略，授平东将军、吴郡太守，以为之备。及敬则反，瑰遣将吏三千人迎拒于松江，闻敬则军鼓声，一时散走，瑰弃郡逃民间。事平，瑰复还郡，为有司所奏，免官削爵。永元初，为光禄大夫。寻加前将军，金章紫绶。三年，义师下，东昏假瑰节，戍石头。义师至新亭，瑰弃城走还宫。梁初复为光禄。天监四年卒。 
　　史臣曰：文以附众，武以立威，元帅之才，称为国辅。沈攸之十年治兵，白首举事，荆楚上流，方江东下。斯驱除之巨难，帝王之大敌。柳世隆势居中夏，年浅位轻，首抗全师，孤城挑攻，临埤授策，曾无汗马。勍寇乖沮，力屈于高墉；乱辙争先，降奔郢路。陆逊之破玄德，不是过也。及世道清宁，出牧内佐，体之以风素，居之以雅德，固兴家之盛美也。 
　　赞曰：忠武匡赞，实号兼资。庙堂析理，高垒搴旗。游艺善术，安弦拂龟。义成祚土，功立帝基。 
列传第六 垣崇祖  张敬儿 
　　垣崇祖，字敬远，下邳人也。族姓豪强，石虎世，自略阳徙之于邺。曾祖敞，为慕容德伪吏部尚书。祖苗，宋武征广固，率部曲归降，仍家下邳，官至龙骧将军、汝南新蔡太守。父询之，积射将军，宋孝武世死事，赠冀州刺史。 
　　崇祖年十四，有干略，伯父豫州刺史护之谓门宗曰：“此儿必大成吾门，汝等不及也。”刺史刘道隆辟为主簿，厚遇之。除新安王国上将军。景和世，道隆求出为梁州，启转崇祖为义阳王征北行参军，与道隆同行，使还下邳召募。 
　　明帝立，道隆被诛。薛安都反，明帝遣张永、沈攸之北讨，安都使将裴祖隆、李世雄据下邳。祖隆引崇祖共拒战，会青州援军主刘弥之背逆归降，祖隆士众沮败，崇祖与亲近数十人夜救祖隆，与俱走还彭城。虏既陷徐州，崇祖仍为虏将游兵琅邪间不复归，虏不能制。密遣人于彭城迎母，欲南奔，事觉，虏执其母为质。崇祖妹夫皇甫肃兄妇，薛安都之女，故虏信之。肃仍将家属及崇祖母奔朐山，崇祖因将部曲据之，遣使归命。太祖在淮阴，板为朐山戍主，送其母还京师，明帝纳之。 
　　朐山边海孤险，人情未安。崇祖常浮舟舸于水侧，有急得以入海。军将得罪亡叛，具以告虏。虏伪[C103]城都将东徐州刺史成固公始得青州，闻叛者说，遣步骑二万袭崇祖，屯洛要，去朐山城二十里。崇祖出送客未归，城中惊恐，皆下船欲去。崇祖还，谓腹心曰：“贼比拟来，本非大举，政是承信一说，易遣诳之。今若得百余人还，事必济矣。但人情一骇，不可敛集。卿等可急去此二里外大叫而来，唱‘艾塘义人已得破虏，须戍军速往，相助逐退’。”船中人果喜，争上岸。崇祖引入据城，遣羸弱入岛，令人持两炬火登山鼓叫。虏参骑谓其军备甚盛，乃退。崇祖启明帝曰：“淮北士民，力屈胡虏，南向之心，日夜以冀。崇祖父伯并为淮北州郡，门族布在北边，百姓所信，一朝啸咤，事功可立。第名位尚轻，不足威众，乞假名号，以示远近。”明帝以为辅国将军、北琅邪兰陵二郡太守。亡命司马从之谋袭郡，崇祖讨捕斩之。数陈计算，欲克复淮北。时虏声当寇淮南，明帝以问崇祖。崇祖因启：“宜以轻兵深入，出其不意，进可立不世之勋，退可绝其窥窬之患。”帝许之。崇祖将数百人入虏界七百里，据南城，固蒙山，扇动郡县。虏率大众攻之，其别将梁湛母在虏，虏执其母，使湛告部曲曰：“大军已去，独住何为！”于是众情离阻，一时奔退。崇祖谓左右曰：“今若俱退，必不获免。”乃住后力战，大败追者而归。以久劳，封下邳县子。泰豫元年，行徐州事，徙戍龙沮，在朐山南。崇祖启断水注平地，以绝虏马。帝以问刘怀珍，云可立。崇祖率将吏塞之，未成。虏主谓伪彭城镇将平阳公曰：“龙沮若立，国之耻也，以死争之。”数万骑掩至。崇祖马槊陷阵不能抗，乃筑城自守。会天雨十余日，虏乃退。龙沮竟不立。历盱眙、平阳、东海三郡太守，将军如故。转邵陵王南中郎司马，复为东海太守。 
　　初，崇祖遇太祖于淮阴，太祖以其武勇，善待之。崇祖谓皇甫肃曰：“此真吾君也！吾今逢主矣，所谓千载一时。”遂密布诚节。元徽末，太祖忧虑，令崇祖受旨即以家口托皇甫肃，勒数百人将入虏界，更听后旨。会苍梧废，太祖召崇祖领部曲还都，除游击将军。沈攸之事平，以崇祖为持节、督兖青冀三州诸军事，累迁冠军将军、兖州刺史。太祖践阼，谓崇祖曰：“我新有天下，夷虏不识运命，必当动其蚁众，以送刘昶为辞。贼之所冲，必在寿春。能制此寇，非卿莫可。”徙为使持节、监豫司二州诸军事、豫州刺史，将军如故。封望蔡县侯，七百户。 
　　建元二年，虏遣伪梁王郁豆眷及刘昶马步号二十万，寇寿春。崇祖召文武议曰：“贼众我寡，当用奇以制之。当修外城以待敌，城既广阔，非水不固，今欲堰肥水却淹为三面之险，诸君意如何？”众曰：“昔佛狸侵境，宋南平王士卒完盛，以郭大难守，退保内城。今日之事，十倍于前。古来相承，不筑肥堰，皆以地形不便，积水无用故也。若必行之，恐非事宜。”崇祖曰：“卿见其一，不识其二。若舍外城，贼必据之，外修楼橹，内筑长围，四周无碍，表里受敌，此坐自为擒。守郭筑堰，是吾不谏之策也。”乃于城西北立堰塞肥水，堰北起小城，周为深堑，使数千人守之。崇祖谓长史封延伯曰：“虏食而少虑，必悉力攻小城，图破此堰。见堑狭城小，谓一往可克，当以蚁附攻之。放水一激，急逾三峡，事穷奔透，自然沈溺。此岂非小劳而大利邪？”虏众由西道集堰南，分军东路肉薄攻小城。崇祖著白纱帽，肩舆上城，手自转式。至日晡时，决小史埭。水势奔下，虏攻城之众，漂坠堑中，人马溺死数千人，众皆退走。初，崇祖在淮阴见上，便自比韩信、白起，咸不信，唯上独许之，崇祖再拜奉旨。及破虏启至，上谓朝臣曰：“崇祖许为我制虏，果如其言。其恒自拟韩、白，今真其人也。”进为都督号平西将军，增封为千五百户。崇祖闻陈显达李安民皆增给军仪，启上求鼓吹横吹。上敕曰：“韩、白何可不与众异！”给鼓吹一部。 
　　崇祖虑虏复寇淮北，启徙下蔡戍于淮东。其冬，虏果欲攻下蔡，既闻内徙，乃扬声平除故城。众疑虏当于故城立戍，崇祖曰：“下蔡去镇咫尺，虏岂敢置戍；实欲除此故城。政恐奔走杀之不尽耳。”虏军果夷掘下蔡城，崇祖自率众渡淮与战，大破之，追奔数十里，杀获千计。上遣使入关参虏消息还，敕崇祖曰：“卿视吾是守江东而已邪？所少者食，卿但努力营田，自然平殄残丑。”敕崇祖修治芍陂田。 
　　世祖即位，征为散骑常侍、左卫将军。俄诏留本任，加号安西。仍迁五兵尚书，领骁骑将军。初，豫章王有盛宠，世祖在东宫，崇祖不自附结。及破虏，诏使还朝，与共密议。世祖疑之，曲加礼待，酒后谓崇祖曰：“世间流言，我已豁诸怀抱，自今已后，富贵见付也。”崇祖拜谢。崇祖去后，上复遣荀伯玉口敕，以边事受旨夜发，不得辞东宫。世祖以崇祖心诚不实，衔之。太祖崩，虑崇祖为异，便令内转。永明元年四月九日，诏曰：“垣崇祖凶诟险躁，少无行业。昔因军国多虞，采其一夫之用。大运光启，频烦升擢，溪壑靡厌，浸以弥广。去岁在西，连谋境外，无君之心，已彰遐迩。特加遵养，庶或悛革。而猜贰滋甚，志兴乱阶，随与荀伯玉驱合不逞，窥窬非觊，构扇边荒，互为表里。宁朔将军孙景育究悉奸计，具以启闻。除恶务本，刑兹罔赦。便可收掩，肃明宪辟。”死时年四十四。子惠隆，徙番禺卒。
  </div>
  <div class="pagination">
   <a href="南齐书_page22.html">
    上一页
   </a>
   <span>
    ...
   </span>
   <a href="南齐书_page18.html">
    18
   </a>
   <a href="南齐书_page19.html">
    19
   </a>
   <a href="南齐书_page20.html">
    20
   </a>
   <a href="南齐书_page21.html">
    21
   </a>
   <a href="南齐书_page22.html">
    22
   </a>
   <span class="current-page">
    23
   </span>
   <a href="南齐书_page24.html">
    24
   </a>
   <a href="南齐书_page25.html">
    25
   </a>
   <a href="南齐书_page26.html">
    26
   </a>
   <a href="南齐书_page27.html">
    27
   </a>
   <a href="南齐书_page28.html">
    28
   </a>
   <span>
    ...
   </span>
   <a href="南齐书_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
