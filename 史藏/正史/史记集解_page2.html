<!DOCTYPE html>
<html>
<head>
    <meta charset="UTF-8">
    <title>史记集解 - 第 2 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解 - 第 2 页/共 27 页</h1>
    <div class="content">　　秦之先帝颛顼之苗裔孙曰女修女修织鸟陨卵女修吞之生子大业大业取少典之子曰女华女华生大费与禹平水土已成帝锡圭禹受曰非予能成亦大费为辅帝舜曰咨尔费赞禹功其赐尔皁游尔后嗣将大出乃妻之姚姓之玉女【徐广曰皇甫谧云赐之玉妻以姚姓之女也】大费拜受佐舜调驯鸟兽鸟兽多驯服是为柏翳舜赐姓嬴氏大费生子二人一曰大亷实鸟俗氏二曰若木实费氏其孙曰费昌子孙或在中国或在夷狄费昌当夏桀之时去夏归商为汤御以败桀于鸣条大亷孙曰孟戏中衍鸟身人言帝太戊闻而卜之使御吉遂致使御而妻之自太戊以下中衍之后遂世有功以佐殷国故嬴姓多显遂为诸侯其孙曰中潏【徐广曰一作滑】在西戎保西垂生蜚亷蜚亷生恶来恶来有力【晏子春秋曰手裂虎兕】蜚廉善走父子俱以材力事殷纣周武王之伐纣并杀恶来是时蜚亷为纣石北方【徐广曰皇甫谧云作石椁于北方】还无所报为坛霍太山【地理志霍太山在河东彘县】而报得石棺铭曰帝令处父不与殷乱赐尔石棺以华氏死遂葬于霍太山【皇甫谧云去彘县十五里有常嗣之】蜚亷复有子曰季胜季胜生孟增孟增幸于周成王是为宅臯狼臯狼生衡父衡父生造父造父以善御幸于周缪王得骥温骊【徐广曰温一作盗骃按郭璞云为马细颈骊黑色】骅駵【郭璞云色如华而赤今名马骠赤者为枣駵駵马赤色】騄耳之驷【郭璞曰纪年云北唐之君来见以一骊马是生绿耳八骏皆因其毛色以为名号骃按穆天子传穆王有八骏之乗此纪不具者也】西巡狩乐而忘归【郭璞曰纪年云穆王十七年西征于昆仑丘见西王母】徐偃王作乱【地理志临淮有徐县云故徐国尸子曰徐偃王有筋而无骨骃谓号偃由此】造父为缪王御长驱归周一日千里以救乱缪王以赵城封造父【徐广曰赵城在河东永安县】造父族由此为赵氏自蜚亷生季胜已下五世至造父别居赵赵衰其后也恶来革者蜚亷子也早死有子曰女防女防生旁臯旁臯生太几太几生大骆大骆生非子以造父之宠皆赵城姓赵氏非子居犬丘【徐广曰今槐里也】好马及畜善养息之犬丘人言之周孝王孝王召使主马于汧渭之间马大蕃息孝王欲以为大骆适嗣申侯之女为大骆妻生子成为适申侯乃言孝王曰昔我先郦山之女为戎胥轩妻生中潏以亲故归周保西垂西垂以其故和睦今我复与大骆妻生适子成申骆重婚西戎皆服所以为王王其图之于是孝王曰昔柏翳为舜主畜畜多息故有土赐姓嬴今其后世亦为朕息马朕其分土为附庸邑之秦【徐广曰今天水陇西县秦亭也】使复续嬴氏祀号曰秦嬴亦不废申侯之女子为骆适者以和西戎秦嬴生秦侯秦侯立十年卒生公伯公伯立三年卒生秦仲秦仲立三年周厉王无道诸侯或叛之西戎反王室灭犬丘大骆之族周宣王即位【徐广曰秦仲之十八年也】乃以秦仲为大夫诛西戎西戎杀秦仲秦仲立二十三年死于戎【毛诗序曰秦仲始大有车马礼乐侍御之好也】有子五人其长者曰庄公周宣王乃召庄公昆弟五人与兵七千人使伐西戎破之于是复予秦仲后及其先大骆地犬丘并有之为西垂大夫庄公居其故西犬丘生子三人其长男世父世父曰戎杀我大父仲非我杀戎王则不敢入邑遂将击戎让其弟襄公襄公为太子庄公立四十四年卒太子襄公代立襄公元年以女弟缪嬴为丰王妻襄公二年戎围犬丘世父世父击之为戎人所虏岁余复归世父七年春周幽王用襃姒废太子立襃姒子为适数欺诸侯诸侯叛之西戎犬戎与申侯伐周杀幽王郦山下而秦襄公将兵救周战甚力有功周避犬戎难东徙雒邑襄公以兵送周平王平王封襄公为诸侯赐之岐以西之地曰戎无道侵夺我岐丰之地秦能攻逐戎即有其地与誓封爵之襄公于是始国与诸侯通使聘享之礼乃用駵驹【徐广曰赤马黒髦曰駵】黄牛羝羊各三祠上帝西畤【徐广曰年表云立西畤祠白帝】十二年伐戎而至岐卒生文公文公元年居西垂宫三年文公以兵七百人东猎四年至汧渭之会曰昔周邑我先秦嬴于此后卒获为诸侯乃卜居之占曰吉即营邑之十年初为鄜畤【徐广曰鄜县属冯翊】用三牢十三年初有史以纪事民多化者十六年文公以兵伐戎戎败走于是文公遂收周余民有之地至岐岐以东献之周十九年得陈宝二十年法初有三族之罪【张晏曰父兄兄弟妻子也如淳曰父族母族妻族也】二十七年伐南山大梓丰大特【徐广曰今武都故道有怒特祠圆大牛上生树木有牛从木中出后见于丰水之中】四十八年文公太子卒赐諡为竫公【徐广曰文公之四十四年鲁隐之元年】竫公之长子为太子是文公孙也五十年文公卒葬西山【徐广曰皇甫谧云葬于西山在今陇西之西县】竫公子立是为宁公【徐广曰一作曼】寜公二年公徙居平阳【徐广曰郿之平阳亭】遣兵伐荡社【徐广曰荡音汤社一作杜】三年与亳战亳王奔戎遂灭荡社【皇甫谧云亳王号汤西夷之国也】四年鲁公子翚弑其君隐公十二年伐荡氏取之宁公生十岁立立十二年卒葬西山生子三人长男武公为太子武公弟德公同母鲁姬子生出子宁公卒大庶长弗忌威垒三父废太子而立出子为君出子六年三父等复共令人贼杀出子出子生五岁立立六年卒三父等乃复立故太子武公武公元年伐彭戏氏至于华山下居平阳封宫三年诛三父等而夷三族以其杀出子也郑高渠眯杀其君昭公十年伐邽冀戎初县之【地理志陇西有上邽县应邵曰即邽戎邑也冀县属天水郡】十一年初县杜郑【地理志京兆有郑县杜县也】灭小虢【班固曰西虢在雍州】十三年齐人管至父连称等杀其君襄公而立公孙无知晋灭霍魏耿齐雍廪杀无知管至父等而立齐桓公齐晋为强国十九年晋曲沃始为诸侯齐桓公伯于鄄二十年武公卒葬雍平阳初以人从死从死者六十六人有子一人名曰白白不立封平阳立其弟德公德公元年初居雍城【徐广曰今县在扶风】大郑宫以牺三百牢祠鄜畤卜居雍后子孙饮马于河梁伯芮伯来朝二年初伏【孟康曰六月伏日初也周时无至此乃有之】以狗御蛊【徐广曰年表云初作伏祠社磔狗邑四门也】德公生三十三岁而立立二年卒生子三人长子宣公中子成公少子穆公长子宣公立宣公元年卫燕伐周出惠王立王子穨三年郑伯虢叔杀子穨而入惠王四年作密畤与晋战河阳胜之十二年宣公卒生子九人莫立立其弟成公成公元年梁伯芮伯来朝齐桓公伐山戎次于孤竹成公立四年卒子七人莫立立其弟缪公缪公任好元年自将伐茅津胜之四年迎妇于晋晋太子申生姊也其岁齐桓公伐楚至邵陵五年晋献公灭虞虢虏虞君与其大夫百里傒以璧马赂于虞故也既虏百里傒以为秦穆公夫人媵于秦百里傒亡秦走宛【地理志南阳有宛县】楚鄙人执之缪公闻百里傒贤欲重赎之恐楚人不与乃使人谓楚曰吾媵臣百里傒在焉请以五羖羊皮赎之楚人遂许与之当是时百里傒年已七十余缪公释其囚与语国事谢曰臣亡国之臣何足问缪公曰虞君不用子故亡非子罪也固问语三日缪公大说授之国政号曰五羖大夫百里傒让曰臣不及臣友蹇叔蹇叔贤而世莫知臣尝游困于齐而乞食防人【徐广曰防一作铚】蹇叔收臣臣因而欲事齐君无知蹇叔止臣臣得脱齐难遂至周周王子穨好牛臣以养牛干之及穨欲用臣蹇叔止臣臣去得不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难是以知其贤于是穆公使人厚币迎蹇叔以为上大夫秋穆公自将伐晋战于河曲【徐广曰一作西骃案公羊传曰河千里而一曲也服防曰河曲晋地杜预曰河曲在蒲坂南】晋骊姬作乱太子申生死新城重耳夷吾出犇九年齐桓公会诸侯于葵丘晋献公卒立骊姬子奚齐其臣里克杀奚齐荀息立卓子【徐广曰一作倬】克又杀卓子及荀息夷吾使人请秦求入晋于是缪公许之使百里傒将兵送夷吾夷吾谓曰诚得立请割晋之河西八城与秦及至已立而使丕郑谢秦背约不与河西城而杀里克丕郑闻之恐因与缪公谋曰晋人不欲夷吾实欲重耳今背秦约而杀里克皆吕甥郤芮之计也愿君以利急召吕郤吕郤至则更入重耳便缪公许之使人与丕郑归召吕郤吕郤等疑丕郑有间乃言夷吾杀丕郑丕郑子丕豹奔秦说缪公曰晋君无道百姓不亲可伐也缪公曰百姓茍不便何故能诛其大臣能诛其大臣此其调也不听而隂用豹十二年齐管仲隰朋死晋旱来请粟丕豹说缪公勿与因其饥而伐之缪公问公孙支【服防曰秦大夫公孙子桑】支曰饥穰更事耳不可不与问百里傒傒曰夷吾得罪于君其百姓何罪于是用百里傒公孙支言卒与之粟以船漕车转自雍相望至绛【贾逵曰雍秦国都绛晋国都也】十四年秦饥请粟于晋晋君谋之羣臣虢射曰因其饥伐之可有大功晋君从之十五年兴兵将攻秦缪公发兵使丕豹将自往击之九月壬戌与晋惠公夷吾合战于韩地晋君弃其军与秦争利还而马鸷缪公与麾下驰追之不能得晋君反为晋军所围晋击缪公缪公伤于是岐下食善马者三百人驰冒晋军晋军解围遂脱缪公而反生得晋君初缪公亡善马岐下野人共得而食之者三百余人吏逐得欲法之缪公曰君子不以畜产害人吾闻食善马肉不饮酒伤人乃皆赐酒而赦之三百人者闻秦击晋皆求从从而见缪公窘亦皆推锋争死以报食马之德于是缪公虏晋君以归令于国斋宿吾将以晋君祠上帝周天子闻之曰晋我同姓为请晋君夷吾姊亦为缪公夫人夫人闻之乃衰绖跣曰妾兄弟不能相救以辱君命缪公曰我得晋君以为功今天子为请夫人是忧乃与晋君盟许归之更舍上舍而馈之七牢【贾逵曰诸侯雍饩七牢者牛一羊一豕一为一牢也】十一月归晋君夷吾夷吾献其河西地使太子圉为质于秦秦妻子圉以宗女是时秦地东至河十八年齐桓公卒二十年秦灭梁芮二十二年晋公子圉闻晋君病曰梁我母家也而秦灭之我兄弟多即君百岁后秦必留我而晋轻亦更立他子子圉乃亡归晋二十三年晋惠公卒子圉立为君秦怨圉亡去乃迎晋公子重耳于楚而妻以故子圉妻重耳初谢后乃受缪公益礼厚遇之二十四年春秦使人告晋大臣欲入重耳晋许之于是使人送重耳二月重耳立为晋君是为文公文公使人杀子圉子圉是为怀公其秋周襄王弟带以翟伐王王出居郑二十五年周王使人告难于晋秦秦缪公将兵助晋文公入襄王杀王弟带二十八年晋文公助楚于城濮三十年缪公助晋文公围郑郑使人言缪公曰亡郑厚晋于晋而得矣而秦未有利晋之强秦之忧也缪公乃罢兵归晋亦罢三十二年冬晋文公卒郑人有卖郑于秦曰我主其城门郑可袭也缪公问蹇叔百里傒对曰径数国千里而袭人希有得利者且人卖郑庸知我国人不有以我情告郑者乎不可缪公曰子不知也吾已决矣遂发兵使百里傒子孟明视蹇叔子西乞术及白乙丙将兵行日百里傒蹇叔二人哭之缪公闻怒曰孤发兵而子沮哭吾军何也二老曰臣非敢沮君军军行吾子与往臣老迟还恐不相见故哭耳二老退谓其子曰汝军即败必于殽阨矣三十三年春秦兵遂东更晋地过周北门周王孙满曰秦师无礼不败何待兵至滑郑贩卖贾人高持十二牛将卖之周见秦兵恐死虏因献其牛曰闻大国将诛郑郑君谨修守御备使臣以牛十二劳军士秦三将军相谓曰将袭郑郑今已觉之往无及已灭滑滑晋之边邑也当是时晋文公丧尚未葬太子襄公怒曰秦侮我孤因丧破我滑遂墨衰绖发兵遮秦兵于殽击之大破秦军无一人得脱者虏秦三将以归文公夫人秦女也【服防曰缪公女】为秦三囚将请曰缪公之怨此三人入于骨髓愿令此三人归令我君得自快烹之晋君许之归秦三将三将至缪公素服郊迎向三人哭曰孤以不用百里傒蹇叔言以辱三子三子何罪乎子其悉心雪耻毋怠遂复三人官秩如故愈益厚之三十四年楚太子商臣弑其父成王代立缪公于是复使孟明视等将兵伐晋战于彭衙【杜预曰冯翊郃阳县西北有衙城】秦不利引兵归戎王使由余于秦由余其先晋人也亡入戎能晋言闻缪公贤故使由余观秦秦缪公示以宫室积聚由余曰使鬼为之则劳神矣使人为之亦苦民矣缪公怪而问之曰中国以诗书礼乐法度为政然尚时乱今戎夷无此何以为治不亦难乎由余笑曰此乃中国所以乱也夫自上圣黄帝作为礼乐法度身以先之仅以小治及其后世日以骄滛阻法度之威以责督于下下罢极则以仁义怨望于上上下交争怨而相簒弑至于灭宗皆以此类也夫戎夷不然上含淳德以遇其下下怀忠信以事其上一国之政犹一身之治不知所以治此真圣人之治也于是缪公退而问内史廖曰【汉书百官表曰内史周官也】孤闻邻国有圣人敌国之忧也今由余贤寡人之害将奈之何内史廖曰戎王处僻匿未闻中国之声君试遗其女乐以夺其志【徐广曰夺一作徇】为由余请以疏其间留而莫遣以失其期戎王怪之必疑由余君臣有间乃可虏也且戎王好乐必怠于政缪公曰善因与由余曲席而坐传器而食问其地形与其兵势尽詧而后令内史廖以女乐二八遗戎王戎王受而说之终年不还于是秦乃归由余由余数谏不听缪公又数使人间要由余由余遂去降秦缪公以客礼礼之问伐戎之形三十六年缪公复益厚孟明等使将兵伐晋渡河焚船大败晋人取王官及鄗【徐广曰左传作郊骃案服防曰皆晋地不能有】以报殽之役晋人皆城守不敢出于是缪公乃自茅津【徐广曰在太阳】渡河封殽中尸【贾逵曰封识之】为发丧哭之三日乃誓于军曰嗟士卒听无哗余誓告汝古之人谋黄髪畨畨则无所过以申思不用蹇叔百里傒之谋故作此誓令后世以记余过君子闻之皆为垂涕曰嗟乎秦缪公之与人周也【服防曰周备也】卒得孟明之庆三十七年秦用由余谋伐戎王益国十二开地千里遂霸西戎天子使召公过贺缪公以金鼓三十九年缪公卒葬雍【皇览曰秦缪公冡在槖泉宫祈年观下】从死者百七十七人秦之良臣子舆氏三人名曰奄息仲行鍼虎亦在从死之中秦人哀之为作歌黄鸟之诗君子曰秦缪公广地益国东服强晋西覇戎夷然不为诸侯盟主亦宜哉死而弃民收其良臣而从死且先王崩尚犹遗德垂法况夺之善人良姓百姓所哀者乎是以知秦不能复东征也穆公子四十人其太子防代立是为康公康公元年往岁缪公之卒晋襄公亦卒康公之弟名雍秦出也在秦晋赵盾欲立之使随会来迎雍秦以兵送至令狐【杜预曰在河东】晋立襄公子而反击秦师秦师败随会来奔二年秦伐晋于武城报令狐之役四年晋伐秦取少梁六年秦伐晋取羁马【服防曰晋邑也】战于河曲大败晋军晋人患随会在秦为乱乃使魏讐余【服防曰晋之魏邑大夫】详反合谋会诈而得会会遂归晋康公立十二年卒子共公立共公二年晋赵穿弑其君灵公三年楚庄王强北兵至雒问周鼎共公立五年卒子桓公立桓公三年晋败我一将十年楚庄王服郑北败晋兵于河上当是之时楚霸为会盟合诸侯二十四年晋厉公初立与晋桓公夹河而盟归而秦倍盟与翟合谋击晋二十六年晋率诸侯伐秦秦军败走追至泾而还桓公立二十七年卒子景公立【徐广曰世本云景公名后伯车也】景公四年晋栾书弑其君厉公十五年救郑败晋兵扵栎【杜预曰晋地也】是时晋悼公为盟主十八年晋悼公强数会诸侯率以伐秦败秦军秦军走晋兵追之遂渡泾至棫林而还【徐广曰棫音域骃案杜预曰秦地也】二十七年景公如晋与平公盟已而背之三十六年楚公子围弑其君而自立是为灵王景公母弟后子鍼有宠景公母弟富或谮之恐诛乃奔晋车重千乗晋平公曰后子富如此何以自亡对曰秦公无道畏诛欲待其后世乃归三十九年楚灵王彊会诸侯于申为盟主杀齐庆封景公立四十年卒子哀公立后子复来归秦哀公八年楚公子弃疾弑灵王而自立是为平王十一年楚平王来求秦女为太子建妻至国女好而自娶之十五年楚平王欲诛建建亡伍子胥奔吴晋公室卑而六卿彊欲内相攻是以久秦晋不相攻三十一年吴王阖闾与伍子胥伐楚楚王亡奔随吴遂入郢楚大夫申包胥来告急七日不食日夜哭泣于是秦乃发五百乘救楚败吴师吴师归楚昭王乃得复入郢哀公立三十六年卒太子夷公夷公蚤死不得立立夷公子是为惠公惠公元年孔子行鲁相事五年晋卿中行范氏反晋晋使智氏赵简子攻之范中行氏亡奔齐惠公立十年卒子悼公立悼公二年齐臣田乞弑其君孺子立其兄阳生为悼公六年吴败齐师齐人弑悼公立其子简公九年晋定公与吴王夫差盟争长于黄池卒先吴【徐广曰外传云吴王先歃】吴彊陵中国十二年齐田常弑简公立其弟平公常相之十三年楚灭陈秦悼公立十四年卒子厉共公立孔子以悼公十二年卒厉共公二年蜀人来赂十六年壍河旁以兵二万伐大荔取其王城【徐广曰今之临晋也临晋有王城】二十一年初县频阳【地理志冯翊有频阳县】晋取武城二十四年晋乱杀智伯分其国与赵韩魏二十五年智开与邑人来奔【徐广曰一本二十六年城南郑也】三十三年伐义渠虏其王【应劭曰义渠北地也】三十四年日食厉共公卒子躁公立躁公二年南郑反十三年义渠来伐至渭南十四年躁公卒立其弟怀公怀公四年庶长鼂与大臣围怀公怀公自杀怀公太子曰昭子蚤死大臣乃立太子昭子之子是为灵公灵公怀公孙也灵公六年晋城少梁秦击之十三年城籍姑灵公卒子献公不得立立灵公季父悼子是为简公简公昭子之弟而怀公子也简公六年令吏初带劒壍洛城重泉【地理志重泉县属冯翊】十六年卒【徐广曰表云十五年也】子恵公立惠公十二年子出子生十三年伐蜀取南郑惠公卒出子立出子二年庶长改迎灵公之子献公于河
　　西而立之杀出子及其母沈之渊旁秦以往者数易君君臣乖乱故晋复彊夺秦河西地献公元年【徐广曰丁酉】止从死二年城栎阳【徐广曰徙都之今万年是也】四年正月庚寅孝公生十一年周太史儋见献公曰周故与秦国合而别别五百岁复合合七十七岁而霸王出十六年桃冬花十八年雨金栎阳二十一年与晋战于石门斩首六万天子贺以黼黻【周礼曰白与黒谓之黼黒与青谓之黻】二十三年与魏晋战少梁虏其将公孙痤二十四年献公卒【徐广曰表云二十三年】子孝公立年已二十一岁矣孝公元年【徐广曰庚申也】河山以东彊国六与齐威楚宣魏惠燕悼韩哀赵成侯竝淮泗之间小国十余楚魏与秦接界魏筑长城自郑滨洛以北有上郡楚自汉中南有巴黔中周室微诸侯力政争相并秦僻在雍州不与中国诸侯之会盟夷翟遇之孝公于是布惠振孤寡招战士明功赏下令国中曰昔我穆公自岐雍之间修德行武东平晋乱以河为界西霸戎翟广地千里天子致伯诸侯毕贺为后世开业甚光美会往者厉躁简公出子之不宁国家内忧未遑外事三晋攻夺我先君河西地诸侯卑秦丑莫大焉献公即位镇抚边境徙治栎阳且欲东伐复穆公之故地修穆公之政令寡人思念先君之意常痛于心宾客羣臣有能出奇计彊秦者吾且尊官与之分土于是乃出兵东围陜城西斩戎之獂王【地理志天水有獂道县应劭曰獂戎邑音桓】卫鞅闻是令下西入秦因景监求见孝公二年天子致胙三年卫鞅说孝公变法修刑内务耕稼外劝战死之赏罚孝公善之甘龙杜挚等弗然相与争之卒用鞅法百姓苦之居三年百姓便之乃拜鞅为左庶长其事在商君语中七年与魏惠王会杜平八年与魏战元里有功十年卫鞅为大良造将兵围魏安邑降之【地理志曰河东有安邑县】十二年作为咸阳筑冀阙秦徙都之并诸小乡聚集为大县县一令【汉书百官表曰县令长皆秦官万户以上为合秩千户至六百石灭万户为长秩五百石至三百石皆有丞尉】四十一县为田开阡陌东地渡洛十四年初为赋【徐广曰制贡赋之法也】十九年天子致伯二十年诸侯毕贺秦使公子少官率师会诸侯逢泽【徐广曰开封东北有逢泽】朝天子二十一年齐败魏马陵二十二年卫鞅击魏虏魏公子卭封鞅为列侯号商君二十四年与晋战鴈门虏其将魏错孝公卒子惠文君立是岁诛卫鞅鞅之初为秦施法法不行太子犯禁鞅曰法之不行自于贵戚君必欲行法先于太子太子不可黥黥其傅师于是法大用秦人治及孝公卒太子立宗室多怨鞅鞅亡因以为反而卒车裂以徇秦国【汉书曰商君为法于秦战斩一首赐爵一级欲为官者五千石其爵名一为公士二上造三簪褭四不更五大夫六公大夫七官大夫八公乘九五大夫十左庶长十一右庶长十二左更十三中更十四右更十五少上造十六大上造十七　驷车庶长十八大庶长十九闗内侯二十彻侯】惠文君元年楚韩赵蜀人来朝二年天子贺三年王冠四年天子致文武胙齐魏为王五年阴晋人犀首为大良造【犀首官名姓公孙名衍】六年魏纳阴晋阴晋更名宁秦【徐广曰今之华阴也】七年公子卭与魏战虏其将龙贾斩首八万八年魏纳河西地九年渡河取汾阴皮氏【地理志二县属河东】与魏王会应围焦降之十年张仪相秦魏纳上郡十五县十一年县义渠归魏焦曲沃义渠君为臣更名少梁曰夏阳十二年初腊十三年四月戊午魏君为王韩亦为王使张仪伐取陜出其人与魏十四年更为元年二年张仪与齐楚大臣会齧桑三年韩魏太子来朝张仪相魏五年王游至北河【徐广曰戎地在河上】七年乐池相秦韩赵魏燕齐帅匈奴共攻秦秦使庶长疾与战修鱼虏其将申差败赵公子渴韩太子奂斩首八万二千八年张仪复相秦九年司马错伐蜀灭之伐取赵中都西阳【地理志太原有中都县】十年韩太子苍来质伐取韩石章伐败赵将泥【徐广曰将一作庄】伐取义渠二十五城十一年防里疾攻魏焦降之败韩岸门斩首万其将犀首走公子通封于蜀【徐广曰是岁王赧元年】燕君让其臣子之十二年王与梁王会临晋庶长疾攻赵虏赵将庄张仪相楚十三年庶长章击楚于丹阳虏其将屈匄斩首八万又攻楚汉中取地六百里置汉中郡楚围雍氏秦使庶长疾助韩而东攻齐到满助魏攻燕十四年伐楚取召陵丹犂臣蜀相壮【徐广曰一作状】杀蜀侯来降惠王卒子武王立韩魏齐楚越【徐广曰一作赵】皆宾从武王元年与魏惠王会临晋【徐广曰表云哀王】诛蜀相壮张仪魏章皆东出之魏伐义渠丹犂二年初置丞相【应劭曰丞者承也相助也】樗里疾甘茂为左右丞相张仪死于魏三年与韩襄王会临晋外南公揭卒樗里疾相韩武王谓甘茂曰寡人欲容车通三川窥周室死不恨矣其秋使甘茂庶长封伐宜阳四年拔宜阳斩首六万涉河城武遂【徐广曰韩邑也】魏太子来朝武王有力好戏力士任鄙乌获孟说皆至大官王与孟说举鼎絶膑【徐广曰一作脉】八月武王死【皇览曰秦武王在扶风安陵县西北毕陌中大冡是也人以为周文王冡非也周文王冡在杜中】族孟说武王取魏女为后无子立异母弟是为昭襄王昭襄母楚人姓芈氏号宣太后武王死时昭襄王为质于燕燕人送归得立昭襄王元年严君疾为相甘茂出之魏二年彗星见庶长壮与大臣诸侯公子为逆皆诛及惠文后皆不得良死【徐广曰逆妇于楚者】悼武王后出归魏三年王冠与楚王会黄棘与楚上庸【地理志汉中有上庸县】四年取蒲坂彗星见五年魏王来朝应亭【徐广曰魏世家云会临晋】复与魏蒲坂六年蜀侯煇反司马错定蜀庶长奂伐楚斩首二万泾阳君质于齐日食昼晦七年拔新城樗里子卒八年使将军芊戎攻楚取新市【晋帝记曰江夏有新市县】齐使章子魏使公孙喜韩使暴鸢共攻楚方城取唐昧赵破中山其君亡竟死齐魏公子劲韩公子长为诸侯九年孟尝君防文来相秦奂攻楚取八城杀其将景快十年楚怀王入朝秦秦留之嶭文以金受免楼缓为丞相十一年齐韩魏赵宋中山五国共攻秦至盐氏而还【徐广曰盐一作监】秦与韩魏河北及封陵以和彗星见楚怀王走之赵赵不受还之秦即死归葬十二年楼缓免穰侯魏冉为相予楚粟五万石十三年向寿伐韩取武始【地理志魏郡有武始县】左更白起攻新城五大夫礼出亡奔魏任鄙为汉中守【汉书百官表曰郡守秦官】十四年左更白起攻韩魏于伊阙斩首二十四万虏公孙喜拔五城十五年大良造白起攻魏取垣复予之攻楚取宛十六年左更错取轵及邓【地理志河内有轵县南阳有邓县】冉免封公子市宛公子悝邓魏冉陶为诸侯十七年城阳君入朝及东周君来朝秦以垣为蒲坂皮氏王之宜阳十八年错攻垣河雍决桥取之【徐广曰汲纪年云魏哀王二十四年　改宜阳曰河雍改向曰髙平向在轵之西】十九年王为西帝齐为东帝皆复去之吕礼来自归齐破宋宋王在魏死温任鄙卒二十年【徐广曰秦地有文马生驹】王之汉中又之上郡北河二十一年【徐广曰有牡马生牛而死】错攻魏河内魏献安邑秦出其人募徙河东赐爵赦罪人迁之泾阳君封宛二十二年防武伐齐河东为九县与楚王会宛与赵王会中阳【地理志西河有中阳县】二十三年尉斯离与三晋燕伐齐破之济西王与魏王会宜阳与韩王会新城二十四年与楚王会鄢又会穰秦取魏安城【地理志汝南有安城县】至大梁燕赵救之秦军去魏冉免相二十五年拔赵二城与韩王会新城与魏王防新明邑二十六年赦罪人迁之穰侯冉复相二十七年错攻楚赦罪人迁之南阳白起攻赵取代光狼城又使司马错发陇西因蜀攻楚黔中拔之二十八年大良造白起攻楚取鄢邓赦罪人迁之二十九年大良造白起攻楚取郢为南郡楚王走周君来王与楚王会襄陵【地理志河东有襄陵县】白起为武安君三十年蜀守若伐取巫郡及江南为黔中郡三十一年白起伐魏取两城楚人伐我江南三十二年相穰侯攻魏至大梁破暴鸢斩首四万鸢走魏入三县请和三十三年客卿胡伤攻魏卷【地理志河南有卷县】蔡阳长社取之【地理志颍川有长社县】击芒卯华阳破之【司马彪曰华阳亭名在密县】斩首十五万魏入南阳以和【徐广曰河内修武古曰南阳秦始皇更名河内属魏地荆州之南阳郡本属韩地】三十四年秦与魏韩上庸地为一郡南阳免臣迁居之三十五年佐韩魏楚伐燕初置南阳郡三十六年客卿灶攻齐取刚寿予穰侯三十八年中更胡伤攻赵阏与【孟康曰音焉与邑名在上党湼县西】不能取四十年悼太子死魏归葬芷阳【徐广曰今霸陵】四十一年夏攻魏取邢丘怀【徐广曰邢丘在平臯骃案韩诗外传武王伐纣到于邢丘勒兵于寗更名邢丘曰怀寗曰修武】四十二年安国君为太子十月宣太后薨【徐广曰芊氏】葬芷阳郦山九月穰侯出之陶四十三年武安君白起攻韩拔九城斩首五万四十四年攻韩南郡取之四十五年五大夫贲攻韩取十城叶阳【一云华阳】悝出之国未至而死四十七年秦攻韩上党上党降赵秦因攻赵赵发兵击秦相距秦使武安君白起击大破赵于长平四十余万尽杀之四十八年十月韩献垣雍【司马彪曰河南卷县有垣雍城】秦军分为三军武安君归王龁将伐赵武安君攻皮牢拔之司马梗北定太原尽有韩上党正月兵罢复守上党其十月五大夫陵攻赵邯郸四十九年正月益发卒佐陵陵战不善免王龁代将其十月将军张唐攻魏为蔡尉捐弗守还斩之五十年十月武安君白起有罪为士伍迁阴密【如淳曰尝有爵而以罪夺爵皆称士伍】张唐攻郑拔之十二月益发卒军汾城旁武安君白起有罪死龁攻邯郸不拔去还奔汾军二月余攻晋军斩首六千晋楚流死河二万人【徐广曰楚一作走】攻汾城即从唐拔宁【徐广曰作曼此赵邑也】新中宁新中更名安阳【徐广曰魏郡有安阳县】初作河桥五十一年将军摎攻韩取阳城负黍斩首四万攻赵取二十余县首虏九万西周君背秦与诸侯约从将天下锐兵出伊阙攻秦令秦毋得通阳城于是秦使将军摎攻西周西周君走来自归顿首受罪尽献其邑三十六城口三万秦王受献归其君于周五十二年周民东亡其器九鼎入秦周初亡五十三年天下来宾魏后秦使摎伐魏取吴城【徐广曰在大阳】韩王入朝魏委国聼令五十四年王郊见上帝于雍五十六年秋昭襄王卒子孝文王立尊唐八子为唐太后【徐广曰八子者妾媵之号姓唐】而合其葬于先王韩王衰绖入吊祠诸侯皆使其将相来吊祠视丧事孝文王元年赦罪人修先王功臣襃厚亲戚弛苑囿孝文王除丧十月己亥即位三日辛丑卒子庄襄王立庄襄王元年大赦罪人修先王功臣施德厚骨肉而布惠于民东周君与诸侯谋秦秦使相国吕不韦诛之尽入其国秦不絶其祀以阳人地【地理志河南梁县有阳人聚】赐周君奉其祭祀使骜伐韩韩献成臯巩秦界至大梁初置三川郡【韦昭曰有河洛伊故曰三川骃按地理志汉高祖更曰河南郡】二年使防骜攻赵定太原三年防骜攻魏高都汲【徐广曰一作波波县亦在河内】拔之攻赵榆次新城狼孟取三十七城四月日食四年王龁攻上党初置太原郡魏将无忌率五国兵击秦秦却于河外骜败解而去五月丙午庄襄王卒子政立是为秦始皇帝秦王政立二十六年初并天下为三十六郡号为始皇帝始皇帝五十一年而崩子胡亥立是为二世皇帝三年诸侯竝起叛秦赵高杀二世立子婴子婴立月余诸侯诛之遂灭秦其语在始皇本纪中
　　太史公曰秦之先为嬴姓其后分封以国为姓有徐氏郯氏莒氏终黎氏【徐广曰世本作钟离应劭曰氏姓注云有姓终黎者是】运奄氏莬裘氏将梁氏黄氏江氏脩鱼氏白防氏蜚亷氏秦氏然秦以其先造父封赵城为赵氏















　　史记集解卷五
<史部,正史类,史记集解>
　　钦定四库全书
　　史记集解卷六
　　宋　裴骃　撰
　　史记六
　　秦始皇本纪第六
　　秦始皇帝者秦庄襄王子也庄襄王为秦质子于赵见吕不韦姬悦而取之生始皇以秦昭王四十八年正月生于邯郸及生名为政【徐广曰　作正宋忠云以正月旦生故名】姓赵氏年十三歳庄襄王死政代立为秦王当是之时秦地已并巴蜀汉中越宛有郢置南郡矣北收上郡以东有河东太原上党郡东至荥阳灭二周置三川郡吕不韦为相封十万户号曰文信侯招致賔客防士欲以并天下李斯为舍人【文颍曰主廏内小史官名或曰侍从賔客谓之舍人也】防骜王齮【徐广曰一作龁】麃公等为将军【应劭曰麃秦邑】王年少初即位委国事大臣晋阳反元年将军防骜击定之二年麃公将卒攻卷斩首三万三年骜攻韩取十三城王齮死十月将军防骜攻魏氏畼有诡【徐广曰畼音场】歳大饥四年拔畼有诡三月军罢秦质子归自赵赵太子出归国十月庚寅蝗虫从东方来蔽天天下疫百姓内粟千石拜爵一级五年将军骜攻魏定酸枣【地理志陈留有酸枣县】燕虚长平【徐广曰一作干骃按地理志汝南有长平县也】雍丘山阳城【地理志陈留有雍丘县河内有山阳县】皆拔之取二十城初置东郡冬雷六年韩魏赵卫楚共击秦取寿陵秦出兵五国兵罢拔卫迫东郡其君角率其支属徙居野王阻其山以保魏之河内七年彗星先出东方见北方五月见西方将军骜死以攻龙孤庆都【徐广曰庆一作麃】还兵攻汲彗星复见西方十六日夏太后死八年王弟长安君成蟜将军击赵反死屯留军吏皆斩死迁其民于临洮将军壁死卒屯留蒲鶮反戮其尸【徐广曰鶮一作鹖屯留蒲鹖皆地名也壁于此地时士卒死者皆戮其尸】河鱼大上轻车重【徐广曰一无重字】马东就食嫪毐封为长信侯予之山阳地令毐居之宫室车马衣服苑囿驰猎恣毐事无大小皆决于毐又以河西【徐广曰河一作汾】太原郡更为毐国九年彗星见或竟天攻魏垣蒲阳四月上宿雍【蔡邕曰上者尊位所在也司马迁记事当言帝则依违但言上不敢媟言尊尊之意也】己酉王冠带劒【徐广曰年二十二】长信侯毐作乱而觉矫王御玺【蔡邕曰御者进也凡衣服加于身饮食入于口妃妾接于寝皆曰御御之亲爱者曰幸玺者印信也天子玺白玉螭虎钮古者尊卑共之月令曰固封玺左传曰季武子玺书追而与之此诸侯大夫印称玺也卫宏曰秦以前民皆以金玉为印龙虎钮唯其所好秦以来天子独以印称玺又独以玉羣臣莫敢用】及太后玺以发县卒及卫卒官骑戎翟君公舎人将欲攻蕲年宫为乱【地理志蕲年宫在雍】王知之令相国昌平君昌文君发卒攻毐战咸阳斩首数百皆拜爵及宦者皆在战中亦拜爵一级毐等败走即令国中有生得毐赐钱百万杀之五十万尽得毐等卫尉竭【汉书百官表曰卫尉秦官】内史肆佐弋竭【汉书百官表曰秦时少府有佐弋汉武帝改为佽飞掌弋射者】中大夫令齐等二十人皆枭首【县首于木上曰枭】车裂以徇灭其宗及其舎人轻者为鬼薪【应劭曰取薪给宗庙为鬼薪也如淳曰律説鬼薪作三歳】及夺爵迁蜀四千余家家房陵四月寒冻有死者杨端和攻衍氏彗星见西方又见北方从斗以南八十日十年【徐广曰甲子】相国吕不韦坐嫪毐免桓齮为将军齐赵来置酒齐人茅焦説秦王曰秦方以天下为事而大王有迁母太后之名恐诸侯闻之由此倍秦也秦王乃迎太后于雍而入咸阳【説苑曰始皇帝立茅焦为傅又爵之上卿太后大喜曰天下亢直使败复成安秦社稷使妾母子复相见者茅君之力也】复居甘泉宫【徐广曰表云咸阳南宫也】大索逐客李斯上书説乃止逐客令李斯因説秦王请先取韩以恐他国于是使斯下韩韩王患之与韩非谋弱秦大梁人尉缭来説秦王曰以秦之强诸侯譬如郡县之君臣但恐诸侯合从翕而出不意此乃智伯夫差湣王之所以亡也愿大王毋爱财物赂其豪臣以乱其谋不过亡三十万金则诸侯可尽秦王从其计见尉缭亢礼衣服食饮与缭同缭曰秦王为人蜂准【徐广曰蜂一作隆】长目挚鸟膺豺声少恩而虎狼心居约易出人下得志亦轻食人我布衣然见我常身自下我诚使秦王得志于天下天下皆为虏矣不可与乆游乃亡去秦王觉固止以为秦国尉卒用其计策而李斯用事十一年王翦桓齮杨端和攻邺取九城王翦攻阏与橑杨【徐广曰橑音老在并州】皆并为一军翦将十八日军归斗食以下【汉书百官表曰百石以下有斗食佐史之秩】什推二人从军取邺安阳桓齮将十二年文信侯不韦死窃塟其舍人临者晋人也逐出之秦人六百石以上夺爵迁五百石以下不临迁勿夺爵自今以来操国事不道如嫪毐不韦者籍其门【徐广曰一作文】视此秋复嫪毐舍人迁蜀者当是之时天下大旱六月至八月乃雨十三年桓齮攻赵平阳杀赵将扈辄斩首十万王之河南正月彗星见东方十月桓齮攻赵十四年攻赵军于平阳取宜安破之杀其将军桓齮定平阳武城韩非使秦秦用李斯谋畱非非死云阳韩王请为臣十五年大兴兵一军至邺一军至太原取狼孟【地理志太原有狼孟县】地动十六年九月发卒受地韩南阳假守腾初令男子书年魏献地于秦秦置丽邑十七年内史腾攻韩得韩王安尽纳其地以其地为郡命曰颍川地动华阳太后卒民大饥十八年【徐广曰巴郡出大人长二十五丈六尺】大兴兵攻赵王翦将上地下井陉【服防曰山名在常山今为县音刑】端和将河内羌瘣伐赵端和围邯郸城十九年王翦羌瘣尽定取赵地东阳得赵王引兵欲攻燕屯中山秦王之邯郸诸尝与王生赵时母家有仇怨皆阬之秦王还从太原上郡归始皇帝母太后崩赵公子嘉率其宗数百人之代自立为代王东与燕合兵军上谷大饥二十年燕太子丹患秦兵至国恐使荆轲刺秦王秦王觉之体解轲以徇而使王翦辛胜攻燕燕代发兵击秦军秦军破燕易水之西二十一年王贲攻蓟乃益发卒诣王翦军遂破燕太子军取燕蓟城得太子丹之首燕王东收辽东而王之王翦谢病老归新郑反昌平军徙于郢大雨雪深二尺五寸二十二年王贲攻魏引河沟灌大梁大梁城坏其王请降尽取其地二十三年秦王复召王翦强起之使将击荆取陈以南至平舆【地理志汝南有平舆县】虏荆王秦王游至郢陈荆将项燕立昌平君为荆王反秦于淮南【徐广曰淮一作江】二十四年王翦防武攻荆破荆军昌平君死项燕遂自杀二十五年大兴兵使王贲将攻燕辽东得燕王喜还攻代虏代王嘉王翦遂定荆江南地降越君置会稽郡五月天下大酺【服防曰酺音蒲文颍曰酺周礼族师掌春秋祭酺为人物灾害之神苏林曰陈留俗三月上已水上饮食为酺】二十六年齐王建与其相后胜发兵守其西界不通秦秦使将军王贲从燕南攻齐得齐王建秦初并天下令丞相御史曰异日韩王纳地效玺请为藩臣已而倍约与赵魏合从畔秦故兴兵诛之虏其王寡人以为善庶几息兵革赵王使其相李牧来约盟故归其质子已而倍盟反我太原故兴兵诛之得其王赵公子嘉乃自立为代王故举兵击灭之魏王始约服入秦已而与韩赵谋袭秦秦兵吏诛遂破之荆王献青阳以西【汉书邹阳传曰越水长沙还舟青阳张晏曰青阳地名苏林曰靑阳长沙县是也】已而畔约击我南郡故发兵诛得其王遂定其荆地燕王昏乱其太子丹乃阴令荆轲为贼兵吏诛灭其国齐王用后胜计絶秦使欲为乱兵吏诛虏其王平齐地寡人以眇眇之身兴兵诛暴乱赖宗庙之灵六王咸伏其辜天下大定今名号不更无以称成功传后世其议帝号丞相绾御史大夫刼【汉书百官表曰御史大夫秦官应劭曰侍御史之率故称大夫也】廷尉斯等【汉书百官表曰廷尉秦官应劭曰听狱必质诸朝廷与众共之兵狱同制故称朝廷】皆曰昔者五帝地方千里其外侯服夷服诸侯或朝或否天子不能制今陛下【蔡邕曰陛阶也所由升堂也天子必有近臣立于陛侧以戒不虞谓之陛下者羣臣与天子言不敢指斥故呼在陛下者与之言因卑达尊之意也上书亦如之】兴义兵诛残贼平定天下海内为郡县法令由一綂自上古已来未尝有五帝所不及臣等谨与博士议曰【汉书百官表曰博士秦官掌通古今】古有天皇有地皇有泰皇泰皇最贵臣等昧死上尊号王为泰皇命为制令为诏【蔡邕曰制书帝者制度之命也其文曰制诏诏书诏告也】天子自称曰朕【蔡邕曰朕我也古者上下共称之贵贱不嫌则可以同号之义也臯陶与舜言朕言惠可底行屈原曰朕皇考至秦然后天子独以为称汉因而不改】王曰去泰着皇采上古帝位号号曰皇帝他如议制曰可【蔡邕曰羣臣有所奏请尚书令奏之下冇司曰制天子答之曰可】追尊庄襄王为太上皇【汉髙祖尊父曰太上皇亦仿此也】制曰朕闻太古有号毋諡中古有号死而以行为諡如此则子议父臣议君也甚无谓朕弗取焉自今已来除諡法【諡法周公所作】朕为始皇帝后世以计数二世三世至于万世传之无穷始皇推终始五德之传【郑曰音亭传】以为周得火德秦代周徳从所不胜方今水徳之始改年始朝贺皆自十月朔衣服旄旌节旗皆上黑数以六为纪符法冠皆六寸而舆六尺六尺为步乘六马【张晏曰水北方黒终数六故以六寸为符六尺为步瓒曰水数六故以六为名谯周曰步以人足为数非独秦制然】更名河曰徳水以为水徳之始刚毅戾深事皆决于法刻削毋仁恩和义然后合五徳之数于是急法乆者不赦丞相绾等言诸侯初破燕齐荆地远不为置王毋以填之请立诸子唯上幸许始皇下其议于羣臣羣臣皆以为便廷尉李斯议曰周文武所封子弟同姓甚众然后属疏远相攻击如仇讐诸侯更相诛伐周天子弗能禁止今海内赖陛下神灵一綂皆为郡县诸子功臣以公赋税重赏赐之甚足易制天下无异意则安宁之术也置诸侯不便始皇曰天下共苦战鬭不休以有侯王赖宗庙天下初定又复立国是树兵也而求其宁息岂不难哉廷尉议是分天下以为三十六郡【三十六郡谓河南上中地三川河东南阳南郡九江鄣郡会稽颍川砀郡泗水嶭郡东郡琅邪齐郡上谷渔阳右北平辽西辽东代郡钜鹿邯郸上党太原云中九原鴈门上郡陇西北地汉中巴郡蜀郡黔中长沙凡三十五与内史为三十六郡】郡置守尉监【汉书百官表曰秦郡守掌治其郡有丞尉掌佐守典武职甲卒监御史掌监郡】更名民曰黔首【应劭曰黔亦黎黑也】大酺收天下兵【应劭曰古者以铜为兵】聚之咸阳销以为钟鐻【徐广曰音巨】金人十二重各千石置廷宫中一法度衡石丈尺车同轨书同文字地东至海暨朝鲜西至临洮羌中南至北向户【吴都赋曰开北户以向日刘逵曰日南之北户犹日北之南户也】北据河为塞竝阴山【地理志西河有阴山县】至辽东徙天下豪富于咸阳十二万户诸庙及章台上林皆在渭南秦每破诸侯写放其宫室作之咸阳北阪上【徐广曰在长安西北汉武时别名渭城】南临渭自雍门【徐广曰在髙陆县】以东至泾渭殿屋复道周阁相属所得诸侯美人钟鼓以充入之二十七年始皇巡陇西北地出鸡头山过囘中焉【应劭曰囘中在安定髙平孟康曰囘中在北地】作信宫渭南已更命信宫为极庙象天极自极庙道通郦山作甘泉前殿筑甬道【应劭曰筑垣墙如街巷】自咸阳属之是岁赐爵一级治驰道【应劭曰驰道天子道也道若今之中道然汉书贾山传曰秦为驰道于天下东穷燕齐南极吴楚江湖之上濵海之观毕至道广五十步三丈而树厚筑其外隐以金椎树以青松】二十八年始皇东行郡县上邹峄山【韦昭曰邹鲁县山在其北】立石与鲁诸儒生议刻石颂秦徳议封禅望祭山川之事乃遂上泰山立石封祠祀【服防曰増天之髙归功于天张晏曰天髙不可及于泰山上立封禅而祭之冀近神灵也瓒曰积土为封谓负土于泰山上为坛而祭之】下风雨暴至休于树下因封其树为五大夫禅梁父【服防曰禅阐广土地也瓒曰古者圣王封泰山禅亭亭或梁父皆太山下小山除地为墠祭于梁父后改墠曰禅】刻所立石其辞曰皇帝临位作制明法臣下修饬二十有六年初并天下罔不賔服亲巡远方黎民登兹泰山周览东极从臣思迹本原事业祗诵功徳治道运行诸产得宜皆有法式大义休明垂于后世顺承勿革皇帝躬圣既平天下不懈于治夙兴夜寐建设长利专隆教诲训经宣达逺近毕理咸承圣志贵贱分明男女礼顺慎遵职事昭隔内外【徐广曰隔一作融】靡不清净施于后嗣化及无穷遵奉遗诏永承重戒于是乃竝勃海以东过黄腄【地理志东莱有黄县腄县】穷成山登之罘【地理志之罘山在腄县】立石颂秦徳焉而去南登琅邪大乐之畱三月乃徙黔首三万户琅邪台下【地理志云越王勾践尝治琅邪县起台馆】复十二歳作琅邪台立石刻颂秦徳明得意曰维二十六年皇帝作始端平法度万物之纪以明人事合同父子圣智仁义显白道理东抚东土以省卒士事已大毕乃临于海皇帝之功勤劳本事上农除末黔首是富暜天之下搏心揖志器械一量同书文字日月所照舟舆所载皆终其命莫不得意应时动亊是维皇帝匡饬异俗陵水经地忧恤黔首朝夕不懈除疑定法咸知所辟方伯分职诸治经易举错必当莫不如画皇帝之明临察四方尊卑贵贱不逾次行奸邪不容皆务贞良细大尽力莫敢怠荒远迩辟隐专务肃庄端直敦忠事业有常皇帝之徳存定四极诛乱除害兴利致福节事以时诸产繁殖黔首安宁不用兵革六亲相保终无寇贼驩欣奉教尽知法式六合之内皇帝之土西涉流沙南尽北户东有东海北过大夏人迹所至无不臣者功葢五帝泽及牛马莫不受徳各安其宇维秦王兼有天下立名为皇帝乃抚东土至于琅邪列侯【张晏曰列侯者见序例】武城侯王离列侯通武侯王贲伦侯建成侯赵亥伦侯昌武侯成伦侯武信侯冯母择丞相隗林丞相王绾卿李斯卿王戊五大夫赵婴五大夫杨樛从与议于海上曰古之帝者地不过千里诸侯各守其封域或朝或否相侵暴乱残伐不止犹刻金石以自为纪古之五帝三王知教不同法度不明假威鬼神以欺远方实不称名故不乆长其身未殁诸侯倍叛法令不行今皇帝并一海内以为郡县天下和平昭明宗庙体道行徳尊号大成羣臣相与诵皇帝功徳刻于金石以爲表经既已齐人徐市等上书言海中有三神山名曰蓬莱方丈瀛洲仙人居之请得斋戒与童男女求之于是遣徐市发童男女数千人入海求仙人始皇还过彭城斋戒祷祠欲出周鼎泗水使千人没水求之弗得乃西南渡淮水之衡山南郡浮江至湘山祠逢大风几不得渡上问博士曰湘君何神博士对曰闻之尧女舜之妻而葬此于是始皇大怒使刑徒三千人皆伐湘山树赭其山上自南郡由武关归【应劭曰武关秦南关通南阳文颍曰武关在析西百七十里农界】二十九年始皇东游至阳武博浪沙中【地理志河南阳武县有博浪沙】为盗所惊求弗得乃令天下大索十日登之罘刻石其辞曰维二十九年时在中春阳和方起皇帝东游巡登之罘临照于海从臣嘉观原念休烈追诵本始大圣作治建定法度显著纲纪外教诸侯光施文惠明以义理六国囘辟贪戾无厌虐杀不已皇帝哀众遂发讨师奋扬武徳义诛信行威燀旁达【徐广曰燀充善反】莫不賔服烹灭彊暴振救黔首周定四极普施明法经纬天下永为仪则大矣哉宇县之中【宇宇宙县赤县】承顺圣意羣臣诵功请刻于石表垂于常式其东观曰维二十九年皇帝春游览省逺方逮于海隅遂登之罘昭临朝阳观望广丽从臣咸念原道至明圣法初兴清理疆内外诛暴彊武威旁畅振动四极禽灭六王阐并天下灾害絶息永偃戎兵皇帝明徳经理宇内视听不怠作立大义昭设备器咸有章旗职臣遵分各知所行事无嫌疑黔首改化逺迩同度临古絶尤常职既定后嗣循业长承圣治羣臣嘉徳祗诵圣烈请刻之罘旋遂之琅邪道上党入三十年无事三十一年【徐广曰使黔首自实田也】十二月更名腊曰嘉平【太原真人茅盈内纪曰始皇三十一年九月庚子盈曾祖父蒙乃于华山之中乘云驾龙白日升天先是其邑谣歌曰神仙得者茅初成驾龙上升入太清时下洲戏赤城继世而徃在我盈帝若学之腊嘉平始皇闻谣歌而问其故父老具对此仙人之谣歌劝帝求长生之术于是始皇欣然乃有寻仙之志因改腊曰嘉平】赐黔首里六石米二羊始皇为微行咸阳【张晏曰若微贱之所为故曰微行也】与武士四人俱夜出逢盗兰池【地理志渭城县有兰池宫】见窘武士击杀盗关中大索二十日米石千六百三十二年始皇之碣石使燕人卢生求羡门【韦昭曰古仙人】髙誓刻碣石门【徐广曰一作盟】坏城郭决通隄防其辞曰遂兴师旅诛戮无道为逆灭息武殄暴逆文复无罪【徐广曰复一作优】庶心咸服惠论功劳赏及牛马恩肥土域皇帝奋威徳并诸侯初一泰平堕坏城郭决通川防夷去险阻地势既定黎庶无繇天下咸抚男乐其畴女修其业事各有序惠被诸产乆竝来田【徐广曰乆一作分】莫不安所羣臣诵烈请刻此石垂着仪矩因使韩终侯公石生求仙人不死之药始皇巡北边从上郡入燕人卢生使入海还以鬼神事因奏録图书曰亡秦者胡也【郑曰胡胡亥秦二世名也秦见图书不知此为人名反备北胡】始皇乃使将军恬发兵三十万人北击胡略取河南地三十三年发诸尝逋亡人赘壻【瓒曰赘谓居穷有子使就其妇家为赘壻】贾人略取陆梁地为桂林【韦昭曰今郁林是也】象郡【韦昭曰今日南】南海以适遣戍【徐广曰五十万人守五岭】西北斥逐匈奴自榆中【徐广曰在金城】竝河以东【服防曰竝音傍傍依也】属之阴山【徐广曰在五原北】以为三十四县城河上为塞又使防恬渡河取髙阙陶山北假中【晋灼曰王莽传云五原北假膏壤殖谷北假地名也】筑亭障以逐戎人徙谪实之初县禁不得祠明星出西方【徐广曰皇甫谧云彗星见】三十四年适治狱吏不直者筑长城及南越地始皇置酒咸阳宫博士七十人前为夀仆射周青臣【汉书百官表曰仆射秦官古者重武官有主射以督课之应劭曰仆主也】进颂曰他时秦地不过千里赖陛下神灵明圣平定海内放逐蛮夷日月所照莫不宾服以诸侯为郡县人人自安乐无战争之患传之万世自上古不及陛下威徳始皇悦博士齐人淳于越进曰臣闻殷周之王千余歳封子弟功臣自为枝辅今陛下有海内而子弟为匹夫卒有田常六卿之臣无辅拂何以相救哉事不师古而能长乆者非所闻也今靑臣又面防以重陛下之过非忠臣始皇下其议丞相李斯曰五帝不相复三代不相袭各以治非其相反时变异也今陛下创大业建万世之功固非愚儒所知且越言乃三代之事何足法也异时诸侯竝争厚招防学今天下已定法令出一百姓当家则力农工士则学习法令辟禁今诸生不师今而学古以非当世惑乱黔首丞相臣斯昧死言古者天下散乱莫之能一是以诸侯竝作语皆道古以害今饰虚言以乱实人善其所私学【徐广曰私一作知】以非上之所建立今皇帝并有天下别白黒而定一尊私学而相与非法教人闻令下则各以其学议之入则心非出则巷议夸主以为名异取以为尚率羣下以造谤如此弗禁则主势降乎上党与成乎下禁之便臣请史官非秦记皆烧之非博士官所职天下敢有藏诗书百家语者悉诣守尉杂烧之有敢偶语诗书弃市【应劭曰禁民聚语畏其谤已】以古非今者族吏见知不举者与同罪令下三十日不烧黥为城旦【如淳曰律説论决为髠钳输边筑长城画日伺寇虏夜暮筑长城城旦四歳也】所不去者医药卜筮种树之书若欲有学法令【徐广曰一无法令二字】以吏为师制曰可三十五年除道道九原【地理志五原郡有九原县】抵云阳【徐广曰表云道九原通甘泉】堑山堙谷直通之于是始皇以为咸阳人多先王之宫廷小吾闻周文王都丰武王都镐丰镐之间帝王之都也乃营作朝宫渭南上林苑中先作前殿阿房东西五百步南北五千丈上可以坐万人下可以建五丈旗周驰为阁道自殿下直抵南山表南山之颠以为阙为复道自阿房渡渭属之咸阳以象天极阁道絶汉抵营室也阿房宫未成成欲更择令名名之作宫阿房故天下谓之阿房宫隐宫徒刑者七十余万人乃分作阿房宫或作丽山发北山石椁乃写蜀荆地材皆至关中计宫三百关外四百余于是立石东海上胊界中以为秦东门因徙三万家丽邑五万家云阳皆复不事十岁卢生説始皇曰臣等求芝竒药仙者常弗遇类物有害之者方中人主时为微行以辟恶鬼恶鬼辟真人至人主所居而人臣知之则害于神真人者入水不濡入火不爇陵云气与天地乆长今上治天下未能恬淡愿上所居宫毋令人知然后不死之药殆可得也于是始皇曰吾慕真人自谓真人不称朕乃令咸阳之旁二百里内宫观二百七十复道甬道相连帷帐钟鼓美人充之各案署不移徙行所幸有言其处者罪死始皇帝幸梁山宫【徐广曰在好畤】从山上见丞相车骑众弗善也中人或告丞相丞相后损车骑始皇怒曰此中人泄吾语案问莫服当是时诏捕诸时在旁者皆杀之自是后莫知行之所在听事羣臣受决事悉于咸阳宫侯生【説苑曰韩客侯生也】卢生相与谋曰始皇为人天性刚戾自用起诸侯并天下意得欲从以为自古莫及己专任狱吏狱吏得亲幸博士虽七十人特备员弗用丞相诸大臣皆受成事倚办于上上乐以刑杀为威天下畏罪持禄莫敢尽忠上不闻过而日骄下慑伏谩欺以取容秦法不得兼方【徐广曰一云并力】不验辄死然候星气者至三百人皆良士畏忌讳防不敢端言其过天下之事无小大皆决于上上至以衡石量书【石百二十斤】日夜有呈不中呈不得休息贪于权势至如此未可为求仙药于是乃亡去始皇闻亡乃大怒曰吾前收天下书不中用者尽去之悉召文学方术士甚众欲以兴太平方士欲练以求竒药【徐广曰一云欲以练求】今闻韩众去不报徐市等费以巨万计终不得药徒奸利相告日闻【徐广曰一作间】卢生等吾尊赐之甚厚今乃诽谤我以重吾不徳也诸生在咸阳者吾使人防问或为訞言以乱黔首于是使御史悉案问诸生诸生传相告引乃自除犯禁者四百六十余人皆阬之咸阳使天下知之以惩后益发谪徙边【徐广曰表云徙于北河榆巾耐徙三处拜爵一级】始皇长子扶苏谏曰天下初定逺方黔首未集诸生皆诵法孔子今上皆重法绳之臣恐天下不安唯上察之始皇怒使扶苏北监防恬于上郡三十六年荧惑守心有坠星下东郡至地为石【徐广曰表云石画陨】黔首或刻其石曰始皇帝死而地分始皇闻之遣御史逐问莫服尽取石旁居人诛之因燔销其石始皇不乐使博士为仙真人诗及行所游天下传令乐人謌之秋使者从关东夜过华阴平舒道有人持璧遮使者曰为吾遗滈池君【服防曰水神也张晏曰武王居镐镐池君则武王也武王代商故神云始皇荒滛若纣矣今亦可伐也孟康曰长安西南有滈池】因言曰今年祖龙死【苏林曰祖始也龙人君象谓始皇也服防曰龙人之先象也言王亦人之先也应劭曰祖人之先龙君之象也】使者问其故因忽不见置其璧去使者奉璧具以闻始皇黙然良乆曰山鬼固不过知一岁事也退言曰祖龙者人之先也使御府视璧乃二十八年行渡江所沈璧也于是始皇卜之卦得游徙吉迁北河榆中三万家拜爵一级三十七年十月癸丑始皇出游左丞相斯从右丞相去疾守少子胡亥爱慕请从上许之十一月行至云梦望祀虞舜于九疑山浮江下观籍柯渡海渚过丹阳至钱唐临浙江【晋灼曰江水至会稽山阴为浙江音折】水波恶乃西百二十里从狭中渡【徐广曰葢在余杭也顾夷曰余杭者秦始皇至会稽经此立为县】上会稽祭大禹望于南海而立石刻颂秦徳其文曰皇帝休烈平一宇内徳惠修长三十有七年亲巡天下周览远方遂登会稽宣省习俗黔首斋庄羣臣诵功本原事迹追首髙明秦圣临国始定刑名显陈旧章初平法式审别职任以立恒常六王专倍贪戾慠猛率众自彊暴虐恣行负力而骄数动甲兵阴通间使以事合从行为辟方内饰诈谋外来侵边遂起祸殃义威诛之殄熄【徐广曰音息】暴悖乱贼灭亡圣徳广宻六合之中被泽无疆皇帝并宇兼听万事逺近毕清运理羣物考验事实各载其名贵贱竝通善否陈前靡有隐情饰省宣义【徐广曰省一作非】有子而嫁倍死不贞防隔内外禁止淫佚男女絜诚夫为寄豭杀之无罪男并义程妻为逃嫁子不得母咸化防清大治濯俗天下承风防被休经皆遵度轨安和敦勉莫不顺令黔首修洁人乐同则嘉保太平后敬奉法常治无极舆舟不倾从臣诵烈请刻此石光垂休铭还过吴从江乘渡【地理志丹阳有江乘县】竝海上北至琅邪方士徐市等入海求神药数岁不得费多恐谴乃诈曰蓬莱药可得然常为大鲛鱼所苦故不得至愿请善射与俱见则以连弩射之始皇梦与海神战如人状问占梦博士曰水神不可见以大鱼蛟龙为今上祷祠备谨而有此恶神当除去而善神可致乃令入海者赍捕巨鱼具而自以连弩候大鱼出射之自琅邪北至荣成山弗见至之罘见巨鱼射杀一鱼遂竝海西至平原津而病【徐广曰渡河而西】始皇恶言死羣臣莫敢言死事上病益甚乃为玺书赐公子扶苏曰与丧会咸阳而塟书已封在中车府令赵髙【伏俨曰王乘舆路车】行符玺事所未授使者七月丙寅始皇崩于沙丘平台【徐广曰年五十沙丘去长安二千余里赵有沙丘宫在钜鹿武灵王之死处】丞相斯为上崩在外恐诸公子及天下有变乃秘之不发丧棺载輼凉车中故幸宦者参乘所至上食百官奏事如故宦者辄从輼凉车中可其奏事独子胡亥赵髙及所幸宦者五六人知上死赵髙故尝教胡亥书及狱律令法事胡亥私幸之髙乃与公子胡亥丞相斯阴谋破去始皇所封书赐公子扶苏者而更诈为丞相斯受始皇遗诏沙丘立子胡亥为太子更为书赐公子扶苏恬数以罪其赐死语具在李斯传中行遂从井陉【徐广曰在常山】抵九原会暑上輼车臭乃诏从官令车载一石鲍鱼以乱其臭行从直道至咸阳发丧太子胡亥袭位为二世皇帝九月塟始皇郦山始皇初即位穿治郦山及并天下天下徒送诣七十余万人穿三泉下铜【徐广曰一作锢锢铸塞】而致椁宫观百官竒器珍怪徙藏满之令匠作机弩矢有所穿近者辄射之以水银为百川江河大海机相灌输上具天文下具地理以人鱼膏为烛【徐广曰人鱼似鮎四脚】度不灭者乆之二世曰先帝后宫非有子者出焉不宜皆令从死死者甚众塟既已下或言工匠为机藏皆知之藏重即泄大事毕己藏闭中羡下外羡门尽闭工匠藏者无复出者树草木以象山【皇览曰坟髙五十余丈周回五里余】二世皇帝元年年二十一【徐广曰表云十月戊寅大赦罪人】赵髙为郎中令【汉书百官表曰秦官掌宫殿门户】任用事二世下诏增始皇寝庙牺牲及山川百祀之礼令羣臣议尊始皇庙羣臣皆顿首言曰古者天子七庙诸侯五大夫三虽万世世不轶毁今始皇为极庙四海之内皆献贡职增牺牲礼咸备毋以加先王庙或在西雍或在咸阳天子仪当独奉酌祠始皇庙自襄公已下轶毁所置凡七庙羣臣以礼进祠以尊始皇庙为帝者祖庙皇帝复自称朕二世与赵髙谋曰朕年少初即位黔首未集附先帝巡行郡县以示彊威服海内今晏然不巡行即见弱毋以臣畜天下春二世东行郡县李斯从到碣石竝海南至会稽而尽刻始皇所立刻石石旁着大臣从者名以章先帝成功盛徳焉皇帝曰金石刻尽始皇帝所为也今袭号而金石刻辞不称始皇帝其于乆逺也如后嗣为之者不称成功盛徳丞相臣斯臣去疾【徐广曰姓冯】御史大夫臣徳昧死言臣请具刻诏书刻石因明白矣臣昧死请制曰可遂至辽东而还于是二世乃遵用赵髙申法令乃阴与赵髙谋曰大臣不服官吏尚彊及诸公子必与我争为之奈何髙曰臣固愿言而未敢也先帝之大臣皆天下累世名贵人也积功劳世以相传久矣今髙素小贱陛下幸称举令在上位管中事大臣鞅鞅特以貌从臣其心实不服今上出不因此时案郡县守尉有罪者诛之上以振威天下下以除去上生平所不可者今时不师文而决于武力愿陛下遂从时毋疑即羣臣不及谋明主収举余民贱者贵之贫者富之逺者近之则上下集而国安矣二世曰善乃行诛大臣及诸公子以罪过连逮少近官三郎无得立者而六公子戮死于杜公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不从宾赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼天者三曰天乎吾无罪昆弟三人皆流涕拔剑自杀宗室振恐羣臣谏者以为诽谤大吏持禄取容黔首振恐四月二世还至咸阳曰先帝为咸阳朝廷小故营阿房宫为室堂未就会上崩罢其作者复土郦山郦山事大毕今释阿房宫弗就则是章先帝举事过也复作阿房宫外抚四夷如始皇计尽征其材士五万人为屯卫咸阳令教射狗马禽兽当食者多度不足下调郡县转输菽粟刍稾皆令自赍粮食咸阳三百里内不得食其谷用法益刻深七月戍卒陈胜等反故荆地为张楚【李竒曰张大楚国也】胜自立为楚王居陈遣诸将徇地山东郡县少年苦秦吏皆杀其守尉令丞反以应陈涉相立为侯王合从西乡名为伐秦不可胜数也谒者【汉书百官表曰谒者秦官掌賔赞受事】使东方来以反者闻二世二世怒下吏后使者至上问对曰羣盗郡守尉方逐捕今尽得不足忧上悦武臣自立为赵王魏咎为魏王田儋【服防曰音负担】为齐王沛公起沛项梁举兵会稽郡二年冬陈涉所遣周章等将西至戏【应劭曰戏农湖西界也孟康曰水名今戏亭是也苏林曰邑名在新丰东南二十里】兵数十万二世大惊与羣臣谋曰奈何少府章邯曰【汉书百官表曰少府秦官应劭曰掌山泽陂池之税名曰禁钱以给私养自别为藏少者小也故称少府】盗已至众彊今发近县不及矣郦山徒多请赦之授兵以击之二世乃大赦天下使章邯将击破周章军而走遂杀章曹阳【晋灼曰亭名在农东十三里魏武帝改曰好阳】二世益遣长史司马欣董翳佐章邯击盗杀陈胜城父破项梁定陶灭魏咎临济楚地盗名将已死章邯乃北渡河击赵王歇等于钜鹿赵髙説二世曰先帝临制天下乆故羣臣不敢为非进邪説今陛下富于春秋初即位奈何与公卿廷决事事即有误示羣臣短也天子称朕固不闻声于是二世常居禁中【蔡邕曰禁中者门户有禁非侍御者不得入故曰禁中】与髙决诸事其后公卿希得朝见盗贼益多而关中卒发东撃盗者毋已右丞相去疾左丞相斯将军冯劫进谏曰关东羣盗竝起秦发兵诛击所杀亡甚众然犹不止盗多皆以戍漕转作事苦赋税大也请且止阿房宫作者减省四边戍转二世曰吾闻之韩子曰尧舜采椽不刮茅茨不翦饭土防【徐广曰吕静云饭器谓之簋】啜土形【如淳曰土形饭器之属瓦器也】虽监门之养不觳于此禹凿龙门通大夏决河亭水放之海身自持筑臿胫毋毛臣虏之劳不烈于此矣凡所为贵有天下者得肆意极欲主重明法下不敢为非以制御海内矣夫虞夏之主贵为天子亲处穷苦之实以徇百姓尚何于法朕尊万乘毋其实吾欲造千乘之驾万乘之属充吾号名且先帝起诸侯兼天下天下已定外攘四夷以安边境作宫室以章得意而君观先帝功业有绪今朕即位二年之间羣盗竝起君不能禁又欲罢先帝之所为是上毋以报先帝次不为朕尽忠力何以在位下去疾斯劫吏案责他罪去疾劫曰将相不辱自杀斯卒囚就五刑三年章邯等将其卒围钜鹿楚上将军项羽将楚卒徃救钜鹿冬赵髙为丞相竟案李斯杀之夏章邯等战数却二世使人让邯邯恐使长史欣请事赵高弗见又弗信欣恐亡去高使人捕追不及欣见邯曰赵高用事于中将军有功亦诛无功亦诛项羽急击秦军虏王离邯等遂以兵降诸侯八月己亥【徐广曰一作卯】赵髙欲为乱恐羣臣不听乃先设验持鹿献于二世曰马也二世笑曰丞相误邪谓鹿为马问左右左右或黙或言马以阿顺赵髙或言鹿者髙因阴中诸言鹿者以法后羣臣皆畏髙髙前数言关东盗毋能为也及项羽虏秦将王离等钜鹿下而前章邯等军数却上书请益助燕赵齐楚韩魏皆立为王自关以东大氐尽畔秦吏应诸侯诸侯咸率其众西乡沛公将数万人已屠武关使人私于髙髙恐二世怒诛及其身乃谢病不朝见二世梦白虎齧其左骖马杀之心不乐怪问占梦卜曰泾水为祟二世乃斋于望夷宫【张晏曰望夷宫在长陵西北长平观道东故亭处是也临泾水作之以望北夷】欲祠泾沈四白马使使责让髙以盗贼事髙惧乃阴与其壻咸阳令阎乐其弟赵成谋曰上不听谏今事急欲归祸于吾宗吾欲易置上更立公子婴子婴仁俭百姓皆载其言使郎中令为内应【徐广曰一云郎中令赵成】诈为有大贼令乐召吏发卒追刼乐毋置髙舍遣乐将吏卒千余人至望夷宫殿门缚卫令仆射曰贼入此何不止卫令曰周庐设卒甚谨【西京赋曰徼道外周千庐内傅嶭综曰士傅宫外向为庐舍昼则巡行非常夜则警备不虞】安得贼敢入宫乐遂斩卫令直将吏入行射郎宦者大惊或走或格格者辄死死者数十人郎中令与乐俱入射上幄坐帏二世怒召左右左右皆惶扰不鬭旁有宦者一人侍不敢去二世入内谓曰公何不蚤告我乃至于此宦者曰臣不敢言故得全使臣蚤言皆已诛安得至今阎乐前即二世数曰足下骄恣【蔡邕曰羣臣士庶相与言曰殿下阁下足下侍者执事皆谦类】诛杀无道天下共畔足下足下其自为计二世曰丞相可得见否乐曰不可二世曰吾愿得一郡为王弗许又曰愿为万户侯弗许曰愿与妻子为黔首比诸公子阎乐曰臣受命于丞相为天下诛足下足下虽多言臣不敢报麾其兵进二世自杀阎乐归报赵髙赵髙乃悉召诸大臣公子告以诛二世之状曰秦故王国始皇君天下故称帝今六国复自立秦地益小乃以空名为帝不可宜为王如故便立二世之兄子公子婴为秦王以黔首塟二世杜南宜春苑中令子婴斋当庙见受玉玺斋五日子婴与其子二人谋曰丞相髙杀二世望夷宫恐羣臣诛之乃详以义立我我闻赵髙乃与楚约灭秦宗室而王关中今使我斋见庙此欲因庙中杀我我称病不行丞相必自来来则杀之髙使人请子婴数辈子婴不行髙果自徃曰宗庙重事王奈何不行子婴遂刺杀髙于斋宫三族髙家以徇咸阳子婴为秦王四十六日楚将沛公破秦军入武关遂至霸上【应劭曰霸水上地名在长安东三十里古者滋水秦穆公更名霸水】使人约降子婴子婴即系颈以组白马素车【应劭曰组者天子黻也系颈者言欲自杀也素车白马丧人之服也】奉天子玺符降轵道旁【徐广曰在霸陵骃案苏林曰亭名在长安东十三里】沛公遂入咸阳封宫室府库还军霸上居月余诸侯兵至项籍为从长杀子婴及秦诸公子宗族遂屠咸阳烧其宗室虏其子女收其珍宝货财诸侯共分之灭秦之后各分其地为三名曰雍王塞王翟王号曰三秦项羽为西楚霸王主命分天下王诸侯秦竟灭矣后五年天下定于汉
　　太史公曰秦之先柏翳尝有勲于唐虞之际受土赐姓及殷夏之间微散至周之衰秦兴邑于西垂自缪公以来稍蚕食诸侯竟成始皇始皇自以为功过五帝地广三王而羞与之侔善哉乎贾生推言之也曰秦并兼诸侯山东三十余郡缮津关据险塞修甲兵而守之然陈涉以戍卒散乱之众数百奋臂大呼不用弓戟之兵鉏耰白梃【徐广曰耰田器音忧】望屋而食横行天下秦人阻险不守关梁不阖长防不刺强弩不射楚师深入战于鸿门曾无藩篱之艰于是山东大扰诸侯竝起豪俊相立【骃案鹖冠子曰徳万人者谓之俊徳千人者谓之豪徳百人者谓之英】秦使章邯将而东征章邯因以三军之众要市于外以谋其上羣臣之不信可见于此矣子婴立遂不寤借使子婴有庸主之材仅得中佐山东虽乱秦之地可全而有宗庙之事未当絶也秦地被山带河以为固四塞之国也自缪公以来至于秦王二十余君常为诸侯雄岂世世贤哉其势居然也且天下尝同心并力而攻秦矣当此之世贤智竝列良将行其师贤相通其谋然困于阻险而不能进秦乃延入战而为之开关百万之徒逃北而遂坏岂勇力智慧不足哉形不利势不便也秦小邑并大城【徐广曰大一作小】守险塞而军髙垒毋战闭关据阨荷防而守之诸侯起于匹夫以利合非有素王之行也其交未亲其下未附名为亡秦其实利之也彼见秦阻之难犯也必退师安土息民以待其敝收弱扶罢以令大国之君不患不得意于海内贵为天子富有天下而身为禽者其救败非也秦王足已不问遂过而不变二世受之因而不改暴虐以重祸子婴孤立无亲危弱无辅三主惑而终身不悟亡不亦宜乎当此时也世非无深虑知化之士也然所以不敢尽忠拂过者秦俗多忌讳之禁忠言未卒于口而身为戮没矣故使天下之士倾耳而听重足而立拑口而不言是以三主失道忠臣不敢谏智士不敢谋天下已乱奸不上闻岂不哀哉先王知雍蔽之伤国也故置公卿大夫士以饰法设刑而天下治其彊也禁暴诛乱而天下服其弱也五伯征而诸侯从其削也内守外附而社稷存故秦之盛也繁法严刑而天下振及其衰也百姓怨望而海内畔矣故周五序得其道而千余歳不絶秦本末竝失故不长乆由此观之安危之綂相去远矣野谚曰前事之不忘后事之师也是以君子为国观之上古验之当世参以人事察盛衰之理审权势之宜去就有序变化应时故旷日长乆而社稷安矣秦孝公据殽函之固拥雍州之地君臣固守而窥周室有席卷天下包举宇内囊括四海之意【张晏曰括括囊也言其能包含天下】并吞八荒之心当是时商君佐之内立法度务耕织修守战之备外连衡而鬭诸侯于是秦人拱手而取西河之外孝公既没惠王武王防故业因遗册南兼汉中西举巴蜀东割膏腴之地收要害之郡诸侯恐惧会盟而谋弱秦不爱珍器重宝肥美之地以致天下之士合从缔交【汉书音义曰缔结也】相与为一当是时齐有孟尝赵有平原楚有春申魏有信陵此四君者皆明知而忠信寛厚而爱人尊贤重士约从离衡并韩魏燕楚齐赵宋卫中山之众于是六国之士有宁越【徐广曰越一作经或自别有此人不必越也】徐尚苏秦杜赫之属为之谋齐明周最陈轸昭滑楼缓翟景苏厉乐毅之徒通其意吴起孙膑带佗儿良王廖田忌防颇赵奢之朋制其兵常以十倍之地百万之众叩关而攻秦秦人开闗延敌九国之师逡巡遁逃而不敢进秦无亡矢遗镞之费而天下诸侯已困矣于是从散约解争割地而奉秦秦有余力而制其敝追亡逐北伏尸百万流血漂卤【徐广曰卤楯也】因利乘便宰割天下分裂河山彊国请服弱国入朝延及孝文王庄襄王享国日浅国家无事及至秦王续六世之余烈【张晏曰孝公惠文王武王昭王孝文王庄襄王】振长策而御宇内吞二周而亡诸侯履至尊而制六合执棰拊【徐广曰拊拍也音府一作槁朴】以鞭笞天下威振四海南取百越之地【韦昭曰越有百邑】以为桂林象郡百越之君俛首系颈委命下吏乃使防恬北筑长城而守藩篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首堕名城【应劭曰壊坚城恐人复阻以害己也】杀豪俊收天下之兵聚之咸阳销锋铸鐻以为金人十二以弱黔首之民然后斩华为城【徐广曰斩一作践骃案服防曰断华山为城】因河为津据亿丈之城临不测之谿以为固良将劲弩守要害之处信臣精卒陈利兵而谁何【如淳曰何犹问也】天下以定秦王之心自以为关中之固金城千里子孙帝王万世之业也秦王既没余威振于殊俗陈涉罋牖绳枢之子【服防曰以绳系户枢也孟康曰瓦罋为窓也】甿之人【如淳曰甿古氓字氓民也】而迁徙之徒才能不及中人非有仲尼墨翟之贤陶朱猗顿之富蹑足行伍之间而倔起什伯之中【汉书音义曰首出十长百长之中如淳曰时皆辟屈在十百之中】率罢散之卒将数百之众而转攻秦斩木为兵掲竿为旗天下云集响应赢粮而景从山东豪俊遂竝起而亡秦族矣且夫天下非小弱也雍州之地殽函之固自若也【韦昭曰殽谓二殽函函谷关也】陈涉之位非尊于齐楚燕赵韩魏宋卫中山之君鉏櫌棘矜【服防曰以鉏柄及棘作矛槿也如淳曰櫌椎槐椎也】非锬于句防长铩也【徐广曰锬一作铦骃案如淳曰长刃矛也又曰矛刃下有铁横方上曲勾铩音所拜反】适戍之众非抗于九国之师深谋逺虑行军用兵之道非及乡时之士也然而成败异变功业相反何也试使山东之国与陈涉度长絜大【汉书音义曰絜东之絜】比权量力则不可同年而语矣然秦以区区之地千乘之权招八州而朝同列百有余年矣然后以六合为家殽函为宫一夫作难而七庙堕身死人手为天下笑者何也仁义不施而攻守之埶异也秦并海内兼诸侯南面称帝【徐广曰一本冇此篇无前者秦孝公已下而又以秦并兼诸侯山东三十余郡继此末也】以养四海天下之士斐然乡风若是者何也曰近古之无王者乆矣周室卑微五霸既没令不行于天下是以诸侯力政彊侵弱众暴寡兵革不休士民罢敝今秦南面而王天下是上冇天子也既元元之民冀得安其性命莫不虚心而仰上当此之时守威定功安危之本在于此矣秦王怀贪鄙之心行自奋之智不信功臣不亲士民废王道立私权禁文书而酷刑法先诈力而后仁义以暴虐为天下始夫并兼者髙诈力安定者贵顺权此言取与守不同术也秦离战国而王天下其道不易其政不改是其所以取之守之者异也孤独而有之故其亡可立而待借使秦王计上世之事竝殷周之迹以制御其政后虽有淫骄之主而未有倾危之患也故三王之建天下名号显美功业长乆今秦二世立天下莫不引领而观其政夫寒者利裋褐【徐广曰一作短小也音竖】而饥者甘糟糠天下之嗸嗸新主之资也此言劳民之易为仁也乡使二世有庸主之行而任忠贤臣主一心而忧海内之患缟素而正先帝之过裂地分民以封功臣之后建国立君以礼天下虚囹圉而免刑戮除去收孥汚秽之罪使各反其乡里发仓廪散财币以振孤独穷困之士轻赋少事以佐百姓之急约法省刑以持其后使天下之人皆得自新更节修行各慎其身塞万民之望而以威徳与天下天下集矣即四海之内皆讙然各自安乐其处唯恐有变虽有狡猾之民无离上之心则不轨之臣无以饰其智而暴乱之姧止矣二世不行此术而重之以无道坏宗庙与民【徐广曰一无此上五字】更始作阿房宫繁刑严诛吏治刻深赏罚不当赋敛无度天下多事吏弗能纪百姓困穷而主弗收恤然后奸伪竝起而上下相遁罪者众刑戮相望于道而天下苦之自君卿以下至于众庶人怀自危之心亲处穷苦之实咸不安其位故易动也是以陈涉不用汤武之贤不借公侯之尊奋臂于大泽而天下响应者其民危也故先王见始终之变知存亡之机是以牧民之道务在安之而已天下虽有逆行之臣必无响应之助矣故曰安民可与行义而危民易与为非此之谓也贵为天子富有天下身不免于戮杀者正倾非也是二世之过也
　　襄公立飨国十二年初为西畤塟西垂生文公文公立居西垂宫五十年死塟西垂生静公静公不享国而死生宪公宪公飨国十二年居西新邑死塟衙【地理志冯翊冇衙县】生武公徳公出子出子飨国六年居西陵庶长弗忌威累参父三人率贼贼出子鄙衍塟衙武公立武公享国二十年居平阳封宫【徐广曰一云居平封宫】塟宣阳聚东南三庶长伏其罪徳公立徳公享国二年居雍大郑宫生宣公成公缪公塟阳初伏以御蛊宣公享国十二年居阳宫塟阳初志闰月成公享国四年居雍之【徐广曰之一作走】宫塟阳齐伐山戎孤竹缪公享国三十九年天子致霸塟雍缪公学着人生康公康公享国十二年居雍髙寝塟竘社生共公共公享国五年居雍高寝塟康公南生桓公桓公享国二十七年居雍太寝塟义里丘北生景公景公享国四十年居雍髙寝塟丘里南生毕公【徐广曰春秋哀公】毕公享国三十六年塟车里北生夷公夷公不享国死塟左宫生惠公惠公享国十年塟车里康景生悼公悼公享国十五年塟僖公西城雍生刺龚公刺龚公享国三十四年塟入里【徐广曰一作人】生躁公怀公其十年彗星见躁公享国十四年居受寝塟悼公南其元年彗星见【徐广曰年表云星昼见】怀公从晋来享国四年塟栎圉氏生灵公诸臣围怀公怀公自杀肃灵公昭子子也【徐广曰怀公生昭子昭子生灵公】居泾阳享国十年塟悼公西生简公简公从晋来享国十五年塟僖公西生惠公其七年百姓初带剑惠公享国十三年塟陵圉生出公出公享国二年出公自杀塟雍献公享国二十三年【徐广曰灵公子】塟嚻圉生孝公孝公享国二十四年塟弟圉生惠文王其十三年始都咸阳惠文王享国二十七年塟公陵生悼武王悼武王享国四年塟永陵【徐广曰皇甫谧曰塟毕今安陵西毕陌】昭襄王享国五十六年塟茝阳生孝文王孝文王享国一年塟夀陵生庄襄王庄襄王享国三年塟茝阳生始皇帝吕不韦相献公立七年初行为市十年为户籍相伍孝公立十六年时桃李冬华惠文王生十九年而立立二年初行钱有新生婴儿曰秦且王悼武王生十九年而立立三年渭水赤三日昭襄王生十九年而立立四年初为田开阡陌孝文王生五十三年而立庄襄王生三十二年而立立二年取太原地庄襄王元年大赦修先王功臣施徳厚骨肉布惠于民东周与诸侯谋秦秦使相国不韦诛之尽入其国秦不絶其祀以阳人地赐周君奉其祭祀始皇享国三十七年塟郦邑生二世皇帝始皇生十三年而立二世皇帝享国三年塟宜春赵髙为丞相安武侯二世生十二年而立【徐广曰本纪云二十一】
　　右秦襄公至二世六百一十歳孝明皇帝十七年十月十五日乙丑曰周厯已移仁不代母秦直其位吕政残虐然以诸侯十三【始皇初为秦王年十三也】并兼天下极情纵欲养育宗亲三十七年兵无所不加制作改令施于后皇葢得圣人之威河神授图据狼狐蹈参伐佐政驱除距之称始皇始皇既没胡亥极愚郦山未毕复作阿房以遂前策云凡所为贵有天下者肆意极欲大臣至欲罢先君所为诛斯去疾任用赵髙痛哉言乎人头畜鸣不威不伐恶不笃不虚亡距之不得畱残虐以促期虽居形便之国犹不得存子婴度次得嗣冠玉冠佩华绂车黄屋【蔡邕曰黄屋者葢以黄为里】从百司谒七庙小人乘非位莫不怳忽失守偷安日日独能长念却虑父子作权近取于户牖之间竟诛猾臣为君讨贼髙死之后宾婚未得尽相劳餐未及下咽酒未及濡唇楚兵已屠关中真人翔霸上素车婴组奉其符玺以归帝者郑伯茅旌鸾刀严王退舍【公羊传曰楚庄王伐郑郑伯肉袒左执茅旌右执鸾刀以逆庄王庄王退舍七里何休曰茅旌鸾刀祭祀宗庙所用也执宗庙器者示以宗庙血食自归】河决不可复壅鱼烂不可复全贾谊司马迁曰向使婴有庸主之才仅得中佐山东虽乱秦之地可全而有宗庙之祀未当絶也秦之积衰天下土崩瓦解虽有周旦之材无所复陈其巧而以责一日之孤误哉俗传秦始皇起罪恶胡亥极得其理矣复责小子云秦地可全所谓不通时变者也纪季以酅春秋不名【春秋曰纪季以酅入于齐公羊传曰何以不名贤之也请设五庙以存姑姊妹也】吾读秦纪至于子婴车裂赵髙未尝不健其决怜其志婴死生之义备矣【徐广曰班固典引曰永平十七年诏问臣固太史迁赞语中宁冇非邪臣对贾谊言子婴得中佐秦未絶也此言非是臣素知之耳】















　　史记集解卷六
　　钦定四库全书
　　史记集解卷七
　　宋　裴骃　撰
　　史记七
　　项羽本纪第七
　　项籍者下相人也【地理志临淮有下相县】字羽初起时年二十四其季父项梁梁父即楚将项燕为秦将王翦所戮者也【始皇本纪云项燕自杀】项氏世世为楚将封于项故姓项氏项籍少时学书不成去学劒又不成项梁怒之籍曰书足以记名姓而已劒一人敌不足学学万人敌于是项梁乃教籍兵法籍大喜略知其意又不肯竟学项梁尝有栎阳逮捕乃请蕲【苏林曰蕲音机县属沛国】狱掾曹咎书抵栎阳狱掾司马欣以故事得己【应劭曰项梁曾坐事传系栎阳狱从蕲狱掾曹咎取书与司马欣抵归已止也韦昭曰抵至也谓梁尝被栎杨县逮捕梁乃请蕲狱掾曹咎书至栎阳狱掾司马欣事故得止息也】项梁杀人与籍避仇于吴中吴中贤士大夫皆出项梁下每吴中有大繇役及丧项梁常为主辨隂以兵法部勒賔客及子弟以是知其能秦始皇帝游会稽渡浙江梁与籍俱观籍曰彼可取而代也梁掩其口曰毋妄言族矣梁以此竒籍籍长八尺余力能扛鼎【韦昭曰扛举也】才气过人虽吴中子弟皆已惮籍矣秦二世元年七月陈涉等起大泽中其九月会稽守【徐广曰尔时未言太守】通谓梁曰【楚汉春秋曰会稽假守殷通】江西皆反此亦天亡秦之时也吾闻先即制人后则为人所制吾欲发兵使公及桓楚将是时桓楚亡在泽中梁曰桓楚亡人莫知其处独籍知之耳梁乃出诫籍持剑居外待梁复入与守坐曰请召籍使受命召桓楚守曰诺梁召籍入须臾梁眴籍曰可行矣于是籍遂拔劒斩守头项梁持守头佩其印绶门下大惊扰乱籍所击杀数十百人一府中皆慴伏莫敢起梁乃召故所知豪吏谕以所为起大事遂举吴中兵使人收下县得精兵八千人梁部署吴中豪杰为校尉候司马有一人不得用自言于梁梁曰前时某丧使公主某事不能办以此不任用公众乃皆伏于是梁为会稽守籍为裨将徇下县【李竒曰徇略也如淳曰徇音抚徇之徇徇其人民】广陵人召平于是为陈王徇广陵未能下闻陈王败走秦兵又且至乃渡江矫陈王命拜梁为楚王上柱国【徐广曰二世之二年正月也骃案应劭曰上柱国上卿官若今相国也】曰江东已定急引兵西击秦项梁乃以八千人渡江而西闻陈婴已下东阳【晋灼曰东阳县本属临淮郡汉明帝分属下邳后复分属广陵】使使欲与连和俱西陈婴者故东阳令史【晋灼曰汉仪注曰令吏曰令史丞吏曰丞史】居县中素信谨称为长者东阳少年杀其令相聚数千人欲置长无适用乃请陈婴婴谢不能遂彊立婴为长县中从者得二万人少年欲立婴便为王异军苍头特起【应劭曰苍头特起言与众异也苍头谓士卒皁巾若赤眉靑领以相别也如淳曰魏军兵卒之号也战国策魏有苍头二十万】陈婴母谓婴曰自我为汝家妇未尝闻汝先古之有贵者今暴得大名不祥不如有所属事成犹得封侯事败易以亡非世所指名也【张晏曰陈婴母潘旌人墓在潘旌】婴乃不敢为王谓其军吏曰项氏世世将有名于楚今欲举大事将非其人不可我倚名族亡秦必矣于是众从其言以兵属项梁项梁渡淮黥布蒲将军【服防曰英布起于蒲地因以为号如淳曰言当阳君蒲将军皆属项羽此自更有蒲将军】亦以兵属焉凡六七万人军下邳当是时秦嘉【陈涉世家曰秦嘉广陵人】已立景驹为楚王【文颖曰景驹楚族景氏驹名】军彭城东欲距项梁项梁谓军吏曰陈王先首事战不利未闻所在今秦嘉倍陈王而立景驹逆无道乃进兵击秦嘉秦嘉军败走追之至胡陵【邓展曰今胡陵属山阳汉章帝改曰胡陆】嘉还战一日嘉死军降景驹走死梁地项梁已并秦嘉军军胡陵将引兵而西章邯军至栗【徐广曰县名在沛】项梁使别将朱鸡石余樊君与战余樊君死朱鸡石军败亡走胡陵项梁乃引兵入嶭诛鸡石项梁前使项羽别攻襄城襄城坚守不下已拔皆阬之还报项梁项梁闻陈王定死召诸别将会嶭计亊此时沛公亦起沛徃焉居勦人范增年七十素居家好竒计徃説项梁曰陈胜败固当夫秦灭六国楚最无罪自怀王入秦不反楚人怜之至今故楚南公曰【徐广曰楚人也善言隂阳骃案文頴曰南方老人也】楚虽三户亡秦必楚也【瓒曰楚人怨秦虽三户犹足以亡秦也】今陈胜首事不立楚后而自立其势不长今君起江东楚蠭起之将【如淳曰蠭起犹言蠭午也众蠭飞起交横若午言其多也】皆争附君者以君世世楚将为能复立楚之后也于是项梁然其言乃求楚怀王孙心民间为人牧羊立以为楚怀王【徐广曰此时二世之二年六月】从民所望也【应劭曰以祖諡为号者顺民望】陈婴为楚上柱国封五县与怀王都盱台【郑曰音煦怡】项梁自号为武信君居数月引兵攻亢父与齐田荣司马龙且军救东阿大破秦军于东阿田荣即引兵归逐其王假假亡走楚假相田角亡走赵角弟田间故齐将居赵不敢归田荣立田儋子市为齐王项梁已破东阿下军遂追秦军数使使趣齐兵欲与俱西田荣曰楚杀田假赵杀田角田间乃发兵项梁曰田假为与国之王【如淳曰相与交善为与国党与也】穷来从我不忍杀也赵亦不杀田角田间以市于齐【张晏曰若市买相贸易以利也梁救荣难犹不用命梁念杀假等荣未必多出兵不如依春秋寄公待以礼也又可以贸易他利以除己害遂背德可辅假以伐齐故曰市贸易也晋灼曰假故齐王建之弟欲令楚杀之以为己利而楚保全不杀以买其计故曰市也】齐遂不肯发兵助楚项梁使沛公及项羽别攻城阳屠之西破秦军濮阳东秦兵收入濮阳沛公项羽乃攻定陶定陶未下去西略地至雝丘大破秦军斩李由【应劭曰由李斯子也】还攻外黄外黄未下项梁起东阿西北至定陶再破秦军项羽等又斩李由益轻秦有骄色宋义乃谏项梁曰战胜而将骄卒惰者败今卒少隋矣秦兵日益臣为君畏之项梁弗听乃使宋义使于齐道遇齐使者髙陵君显【张晏曰显名也髙陵县名】曰公将见武信君乎曰然曰臣论武信君军必败公徐行即免死矣疾行则及祸秦果悉起兵益章邯击楚军大破之定陶项梁死沛公项羽去外黄攻陈留陈留坚守不能下沛公项羽相与谋曰今项梁军破士卒恐乃与吕臣军俱引兵而东吕臣军彭城东项羽军彭城西沛公军砀【应劭曰砀属梁国苏林曰砀音唐】章邯已破项梁军则以为楚地兵不足忧乃渡河击赵大破之当此时赵歇为王陈余为将张耳为相皆走入钜鹿城章邯令王离涉间围钜鹿【张晏曰涉姓间名秦将也】章邯军其南筑甬道而输之粟【应劭曰恐敌抄辎重故筑墙垣如街巷也】陈余为将将卒数万人而军钜鹿之北此所谓河北之军也楚兵已破于定陶怀王恐从盱台之彭城并项羽吕臣军自将之以吕臣为司徒以其父吕青为令尹【应劭曰天子曰师尹诸侯曰令尹时去六国尚近故置令尹瓒曰诸侯之卿唯楚称令尹时立楚之后故置官司皆如楚旧】以沛公为砀郡长【苏林曰长如郡守也】封为武安侯将砀郡兵初宋义所遇齐使者髙陵君显在楚军见楚王曰宋义论武信君之军必败居数日军果败兵未战而先见败征此可谓知兵矣王召宋义与计事而大説之因置以为上将军项羽为鲁公为次将范増为末将救赵诸别将皆属宋义号为卿【徐广曰一作庆】子冠军【文颖曰卿子时人相褒尊之辞犹言公子也上将故言冠军张晏曰若霍去病功冠三军因封为冠军侯至今为县名】行至安阳留四十六日不进项羽曰吾闻秦军围赵王钜鹿疾引兵渡河楚撃其外赵应其内破秦军必矣宋义曰不然夫抟牛之蝱不可以破虮虱【如淳曰用力多而不可以破虮虱犹言欲以大力伐秦而不可以救赵也】今秦攻赵战胜则兵罢我承其敝不胜则我引兵鼓行而西必举秦矣故不如先鬭秦赵夫被坚执鋭义不如公坐而运策公不如义因下令军中曰猛如虎很如羊贪如狼彊不可使者皆斩之乃遣其子宋襄相齐身送之至无盐饮酒髙会【韦昭曰皆召尊爵故曰髙】天寒大雨士卒冻饥项羽曰将戮力而攻秦乆留不行今岁饥民贫士卒食芋菽【徐广曰芋一作半半五升器也骃案瓒曰士卒食蔬菜以菽杂半之】军无见粮乃饮酒髙会不引兵渡河因赵食与赵并力攻秦乃曰承其敝夫以秦之彊攻新造之赵其势必举赵赵举而秦彊何敝之承且国兵新破王坐不安席扫境内而专属于将军国家安危在此一举今不恤士卒而徇其私非社稷之臣项羽晨朝上将军宋义即其帐中斩宋义头出令军中曰宋义与齐谋反楚楚王阴令羽诛之当是时诸将皆慴服莫敢枝梧【如淳曰梧音悟枝梧犹枝捍也瓒曰小柱为枝斜柱为梧今屋枝斜柱是也】皆曰首立楚者将军家也今将军诛乱乃相与共立羽为假上将军使人追宋义子及之齐杀之使桓楚报命于怀王怀王因使项羽为上将军【徐广曰二世三年十一月】当阳君蒲将军皆属项羽项羽已杀卿子冠军威震楚国名闻诸侯乃遣当阳君蒲将军将卒二万渡河救钜鹿战少利陈余复请兵项羽乃悉引兵渡河皆沉船破釡甑烧庐舍持三日粮以示士卒必死无一还心于是至则围王离与秦军遇九战絶其甬道大破之杀苏角【文頴曰秦将也】虏王离涉间不降楚自烧杀当是时楚兵冠诸侯诸侯军救钜鹿下者十余壁莫敢纵兵及楚击秦诸将皆从壁上观楚战士无不一以当十楚兵呼声动天诸侯军无不人人惴恐【汉书音义曰惴音章瑞反】于是已破秦军项羽召见诸侯将诸侯将入辕门【张晏曰军行以车为阵辕相向为门故曰辕门】无不膝行而前莫敢仰视项羽由是始为诸侯上将军诸侯皆属焉章邯军棘原【张晏曰在漳南晋灼曰地名在钜鹿南】项羽军漳南相持未战秦军数却二世使人譲章邯章邯恐使长史欣请亊至咸阳留司马门【凡言司马门者宫垣之内兵卫所在四靣皆有司马主武事总言之外门为司马门也】三日赵髙不见有不信之心长史欣恐还走其军不敢出故道赵髙果使人追之不及欣至军报曰赵髙用事于中下无可为者今战能胜髙必疾妬吾功战不能胜不免于死愿将军熟计之陈余亦遗章邯书曰白起为秦将南征鄢郢北阬马服攻城略地不可胜计而竟赐死防恬为秦将北逐戎人开榆中地数千里竟斩阳周【孟康曰县属上郡】何者功多秦不能尽封因以法诛之今将军为秦将三年矣所亡失以十万数而诸侯竝起滋益多彼赵髙素防日乆今事急亦恐二世诛之故欲以法诛将军以塞责使人更代将军以脱其祸夫将军居外乆多内却有功亦诛无功亦诛且天之亡秦无愚智皆知之今将军内不能直谏外为亡国将孤特独立而欲常存岂不哀哉将军何不还兵与诸侯为从约共攻秦分王其地南面称孤此孰与身伏鈇质妻子为僇乎章邯狐疑阴使候始成【张晏曰候军候】使项羽欲约约未成项羽使蒲将军日夜引兵度三户【服防曰漳水津也张晏曰三户地名在梁淇西南孟康曰津峡名也在邺西三十里】军漳南与秦战再破之项羽悉引兵击秦军污水上【徐广曰在邺西】大破之章邯使人见项羽欲约项羽召军吏谋曰粮少欲听其约军吏皆曰善项羽乃与期洹水南殷虚上【徐广曰二世三年七月也骃案应劭曰洹水在汤阴界殷墟故殷都也瓒曰洹水在今安阳县北去朝歌殷都一百五十里然则此殷墟非朝歌也汲古文曰盘庚迁于此汲曰殷墟南去邺三十里是旧殷虚然则朝歌非盘庚所迁者】已盟章邯见项羽而流涕为言赵髙项羽乃立章邯为雍王置军中使长史欣为上将军将秦军为前行到新安诸侯吏卒异时故繇使屯戍过秦中秦中吏卒遇之多无状及秦军降诸侯诸侯吏卒乘胜多奴虏使之轻折辱秦吏卒秦吏卒多窃言曰章将军等诈吾属降诸侯今能入关破秦大善即不能诸侯虏吾属而东秦必尽诛吾父母妻子诸将微闻其计以告项羽项羽乃召黥布蒲将军计曰秦吏卒尚众其心不服至关中不听事必危不如击杀之而独与章邯长史欣都尉翳入秦于是楚军夜击阬秦卒二十余万人新安城南【徐广曰汉　元年十一月】行略定秦地函谷闗【文颖曰时闗在农县衡山岭今移在河南谷城县】有兵守闗不得入又闻沛公已破咸阳项羽大怒使当阳君等击闗项羽遂入至于戏西沛公军霸上未得与项羽相见沛公左司马曹无伤使人言于项羽曰沛公欲王闗中使子婴为相珍宝尽有之项羽大怒曰旦日飨士卒为击破沛公军当是时项羽兵四十万在新丰鸿门【孟康曰在新丰东十七里旧大道北下坂口名也】沛公兵十万在霸上范增説项羽曰沛公居山东时贪于财货好美姬今入闗财物无所取妇女无所幸此其志不在小吾令人望其气皆为龙虎成五采此天子气也急击勿失楚左尹项伯者项羽季父也素善留侯张良张良是时从沛公项伯乃夜驰之沛公军私见张良具告以事欲呼张良与俱去曰毋从俱死也张良曰臣为韩王送沛公沛公今事有急亡去不义不可不语良乃入具告沛公沛公大惊曰为之奈何张良曰谁为大王为此计者曰鲰生【徐广曰鲰音士后反鱼名骃按服防曰鲰音浅鲰小人貌也瓒曰楚汉春秋鲰姓也】説我曰距关毋内诸侯秦地可尽王也故听之良曰料大王士卒足以当项王乎沛公黙然曰固不如也且为之奈何张良曰请徃谓项伯言沛公不敢背项王也沛公曰君安与项伯有故张良曰秦时与臣游项伯杀人臣活之今事有急故幸来告良沛公曰孰与君少长良曰长于臣沛公曰君为我呼入吾得兄事之张良出要项伯项伯即入见沛公沛公奉巵酒为夀约为婚姻曰吾入关秋毫不敢有所近籍吏民封府库而待将军所以遣将守关者备他盗之出入与非常也日夜望将军至岂敢反乎愿伯具言臣之不敢倍徳也项伯许诺谓沛公曰旦日不可不蚤自来谢项王沛公曰诺于是项伯复夜去至军中具以沛公言报项王因言曰沛公不先破关中公岂敢入乎今人有大功而击之不义也不如因善遇之项王许诺沛公旦日从百余骑来见项王至鸿门谢曰臣与将军勠力而攻秦将军战河北臣战河南然不自意能先入关破秦得复见将军于此今者有小人之言令将军与臣有却项王曰此沛公左司马曹无伤言之不然籍何以至此项王即日因留沛公与饮项王项伯东向坐亚父南向坐亚父者范増也【如淳曰亚次也尊敬之次父犹管仲为仲父】沛公北向坐张良西向侍范増数目项王举所佩玉玦以示之者三项王黙然不应范增起出召项庄谓曰君王为人不忍若入前为寿夀毕请以劒舞因击沛公于坐杀之不者若属皆且为所虏庄则入为夀夀毕曰君王与沛公饮军中无以为乐请以劒舞项王曰诺项庄拔劒起舞项伯亦拔劒起舞常以身翼蔽沛公庄不得击于是张良至军门见樊哙樊哙曰今日之事何如良曰甚急今者项庄拔剑舞其意常在沛公也哙曰此迫矣臣请入与之同命哙即劒拥盾入军门交防之卫士欲止不内樊哙侧其盾以撞卫士仆地哙遂入披帷西向立瞠目视项王头发上指目眦尽裂项王按剑而跽曰客何为者张良曰沛公之骖乘樊哙者也项王曰壮士赐之巵酒则与斗巵酒哙拜谢起立而饮之项王曰赐之彘肩则与一生彘肩樊哙覆其盾于地加彘肩上拔劒切而啗之项王曰壮士能复饮乎樊哙曰臣死且不避巵酒安足辞夫秦王有虎狼之心杀人如不能举刑人如恐不胜天下皆叛之怀王与诸将约曰先破秦入咸阳者王之今沛公先破秦入咸阳毫毛不敢有所近封闭宫室还军霸上以待大王来故遣将守闗者备他盗出入与非常也劳苦而功髙如此未有封侯之赏而听细説欲诛有功之人此亡秦之续耳窃为大王不取也项王未有以应曰坐樊哙从良坐坐须臾沛公起如厠因招樊哙出沛公已出项王使都尉【徐广曰一本无都字】陈平召沛公沛公曰今者出未辞也为之奈何樊哙曰大行不顾细谨大礼不辞小让如今人方为刀俎我为鱼肉何辞为于是遂去乃令张良畱谢良问曰大王来何操曰我持白壁一双欲献项王玉斗一双欲与亚父会其怒不敢献公为我献之张良曰谨诺当是时项王军在鸿门下沛公军在霸上相去四十里沛公则置车骑脱身独骑与樊哙夏侯婴靳强纪信等四人持劒盾步走从郦山下道芷阳间行沛公谓张良曰从此道至吾军不过二十里耳度我至军中公乃入沛公已去间至军中张良入谢曰沛公不胜桮杓不能辞谨使臣良奉白璧一双再拜献大王足下玉斗一双再拜奉大将军足下项王曰沛公安在良曰闻大王有意督过之脱身独去已至军矣【如淳曰脱身逃还其军】项王则受璧置之坐上亚父受玉斗置之地拔剑撞而破之曰唉【徐广曰唉乌来反】竖子不足与谋夺项王天下者必沛公也吾属今为之虏矣沛公至军立诛杀曹无伤居数日项羽引兵西屠咸阳杀秦降王子婴烧秦宫室火三月不灭收其货宝妇女而东人或説项王曰闗中阻山河四塞【徐广曰东函谷南武闗西散闗北萧关】地肥饶可都以霸项王见秦宫室皆以烧残破又心怀思欲东归曰富贵不归故乡如绣衣夜行谁知之者説者曰人言楚人沐猴而冠耳果然【张晏曰沐猴狝猴也】项王闻之烹説者【楚汉春秋扬子法言云説者是蔡生汉书云是韩生】项王使人致命怀王怀王曰如约乃尊怀王为义帝项王欲自王先王诸将相谓曰天下初发难时【服防曰兵初起时】假立诸侯后以伐秦然身被坚执鋭首事暴露于野三年灭秦定天下者皆将相诸君与籍之力也义帝虽无功故当分其地而王之诸将皆曰善乃分天下立诸将为侯王项王范增疑沛公之有天下业已讲解【苏林曰讲和也】又恶负约恐诸侯叛之乃阴谋曰巴蜀道险秦之迁人皆居蜀乃曰巴蜀亦关中地也故立沛公为汉王【徐广曰以正月立】王巴蜀汉中都南郑而三分关中王秦降将以距塞汉王项王乃立章邯为雍王王咸阳以西都废丘长史欣者故为栎阳狱掾尝有徳于项梁都尉董翳者本劝章邯降楚故立司马欣为塞王【韦昭曰在长安东名桃林塞】王咸阳以东至河都栎阳【苏林曰栎音药】立董翳为翟王王上郡都髙奴【文頴曰上郡秦所置项羽以董翳为翟王更名为翟】徙魏王豹为西魏王王河东都平阳瑕丘【徐广曰一云瑕丘公也】申阳者【服防曰瑕丘县属山阳申姓阳名文頴曰姓瑕丘字申阳瓉曰瑕丘公申阳是瑕丘县名】张耳嬖臣也先下河南郡迎楚河上故立申阳为河南王都洛阳韩王成因故都都阳翟赵将司马卬定河内数有功故立卬为殷王王河内都朝歌徙赵王歇为代王赵相张耳素贤又从入关故立耳为常山王王赵地都襄国当阳君黥布为楚将常冠军故立布为九江王都六鄱君吴芮【韦昭曰鄱音蒲河反初吴芮为鄱令故号曰鄱君今鄱阳县是也】率百越佐诸侯又从入关故立芮为衡山王都邾【文頴曰邾音朱县名属江夏】义帝柱国共傲将兵击南郡功多因立敖为临江王【汉书音义曰本南郡改为临江国】都江陵徙燕王韩广为辽东王【徐广曰都无终】燕将臧荼从楚救赵因从入关故立荼为燕王都蓟徙齐王田市为胶东王【徐广曰都即墨】齐将田都从其救赵因从入关故立都为齐王都临葘故秦所灭齐王建孙田安项羽方渡河救赵田安下济北数城引其兵降项羽故立安为济北王都博阳田荣者数负项梁又不肯将兵从楚击秦以故不封成安君陈余弃将印去不从入关然素闻其贤有功于赵闻其在南皮故因环封三县【汉书音义曰绕南皮三县以封之】畨君将梅鋗【韦昭曰呼反】功多故封十万户侯项王自立为西楚霸王王九郡都彭城【孟康曰旧名江陵为南楚吴为东楚彭城为西楚】汉之元年四月诸侯罢戏下各就国项王出之国使人徙义帝曰古之帝者地方千里必居上游【文頴曰居水之上流也游或作流】乃使使徙义帝长沙郴县【如淳曰郴音綝】趣义帝行其羣臣稍稍背叛之乃阴令衡山临江王击杀之江中【文頴曰郴县冇义帝岁时常祀不絶】韩王成无军功项王不使之国与俱至彭城废以为侯已又杀之臧荼之国因逐韩广之辽东广弗听荼击杀广无终并王其地田荣闻项羽徙齐王市胶东而立齐将田都为齐王乃大怒不肯遣齐王之胶东因以齐反迎击田都田都走楚齐王市畏项王乃亡之胶东就国田荣怒追击杀之即墨荣因自立为齐王而西击杀济北王田安并王三齐【汉书音义曰齐与济北胶东】荣与彭越将军印令反梁地陈余阴使张同夏説説齐王田荣曰项羽为天下宰不平今尽王故王于丑地而王其羣臣诸将善地逐其故主赵王乃北居代余以为不可闻大王起兵且不听不义愿大王资余兵请以击常山以复赵王请以国为扞蔽齐王许之因遣兵之赵陈余悉发三县兵与齐并力击常山大破之张耳走归汉陈余迎故赵王歇于代反之赵赵王因立陈余为代王是时汉还定三秦项羽闻汉王皆已并关中且东齐赵叛之大怒乃以故吴令郑昌为韩王以距汉令萧公角等【苏林曰官号也或曰萧令也时令皆称公】击彭越彭越败萧公角等汉使张良徇韩乃遗项王书曰汉王失职欲得关中如约即止不敢东又以齐梁反书遗项羽曰齐欲与赵并灭楚楚以此故无西意而北击齐征兵九江王布布称疾不徃使将将数千人行项王由此怨布也汉之二年冬项羽遂北烧夷齐城郭室屋皆阬田荣降卒系虏其老弱妇女徇齐至北海多所残灭齐人相聚而叛之于是田荣弟田横收齐亡卒得数万人反城阳项王因留连战未能下春汉王部【徐广曰一作劫】五诸侯兵【徐广曰塞翟魏殷河南骃案应劭曰雍翟塞殷韩也韦昭曰塞翟殷韩魏雍时已败也】凡五十六万人东伐楚项王闻之即令诸将击齐而自以精兵三万人南从鲁出胡陵四月汉皆已入彭城收其宝货美人日置酒髙会项王乃西从萧晨击汉军而东至彭城日中大破汉军【张晏曰一日之中也或曰旦击之至日中大破】汉军皆走相随入谷泗水【瓒曰二水皆在沛郡彭城】杀汉卒十余万人汉卒皆南走山楚又追击至灵璧东【徐广曰在彭城】睢水上【徐广曰雎水于彭城入泗水】汉军却为楚所挤【服防曰挤音济民之济瓉曰排挤也】多杀汉卒十余万人皆入雎水雎水为之不流围汉王三匝于是大风从西北而起折木发屋扬沙石窈防昼晦【徐广曰窈亦作窅字】逢迎楚军楚军大乱坏散而汉王乃得与数十骑遁去欲过沛收家室而西楚亦使人追之沛取汉王家家皆亡不与汉王相见汉王道逢得孝惠鲁元【服防曰元长也食邑于鲁韦昭曰元諡也】乃载行楚骑追汉王汉王急推堕孝惠鲁元车下滕公常下收载之如是者三曰虽急不可以驱奈何弃之于是遂得脱求太公吕后不相遇审食其【瓒曰其音基】从太公吕后间行【如淳曰间出间步微行皆同义也】求汉王反遇楚军楚军遂与归报项王项王常置军中是时吕后兄周吕侯【徐广曰名泽】为汉将兵居下邑【徐广曰在梁】汉王间徃从之稍稍收其士卒至荥阳诸败军皆会萧何亦发闗中老弱未傅悉诣荥阳【服防曰傅音附孟康曰古者二十而傅三年耕冇一年储故二十三年而后役之如淳曰律年二十三傅之畴官各从其父畴内学之髙不满六尺二寸以下为罢癃汉仪注民年二十三为正一岁为卫士一歳为材官骑士习射御骑驰战阵又曰年五十六衰老乃得免为庶民就田里今老弱未尝傅者皆发之未二十三为弱过五十六为老食货志曰月为更卒已复为正一岁屯戍一岁力役三十倍于古者】复大振楚起于彭城常乘胜逐北与汉战荥阳南京索间汉败楚【应劭曰京县名属河南有索亭晋灼曰索音栅】楚以故不能过荥阳而西项王之救彭城追汉王至荥阳田横亦得收齐立田荣子广为齐王汉王之败彭城诸侯皆复与楚而背汉汉军荥阳筑甬道属之河以取敖仓粟【瓒曰敖地名在荥阳西北山临河有大仓】汉之三年项王数侵夺汉甬道汉王食乏恐请和割荥阳以西为汉项王欲听之厯阳侯范增曰汉易与耳今释弗取后必悔之项王乃与范增急围荥阳汉王患之乃用陈平计间项王项王使者来为太牢具举欲进之见使者详惊愕曰吾以为亚父使者乃反项王使者更持去以恶食食项王使者使者归报项王项王乃疑范增与汉有私稍夺之权范增大怒曰天下事大定矣君王自为之愿赐骸骨归卒伍项王许之行未至彭城疽发背而死【皇览曰亚父冢在庐江居巢县郭东居巢廷中有亚父井吏民皆祭亚父于居巢廷上长吏初视事皆祭然后从政后更造祠于郭东至今祠之】汉将纪信説汉王曰亊已急矣请为王诳楚为王王可以间出于是汉王夜出女子荥阳东门被甲二千人楚兵四面击之纪信乘黄屋车傅左纛【李斐曰纛毛羽幢也在乘舆车衡左方上柱之蔡邕曰以犛牛尾为之如斗或在騑头或在衡上也】曰城中食尽汉王降楚军皆呼万歳汉王亦与数十骑从城西门出走成臯项王见纪信问汉王安在信曰汉王已出矣项王烧杀纪信汉王使御史大夫周苛枞公【枞音十容反】魏豹守荥阳周苛枞公谋曰反国之王难与守城乃共杀魏豹楚下荥阳城生得周苛项王谓周苛曰为我将我以公为上将军封三万户周苛骂曰若不趣降汉汉今虏若若非汉敌也项王怒烹周苛并杀枞公汉王之出荥阳南走宛叶得九江王布行收兵复入保成臯汉之四年项王进兵围成臯汉王逃【晋灼曰独出意】独与滕公出成臯北门【徐广曰北门名玉门】渡河走修武从张耳韩信军诸将稍稍得出成臯从汉王楚遂抜成臯欲西汉使兵距之巩令其不得西是时彭越渡河击楚东阿杀楚将军嶭公项王乃自东击彭越汉王得淮阴侯兵欲渡河南郑忠説汉王乃止壁河内使刘贾将兵佐彭越烧楚积聚项王东击破之走彭越汉王则引兵渡河复取成皋军广武就敖仓食项王已定东海来西与汉俱临广武而军【孟康曰于荥阳筑两城相对为广武在敖仓西三皇山上】相守数月当此时彭越数反梁地絶楚粮食项王患之为髙俎置太公其上【如淳曰髙俎几之上李竒曰军中巢橹方面人谓之俎也】告汉王曰今不急下吾烹太公汉王曰吾与项羽俱北面受命怀王曰约为兄弟吾翁即若翁必欲烹而翁则幸分我一杯项王怒欲杀之项伯曰天下事未可知且为天下者不顾家虽杀之无益只益祸耳项王从之楚汉乆相持未决丁壮苦军旅老弱罢转漕项王谓汉王曰天下匈匈数歳者徒以吾两人耳愿与汉王挑战【李竒曰挑身独战不复须众也挑音荼了反瓒曰挑战摘娆敌求战古谓之致师】决雌雄母苦天下之民父子为也汉王笑谢曰吾能鬬智不能鬭力项王令壮士出挑战汉有善骑射者楼烦【应劭曰楼烦胡也今楼烦县】楚挑战三合楼烦辄射杀之项王大怒乃自被甲持戟挑战楼烦欲射之项王瞠目叱之楼烦目不敢视手不能发遂走还入壁不敢复出汉王使人间问之乃项王也汉王大惊于是项王乃即汉王相与临广武间而语汉王数之项王怒欲一战汉王不听项王伏弩射中汉王汉王伤走入成皋项王闻淮阴侯已举河北破齐赵且欲击楚乃使龙且【韦昭曰音子闾反】徃击之淮阴侯与战骑将灌婴击之大破楚军杀龙且韩信因自立为齐王项王闻龙且军破则恐使旴台人武涉徃説淮阴侯淮阴侯弗听是时彭越复反下梁地絶楚粮项王乃谓海春侯大司马曹咎等曰谨守成皋则汉欲挑战慎勿与战毋令得东而已我十五日必诛彭越定梁地复从将军乃东行击陈畱外黄外黄不下数日已降项王怒悉令男子年十五已上诣城东欲阬之外黄令舎人儿年十三【苏林曰令之舍人儿也瓒曰称儿者以其幼弱故系其父春秋传曰仍叔之子是也】徃説项王曰彭越彊劫外黄外黄恐故且降待大王大王至又皆阬之百姓岂有归心从此以东梁地十余城皆恐莫肯下矣项王然其言乃赦外黄当阬者东至雎阳闻之皆争下项王汉果数挑楚军战楚军不出使人辱之五六日大司马怒渡兵泛水【张晏曰汜水在济阴界如淳曰汜音祀左传曰鄙在郑地汜瓒曰髙祖攻曹咎成皋渡汜水而战今成皋城东汜水是也】士卒半渡汉击之大破楚军尽得楚国货赂大司马咎长史翳塞王欣皆自刭汜水上【郑曰刭音经鼎反以刀割颈为刭】大司马咎者故蕲狱掾长史欣亦故栎阳狱吏两人尝有徳于项梁是以项王信任之当是时项王在睢阳闻海春侯军败则引兵还汉军方围钟离昧【汉书音义曰昧音末】于荥阳东项王至汉军畏楚尽走险阻是时汉兵盛食多项王兵罢食絶汉遣陆贾説项王请太公项王弗听汉王复使侯公徃説项王项王乃与汉约中分天下割鸿沟以西者为汉【文頴曰于荥阳下引河东南为鸿沟以通宋郑陈蔡曹卫与济汝淮泗会于楚即今官渡水也】鸿沟而东者为楚项王许之即归汉王父母妻子军皆呼万歳汉王乃封侯公为平国君匿弗肯复见曰此天下辩士所居倾国故号为平国君项王已约乃引兵解而东归汉欲西归张良陈平説曰汉有天下太半【韦昭曰凡数三分有二为太半一为少半】而诸侯皆附之楚兵罢食尽此天亡楚之时也不如因其机而遂取之今释弗击此所谓养虎自遗患也汉王听之汉五年汉王乃追项王至阳夏【如淳曰夏音贾】南止军与淮隂侯韩信建成侯彭越期会而击楚军至固陵【徐广曰在阳夏骃案晋灼曰即固始也】而信越之兵不会楚击汉军大破之汉王复入壁深堑而自守谓张子房曰诸侯不从约为之奈何对曰楚兵且破信越未有分地【李竒曰信越等未冇益地之分也韦昭曰信等虽名为王未有所画经界】其不至固宜君王能与共分天下今可立致也即不能事未可知也君王能自陈以东傅海尽与韩信雎阳以北至谷城以与彭越使各自为战则楚易败也汉王曰善于是乃发使者告韩信彭越曰并力击楚楚破自陈以东傅海与齐王雎阳以北至谷城与彭相国使者至韩信彭越皆报曰请今进兵韩信乃从齐徃刘贾军从夀春竝行屠城父【如淳曰竝行竝击之】至垓下【徐广曰在沛之洨县洨下交切骃案应劭曰垓音该李竒曰沛洨县聚邑名也】大司马周殷叛楚以舒屠六【如淳曰以舒之众屠破六县】举九江兵随刘贾彭越皆会垓下诣项王项王军壁垓下兵少食尽汉军及诸侯兵围之数重夜闻汉军四面皆楚歌【应劭曰楚歌者谓鸡鸣歌也汉得其地故楚歌者多鸡鸣时歌也】项王乃大惊曰汉皆已得楚乎是何楚人之多也项王则夜起饮帐中有美人名虞【徐广曰一云姓虞氏】常幸从骏马名骓常骑之于是项王乃悲歌忼慨自为诗曰力拔山兮气葢世时不利兮骓不逝骓不逝兮可奈何虞兮虞兮奈若何歌数阕美人和之项王泣数行下左右皆泣莫能仰视于是项王乃上马骑麾下壮士从骑者八百余人直夜溃围南出驰走平明汉军乃觉之令骑将灌婴以五千骑追之项王渡淮骑能属者百余人耳项王至阴陵【徐广曰在淮南】迷失道问一田父田父绐曰左【文颖曰绐欺也欺令左去】左乃陷大泽中以故汉追及之项王乃复引兵而东至东城【汉书音义曰县名属临淮】乃有二十八骑汉骑追者数千人项王自度不得脱谓其骑曰吾起兵至今八岁矣身七十余战所当者破所击者服未尝败北遂霸有天下然今卒困于此此天之亡我非战之罪也今日固决死愿为诸君决战必三胜之为诸君溃围斩将刈旗令诸君知天亡我非战之罪也乃分其骑以为四队四向汉军围之数重项王谓其骑曰吾为公取彼一将令四面骑驰下期山东为三处于是项王大呼驰下汉军皆披靡遂斩汉一将是时赤泉侯为骑将追项王项王瞠目而叱之赤泉侯人马俱惊辟易数里与其骑会为三处汉军不知项王所在乃分军为三复围之项王乃驰复斩汉一都尉杀数十百人复聚其骑亡其两骑耳乃谓其骑曰何如骑皆伏曰如大王言于是项王乃欲东渡乌江【瓒曰在牛渚】乌江亭长檥船待【徐广曰檥音仪一音俄骃案应劭曰仪正也孟康曰檥音蚁附也附船着岸也如淳曰南方人谓整船向岸曰檥】谓项王曰江东虽小地方千里众数十万人亦足王也愿大王急渡今独臣有船汉军至无以渡项王笑曰天之亡我我何渡为且籍与江东子弟八千人渡江而西今无一人还纵江东父兄怜而王我我何面目见之纵彼不言籍独不愧于心乎乃谓亭长曰吾知公长者吾骑此马五歳所当无敌尝一日行千里不忍杀之以赐公乃令骑皆下马步行持短兵接战独籍所杀汉军数百人项王身亦被十余创顾见汉骑司马吕马童曰若非吾故人乎马童面之【张晏曰以故人故难视斫之故背之如淳曰面不正视也】指王翳曰【如淳曰指示王翳】此项王也项王乃曰吾闻汉购我头千金邑万户吾为若徳【徐广曰亦可是功徳之徳】乃自刎而死王翳取其头余骑相蹂践争项王相杀者数十人最其后郎中杨喜骑司马吕马童郎中吕胜杨武各得其一体五人共会其体皆是故分其地为五封吕马童为中水侯封王翳为杜衍侯封杨喜为赤泉侯封杨武为吴防侯封吕胜为湟阳侯【徐广曰五人后卒皆谥壮侯】项王已死【徐广曰汉五年之十二月也项王以始皇十五年己巳歳生死时年三十一】楚地皆降独鲁不下汉乃引天下兵欲屠之为其守礼义为主死节乃持项王头示鲁鲁父兄乃降始楚怀王初封项籍为鲁公及其死鲁最后下故以鲁公礼葬项王谷城【皇览曰项羽家在东郡谷城东去县十五里】汉王为发哀泣之而去诸项氏枝属汉王皆不诛乃封项伯为射阳侯【徐广曰项伯名纒字伯】桃侯【徐广曰名襄其子含为丞相】平臯侯【徐广曰名佗】武侯【徐广曰诸侯表中不见】皆项氏赐姓刘氏太史公曰吾闻之周生曰【文颖曰周时贤者】舜目葢重瞳子【尸子曰舜两眸子是谓重瞳】又闻项羽亦重曈子羽岂其苗裔邪何兴之暴也夫秦失其政陈涉首难豪杰蠭起相与竝争不可胜数然羽非有尺寸乘势起陇亩之中三年遂将五诸侯灭秦【此时山东六国而齐赵韩魏燕五国竝起从伐秦故云五诸侯】分裂天下而封王侯政由羽出号为霸王位虽不终近古以来未尝有也及羽背闗怀楚放逐义帝而自立怨王侯叛己难矣自矜功伐奋其私智而不师古谓霸王之业欲以力征经营天下五年卒亡其国身死东城尚不觉寤而不自责过矣乃引天亡我非用兵之罪岂不谬哉

　　史记集解卷七
<史部,正史类,史记集解>
　　钦定四库全书
　　史记集解卷八
　　宋　裴骃　撰
　　史记八
　　髙祖本纪第八
　　髙祖【汉书音义曰讳邦张晏曰礼諡法无髙以为功最髙而为汉帝之太祖故特起名焉】沛丰邑中阳里人姓刘氏【李斐曰沛小沛也刘氏随魏徙大梁移在丰居中阳里孟康曰后沛为郡丰为县】字季父曰太公母曰刘媪【文頴曰幽州及汉中皆谓老妪为媪孟康曰长老尊称也左师谓太后曰媪爱燕后贤长安君礼乐志地神曰媪媪母别名也音乌老反】其先刘媪尝息大泽之陂梦与神遇是时雷电晦防太公徃视则见蛟龙于其上己而有身遂产髙祖髙祖为人隆准而龙顔【服防曰准音拙应劭曰隆髙也准颊权准也顔頟颡也齐人谓之颡汝南淮泗之间曰顔文颖曰准鼻也】美须髯左股有七十二黑子仁而爱人喜施意豁如也【服防曰豁达也】常有大度不事家人生产作业及壮试为吏【应劭曰试补吏】为泗水亭长廷中吏无所不狎侮好酒及色常从王媪武负贳酒【韦昭曰贳賖也】醉卧武负王媪见其上常有龙怪之髙祖每酤留饮酒雠数倍【如淳曰雠亦售】及见怪岁竟此两家常折劵弃责髙祖常繇咸阳【应劭曰县役也】纵观观秦皇帝喟然太息曰嗟乎大丈夫当如此也单父人吕公【汉书音义曰单音善父音斧】善沛令避仇从之客因家沛焉沛中豪桀吏闻令有重客皆徃贺萧何为主吏【孟康曰主吏功曹也】主进【文颖曰主赋敛礼进为之帅】令诸大夫曰进不满千钱坐之堂下髙祖为亭长素易诸吏乃绐为谒曰【应劭曰绐欺也音殆】贺钱万实不持一钱谒入吕公大惊起迎之门吕公者好相人见髙祖状貌因重敬之引入坐萧何曰刘季固多大言少成事髙祖因狎侮诸客遂坐上坐无所诎酒阑【文颖曰阑言希也谓饮酒者半罢半在谓之阑】吕公因目固留髙祖髙祖竟酒后吕公曰臣少好相人【张晏曰古人相与语多自称臣自卑下之道若今人相与语皆自称仆】相人多矣无如季相愿季自爱臣有息女愿为季箕帚妾酒罢吕媪怒吕公曰公始常欲竒此女与贵人沛令善公求之不与何自妄许与刘季吕公曰此非儿女子所知也卒与刘季吕公女乃吕后也生孝惠鲁元公主【服防曰元长也食邑于鲁韦昭曰元谥也】髙祖为亭长时常告归之田【服防曰告音如皥呼之皥李斐曰休谒之名也吉曰告凶曰宁孟康曰古者名吏休假曰告告又音喾汉律吏二千石有予告赐告者予告在官有功最法所当得者也赐告者病满三月当免天子优赐复其告使得带卬绂将官属归家治病也】吕后与两子居田中耨有一老父过请饮吕后因餔之老父相吕后曰夫人天下贵人令相两子见孝惠曰夫人所以贵者乃此男也相鲁元亦皆贵老父已去髙祖适从旁舍来吕后具言客有过相我子母皆大贵髙祖问曰未逺乃追及问老父老父曰乡者夫人婴儿皆似君君相贵不可言髙祖乃谢曰诚如父言不敢忘徳及髙祖贵遂不知老父处髙祖为亭长乃以竹皮为冠令求盗之薛治之【应劭曰以竹始生皮作冠今鹊尾冠是也求盗者旧时亭有两卒其一为亭父掌开闭扫除一为求盗掌逐捕盗贼薛鲁国县也有作冠师故徃治之】时时冠之及贵常冠所谓刘氏冠乃是也髙祖以亭长为县送徒郦山徒多道亡自度比至皆亡之到丰西泽中止饮夜乃解纵所送徒曰公等皆去吾亦从此逝矣徒中壮士愿从者十余人髙祖被酒夜径泽中令一人行前行前者还报曰前有大蛇当径愿还髙祖醉曰壮士行何畏乃前拔劒击斩蛇蛇遂分为两径开行数里醉因卧后人来至蛇所有一老妪夜哭人问何哭妪曰人杀吾子故哭之人曰妪子何为见杀妪曰吾子白帝子也化为蛇当道今为赤帝子斩之【应劭曰秦襄公自以居西戎主少昊之神作西时祠白帝至献公时栎阳雨金以为瑞又作畦畤祠白帝少昊金徳也赤帝尧后谓汉也杀之者明汉当灭秦也秦自谓水汉初自谓土皆失之至光武乃改定】故哭人乃以妪为不诚欲笞之【徐广曰一作苦】妪因忽不见后人至髙祖觉后人告髙祖髙祖乃心独喜自负【应劭曰负恃也】诸从者日益畏之秦始皇帝常曰东南有天子气于是因东游以厌之髙祖即自疑亡匿隐于芒砀山泽岩石之间【徐广曰芒今临淮县也砀县在梁骃案应劭曰二县之界有山泽之固故隐于其间】吕后与人俱求常得之髙祖怪问之吕后曰季所居上常有云气故从徃常得季髙祖心喜沛中子弟或闻之多欲附者矣秦二世元年【徐广曰髙祖时年四十八】秋陈胜等起蕲至陈而王号为张楚诸郡县皆多杀其长吏以应陈涉沛令恐欲以沛应涉掾主吏萧何曹参乃曰君为秦吏今欲背之率沛子弟恐不听愿君召诸亡在外者可得数百人因劫众众不敢不听乃令樊哙召刘季刘季之众已数十百人矣于是樊哙从刘季来沛令后悔恐其有变乃闭城城守欲诛萧曹萧曹恐逾城保刘季【韦昭曰以为保障】刘季乃书帛射城上谓沛父老曰天下苦秦乆矣今父老虽为沛令守诸侯竝起今屠沛沛今共诛令择子弟可立者立之以应诸侯则家室完不然父子俱屠无为也父老乃率子弟共杀沛令开城门迎刘季欲以为沛令刘季曰天下方扰诸侯竝起今置将不善壹败涂地吾非敢自爱恐能薄不能完父兄子弟此大事愿更相推择可者萧曹等皆文吏自爱恐事不就后秦种族其家尽让刘季诸父老皆曰平生所闻刘季诸珍怪当贵且卜筮之莫如刘季最吉于是刘季数让众莫敢为乃立季为沛公【徐广曰九月也骃案汉书音义曰旧楚僭称王其县宰为公陈涉为楚王沛公起应涉故从楚制称曰公】祠黄帝祭蚩尤于沛庭【应劭曰左传曰黄帝战于阪泉以定天下蚩尤好五兵故祠祭之求福祥也瓒曰管仲云葛卢山交而出水金从之出蚩尤受之以作剑防】而衅鼓【应劭曰衅祭也杀牲以血涂鼓曰衅瓒曰案礼记及大戴礼有衅庙之礼皆无祭亊】旗帜皆赤由所杀蛇白帝子杀者赤帝子故上赤于是少年豪吏如萧曹樊哙等皆为收沛子弟二三千人攻胡陵方与【郑徳曰音房豫属山阳郡】还守丰秦二世二年陈涉之将周章军西至戏而还燕赵齐魏皆自立为王项氏起吴秦泗川监平【文颖曰泗川今沛郡也髙祖更名沛秦时御史监郡若今刺史平名也】将兵围丰二日出与战破之命雍齿守丰引兵之薛泗川守壮【如淳曰壮名也】败于薛走至戚【如淳曰戚音将毒反】沛公左司马得泗川守壮杀之沛公还军亢父【郑徳曰亢音人相亢荅父音甫属任城郡】至方与周市来攻方与未战陈王使魏人周市略地周市使人谓雍齿曰丰故梁徙也【文颖曰梁恵王孙假为秦所灭转东徙于丰故曰丰梁徙】今魏地已定者数十城齿今下魏魏以齿为侯守丰不下且屠丰雍齿雅不欲属沛公【服防曰雅故也苏林曰雅素也】及魏招之即反为魏守丰沛公引兵攻丰不能取沛公病还之沛沛公怨雍齿与丰子弟叛之闻东阳君秦嘉【文頴曰秦嘉东阳郡人也为县君瓒曰陈胜传曰广陵人秦嘉然则东阳人也秦嘉初起兵于郯号曰大司马又不为县君东阳君自一人秦嘉又自一人】立景驹为假王在留乃徃从之欲请兵以攻丰是时秦将章邯从陈别将司马尼【如淳曰从陈涉将也涉在陈其将相别在他许皆称陈尼章邯司马】将兵北定楚地屠相至砀东阳君沛公引兵西与战萧西不利还收兵聚留引兵攻砀三日乃取砀因收砀兵得五六千人攻下邑拔之还军丰闻项梁在薛从骑百余徃见之【徐广曰三月】项梁益沛公卒五千人五大夫将十人【苏林曰五大夫第九爵也以五大夫为将凡十人也】沛公还引兵攻丰【徐广曰表云拔之雍齿奔魏】从项梁月余项羽已拔襄城还项梁尽召别将居薛闻陈王定死因立楚后怀王孙心为楚王治盱台项梁号武信君居数月北攻亢父救东阿破秦军齐军归楚独追北【服防曰师败曰北】使沛公项羽别攻城阳屠之军濮阳之东与秦军战破之秦军复振【李竒曰振整也如淳曰振起也收败卒自振迅而复起也】守濮阳环水【文颖曰决水以自环守为固也张晏曰依河水以自环绕作垒】楚军去而攻定陶定陶未下沛公与项羽西略地至雍丘之下与秦军战大破之斩李由还攻外黄外黄未下项梁再破秦军有骄色宋义谏不听秦益章邯兵夜衔枚击项梁【周礼有衔枚氏郑曰衔枚止言语嚣讙也衔状如着横衔之繣结于项者繣音获】大破之定陶项梁死沛公与项羽方攻陈留闻项梁死引兵与吕将军俱东吕臣军彭城东项羽军彭城西沛公军砀章邯已破项梁军则以为楚地兵不足忧乃渡河北击赵大破之当是之时赵歇为王秦将王离围之钜鹿城此所谓河北之军也秦二世三年楚怀王见项梁军破恐徙盱台都彭城并吕臣项羽军自将之以沛公为砀郡长封为武安侯将砀郡兵封项羽为长安侯号为鲁公吕臣为司徒其父吕青为令尹赵数请救怀王乃以宋义为上将军项羽为次将范增为末将北救赵令沛公西略地入闗与诸将约先入定闗中者王之当是时秦兵彊常乘胜逐北诸将莫利先入闗独项羽怨秦破项梁军奋愿与沛公西入关怀王诸老将皆曰项羽为人僄悍猾贼项羽尝攻襄城襄城无遗类【徐广曰遗一作噍噍食也音在妙反骃案如淳曰类无复有活而噍食者也青州俗言无孑遗为无噍类】皆阬之诸所过无不残灭且楚数进取【如淳曰楚谓陈涉也数进取多所攻取】前陈王【汉书音义曰陈涉也】项梁皆败不如更遣长者扶义而西告谕秦父兄秦父兄苦其主乆矣今诚得长者徃毋侵暴宜可下今项羽僄悍今【徐广曰无此字】不可遣独沛公素寛大长者可遣卒不许项羽而遣沛公西略地收陈王项梁散卒乃道砀【汉书音义曰道由砀也】至成阳与杠里【汉书音义曰二县名】秦军夹壁破魏二军楚军出兵击王离大破之【徐广曰表云三年十月攻破东郡尉及王离军于成武南】沛公引兵西遇彭越昌邑因与俱攻秦军战不利还至栗遇刚武侯【应劭曰楚怀王将也汉书音义曰功臣表云棘蒲刚侯陈武武一姓柴刚武侯宜为刚侯武魏将也瓒曰功臣表柴武以将军起薛别救东阿至霸上入汉中非怀王将也又非魏将也例未称谥】夺其军可四千余人并之与魏将皇欣魏申徒武蒲之军并攻昌邑昌邑未拔西过髙阳【文颖曰聚邑名也属陈留圉县瓒曰陈留传曰在雍丘西南】郦食其【郑徳曰音厯异基】谓监门曰诸将过此者多吾视沛公大人长者乃求见説沛公沛公方踞牀使两女子洗足郦生不拜长揖曰足下必欲诛无道秦不宜踞见长者于是沛公起摄衣谢之延上坐食其説沛公袭陈留【汉书音义曰春秋传曰轻行无钟鼓曰袭】得秦积粟乃以郦食其为广野君郦商为将将陈留兵与偕攻开封开封未拔西与秦将杨熊战白马又战曲遇东大破之杨熊走之荥阳二世使使者斩以徇【徐广曰四月】南攻颍阳屠之因张良遂略韩地轘辕【文颖曰河南新郑南至颖川南北皆韩地也以良累世相韩故因之瓒曰轘辕险道名在缑氏东南】当是时赵别将司马卬方欲渡河入闗沛公乃北攻平隂【地理志河南有平隂县今河阴是也】絶河津南战雒阳东军不利还至阳城收军中马骑与南阳守齮战犨东【地理志南阳有犨县】破之略南阳郡南阳守齮走保城守宛沛公引兵过而西张良谏曰沛公虽欲急入闗秦兵尚众距险今不下宛宛从后击彊秦在前此危道也于是沛公乃夜引兵从他道还更旗帜黎明围宛城三匝南阳守欲自刭其舍人陈恢曰死未晩也乃逾城见沛公曰臣闻足下约先入咸阳者王之今足下留守宛宛大郡之都也连城数十人民众积蓄多吏人自以为降必死故皆坚守乘城今足下尽日止攻士死伤者必多引兵去宛宛必随足下后足下前则失咸阳之约后又有彊宛之患为足下计莫若约降封其守因使止守引其甲卒与之西诸城未下者闻声争开门而待足下通行无所累沛公曰善【徐广曰七月也】乃以宛守为殷侯封陈恢千户引兵西无不下者至丹水髙武侯鳃【苏林曰鳃音鱼鳃之鳃晋灼曰功臣表戚鳃也】襄侯王陵降西陵【韦昭曰汉封王陵为安国侯初起兵时在南阳南阳有穰县疑襄当为穰而无禾字省耳今邵公或作召字此类多矣瓒曰时韩成封穰侯江夏有襄是所封】还攻胡阳【一云陵】遇畨君别将梅鋗与皆降析郦【如淳曰持益反】遣魏人昌使秦使者未来是时章邯已以军降项羽于赵矣初项羽与宋义北救赵及项羽杀宋义代为上将军诸将黥布皆属破秦将王离军降章邯诸侯皆附又赵髙已杀二世使人来欲约分王关中沛公以为诈乃用张良计使郦生陆贾徃説秦将啗以利因袭攻武闗破之又与秦军战于蓝田南益张疑兵旗帜诸所过毋得掠卤【应劭曰卤与虏同】秦人憙秦军解因大破之又战其北大破之乘胜遂破之汉元年十月【如淳曰张苍传云以髙祖十月至霸上故因秦以十月为歳首】沛公兵
　　遂先诸侯至霸上秦王子婴素车白马系颈以组封皇帝玺符节降轵道旁诸将或言诛秦王沛公曰始怀王遣我固以能寛容且人已服降又杀之不祥乃以秦王属吏遂西入咸阳欲止宫休舍樊哙张良谏乃封秦重宝财物府库还军霸上召诸县父老豪桀曰父老苦秦苛法乆矣诽谤者族偶语者弃市【应劭曰秦禁民聚语偶对也瓒曰始皇本纪曰偶语经书者弃市】吾与诸侯约先入关者王之吾当王闗中与父老约法三章耳杀人者死伤人及盗抵罪【应劭曰抵至也又当也除秦酷政但至于罪也李斐曰伤人有曲直盗贼有多少罪名不可预定故凡言抵罪未知抵何罪也张晏曰秦法一人犯罪举家及邻伍坐之今但当其身坐合于康诰父子兄弟罪不相及也】余悉除去秦法诸吏人皆案堵如故【应劭曰案次第堵墙堵也】凡吾所以来为父老除害非有所侵暴无恐且吾所以还军霸上待诸侯至而定约束耳乃使人与秦吏行县乡邑告谕之秦人大喜争持牛羊酒食献飨军士沛公又让不受曰仓粟多非乏不欲费人人又益喜惟恐沛公不为秦王或説沛公曰秦富十倍天下地形强今闻章邯降项羽项羽乃号为雍王王关中今则来沛公恐不得有此可急使兵守函谷关无内诸侯军稍征闗中兵以自益距之沛公然其计从之十一月中项羽果率诸侯兵西欲入关闗门闭闻沛公已定关中大怒使黥布等攻破函谷关十二月中遂至戏沛公左司马曹无伤闻项王怒欲攻沛公使人言项羽曰沛公欲王关中令子婴为相珍宝尽有之欲以求封亚父劝项羽击沛公方飨士旦日合战是时项羽兵四十万号百万沛公兵十万号二十万力不敌会项伯欲活张良夜见良因以文谕项羽项羽乃止沛公从百余骑驱之鸿门见谢项羽项羽曰此沛公左司马曹无伤言之不然籍何以至此沛公以樊哙张良故得解归归立诛曹无伤项羽遂西屠烧咸阳秦宫室所过无不残破秦人大失望然恐不敢不服耳项羽使人还报怀王怀王曰如约项羽怨怀王不肯令与沛公俱西入关而北救赵后天下约乃曰怀王者吾家项梁所立耳非有功伐何以得主约本定天下诸将及籍也乃佯尊怀王为义帝实不用其命正月项羽自立为西楚霸王王梁楚地九郡都彭城负约更立沛公为汉王王巴蜀汉中【徐广曰三十二县】都南郑三分关中立秦三将章邯为雍王都废丘司马欣为塞王都栎阳董翳为翟王都髙奴楚将瑕丘申阳为河南王都洛阳赵将司马卬为殷王都朝歌赵王歇徙王代赵相张耳为常山王都襄国当阳君黥布为九江王都六怀王柱国共敖为临江王都江陵番君吴芮为衡山王都邾燕将臧荼为燕王都蓟故燕王韩广徙王辽东广不听臧荼攻杀之无终封成安君陈余河间三县居南皮封梅鋗十万户四月兵罢戏下诸侯各就国汉王之国项王使卒三万人从楚与诸侯之慕从者数万人从杜南入蚀中【李竒曰蚀音力在杜南如淳曰蚀入汉中道川谷名】去辄烧絶栈道以备诸侯盗兵袭之亦示项羽无东意至南郑诸将及士卒多道亡归士卒皆歌思东归韩信説汉王曰【徐广曰韩王信非淮阴侯信也】项羽王诸将之有功者而王独居南郑是迁也【韦昭曰若冇罪见迁徙】军吏士卒皆山东之人也日夜跂而望归及其锋而用之可以有大功天下已定人皆自宁不可复用不如决策东乡争权天下项羽出关使人徙义帝曰古之帝者地方千里必居上防乃使使徙义帝长沙郴县趣义帝行羣臣稍倍叛之乃阴令衡山王临江王击之杀义帝江南项羽怨田荣立齐将田都为齐王田荣怒因自立为齐王杀田都而反楚予彭越将军印令反梁地楚令萧公角击彭越彭越大破之陈余怨项羽之弗王已也令夏説説田荣请兵击张耳齐予陈余兵击破常山王张耳张耳亡归汉迎赵王歇于代复立为赵王赵王因立陈余为代王项羽大怒北击齐八月汉王用韩信之计从故道【地理志武都有故道县】还袭雍王章邯邯迎击汉陈仓雍兵败还走止战好畤【孟康曰畤音止神灵之所在也县名属右扶风】又复败走废丘汉王遂定雍地东至咸阳引兵围雍王废丘而遣诸将略定陇西北地上郡令将军薛欧【音恶后反】王吸出武关因王陵兵南阳【如淳曰王陵亦聚党数千人居南阳】以迎太公吕后于沛楚闻之发兵距之阳夏不得前令故吴令郑昌为韩王距汉兵二年汉王东略地塞王欣翟王翳河南王申阳皆降韩王昌不听使韩信击破之于是置陇西北地上郡渭南【徐广曰后曰京兆】河上【徐广曰冯翊】中地郡【徐广曰扶风】关外置河南郡【徐广曰十月汉王至陜】更立韩太尉信为韩王诸将以万人若以一郡降者封万户缮治河上塞【晋灼曰鼂错传秦时北攻胡筑河上塞】诸故秦苑囿园池皆令人得田之正月虏雍王弟章平大赦罪人汉王之出闗至陜抚关外父老还张耳来见汉王厚遇之二月令除秦社稷更立汉社稷三月从临晋渡魏王豹将兵从下河内虏殷王置河内郡南渡平阴津至雒阳新城三老董公遮説汉王以义帝死故汉王闻之祖而大哭【如淳曰祖亦如礼袒踊】遂为义帝发丧临三日发使者告诸侯曰天下共立义帝北面亊之今项羽放杀义帝于江南大逆无道寡人亲为发丧诸侯皆缟素悉发闗内兵收三河士【韦昭曰河南河东河内】南浮江汉以下愿从诸侯王击楚之杀义帝者是时项王北击齐田荣与战城阳田荣败走平原平原民杀之齐皆降楚楚因焚烧其城郭系虏其子女齐人叛之田荣弟横立荣子广为齐王齐王反楚城阳项羽虽闻汉东既已连齐兵欲遂破之而击汉汉王以故得劫五诸侯遂入彭城项羽闻之乃引兵去齐从鲁出故胡陵至萧与汉大战彭城灵壁东雎水上大破汉军多杀士卒雎水为之不流乃取汉王父母妻子于沛置之军中以为质当是时诸侯见楚彊汉败还皆去汉复为楚塞王欣亡入楚吕后兄周吕侯为汉将兵居下邑【徐广曰在梁】汉王从之稍收士卒军砀汉王乃西过梁地至虞【徐广曰在梁】使谒者随何之九江王布所曰公能令布举兵叛楚项羽必留击之得留数月吾取天下必矣随何徃説九江王布布果背楚楚使龙且徃击之汉王之败彭城而西行使人求家室家室亦亡不相得败后乃独得孝惠六月立为太子大赦罪人令太子守栎阳诸侯子在关中者皆集栎阳为卫引水灌废丘废丘降章邯自杀更名废丘为槐里于是令祠官祀天地四方上帝山川以时祀之兴闗内卒乘塞【李竒曰乘守也】是时九江王布与龙且战不胜与随何间行归汉汉王稍收士卒与诸将及关中卒益出是以兵大振荥阳破楚京索间　三年魏王豹谒归视亲疾至即絶河津反为楚汉王使郦生説豹豹不听汉王遣将军韩信击大破之虏豹遂定魏地置三郡曰河东太原上党汉王乃令张耳与韩信遂东下井陉击赵斩陈余赵王歇其明年立张耳为赵王汉王军荥阳南筑甬道属之河以取敖仓与项羽相距歳余项羽数侵夺汉甬道汉军之食遂围汉王汉王请和割荥阳以西者为汉项王不听汉王患之乃用陈平之计予陈平金四万斤以间疏楚君臣于是项羽乃疑亚父亚父是时劝项羽遂下荥阳及其见疑乃怒辞老愿赐骸骨归卒伍未至彭城而死汉军絶食乃夜出女子东门二千余人被甲楚因四面击之将军纪信乃乘玉驾诈为汉王诳楚楚皆呼万歳之城东观以故汉王得与数十骑出西门遁令御史大夫周苛魏豹枞公守荥阳诸将卒不能从者尽在城中周苛枞公相谓曰反国之王难与守城因杀魏豹【徐广曰案月表三年七月王出荥阳八月杀魏豹而又云四年三月周苛死四月魏豹死二者不同项羽杀纪信周苛枞公皆是三年中】汉王之出荥阳入闗收兵欲复东袁生説汉王曰汉与楚相距荥阳数歳常困愿君王出武关项羽必引兵南走王深壁令荥阳成臯间且得休使韩信等辑河北赵地连燕齐君王乃复走荥阳未晚也如此则楚所备者多力分汉得休复与之战破楚必矣汉王从其计出军宛叶间与黥布行收兵项羽闻汉王在宛果引兵南汉坚壁不与战是时彭越渡雎水与项声薛公战下邳彭越大破楚军项羽乃引兵东击彭越汉王亦引兵北军成皋项羽已破走彭越间汉王复军成皋乃复引兵西拔荥阳诛周苛枞公而虏韩王信遂围成皋汉王跳【徐广曰音逃】独与滕公共车出成皋玉门【徐广曰项羽纪云北门名玉门】北渡河驰宿修武自称使者晨驰入张耳韩信壁而夺之军乃使张耳北益收兵赵地使韩信东击齐汉王得韩信军则复振兵兵临河南飨军小修武南【晋灼曰在大修武城东】欲复战郎中郑忠乃説止汉王使髙垒深堑勿与战汉王听其计使卢绾【苏林曰绾音以绳绾结物之绾】刘贾将卒二万人骑数百渡白马津入楚地与彭越复击破楚军燕郭西遂复下梁地十余城淮阴已受命东未渡平原汉王使郦生徃説齐王田广广叛楚与汉和共击项羽韩信用蒯通计遂袭破齐齐王烹郦生东走髙宻项羽闻韩信已举河北兵破齐赵且欲击楚则使龙且周兰【徐广曰一作简】徃击之韩信与战骑将灌婴击大破楚军杀龙且齐王广犇彭越当此时彭越将兵居梁地徃来苦楚兵絶其粮食　四年项羽乃谓海春侯大司马曹咎曰谨守成皋若汉挑战慎勿与战无令得东而已我十五日必定梁地复从将军乃行击陈留外黄雎阳下之汉果数挑楚军楚军不出使人辱之五六日大司马怒度兵汜水士卒半渡汉击之大破楚军尽得楚国金玉货赂大司马咎长史欣皆自刭汜水上项羽至雎阳闻海春侯破乃引兵还汉军方围钟离昧于荥阳东项羽至尽走险阻韩信已破齐使人言曰齐边楚【文颖曰边近也】权轻不为假王恐不能安齐汉王欲攻之留侯曰不如因而立之使自为守乃遣张良操印绶立韩信为齐王【徐广曰三月】项羽闻龙且军破则恐使盱台人武涉徃説韩信韩信不听汉楚乆相持未决丁壮苦军旅老弱罢转饟汉王项羽相与临广武之间而语项羽欲与汉王独身挑战汉王数项羽曰始与项羽俱受命怀王曰先入定关中者王之项羽负约王我于蜀汉罪一项羽矫杀卿子冠军而自尊罪二【徐广曰卿一作庆】项羽已救赵当还报而擅劫诸侯兵入关罪三怀王约入秦无暴掠项羽烧秦宫室掘始皇帝冢私收其财物罪四又彊杀秦降王子婴罪五诈阬秦子弟新安二十万王其将罪六项羽皆王诸将善地而徙逐故主令臣下争叛逆罪七项羽出逐义帝彭城自都之夺韩王地并王梁楚多自予罪八项羽使人阴弑义帝江南罪九夫为人臣而弑其主杀已降为政不平主约不信天下所不容大逆无道罪十也吾以义兵从诸侯诛残贼使刑余罪人击杀项羽何苦乃与公挑战项羽大怒伏弩射中汉王汉王伤胸乃扪足曰虏中吾指汉王病创卧张良彊请汉王起行劳军以安士卒毋令楚乘胜于汉汉王出行军病甚因驰入成皋病愈西入闗至栎阳存问父老置酒枭故塞王欣头栎阳市留四日复如军军广武关中兵益出当此时彭越将兵居梁地徃来苦楚兵絶其粮食田横徃从之项羽数击彭越等齐信王又进击楚项羽恐乃与汉王约中分天下割鸿沟而西者为汉鸿沟而东者为楚项王归汉王父母妻子军中皆呼万歳乃归而别去项羽解而东归汉王欲引而西归用留侯陈平计乃进兵追项羽至阳夏南止军与齐王信建成侯彭越期会而击楚军至固陵不会楚击汉军大破之汉王复入壁深堑而守之用张良计于是韩信彭越皆徃及刘贾入楚地围夀春汉王败固陵【晋灼曰即固始】乃使使者召大司马周殷举九江兵而迎之【徐广曰周殷以兵随刘贾】武王行屠城父随何刘贾齐梁诸侯皆大会垓下【徐广曰七月】立武王布为淮南王　五年髙祖与诸侯兵共击楚军与项羽决胜垓下淮阴侯将三十万自当之孔将军居左费将军居右皇帝在后绛侯柴将军在皇帝后项羽之卒可十万淮阴先合不利却孔将军费将军纵楚兵不利淮阴侯复乘之大败垓下项羽卒闻汉军之楚歌以为汉尽得楚地项羽乃败而走是以兵大败使骑将灌婴追杀项羽东城【徐广曰十二月】斩首八万遂略定楚地鲁为楚坚守不下汉王引诸侯兵北示鲁父老项羽头鲁乃降遂以鲁公号葬项羽谷城还至定陶驰入齐王壁夺其军正月诸侯及将相相与共请尊汉王为皇帝汉王曰吾闻帝贤者也空言虚语非所守也吾不敢当帝位羣臣皆曰大王起微细诛暴逆平定四海有功者辄裂地而封为王侯大王不尊号皆疑不信臣等以死守之汉王三让不得已曰诸君必以为便便国家甲午【徐广曰二月甲午】乃即皇帝位汜水之阳【蔡邕曰上古天子称皇其次称帝其次称王秦承三王之末为汉驱除自以德兼三皇五帝故并以为号汉髙祖受命功徳宜之因而不改】皇帝曰义帝无后齐王韩信习楚风俗徙为楚王都下邳立建成侯彭越为梁王都定陶故韩王信为韩王都阳翟徙衡山王吴芮为长沙王都临湘番君之将梅鋗有功从入武闗故徳番君淮南王布燕王臧荼赵王敖皆如故天下大定髙祖都雒阳诸侯皆臣属故临江王驩【徐广曰一作尉】为项羽叛汉令卢绾刘贾围之不下数月而降杀之雒阳五月兵皆罢归家诸侯子在闗中者复之十二歳其归者复之六歳食之一岁髙祖置酒雒阳南宫髙祖曰列侯诸将无敢隐朕皆言其情吾所以有天下者何项氏之所以失天下者何髙起王陵对曰【孟康曰姓髙名起瓒曰汉帝年纪髙帝时有信平侯臣陵都武侯臣起魏相丙吉奏亊髙帝时奏事有将军臣陵臣起】陛下慢而侮人项王仁而爱人然陛下使人攻城略地所降下者因以予之与天下同利也项羽妬贤嫉能有功者害之贤者疑之战胜而不予人功得地而不予人利此所以失天下也髙祖曰公知其一未知其二夫运筹策帷帐之中决胜于千里之外吾不如子房镇国家抚百姓给餽饟不絶粮道吾不如萧何连百万之军战必胜攻必取吾不如韩信此三者皆人杰也吾能用之此吾所以取天下也项羽有一范增而不能用此其所以为我擒也髙祖欲长都雒阳齐人刘敬説及留侯劝上入都关中髙祖是日驾入都闗中六月大赦天下十月燕王臧荼反攻下代地髙祖自将击之得燕王臧荼即立太尉卢绾为燕王使丞相哙将兵攻代其秋利几反髙祖自将兵击之利几走利几者项氏之将项氏败利几为陈公不随项羽亡降髙祖髙祖侯之颍川髙祖至雒阳举通侯籍召之【如淳曰得在通侯之籍】而利几恐故反　六年髙祖五日一朝太公如家人父子礼太公家令説太公曰天无二日土无二王今髙祖虽子人主也太公虽父人臣也奈何令人主拜人臣如此则威重不行后髙祖朝太公拥篲【李竒曰为恭也如今卒持帚者也】迎门却行髙祖大惊下扶太公太公曰帝人主也奈何以我乱天下法于是髙祖乃尊太公为太上皇【蔡邕曰不言帝非天子也】心善家令言赐金五百斤十二月人有上变事告楚王信谋反上问左右左右争欲击之用陈平计乃伪游云梦【韦昭曰在南郡华容县】会诸侯于陈楚王信迎即因执之是日大赦天下田肯贺因説髙祖曰陛下得韩信又治秦中【如淳曰时山东人谓关中为秦中】带河山之险县隔千里持防百万秦得百二焉【应劭曰山河之险与诸侯相县隔地絶千里所以能禽诸侯者得天下之利百二也李斐曰河山之险内地势髙顺流而下易故天下于秦县隔千里持防百万秦得百二焉苏林曰得百中之二焉秦地险固二万人足当诸侯百万人也】地势便利其以下兵于诸侯譬犹居髙屋之上建瓴水也【如淳曰瓴盛水瓶也居髙屋之上而幡瓴水盖言其向下之势易也建音蹇晋灼曰许慎曰瓴罋似瓶者】夫齐东有琅邪即墨之饶南有太山之固西冇浊河之限【晋灼曰齐西冇平原河水东北过髙唐髙唐即平原也孟津号黄河故曰浊河】北有勃海之利地方二千里持防百万县隔千里之外齐得十二焉【应劭曰齐得十之二故齐愍王称东帝后复归之卒为秦所灭者利钝之势异也李斐曰齐有山河之限地方二千里是为天下县隔也设有持防百万之众齐得十中之二焉百万十分之二亦二十万也但文相避耳故言东西秦其势亦敌也苏林曰十二得十中之二二十万人当百万言齐虽固不如秦二万乃当百万】故此东西秦也非亲子弟莫可使王齐矣髙祖曰善赐黄金五百斤后十余日封韩信为淮阴侯分其地为二国髙祖曰将军刘贾数有功以为荆王王淮东弟交为楚王王淮西子肥为齐王王七十余城民能齐言者皆属齐【汉书音义曰此言时民流移故使齐言者还齐也】乃论功与诸列侯剖符行封徙韩王信太原七年匈奴攻韩王信马邑信因与同谋反太原白土【徐广曰在上郡】曼丘臣王黄立故赵将赵利为王以反髙祖自徃击之防天寒士卒堕指者什二三遂至平城匈奴围我平城七日而后罢去令樊哙止定代地立兄刘仲为代王二月髙祖自平城过赵雒阳至长安长乐宫成丞相已下徙治长安八年髙祖东击韩王信余反寇于东垣【地理志云东垣髙帝更名曰真定】萧丞相营作未央宫立东阙北阙【关中记曰东冇苍龙阙北有武阙武所谓北阙】前殿武库太仓髙祖还见宫阙壮甚怒谓萧何曰天下匈匈苦战数岁成败未可知是何治宫室过度也萧何曰天下方未定故可因遂就宫室且夫天子以四海为家非壮丽无以重威且无令后世有以加也髙祖乃説髙祖之东垣过柏人赵相贯髙等谋弑髙祖髙祖心动因不留代王刘仲弃国亡自归雒阳废以为合阳侯　九年赵相贯髙等事发觉夷三族废赵王敖为宣平侯是歳徙贵族楚昭屈景怀齐田氏关中未央宫成髙祖大朝诸侯羣臣置酒未央前殿髙祖奉玉巵【应劭曰乡饮酒礼器也受四升】起为太上皇夀曰始大人常以臣无赖【晋灼曰许慎曰赖利也无利入于家也或曰江湖之间谓小儿多诈狡狯为无赖】不能治产业不如仲力今某之业所就孰与仲多殿上羣臣皆呼万歳大笑为乐　十年十月淮南王黥布梁王彭越燕王卢绾荆王刘贾楚王刘交齐王刘肥长沙王吴芮皆来朝长乐宫春夏无事七月太上皇崩栎阳宫楚王梁王皆来送葬【汉书云葬万年】赦栎阳囚更命郦邑曰新丰八月赵相国陈狶【邓展曰东海人名猪曰狶】反代地上曰狶尝为吾使甚有信代地吾所急也故封豨为列侯【徐广曰狶攻定臧荼有功封阳夏侯】以相国守代今乃与王黄等劫掠代地代地吏民非有罪也其赦代吏民九月上自东徃击之至邯郸上喜曰豨不南据邯郸而阻漳水吾知其无能为也闻豨将皆故贾人也上曰吾知所以与之乃多以金啗豨将豨将多降者　十一年髙祖在邯郸诛豨等未毕豨将侯敞将万余人游行王黄军曲逆【文颖曰今中山蒲阴是】张春渡河击聊城【徐广曰在平原】汉使将军郭防与齐将击大破之太尉周勃【汉书百官表曰太尉秦官应劭曰自上安下曰尉武官悉以为称】道太原入【韦昭曰道犹从】定代地至马邑马邑不下即攻残之豨将赵利守东垣髙祖攻之不下月余卒骂髙祖髙祖怒城降令出骂者斩之不骂者原之于是乃分赵山北立子恒以为代王都晋阳【如淳曰文纪言都中都又文帝过太原复晋阳中都二歳似迁都于中都也】春淮阴侯韩信谋反关中夷三族夏梁王彭越谋反废迁蜀复欲反遂夷三族立子恢为梁王子友为淮阳王秋七月淮南王黥布反东并荆王刘贾地北渡淮楚王交走入薛髙祖自徃击之立子长为淮南王十二年十月髙祖已击布军会甀【徐广曰在蕲县西骃案汉书音义曰会音侩保邑名甀音直伪反】布走令别将追之髙祖还归过沛留置酒沛宫悉召故人父老子弟纵酒发沛中儿得百二十人教之歌酒酣【应劭曰不醒不醉曰酣一曰酣洽也】髙祖击筑【韦昭曰筑古乐有击之不鼓】自为歌诗曰大风起兮云飞扬威加海内兮归故乡安得猛士兮守四方令儿皆和习之髙祖乃起舞慷慨伤怀泣数行下谓沛父兄曰游子悲故乡吾虽都关中万歳后吾魂魄犹乐思沛且朕自沛公以诛暴逆遂有天下其以沛【风俗通义曰汉书注沛人语初发声皆言其其者楚言也髙祖始登帝位教令言其后以为常耳】为朕汤沐邑复其民世世无有所与沛父兄诸母故人日乐饮极驩道旧故为笑乐十余日髙祖欲去沛父兄固请留髙祖髙祖曰吾人众多父兄不能给乃去沛中空县皆之邑西献【如淳曰献牛酒】髙祖复留止张【张晏曰张帷张】饮三日沛父兄皆顿首曰沛幸得复丰未复唯陛下哀怜之髙祖曰丰吾所生长极不忘耳吾特为其以雍齿故反我为魏沛父兄固请乃并复丰比沛于是拜沛侯刘濞【服防曰濞音帔】为吴王汉将别击布军洮水南北【徐广曰洮音道在江淮间】皆大破之追得斩布鄱阳樊哙别将兵定代斩陈豨当城十一月髙祖自布军至长安十二月髙祖曰秦始皇帝楚隐王陈涉魏安厘王齐湣王赵悼襄王皆絶无后予守冢各十家秦皇帝二十家魏公子无忌五家赦代地吏民为陈豨赵利所劫掠者皆赦之陈豨降将言豨反时燕王卢绾使人之豨所与阴谋上使辟阳侯迎绾绾称病辟阳侯归具言绾反有端矣二月使樊哙周勃将兵击燕王绾赦燕吏民与反者立皇子建为燕王髙祖击布时为流矢所中行道病病甚吕后迎良医医入见髙祖问医医曰病可治于是髙祖嫚骂之曰吾以布衣提三尺剑取天下此非天命乎命乃在天虽扁鹊何益遂不使治病赐金五十斤罢之已而吕后问陛下百歳后萧相国即死令谁代之上曰曹参可问其次上曰王陵可然陵少戅陈平可以助之陈平智有余然难以独任周勃重厚少文然安刘氏者必勃也可令为太尉吕后复问其次上曰此后亦非而所知也卢绾与数千骑居塞下候伺幸上病愈自入谢四月甲辰髙祖崩长乐宫【皇甫谧曰髙祖以秦昭王五十一年生至汉十二年年六十三】四日不发丧吕后与审食其谋曰诸将与帝为编户民今北面为臣此常怏怏今乃事少主非尽族是天下不安人或闻之语郦将军郦将军【汉书曰郦商】徃见审食其曰吾闻帝已崩四日不发丧欲诛诸将诚如此天下危矣陈平灌婴将十万守荥阳樊哙周勃将二十万定燕代此闻帝崩诸将皆诛必连兵还乡以攻关中大臣内叛诸侯外反亡可翘足而待也审食其入言之乃以丁未发丧大赦天下卢绾闻髙帝崩遂亡入匈奴丙寅【徐广曰七月】己巳立太子至太上皇庙羣臣皆曰髙祖起微细拨乱世反之正平定天下为汉太祖功最髙上尊号为髙皇帝太子袭号为皇帝孝惠帝也令郡国诸侯各立髙祖庙以歳时祠及孝惠五年思髙祖之悲乐沛以沛宫为髙祖原庙【徐广曰光武纪曰上幸丰祠髙祖于原庙骃案谓原者再也先既已立庙今又再立故谓之原庙】髙祖所教歌儿百二十人皆令为吹乐后有缺辄补之髙帝八男长庶齐悼惠王肥次孝惠吕后子次戚夫人子赵隐王如意次代王恒已立为孝文帝薄太后子次梁王恢吕太后时徙为赵共王次淮阳王友吕太后时徙为赵幽王次淮南厉王长次燕王建
　　太史公曰夏之政忠忠之敝小人以野【郑曰忠质厚也野少礼节也】故殷人承之以敬敬之敝小人以鬼【郑曰多威仪如事鬼神】故周人承之以文文之敝小人以僿【徐广曰一作薄骃案史记索隐曰僿音西志反郑曰文尊卑之差也薄茍习文法无悃诚也】故救僿莫若以忠【郑曰复反始】三王之道若循环终而复始周秦之间可谓文敝矣秦政不改反酷刑法岂不谬乎故汉兴承敝易变使人不倦得天统矣朝以十月车服黄屋左纛葬长陵【皇甫谧曰长陵山东西广百二十步髙十三文在渭水北去长安城三十五里】



　　史记集解卷八
　　钦定四库全书
　　史记集解卷九
　　宋　裴骃　撰
　　史记九
　　吕后本纪第九
　　吕太后者【徐广曰吕后父吕公汉元年为临泗侯四年卒髙后元年追谥曰吕宣王】髙祖微时妃也【汉书音义曰讳雉】生孝惠帝【汉书音义曰讳盈】女鲁元太后及髙祖为汉王得定陶戚姬【如淳曰姬音怡众妾之总称也汉官曰姬妾数百苏林曰清河国有妃里而题门作姬瓒曰汉秋禄令及茂陵书姬内官也秩比二千石位次倢伃下在七子八子之上】爱幸生赵隐王如意孝惠为人仁弱髙祖以为不类我常欲废太子立戚姬子如意如意类我戚姬幸常从上之关东日夜啼泣欲立其子代太子吕后年长常留守希见上益疏如意立为赵王后几代太子者数矣赖大臣争之及留侯策太子得母废吕后为人刚毅佐髙祖定天下所诛大臣多吕后力吕后兄二人皆为将长兄周吕侯【徐广曰名泽髙祖八年卒谥令武侯追谥曰悼武王】死事封其子吕台为郦侯【徐广曰郦一作鄜】子产为交侯【徐广曰台弟也】次兄吕释之为建成侯【徐广曰惠帝二年卒谥康王】髙祖十二年四月甲辰崩长乐宫太子袭号为帝是时髙祖八子长男肥孝惠兄也异母肥为齐王余皆孝惠弟戚姬子如意为赵王薄夫人子恒为代王诸姬子恢为梁王子友为淮阳王子长为淮南王子建为燕王髙祖弟交为楚王兄子濞为吴王非刘氏功臣番君吴芮子臣为长沙王吕后最怨戚夫人及其子赵王廼令永巷【如淳曰列女传曰周宣姜后脱簮珥待罪永巷后改为掖庭】囚戚夫人而召赵王使者三反赵相建平侯周昌谓使者曰髙帝属臣赵王赵王年少窃闻太后怨戚夫人欲召赵王并诛之臣不敢遣王王且亦病不能奉诏吕太后大怒廼使人召赵相赵相征至长安廼使人复召赵王王来未到孝惠帝慈仁知太后怒自迎赵王霸上与入宫自挟与赵王起居饮食太后欲杀之不得间孝惠元年十二月帝晨出射赵王少不能早起太后闻其独居使人持酖饮之【应劭曰酖鸟食蝮以其羽画酒中饮之立死】犁明孝惠还【徐广曰犁犹比也诸言犁明者将明之时】赵王已死于是廼徙淮阳王友为赵王夏诏赐郦侯父追諡为令武侯太后遂断戚夫人手足去眼煇耳饮瘖药使居厕中命曰人彘居数日廼召孝惠帝观人彘孝惠见问知其戚夫人廼大哭因病歳余不能起使人请太后曰此非人所为臣为太后子终不能治天下孝惠以此日饮为淫乐不听政故有病也二年楚元王齐悼惠王皆来朝十月孝惠与齐王燕饮太后前孝惠以为齐王兄置上坐如家人之礼太后怒廼令酌两巵酖置前令齐王起为夀齐王起孝惠亦起取巵欲俱为夀太后廼恐自起泛孝惠巵齐王怪之因不敢饮详醉去问知其酖齐王恐自以为不得脱长安忧齐内史士【徐广曰一作出】説王曰太后独有孝惠与鲁元公主【如淳曰公羊传曰天子嫁女于诸侯必使诸侯同姓者主之故谓之公主百官表列侯所食曰国皇后公主所食曰邑诸侯王女曰公主苏林曰公五等尊爵也春秋听臣子以称君父妇人称主有主孟啗我之比故云公主瓒曰天子之女虽食汤沐之邑不君其民】今王冇七十余城而公主廼食数城王诚以一郡上太后为公主汤沐邑太后必喜王必无忧于是齐王廼上城阳之郡尊公主为王太后【如淳曰张敖子偃为鲁王故公主得为太后】吕后喜许之廼置酒齐邸乐饮罢归齐王三年方筑长安城四年就半五年六年城就诸侯来会十月朝贺七年秋八月戊寅孝惠帝崩【皇甫谧曰帝以秦始皇三十七年生崩时年二十二】发丧太后哭泣不下留侯子张辟彊为侍中【应劭曰入侍天子故曰侍中】年十五谓丞相曰太后独有孝惠今崩哭不悲君知其解乎丞相曰何解辟彊曰帝母壮子太后畏君等君今请拜吕台吕产吕禄为将将兵居南北军及诸吕皆入居宫中用事如此则太后心安君等幸得脱祸矣丞相廼如辟彊计太后説其哭廼哀吕氏权由此起廼大赦天下九月辛丑葬【汉书云葬安陵皇览曰山髙三十二丈广袤百二十步居地六十亩皇甫谧曰去长陵十里去长安北三十五里】太子即位为帝谒髙庙元年号令一出太后太后称制议欲立诸吕为王问右丞相王陵王陵曰髙帝刑白马盟曰非刘氏而王天下共击之今王吕氏非约也太后不説问左丞相陈平绛侯周勃勃等对曰髙帝定天下王子弟今太后称制王昆弟诸吕无所不可太后喜罢朝王陵让陈平绛侯曰始与髙帝啑血盟诸君不在邪今髙帝崩太后女主欲王吕氏诸君纵欲阿意背约何面目见髙帝地下陈平绛侯曰于今面折廷争臣不如君夫全社稷定刘氏之后君亦不如臣王陵无以应之十一月太后欲废王陵乃拜为帝太傅【应劭曰古官傅者覆也瓒曰大戴礼曰传之德义】夺之相权王陵遂病免归廼以左丞相平为右丞相以辟阳侯审食其为左丞相左丞相不治事令监宫中如郎中令食其故得幸太后常用事公卿皆因而决事廼追尊郦侯父为悼武王欲以王诸吕为渐四月太后欲侯诸吕廼先封髙祖之功臣郎中令无择【徐广曰姓冯】为博城侯鲁元公主薨赐諡为鲁元太后子偃为鲁王鲁王父宣平侯张敖也封齐悼惠王子章为朱虚侯以吕禄女妻之齐丞相夀为平定侯【徐广曰姓齐】少府延为梧侯【徐广曰姓阳成也延以军匠起作宫筑城也】乃封吕种为沛侯【徐广曰释之之子也】吕平为扶柳侯【徐广曰吕后姊子也母字长姁】张买为南宫侯【徐广曰其父越人为髙祖骑将】太后欲王吕氏先立孝惠后宫子强为淮阳王【韦昭曰今陈留郡】子不疑为常山王子山为襄成侯子朝为轵侯子武为壶关侯太后封大臣大臣请立郦侯吕台为吕王太后许之建成康侯释之卒嗣子有罪废立其弟吕禄【徐广曰释之少子】为胡陵侯续康侯后二年常山王薨以其弟襄成侯山为常山王更名义十一月吕王台薨諡为肃王太子嘉代立为王三年无事【汉书云秋星昼见】四年封吕为临光侯吕他为俞侯吕更始为赘其侯【徐广曰表云吕后弟子淮阳丞相吕胜为赘其侯】吕忿为吕成侯及诸侯丞相五人【徐广曰中邑侯朱通山都侯王恬开松兹侯徐厉滕侯吕更始醴陵侯越】宣平侯女为孝惠皇后时无子详为有身取美人子名之杀其母立所名子为太子孝惠崩太子立为帝帝壮或闻其母死非真皇后子廼出言曰后安能杀吾母而名我我未壮壮即为变太后闻而患之恐其为患廼幽之永巷中言帝病甚左右莫得见太后曰凡有天下治为万民命【徐广曰一无此字】者葢之如天容之如地上有懽心以安百姓百姓欣然以事其上懽欣交通而天下治今皇帝病乆不已廼失惑惽乱不能继嗣奉宗庙祭祀不可属天下其代之羣臣皆首言皇太后为天下齐民计所以安宗庙社稷甚深羣臣首奉诏帝废位太后幽杀之五月丙辰立常山王义为帝更名曰宏不称元年者以太后制天下事也以轵侯朝为常山王置太尉官绛侯勃为太尉五年八月淮阳王薨以弟壶关侯武为淮阳王六年十月太后曰吕王嘉居处骄恣废之以肃王台弟吕产为吕王夏赦天下封齐悼惠王子兴居为东牟侯七年正月太后召赵王友友以诸吕女为后弗爱爱他姬诸吕女妬怒去谗之于太后诬以罪过曰吕氏安得王太后百歳后吾必击之太后怒以故召赵王赵王至置邸不见令卫围守之弗与食其羣臣或窃馈辄捕论之赵王饿乃歌曰诸吕用亊兮刘氏危迫胁王侯兮彊授我妃我妃既妬兮诬我以恶谗女乱国兮上曾不寤我无忠臣兮何故弃国自决中野兮苍天举直【徐广曰举一作与】于嗟不可悔兮宁早自财为王而饿死兮谁者怜之吕氏絶理兮托天报雠丁丑赵王幽死以民礼之长安民冢次己丑日食昼晦太后恶之心不乐乃谓左右曰此为我也二月徙梁王恢为赵王吕王产徙为梁王梁王不之国为帝太傅立皇子平昌侯太为吕王更名梁曰吕吕曰济川太后女弟吕有女为营陵侯刘泽妻泽为大将军太后王诸吕恐即崩后刘将军为害廼以刘泽为琅邪王以慰其心梁王恢之徙王赵心怀不乐太后以吕产女为赵王后王后从官皆诸吕擅权微伺赵王赵王不得自恣王有所爱姬王后使人酖杀之王乃为歌诗四章令乐人歌之王悲六月即自杀太后闻之以为王用妇人弃宗庙礼废其嗣宣平侯张敖卒以子偃为鲁王敖赐諡为鲁元王秋太后使使告代王欲徙王赵代王谢愿守代边太傅产丞相平等言武信侯吕禄【徐广曰吕后兄子也前封胡陵侯益号曰武信】上侯位次第一【如淳曰功大者位在上功臣侯表冇第一第二之次也】请立为赵王太后许之追尊禄父康侯为赵昭王九月燕灵王建薨有美人子太后使人杀之无后国除八年十月立吕肃王子东平侯吕通为燕王封通弟吕庄为东平侯三月中吕后祓还过轵道见物如苍犬据【徐广曰音防】髙后掖忽弗复见卜之云赵王如意为祟髙后遂病掖伤髙后为外孙鲁元王偃年少蚤失父母孤弱廼封张敖前姬两子侈为新都侯夀为乐昌侯【徐广曰今细阳之池阳乡】以辅鲁元王偃及封中大谒者张释为建陵侯【徐广曰一云张释卿骃案如淳曰百官表谒者掌賔赞受事灌婴为中谒者后常以奄人为之诸官加中者多奄人也】吕荣为祝兹侯【徐广曰吕后昆弟子】诸中宦者令丞皆为关内侯食邑五百户【如淳曰列侯出关就国关内侯但爵其身有加异者与关内之邑食其租税也风俗通义曰秦时六国未平将帅皆家关中故称关内侯】七月中髙后病甚廼令赵王吕禄为上将军军北军吕王产居南军吕太后诫产禄曰髙帝已定天下与大臣约曰非刘氏王者天下共击之今吕氏王大臣弗平我即崩帝年少大臣恐为变必据兵卫宫慎毋送丧毋为人所制辛巳髙后崩遗诏赐诸侯王各千金【蔡邕曰皇子封为王者其实古诸侯也加号称王故谓之诸侯王王子封为侯者谓之诸侯】将相列侯郎吏皆以秩赐金大赦天下以吕王产为相国以吕禄女为帝后髙后已葬【皇甫谧曰合葬长陵皇览曰髙帝吕后山各一所也】以左丞相审食其为帝太傅朱虚侯刘章有气力东牟侯兴居其弟也皆齐哀王弟居长安当是时诸吕用事擅权欲为乱畏髙帝故大臣绛灌等未敢发朱虚侯妇吕禄女隂知其谋恐见诛廼隂令人告其兄齐王欲令发兵西诛诸吕而立朱虚侯欲从中与大臣为应齐王欲发兵其相弗听八月丙午齐王欲使人诛相相召平廼反举兵欲围王王因杀其相遂发兵东诈夺琅邪王兵并将之而西语在齐王语中齐王廼遗诸侯王书曰髙帝平定天下王诸子弟悼惠王王齐悼惠王薨孝惠帝使留侯良立臣为齐王孝惠崩髙后用事春秋髙听诸吕擅废帝更立又比杀三赵王灭梁赵燕以王诸吕分齐为四忠臣进谏上惑乱弗听今髙后崩而帝春秋富未能治天下固恃大臣诸侯而诸吕又擅自尊官聚兵严威劫列侯忠臣矫制以令天下宗庙所以危寡人率兵入诛不当为王者汉闻之相国吕产等廼遣颍阴侯灌婴将兵击之灌婴至荥阳乃谋曰诸吕权兵关中欲危刘氏而自立今我破齐还报此益吕氏之资也廼留屯荥阳使使谕齐王及诸侯与连和以待吕氏变共诛之齐王闻之廼还兵西界待约吕禄吕产欲发乱闗中内惮绛侯朱虚等外畏齐楚兵又恐灌婴畔之欲待灌婴兵与齐合而发犹豫未决当是时济川王太淮阳王武常山王朝名为少帝弟及鲁元王吕后外孙皆年少未之国居长安赵王禄梁王产各将兵居南北军皆吕氏之人列侯羣臣莫自坚其命太尉绛侯勃不得入军中主兵曲周侯郦商老病其子寄与吕禄善绛侯廼与丞相陈平谋使入劫郦商令其子寄徃绐説吕禄曰髙帝与吕后共定天下刘氏所立九王吕氏立三王皆大臣之议事已布告诸侯诸侯皆以为宜今太后崩帝少而足下佩赵王印不急之国守藩廼为上将将兵留此为大臣诸侯所疑足下何不归将印以兵属太尉请梁王归相国印与大臣盟而之国齐兵必罢大臣得安足下髙枕而王千里此万世之利也吕禄信然其计欲归将印以兵属太尉使人报吕产及诸吕老人或以为便或曰不便计犹豫未有所决吕禄信郦寄时与出游猎过其姑吕大怒曰若为将而弃军吕氏今无处矣廼悉出珠玉宝器散堂下曰毋为他人守也左丞相食其免八月庚申旦平阳侯窋行御史大夫事见相国产计事郎中令贾夀使从齐来因数产曰王不蚤之国今虽欲行尚可得邪具以灌婴与齐楚合从欲诛诸吕告产廼趣产急入宫平阳侯颇闻其语廼驰告丞相太尉太尉欲入北军不得入襄平侯通尚符节【徐广曰姓纪张晏曰纪信子也尚主也今符节令】廼令持节矫内太尉北军太尉复令郦寄与典客刘掲【骃案汉书百官表曰典客秦官也掌诸侯归义蛮夷】先説吕禄曰帝使太尉守北军欲足下之国急归将印辞去不然祸且起吕禄以为郦兄【徐广曰音况字也名寄】不欺已遂解印属典客而以兵授太尉大尉将之入军门行令军中曰为吕氏右襢为刘氏左襢军中皆左襢为刘氏太尉行至将军吕禄亦已解上将印去太尉遂将北军然尚有南军平阳侯闻之以吕产谋告丞相平丞相平乃召朱虚侯佐太尉太尉令朱虚侯监军门令平阳侯告卫尉毋入相国产殿门吕产不知吕禄已去北军廼入未央宫欲为乱殿门弗得入徘徊徃来平阳侯恐弗胜驰语太尉太尉尚恐不胜诸吕未敢讼言诛之【徐广曰讼一作公骃案韦昭曰讼犹公也】廼遣朱虚侯谓曰急入宫卫帝朱虚侯请卒太尉予卒千余人入未央宫门遂见产廷中日晡时遂击产产走天风大起以故其从宫乱莫敢鬬逐产杀之郎中府吏厕中【如淳曰百官表郎中令掌宫殿门户故其府在宫中后转为光禄勲也】朱虚侯已杀产帝命谒者持节劳朱虚侯朱虚侯欲夺节信谒者不肯朱虚侯则从与载因节信驰走斩长乐卫尉吕更始还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕男女无少长皆斩之辛酉捕斩吕禄而笞杀吕使人诛燕王吕通而废鲁王偃壬戌以帝太傅食其复为左丞相戊辰徙济川王王梁立赵幽王子遂为赵王遣朱虚侯章以诛诸吕氏亊告齐王令罢兵灌婴兵亦罢荥阳而归诸大臣相与隂谋曰少帝及梁淮阳常山王皆非真孝惠子也吕后以计诈名他人子杀其母养后宫令孝惠子之立以为后及诸王以彊吕氏今皆已夷灭诸吕而所置立即长用事吾属无类矣不如视诸王最贤者立之或言齐悼惠王髙帝长子今其适子为齐王推本言之髙帝适长孙可立也大臣皆曰吕氏以外家恶而几危宗庙乱功臣今齐王母家驷钧驷钧恶人也即立齐王则复为吕氏欲立淮南王以为少母家又恶廼曰代王方今髙帝见子最长仁孝寛厚太后家薄氏谨良且立长故顺以仁孝闻于天下便廼相与共阴使人召代王代王使人辞谢再反然后乘六乘传【张晏曰备汉朝有变欲驰还也或曰车六乘】后九月【文颖曰即闰九月也时律厯废不知闰谓之后九月也以十月为歳首至九月则歳终后九月则闰月】晦日己酉至长安舎代邸人臣皆徃谒奉天子玺上代王共尊立为天子代王数让羣臣固请然后听东牟侯兴居曰诛吕氏吾无功请得除宫廼与大仆汝隂侯滕公入宫前谓少帝曰足下非刘氏不当立乃顾麾左右执防者掊兵罢去【徐广曰掊音仆】有数人不肯去兵宦者令张泽谕告亦去兵滕公廼召乘舆车载少帝出【蔡邕曰敢盗乗舆服御物天子至尊不敢渫渎言之故托于乘舆也乘犹载也舆犹车也天子以天下为家不以京师宫室为常处则当乘车舆以行天下故羣臣托乘舆以言之也故或谓之车驾】少帝曰欲将我安之乎滕公曰出就舍舍少府廼奉天子法驾【蔡邕曰天子有大驾小驾法驾上乘金根车驾六马有五时副车驾四马侍中参乘属车三十六乘】迎代王于邸报曰宫谨除代王即夕入未央宫有谒者十人持防卫端门曰天子在也足下何为者而入代王廼谓太尉太尉徃谕谒者十人皆掊兵而去代王遂入而听政夜有司分部诛灭梁淮阳常山王及少帝于邸代王立为天子二十三年崩諡为孝文皇帝太史公曰孝惠皇帝髙后之时黎民得离战国之苦君臣俱欲休息乎无为故惠帝垂拱髙后女主称制政不出房户天下晏然刑罚罕用罪人是希民务稼穯衣食滋殖













　　史记集解卷九
　　钦定四库全书
　　史记集解卷十
　　宋　裴骃　撰
　　史记十
　　孝文本纪第十
　　孝文皇帝【汉书音义曰讳恒】髙祖中子也髙祖十一年春已破陈豨军定代地立为代王都中都太后薄氏子即位十七年髙后八年七月髙后崩九月诸吕吕产等欲为乱以危刘氏大臣共诛之谋召立代王事在吕后语中丞相陈平太尉周勃等使人迎代王代王问左右郎中令张武等张武等议曰汉大臣皆故髙帝时大将习兵多谋诈此其属意非止此也特畏髙帝吕太后威耳今已诛诸吕新啑血京师【公羊传曰京大师众也天子之居必以众大之辞言也】此以迎大王为名实不可信愿大王称疾毋徃以观其变中尉宋昌进曰羣臣之议皆非也夫秦失其政诸侯豪杰竝起人人自以为得之者以万数然卒践天子之位者刘氏也天下絶望一矣髙帝封王子弟地犬牙相制此所谓盘石之宗也天下服其彊二矣汉兴除秦苛政约法令施徳惠人人自安难揺动三矣夫以吕太后之严立诸吕为三王擅权专制然而太尉以一节入北军一呼士皆左袒为刘氏叛诸吕卒以灭之此乃天授非人力也今大臣虽欲为变百姓弗为使其党宁能专一邪方今内有朱虚东牟之亲外畏吴楚淮南琅邪齐代之彊方今髙帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计之犹与未定卜之龟卦兆得大横【应劭曰以荆灼龟文正横】占曰大横庚庚余为天王夏啓以光【服防曰庚横貌也李竒曰庚其繇文也张晏曰横行无思不服庚更也言去诸侯而即帝位也先是五帝官天下老则禅贤王啓始传父爵乃能光治先君之基业文帝亦袭父迹言似夏啓者也】代王曰寡人固已为王矣又何王卜人曰所谓天王者乃天子于是代王乃遣太后弟薄昭徃见绛侯绛侯等具为昭言所以迎立意薄昭还报曰信矣毋可疑者代王乃笑谓宋昌曰果如公言乃命宋昌参乘张武等六人乘传诣长安至髙陵休止而使宋昌先驰之长安观变昌至渭桥【苏林曰在长安北三里】丞相以下皆迎宋昌还报代王驰至渭桥羣臣拜谒称臣代王下车拜太尉勃进曰愿请间言宋昌曰所言公公言之所言私王者不受私太尉乃跪上天子玺符代王谢曰至代邸而议之遂驰入代邸羣臣从至丞相陈平太尉周勃大将军陈武御史大夫张苍宗正刘郢【汉书百官表曰宗正秦官应劭曰周成王时彤伯入为宗正】朱虚侯刘章东牟侯刘兴居典客刘掲皆再拜言曰子宏等皆非孝惠帝子不当奉宗庙臣谨请与阴安侯【苏林曰髙帝兄伯妻羮颉侯终母丘嫂也】列侯顷王后【徐广曰代顷王刘仲之妻骃案苏林曰仲子濞为吴王故追諡为顷王也如淳曰顷王后封隂安侯时吕为林光侯萧何夫人亦为鄼侯又宗室表此时无隂安知其为顷王后也】与琅邪王宗室大臣列侯吏二千石议曰大王髙帝长子宜为髙帝嗣愿大王即天子位代王曰奉髙帝宗庙重事也寡人不佞不足以称宗庙愿请楚王计宜者【苏林曰楚王名交髙帝弟】寡人不敢当羣臣皆伏固请代王西乡让者三南乡让者再【如淳曰让羣臣也或曰賔主位东西面君臣位南北面故西乡坐三让不受羣臣犹称宜乃更回坐示变即君位之渐也】丞相平等皆曰臣伏计之大王奉髙帝宗庙最宜称虽天下诸侯万民以为宜臣等为宗庙社稷计不敢忽愿大王幸听臣等臣谨奉天子玺符再拜上代王曰宗室将相王列侯以为莫宜寡人寡人不敢辞遂即天子位羣臣以礼次侍乃使太仆婴与东牟侯兴居清宫【应劭曰旧典天子行幸所至必遣静宫令先案行清静殿中以虞非常】奉天子法驾迎于代邸皇帝即日夕入未央宫乃夜拜宋昌为卫将军镇抚南北军以张武为郎中令行殿中还坐殿前于是夜下诏书曰间者诸吕用事擅权谋为大逆欲以危刘氏宗庙赖将相列侯宗室大臣诛之皆伏其辜朕初即位其赦天下赐民爵一级女子百户牛酒【苏林曰男赐爵女子赐牛酒】酺五日【文颖曰汉律三人已上无故羣饮罚金四两今诏横赐得令聚会饮食五日】孝文皇帝元年十月庚戌徙立故琅邪王泽为燕王辛亥皇帝即阼谒髙庙右丞相平徙为左丞相太尉勃为右丞相大将军灌婴为太尉诸吕所夺齐楚故地皆复与之壬子遣车骑将军薄昭迎皇太后于代皇帝曰吕产自置为相国吕禄为上将军擅矫遣灌将军婴将兵击齐欲代刘氏婴留荥阳弗击与诸侯合谋以诛吕氏吕产欲为不善丞相陈平与太尉周勃谋夺吕产等军朱虚侯刘章首先捕吕产等太尉身率襄平侯通持节承诏入北军典客刘掲身夺赵王吕禄印益封太尉勃万户赐金五千斤丞相陈平灌将军婴邑各三千户金二千斤朱虚侯刘章襄平侯通东牟侯刘兴居邑各二千户金千斤【徐广曰十一月辛丑】封典客掲为阳信侯赐金千斤十二月上曰法者治之正也所以禁暴而率善人也今犯法已论而使毋罪之父母妻子同产坐之及为收帑朕甚不取其议之有司皆曰民不能自治故为法以禁之相坐坐收所以累其心使重犯法所从来远矣如故便上曰朕闻法正则民慤罪当则民从且夫牧民而导之善者吏也其既不能导又以不正之法罪之是反害于民为暴者也何以禁之朕未见其便其熟计之有司皆曰陛下加大惠徳甚盛非臣等所及也请奉诏书除收孥诸相坐律令【应劭曰帑子也秦法一人冇罪并坐其家室今除此律】正月有司言曰蚤建太子所以尊宗庙请立太子上曰朕既不徳上帝神明未歆享天下人民未有嗛志今纵不能博求天下贤圣冇徳之人而禅天下焉而曰豫建太子是重吾不徳也谓天下何其安之有司曰豫建太子所以重宗庙社稷不忘天下也上曰楚王季父也春秋髙阅天下之义理多矣【如淳曰阅犹言多所更厯也】明于国家之大体吴王于朕兄也惠仁以好徳淮南王弟也秉徳以陪朕【文颖曰陪辅也】岂为不豫哉诸侯王宗室昆弟有功臣多贤及有徳义者若举有徳以陪朕之不能终是社稷之灵天下之福也今不选举焉而曰必子人其以朕为忘贤有徳者而专于子非所以忧天下也朕甚不取也有司皆固请曰古者殷周有国治安皆千余歳古之有天下者莫不长焉用此道也立嗣必子所从来远矣髙帝亲率士大夫始平天下建诸侯为帝者太祖诸侯王及列侯始受国者皆亦为其国祖子孙继嗣世世弗絶天下之大义也故髙帝设之以抚海内今释宜建而更选于诸侯及宗室非髙帝之志也更议不宜子某最长纯厚慈仁请建以为太子上乃许之因赐天下民当代父后者爵各一级【韦昭曰文帝以立子为后不欲独飨其福故赐天下为父后者爵】封将军薄昭为轵侯【徐广曰正月乙巳也】三月有司请立皇后薄太后曰诸侯皆同姓立太子母为皇后皇后姓窦氏上为立后故赐天下鳏寡孤独穷困及年八十已上孤儿九歳已下布帛米肉各有数上从代来初即位施徳惠天下填抚诸侯四夷皆洽驩乃循从代来功臣上曰方大臣之诛诸吕迎朕朕狐疑皆止朕唯中尉宋昌劝朕朕以得保奉宗庙已尊昌为卫将军其封昌为壮武侯【徐广曰四月辛亥封封三十四年景帝中四年夺侯国除】诸从朕六人官皆至九卿上曰列侯从髙帝入蜀汉中者六十八人皆益封各三百户故吏二千石以上从髙帝颍川守尊等十人食邑六百户淮阳守申徒嘉等十人五百户卫尉定等十人四百户封淮南王舅父赵兼为周阳侯齐王舅父驷钧为清郭侯【如淳曰邑名六国时齐有清郭君清音静】秋封故常山丞相蔡兼为樊侯人或説右丞相曰君本诛诸吕迎代王今又矜其功受上赏处尊位祸且及身右丞相勃乃谢病免罢左丞相平专为丞相【徐广曰八月中】二年十月丞相平卒复以绛侯勃为丞相上曰朕闻古者诸侯建国千余歳各守其地以时入贡民不劳苦上下驩欣靡有遗徳今列侯多居长安邑远吏卒给输费苦而列侯亦无由教驯其民其令列侯之国为吏及诏所止者遣太子【张晏曰为史谓以卿大夫为兼官者诏所止特以恩爱见留者】十一月晦日有食之十二月望日又食【徐广曰此云朢日又食案汉书及五行志无此日食文也一本作月食然史书不纪月食】上曰朕闻之天生蒸民为之置君以养治之人主不徳布政不均则天示之以葘以诫不治乃十一月晦日有食之适见于天葘孰大焉朕获保宗庙以微眇之身托于兆民君王之上天下治乱在朕一人唯二三执政犹吾股肱也朕下不能理育羣生上以累三光之明其不徳大矣令至其悉思朕之过失及知见思之所不及白以告朕及举贤良方正能直言极谏者以匡朕之不逮因各饬其任职务省繇费以便民朕既不能逺徳故然念外人之有非【汉书音义曰然犹介然也非奸非也】是以设备未息今纵不能罢边屯戍而又饬兵厚卫其罢卫将军军太仆见马遗财足余皆以给置传正月上曰农天下之本其防籍田【应劭曰古者天子耕籍田千亩为天下先借者帝王典籍之常韦昭曰籍借也借民力以治之以奉宗庙且以劝率天下使务农也瓒曰景帝诏曰朕亲耕后亲桑为天下先本以躬亲为义不得以假借为称也籍蹈籍也】朕亲率耕以给宗庙粢盛【应劭曰黍稷曰粢在器中曰盛】三月有司请立皇子为诸侯王上曰赵幽王幽死朕甚怜之已立其长子遂为赵王遂弟辟彊及齐悼惠王子朱虚侯章东牟侯兴居有功可王乃立赵幽王少子辟彊为河间王以齐剧郡立朱虚侯为城阳王立东牟侯为济北王皇子武为代王子参为太原王子揖为梁王上曰古之治天下朝有进善之旌【应劭曰旌旛也尧设之五达之道令民进善也如淳曰欲有进善者立于旌下言之】诽谤之木【服防曰尧作之桥梁交午柱头应劭曰桥梁边板所以书政治之愆失也至秦去之今乃复施也】所以通治道而来谏者今法有诽谤妖言之罪是使众臣不敢尽情而上无由闻过失也将何以来远方之贤良其除之或祝诅上以相约结而后相谩【汉书音义曰民相结共祝诅上也谩者而后谩而止之不毕祝诅也】吏以为大逆其有他言而吏又以为诽谤此细民之愚无知抵死朕甚不取自今以来有犯此者勿听治九月初与郡国守相为铜虎符竹使符【应劭曰铜虎符第一至第五国家当发兵遣使者至郡合符符合乃听受之竹使符皆以竹箭五枚长五寸镐刻篆书第一至第五张晏曰符以代古之珪璋从简易也】三年十月丁酉晦日有食之十一月上曰前日计遣列侯之国或辞未行丞相朕之所重其为朕率列侯之国绛侯勃免丞相就国以太尉颍隂侯婴为丞相罢太尉官属丞相四月城阳王章薨淮南王长与从者魏敬杀辟阳侯审食其五月匈奴入北地居河南为寇帝初幸甘泉【蔡邕曰天子车驾所至民臣以为侥幸故曰幸至见令长三老官属亲临轩乐赐食帛越巾刀佩帯民爵冇级数或赐田租之半故因是谓之幸】六月帝曰汉与匈奴约为昆弟毋使害边境所以输遗匈奴甚厚今右贤王离其国将众居河南降地非常故徃来近塞捕杀吏卒驱保塞蛮夷令不得居其故陵轹边吏入盗甚敖无道非约也其发邉吏骑八万五千诣髙奴遣丞相颍阴侯灌婴击匈奴匈奴去发中尉【汉书百官表曰中尉秦官】材官属卫将军军长安辛卯帝自甘泉之髙奴因幸太原见故羣臣皆赐之举功行赏诸民里赐牛酒复晋阳中都民三歳留游太原十余日济北王兴居闻帝之代欲徃击胡乃反发兵欲袭荥阳于是诏罢丞相兵遣棘蒲侯陈武为大将军将十万徃击之祁侯贺【徐广曰姓缯以文帝十一年卒谥曰敬】为将军军荥阳七月卒亥帝自太原至长安廼诏有司曰济北王背徳反上诖误吏民为大逆济北吏民兵未至先自定及以军地邑降者皆赦之复官爵与王兴居去来亦赦之【徐广曰乍去乍来也骃案张晏曰虽始与兴居反今降赦之】八月破济北军虏其王赦济北诸吏民与王反者　六年有司言淮南长废先帝法不听天子诏居处毋度出入拟于天子擅为法令与棘蒲侯太子竒谋反遣人使闽越及匈奴发其兵欲以危宗庙社稷羣臣议皆曰长当弃市帝不忍致法于王赦其罪废勿王羣臣请处王蜀严道卭都【徐广曰汉书本或作却字或直云卭僰卬都乃本是西南夷尔时未通严道有卬僰山】帝许之长未到处所行病死上怜之后十六年追尊淮南王长諡为厉王立其子三人为淮南王衡山王庐江王　十三年夏上曰葢闻天道祸自怨起而福繇悳兴百官之非宜由朕躬今秘祝之官移过于下【应劭曰秘祝之官移过于下国家讳之故曰袐】以彰吾之不徳朕甚不取其除之五月齐太仓令淳于公有罪当刑诏狱逮徙系长安太仓公无男有女五人太仓公将行会逮骂其女曰生子不生男有缓急非有益也其少女缇萦自伤泣乃随其父至长安上书曰妾父为吏齐中皆称其廉平今坐法当刑妾伤夫死者不可复生刑者不可复属虽复欲改过自新其道无由也妾愿没入为官婢赎父刑罪使得自新书奏天子天子怜悲其意乃下诏曰葢闻有虞氏之时画衣冠异章服以为僇而民不犯何则至治也今法有肉刑三【李竒曰约法三章无肉刑文帝则有肉刑孟康曰黥劓二左右趾合一凡三】而奸不止其咎安在非乃朕徳薄而教不明欤吾甚自愧故夫驯道不纯而愚民陷焉诗曰恺悌君子民之父母今人有过教未施而刑加焉或欲改行为善而道毋由也朕甚怜之夫刑至断支体刻肌肤终身不息何其楚痛而不徳也岂称为民父母之意哉其除肉刑上曰农者天下之本务莫大焉今勤身从事而有租税之赋是为本末者无以异【李竒曰本农也末贾也言农与贾俱出租无异也故除田租】其于劝农之道未备其除田之租税　十四年冬匈奴谋入边为寇攻朝那塞杀北地都尉卭【徐广曰姓孙封其子单为缾侯匈奴所杀】上乃遣三将军军陇西北地上郡中尉周舍为卫将军郎中令张武为车骑将军军渭北车千乘骑卒十万帝亲自劳军勒兵申教令赐军吏卒帝欲自将击匈奴羣臣谏皆不听皇太后固要帝【如淳曰必不得自征也】帝乃止于是以东阳侯张相如为大将军成侯赤【徐广曰姓董也】为内史栾布为将军击匈奴匈奴遁走春上曰朕获执犠牲珪币以事上帝宗庙十四年于今厯日县长以不敏不明而乆抚临天下朕甚自愧其广增诸祀坛场珪币昔先王远施不求其报望祀不祈其福右贤左戚【韦昭曰右犹髙左犹下也】先民后已至明之极也今吾闻祀官祝厘【如淳曰厘福也贾谊传受厘坐宣室】皆归福朕躬不为百姓朕甚愧之夫以朕不徳而躬享独美其福百姓不与焉是重吾不德其令祠官致敬毋有所祈是时北平侯张苍为丞相方明律厯鲁人公孙臣上书陈终始传五徳事言方今土徳时土徳应黄龙见当改正朔服色制度天子下其事与丞相议丞相推以为今水徳始明正十月上黑事以为其言非是请罢之　十五年黄龙见成纪【韦昭曰成纪县属天水】天子乃复召鲁公孙臣以为博士申明土徳事于是上乃下诏曰有异物之神见于成纪无害于民歳以有年朕亲郊祀上帝诸神礼官议毋讳以劳朕【汉书音义曰言无所讳勿以朕为劳】有司礼官皆曰古者天子夏躬亲礼祀上帝于郊故曰郊于是天子始幸雍郊见五帝以孟夏四月答礼焉赵人新垣平以望气见因説上设立渭阳五庙【韦昭曰在渭城】欲出周鼎当有玉英见【瑞应图云玉英五帝竝修则见】十六年上亲郊见渭阳五帝庙亦以夏答礼而尚赤　十七年得玉柸【应劭曰新垣平诈令人献之】刻曰人主延夀于是天子始更为元年令天下大酺其歳新垣平事觉夷三族后二年上曰朕既不明不能逺徳是以使方外之国或不宁息夫四荒之外不安其生封畿之内勤劳不处二者之咎皆自于朕之徳薄而不能逺达也间者累年匈奴竝暴边境多杀吏民邉臣兵吏又不能谕吾内志以重吾不徳也夫乆结难连兵中外之国将何以自宁今朕夙兴夜寐勤劳天下忧苦万民为之怛惕不安未尝一日忘于心故遣使者冠葢相望结轶于道【韦昭曰使车徃还故辙如结也相如曰结轨还辙】以谕朕意于单于今单于反古之道计社稷之安便万民之利亲与朕俱弃细过偕之大道结兄弟之义以全天下元元之民和亲已定始于今年后六年冬匈奴三万人入上郡三万人入云中以中大夫令勉【徐广曰卫尉改名也骃案汉书百官表景帝初改卫尉为中大夫令非此年也】为车骑将军军飞狐【如淳曰在代郡苏林曰在上党】故楚相苏意为将军军句注【应劭曰山险名也鴈门阴馆】将军张武屯北地河内守周亚夫为将军居细栁【徐广曰在长安西骃案如淳曰长安图细栁仓在渭北近右徼张揖曰在昆明池南今冇栁市是也】宗正刘礼为将军居霸上祝兹侯【徐广曰表作松兹侯姓徐名悍】军棘门【徐广曰在渭北骃案孟康曰在长安北秦时宫门也如淳曰三辅黄图棘门在横门外】以备胡数月胡人去亦罢天下旱蝗帝加惠令诸侯毋入贡防山泽【韦昭曰防废废其常禁以利民】减诸服御狗马损郎吏员发仓庾【应劭曰水漕仓曰庾胡公曰在邑曰仓在野曰庾】以振贫民民得卖爵孝文帝从代来即位二十三年宫室苑囿狗马服御无所增益有不便辄弛以利民尝欲作露台【徐广曰露一作灵】召匠计之直百金上曰百金中民十家之产吾奉先帝宫室常恐羞之何以台为上常衣绨衣【如淳曰贾谊云身衣皁绨】所幸慎夫人令衣不得曳地帏帐不得文绣以示敦朴为天下先治霸陵皆以瓦器不得以金银铜锡为饰不治坟欲为省毋烦民南越王尉佗自立为武帝然上召贵尉佗兄弟以徳报之佗遂去帝称臣与匈奴和亲匈奴背约入盗然令边备守不发兵深入恶烦苦百姓吴王诈病不朝就赐几杖羣臣如袁盎等称説虽切常假借用之【苏林曰假音休假借者以物借人】羣臣如张武等受赂遗金钱觉上乃发御府金钱赐之以愧其心弗下吏专务以德化民是以海内殷富兴于礼义后七年六月己亥帝崩于未央宫【徐广曰年四十七】遗诏曰朕闻葢天下万物之萌生靡不有死死者天地之理物之自然者奚可甚哀当今之时世咸嘉生而恶死厚以破业重服以伤生吾甚不取且朕既不徳无以佐百姓今崩又使重服乆临以离寒暑之数哀人之父子伤长幼之志损其饮食絶鬼神之祭祀以重吾不徳也谓天下何朕获保宗庙以眇眇之身托于天下君王之上二十有余年矣赖天地之灵社稷之福方内安宁【瓒曰方四方也内中也犹云中外也】靡有兵革【徐广曰一云方内安兵革息】朕既不敏常畏过行以羞先帝之遗徳维年之乆长惧于不终今乃幸以天年得复供养于髙庙朕之不明与嘉之【如淳曰与发声也得卒天年已善矣】其奚哀悲之有其令天下吏民令出临三日皆释服毋禁取妇嫁女祠祀饮酒食肉者自当给丧事服临者皆无践【服防曰践翦也谓无斩衰也孟康曰践跣也晋灼曰汉语作跣跣徒跣也】绖带无过三寸毋布车及兵器【应劭曰无以布衣车及兵器也不施轻车介士也】毋发人男女哭临宫殿宫殿中当临者皆以旦夕各十五举声礼毕罢非旦夕临时禁毋得擅哭已下服大红十五日小红十四日纎七日释服【服防曰当言大功小功布也织细布衣也应劭曰红者中祥大祥以红为领縁也纎者禫也凡三十六日而释服】佗不在令中者皆以此令比率从事布告天下使明知朕意霸陵山川因其故【应劭曰因山为藏不复起坟山下川流不遏絶也就其水名以为陵号】毋有所改归夫人以下至少使【应劭曰夫人以下冇美人良人八子七子长使少使凡七辈皆遣归家重絶人类者也】令中尉亚夫为车骑将军属国悍【徐广曰姓徐骃案汉书百官表典属国秦官掌蛮夷降者】为将屯将军【李竒曰冯奉世为右将军以将屯将军为名此监主诸屯也】郎中令武为复土将军【如淳曰主穿圹填瘗事者】发近县见卒万六千人发内史卒万五千人藏郭穿复土属将军武乙巳【汉书云乙巳葬皇甫谧曰霸陵去长安七十里】羣臣皆首上尊号曰孝文皇帝太子即位于髙庙丁未袭号曰皇帝
　　孝景皇帝元年十月制诏御史葢闻古者祖有功而宗有徳【应劭曰始取天下者为祖髙帝称髙祖是也始治天下者为宗文帝称太宗是也】制礼乐各有由闻歌者所以发徳也舞者所以明功也髙庙酎【张晏曰正月旦作酒八月成名曰酎酎之言纯也至武帝时因八月尝酎会诸侯庙中出金助祭所谓酎金也】奏武徳文始五行之舞【孟康曰武徳高祖所作也文始舜舞也五行周舞也武徳者其舞人执干戚文始舞执羽籥五行舞冠冕衣服法五行色见礼乐志】孝惠庙酎奏文始五行之舞孝文皇帝临天下通关梁不异逺方【张晏曰孝文十二年除关不用传令逺近若一】除诽谤去肉刑赏赐长老收恤孤独以育羣生减嗜欲不受献【徐广曰减一作灭】不私其利也罪人不孥【苏林曰刑不及妻子】不诛无罪除肉刑出美人重絶人之世朕既不敏不能识此皆上古之所不及而孝文皇帝亲行之徳厚侔天地【李竒曰侔齐等】利泽施四海靡不获福焉明象乎日月而庙乐不称朕甚惧焉其为孝文皇帝庙为昭徳之舞【文颖曰景帝采髙祖武徳舞作昭徳舞舞之于文帝庙见礼乐志】以明休徳然后祖宗之功徳着于竹帛施于万世永永无穷朕甚嘉之其与丞相列侯中二千石礼官具为礼仪奏丞相臣嘉等言陛下永思孝道立昭徳之舞以明孝文皇帝之盛徳皆臣嘉等愚所不及臣谨议曰功莫大于髙皇帝徳莫盛于孝文皇帝髙皇庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子歳献祖宗之庙【张晏曰王及列侯歳时遣使诣京师侍祠助祭也如淳曰若光武庙在章陵南阳太守称使者徃祭是也不使侯王祭者诸侯不得祖天子也凡临祭祀宗庙皆为侍祭】请着之竹帛宣布天下制曰可
　　太史公曰孔子言必世而后仁【孔安国曰三十年曰世如有受命王者必三十年仁政乃成】善人之治国百年亦可以胜残去杀【王肃曰胜残暴之人使不为恶去杀不用杀也】诚哉是言汉兴至孝文四十有余载徳至盛也廪廪乡改正服封禅矣谦让未成于今呜呼岂不仁哉


　　史记集解卷十
　　钦定四库全书
　　史记集解卷十一
　　宋　裴骃　撰
</div>
    <div class="pagination">
<a href="史记集解.html">上一页</a><a href="史记集解.html">1</a><span class="current-page">2</span><a href="史记集解_page3.html">3</a><a href="史记集解_page4.html">4</a><a href="史记集解_page5.html">5</a><a href="史记集解_page6.html">6</a><a href="史记集解_page7.html">7</a><span>...</span><a href="史记集解_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
