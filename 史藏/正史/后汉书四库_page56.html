<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 56 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 56 页/共 69 页
  </h1>
  <div class="content">
   钦定四库全书
　　后汉书卷九十七
　　宋　　宣　　城　　太　　守范　煜撰唐　　章　　懐　　太　　子　　贤注
　　党锢列传第五十七
　　孔子曰性相近也习相逺也言嗜恶之本同而迁染之涂异也【嗜犹好也恶音乌故反言人好恶各有本性迁染者由其所习尚书曰唯人生厚因物有迁墨子曰墨子见染者泣而叹曰染于苍则苍染于黄则黄故染不可不慎也非独染丝然也国亦有染汤染于伊尹故王天下殷纣染于恶来故国残身死为天下僇】夫刻意则行不肆牵物则其志流【刻意刻削其意不得自恣也庄子曰刻意尚行离时异俗行音下孟反肆犹放纵也牵物谓为物所牵制则其志流宕忘反也淮南子曰非拘系牵连于物而不与推移也】是以圣人导人理性裁抑宕佚慎其所与节其所偏虽情品万区质文异数至于陶物振俗其道一也【陶谓陶冶以成之管子曰夫法之制人犹陶之于埴冶之于金也埴犹植】叔未浇讹王道陵缺【叔未犹季末也谓当春秋之时】而犹假仁以効已凭义以济功举中于理则强梁褫气片言违正则厮台觧情盖前哲之遗尘有足求者【褫犹夺也音直纸反厮台贱人也齐侯伐楚楚子使与师言曰君处北海寡人处南海唯是风马牛不相及也不虞君之渉吾地也何故管仲对曰尔贡包茅不入王祭不供无以缩酒寡人是徴对曰贡之不入寡君之罪也遂使屈完与齐盟于召陵此强梁禠气也又晋吕甥郤芮将焚公宫而杀晋侯寺人披请见公使让之且辞曰汝为恵公来求杀余命汝三宿汝中宿而至虽有君命何其速也对曰臣谓君之入也其知之矣若犹未也又将及难君命无二古之制也除君之恶唯力是视蒲人狄人余何有焉今君即位其无蒲狄乎此为厮台觧情也并见左传】霸徳既衰狙诈萌起【霸徳衰六国时也狙音七余反广雅曰狙狝猴也以其多诈故比之也】彊者以决胜为雄弱者以诈劣受屈至有画半防而绾万金开一说而锡琛瑞【苏秦说赵王赐白璧百防黄金万镒虞卿一见赵王赐白璧一防黄金百镒见史记及战国防】或起徒歩而仕执珪觧草衣以升卿相【史记曰楚恵王言庄舄越之鄙细人也今仕楚执珪贵富矣觧草衣谓范睢蔡泽之类】士之饰巧驰辩以要能钓利者不期而景从矣【韩子李斯曰韩非饰辨诈谋以钓利于秦也贾谊过秦论曰赢粮而景从】自是爱尚相夺与时回变其风不可留其敝不能反及汉祖杖剑武夫勃兴宪令寛賖文礼简濶绪余四豪之烈人懐陵上之心【四豪谓信陵君魏公子无忌平原君赵胜春申君黄歇孟尝君田文前书班固曰游谈者以四豪为称首】轻死重气怨恵必讐令行私庭权移匹庶任侠之方成其俗矣【前书音义曰相与信为任同是非为侠所谓权行州域力折公侯者也】自武帝以后崇尚儒学懐经协术所在雾防至有石渠分争之论党同伐异之说守文之徒盛于时矣【武帝诏求贤良于是公孙董仲舒等出焉宣帝时集诸儒于石渠阁讲论六蓺召五经名儒太子太傅萧望之等大议殿中平公羊谷梁同异同已者朋党之异已者攻伐之刘歆书曰党同门妒道真】至王莽専伪终于簒国忠义之流耻见缨绋遂乃荣华丘壑甘足枯槁【谓龚胜薛方郭钦蒋诩之类并隠居不应莽召】虽中兴在运汉徳重开而保身懐方弥相慕袭去就之节重于时矣【谓逢萌严光周党尚长之属】逮桓灵之间主荒政谬国命委于阉寺士子羞与为伍故匹夫抗愤处士横议遂乃激扬名声互相题拂品覈公卿裁量执政婞直之风于斯行矣【婞狠也音刑鼎反】夫上好则下必甚矫枉故直必过其理然矣【礼记曰下之事上也不从其所令从其所行上好是物下必有甚者矣矫正也正枉必过其直见孟子】若范滂张俭之徒清心忌恶终陷党议不其然乎初桓帝为蠡吾侯受学于甘陵周福及即帝位擢福为尚书时同郡河南尹房植有名当朝乡人为之謡曰天下规矩房伯武因师获印周仲进二家賔客互相讥揣【初委反】遂各树朋徒渐成尤隙由是甘陵有南北部党人之议自此始矣后汝南太守宗资任功曹范滂南阳太守成瑨亦委功曹岑晊【音质】二郡又为謡曰汝南太守范孟博南阳宗资主画诺南阳太守岑公孝农成瑨但坐啸【谢承书曰成瑨少修仁义笃学以清名见举孝亷拜郎中迁南阳太守郡旧多豪强中官黄门磐牙境界瑨下车振威严以检摄之是时桓帝乳母中官贵人外亲张子禁怙恃贵埶不畏法网功曹岑晊劝使捕子禁付宛狱笞杀之桓帝徴瑨下狱死宗资字叔都南阳安众人也家代为汉将相名臣祖父均自有传资少在京师学孟氏易欧阳尚书举孝防拜议郎补御史中丞汝南太守署范滂爲功曹委任政事推功于滂不伐其羙任善之名闻于海内也】因此流言转入太学诸生三万余人郭林宗贾伟节为其冠【冠犹首也】并与李膺陈蕃王畅更相褒重学中语曰天下模楷李元礼不畏强御陈仲举天下俊秀王叔茂又渤海公族进阶【公族姓也名进阶风俗通曰晋成公立嫡子为公族大夫韩无忌号公族穆子见左氏传】扶风魏齐卿并危言深论不隠豪强【危言谓不畏危难而直言也论语孔子曰邦有道危言危行】自公卿以下莫不畏其贬议屣履到门时河内张成善说风角推占当赦遂教子杀人李膺为河南尹督促收捕既而逢宥获免膺愈懐愤疾竟案杀之初成以方伎交通宦官帝亦颇谇其占成弟子牢脩因上书诬告膺等飬太学游士交结诸郡生徒更相驱驰共为部党诽讪朝廷疑乱风俗【说文曰诽谤也苍颉篇曰讪非也】于是天子震怒班下郡国逮捕党人布告天下使同忿疾遂收执膺等其辞所连及陈寔之徒二百余人或有逃遁不获皆悬金购募使者四出相望于道明年尚书霍谞城门校尉窦武并表为请帝意稍觧乃皆赦归田里禁锢终身而党人之名犹书王府自是正直废放邪枉炽结海内希风之流遂共相摽搒【希望也摽搒犹相称也搒与榜同古字通】指天下名士为之称号上曰三君次曰八俊次曰八顾次曰八及次曰八防犹古之八元八凯也窦武刘淑陈蕃为三君君者言一世之所宗也李膺荀昱杜宻王畅刘祐魏朗赵典朱防为八俊俊者言人之英也郭林宗宗慈巴肃夏馥范滂尹勲蔡衍羊陟为八顾顾者言能以徳行引人者也张俭岑晊刘表陈翔孔昱苑康檀敷翟超为八及及者言其能导人追宗者也【导引也宗谓所宗仰也】度尚张邈王考刘儒胡母班秦周蕃向王章为八防【蕃姓也音皮】防者言能以财救人者也又张俭乡人朱并承望中常侍侯览意防上书告俭与同乡二十四人别相署号共为部党圗危社稷以俭及檀彬褚凤张肃薛兰冯禧魏徐干为八俊田林张隠刘表薛郁王访刘祗宣靖公绪恭为八顾【公绪姓也】朱楷田槃疎耽薛敦宋布唐龙羸咨宣褒为八及刻石立墠共为部党而俭为之魁【墠除地于中为坛墠音禅魁大帅也】灵帝诏刋章捕俭等【刋削不欲宣露并名故削除之而直捕俭等】大长秋曹节因此讽有司奏捕前党故司空虞放太仆杜宻长乐少府李膺司隶校尉朱防颍川太守巴肃沛相荀昱河内太守魏朗山阳太守翟超任城相刘儒太尉掾范滂等百余人皆死狱中余或先殁不及或亡命获免自此诸为怨隙者因相陷害睚眦之忿滥入党中【睚音五懈反广雅曰睚裂也眦音才赐反前书音义曰瞠目貎也史记曰睚眦之隙必报】又州郡承防或有未尝交闗亦离祸毒其死徙废禁者六七百人熹平五年永昌太守曹鸾上书大讼党人言甚方切帝省奏大怒即诏司隶益州槛车收鸾送槐里狱掠杀之于是又诏州郡更考党人门生故吏父子兄弟其在位者免官禁锢爰及五属【谓斩衰齐衰大功小功缌麻也】光和二年上禄长和海【上禄县属武都郡今成州县也】上言礼从祖兄弟别居异财恩义已轻服属疎末而今党人锢及五族既乖典训之文有谬经常之法【左氏传曰父子兄弟罪不相及】帝览而悟之党锢自从祖以下皆得觧释中平元年黄巾贼起中常侍吕彊言于帝曰党锢久积人情多怨若久不赦宥轻与张角合谋为变滋大悔之无救帝惧其言乃大赦党人诛徙之家皆归故郡其后黄巾遂盛朝野崩离纲纪文章荡然矣【诗大雅荡篇序曰厉王无道天下荡荡无纲纪文章郑注云荡荡法度废壊之貌也】凡党事始自甘陵汝南成于李膺张俭海内涂炭二十余年诸所蔓衍皆天下善士三君八俊等三十五人其名迹存者并载乎篇陈蕃窦武王畅刘表度尚郭林宗别有传荀昱附祖淑传张邈附吕布传胡母班附袁绍传王考字文祖东平夀张人冀州刺史秦周字平王陈留平丘人北海相蕃向字嘉景鲁国人郎中王璋字伯仪东莱曲城人少府卿【曲城县故城在今莱州掖县东北】位行并不显翟超山阳太守事在陈蕃传字及郡县未详朱防沛人与杜宻等俱死狱中唯赵典名见而已
　　刘淑传
　　刘淑字仲承河间乐成人也祖父称司隶校尉淑少学明五经遂隠居立精舍讲授诸生常数百人州郡礼请五府连辟并不就永兴二年司徒种暠举淑贤良方正辞以疾桓帝闻淑髙名切责州郡使舆病诣京师淑不得已而赴洛阳对防为天下第一拜议郎又陈时政得失灾异之占【○刘攽曰案文多一又字初未曾有陈何得言又】事皆效验再迁尚书纳忠建议多所补益又再迁侍中虎贲中郎将上疏以为宜罢宦官辞甚切直帝虽不能用亦不罪焉以淑宗室之贤特加敬异每有疑事常宻谘问之灵帝即位宦官谮淑与窦武等通谋下狱自杀
　　李膺传
　　李膺字元礼颍川襄城人也祖父脩安帝时为太尉【汉官仪曰脩字伯游】父益赵国相膺性简亢无所交接【亢髙也】唯以同郡荀淑陈寔为师友初举孝亷为司徒胡广所辟举髙第再迁青州刺史守令畏威明多望风弃官复徴再迁渔阳太守寻转蜀郡太守以母老乞不之官【谢承书曰出补蜀郡太守脩庠序设条教明法令恩威并行蜀之珍玩不入于门益州纪其政化朝廷举能理剧转乌桓校尉】转乌桓校尉鲜卑数犯塞膺常防矢石每破走之虏甚惮慑【谢承书曰膺常率歩骑临阵交战身被创痍拭血进战遂败宼斩首二千级】以公事免官还居纶氏教授常千人【纶氏县属颍川郡故城今阳城县也】南阳樊陵求为门徒膺谢不受陵后以阿附宦官致位太尉为节志者所羞【汉官仪曰樊陵字徳云】荀爽尝就谒膺因为其御既还喜曰今日乃得御李君矣其见慕如此永夀二年鲜卑寇云中桓帝闻膺能乃复徴为度辽将军先是羌虏及疏勒龟兹数出攻钞张掖酒泉云中诸郡百姓屡被其害自膺到边皆望风惧服先所掠男女悉送还塞下自是之后声振逺域延熹二年徴再迁河南尹时宛陵大姓羊元羣罢北海郡臧罪狼籍郡舍溷轩有竒巧乃载之以归【溷轩厠屋】膺表欲案其罪元羣行赂官竖膺反坐输作左校初膺与廷尉冯绲大司农刘祐等共同心志紏罸奸幸绲祐时亦得罪输作司隶校尉应奉上疏理膺等曰昔秦人观寳于楚昭奚恤莅以羣贤【新序曰秦欲伐楚使使者往观楚之寳器楚王闻之召昭奚恤问焉对曰此欲观吾国之得失而圗之寳器在于贤臣遂使恤应之乃为东面之坛一为南面之坛四为西面之坛一秦使者至恤曰君客也请就上位东面子西南面太宰子方次之叶公子髙次之司马子反次之恤自居西面之坛称曰客观楚国之寳器所寳者贤臣也理百姓实仓廪使人各得其所子西在此奉珪璋使诸侯觧忿悁之难交两国之懽使无兵草之忧太宰子方在此守封疆谨境界不侵邻国邻亦不侵叶公子髙在此理师旅正兵戎以当彊敌提枹鼓以动百万之众使皆赴汤火蹈白刄出万死不顾司马子反在此若懐霸王之余义猎理乱之遗风昭奚恤在此惟大国所观秦使者瞿然无以对恤遂摄衣而去使反言秦君曰楚多贤臣未可谋也】梁恵王玮其照乘之珠齐威王答以四臣【玮犹羙也史记曰魏恵王问齐威王曰王亦有寳乎威王曰无有魏王曰寡人之国虽小尚有径寸珠照车前后十二乘者十枚奈何以万乘之国而无寳乎威王曰寡人所以为寳者与王异吾臣有檀子者使守南城楚人不敢为寇吾臣有盻子者使守髙唐则赵人不敢东渔于河吾臣有黔夫者使守徐州于是燕人祭北门赵人祭西门从者七十余家吾臣有种首者使备盗贼则道不拾遗以此为寳将以照千里岂特十二乘哉魏王惭不怿而去】夫忠贤武将国之心膂窃见左校防刑徒前廷尉冯绲大司农刘祐河南尹李膺等执法不挠诛举邪臣肆之以法【肆陈也】众庶称宜昔季孙行父亲逆君命逐出莒仆于舜之功二十之一【纪太子仆杀纪公以其寳玉来奔纳诸宣公公命与之邑季文子使司寇出之境公问其故对曰孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃寳玉矣其人则盗贼也是以去之舜举十六相去四凶有大功二十而为天子今行父虽未获一吉人去一凶矣于舜之功二十之一也见左传】今膺等投身彊御毕力致罪陛下既不听察而猥受谮诉遂令忠臣同愆元恶自春迄冬不防降恕遐迩观听为之叹息夫立政之要记功忘失是以武帝舍安国于徒中【景帝时韩安国为梁大夫坐法抵罪后梁内史缺起徒中为二千石拜为内史臣贤案此言武帝误也】宣帝徴张敞于亡命【张敞为京兆尹坐杀人亡命归家冀州乱徴敞为冀州刺史】绲前讨蛮荆均吉甫之功【诗小雅曰显允方叔征伐玁狁蛮荆来威郑注云方叔先与吉甫征伐玁狁今特征伐蛮荆皆使来服于宣王之威美其功之多也绲以顺帝时讨长沙武陵蛮夷有功故以比之】祐数临督司有不吐茹之节【谓祐奏梁冀弟旻又为司隶校尉权豪畏之也诗曰唯仲山甫柔亦不茹刚亦不吐不侮鳏寡不畏彊御】膺着威幽并遗爱度辽今三垂蠢动王旅未振易称雷雨作觧君子以赦过宥罪【易觧卦象辞也卦坎下震上觧坎为险为水水者雨之象震为动为雷王弼注云屯难盘结于是乎觧也】乞原膺等以备不虞书奏乃悉免其刑再迁复拜司隶校尉时张让弟朔为野王令贪残无道至乃杀孕妇闻膺厉威严惧罪逃还京师因匿兄让第舍藏于合柱中膺知其状率将吏卒破柱取朔付洛阳狱受辞毕即杀之让诉寃于帝诏膺入殿御亲临轩诘以不先请便加诛辟之意膺对曰昔晋文公执卫成公归于京师春秋是焉【公羊传曰晋人执卫侯归之于京师归之于者执之乎天子之侧者也罪定不定已可知矣何休注云归之于者决辞也】礼云公族有罪虽曰宥之有司执宪不从【觧见张酺传】昔仲尼为鲁司寇七日而诛少正卯今臣到官已积一旬私惧以稽留为愆不意获速疾之罪诚自知衅责死不旋踵特乞留五日尅殄元恶退就鼎镬始生之愿也帝无复言顾谓让曰此汝弟之罪司隶何愆乃遣出之自此诸黄门常侍皆鞠躬屏气休沐不敢复出宫省帝怪问其故并叩头泣曰畏李校尉是时朝廷日乱纲纪穨阤膺独持风裁以声名自髙【裁音才代反】士有被其容接者名为登龙门【以鱼为喻也龙门河水所下之口在今绛州龙门县辛氏三秦记曰河津一名龙门水险不通鱼鳖之属莫能上江海大鱼薄集龙门下数千不得上上则为龙也】及遭党事当考实膺等案经三府太尉陈蕃郤之曰今所考案皆海内人誉忧国忠公之臣此等犹将十世宥也【觧见耿弇传】岂有罪名不章而致收掠者乎不肯平署【平署犹连署也】帝愈怒遂下膺等于黄门北寺狱【狱名觧见灵纪也】膺等颇引宦官子弟宦官多惧请帝以天时宜赦于是大赦天下膺免归乡里居阳城山中天下士大夫皆髙尚其道而污秽朝廷【以朝廷为污秽也】及陈蕃免太尉朝野属意于膺荀爽恐其名髙致祸欲令屈节以全乱世为书贻曰久废过庭不闻善诱陟岵瞻望惟日为嵗【论语曰鲤趋而过庭子曰学诗乎曰未也又曰孔子恂恂然善诱人诗曰陟彼岵兮瞻望父兮又曰一日不见如三嵗兮爽致敬于膺故以父为喻也】知以直道不容于时悦山乐水家于阳城道近路夷当即聘问无状婴疾阙于所仰顷闻上帝震怒贬黜鼎臣【上帝谓天子鼎臣即陈蕃】人鬼同谋【易下繋曰人谋鬼谋百姓与能】以为天子当贞观二五利见大人【易曰天地之道贞观也干九二九五并曰利见大人也】不谓夷之初旦明而未融【夷伤也融朗也明夷卦离下坤上离为日坤为地日之初出其明未朗左传曰明而未融其当旦乎以膺黜故喻之也】虹蜺扬煇弃和取同【春秋考异邮曰虹蜺出乱惑弃和谓弃君子同小人也】方今天地气闭大人休否【易文言曰天地闭贤人隠否九五曰大人休否休否谓休废而否塞】智者见险投以逺害【见险难故投身以逺害也易曰君子以俭徳避难不可荣以禄】虽匮人望内合私愿【匮乏也】想甚欣然不为恨也愿怡神无事偃息衡门【毛苌诗注曰衡门横木为门】任其飞沈与时抑顷之帝崩陈蕃为太傅与大将军窦武共秉朝政连谋诛诸宦官故引用天下名士乃以膺为长乐少府及陈窦之败膺等复废后张俭事起收捕钩党乡人谓膺曰可去矣对曰事不辞难罪不逃刑臣之节也【左传曰晋侯之弟干乱行于曲梁魏绛戮其仆晋侯怒谓羊舌赤曰合诸侯以为荣也干为戮何辱如之必杀魏绛无失也对曰绛无贰志事君不避难有罪不逃刑其将来辞何辱命焉】吾年已六十死生有命去将安之乃诣诏狱考死妻子徙边门生故吏及其父兄并被禁锢时侍御史蜀郡景毅子顾为膺门徒而未有录牒故不及于谴毅乃慨然曰本谓膺贤遣子师之岂可以漏夺名籍茍安而已【○刘攽曰案文夺当作脱脱作夺音耳字不可通】遂自表免归时人义之膺子瓒位至东平相【谢承书瓒作珪】初曹操防时瓒异其才将没谓子宣等曰时将乱矣天下英雄无过曹操张孟卓与吾善袁本初汝外亲虽尔勿依必归曹氏诸子从之并免于乱世
　　杜宻传
　　杜宻字周甫颍川阳城人也为人沈质少有厉俗志为司徒胡广所辟稍迁代郡太守徴三迁太山太守北海相其宦官子弟为令长有奸恶者辄捕案之行春到髙宻县见郑为乡佐知其异噐即召署郡职遂遣就学后宻去官还家每谒守令多所陈托同郡刘胜亦自蜀郡告归乡里闭门扫轨无所干及【轨车迹也言絶人事】大守王昱谓宻曰刘季陵清髙士公卿多举之者宻知昱激已对曰刘胜位为大夫见礼上賔而知善不荐闻恶无言隠情惜已自同寒蝉此罪人也【寒蝉谓寂黙也椘词曰悲哉秋之为气也蝉寂寞而无声】今志义力行之贤而宻达之【力行谓尽力行善也礼记曰好问近乎智力行近乎仁】违道失节之士而宻紏之使明府赏刑得中令问休不亦万分之一乎昱惭服待之弥厚后桓帝徴拜尚书令迁河南尹转太仆党事既起免归本郡与李膺俱坐而名行相次故时人亦称李杜焉【前有李固杜乔故言亦也】后太傅陈蕃辅政复为太仆明年坐党事被徴自杀
　　刘祐传
　　刘祐字伯祖中山安国人也【安国县故城在今定州义丰县东南谢承书曰祐宗室绪代有名位少修操行学严氏春秋小戴礼古文尚书仕郡为主簿郡将少子尝出钱付之令市买果实祐悉以买笔书具与之因白郡将言郎君年可入小学而但傲狠逺近谓明府无过庭之教请出授书郡将为使子就祐受经五日一试不满呈限白决罚遂成学业也】安国后别属博陵祐初察孝亷补尚书侍郎闲练故事文札强辨每有奏议应对无滞为僚类所归除任城令兖州举为尤异迁扬州刺史是时防稽太守梁是大将军冀之从弟也祐举奏其罪旻坐徴复迁祐河东太守时属县令长率多中官子弟百姓患之祐到黜其权强平理寃结政为三河表【三河谓河东河内河南也表犹标准也】再迁延熹四年拜尚书令又出为河南尹转司隶校尉时权贵子弟罢州郡还入京师者每至界首輙改易舆服隠匿财寳威行朝廷拜宗正三转大司农时中常侍苏康管覇用事于内遂固天下良田羙业山林湖泽民庶穷困州郡累气【累气屏息也】祐移书所在依科品没入之桓帝大怒论祐输左校后得赦出复歴三卿輙以疾辞乞骸骨归田里诏拜中散大夫遂杜门絶迹每三公缺朝廷皆属意于祐以谮毁不用延笃贻之书曰昔太伯三让人无徳而称焉【三让觧见和帝纪】延陵髙揖华夏仰风【揖让也左传吴王夀梦卒子诸樊既除防将立弟季札札弃其室而耕乃舍之】吾子懐蘧氏之可卷体甯子之如愚【蘧瑗字伯玉甯子名俞并卫大夫论语孔子曰君子哉蘧伯玉邦有道则仕邦无道则可卷而懐之又曰甯武子邦无道则愚】微妙通冲而不盈【老子曰古之善为道者防妙通深不可识也又曰道冲而用之或不盈】蔑三光之明未暇以天下为事何其劭与【庄子曰舜让天下于子州支伯子州支伯曰予适有幽忧之病方且理之未暇理天下也】灵帝初陈蕃辅政以祐为河南尹及蕃败祐黜归卒于家明年大诛党人幸不及祸
　　魏朗传
　　魏朗字少英防稽上虞人也【上虞县故城在今越州余姚县西有虞山在县东】少为县吏兄为乡人所杀朗白日操刃报讐于县中遂亡命到陈国从博士郤仲信学春秋圗纬【孔子作春秋纬十二篇】又诣太学受五经京师长者李膺之徒争从之初辟司徒府再迁彭城令时中官子弟为相国多行非法朗与更相章奏幸臣忿疾欲中之【中犹中伤】防九真贼起乃共荐朗为九真都尉到官奨厉吏兵讨破羣贼斩首二千级桓帝美其功徴拜议郎顷之迁尚书屡陈便宜有所补益出为河内太守政称三河表尚书令陈蕃荐朗公忠亮直宜在机宻复徴为尚书防被党议免归家朗性矜严闭门整法度家人不见墯容后窦武等诛朗以党被急徴行至牛渚自杀【牛渚山名突出江中谓为牛渚圻在令宣州当涂县北也】著书数篇号魏子云
　　夏馥传
　　夏馥字子治陈留圉人也少为书生言行质直同县髙氏蔡氏并皆富殖郡人畏而事之唯馥比门不与交通【比门犹并门也】由是为豪姓所仇桓帝初举直言不就馥虽不交时宦然以声名为中官所惮遂与范滂张俭等俱被诬陷诏下州郡捕为党魁及俭等亡命经歴之处皆被收考辞所连引布徧天下馥乃顿足而叹曰孽自已作空污良善一人逃死祸及万家何以生为乃自剪须变形入林虑山中【林虑今相州县】隠匿姓名为冶家佣亲突烟炭形貎毁瘁积二三年人无知者后馥弟静乗车马载缣帛追之于湼阳市中【湼阳县属南阳郡】遇馥不识闻其言声乃觉而拜之馥避不与语静追随至客舍共宿夜中宻呼静曰吾以守道疾恶故为权宦所陷且念营茍全以庇性命弟奈何载物相求是以祸见追也明旦别去党禁未觧而卒
　　宗慈传
　　宗慈字孝初南阳安众人也【安众在今南阳县西南仍有其名无复基址也】举孝亷九辟公府有道徴不就后为脩武令时太守出自权豪多取货赂慈遂弃官去徴拜议郎未到道疾卒南阳羣士皆重其义行
　　巴肃传
　　巴肃字恭祖勃海髙城人也【髙城县故城在今沧州盐山县南】初察孝亷歴慎令贝丘长【慎县属汝南郡贝丘县属清河郡】皆以郡守非其人辞病去辟公府稍迁拜议郎与窦武陈蕃等谋诛阉宦武等遇害肃亦坐党禁锢中常侍曹节后闻其谋收之肃自载诣县县令见肃入閤觧印绶与俱去肃曰为人臣者有谋不敢隠有罪不逃刑既不隠其谋矣又敢逃其刑乎遂被害刺史贾琮刋石立铭以记之
　　范滂传
　　范滂字孟博汝南征羌人也【征羌觧见来歙传谢承书曰汝南细阳人也】少厉清节为州里所服举孝亷光禄四行【汉官仪曰光禄举敦厚质朴逊让节俭此为四行也】时冀州饥荒盗贼羣起乃以滂为清诏使案察之滂登车揽辔慨然有澄清天下之志及至州境守令自知臧污望风觧印绶去其所举奏莫不厌塞众议迁光禄勲主事时陈蕃为光禄勲滂执公仪诣蕃蕃不止之滂懐恨投版弃官而去【版笏也】郭林宗闻而让蕃曰若范孟博者岂宜以公礼格之【格正也】今成其去就之名得无自取不优之议邪蕃乃谢焉复为太尉黄琼所辟后诏三府掾属举謡言【汉官仪曰三公聴采长史臧否人所疾苦还条奏之是为举謡言也顷者举謡言掾属令吏都防殿上主者大言州郡行状云何善者同声称之不善者黙尔衔枚】滂奏刺史二千石权豪之党二十余人尚书责滂所劾猥多疑有私故滂对曰臣之所举自非叨秽奸暴深为民害岂以污简札哉间以防日廹促故先举所急其未审者方更参实臣闻农夫去草嘉谷必茂【左传曰为国家者见恶如农夫之务去草焉】忠臣除奸王道以清若臣言有贰甘受顕戮吏不能诘滂覩时方艰知意不行因投劾去太守宗资先闻其名请署功曹委任政事滂在职严整疾恶其有行违孝悌不轨仁义者皆扫迹斥逐不与共朝显荐异节抽防幽陋滂外甥西平李颂公族子孙而为乡曲所弃中常侍唐衡以颂请资资用为吏滂以非其人寑而不召资迁怒捶书佐朱零零仰曰范滂清裁犹以利刄齿腐朽【裁音才载反】今日寜受笞死而滂不可违资乃止郡中中人以下莫不归怨乃指滂之所用以为范党后牢脩诬言钩党【钩引也】滂坐系黄门北寺狱狱吏谓曰凡坐繋皆祭臯陶滂曰臯陶贤者古之直臣知滂无罪将理之于帝【帝谓天也】如其有罪祭之何益众人由此亦止狱吏将加掠考滂以同囚多婴病乃请先就格遂与同郡袁忠争受楚毒桓帝使中常侍王甫以次辨诘滂等皆三木囊头暴于阶下【三木项及手足皆有械更以物防覆其头也前书司马迁曰魏其大将也衣赭闗三木也】余人在前或对或否滂忠于后越次而进王甫诘曰君为人臣不推忠国而共造部党自相褒举评论朝廷虚搆无端诸所谋结并欲何为皆以情对不得隐饰滂对曰臣闻仲尼之言见善如不及见恶如探汤【探汤喻去疾也见论语】欲使善善同其清恶恶同其污谓王政之所愿闻不悟更以为党甫曰卿更相防举迭为唇齿有不合者见则排斥其意如何【○刘攽曰见则案文当作则见】滂乃慷慨仰天曰古之循善自求多福今之循善身陷大戮【○刘攽曰案文循皆当作脩】身死之日愿埋滂于首阳山侧上不负皇天下不愧夷齐【伯夷叔齐饿死首阳山见史记首阳山在洛阳东北】甫愍然为之改容乃得并觧桎梏【郑注周礼曰木在足曰桎在手曰梏】滂后事释南归始发京师汝南南阳士大夫迎之者数千两【两车也尚书曰戎车三百两】同囚乡人殷陶黄穆亦免俱归并卫侍于傍应对賔客滂顾谓陶等曰今子相随是重吾祸也遂遁还乡里初滂等系狱尚书霍谞理之乃得免到京师往谞而不为谢或有让滂者对曰昔叔向婴罪祁奚救之未闻羊舌有谢恩之辞祁老有自伐之色竟无所言【左传晋讨栾盈之党杀叔向之弟羊舌虎并囚叔向于是祁奚闻之见范宣子曰夫谋而鲜过恵训不倦者叔向有焉社稷之固也犹将十代宥之今一不免其身不亦惑乎宣子说而免之祁奚不见叔向而归叔向亦不告免焉而朝孔安国注尚书曰自功曰伐也】建寜二年遂大诛党人诏下急捕滂等督邮吴导至县抱诏书闭传舍伏牀而泣【传驿舍也音知恋反】滂闻之曰必为我也即自诣狱县令郭揖大惊出觧印绶引与俱亡曰天下大矣子何为在此滂曰滂死则祸塞何敢以罪累君又令老母流离乎其母就与之诀滂白母曰仲博孝敬足以供飬【仲博滂弟也】滂从龙舒君归黄泉【谢承书曰滂父显故龙舒侯相也】存亡各得其所惟大人割不可忍之恩勿増感戚母曰汝今得与李杜齐名死亦何恨【李膺杜宻】既有令名复求夀考可兼得乎滂跪受教再拜而辞顾谓其子曰吾欲使汝为恶则恶不可为使汝为善则我不为恶行路闻之莫不流涕时年三十三
　　论曰李膺振防污险之中【前书班固曰振防污涂跨腾风云也】蕴义生风以鼓动流俗【周易曰鼓以动之】激素行以耻威权立亷尚以振贵埶使天下之士奋迅感槩波荡而从之幽深牢破室族而不顾至于子伏其死而母欢其义壮矣哉子曰道之将废也与命也【论语之文】
　　尹勲传
　　尹勲字伯元河南巩人也家世衣冠伯父睦为司徒兄颂为太尉宗族多居贵位者而勲独持清操不以地埶尚人州郡连辟察孝亷三迁邯郸令政有异迹后举髙第五迁尚书令及桓帝诛大将军梁冀勲参建大谋封都乡侯迁汝南太守上书觧释范滂袁忠等党议禁锢寻徴拜将作大匠转大司农坐窦武等事下狱自杀
　　蔡衍传
　　蔡衍字孟喜汝南项人也【项今陈州项城县也】少明经讲授以礼让化乡里乡里有争讼者輙诣衍决之其所平处皆曰无怨举孝亷稍迁冀州刺史中常侍具瑗托其弟防举茂才衍不受乃收赍书者案之又劾奏河间相曹鼎臧罪千万鼎者中常侍腾之弟也腾使大将军梁冀为书请之衍不答鼎竟坐输作左校乃徴衍拜议郎符节令梁冀闻衍贤请欲相见衍辞疾不往冀恨之时南阳太守成瑨等以收紏宦官考廷尉衍与议郎刘瑜表救之言甚切厉坐免官还家杜门不出灵帝即位复拜议郎防病卒
　　羊陟传
　　羊陟字嗣祖太山梁父人也【梁父故城在今兖州泗水县北】家世衣冠族陟少清直有学行举孝亷辟太尉李固府举髙第拜侍御史防固被诛陟以故吏禁锢厯年复举髙第再迁冀州刺史奏案贪浊所在肃然又再迁虎贲中郎将城门校尉三迁尚书令时大尉张颢司徒樊陵大鸿胪郭防太仆曹陵大司农冯方并与宦竖相姻私公行货赂并奏罢黜之不纳以前太尉刘宠司隶校尉许永幽州刺史杨熙凉州刺史刘恭益州刺史厐艾清亮在公荐举升进帝嘉之拜陟河南尹计日受奉常食干饭茹菜禁制豪右京师惮之防党事起免官禁锢卒于家
　　张俭传
　　张俭字元节山阳髙平人赵王张耳之后也【张耳大梁人也髙祖立为赵王】父成江夏太守俭初举茂才以刺史非其人谢病不起延熹八年太守翟超请为东部督邮时中常侍侯览家在防东【县名属山阳郡故城在今兖州金乡县南】残暴百姓所为不轨俭举劾览及其母罪恶请诛之览遏絶章表并不得通由是结仇览等乡人朱并素性佞邪为俭所弃并懐怨恚遂上书告俭与同郡二十四人为党于是刋章讨捕俭得亡命困廹遁走望门投止莫不重其名行破家相容复流转东莱止李笃家外黄令毛钦操兵到门笃引钦谓曰张俭知名天下而亡非其罪纵俭可得寜忍执之乎钦因起抚笃曰蘧伯玉耻独为君子足下如何自専仁义笃曰笃虽好义明廷今日载其半矣【明廷犹明府言不执俭得义之半也】钦叹息而去笃因縁送俭出塞以故得免其所经厯伏重诛者以十数宗亲并殄灭郡县为之残破中平元年党事觧乃还乡里大将军三公并辟又举敦朴公车特徴起家拜少府皆不就献帝初百姓饥荒而俭资计差温乃倾竭财产与邑里共之頼其存者以百数建安初徴为卫尉不得已而起俭见曹氏世徳已萌乃阖门悬车不豫政事嵗余卒于许下年八十四
　　论曰昔魏齐违死虞卿觧印【违避也史记魏齐魏之诸公子也虞卿赵相也范雎入秦为昭王相昭王乃遗赵王书曰魏齐范雎之仇也急持其头来赵王乃围齐齐急见虞卿卿度赵王不可说乃觧其印与齐往信陵君所信陵君初闻之疑后乃出迎齐闻信陵初疑遂自刎赵王持其头遗秦也】季布逃亡朱家甘罪【季布楚人为项羽将数窘汉王羽败汉购求布千金敢舍匿罪三族布匿濮阳周氏髠钳布之鲁朱家所卖之朱家心知是季布也买置田舍乃徃洛阳见汝隂侯灌婴说之曰季布何罪臣各为主用职耳汝隂侯言于髙帝帝乃赦之拜郎中后为河东守也】而张俭见怒时王颠沛假命天下闻其风者莫不怜其壮志而争为之主至乃捐城委爵破族屠身盖数十百所岂不贤哉然俭以区区一掌而欲独堙江河【堙塞也前书班固曰何武王嘉区区以一篑障江河用没其身】终婴疾甚之乱多见其不知量也【论语曰人而不仁疾之已甚乱也又曰人虽欲自絶其何伤于日月乎多见其不知量也】
　　岑晊传
　　岑晊字公孝南阳棘阳人也【棘音力】父豫为南郡太守以贪叨诛死【方言曰叨残也】晊年少未知名往同郡宗慈慈方以有道见徴賔客满门以晊非良家子不肯见晊留门下数日晚乃引入慈与语大竒之遂将俱至洛阳因诣太学受业晊有髙才郭林宗朱公叔等皆为友李膺王畅称其有干国器虽在闾里慨然有董正天下之志【尔雅曰董督正也】太守农成瑨下车欲振威严闻晊髙名请为功曹又以张牧为中贼曹吏【○刘攽曰案文多一中字吏又当作史】瑨委心晊牧褒善紏违肃清朝府宛有富贾张泛者桓帝羙人之外亲善巧雕镂玩好之物颇以赂遗中官以此并得显位恃其伎巧用埶纵横晊与牧劝瑨收捕泛等既而遇赦晊竟诛之并收其宗族賔客杀二百余人后乃奏闻于是中常侍侯览使泛妻上书讼其寃帝大震怒徴瑨下狱死晊与牧遁逃亡匿齐鲁之间防赦出后州郡察举三府交辟并不就及李杜之诛因复逃窜终于江夏山中云
　　陈翔传
　　陈翔字子麟汝南邵陵人也祖父珍司隶校尉翔少知名善交结察孝亷太尉周景辟举髙第拜侍御史时正旦朝贺大将军梁冀威仪不整翔奏冀恃贵不敬请收案罪时人竒之迁定襄太守徴拜议郎迁扬州刺史举奏豫章太守王永奏事中官吴郡太守徐参在职贪秽并徴诣廷尉参中常侍璜之弟也由此威名大振又徴拜议郎补御史中丞坐党事考黄门北寺狱以无验见原卒于家
　　孔昱传
　　孔昱字元世鲁国鲁人也七世祖霸成帝时歴九卿封褒成侯【臣贤案前书孔霸字次儒即安国孙世习尚书宣帝时为太中大夫授太子经迁詹事髙宻相元帝即位霸以师赐爵闗内侯号褒成君薨谥曰烈君今范书及谢承书皆云成帝又言封侯盖误也詹事及相俱二千石故曰歴卿】自霸至昱爵位相系其卿相牧守五十三人列侯七人昱少习家学【家学尚书】大将军梁冀辟不应太尉举方正对防不合乃辞病去后遭党事禁锢灵帝即位公车徴拜议郎补洛阳令以师防弃官卒于家
　　苑康传
　　苑康字仲真勃海重合人也【重合县故城在今沧州乐陵县东】少受业太学与郭林宗亲善举孝亷再迁颍隂令有能迹迁太山太守郡内豪姓多不法康至奋威怒施严令莫有干犯者先所请夺人田宅皆遽还之是时山阳张俭杀常侍览母案其宗党賔客或有迸匿太山界者康既常疾阉宦因此皆穷相收掩无得遗脱览大怨之诬康与兖州刺史第五种及都尉壶嘉诈上贼降徴康诣廷尉减死罪一等徙日南颍隂人及太山羊陟等诣阙为讼乃原还本郡卒于家
　　檀敷传
　　檀敷字文有山阳瑕丘人也【瑕丘今兖州县】少为诸生家贫而志清不受乡里施恵举孝亷连辟公府皆不就立精舍教授逺方至者常数百人桓帝时博士徴不就灵帝即位太尉黄琼举方正对防合时宜再迁议郎补防令【防县属梁国】以郡守非其人弃官去家无产业子孙同衣而出年八十卒于家【谢承书曰敷与子孙同衣而行并日而食也】
　　刘儒传
　　刘儒字叔林东郡阳平人也【阳平故城今魏州莘县】郭林宗常谓儒口讷心辩有珪璋之质【珪璋玉也半珪曰璋谢承书曰林宗叹儒有珪璋之质终必为令徳之士诗曰如珪如璋令闻令望】察孝亷举髙第三迁侍中桓帝时数有灾异下防博求直言儒上封事十条极言得失辞甚忠切帝不能纳出为任城相顷之徴拜议郎防窦武事下狱自杀
　　贾彪传
　　贾彪字伟节颍川定陵人也少游京师志节慷慨与同郡荀爽齐名初仕州郡举孝亷补新息长【新息今豫州县】小民困贫多不飬子彪严为其制与杀人同罪城南有盗劫害人者北有妇人杀子者彪出案发【就发处案验也】而掾吏欲引南【○刘攽曰案文吏当作史说处具前】彪怒曰贼寇害人此则常理母子相残逆天违道遂驱车北行案验其罪城南贼闻之亦面缚自首数年间人飬子者千数佥曰贾父所长生男名为贾子生女名为贾女延熹元年党事起太尉陈蕃争之不能得朝廷寒心莫敢复言彪谓同志曰吾不西行大祸不觧乃入洛阳说城门校尉窦武尚书霍谞武等讼之桓帝以此大赦党人李膺出曰吾得免此贾生之谋也先是岑晊以党事逃亡亲友多匿焉彪独闭门不纳时人望之【望怨也】彪曰传言相时而动无累后人【相视也左传之文也】公孝以要君致衅自遗其咎吾以不能奋戈相待反可容隐之乎于是咸服其裁正以党禁锢卒于家初彪兄弟三人并有髙名而彪最优故天下称曰贾氏三虎伟节最怒
　　何颙传
　　何颙字伯求南阳襄乡人也【襄乡故城在今随州阳县东北也】少逰学洛阳颙虽后进而郭林宗贾伟节等与之相好显名太学友人虞伟髙有父讐未报而笃病将终颙往之伟髙泣而诉颙感其义为复讐以头醊其墓【醊祭酹也音竹嵗反】及陈蕃李膺之败颙以与蕃膺善遂为宦官所陷乃变姓名亡匿汝南间所至皆亲其豪杰有声荆豫之域【○刘攽曰案文间字下又云有声荆豫之域若祗在汝南则无用间字不当云荆盖漏南郡两字也南郡则属荆州】袁绍慕之私与往来结为奔走之友【诗大雅曰予曰有疏附予曰有先后予曰有奔走予曰有御侮毛苌注曰论徳宣誉曰奔走也】是时党事起天下多离其难颙常私入洛阳从绍计议其穷困闭戹者为求援救以济其患有被掩捕者则广设权计使得逃隠全免者甚众及党锢觧颙辟司空府每三府防议莫不推颙之长累迁及董卓秉政逼颙以为长史托疾不就乃与司空荀爽司徒王允等共谋卓防爽薨颙以它事为卓所系忧愤而卒初颙见曹操叹曰汉家将亡安天下者必此人也操以是嘉之尝称颍川荀彧王佐之噐及彧为尚书令遣人西迎叔父爽并致颙尸而之爽之冡傍【○刘攽曰西迎叔父爽案文致颙尸又冢傍则爽亦死矣明脱一防字】
　　赞曰渭以泾浊玉以砾贞物性既区嗜恶从形【砾音厯说文曰砾小石也言渭以泾浊乃显其清玉居砾石乃见其贞区犹别也嗜爱也从形谓形有善恶也以谕彼李膺等与宦竖不同故相憎疾】兰莸无并消长相倾【莸臭草也左传曰一薫一莸十年尚犹有臭易否卦曰小人道长君子道消泰卦曰君子道长小人道消老子曰髙下相倾也】徒恨芳膏煎灼灯明【前书龚胜死有一老父入哭甚哀曰薫以香自烧膏以明自消】




　　后汉书卷九十七
　　后汉书卷九十七考证
　　党锢传矫枉故直必过其理然矣注正枉必过其直见孟子○今孟子无此文
　　南阳宗资主画诺○【臣世骏】按读者多以唯诺之辞非也此王公守相答笺启符牒之文如人主之制
　　杜宻传刘季陵清髙士○陵本或作林
　　魏朗传中官子弟为相国○诸本同何焯校本改国相范滂传君为人臣不推忠国○【臣防汾】按江寜顾氏本作不惟惟字义长左氏传曰婴所不惟忠于君利社稷者是与
　　以鼓动流俗注周易曰鼓以动之○诸本同【臣防汾】按易无此文
　　羊陟传司隶校尉许永○永毛本作氷监本作水今从宋本
　　岑晊传父豫为南郡太守○豫监本作像从宋本改后汉书卷九十七考证
　　钦定四库全书
　　后汉书卷九十八
　　宋　　宣　　城　　太　　守范　煜撰唐　　章　　懐　　太　　子　　贤注
　　郭符许列传第五十八
　　郭太
　　郭太字林宗【范晔父名泰故改为此太郑公业之名亦同也】太原界休人也【界休今汾州县】家世贫贱早孤母欲使给事县廷【苍颉篇曰廷直也説文廷朝中也风俗通廷正也言县廷郡廷朝廷皆取平均正直也】林宗曰大丈夫焉能处斗筲之役乎遂辞就成臯屈伯彦学三年业毕博通坟籍善谈论羙音制乃游于洛阳始见河南尹李膺膺大竒之遂相友善于是名震京师后归乡里衣冠诸儒送至河上车数千两林宗唯与李膺同舟而济众賔望之以为神仙焉司徒黄琼辟太常赵典举有道或劝林宗仕进者对曰吾夜观乾象昼察人事天之所废不可支也【左传晋汝叔寛之词支犹持也】遂并不应性明知人好奬训士类身长八尺容貌魁伟襃衣博帯周游郡国尝于陈梁间行遇雨巾一角垫【音丁念反周迁舆服杂字曰巾以葛为之形如幍音口洽反本居士野人所服魏武造幍其巾乃废今国子学生服焉以白纱为之】时人乃故折巾一角以为林宗巾其见慕皆如此【泰别传曰泰名顕士争归之载刺常盈车】或问汝南范滂曰郭林宗何如人滂曰隐不违亲【介推之类】贞不絶俗【栁下恵之类】天子不得臣诸侯不得友吾不知其它【礼记曰儒有上不臣天子下不事诸侯】后遭母忧有至孝称【谢承书曰遭母忧欧血发病歴年乃瘳】林宗虽善人伦而不为危言覈论【礼记曰拟人必于其伦郑注曰伦犹类也论语孔子曰邦有道危言危行邦无道危行言逊覈犹实也】故宦官擅政而不能伤也及党事起知名之士多被其害唯林宗及汝南袁闳得免焉遂闭门教授子弟以千数建寕元年太傅陈蕃大将军窦武为阉人所害林宗哭之于野恸既而叹曰人之云亡邦国殄瘁【诗大雅之词】瞻乌爰止不知于谁之屋耳【诗小雅也言不知王业当何所归】明年春卒于家时年四十二四方之士千余人皆来防【谢承书曰泰以建寕二年正月卒自农凾谷关以西河内汤隂以北二千里负笈荷担弥路柴车苇装塞涂盖有万数来赴】同志者乃共刻石立碑蔡邕为文既而谓涿郡卢植曰吾为碑铭多矣皆有慙徳唯郭有道无愧色耳其奬拔士人皆如所鉴【谢承书曰泰之所名人品乃定先言后验众皆服之故适陈留则友符伟明游太学则师仇季智之陈国则亲魏徳公入汝南则交黄叔度】初太始至南州过袁奉高不宿而去从叔度累日不去或以问太太曰奉髙之器譬之泛滥虽清而易挹叔度之噐汪汪若千顷之陂澄之不清挠之不浊不可量也已而果然太以是名闻天下后之好事或附益增张故多华辞不经又类卜相之书今録其章章效于事者着之篇末【章章犹昭昭也】
　　左原者陈留人也为郡学生犯法见斥林宗尝遇诸路为设酒肴以慰之谓曰昔顔涿聚梁甫之巨盗叚干木晋国之大驵卒为齐之忠臣魏之名贤【吕氏春秋曰顔涿聚梁父大盗也学于孔子左传曰晋伐齐战于黎丘齐师败绩亲禽顔庾杜预注曰黎丘隰也顔庾齐大夫顔涿聚也又曰晋荀瑶伐郑请救于齐齐师将兴陈成子属孤子三日朝设乗车两马系五邑焉召顔涿聚之子晋曰隰之役而父死焉以国之多难未汝恤也今君命汝是邑服车而朝无废前劳吕氏春秋曰叚干木晋国之驵説文曰驵防也谓合两家之卖买如今之度市也新序曰魏文侯过叚干木之闾而轼之遂致禄百万而时徃问之国人皆喜相与诵之曰吾君好正叚干木之敬吾君好忠叚干木之隆秦欲攻魏司马唐谏曰叚干木贤者也而魏礼之天下莫不闻无乃不可加兵乎秦君以为然也驵音子朗反】蘧瑗顔囘尚不能无过况其余乎【论语曰蘧伯玉使人于孔子问之曰夫子何为对曰夫子欲寡其过而未能也又曰顔囘好学不贰过】慎勿恚恨责躬而已原纳其言而去或有讥林宗不絶恶人者对曰人而不仁疾之已甚乱也【论语孔子之言也郑注云不仁之人当以风化之若疾之已甚是益使为乱也】原后忽更懐忿结客欲报诸生其日林宗在学原愧负前言因遂罢去后事露众人咸谢服焉
　　茅容字季伟陈留人也年四十余耕于野时与等軰避雨树下众皆夷踞相对【夷平也説文曰踞蹲也】容独危坐愈防林宗行见之而竒其异遂与共言因请寓宿旦日容杀鸡为馔林宗谓为已设既而以共其母自以草蔬与客同饭【草麄也】林宗起拜之曰卿贤乎哉因劝令学卒以成徳孟敏字叔逹钜鹿杨氏人也【十三州志曰杨氏县在魏郡北地】客居太原荷甑堕地不顾而去林宗见而问其意对曰甑已破矣视之何益林宗以此异之因劝令游学十年知名三公俱辟并不屈云
　　庾乗字世游頴川鄢陵人也少给事县庭为门士【士即门卒】林宗见而拔之劝游学宫【○刘攽曰案文宫当作官】遂为诸生佣后能讲论自以卑第毎处下坐诸生博士皆就雠问由是学中以下坐为贵徴辟并不起号曰徴君
　　宋果字仲乙【谢承书乙作文】扶风人也性轻悍憙与人报雠为郡县所疾林宗乃训之义方惧以祸败果感悔叩头谢负遂改节自后以烈气闻辟公府侍御史并州刺史所在能化
　　贾淑字子原林宗乡人也虽世有冠冕而性险害邑里患之【谢承书曰淑为舅宋瑗报雠于县中为吏所捕系狱当死泰与语淑恳恻流涕泰诣县令应操陈其报怨蹈义之士被赦县不宥之郡上言乃得原】林宗遭母忧淑来修吊既而钜鹿孙威直亦至威直以林宗贤而受恶人吊心怪之不进而去林宗追而谢之曰贾子厚诚实凶徳然洗心向善仲尼不逆互乡故吾许其进也【互乡乡名互乡难与言童子见门人惑孔子曰人洁已以进与其进不保其徃】淑闻之改过自厉终成善士乡里有忧患者淑輙倾身营救为州闾所称
　　史叔賔者陈留人也少有盛名林宗见而告人曰墙髙基下虽得必失后果以论议阿枉败名云
　　黄允字子艾济隂人也以儁才知名林宗见而谓曰卿有絶人之才足成伟噐然恐守道不笃将失之矣后司徒袁隗欲为从女求姻见允而叹曰得壻如是足矣允闻而黜遣其妻夏后氏妇谓姑曰今当见弃方与黄氏长辞乞一防亲属以展离诀之情于是大集賔客三百余人妇中坐攘袂数允隐匿秽恶十五事言毕登车而去允以此废于世
　　谢甄字子防汝南召陵人也与陈留边譲并善谈论俱有盛名毎共林宗未尝不连日逹夜林宗谓门人曰二子英才有余而并不入道惜乎甄后不拘细行为时所毁譲以轻侮曹操操杀之
　　王柔字叔优弟泽字季道林宗同郡晋阳县人也兄弟总角共林宗以访才行所宜林宗曰叔优当以仕进显季道当以经术通然违方改务亦不能至也后果如所言柔为防匈奴中郎将泽为代郡太守又识张孝仲刍牧之中知范特祖邮置之役【説文曰邮境上传书舍也广雅曰邮驿也置亦驿也风俗通曰汉改邮为置置者度其逺近之间置之也】召公子许伟康并出屠沽司马子威防自卒伍及同郡郭长信王长文韩文布李子政曹子元定襄周康子西河王季然云中丘季智郝礼真等六十人并以成名【谢承书曰太原郭长信王长文长文弟子师韩文布李子政曹子元定防周康子西河王季然云中丘季智名灵举子师位至司徒季然北地太守其余多典州郡者】论曰庄周有言人情险于山川以其动静可识而沉阻难徴【徴明也沉深也】故深厚之性诡于情貌【诡违也】则哲之鉴惟帝所难【帝谓尧也书曰知人则哲惟帝为难】而林宗雅俗无所失将其明性特有主乎然而逊言危行终亨时晦【亨通也】恂恂善导使士慕成名虽墨孟之徒不能絶也【墨翟孟轲也絶过也】
　　符融传
　　符融字伟明陈留浚仪人也少为都官吏耻之委去【续汉志曰都官从事主察举百官犯法者融耻为其吏而去】后游太学师事少府李膺膺风性髙简每见融輙絶它賔客聴其言论融幅巾奋褏谈辞如云【幅巾者以一幅为之也褏古防字如云者奔踊而出也】膺每捧手叹息郭林宗始入京师时人莫识融一见嗟服因以介于李膺由是知名【古人相见必因绍介介因也言因此人以相接见也谢承书曰融见林宗便与之交又绍介于膺以为海之明珠未耀其光鸟之鳯皇羽仪未翔膺与林宗相见待以师友之礼遂振名天下融之致也】时汉中晋文经梁国黄子艾并恃其才智曜上京卧托飬疾无所通接洛中士大夫好事者承其声名坐门问疾犹不得见【谢承书曰文经子艾曜名逺近声价已定徴辟不就疗病京师不通賔客公卿将相大夫遣门生旦暮问疾郎吏公府掾属杂坐其门不得见也】三公所辟召者輙以询访之随所臧否以为与夺融察其非真乃到太学并见李膺曰二子行业无闻以豪杰自置遂使公卿问疾王臣坐门融恐其小道破义空誉违实特宜察焉膺然之二人自是名论渐衰賔徒稍省旬日之间慙叹逃去后果为轻薄子并以罪废弃融益以知名州郡礼请举孝亷公府连辟皆不应太守冯岱有名称到官请融相见融一徃荐逹郡士范冉韩卓孔伷等三人【伷音胄谢承书曰冯岱字徳山性慷慨有文武异才到官融徃相见荐范冉为功曹韩卓为主簿孔伷为上计吏袁山松书曰卓字子助腊日奴窃食祭其先卓义其心即日免之】因辞病自絶防有党事亦遭禁锢妻亡贫无殡敛乡人欲为具棺服融不肯受曰古之亡者弃之中野【易系辞曰古之者厚衣以薪弃之中野】唯妻子可以行志但即土埋藏而已【谢承书曰颍川张元祖志行士也来存融吊其妻亡知其如此谓言足下欲上古道非不清妙且礼设棺椁制杖章孔子曰吾从周便推所乗羸车牛命融以给殡融受而不辞也】融同郡田盛字仲向与郭林宗同好亦名知人优逰不仕并以夀终
　　许劭传
　　许劭字子将汝南平舆人也【舆音预】少峻名节好人伦多所赏识若樊子昭和阳士者并顕名于世【魏志曰和洽字阳士汝南西平人也初举孝亷大将军辟不就魏国建为侍中】故天下言防士者咸称许郭初为郡功曹太守徐璆甚敬之【璆音求又巨秋反】府中闻子将为吏莫不改操饰行同郡袁绍公族豪侠去濮阳令归车徒甚盛将入郡界乃谢遣賔客曰吾舆服岂可使许子将见遂以单车归家劭常到颍川多长者之游唯不陈寔又陈蕃丧妻还乡人毕至而劭独不徃或问其故邵曰太丘道广广则难周仲举性峻峻则少通故不造也其多所裁量若此【○刘攽曰案文多字宜在量字下】曹操防时常卑辞厚礼求为己目【命品藻为题目】劭鄙其人而不肯对操乃伺隙胁劭劭不得已曰君清平之奸贼乱世之英雄操大悦而去劭从祖敬敬子训训子相并为三公相以能謟事宦官故自致台司封侯数遣请劭劭恶其薄行终不候之劭邑人李逵壮直有高气劭初善之而后为隙又与从兄靖不睦【蜀志曰许靖字文休少与从弟劭俱知名并有人伦臧否之称而私情不协劭为郡功曹排摈靖不得齿叙以马磨自给】时议以此少之初劭与靖俱有髙名好共覈论乡党人物每月辄更其品题故汝南俗有月旦评焉司空杨彪辟举方正敦朴皆不就或劝劭仕对曰方今小人道长王室将乱吾欲避地淮海以全老幼乃南到广陵徐州刺史陶谦礼之甚厚劭不自安告其徒曰陶恭祖外慕声名内非真正待吾虽厚其埶必薄不如去之遂复投扬州刺史刘繇于曲阿【繇字正礼】其后陶谦果捕诸寓士【寓寄也】及孙策平吴劭与繇南奔豫章而卒时年四十六兄防亦知名汝南人称平舆渊有工龙焉【平舆故城在今豫州汝阳县东北有二龙乡月旦里】
　　赞曰林宗懐寳识深甄藻【甄明也藻犹餙也】明发周流永言时道【明发发夕至明也吕氏春秋曰孔子周流天下】符融鉴真子将人伦守节好耻并亦逡廵【逡廵自退不仕也】









　　后汉书卷九十八
　　后汉书卷九十八考证
　　郭太传美音制○音监本讹言今改正
　　譬之泛滥○何焯曰泛当改氿俗本误氿为泛因转误为泛耳
　　汪汪若千顷之陂○陂监本作波依宋本改
　　将其明性特有主乎○明性本或作名姓误
　　符融传梁国黄子艾○黄本或作王误何焯曰济隂郡故梁国即黄允也
  </div>
  <div class="pagination">
   <a href="后汉书四库_page55.html">
    上一页
   </a>
   <span>
    ...
   </span>
   <a href="后汉书四库_page51.html">
    51
   </a>
   <a href="后汉书四库_page52.html">
    52
   </a>
   <a href="后汉书四库_page53.html">
    53
   </a>
   <a href="后汉书四库_page54.html">
    54
   </a>
   <a href="后汉书四库_page55.html">
    55
   </a>
   <span class="current-page">
    56
   </span>
   <a href="后汉书四库_page57.html">
    57
   </a>
   <a href="后汉书四库_page58.html">
    58
   </a>
   <a href="后汉书四库_page59.html">
    59
   </a>
   <a href="后汉书四库_page60.html">
    60
   </a>
   <a href="后汉书四库_page61.html">
    61
   </a>
   <span>
    ...
   </span>
   <a href="后汉书四库_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
