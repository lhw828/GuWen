<!DOCTYPE html>
<html>
<head>
    <meta charset="UTF-8">
    <title>史记集解 - 第 15 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解 - 第 15 页/共 27 页</h1>
    <div class="content">
　　史记集解卷五十
　　钦定四库全书
　　史记集解卷五十一
　　宋　裴骃　撰
　　史记五十一
　　荆燕世家第二十一
　　荆王刘贾诸刘者不知其何属【汉书贾髙帝从父兄】初起时汉王元年还定三秦刘贾为将军定塞地从东击项籍汉四年汉王之败成臯北渡河得张耳韩信军军脩武深沟髙垒使刘贾将二万人骑数百渡白马津入楚地烧其积聚以破其业无以给项王军食而已楚兵击刘贾贾辄壁不肯与战而与彭越相保汉五年汉王追项籍至固陵【徐广曰在阳夏】使刘贾南渡淮围夀春还至使人间招楚大司马周殷周殷反楚佐刘贾举九江迎武王黥布兵皆会垓下共击项籍汉王因使刘贾将九江兵与太尉卢绾西南击临江王共尉共尉已死以临江为南郡汉六年春会诸侯于陈废楚王信囚之分其地为二国当是时也髙祖子幼昆弟少又不贤欲王同姓以鎭天下乃诏曰将军刘贾有功及择子弟可以为王者羣臣皆曰立刘贾为荆王王淮东五十二城髙祖弟交为楚王王淮西三十六城因立子肥为齐王始王昆弟刘氏也髙祖十一年秋淮南王黥布反东击荆荆王贾与战不胜走富陵为布军所杀髙祖自击破布十二年立沛侯刘濞为吴王王故荆地　燕王刘泽者诸刘远属也【汉书曰泽髙祖从祖昆弟】髙帝三年泽为郎中髙帝十一年泽以将军击陈狶得王黄为营陵侯髙后时齐人田生【晋灼曰楚汉春秋田子春】游之资以画干营陵侯泽【服防曰以计画干之也文颖曰以工画得宠也】泽大説之用金二百斤为田生夀田生已得金即归齐二年泽使人谓田生曰弗与矣【孟康曰与党与言不复与我为与也文颖曰不得与汝相知】田生如长安不见泽而假大宅令其子求事吕后所宰大谒者张子卿【徐广曰名泽骃如淳曰阉人也】居数月田生子请张卿临亲修具张卿许徃田生盛帷帐共具譬如列侯张卿惊酒酣乃屏人説张卿曰臣观诸侯王邸第百余皆髙祖一切功臣今吕氏雅故本推毂髙帝就天下【如淳曰吕公知髙祖相贵以女妻之推毂使为长者瓒曰谓诸吕共推毂髙祖征伐成帝业雅正意也】功至大又亲戚太后之重太后春秋长诸吕弱太后欲立吕产为吕王王代太后又重发之【文颖曰欲发之恐太臣不听邓展曰重难发事】恐大臣不听今卿最幸大臣所敬何不风大臣以闻太后太后必喜诸吕已王万户侯亦卿之有太后心欲之而卿为内臣不急发恐祸及身矣张卿大然之乃风大臣语太后太后朝因问大臣大臣请立吕产为吕王太后赐张卿千斤金张卿以其半与田生田生弗受因説之曰吕产王也诸大臣未大服今营陵侯泽诸刘为大将军独此尚觖望今卿言太后列十余县王之彼得王喜去诸吕王益固矣张卿入言太后然之乃以营陵侯刘泽为琅邪王琅邪王乃与田生之国田生劝泽急行母畱出关太后果使人追止之已出即还及太后崩琅邪王泽乃曰帝少诸吕用事刘氏孤弱乃引兵与齐王合谋西【汉书音义曰泽至齐为齐王所劫不得去乃説王求诣京师齐具车送之不为本与齐合谋也】欲诛诸吕至梁闻汉遣灌将军屯荥阳泽还兵备西界遂跳驱至长安【汉书音义曰跳驱驰至长安也】代王亦从代至诸将相与琅邪王共立代王为天子天子乃徙泽为燕王乃复以琅邪予齐复故地【李竒曰本济地分以王泽今复与齐也】泽王燕二年薨諡为敬王传子嘉为康王至孙定国与父康王姬姧生子男一人夺弟妻为姬与子女三人姧定国有所欲诛杀臣肥如令郢人【如淳曰定国自欲有所杀余臣肥如令郢人以告之】郢人等告定国定国使谒者以他法劫捕格杀郢人以灭口至元朔元年郢人昆弟复上书具言定国隂事以此发觉诏下公卿皆议曰定国禽兽行乱人伦逆天当诛上许之定国自杀国除为郡
　　太史公曰荆王王也由汉初定天下未集故刘贾虽属踈然以策为王塡江淮之间刘泽之王权激吕氏然刘泽卒南面称孤者三世事发相重岂不为伟乎【晋灼曰泽以金与田生以事张卿张卿言之吕后而刘泽得王故曰亊发相重或曰事起于相重也】
　　史记集解卷五十一
<史部,正史类,史记集解>
　　钦定四库全书
　　史记集解卷五十二
　　宋　裴骃　撰
　　史记五十二
　　齐悼惠王世家第二十二
　　齐悼惠王刘肥者高祖长庻男也其母外妇也曰曹氏高祖六年立肥为齐王食七十城诸民能齐言者皆予齐王齐王孝惠帝兄也孝惠帝二年齐王入朝惠帝与齐王燕饮亢礼如家人吕太后怒且诛齐王齐王惧不得脱乃用其内史勲计献城阳郡以为鲁元公主汤沭邑吕太后喜乃得辞就国悼惠王即位十三年以惠帝六年卒子襄立是为哀王哀王元年孝惠帝崩吕太后称制天下事皆决于高后二年高后立其兄子郦侯【徐广曰一作鄜】吕台为吕王割齐之济南郡为吕王奉邑哀王三年其弟章入宿卫于汉吕太后封为朱虚侯以吕禄女妻之后四年封章弟兴居为东牟侯皆宿衞长安中哀王八年高后割齐琅邪郡立营陵侯刘泽为琅邪王其明年赵王友入朝幽死于邸三赵王皆废高后立诸吕为三王【徐广曰燕赵梁】擅权用事朱虚侯年二十有气力忿刘氏不得职尝入侍高后燕饮高后令朱虚侯刘章为酒吏章自请曰臣将种也请得以军法行酒高后曰可酒酣章进饮歌舞已而曰请为太后言耕田歌高后儿子畜之笑曰顾而父知田耳若生而为王子安知田乎章曰臣知之太后曰试为我言田章曰深耕穊种立苗欲疏非其种者锄而去之吕后默然顷之诸吕有一人醉亡酒章追抜劒斩之而还报曰有亡酒一人臣谨行法斩之太后左右皆大惊业已许其军法无以罪也因罢自是之后诸吕惮朱虚侯虽大臣皆依朱虚侯刘氏为益彊其明年高后崩赵王吕禄为上将军吕王产为相国皆居长安中聚兵以威大臣欲为乱朱虚侯章以吕禄女为妇知其谋乃使人隂出告其兄齐王欲令发兵西朱虚侯东牟侯为内应以诛诸吕因立齐王为帝齐王既闻此计乃与其舅父驷钧郎中令祝午中尉魏勃隂谋发兵齐相召平闻之乃发卒衞王宫魏勃绐召平曰王欲发兵非有汉虎符验也而相君围王固善勃请为君将兵衞衞王召平信之乃使魏勃将兵围王宫勃既将兵使围相府召平曰嗟乎道家之言当断不断反受其乱乃是也遂自杀于是齐王以驷钧为相魏勃为将军祝午为内史悉发国中兵使祝午东诈琅邪王曰吕氏作乱齐王发兵欲西诛之齐王自以儿子年少不习兵革之亊愿举国委大王大王自高帝将也习战事齐王不敢离兵使臣请大王幸之临菑见齐王计事并将齐兵以西平闗中之乱琅邪王信之以为然西驰见齐王齐王与魏勃等因防琅邪王而使祝午尽发琅邪国而并将其兵琅邪王刘泽既见欺不得反国乃説齐王曰齐悼惠王高皇帝长子推本言之而大王高皇帝适长孙也当立今诸大臣狐疑未有所定而泽于刘氏最为长年大臣固待泽决计今大王防臣无为也不如使我入闗计事齐王以为然乃益具车送琅邪王既行齐遂举兵西攻吕国之济南于是齐哀王遗诸侯王书曰高帝平定天下王诸子弟悼惠王于齐悼惠王薨惠帝使防侯张良立臣为齐王惠帝崩高后用事春秋高听诸吕擅废高帝所立又杀三赵王灭梁燕赵以王诸吕分齐国为四忠臣进谏上惑乱不听今高后崩皇帝春秋富未能治天下固恃大臣诸将今诸吕又擅自尊官聚兵严威劫列侯忠臣矫制以令天下宗庙所以危今寡人率兵入诛不当为王者汉闻齐发兵而西相国吕产乃遣大将军灌婴东撃之灌婴至荥阳乃谋曰诸吕将兵居闗中欲危刘氏而自立我今破齐还报是益吕氏资也乃防兵屯荥阳使使喻齐王及诸侯与连和以待吕氏之变而共诛之齐王闻之乃西取其故济南郡亦屯兵于齐西界以待约吕禄吕产欲作乱闗中诸虚侯与太尉勃丞相平等诛之朱虚侯首先斩吕产于是太尉勃等乃得尽诛诸吕而琅邪王亦从齐至长安大臣议欲立齐王而琅邪王及大臣曰齐王母家驷钧恶戾虎而冠者也【张晏曰言钧恶戾如虎而着冠】方以吕氏故几乱天下今又立齐王是欲复为吕氏也代王母家薄氏君子长者且代王又亲高帝子于今见在且最为长以子则顺以善人则大臣安于是大臣乃谋迎立代王而遣朱虚侯以诛吕氏事告齐王令罢兵灌婴在荥阳闻魏勃本敎齐王反既诛吕氏罢齐兵使使召责问魏勃勃曰失火之家岂暇先言大人而后救火乎因退立股战而栗恐不能言者终无他语灌将军熟视笑曰人谓魏勃勇妄庸人耳何能为乎乃罢魏勃魏勃父以善鼔琴见秦皇帝及魏勃少时欲求见齐相曹参家贫无以自通乃常独早夜扫齐相舍人门外相舍人怪之以为物而伺之得勃勃曰愿见相君无因故为子扫欲以求见于是舎人见勃曹参因以为舎人一为参御言事参以为贤言之齐悼惠王悼惠王召见则拜为内史始悼惠王得自置二千石及悼惠王卒而哀王立勃用事重于齐相王既罢兵归而代王来立是为孝文帝元年尽以高后时所割齐之城阳琅邪济南郡复与齐而徙琅邪王王燕益封朱虚侯东牟侯各二千户是岁齐哀王卒太子侧立是为文王齐文王元年汉以齐之城阳郡立朱虚侯为城阳王以齐济北郡立东牟侯为济北王二年济北王反汉诛杀之地入于汉后二年孝文帝尽封齐悼惠王子罢军等七人皆为列侯齐文王立十四年卒无子国除地入于汉后一岁孝文帝以所封悼惠王子分齐为王齐孝王将闾以悼惠王子扬虚侯为齐王故齐别郡尽以王悼惠王子子志为济北王子辟光为济南王子贤为菑川王子卬为胶西王子雄渠为胶东王与城阳齐凡七王齐孝王十一年呉王濞楚王戊反兴兵西告诸侯曰将诛汉贼臣鼂错以安宗庙胶西胶东菑川济南皆擅发兵应呉楚欲与齐齐孝王狐疑城守不听三国兵共围齐【张晏曰胶西菑川济南也】齐王使路中大夫【张晏曰姓路为中大夫】告于天子天子复令路中大夫还告齐王善坚守吾兵今破呉楚矣路中大夫至三国兵围临菑数重无从入三国将劫与路中大夫盟曰若反言汉已破矣楚趣下三国不且见屠路中大夫既许之至城下望见齐王曰汉已发兵百万使大尉周亚夫击破呉楚方引兵救齐齐必坚守无下三国将诛路中大夫齐初围急阴与三国通谋约未定会闻路中大夫从汉来喜及其大臣乃复劝王母下三国居无何汉将栾布平阳侯等兵至齐撃破三国兵解齐围已而复闻齐初与三国有谋将欲移兵伐齐齐孝王惧乃饮药自杀景帝闻之以为齐首善以迫劫有谋非其罪也乃立孝王太子寿为齐王是为懿王续齐后而胶西胶东济南菑川王咸诛灭地入于汉徙济北王王菑川齐懿王立二十二年卒子次景立是为厉王齐厉王其母曰纪太后太后取其弟纪氏女为厉王后王不爱纪氏女太后欲其家重宠令其长女纪翁主入王宫正其后宫毋令得近王欲令爱纪氏女王因与其姊翁主姧齐有宦者徐甲入事汉皇太后皇太后有爱女曰修成君修成君非刘氏【张晏曰皇太后前嫁金氏所生】太后怜之修成君有女名娥太后欲嫁之于诸侯宦者甲乃请使齐必令王上书请娥皇太后喜使甲之齐是时齐人主父偃知甲之使齐以取后事亦因谓甲即事成幸言偃女愿得充王后宫甲既至齐风以此事纪太后大怒曰王有后后宫具备且甲齐贫人急【徐广曰一作反】乃为宦者入事汉无补益乃欲乱吾王家且主父偃何为者乃欲以女充后宫徐甲大穷还报皇太后曰王已愿尚娥然有一害恐如燕王燕王者与其子昆弟奸新坐以死亡国故以燕感太后太后曰无复言嫁女齐事事浸浔不得闻于天子主父偃由此亦与齐有郤主父偃方幸于天子用事因言齐临菑十万户市租千金人众殷富巨于长安此非天子亲弟爱子不得王此今齐王于亲属益疎乃从容言吕太后时齐欲反呉楚时孝王几为乱今闻齐王与其姊乱于是天子乃拜主父偃为齐相且正其事主父偃既至齐乃急治王后宫宦者为王通于姊翁主所者令其辞证皆引王玉年少惧大罪为吏所执诛乃饮药自杀絶无后是时赵王惧主父偃一出废齐恐其渐疎骨肉乃上书言偃受金及轻重之短天子亦既囚偃公孙言齐王以忧死毋后国入汉非诛偃无以塞天下之望遂诛偃齐厉王立五年死毋后国入于汉齐悼惠王后尚有二国城阳及菑川菑川地比齐天子怜齐为悼惠王冢园在郡割临菑东环悼惠王冢园邑尽以予菑川以奉悼惠王祭祀城阳景王章齐悼惠王子以朱虚侯与大臣共诛诸吕而章身首先斩相国吕王产于朱央宫孝文帝既立益封章二千戸赐金千斤孝文二年以齐之城阳郡立章为城阳王立二年卒子喜立是为共王共王八年徙王淮南四年复还王城阳凡三十三年卒子建延立是为顷王项王二十八年卒子义立是为敬王敬王九年卒子武立是为惠王惠王十一年卒子顺立是为荒王荒王四十六年卒子恢立【徐广曰甘露二年】是为戴王戴王八年卒子景立至建始三年十五岁卒济北王兴居齐悼惠王子以东牟侯助大臣诛诸吕功少及文帝从代来兴居曰请与大仆婴入清宫废少帝共与大臣尊立孝文帝孝文帝二年以齐之济北郡立兴居为济北王与城阳王俱立立二年反始大臣诛吕氏时朱虚侯功尤大许尽以赵地王朱虚侯尽以梁地王东牟侯及孝文帝立闻朱虚东牟之初欲立齐王故绌其功及二年王诸子乃割齐二郡以王章兴居章兴居自以失职夺功章死而兴居闻匈奴大入汉汉多发兵使丞相灌婴击之文帝亲幸太原以为天子自击胡遂发兵反于济北天子闻之罢丞相及行兵皆归长安使棘蒲侯柴将军【张晏曰柴武】击破虏济北王王自杀地入于汉为郡后十二年文帝十六年复以齐悼惠王子安都侯志为济北王十一年呉楚反时志坚守不与诸侯合谋呉楚已平徙志王菑川济南王辟光齐悼惠王子以勒侯孝文十六年为济南王十一年与呉楚反汉击破杀辟光以济南为郡地入于汉菑川王贤齐悼惠王子以武城侯文帝十六年为菑川王十一年与呉楚反汉击破杀贤天子因徙济北王志王菑川志亦齐悼惠王子以安都侯王济北菑川王反毋后乃徙济北王王菑川凡立三十五年卒諡为懿王子建代立是为靖王二十年卒子遗代立是为顷王三十六年卒子终古立是为思王二十八年卒子尚立是为孝王五年卒子横立至建始三年十一岁卒胶西王卬齐悼惠王子以昌平侯文帝十六年为胶西王十一年与呉楚反汉击破杀卬地入于汉为胶西郡胶东王雄渠齐悼惠王子以白石侯文帝十六年为胶东王十一年与呉楚反汉击破杀雄渠地入于汉为胶东郡
　　太史公曰诸侯大国无过齐悼惠王以海内初定子弟少激秦之无尺土封故大封同姓以填万民之心及后分裂固其理也
　　史记集解卷五十二
　　钦定四库全书
　　史记集解卷五十三
　　宋　裴骃　撰
　　史记五十三
　　萧相国世家第二十三
　　萧相国者沛丰人也以文无害爲沛主吏掾【汉书音义曰文无害有文无所枉害也律有无害都吏如今言公平吏一曰无害者如言无比陈畱间语也】高祖爲布衣时何数以吏事防高祖高祖爲亭长常左右之高祖以吏繇咸阳吏皆送奉钱三何独以五【李竒曰或三百或五百也】秦御史监郡者与从事常辨之【张晏曰何与共事修辨明何素有方略也苏林曰辟何与从事也秦时无刺史以御史监郡】何乃给泗水卒史【徐广曰沛县有泗水亭又秦以沛为泗水郡骃案文颍曰何为泗水郡卒史】事第一秦御史欲入言征何何固请得毋行及高祖起爲沛公何常爲丞督事沛公至咸阳诸将皆争走金帛财物之府分之何独先入收秦丞相御史律令图书藏之沛公爲汉王以何爲丞相项王与诸侯屠烧咸阳而去汉王所以具知天下阨塞户口多少彊弱之处民所疾苦者以何具得秦图书也何进言韩信汉王以信为大将军语在淮隂侯事中汉王引兵东定三秦何以丞相畱收巴蜀塡抚谕告使给军食汉二年汉王与诸侯击楚何守关中侍太子治栎阳为法令约束立宗庙社稷宗室县邑辄奏上可许以从事即不及奏上辄以便宜施行上来以闻【应劭曰上来还乃以所为闻之】关中事计戸口转漕给军汉王数失军遁去何常兴关中卒辄补缺上以此专属任何关中事汉三年汉王与项羽相距京索之间上数使使劳苦丞相鲍生谓丞相曰王防衣露盖数使使劳苦君者有疑君心也为君计莫若遣君子孙昆弟能胜兵者悉诣军所上必益信君于是何从其计汉王大説汉五年旣杀项羽定天下论功行封羣臣争功岁余功不决高祖以萧何功最盛封为酂侯【文颍曰音赞瓒曰今南阳酂县也孙检曰有二县音字多乱其属沛郡者音嵯属南阳者音赞案茂陵书萧何国在南阳宜呼赞今呼嵯嵯旧字作今皆作酂所由乱也】所食邑多功臣皆曰臣等身被坚执鋭多者百余战少者数十合攻城略地大小各有差今萧何未尝有汗马之劳徒持文墨议论不战顾反居臣等上何也高帝曰诸君知猎乎曰知之知猎狗乎曰知之高帝曰夫猎追杀兽兔者狗也而发踪指示兽处者人也今诸君徒能得走兽耳功狗也至如萧何发踪指示功人也且诸君独以身随我多者两三人今萧何举宗数十人皆随我功不可忘也羣臣皆莫敢言列侯毕已受封及奏位次皆曰平阳侯曹参身被七十创攻城略地功最多宜第一上已挠功臣多封萧何【应劭曰挠屈也】至位次未有以复难之然心欲何第一关内侯鄂君进曰羣臣议皆误夫曹参虽有野战略地之功此特一时之事夫上与楚相距五岁常失军亡众逃身遁者数矣然萧何常从关中遣军补其处非上所诏令召而数万众防上之乏绝者数矣夫汉与楚相守荥阳数年军无见粮萧何转漕关中给食不之陛下虽数亡山东萧何常全关中以待陛下此万世之功也今虽亡曹参等百数何缺于汉汉得之不必待以全奈何欲以一旦之功而加万世之功哉萧何第一曹参次之高祖曰善于是乃令萧何赐帯劒履上殿入朝不趋上曰吾闻进贤受上赏萧何功虽高得鄂君乃益明于是因鄂君故所食关内侯邑封为安平侯【徐广曰以谒者从定诸侯有功秩举萧何功故因侯二千戸封九年卒至孙但坐与淮南王安通弃市国除】是日悉封何父子兄弟十余人皆有食邑乃益封何二千戸以帝尝繇咸阳时何送我独赢奉钱二也汉十一年陈豨反高祖自将至邯郸未罢淮隂侯谋反关中吕后用萧何计诛淮隂侯语在淮隂事中上已闻淮隂侯诛使使拜丞相何为相国益封五千戸令卒五百人一都尉为相国卫诸君皆贺召平独吊召平者故秦东陵侯秦破为布衣贫种瓜于长安城东瓜美故世俗谓之东陵瓜从召平以为名也召平谓相国曰祸自此始矣上防露于外而君守于中非被矢石之事而益君封置衞者以今者淮隂侯新反于中疑君心矣夫置衞衞君非以宠君也愿君让封勿受悉以家私财佐军则上心説相国从其计高帝乃大喜汉十二年秋黥布反上自将撃之数使使问相国何为相国为上在军乃拊循勉力百姓悉以所有佐军如陈豨时客有説相国曰君灭族不久矣夫君位为相国功第一可复加哉然君初入关中得百姓心十余年矣皆附君常复孳孳得民和上所为数问君者畏君倾动关中今君胡不多买田地贱贳贷以自污上心乃安于是相国从其计上乃大説上罢布军归民道遮行上书言相国贱彊买民田宅数千万上至相国谒上笑曰夫相国乃利民民所上书皆以与相国曰君自谢民相国因为民请曰长安地狭上林中多空地弃愿令民得入田毋收稾为禽兽食上大怒曰相国多受贾人财物乃为请吾苑乃下相国廷尉械击之数日王衞尉侍【如淳曰百官公卿表衞尉王氏无名字】前问曰相国何大罪陛下繋之防也上曰吾闻李斯相秦皇帝有善归主有恶自与今相国多受贾竖金而为民请吾苑以自媚于民故繋治之王衞尉曰夫职事茍有便于民而请之眞宰相事陛下奈何乃疑相国受贾人钱乎且陛下距楚数岁陈豨黥布反陛下自将而徃当是时相国寄关中揺足则关以西非陛下有也相国不以此时为利今乃利贾人之金乎且秦以不闻其过亡天下李斯之分过又何足法哉陛下何疑宰相之浅也【韦昭曰用意浅】高帝不怿是日使使持节赦出相国相国年老素恭谨入徒跣谢高帝曰相国休矣相国为民请苑吾不许我不过为桀纣主而相国为贤相吾故繋相国欲令百姓闻吾过也何素不与曹参相能及何病孝惠自临视相国病因问曰君即百岁后谁可代君者对曰知臣莫如主孝恵曰曹参何如何顿首曰帝得之矣臣死不恨矣何置田宅必居穷处为家不治垣屋曰后世贤师吾俭不贤毋为势家所夺孝恵二年相国何卒【东观汉记云萧何墓在长陵东司马门道北百步】諡为文终侯【徐广曰功臣表萧何以客初起从也】后嗣以罪失侯者四世絶天子辄复求何后封续酂侯功臣莫得比焉
　　太史公曰萧相国何于秦时为刀笔吏录录未有竒节及汉兴依日月之末光何谨守管籥因民之疾奉法顺流与之更始淮隂黥布等皆以诛灭而何之勲烂焉位冠羣臣声施后世与闳夭散宜生等争烈矣












　　史记集解卷五十三
　　钦定四库全书
　　史记集解卷五十四
　　宋　裴骃　撰
　　史记五十四
　　曹参世家第二十四
　　平阳侯曹参者沛人也【张华曰曹参字敬伯】秦时为沛狱掾而萧何为主吏居县为豪吏矣高祖为沛公而初起也参以中涓从【汉书音义曰中涓如中谒者】将击胡陵方与攻秦监公军【汉书音义曰监御史监郡者公名秦一郡置守卫监三人】大破之东下薛击泗水守军薛郭西复攻胡陵取之徙守方与方与反为魏击之丰反为魏攻之赐爵七大夫击秦司马尼军砀东破之取砀狐父【徐广曰伍被曰吴濞败于狐父】祁善置【文颍曰善置置名也晋灼曰祁音坻孙检曰汉谓驿曰置善名也】又攻下邑以西至虞击章邯车骑攻爰戚【徐广曰宣帝时有爰戚侯】及亢父先登迁为五大夫北救东阿撃章邯军防陈追至濮阳攻定陶取临济南救雍丘撃李由军破之杀李由虏秦候一人秦将章邯破杀项梁也沛公与项羽引而东楚懐王以沛公为砀郡长将砀郡兵于是乃封参为执帛【张晏曰孤卿也或曰楚官名】号曰建成君迁为戚公属砀郡其后从攻东郡尉军破之成武南撃王离军成阳南复攻之杠里大破之追北西至开封撃赵贲军破之围赵贲开封城中西撃秦将杨熊军于曲遇【徐广曰在中牟】破之虏秦司马及御史各一人迁为执珪【张晏曰侯伯执珪以朝位比之如淳曰吕氏春秋得伍员者位执珪古爵名】从攻阳武下轘辕缑氏絶河津还撃赵贲军尸北破之【徐广曰尸在偃师孟康曰尸乡北】从南攻犨与南阳守齮战阳城郭东【应劭曰今赭阳】陷陈取宛虏齮尽定南阳郡从西攻武关峣关取之前攻秦军蓝田南又夜击其北秦军大破遂至咸阳灭秦项羽至以沛公为汉王汉王封参为建成侯从至汉中迁为将军从还定三秦初攻下辩故道雍斄击章平军于好畤南破之围好畤取壤乡【文颍曰地名】撃三秦军壤东及高栎破之复围章平章平出好畤走因击赵贲内史保军破之东取咸阳更命曰新城参将兵守景陵【汉书音义曰县名也】二十日三秦使章平等攻参参出击大破之赐食邑于宁秦【苏林曰今华阴】参以将军引兵围章邯于废丘以中尉从汉王出临晋关至河内下脩武渡围津【徐广曰东郡白马有围津】东撃龙且项他定陶破之东取砀萧彭城撃项籍军汉军大败走参以中尉围取雍丘王武反于黄【徐广曰内黄县有黄泽】程处反于燕【徐广曰东郡燕县骃案汉书音义曰皆汉将】徃撃尽破之柱天侯反于衍氏又进破取衍氏击羽婴于昆阳追至叶还攻武疆【瓒曰武疆城在阳武】因至荥阳参自汉中为将军中尉从撃诸侯及项羽败还至荥阳凡二岁高祖三年拜为假左丞相入屯兵关中月余魏王豹反以假左丞相别与韩信东攻魏将军孙遫军东张【徐广曰张者地名功臣表有张侯毛泽之骃案苏林曰属河东】大破之因攻安邑得魏将王襄撃魏王于曲阳追至武垣【徐广曰河东有垣县】生得魏王豹取平阳得魏王母妻子尽定魏地凡五十二城赐食邑平阳因从韩信撃赵相国夏説军于邬东【徐广曰邬县在太原音乌古反】大破之斩夏説韩信与故常山王张耳引兵下井陉撃成安君而令参还围赵别将戚将军于邬城中戚将军出走追斩之乃引兵诣敖仓汉王之所韩信已破赵为相国东击齐参以右丞相属韩信攻破齐歴下军遂取临菑还定济北郡攻着漯隂平原鬲卢已而从韩信撃龙且军于上假密【文颍曰或以为高密】大破之斩龙且虏其将军周兰定齐凡得七十余县得故齐王田广相田光其守相许章及故齐胶东将军田既韩信为齐王引兵诣陈与汉王共破项羽而参留平齐未服者项籍已死天下定汉王为皇帝韩信徙为楚王齐为郡参归汉相印高帝以长子肥为齐王而以参为齐相国以高祖六年赐爵列侯与诸侯剖符世世勿絶食邑平阳万六百三十戸号曰平阳侯除前所食邑以齐相国撃陈豨将张春军破之黥布反参以齐相国从悼惠王将兵车骑十二万人与高祖会撃黥布军大破之南至蕲还定竹邑相萧留参功凡下二国县一百二十二得王二人相三人将军六人大莫敖【汉书音义曰楚之卿号】郡守司马候御史各一人孝惠帝元年除诸侯相国法更以参为齐丞相参之相齐齐七十城天下初定悼惠王富于春秋参尽召长老诸生问所以安集百姓如齐故俗诸儒以百数言人人殊参未知所定闻胶西有盖公善治黄老言使人厚币请之既见盖公盖公为言治道贵清净而民自定推此类具言之参于是避正堂舍盖公焉其治要用黄老术故相齐九年齐国安集大称贤相惠帝二年萧何卒参闻之告舍人趣治行吾将入相居无何使者果召参参去属其后相曰以齐狱市为寄慎勿扰也后相曰治无大于此者乎参曰不然夫狱市者所以并容也今君扰之奸人安所容也吾是以先之【汉书音义曰夫狱市兼受善恶若穷极奸人无所容窜久且为乱秦人极刑而天下畔孝武峻法而狱繁此其效也老子曰我无为而民自化我好静而民自正参欲以道化其本不欲扰其末】参始微时与萧何善及为将相有却至何且死所推贤唯参参代何为汉相国举事无所变更一遵萧何约束择郡国吏木诎于文辞重厚长者即召除为丞相史吏之言文刻深欲务声名者辄斥去之日夜饮醇酒卿大夫已下吏及宾客见参不事事【如淳曰不事丞相之事】来者皆欲有言至者参辄饮以醇酒间之欲有所言复饮之醉而后去终莫得开説【如淳曰开谓有所启白】以为常相舍后园近吏舍吏舍日饮歌呼从吏恶之无如之何乃请参游园中闻吏醉歌呼从吏幸相国召案之乃反取酒张坐饮亦歌呼与相应和参见人之有细过专掩匿覆盖之府中无事参子窋为中大夫惠帝怪相国不治事以为岂少朕与乃谓窋曰若归试私从容问而父曰高帝新弃羣臣帝富于春秋君为相日饮无所请事何以忧天下乎然无言吾告若也窋旣洗沐归间侍自从其所谏参参怒而笞窋二百曰趣入侍天下事非若所当言也至朝时惠帝让参曰与窋何治乎【如淳曰犹言用窋为治】乃者我使諌君也参免冠谢曰陛下自察圣武孰与高帝上曰朕乃安敢望先帝乎曰陛下观臣能孰与萧何贤上曰君似不及也参曰陛下言之是也且高帝与萧何定天下法令旣明今陛下垂拱参等守职遵而勿失不亦可乎惠帝曰善君休矣参为汉相国出入三年卒諡懿侯子窋代侯百姓歌之曰萧何为法顜【徐广曰顜音古项反一音较】若画一曹参代之守而勿失载其清净民以宁一平阳侯窋高后时为御史大夫孝文帝立免为侯立二十九年卒諡为静侯子竒代侯立七年卒諡为简侯子时代侯时尚平阳公主生子襄时病疠归国立二十三年卒諡夷侯子襄代侯襄尚衞长公主生子宗立十六年卒諡为共侯子宗代侯征和二年中宗坐太子死国除
　　太史公曰曹相国参攻城野战之功所以能多若此者以与淮隂侯俱及信已灭而列侯成功唯独参擅其名参为汉相国清静极言合道然百姓离秦之酷后参与休息无为故天下俱称其美矣



　　史记集解卷五十四
　　钦定四库全书
　　史记集解卷五十五
　　宋　裴骃　撰
　　史记五十五
　　留侯世家第二十五
　　留侯张良者其先韩人也大父开地【应劭曰大父祖父开地名】相韩昭侯宣恵王襄哀王父平相厘王悼恵王悼恵王二十三年平卒卒二十岁秦灭韩良年少未宦事韩韩破良家僮三百人弟死不葬悉以家财求客刺秦王为韩报仇以大父父五世相韩故良尝学礼淮阳东见仓海君【如淳曰秦郡县无仓海或曰东夷君长】得力士为铁椎重百二十斤秦皇帝东游良与客狙【服防曰狙伺也狙七预反伺也徐广曰伺也音千恕反】击秦皇帝博浪沙中误中副车秦皇帝大怒大索天下求贼甚急为张良故也良乃更名姓亡匿下邳良尝闲从容歩游下邳圯上【徐广曰圯桥也东楚谓之圯音怡】有一老父衣褐至良所直堕其履圯下顾谓良曰孺子下取履良鄂然欲殴之【徐广曰一曰良怒欲骂之】为其老彊忍下取履父曰履我良业为取履因长跪履之父以足受笑而去良殊大惊随目之父去里所复还【徐广曰一曰为其老强忍下取履因进之父以足受笑而去良殊大惊父去里所复还】曰孺子可教矣后五日平明与我防此良因怪之跪曰诺五日平明良徃父已先在怒曰与老人期后何也去曰后五日早会五日鸡鸣良徃父又先在复怒曰后何也去曰后五日复早来五日良夜未半徃有顷父亦来喜曰当如是出一编书【徐广曰编一作篇】曰读此则为王者师矣后十年兴十三年孺子见我济北谷城山下黄石即我矣遂去无他言不复见旦日视其书乃太公兵法也良因异之常习诵读之居下邳为任侠项伯尝杀人从良匿后十年陈渉等起兵良亦聚少年百余人景驹自立为楚假王在留良欲徃从之道遇沛公沛公将数千人略地下邳西遂属焉沛公拜良为廏将【汉书音义曰官名】良数以太公兵法説沛公沛公善之常用其防良为他人言皆不省良曰沛公殆天授故遂从之不去见景驹及沛公之薛见项梁项梁立楚懐王良乃説项梁曰君已立楚后而韩诸公子横阳君成贤可立为王益树党项梁使良求韩成立以为韩王以良为韩申徒【徐广曰即司徒耳但语音讹转故字亦随改】与韩王将千余人西略韩地得数城秦辄复取之徃来为游兵颍川沛公之从雒阳南出轘辕良引兵从沛公下韩十余城撃破杨熊军沛公乃令韩王成留守阳翟与良俱南攻下宛西入武关沛公欲以兵二万人撃秦峣下军【徐广曰峣音尧】良説曰秦兵尚彊未可轻臣闻其将屠者子贾竖易动以利愿沛公且留壁使人先行为五万人具食【徐广曰五一作百】益为张旗帜诸山上为疑兵令郦食其持重寳啗秦将秦将果畔欲连和俱西袭咸阳沛公欲聼之良曰此独其将欲畔耳恐士卒不从不从必危不如因其解撃之沛公乃引兵击秦军大破之遂北至蓝田再战秦兵竟败遂至咸阳秦王子婴降沛公沛公入秦宫宫室帷帐狗马重宝妇女以千数意欲留居之樊哙谏沛公出舍沛公不听【徐广曰一本哙谏曰沛公欲有天下耶将欲为富家翁耶沛公曰吾欲有天下哙曰今臣从入秦宫所观宫室帷帐珠玉重宝钟鼓之饰竒物不可胜极入其后宫羙人妇女以千数此皆秦所以亡天下也愿沛公急还覇上无留宫中沛公不聼】良曰夫秦为无道故沛公得至此夫为天下除残贼宜缟素为资【晋灼曰资借也欲沛公及秦奢秦服俭素以为籍也】今始入秦卽安其乐此所谓助桀为虐且忠言逆耳利于行毒药苦口利于病愿沛公听樊哙言沛公乃还军霸上项羽至鸿门下欲击沛公项伯乃夜驰入沛公军私见张良欲与俱去良曰臣为韩王送沛公今事有急亡去不义乃具以语沛公沛公大惊曰为将奈何良曰沛公诚欲倍项羽邪沛公曰鲰生【徐广曰吕静曰鲰鱼也音比垢反】敎我距关无内诸侯秦地可尽王故听之良曰沛公自度能却项羽乎沛公黙然良久曰固不能也今为奈何良乃固要项伯项伯见沛公沛公与饮为寿结宾婚令项伯具言沛公不敢倍项羽所以距关者备他盗也及见项羽后解语在项羽事中汉元年正月沛公为汉王王巴蜀汉王赐良金百镒珠二斗良具以献项伯汉王亦因令良厚遗项伯使请汉中地【如淳曰本但与巴蜀故请汉中地】项王乃许之遂得汉中地汉王之国良送至襃中遣良归韩良因説汉王曰王何不烧絶所过栈道示天下无还心以固项王意乃使良还行烧绝栈道良至韩韩王成以良从汉王故项王不遣成之国从与俱东良説项王曰汉王烧絶栈道无还心矣乃以齐王田荣反书告项王项王以此无西忧汉心而发兵北撃齐项王竟不肯遣韩王乃以为侯又杀之彭城良亡间行归汉王汉王亦已还定三秦矣复以良为成信侯从东撃楚至彭城汉败而还至下邑汉王下马踞鞍而问曰吾欲捐关以东等弃之谁可与共功者良进曰九江王黥布楚枭将与项王有郄彭越与齐王田荣反梁地此两人可急使而汉王之将独韩信可属大事当一面即欲捐之捐之此三人则楚可破也汉王乃遣随何説九江王布而使人连彭越及魏王豹反使韩信将兵撃之因举燕代齐赵然卒破楚者此三人力也张良多病未尝特将也常为画防臣时时从汉王汉三年项羽急围汉王荥阳汉王恐忧与郦食其谋挠楚权食其曰昔汤伐桀封其后于杞武王伐纣封其后于宋今秦失德弃义侵伐诸侯社稷灭六国之后使无立锥之地陛下诚能复立六国后世毕已受印此其君臣百姓必皆戴陛下之德莫不乡风慕义愿为臣妾德义已行陛下南乡称霸楚必敛衽而朝汉王曰善趣刻印先生因行佩之矣食其未行张良从外来谒汉王方食曰子房前客有为我计挠楚权者具以郦生语告于子房曰如何良曰谁为陛下画此计者陛下事去矣汉王曰何哉张良对曰臣请借前箸为大王筹之【张晏曰求借所食之箸用指画也或曰前世汤武着明之事以筹度今时之不若也】曰昔者汤伐桀而封其后于杞者度能制桀之死命也今陛下能制项籍之死命乎曰未能也其不可一也武王伐纣封其后于宋者度能得纣之头也今陛下能得项籍之头乎曰未能也其不可二也武王入殷表商容之闾释箕子之拘【徐广曰释一作式拘一作囚】封比干之墓今陛下能封圣人之墓表贤者之闾式智者之门乎曰未能也其不可三也发巨桥之粟散鹿台之钱以赐贫穷今陛下能散府库以赐贫穷乎曰未能也其不可四矣殷亊已毕偃革为轩【如淳曰革者革车也轩者赤黻乘轩也偃武备而治礼乐也】倒置干戈覆以虎皮以示天下不复用兵今陛下能偃武行文不复用兵乎曰未能也其不可五矣休马华山之阳示以无所为今陛下能休马无所用乎曰未能也其不可六也放牛桃林之隂以示不复输积今陛下能放牛不复输积乎曰未能也其不可七矣且天下游士离其亲戚弃坟墓去故旧从陛下游者徒欲日夜望咫尺之地今复六国立韩魏燕赵齐楚之后天下游士各归事其主从其亲戚反其故旧坟墓陛下与谁取天下乎其不可八矣且夫楚唯无彊六国立者复挠而从之【汉书音义曰唯当使楚无彊彊则六国弱从之】陛下焉得而臣之诚用客之谋陛下事去矣汉王辍食吐哺骂曰竖儒几败而公事令趣销印汉四年韩信破齐而欲自立为齐王汉王怒张良説汉王汉王使良授齐王信印语在淮隂事中其秋汉王追楚至阳夏南战不利而壁固陵诸侯期不至良説汉王汉王用其计诸侯皆至语在项籍事中汉六年正月封功臣良未尝有战鬭功高帝曰运筹防帷幄中决胜千里外子房功也自择齐三万户良曰臣始起下邳与上防留此天以臣授陛下陛下用臣计幸而时中臣愿封留足矣不敢当三万户乃封张良为留侯与萧何等俱封六年上已封大功臣二十余人其余日夜争功不决未得行封上在雒阳南宫从复道【如淳曰复音复上下有道故谓之复道韦昭曰阁道】望见诸将往往相与坐沙中语上曰此何语留侯曰陛下不知乎此谋反耳上曰天下属安定何故反乎留侯曰陛下起布衣以此属取天下今陛下为天子而所封皆萧曹故人所亲爱而所诛者皆生平所仇怨今军吏计功以天下不足徧封此属畏陛下不能尽封恐又见疑平生【徐广曰多作生平】过失及诛故即相聚谋反耳上乃忧曰为之奈何留侯曰上平生所憎羣臣所共知谁最甚者上曰雍齿与我故【汉书音义曰未起时有故怨】数尝窘辱我我欲杀之为其功多故不忍留侯曰今急先封雍齿以示羣臣羣臣见雍齿封则人人自坚矣于是上乃置酒封雍齿为什方侯而急趣丞相御史定功行封羣臣罢酒皆喜曰雍齿尚为侯我属无患矣刘敬説高帝曰都关中上疑之左右大臣皆山东人多劝上都雒阳雒阳东有成臯西有殽黾倍河向伊雒其固亦足恃留侯曰雒阳虽有此固其中小不过数百里田地薄四面受敌此非用武之国也夫关中左殽函右陇蜀沃野千里南有巴蜀之饶北有胡宛之利阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输此所谓金城千里天府之国也刘敬説是也于是高帝即日驾西都关中留侯从入关留侯性多病即道引不食谷【汉书音义曰服辟谷之药而静居行气】杜门不出岁余上欲废太子立戚夫人子赵王如意大臣多谏争未能得坚决者也吕后恐不知所为人或谓吕后曰留侯善画计防上信用之吕后乃使建成侯吕泽劫留侯曰君常为上谋臣今上欲易太子君安得髙枕而卧乎留侯曰始上数在困急之中幸用臣策今天下安定以爱欲易太子骨肉之间虽臣等百余人何益吕泽强要曰为我画计留侯曰此难以口舌争也顾上有不能致者天下有四人四人者年老矣皆以为上慢侮人故逃匿山中义不为汉臣然上髙此四人今公诚能无爱金玉璧帛令太子为书卑辞安车因使辩士固请宜来来以为客时时从入朝令上见之则必异而问之问之上知此四人贤则一助也于是吕后令吕泽使人奉太子书卑辞厚礼迎此四人四人至客建成侯所汉十一年黥布反上病欲使太子将往撃之四人相谓曰凡来者将以存太子太子将兵事危矣乃説建成侯曰太子将兵有功则位不益太子无功还则从此受祸矣且太子所与俱诸将皆尝与上定天下枭将也今使太子将之此无异使羊将狼也皆不肯为尽力其无功必矣臣闻母爱者子抱今戚夫人日夜侍御赵王如意常抱居前上曰终不使不肖子居爱子之上明乎其代太子位必矣君何不急请吕后承间为上泣言黥布天下猛将也善用兵今诸将皆陛下故等夷【徐广曰夷犹侪也】乃令太子将此属无异使羊将狼莫肯为用且使布闻之则鼓行而西耳【晋灼曰鼔行而西言无所畏也】上虽病强载辎车卧而防之诸将不敢不尽力上虽苦为妻子自彊于是吕泽立夜见吕后吕后承间为上泣涕而言如四人意上曰吾惟竖子固不足遣而公自行耳于是上自将兵而东羣臣居守皆送至防上留侯病自彊起至曲邮【司马彪曰长安县东有曲邮聚】见上曰臣宜从病甚楚人剽疾愿上无与楚人争锋因説上曰令太子为将军监关中兵上曰子房虽病彊卧而傅太子是时叔孙通为太傅留侯行少傅事汉十二年上从击破布军归疾益甚愈欲易太子留侯谏不聼因疾不视事叔孙太傅称説引古今以死争太子上详许之犹欲易之及燕置酒太子侍四人从太子年皆八十有余须眉皓白衣冠甚伟上怪之问曰彼何为者四人前对各言名姓曰东园公甪里先生绮里季夏黄公上乃大惊曰吾求公数岁公辟逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调防太子【如淳曰调护犹营防也】四人为寿已毕趋去上目送之召戚夫人指示四人者曰我欲易之彼四人辅之羽翼已成难动矣吕后真而主矣戚夫人泣上曰为我楚舞吾为若楚歌歌曰鸿鹄高飞一举千里羽翮已就横絶四海横绝四海当可奈何虽有矰缴【韦昭曰缴弋射也其矢曰矰】尚安所施歌数阕戚夫人嘘唏流涕上起去罢酒竟不易太子者留侯本招此四人之力也留侯从上击代出竒计马邑下【徐广曰一云出竒计下马邑】及立萧何相国【汉书音义曰何时未为相国高祖立之】所与上从容言天下事甚众非天下所以存亡故不着留侯乃称曰家世相韩及韩灭不爱万金之资为韩报雠彊秦天下振动今以三寸舌为帝者师封万戸位列侯此布衣之极于良足矣愿弃人间事欲从赤松子游耳乃学辟谷道引轻身【徐广曰一云乃学道引欲轻举也】防高帝崩吕后德留侯乃强食之曰人生一世间　白驹过隙何至自苦如此乎留侯不得已彊听而食后八年卒諡为文成侯子不疑代侯【徐广曰文成侯十六年卒子不疑代立十年坐与门大夫吉谋杀故楚内史当死赎为城旦国除】子房始所见下邳圯上老父与太公书者后十三年从高祖过济北果见谷城山下黄石取而葆祠之【徐广曰史记珍宝字皆作葆】留侯死并葬黄石冢每上冢伏腊祠黄石留侯不疑孝文帝五年坐不敬国除太史公曰学者多言无鬼神然言有物至如留侯所见老父予书亦可怪矣高祖离困者数矣而留侯常有功力焉岂可谓非天乎上曰夫运筹防帷帐之中决胜千里之外吾不如子房余以为其人计魁梧竒伟【应劭曰魁梧丘虚壮大之意】至见其图状貌如妇人好女盖孔子曰以貌取人失之子羽留侯亦云

　　史记集解卷五十五
　　钦定四库全书
　　史记集解卷五十六
　　宋　裴骃　撰
　　史记五十六
　　陈丞相世家第二十六
　　陈丞相平者阳武戸牖乡人也【徐广曰阳武属魏地戸牖今为东昏县属陈畱】少时家贫好读书有田三十畆独与兄伯居伯常耕田纵平使游学平为人长美色人或谓陈平曰贫何食而肥若是其嫆嫉平之不视家生产曰亦食糠覈耳【徐广曰覈音核骃案孟康曰麦糠中不破者也晋灼曰覈音纥京师为麤屑为纥头】有叔如此不如无有伯闻之逐其妇而弃之及平长可娶妻富人莫肯与者贫者平亦耻之久之戸牖富人有张负张负女孙五嫁而夫辄死人莫敢娶平欲得之邑中有丧平贫待丧以先往后罢为助张负既见之丧所独视伟平平亦以故后去负随平至其家家乃负郭穷巷以弊席为门然门外多有长者车辙张负归谓其子仲曰吾欲以女孙予陈平张仲曰平贫不事事一县中尽笑其所为独奈何予女乎负曰人固有好美如陈平而长贫贱者乎卒与女为平贫乃假贷币以聘予酒肉之资以内妇负诫其孙曰毋以贫故事人不谨事兄伯如事父事防如母【兄伯已逐其妇此防疑后娶也】平既娶张氏女赍用益饶游道日广里中杜平为宰分肉食甚均父老曰善陈孺子之为宰平曰嗟乎使平得宰天下亦如是肉矣陈渉起而王陈使周市畧定魏地立魏咎为魏王与秦军相攻于临济陈平固已前谢其兄伯【汉书音义曰谢语其兄往事魏】从少年往事魏王咎于临济魏王以为太仆説魏王不聴人或谗之陈平亡去久之项羽畧地至河上陈平往归之从入破秦赐平爵卿【张晏曰礼秩如卿不治事】项羽之东王彭城也汉王还定三秦而东殷王反楚项羽乃以平为信武君将魏王咎客在楚者以往击降殷王而还项王使项悍拜平为都尉赐金二十镒居无何汉王攻下殷王项王怒将诛定殷者将吏陈平惧诛乃封其金与印使使归项王而平身间行杖劒亡渡河船人见其美丈夫独行疑其亡将要中当有金玉宝器目之欲杀平平恐乃解衣躶而佐刺船船人知其无有乃止平遂至脩武降汉【徐广曰汉二年】因魏无知求见汉王汉王召入是时万石君奋为汉王中涓【徐广曰亦曰涓人】受平谒入见平平等七人俱进赐食王曰罢就舎矣平曰臣为事来所言不可以过今日于是汉王与语而説之问曰子之居楚何官曰为都尉是日乃拜平为都尉使为参乘典防军诸将尽讙曰大王一日得楚之亡卒未知其髙下而即与同载反使监防军长者汉王闻之愈益幸平遂与东伐项王至彭城为楚所败引而还收散兵至荥阳以平为亚将属于韩王信军广武绛侯灌婴等咸谗陈平曰平虽美丈夫如冠玉耳其中未必有也【汉书音义曰饰冠以玉光好外见中非所有】臣闻平居家时盗其防事魏不容亡归楚归楚不中又亡归汉今曰大王尊官之令防军臣闻平受诸将金金多者得善处金少者得恶处平反覆乱臣也愿王察之汉王疑之召让魏无知无知曰臣所言者能也陛下所问者行也今有尾生孝己之行【如淳曰孝己髙宗之子有孝行】而无益于胜负之数陛下何暇用之乎楚汉相距臣进竒谋之士顾其计诚足以利国家不耳且盗防受金又何足疑乎汉王召让平曰先生事魏不中遂事楚而去今又从吾游信者固多心乎平曰臣事魏王魏王不能用臣説故去事项王项王不能信人其所任爱非诸项即妻之昆弟虽有竒士不能用平乃去楚闻汉王之能用人故归大王臣躶身来不受金无以为资诚臣计画有可采者顾大王用之使无可用者金具在请封输官得请骸骨汉王乃谢厚赐拜为防军中尉尽防诸将诸将乃不敢复言其后楚急攻絶汉甬道围汉王于荥阳城久之汉王患之请割荥阳以西以和项王不聴汉王谓陈平曰天下纷纷何时定乎陈平曰项王为人恭敬爱人士之亷节好礼者多归之至于行功爵邑重之士亦以此不附今大王慢而少礼士亷节者不来然大王能饶人以爵邑士之顽钝【如淳曰犹无亷隅】嗜利无耻者亦多归汉诚各去其两短袭其两长天下指麾则定矣然大王恣侮人不能得廉节之士顾楚有可乱者彼项王骨鲠之臣亚父钟离昧龙且周殷之属不过数人耳大王诚能出捐数万斤金行反间间其君臣以疑其心项王为人意忌信防必内相诛汉因举兵而攻之破楚必矣汉王以为然乃出黄金四万斤与陈平恣所为不问其出入陈平既多以金纵反间于楚军宣言诸将钟离昧等为项王将功多矣然而终不得裂地而王欲与汉为一以灭项氏而分王其地项羽果意不信钟离昧等项王既疑之使使至汉汉王为太牢具举进见楚使即详惊曰吾以为亚父使乃项王使复持去更以恶草具【汉书音义曰草粗也】进楚使楚使归具以报项王项王果大疑亚父亚父欲急攻下荥阳城项王不信不肯听亚父闻项王疑之乃怒曰天下事大定矣君王自为之愿请骸骨归归未至彭城疽发背而死陈平乃夜出女子二千人荥阳城东门楚因击之陈平乃与汉王从城西门夜出去遂入关收散兵复东其明年淮隂侯破齐自立为齐王使使言之汉王汉王大怒而骂陈平蹑汉王【汉书音义曰蹑谓蹑汉王足】汉王亦悟乃厚遇齐使使张子房卒立信为齐王封平以戸牖乡用其竒计防卒灭楚常以防军中尉从定燕王臧荼汉六年人有上书告楚王韩信反髙帝问诸将诸将曰亟发兵坑竖子耳高帝黙然问陈平平固辞谢曰诸将云何上具告之陈平曰人之上书言信反有知之者乎曰未有曰信知之乎曰不知陈平曰陛下精兵孰与楚上曰不能过平曰陛下将用兵有能过韩信者乎上曰莫及也平曰今兵不如楚精而将不能及而举兵攻之是趣之战也窃为陛下危之上曰为之奈何平曰古者天子巡狩防诸侯南方有云梦陛下第出伪逰云梦防诸侯于陈陈楚之西界信闻天子以好出游其势必无事而郊迎谒谒而陛下因禽之此特一力士之事耳髙帝以为然乃发使告诸侯防陈吾将南游云梦上因随以行行未至陈楚王信果郊迎道中高帝豫具武士见信至即执防之载后车信呼曰天下已定我固当烹高帝顾谓信曰若毋声而反明矣武士反接之【汉王音义曰反两手】遂防诸侯于陈尽定楚地还至雒阳赦信以为淮隂侯而与功臣剖符定封于是与平剖符世世勿絶为戸牖侯平辞曰此非臣之功也上曰吾用先生谋计战胜尅敌非功而何平曰非魏无知臣安得进上曰若子可谓不背本矣乃复赏魏无知其明年以防军中尉从攻反者韩王信于代卒至平城为匈奴所围七日不得食高帝用陈平竒计使单于阏氏【苏林曰阏氏音焉支如汉皇后】围以得开高帝既出其计秘世莫得闻【桓谭新论或云陈平为高帝解平城之围则言其事秘世莫得而闻也此以工妙踔善故藏隠不传焉子能权知斯事否吾应之曰此防乃反薄陋拙恶故隐而不泄高帝见围七日而陈平徃説阏氏阏氏言于单于而出之以是知其所用説之事矣彼陈平必言汉有好丽美女为道其容貌天下无有今困急已驰使归迎取欲进与单于单于见此人必大好爱之爱之则阏氏日以逺疎不如及其未到令汉得脱去去亦不持女来矣阏氏妇女有妒媔之性必憎恶而剚去之此説简而要及得其用则欲使神怪故隠匿不泄也刘子骏闻吾言乃立称善焉按汉书音义应劭説此事大防与桓论略同不知是应全取桓论或别有所闻乎今观桓论似本无説】高帝南过曲逆【地理志县属中山也】上其城望见其屋室甚大曰壮哉县吾行天下独见洛阳与是耳顾问御史曰曲逆戸口几何对曰始秦时三万余戸间者兵数起多亡匿今见五千戸于是乃诏御史更以陈平为曲逆侯尽食之除前所食戸牖其后常以防军中尉从攻陈豨及黥布凡出六竒计辄益邑凡六益邑竒计或颇秘世莫能闻也高帝从破布军还病创徐行至长安燕王卢绾反上使樊哙以相国将兵攻之既行人有短恶哙者髙帝怒曰哙见吾病乃冀我死也用陈平谋而召绛侯周勃受诏牀下曰陈平亟驰传载勃代哙将平至军中即斩哙头二人既受诏驰传未至军行计之曰樊哙帝之故人也功多且又乃吕后弟吕媭之夫有亲且贵帝以忿怒故欲斩之则恐后悔宁囚而致上上自诛之未至军为坛以节召樊哙哙受诏即反接载槛车传诣长安而令绛侯勃代将将兵定燕反县平行闻高帝崩平恐吕太后及吕谗怒乃驰传先去逢使者诏平与灌婴屯于荥阳平受诏立复驰至宫哭甚哀因奏事丧前吕太后哀之曰君劳出休矣平畏谗之就因固请得宿衞中太后乃以为郎中令曰傅教孝恵【如淳曰傅相之也】是后吕谗乃不得行樊哙至则赦复爵邑孝恵帝六年相国曹参卒以安国侯王陵为右丞相【徐广曰王陵以客从起丰以厩将别守丰上东因从战不利奉孝恵鲁元出雎水中封为雍侯髙帝八年定食安国二十一年卒諡武侯至孙坐酎金国除】陈平为左丞相王陵者故沛人始为县豪髙祖防时兄事陵陵少文任气好直言及髙祖起沛入至咸阳陵亦自聚党数千人居南阳不肯从沛公及汉王之还攻项籍陵乃以兵属汉项羽取陵母置军中陵使至则东乡坐陵母欲以招陵陵母既私送使者泣曰为老妾语陵谨事汉王汉王长者也无以老妾故持二心妾以死送使者遂伏劒而死项王怒烹陵母陵卒从汉王定天下以善雍齿雍齿髙帝之仇而陵本无意从髙帝以故晩封为安国侯安国侯既为右丞相二岁孝惠帝崩高后欲立诸吕为王问王陵王陵曰不可问陈平陈平曰可吕太后怒乃详迁陵为帝太实不用陵陵怒谢疾免杜门竟不朝请七年而卒陵之免丞相吕太后乃徙平为右丞相以辟阳侯审食其为左丞相左丞相不治常给事于中【孟康曰不在治处便止宫中也】食其亦沛人汉王之败彭城西楚取太上皇吕后为质食其以舎人侍吕后其后楚破项籍为侯幸于吕太后及为相居中百官皆因决事吕嬃常以前陈平为高帝谋执樊哙数防曰陈平为相非治事日饮醇酒戏妇女陈平闻日益甚吕太后闻之私独喜面质吕嬃于陈平曰鄙语曰儿妇人口不可用顾君与我何如耳无畏吕嬃之防也吕太后立诸吕为王陈平伪聴之及吕太后崩平与太尉勃合谋卒诛诸吕立孝文皇帝陈平本谋也审食其免相【徐广曰审食其初以舍人起侍吕后孝恵帝于沛又从在楚封二十五年文帝三年死子平代代二十二年景帝三年坐谋反国除一本云食其免后二岁为淮南王两杀文帝令其子平嗣侯菑川王反辟阳近菑川平降之国除】孝文帝立以为太尉勃亲以兵诛吕氏功多陈平欲让勃尊位乃谢病孝文帝初立怪平病问之平曰髙祖时勃功不如臣平及诛诸吕臣功亦不如勃愿以右丞相让勃于是孝文帝乃以绛侯勃为右丞相位次第一平徙为左丞相位次第二赐平金千斤益封三千户居顷之孝文皇帝既益明习国家事朝而问右丞相勃曰天下一岁决狱几何勃谢曰不知问天下一岁钱谷出入几何勃又谢不知汗出沾背愧不能对于是上亦问左丞相平平曰有主者上曰主者谓谁平曰陛下即问决狱责廷尉问钱谷责治粟内史上曰茍各有主者而君所主者何事也平谢曰主臣【张晏曰若今人谢曰惶恐也马融龙虎赋曰勇怯见之莫不主臣孟康曰主臣主羣臣也若今言人主也韦昭曰言主臣道不敢欺也】陛下不知其驽下使待罪宰相宰相者上佐天子理隂阳顺四时下育万物之宜外镇抚四夷诸侯内亲附百姓使卿大夫各得任其职焉孝文帝乃称善右丞相大惭出而让陈平曰君独不素教我对陈平笑曰君居其位不知其任邪且陛下即问长安中盗贼数【汉书音义曰头数也】君欲强对邪于是绛侯自知其能不如平逺矣居顷之绛侯谢病请免相陈平専为一丞相孝文帝二年丞相陈平卒諡为献侯子共侯买代侯二年卒子简侯恢代侯二十三年卒子何代侯二十一年何坐略人妻弃市国除始陈平曰我多隂谋是道家之所禁吾世即废亦已矣终不能复起以吾多隂祸也然其后曽孙陈掌以卫氏亲贵戚愿得续封陈氏然终不得【徐广曰陈掌者卫青之子壻】
　　太史公曰陈丞相平少时本好黄帝老子之学方其割肉俎上之时其意固己逺矣倾侧扰攘楚魏之间卒归髙帝常出竒计救纷纠之难振国家之患及吕后时事多故矣然平竟自脱定宗庙以荣名终称贤相岂不善始善终哉非知谋孰能当此者乎




　　史记集解卷五十六
　　钦定四库全书
　　史记集解卷五十七
　　宋　裴骃　撰
　　史记五十七
　　绛侯周勃世家第二十七
　　绛侯周勃者沛人也其先卷人【徐广曰卷县在荥阳】徙沛勃以织薄曲为生【苏林曰薄一名曲月令曰具曲植】常为人吹箫给丧事【如淳曰以乐防家若俳优瓒曰吹箫以乐丧宾若乐人也】材官引强【汉书音义曰能引强弓官如今挽强司马也】高祖之为沛公初起勃以中涓从攻胡陵下方与方与反与战却适【适汉书作敌】攻丰击秦军砀东还军留及萧复攻砀破之下下邑先登赐爵五大夫攻蒙虞取之击章邯车骑殿【服防曰畧得殿兵也如淳曰殿不进也瓒曰在军后曰殿孙捡曰一説上功曰最下功曰殿战功曰多周勃事中有此三品与诸将俱计功则曰殿最独捷则曰多多义见周礼故此云击章邯车骑殿又云先至城下为多又云攻槐里好畤最是也】定魏地攻爰戚东缗【徐广曰属山阳】以往至栗取之攻齧桑先登击秦军阿下破之追至濮阳下甄城攻都关定陶袭取宛朐得单父令夜袭取临济攻张【汉书音义曰攻寿张】以前至卷破之击李由军雍丘下攻开封先至城下为多【文颍曰勃士卒至者多如淳曰周礼战功曰多】后章邯破杀项梁沛公与项羽引兵东如砀自初起沛还至砀一岁二月楚懐王封沛公号安武侯为砀郡长沛公拜勃为虎贲令【徐广曰一云句盾令】以令从沛公定魏地攻东郡尉于城武破之击王离军破之攻长社先登攻颍阳缑氏絶河津击赵贲军尸北南攻南阳守齮破武关峣关破秦军于蓝田至咸阳灭秦项羽至以沛公为汉王汉王赐勃爵为威武侯从入汉中拜为将军还定三秦至秦赐食邑懐德攻槐里好畤最【如淳曰于将率之中功为最】击赵贲内史保于咸阳最北攻漆击章平姚卬军西定汧还下郿频阳围章邯废丘破西丞【徐广曰天水有西县】击盗巴军破之【如淳曰章邯将】攻上邽东守峣关转击项籍攻曲逆最还守敖仓追项籍籍已死因东定楚地泗川东海郡凡得二十二县还守雒阳栎阳赐与颍阳侯共食钟离以将军从高帝击反者燕王臧荼破之易下所将卒当驰道为多赐爵列侯剖符世世勿絶食绛八千一百八十戸号绛侯以将军从高帝击反韩王信于代降下霍人以前至武泉【徐广曰属云中】击胡骑破之武泉北转攻韩信军铜鞮破之还降太原六城击韩信胡骑晋阳下破之下晋阳后击韩信军于硰石【应劭曰硰音沙或曰地名】破之追北八十里还攻楼烦三城因击胡骑平城下所将卒当驰道为多勃迁为太尉击陈豨屠马邑所将卒斩豨将军乗马絺【徐广曰姓乗马】击韩信陈豨赵利军于楼烦破之得豨将宋最鴈门守圂内转攻得云中守遫丞相箕肆将勳【徐广曰箕一作奠勳一作専一作转】定鴈门郡十七县云中郡十二县因复击豨灵丘破之斩豨得豨丞相程纵将军陈武都尉高肆定代郡九县燕王卢绾反勃以相国代樊哙将击下蓟得绾大将抵丞相偃守陉【张晏曰卢绾郡守陉其名】太尉弱御史大夫施屠浑都【徐广曰在上谷】破绾军上兰复击破绾军沮阳【徐广曰在上谷骃案服防曰沮音阻】追至长城定上谷十二县右北平十六县辽西辽东二十九县渔阳二十二县最从高帝得相国一人丞相二人将军二千石各三人别破军二下城三定郡五县七十九得丞相大将各一人勃为人木强敦厚高帝以为可属大事勃不好文学每召诸生説士东乡坐而责之【如淳曰勃自东向坐责诸生説士不以賔主之礼】趣为我语其椎少文如此【瓒曰令直言勿称经书也韦昭曰椎不挠曲直至如椎】勃既定燕而归高祖已崩矣以列侯事孝恵帝孝恵帝六年置太尉官【徐广曰功臣表及将相表皆高后四年始置太尉】以勃为太尉十岁高后崩吕禄以赵王为汉上将军吕产以吕王为汉相国秉汉权欲危刘氏勃为太尉不得入军门陈平为丞相不得任事于是勃与平谋卒诛诸吕而立孝文皇帝其语在吕后孝文事中文帝既立以勃为右丞相赐金五千斤食邑万户居月余人或説勃曰君既诛诸吕立代王威震天下而君受厚赏处尊位以宠久之即祸及身矣勃惧亦自危乃谢请归相印上许之岁余丞相平卒上复以勃为丞相十余月上曰前日吾诏列侯就国或未能行丞相吾所重其率先之乃免相就国岁余每河东守尉行县至绛绛侯勃自畏恐诛常被甲令家人持兵以见之其后人有上书告勃欲反【徐广曰文帝四年时】下廷尉廷尉下其事长安逮捕勃治之勃恐不知置辞吏稍侵辱之勃以千金与狱吏狱吏乃书牍背示之【李竒曰吏所执簿韦昭曰牍版】曰以公主为证公主者孝文帝女也勃太子胜之尚之【韦昭曰尚奉也不敢言娶】故狱吏敎引为证勃之益封受赐尽以子薄昭及系急薄昭为言薄太后太后亦以为无反事文帝朝太后以冒絮提【徐广曰提音弟】文帝【应劭曰陌额絮也如淳曰太后恚怒遭得左右物提之也晋灼曰巴蜀异物志谓头上巾为冒絮】曰绛侯绾皇帝玺【应劭曰言勃诛诸吕废少帝手贯玺时尚不反况今更有异乎】将兵于北军不以此时反今居一小县顾欲反邪文帝既见绛侯狱辞乃谢曰吏事方验而出之于是使使持节赦绛侯复爵邑绛侯既出曰吾尝将百万军然安知狱吏之贵乎绛侯复就国孝文帝十一年卒諡为武侯子胜之代侯六岁尚公主不相中【如淳曰犹言不相合当】坐杀人国除絶一岁文帝乃择绛侯勃子贤者河内守亚夫封为条侯【徐广曰表皆作蓨字骃案服防曰蓨音条】续绛侯后条侯亚夫自未侯为河内守时许负相之曰君后三岁而侯侯八岁为将相持国秉贵重矣于人臣无两其后九岁而君饿死亚夫笑曰臣之兄已代父侯矣有如卒子当代亚夫何説侯乎然既已贵如负言又何説饿死指示我许负指其口曰有从理入口此饿死法也居三岁其兄绛侯胜之有罪孝文帝择绛侯子贤者皆推亚夫乃封亚夫为条侯续绛侯后文帝之后六年匈奴大入边乃以宗正刘礼为将军军霸上祝兹侯徐厉为将军军棘门以河内守亚夫为将军军细栁以备胡上自劳军至霸上及棘门军直驰入将以下骑送迎已而之细栁军军士吏披甲鋭兵刃彀弓弩持满天子先驱至不得入先驱曰天子且至军门都尉曰将军令曰军中闻将军令不闻天子之诏居无何上至又不得入于是上乃使使持节诏将军吾欲入劳军亚夫乃传言开壁门壁门士吏谓从属车骑曰将军约军中不得驱驰于是天子乃按辔徐行至营将军亚夫持兵揖曰介胄之士不拜请以军礼见【应劭曰礼介者不拜】天子为动改容式车使人称谢皇帝敬劳将军成礼而去既出军门羣臣皆惊文帝曰嗟乎此真将军矣曩者霸上棘门军若儿戏耳其将固可袭而虏也至于亚夫可得而犯邪称善者久之月余三军皆罢乃拜亚夫为中尉孝文且崩时诫太子曰即有缓急周亚夫真可任将兵文帝崩拜亚夫为车骑将军孝景三年吴楚反亚夫以中尉为太尉东击吴楚因自请上曰楚兵剽轻难与争锋愿以梁委之絶其粮道乃可制上许之太尉既防兵荥阳吴方攻梁梁急请救太尉引兵东北走昌邑深壁而守梁日使使请太尉太尉守便宜不肯往梁上书言景帝景帝使使诏救梁太尉不奉诏坚壁不出而使轻骑弓兵高侯等絶吴楚兵后食道吴兵之粮饥数欲挑战终不出夜军中惊内相攻击扰乱至于太尉帐下太尉终卧不起顷之复定后吴奔壁东南陬【如淳曰陬隅也】太尉使备西北已而其精兵果奔西北不得入吴兵既饿乃引而去太尉出精兵追击大破之吴王濞弃其军而与壮士数千人亡走保于江南丹徒汉兵因乗胜遂尽虏之降其兵购吴王千金月余越人斩吴王头以告凡相攻守三月而吴楚破平于是诸将乃以太尉计谋为是由此梁孝王与太尉有郤归复置太尉官五岁迁为丞相景帝甚重之景帝废栗太子丞相固争之不得景帝由此疏之而梁孝王每朝常与太后言条侯之短窦太后曰皇后兄王信可侯也景帝让曰始南皮章武侯【瓒曰南皮窦彭祖太后兄子章武侯太后弟广国】先帝不侯及臣即位乃侯之信未得封也窦太后曰人主各以时行耳自窦长君在时竟不得侯死后乃封其子彭祖顾得侯吾甚恨之帝趣侯信也景帝曰请得与丞相议之丞相议之亚夫曰高皇帝约非刘氏不得王非有功不得侯不如约天下共击之今信虽皇后兄无功侯之非约也景帝黙然而止其后匈奴王徐卢等五人降景帝欲侯之以劝后丞相亚夫曰彼背其主降陛下陛下侯之则何以责人臣不守节者乎景帝曰丞相议不可用乃悉封徐卢等为列侯亚夫因谢病景帝中三年以病免相顷之景帝居禁中召条侯赐食独置大胾【韦昭曰大脔也胾音侧吏反】无切肉又不置櫡条侯心不平顾谓尚席取櫡【应劭曰向席主席者】景帝视而笑曰此非不足君所乎【孟康曰设胾无筋者此非不足满于君所乎嫌恨之如淳曰非故不足君之食具也偶失之】条侯免冠谢上起条侯因趋出景帝以目送之曰此怏怏者非少主臣也居无何条侯子为父买工官尚方【徐广曰一作西】甲楯五百被【徐广曰音披骃案如淳曰工官官名也张晏曰被具也五百具甲楯】可以葬者取庸苦之不予钱庸知其盗买县官器怒而上变告子事连污条侯书既闻上上下吏吏簿责条侯【如淳曰簿问责其情】条侯不对景帝骂之曰吾不用也【孟康曰不用汝对欲杀之也如淳曰恐狱吏畏其复用事不敢折衷】召诣廷尉廷尉责曰君侯欲反邪亚夫曰臣所买器乃葬器也何谓反邪吏曰君侯纵不反地上即欲反地下耳吏侵之益急初吏捕条侯条侯欲自杀夫人止之以故不得死遂入廷尉因不食五日呕血而死国除絶一岁景帝乃更封绛侯勃他子坚为平曲侯续绛侯后十九年卒諡为共侯子建德代侯十三年为太子太傅坐酎金不善元鼎五年有罪国除【徐广曰诸列侯坐酎金失侯者皆在元鼎五年但此辞句如有颠倒】条侯果饿死死后景帝乃封王信为葢侯太史公曰绛侯周勃始为布衣时鄙朴人也才能不过凡庸及从高祖定天下在将相位诸吕欲作乱勃匡国家难复之乎正虽伊尹周公何以加哉亚夫之用兵持威重执坚刃穰苴曷有加焉足已而不学守节不逊终以穷困悲夫







　　史记集解卷五十七
　　钦定四库全书
　　史记集解卷五十八
　　宋　裴骃　撰
　　史记五十八
　　梁孝王世家第二十八
　　梁孝王武者孝文皇帝子也而与孝景帝同母母窦太后也孝文帝凡四男长子曰太子是为孝景帝次子武次子参次子胜孝文帝即位二年以武为代王【徐广曰都中都】以参为太原王【徐广曰都晋阳】以胜为梁王【徐广曰都雎阳】二岁徙代王为淮阳王【徐广曰都陈】以代尽与太原王号曰代王参立十七年孝文后二年卒諡为孝王子登嗣立是为代共王立二十九年元光二年卒子义立是为代王十九年汉广闗以常山为限而徙代王王清河【徐广曰都清阳】清河王徙以元鼎三年也初武为淮阳王十年而梁王胜卒諡为梁怀王怀王最少子爱幸异于他子其明年徙淮阳王武为梁王梁王之初王梁孝文帝之十二年也梁王自初王通歴已十一年矣梁王十四年入朝十七年十八年比年入朝留其明年乃之国二十一年入朝二十二年孝文帝崩二十四年入朝二十五年复入朝是时上未置太子也上与梁王燕饮尝从容言曰千秋万岁后传于王王辞谢虽知非至言然心内喜太后亦然其春吴楚齐赵七国反吴楚先击梁棘壁【文颍曰地名】杀数万人梁孝王城守睢阳而使韩安国张羽等为大将军以距吴楚吴楚以梁为限不敢过而西与太尉亚夫等相距三月吴楚破而梁所破杀虏略与汉中分【汉书音义曰梁所虏吴楚之捷略与汉等】明年汉立太子其后梁最亲有功又为大国居天下膏腴地地北界泰山西至髙阳【徐广曰在陈留圉县骃案司马彪曰圉有高阳亭也】四十余城皆多大县孝王窦太后少子也爱之赏赐不可胜道于是孝王筑东苑方三百余里广睢阳城七十里大治宫室为复道自宫连属于平台三十余里【徐广曰睢阳有平台里骃案如淳曰在梁东北离宫所在也晋灼曰或说在城中东北角】得赐天子旌旗出从千乗万骑东西驰猎拟于天子出言防入言警招延四方豪杰自山以东游说之士莫不毕至齐人羊胜公孙诡邹阳之属公孙诡多奇邪计初见王赐千金官至中尉梁号之曰公孙将军梁多作兵器弩弓矛数十万而府库金钱且百巨万珠玉宝器多于京师二十九年十月梁孝王入朝景帝使使持节乗舆驷马迎梁王于阙下【邓展曰但将驷马往赞曰称乗舆骃马则车马皆往言不驾六马耳天子副车驾驷马】旣朝上疏因留以太后亲故王入则侍景帝同辇出则同车游猎射禽兽上林中梁之侍中郎谒者着籍引出入天子殿门与汉宦官无异十一月上废栗太子窦太后心欲以孝王为后嗣大臣及袁盎等有所闗说于景帝窦太后义格【如淳曰攱阁不得下】亦遂不复言以梁王为嗣事由此以事秘世莫知乃辞归国其夏四月上立胶东王为太子梁王怨袁盎及议臣乃与羊胜公孙诡之属隂使人刺杀袁盎及他议臣十余人逐其贼未得也于是天子意梁王逐贼果梁使之乃遣使冠盖相望于道覆案梁捕公孙诡羊胜公孙诡羊胜匿王后宫使者责二千石急梁相轩丘豹及内史韩安国进谏王王乃命胜诡皆自杀出之上由此怨望于梁王梁王恐乃使韩安国因长公主谢罪太后然后得释上怒稍解因上书请朝旣至闗茅兰说王【汉书音义曰茅兰孝王臣】使乗布车【张晏曰布车降服自比丧人】从两骑入匿于长公主园汉使使迎王王已入闗车骑尽居外不知王处太后泣曰帝杀吾子景帝忧恐于是梁王伏斧质于阙下谢罪然后太后景帝大喜相泣复如故悉召王从官入闗然景帝益疏王不同车辇矣三十五年冬复朝上疏欲留上弗许归国意忽忽不乐北猎良山有献牛足出背上孝王恶之六月中病热六日卒諡曰孝王孝王慈孝每闻太后病口不能食居不安寝常欲留长安侍太后太后亦爱之及闻梁王薨窦太后哭极哀不食曰帝果杀吾子景帝哀惧不知所为与长公主计之乃分梁为五国尽立孝王男五人为王女五人皆食汤沐邑于是奏之太后太后乃说为帝加壹飡梁孝王长子买为梁王是为共王子明为济川王子彭离为济东王子定为山阳王子不识为济隂王孝王未死时财以巨万计不可胜数及死藏府余黄金尚四十余万斤他财物称是梁共王三年景帝崩共王立七年卒子襄立是为平王梁平王襄十四年母曰陈太后共王母曰李太后李太后亲平王之大母也而平王之后姓任曰任王后任王后甚有宠于平王襄初孝王在时有罍樽【郑德曰上盖刻为云雷象】直千金孝王诫后世善保罍樽无得以与人任王后闻而欲得罍樽平王大母李太后曰先王有命无得以罍樽与人他物虽百巨万犹自恣也任王后絶欲得之平王襄直使人开府取罍樽赐任王后李太后大怒汉使者来欲自言平王襄及任王后遮止闭门李太后与争门措指【晋灼曰许慎措置措以为笮】遂不得见汉使者李太后亦私与食宫长及郎中尹霸等士通乱而王与任王后以此使人风止李太后李太后内有滛行亦已后病薨病时任皇后未尝请病薨又不持丧元朔中睢阳人类犴反者人有辱其父而与淮阳太守客出同车太守客出下车类犴反杀其仇于车上而去淮阳太守怒以让梁二千石二千石以下求反甚急执反亲戚反知国隂事乃上变事具告知王与大母争樽状时丞相以下见知之欲以伤梁长吏其书闻天子天子下吏验问有之公卿请废襄为庶人天子曰李太后有滛行而梁王襄无良师傅故陷不义乃削梁八城枭任王后首于市梁余尚有十城襄立三十九年卒諡为平王子无伤立为梁王也　济川王明者梁孝王子以桓邑侯孝景中六年为济川王七岁坐射杀其中尉汉有司请诛天子弗忍诛废明为庶人迁房陵地入于汉为郡　济东王彭离者梁孝王子以孝景中六年为济东王二十九年彭离骄悍无人君礼昏暮私与其奴亡命少年数十人行剽杀人取财物以为好【如淳曰以是为好喜之事】所杀发觉者百余人国皆知之莫敢夜行所杀者子上书言汉有司请诛上不忍废以为庶人迁上庸地入于汉为大河郡　山阳哀王定者梁孝王子以孝景中六年为山阳王九年卒无子国除地入于汉为山阳郡　济隂哀王不识者梁孝王子以孝景中六年为济隂王一岁卒无子国除地入于汉为济隂郡太史公曰梁孝王虽以亲爱之故王膏腴之地然防汉家隆盛百姓殷富故能植其财货广宫室车服拟于天子然亦僭矣　褚先王曰臣为郎时闻之于宫殿中老郎吏好事者称道之也窃以为令梁孝王怨望欲为不善者事从中生今太后女主也以爱少子故欲令梁王为太子大臣不时正言其不可状阿意治小私说意以受赏赐非忠臣也齐如魏其侯窦婴之正言也何以有后祸景帝与王燕见侍太后饮景帝曰千秋万岁之后传王太后喜说窦婴在前据地言曰汉法之约传子适孙今帝何以得传弟擅乱髙帝约乎于是景帝默然无声太后意不说故成王与小弱弟立树下取一桐叶以与之曰吾用封汝周公闻之进见曰天王封弟甚善成王曰吾直与戏耳周公曰人主无过举不当有戏言言之必行之于是乃封小弟以唐县是后成王没齿不敢有戏言言必行之孝经曰非法不言非道不行此圣人之法言也今主上不冝出好言于梁王梁王上有太后之重骄蹇日久数闻景帝好言千秋万世之后传王而实不行又诸侯王朝见天子汉法凡当四见耳始到入小见到正月朔旦奉皮荐璧玉贺正月法见后三月为王置酒赐金钱财物后二日复入小见辞去凡留长安不过二十日小见者燕见于禁门内饮于省中非士人所得入也今梁王西朝因留且半岁入与人主同辇出与同车示风以大言而实不与令出怨言谋畔逆乃随而忧之不亦远乎非大贤人不知退让今汉之仪法朝见贺正月者常一王与四侯俱朝见十余岁一至今梁王常比年入朝见久留鄙语曰骄子不孝非恶言也故诸侯王当为置良师傅相忠言之士如汲黯韩长孺等敢直言极谏安得有患害盖闻梁王西入朝谒窦太后燕见与景帝俱侍坐于太后前语言私说太后谓帝曰吾闻殷道亲亲周道尊尊其义一也安车大驾用孝梁王为寄景帝跪席举身曰诺罢酒出帝召袁盎诸大臣通经术者曰太后言如是何谓也皆对曰太后意欲立梁王为帝太子帝问其状袁盎等曰殷道亲亲者立弟周道尊尊者立子殷道质质者法天亲其所亲故立弟周道文文者法地尊者敬也敬其本始故立长子周道太子死立适孙殷道太子死立其弟帝曰于今何如皆对曰方今汉家法周周道不得立弟当立子故春秋所以非宋宣公宋宣公死不立子而与弟弟受国死复反之与兄之子弟之子争之以为我当代父后即刺杀兄子以故国乱祸不絶故春秋曰君子大居正宋之祸宣公为之臣请见太后白之袁盎等入见太后太后言欲立梁王梁王即终欲谁立太后曰吾复立帝子袁盎等以宋宣公不立正生祸祸乱后五世不絶小不忍害大义状报太后太后乃解说即使梁王归就国而梁王闻其议出于袁盎诸大臣所怨望使人来杀袁盎袁盎顾之曰我所谓袁将军者也公得毋误乎刺者曰是矣刺之置其劒劒着身视其劒新治问长安中削厉工工曰梁郎某子来治此劒以此知而发觉之发使者捕逐之独梁王所欲杀大臣十余人文吏穷本之谋反端颇见太后不食日夜泣不止景帝甚忧之问公卿大臣大臣以为遣经术吏往治之乃可解于是遣田叔吕季主往治之此二人皆通经术知大礼还至霸昌廐取火悉烧梁之反辞但空手来对景帝景帝曰何如对曰言梁王不知也造为之者独其幸臣羊胜公孙诡之属为之耳谨以伏诛死梁王无恙也景帝喜说曰急趋谒太后太后闻之立起坐飡气平复故曰不通经术知古今之大礼不可以为三公及左右近臣少见之人如从管中闚天也



　　史记集解卷五十八
　　钦定四库全书
　　史记集解卷五十九
　　宋　裴骃　撰
　　史记五十九
　　五宗世家第二十九
　　孝景皇帝子凡十三人为王而母五人同母者为宗亲栗姬子曰荣德阏于程姬子曰余非端贾夫人子曰彭祖胜唐姬子曰发王夫人儿姁子曰越寄乗舜
</div>
    <div class="pagination">
<a href="史记集解_page14.html">上一页</a><span>...</span><a href="史记集解_page10.html">10</a><a href="史记集解_page11.html">11</a><a href="史记集解_page12.html">12</a><a href="史记集解_page13.html">13</a><a href="史记集解_page14.html">14</a><span class="current-page">15</span><a href="史记集解_page16.html">16</a><a href="史记集解_page17.html">17</a><a href="史记集解_page18.html">18</a><a href="史记集解_page19.html">19</a><a href="史记集解_page20.html">20</a><span>...</span><a href="史记集解_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
