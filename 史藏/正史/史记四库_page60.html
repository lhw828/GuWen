<!DOCTYPE html>
<html>
<head>
    <meta charset="UTF-8">
    <title>史记四库 - 第 60 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 60 页/共 76 页</h1>
    <div class="content">













　　史记卷九十七
　　史记卷九十七考证
　　郦生陆贾列传何渠不若汉索隐汉书作遽字小顔以为有何廹促而不如汉也○董份曰渠字即如汉书作遽字遽与遂通言何遂不如汉耳
　　布不听而听梁父侯遂反索隐梁父侯史失名如淳注汉书云遂布臣非也臣瓉曰布不用梁父侯计遂反耳其説是也○徐孚逺曰瓉説与本文正相反也当依传説梁父侯导黥布反耳【臣照】按瓉説非与本文相反乃传冩之讹多一不字耳
　　初沛公引兵过陈留郦生踵军门上谒○茅坤曰当入前郦生传而今乃以复出附平原君传后盖太史公初本世所传郦生书由高帝距羽于巩洛之间而以衣儒衣见及与平原君之子善乃得郦生本由高帝过高阳时见云云遂草次如此盖其未定稿也误见于此耳【臣照】按史记事两见而小异者甚多盖史家法信以传信疑以传疑不臆断也子曰吾犹及史之阙文此其遗意欤














　　史记巻九十七考证
　　钦定四库全书
　　史记巻九十八
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索
　　唐诸王侍读率府长史张守节正义
　　傅靳蒯成列传第三十八
　　阳陵侯傅寛【集解骃案地理志云冯翊阳陵县】以魏五大夫骑将从为舍人起横阳【索隐按横阳邑名在韩韩公子成初封横阳君张良立为韩王也正义括地志云故横城在宋州宋城县西南三十里按盖横阳也】从攻安阳【正义后魏地形志云已氏有安阳城隋改已氏为楚丘今宋州楚丘县西十里安阳故城是也】杠里击赵贲军于开封及击杨熊曲遇【正义曲丘羽反遇牛恭反司马彪郡国志云中牟有曲遇聚按郑州中牟县也】阳武【正义郑州县也】斩首十二级赐爵卿从至霸上沛公立为汉王汉王赐寛封号共徳君【索隐谓美号尔非地邑共音恭】从入汉中迁为右骑将从定三秦赐食邑雕隂【集解徐广曰属上郡索按孟康云县名也正义鄜州洛交县三十里雕隂故城是也】从击项籍待懐【集解服防曰待高帝于懐索小顔按地理志懐属河内今懐州也】赐爵通徳侯从击项冠周兰龙且所将卒斩骑将一人敖下【集解徐广曰敖仓之下】益食邑属淮隂【索张晏云信时为将云淮隂者终言之也】击破齐歴下军击田解属相国参残博【索博太山县也顾秘监云属曹参以残破博县也】益食邑因定齐地剖符世世勿絶封为阳陵侯二千六百户除前所食为齐右丞相备齐【集解张晏曰时田横未降故设屯备正义按为齐王韩信相】五嵗为齐相国【正义为齐悼恵王刘肥相五嵗也】四月击陈豨属太尉勃以相国代丞相哙击豨一月徙为代相国将屯【集解如淳曰既为相国有警则将卒而屯守也案律谓勒兵而守曰屯索隠如淳云汉初诸王官属如汉朝故代有丞相案孔文祥云边境有屯兵寛为代相国兼领屯后因置将屯将军也】二嵗为代丞相将屯孝惠五年卒谥为景侯子顷侯精立二十四年卒子共侯则立十二年卒子侯偃立二十一年坐与淮南王谋反死国除信武侯靳歙【索歙音翕】以中防从起宛朐【正义上于元反下求俱反曹州县也】攻济阳【正义曹州宛朐县西南三十五里济阳故城】破李由军击秦军亳南开封东北斩骑十人将一人【集解徐广曰将一作候】首五十七级捕虏七十三人赐爵封号临平君又战蓝田北斩车司马二人【集解张晏曰主官车】骑长一人【集解张晏曰骑之长】首二十八级捕虏五十七人至霸上沛公立为汉王赐歙爵建武侯迁为骑都尉从定三秦别西击章平军于陇西破之定陇西六县所将卒斩车司马候各四人骑长十二人从东击楚至彭城汉军败还保雍丘去击反者王武等略梁地别将击邢説军【集解张晏曰特起兵者説音悦索隠邢姓説名】也菑南【集解徐广曰今曰考城索隐菑音灾今为考城属济隂也】破之身得説都尉二人司马候十二人降吏卒四千六百八十人破楚军荥阳东三年赐食邑四千二百户别之河内击赵将贲郝【集解骃案上音肥下音释索隠汉书作赵贲军案此在河北非曹参樊哙之所击也】军朝歌破之所将卒得骑将二人车马二百五十匹从攻安阳以东至棘蒲下七县别攻破赵军得其将司马二人候四人降吏卒二千四百人从攻下邯郸别下平阳【集解徐广曰邺有平阳城正义括地志云平阳故城在相州临漳县西二十五里】身斩守相所将卒斩兵守各一人【集解孟康曰将兵郡守】降邺从攻朝歌邯郸及别击破赵军降邯郸郡六县【集解徐广曰邯郸高帝改曰赵国】还军敖仓破项籍军成臯南击絶楚饟道起荥阳至襄邑破项冠军鲁下【正义鲁城之下今兖州曲阜县也】略地东至缯郯下邳【索隠案地理志缯属东海正义今缯城在沂州丞县下邳泗水县郯县属海州】南至蕲竹邑【索隠二邑名蕲在沛音机竹即竹邑】击项悍济阳下还击项籍陈下破之别定江陵降江陵柱国大司马以下八人身得江陵王【索隠案孔文祥云共敖子共尉】生致之雒阳因定南郡从至陈取楚王信剖符世世勿絶定食四千六百户号信武侯以骑都尉从击代攻韩信平城下还军东垣有功迁为车骑将军并将梁赵齐燕楚车骑别击陈豨丞相敞破之【索隠小顔云侯敞也】因降曲逆从击黥布有功益封定食五千三百户凡斩首九十级虏百三十二人别破军十四降城五十九定郡国各一县二十三得王柱国各一人二千石以下至五百石【集解徐广曰一本无此五字】三十九人高后五年歙卒谥为肃侯子亭代侯二十一年坐事国人遇律【索隠案刘氏云事役使也谓使人违律数多也】孝文后三年夺侯国除
　　蒯成侯緤者【集解服防曰蒯音菅蒯之蒯索隠姓周名緤音薛蒯者乡名案三苍云蒯乡在城父县音裴汉书作防从崩从邑今书本并作菅蒯音非也苏林音簿催反晋灼案功臣表属长沙崔浩音簿壊反楚汉春秋作凭成侯则裴凭声相近此得其实也正义括地志云蒯亭在河南西十四里苑中舆地志云蒯成县故陈仓县之故乡聚名也周緤所封也晋武帝咸寜四年分陈仓立蒯成县属始平郡也】沛人也姓周氏常为高祖参乘以舍人从起沛至霸上西入蜀汉还定三秦食邑池阳【正义雍州泾阳县西北三里池阳故城是也】东絶甬道从出度平隂遇淮隂侯兵襄国军乍利乍不利终无离上心【集解徐广曰蒯成侯表云遇淮隂侯军襄国楚汉约分鸿沟以緤为信武侯战不利不敢离上】以緤为信武侯食邑三千三百戸高祖十二年以緤为蒯成侯除前所食邑上欲自击陈豨蒯成侯泣曰始秦攻破天下未尝自行今上常自行是为无人可使者乎上以为爱我赐入殿门不趋杀人不死至孝文五年緤以夀终谥为贞侯【正义谥为尊侯一作卓】子昌代侯有罪国除至孝景中二年封緤子居代侯【集解徐广曰表云孝景中元年封緤子应为郸侯谥康中二年侯居立沛郡有郓县郓一作郸索隠郸苏林音多属陈国地理志云沛郡有郸县案此文云子居表云子应不同也】至元鼎三年居为太常有罪国除
　　太史公曰阳陵侯傅寛信武侯靳歙皆高爵【集解徐广曰一无高字又一本皆从高祖】从高祖起山东攻项籍诛杀名将破军降城以十数未尝困辱此亦天授也蒯成侯周緤操心坚正【索隐操音仓高反】身不见疑上欲有所之未尝不垂涕此有伤心者【集解徐广曰此一作比】然可谓笃厚君子矣
　　【索隐述赞曰阳陵信武结发从汉动协人谋功实天赞定齐破项我军常冠蒯成委质夷险不乱主上称忠人臣扼腕】









　　史记卷九十八
　　史记巻九十八考证
　　傅靳蒯成列传阳陵侯傅寛地理志云冯翊阳陵县○【臣照】按汉地理志阳陵故弋阳景帝更置高帝时不容先有此名年表索隐云楚汉春秋作隂陵
　　从攻安阳以东至棘蒲○【臣召南】按棘蒲地不可攷左传哀公元年师及齐师卫师鲜虞人伐晋取棘蒲则是晋邑而杜不言所在是其地在赵魏之间
　　身得江陵王索隐按孔文祥云共敖子共尉○【臣照】按共尉嗣临江王此乃因其所都而以江陵王称之
　　居为太常有罪国除○汉表云坐为太常収赤侧钱不収完为城旦




　　史记卷九十八考证
　　钦定四库全书
　　史记巻九十九
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　刘敬叔孙通列传第三十九
　　刘敬者齐人也【索隐敬本姓娄汉书作娄敬】汉五年戍陇西过洛阳高帝在焉娄敬脱挽辂【集蘓林曰一木横鹿车前一人推之孟康曰辂音胡格反挽音晚索隐晩者牵也辂者鹿车前横木二人前挽一人后推之】衣其羊裘见齐人虞将军曰臣愿见上言便事虞将军欲与之鲜衣【索隐鲜音仙鲜衣美服也】娄敬曰臣衣帛衣帛见衣褐衣褐见终不敢易衣于是虞将军入言上上召入见赐食已而问娄敬娄敬说曰陛下都洛阳岂欲与周室比隆哉上曰然娄敬曰陛下取天下与周室异周之先自后稷尧封之邰【正义邰音胎雍州武功县西南二十三里故斄城是也说文云邰炎帝之后姜姓所封国弃外家也毛苌云邰姜嫄国尧见天因邰而生后稷故因封于邰也】积徳累善十有余世公刘避桀居大王以狄伐故去杖马棰居岐【集解张晏曰言马棰示约】国人争随之及文王为西伯断虞芮之讼始受命吕望伯夷自海滨来归之【正义吕望宅及庙在苏州海塩县西也伯夷狐竹国在平州皆滨东海也】武王伐纣不期而防孟津之上八百诸侯皆曰纣可伐矣遂灭殷成王即位周公之属傅相焉廼营成周洛邑【正义括地志云故王城一名河南城本郏鄏周公所筑在洛州河南县北九里苑中东北隅帝王纪云武王伐纣营洛邑而定鼎焉按此即营都城也书云乃营成周括地志云洛阳故城在洛州洛阳城东二十六里周公所筑即成周城也尚书曰成周既成迁殷顽民帝王世纪云居之众按刘敬説周之美岂言居顽民之所以此而论汉书非也】以此为天下之中也诸侯四方纳贡职道里均矣有德则易以王无德则易以亡凡居此者欲令周务以德致人不欲依阻险令后世骄奢以虐民也及周之盛时天下和洽四夷乡风慕义懐德附离而并事天子【集解骃案庄子曰附离不以胶漆也索隐案谓使离者相附也】不屯一卒不战一士八夷大国之民莫不宾服效其贡职及周之衰也分而为两【正义公羊传云东周者何成周也西周者何王城也按周自平王束迁以下十二王皆都王城至敬王乃迁都成周王赧又居王城也】天下莫朝周不能制也非其德薄也而形势弱也今陛下起丰击沛收卒三千人以之径往而巻蜀汉定三秦与项羽战荥阳争成臯之口大战七十小战四十使天下之民肝脑涂地父子暴骨中野不可胜数哭泣之声未絶伤痍者未起而欲比隆于成康之时臣窃以为不侔也且夫秦地被山带河四塞以为固卒然有急百万之众可具也因秦之故资甚美膏腴之地此所谓天府者也【索隐案战国策苏秦説惠王曰大王之国地势形便此所谓天府高诱注云府聚也】陛下入关而都之山东虽乱秦之故地可全而有也夫与人鬬不搤其肮【集解张晏曰肮喉咙也索隐搤音厄肮音胡浪反一音胡刚反苏林以为肮颈大脉俗所谓胡脉也】拊其背未能全其胜也今陛下入关而都案秦之故地此亦搤天下之肮而附其背也高帝问羣臣羣臣皆山东人争言周王数百年秦二世即亡不如都周上疑未能决及留侯明言入关便即日车驾西都关中【索隐案谓即日西都之计定也】于是上曰本言都秦地者娄敬娄者乃刘也赐姓刘氏拜为郎中号为奉春君【索隐按张晏云春为岁之始以其首谋都关中故号奉春君】汉七年韩王信反高帝自往击之至晋阳闻信与匈奴欲共击汉上大怒使人使匈奴匈奴匿其壮士肥牛马但见老弱及羸畜【正义上力为反下许又反】使者十辈来皆言匈奴可击上使刘敬复往使匈奴还报曰两国相击此宜夸矜见所长【集解韦昭曰夸张矜大也】今臣往徒见羸瘠老弱【索隐羸力为反瘠音稷瘠瘦也汉书作胔音渍胔肉也恐非】此必欲见短伏竒兵以争利愚以为匈奴不可击也是时汉兵已逾句注【正义句注山在代州鴈门县西北三十里】二十余万兵已业行上怒骂刘敬曰齐虏以口舌得官今廼妄言沮吾军【索隐沮音才叙反诗传曰沮止也坏也】械系敬广武【索隐地理志县名属鴈门正义广武故县在勾注山南也】遂往至平城匈奴果出竒兵围高帝白登七日然后得解高帝至广武赦敬曰吾不用公言以困平城吾皆以斩前使十辈言可击者矣廼封敬二千户为关内侯号为建信侯高帝罢平城归韩王信亡入胡当是时冐顿为单于兵彊控三十万【集解应劭曰控引也】数苦北边上患之问刘敬刘敬曰天下初定士卒罢于兵未可以武服也冐顿杀父代立妻羣母以力为威未可以仁义说也独可以计久远子孙为臣耳然恐陛下不能为上曰诚可何为不能顾为奈何刘敬对曰陛下诚能以适长公主妻之厚奉遗之彼知汉适女送厚蛮夷必慕以为阏氏生子必为太子代单于何者贪汉重币陛下以岁时汉所余彼所鲜数问遗因使辩士风谕以礼节冐顿在固为子壻死则外孙为单于岂尝闻外孙敢与大父抗礼者哉兵可无战以渐臣也若陛下不能遗长公主而令宗室及后宫诈称公主彼亦知不肯贵近无益也高帝曰善欲遣长公主吕后日夜泣曰妾唯太子一女奈何弃之匈奴上竟不能遣长公主而取家人子名为长公主妻单于使刘敬往结和亲约刘敬从匈奴来因言匈奴河南白羊楼烦王【集解张晏曰白羊匈奴国名索隐案张晏云白羊国名二者并在河南河南者案在朔方之河南旧并匈奴地也今亦谓之新秦中】去长安近者七百里轻骑一日一夜可以至秦中秦中新破少民地肥饶可益实夫诸侯初起时非齐诸田楚昭屈景莫能兴今陛下虽都关中实少人北近胡寇东有六国之族宗彊一日有变陛下亦未得高枕而卧也臣愿陛下徙齐诸田楚昭屈景燕赵韩魏后及豪杰名家居关中无事可以僃胡诸侯有变亦足率以东伐此彊本弱末之术也上曰善廼使刘敬徙所言关中十余万口【索隐案小顔云今高陵栎阳诸田华隂好畤诸景及三辅诸屈诸怀尚多皆此时所徙】
　　叔孙通者薛人也【集解晋灼曰楚汉春秋名何索隐薛县名属鲁国】秦时以文学征待诏博士数岁陈胜起山东使者以闻二世名博士诸儒生问曰楚戍卒攻蕲入陈于公如何博士诸生三十余人前曰人臣无将将即反罪死无赦【集解瓒曰将谓逆乱也公羊传曰君亲无将将而必诛】愿陛下急发兵击之二世怒作色叔孙通前曰诸生言皆非也夫天下合为一家毁郡县城铄其兵示天下不复用且明主在其上法令具于下使人人奉职四方辐辏安敢有反者此特羣盗防窃狗盗耳何足置之齿牙间郡守尉今捕论何足忧二世喜曰善尽问诸生诸生或言反或言盗于是二世令御史案诸生言反者下吏非所宜言诸言盗者皆罢之廼赐叔孙通帛二十匹衣一袭【索隐案国语谓之一称贾逵案礼记袍必有表不单衣必有裳谓之一称杜预云衣单复具云称也】拜为博士叔孙通已出宫反舍诸生曰先生何言之防也通曰公不知也我防不脱于虎口【正义防音祈】廼亡去之薛薛已降楚矣及项梁之薛叔孙通从之败于定陶从怀王怀王为义帝徙长沙叔孙通留事项王汉二年汉王从五诸侯入彭城叔孙通降汉王汉王败而西因竟从汉叔孙通儒服汉王憎之廼变其服服短衣楚制【索隐案孔文祥云短衣便事非儒者衣服高祖楚人故从其俗裁制】汉王喜叔孙通之降汉从儒生弟子百余人然通无所言进専言诸故羣盗壮士进之弟子皆窃骂曰事先生数岁幸得从降汉今不能进臣等专言大猾何也【索隐案类集云大猾狡猾也音滑】叔孙通闻之廼谓曰汉王方蒙矢石争天下【集解骃案汉书音义曰谓发石以投人】诸生宁能鬭乎故先言斩将搴旗之士【集解张晏曰搴卷也瓒曰拔取曰搴楚辞曰朝搴阰之木兰索隐搴音起焉反又已勉反案方言曰南方取物云搴许慎云搴取也王逸云阰山名又案埤苍云山在楚音毗】诸生且待我我不忘矣汉王拜叔孙通为博士号稷嗣君【集解徐广曰盖言其徳业足以继踪齐稷下之风流也骃案汉书音义曰稷嗣邑名】汉五年已并天下诸侯共尊汉王为皇帝于定陶叔孙通就其仪号高帝悉去秦苛仪法为简易羣臣饮酒争功醉或妄呼防劔击柱高帝患之叔孙通知上益厌之也说上曰夫儒者难与进取可与守成臣愿征鲁诸生与臣弟子共起朝仪高帝曰得无难乎叔孙通曰五帝异乐三王不同礼礼者因时世人情为之节文者也故夏殷周之礼所因损益可知者谓不相复也臣愿颇采古礼与秦仪杂就之上曰可试为之令易知度吾所能行为之于是叔孙通使征鲁诸生三十余人鲁有两生不肯行曰公所事者且十主皆靣谀以得亲贵今天下初定死者未葬伤者未起又欲起礼乐礼乐所由起积德百年而后可兴也吾不忍为公所为公所为不合古吾不行公往矣无污我叔孙通笑曰若眞鄙儒也不知时变遂与所征三十人西及上左右为学者与其弟子百余人为绵蕞【集解徐广曰表位标凖音子外反骃案如淳曰置设绵索为习肄处蕞谓以茅剪树地为纂位春秋传曰置茅蕝也索隐韦昭云引绳为绵立表为蕞音兹防反贾逵云束茅以表位为蕝又纂文云蕝今之纂字包恺音即恱反又音纂】野外习之月余叔孙通曰上可试观上即观使行礼曰吾能为此廼令羣臣习肄【索隐肄亦习也音异】会十月汉七年长乐宫成诸侯羣臣皆朝十月【索隐小顔云汉以十月为正故行朝岁之礼史家追书十月也案诸书并云十月为岁首不言以十月为正月古今注亦云羣臣始朝十月也】仪先平明谒者治礼引以次入殿门廷中陈车骑歩卒衞宫设兵张旗志【集解徐广口一作帜】传言趋【索隐案小顔传声教入者皆令趋疾行致敬也】殿下郎中侠陛陛数百人功臣列侯诸将军军吏以次陈西方东乡文官丞相以下陈东方西乡大行设九宾胪句传【集解骃案汉书音义曰传从上下为胪索隐苏林云上传语告下为胪下传语告上为句胪犹行者矣韦昭云大行掌宾客之礼今谓之鸿胪也九宾则周礼九仪也谓公侯伯子男孤卿大夫士也汉依此以为胪传以次传令上也向秀注庄子云从上语下为胪音闾句音九注反】于是皇帝辇出房百官执职传警【集解徐广曰一作帜索隐案舆服志云殷周以辇载军器职载刍豢至秦始去其轮而舆为尊也职音帜传警者汉仪云帝辇动则左右侍帏幄者称警是也】引诸侯王以下至吏六百石以次奉贺自诸侯王以下莫不振恐肃敬至礼毕复置法酒【集解文颖曰作酒令法也苏林曰常会须天子中起更衣然后入置酒矣索隐姚氏云进止有礼也古人饮酒不过三爵君臣百拜终日宴不为乱也】诸侍坐殿上皆伏抑首【集解如淳曰抑屈也】以尊卑次起上夀觞九行谒者言罢酒御史执法举不如仪者輙引去竟朝置酒无敢讙哗失礼者于是高帝曰吾廼今日知为皇帝之贵也廼拜叔孙通为太常赐金五百斤叔孙通因进曰诸弟子儒生随臣久矣与臣共为仪愿陛下官之高帝悉以为郎叔孙通出皆以五百斤金赐诸生诸生廼皆喜曰叔孙生诚圣人也知当世之要务汉九年高帝徙叔孙通为太子太傅汉十二年高祖欲以赵王如意易太子叔孙通谏上曰昔者晋献公以骊姬之故废太子立奚齐晋国乱者数十年为天下笑秦以不早定扶苏令赵高得以诈立胡亥自使灭祀此陛下所亲见今太子仁孝天下皆闻之吕后与陛下攻苦食啖【集解徐广曰攻犹今人言击也啖一作淡骃案如淳曰食无菜茹为啖索隐案孔文祥云与帝共攻冐苦难俱食淡也案説文淡薄味也音唐敢反】其可背哉陛下必欲废适而立少臣愿先伏诛以颈血污地【索隐楚汉春秋叔孙何云臣三谏不从请以身当之抚劒将自杀上离席云吾聼子计不易太子】髙帝曰公罢矣吾直戏耳叔孙通曰太子天下本本一揺天下振动奈何以天下为戏髙帝曰吾听公言及上置酒见留侯所招客从太子入见上廼遂无易太子志矣髙帝崩孝惠即位廼谓叔孙生曰先帝园陵寝庙羣臣莫能习徙为太常定宗庙仪法及稍定汉诸仪法皆叔孙生为太常所论著也孝惠帝为东朝长乐宫【集解骃案关中记曰长乐宫本秦之兴乐宫也汉太后常居之】及间往来数跸烦人【索隐韦昭云跸止人行也长乐未央宫东相去稍远间往谓非时也中间往来清道烦人也】廼作道方筑武库南【集解韦昭曰阁道也如淳曰作道方始筑武库南】叔孙生奏事因请间曰陛下何自筑复道髙寝衣冠月出游髙庙髙庙汉太祖奈何令后世子孙乘宗庙道上行哉【集解应劭曰月出髙帝衣冠僃法驾名曰游衣冠如淳曰三辅皇圗髙寝在髙庙西髙祖衣冠藏在髙寝月出游于高庙其道値所作道故言乘宗庙道上行】孝惠帝大惧曰急坏之叔孙生曰人主无过举【索隐案谓举动有过也左传云君举必书】今已作百姓皆知之今坏此则示有过举愿陛下为原庙渭北衣冠月出游之益广多宗庙大孝之本也上廼诏有司立原庙原庙起以复道故孝惠帝曾春出游离宫叔孙生曰古者有春甞果方今樱桃孰可献【索隐案吕氏春秋仲春羞以含桃先荐寝庙髙诱云进含桃也鸎鸟所含故曰含桃今之朱樱即是也】愿陛下出因取樱桃献宗庙上廼许之诸果献由此兴太史公曰语曰千金之裘非一狐之腋也台榭之榱非一木之枝也三代之际非一士之智也信哉夫髙祖起微细定海内谋计用兵可谓尽之矣然而刘敬脱挽辂一说建万世之安智岂可専耶叔孙通希世度务制礼进退与时变化卒为汉家儒宗大直若诎【索隐音屈】道固委蛇【索隐音移】盖谓是乎
　　【索隠述赞曰厦借众干裘非一狐委辂献说緜蕝陈书皇帝始贵车驾西都既安太子又和匈奴奉春稷嗣其功可圗】



　　史记巻九十九
　　史记巻九十九考证
　　刘敬叔孙通列传号稷嗣君集解徐广曰盖言其徳业足以继踪齐稷下之风流也骃案汉书音义曰稷嗣邑名○徐孚远曰是时功臣多有名号侯者叔孙通军功安得封邑徐叔为长










　　史记卷九十九考证
<史部,正史类,史记>
　　钦定四库全书
　　史记巻一百
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　季布栾布列传第四十
　　季布者楚人也为气任侠【集解孟康曰信交道曰任如淳曰相与信为任同是非为侠所谓权行州里力折公侯者也或曰任气力也侠甹也索隐任而禁反侠音协如淳说为近甹音普名反其义难喩】有名于楚项籍使将兵数窘汉王【集解如淳曰窘困也】及项羽灭髙祖购求布千金敢有舍匿罪及三族季布匿濮阳周氏周氏曰汉购将军急迹且至臣家将军能听臣臣敢献计即不能愿先自颈季布许之廼髠钳季布衣褐衣置广柳车中【集解服防曰东郡谓广辙车为柳邓展曰皆捾餙也载以丧车欲人不知也李竒曰大牛车也车上覆为柳瓒曰茂陵书中有广柳车每县数百乘是今运转大车是也索隐案服防臣瓒所据则是大车任载运者名广柳车然则柳为车通名邓展所説事义相协最为通允故礼曰设柳翣为使人勿恶也郑注周礼云柳聚也诸饰所聚则是丧车称柳故后人通谓车为柳也】并与其家僮数十人之鲁朱家所卖之朱家心知是季布廼买而置之田诫其子曰田事听此奴必与同食朱家廼乘轺车之洛阳【集解徐广曰马车也索隐案谓轻车一马车也】见汝隂侯滕公滕公留朱家饮数日因谓滕公曰季布何大罪而上求之急也滕公曰布数为项羽窘上上怨之故必欲得之朱家曰君视季布何如人也曰贤者也朱家曰臣各为其主用季布为项籍用职耳项氏臣可尽诛耶今上始得天下独以己之私怨求一人何示天下之不广也且以季布之贤而汉求之急如此此不北走胡即南走越耳夫忌壮士以资敌国此伍子胥所以鞭荆平王之墓也君何不从容为上言邪汝隂侯滕公心知朱家大侠意季布匿其所廼许曰诺待闲果言如朱家指上廼赦季布当是时诸公皆多季布能摧刚为柔朱家亦以此名闻当世季布召见谢上拜为郎中孝惠时为中郎将单于甞为书嫚吕后不逊吕后大怒召诸将议之上将军樊哙曰臣愿得十万众横行匈奴中诸将皆阿吕后意曰然季布曰樊哙可斩也夫髙帝将兵四十余万众困于平城今哙奈何以十万众横行匈奴中靣欺且秦以事于胡陈胜等起于今创痍未瘳哙又靣谀欲摇动天下是时殿上皆恐太后罢朝遂不复议击匈奴事季布为河东守孝文时人有言其贤者孝文召欲以为御史大夫复有言其勇使酒难近【索隐使音如字近音其靳反因酒纵性谓之使酒即酗酒也】至留邸一月见罢季布因进曰臣无功窃宠待罪河东【索隐季布言己无功能窃承恩宠得待罪河东其词典省而文之也】陛下无故召臣此人必有以臣欺陛下者今臣至无所受事罢去此人必有以毁臣者夫陛下以一人之誉而召臣一人之毁而去臣臣恐天下有识闻之有以闚陛下也【集解韦昭曰闚见陛下深浅也】上黙然惭良久曰河东吾股肱郡故特召君耳布辞之官楚人曹邱生辩士数招权顾金钱【集解孟康曰招来也以金钱事权贵而求得其形势以自炫燿也文頴曰事权贵也与通势以其所有辜较请托金钱以自顾索隐义如孟康文頴所说辜较音姑角正义言曹邱生依倚贵人用权势属请数求他人顾钱赏金钱也】事贵人赵同等【集解徐广曰汉书作赵谈司马迁以父名谈故改之】与窦长君善季布闻之寄书谏窦长君曰吾闻曹邱生非长者勿与通及曹邱生归欲得书请季布【集解张晏曰欲使窦君为介于布请见】窦长君曰季将军不说足下足下无往固请书遂行使人先发书季布果大怒待曹邱曹邱至即揖季布曰楚人谚曰得黄金百斤不如得季布一诺足下何以得此声于梁楚间哉且仆楚人足下亦楚人也仆游扬足下之名于天下顾不重邪何足下距仆之深也季布廼大悦引入留数月为上客厚送之季布名所以益闻者曹邱扬之也季布弟季心【集解徐广曰一作子】气盖关中遇人恭谨为任侠方数千里士皆争为之死甞杀人亡之呉从袁丝匿【索隐盎字丝】长事袁丝弟畜灌夫籍福之属甞为中司马【集解如淳曰中尉之司马索隐汉书作中尉司马】中尉郅都不敢不加礼少年多时时窃籍其名以行【索隐籍音子亦反】当是时季心以勇布以诺着闻关中季布母弟丁公为楚将【集解晋灼曰楚汉春秋云薛人名固】丁公为项羽逐窘髙祖彭城西短兵接髙祖急顾丁公曰两贤岂相厄哉于是丁公引兵而还汉王遂解去及项王灭丁公谒见髙祖髙祖以丁公徇军中丁公为项王臣不忠使项王失天下者廼丁公也遂斩丁公曰使后世为人臣者无效丁公
　　栾布者梁人也始梁王彭越为家人时甞与布游【索隐谓居家之人无官职也】穷困赁佣于齐为酒人保【集解骃案汉书音义曰酒家作保佣也可保信故谓之保】数岁彭越去之巨野中为盗而布为人所略卖为奴于燕为其家主报仇燕将臧荼举以为都尉臧荼后为燕王以布为将及臧荼反汉击燕虏布梁王彭越闻之廼言上请赎布以为梁大夫使于齐未还汉召彭越责以谋反夷三族已而枭彭越头于雒阳下诏曰有敢收视者辄捕之布从齐还奏事彭越头下祠而哭之吏捕布以闻上召布骂曰若与彭越反邪吾禁人勿收若独祠而哭之与越反明矣趣亨之【索隐趣音促亨音普盲反谓疾令赴镬也】方提趣汤【集解徐广曰趣一作走索隐提音啼趣音娶徐广云一作走走亦趣向之也】布顾曰愿一言而死上曰何言布曰方上之困于彭城败荥阳成臯间项王所以遂不能西徒以彭王居梁地与汉合从苦楚也当是之时彭王一顾与楚则汉破与汉而楚破且垓下之会微彭王项氏不亡天下已定彭王剖符受封亦欲传之万世今陛下一征兵于梁彭王病不行而陛下疑以为反反形未见以苛小案诛灭之【集解徐广曰小一作峭】臣恐功臣人人自危也今彭王已死臣生不如死请就亨于是上廼释布罪拜为都尉孝文时为燕相至将军布廼称曰穷困不能辱身下志非人也富贵不能快意非贤也于是甞有德者厚报之有怨者必以法灭之呉军反时以军功封兪侯【集解徐广曰击齐有功也】复为燕相燕齐之间皆为栾布立社号曰栾公社景帝中五年薨子贲嗣为太常牺牲不如令国除
　　太史公曰以项羽之气而季布以勇显于楚身屦典军【集解徐广曰屦一作屡一曰覆骃案孟康曰屦履蹈之也瓒曰屡数也索隠案徐氏云一作覆而下云搴旗则覆军为是愈于屦之与屡者也】搴旗者数矣可谓壮士然被刑戮为人奴而不死何其下也彼必自负其材故受辱而不羞欲有所用其未足也故终为汉名将贤者诚重其死夫婢妾贱人感慨而自杀者【集解徐广曰或作概字音义同】非能勇也其计画无复之耳【集解徐广曰复一作冀】栾布哭彭越趣汤如归者彼诚知所处【集解如淳曰非死者难处死者难】不自重其死虽往古烈士何以加哉
</div>
    <div class="pagination">
<a href="史记四库_page59.html">上一页</a><span>...</span><a href="史记四库_page55.html">55</a><a href="史记四库_page56.html">56</a><a href="史记四库_page57.html">57</a><a href="史记四库_page58.html">58</a><a href="史记四库_page59.html">59</a><span class="current-page">60</span><a href="史记四库_page61.html">61</a><a href="史记四库_page62.html">62</a><a href="史记四库_page63.html">63</a><a href="史记四库_page64.html">64</a><a href="史记四库_page65.html">65</a><span>...</span><a href="史记四库_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
