<!DOCTYPE html>
<html>
<head>
    <meta charset="UTF-8">
    <title>史记正义 - 第 9 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记正义 - 第 9 页/共 38 页</h1>
    <div class="content">　　史记正义卷十二
　　唐　张守节　撰
　　孝武本纪第十二　　　　　　史记十二
　　孝武皇帝者【谥法云克定祸乱曰武】孝景中子也母曰王太后孝景四年以皇子为胶东王孝景七年栗太子废为临江王以胶东王为太子孝景十六年崩太子即位为孝武皇帝孝武皇帝初即位尤敬鬼神之祀元年汉兴已六十余嵗矣天下乂安荐绅之属【乂音鱼废反】皆望天子封禅改正度也而上卿儒术招贤良赵绾王臧等以文学为公卿欲议古立明堂城南以朝诸侯草巡狩封禅改厯服色事未就防窦太后治黄老言不好儒术使人防得赵绾等奸利事召案绾臧绾臧自杀【汉书孝武帝二年御史大夫赵绾坐请无奏事太皇太后及郎中令王臧皆下狱自杀应劭云王臧儒者欲立明堂辟雍太后素好黄老术非薄五经因故絶奏事太后太后怒故令杀】诸所兴为者皆废后六年窦太后崩其明年上徴文学之士公孙等明年上初至雍郊见五畤【畤音止括地志云汉五帝畤在岐州雍县南孟康云畤者神灵之所止或曰在雍州雍县南孟康云畤者神灵上帝也按五畤者鄜畤宻畤吴阳畤北畤先是文公作鄜畤祭白帝秦宣公作宻畤祭青帝秦灵公作吴阳上畤下畤祭祭赤黄帝汉髙祖作北畤祭黒帝是五畤也】后常三嵗一郊是时上求神君【汉武帝故事云起柏梁台以处神君长陵女子也先是嫁为人妻生一男数嵗死女子悼痛之嵗中亦死而灵宛若祠之遂闻言宛若为生民人多往请福説家人小事有验平原君亦事之至后子孙尊贵及上即位太后延于宫中祭之闻其言不见其人至是神君求出为营栢梁台舎之初霍去病防时自祷神君及见其形自脩饰欲与去病交接去病不肯谓神君曰吾以神君精防故斋戒祈福今欲媱此非也自絶不复往神君慙之乃去也】舎之上林中蹏氏观神君者长陵女子以子死悲哀故见神于先后宛若宛若祠之其室民多往祠平原君往祠其后子孙以尊显及武帝即位则厚礼置祠之内中闻其言不见其人云是时而李少君亦以祠灶谷道郤老方见上上尊之少君者故深泽侯入以主方匿其年及所生长常自谓七十能使物郤老其游以方徧诸侯无妻子人闻其能使物及不死更馈遗之常余金钱帛衣食人皆以为不治产业而饶给又不知其何所人愈信争亊之少君资好方善为巧发竒中尝从武安侯饮坐中有年九十余老人少君乃言与其大父游射处老人为儿时从其大父行识其处一坐尽惊少君见上上有故铜问少君少君曰此齐桓公十年陈于栢寝【括地志云栢寝台在青州壬乘县东北二十一里韩子云景公与晏子逰于少海登栢寝之台而望其国公曰羙哉堂乎后代孰将有此晏子云其田氏乎公曰寡人有国而田氏家柰何对曰夺之则近贤逺不肖治其烦乱轻其刑罚振穷乏恤寡行恩惠崇节俭虽十田氏其如何当即此也】已而案其刻果齐桓公器一宫尽骇以少君为神数百嵗人也少君言于上曰祠灶则致物致物而丹砂可化为黄金黄金成以为饮食器则益夀益夀而海中蓬莱者可见见之以封禅则不死黄帝是也臣尝游海上见安期生【列仙传云安期生琅耶阜郷亭人也卖药海邉秦始皇请语三夜赐金数千万出于阜郷亭皆置去留书以赤玉舄一重为报曰后千嵗求我于蓬莱山下】食巨大如瓜安期生者通蓬莱中合则见人不合则隠于是天子始亲祠灶而遣方士入海求蓬莱安期生之属而事化丹砂诸药齐为黄金矣居乆之李少君病死【汉书起居注云李少君将去武帝梦与共登嵩髙山半道冇使乘龙时从云中云太一请少君帝谓左右将舎我去矣数日而少君病死乂棺看唯衣冠在也】天子以为化去不死也而使黄锤【音直伪反】史寛舒受其方【姓史名寛舒】求蓬莱安期生莫能得而海上燕齐怪迂之方士多相效更言神事矣亳人薄诱忌奏祠泰一方曰天神贵者泰一泰一佐曰五帝【五帝五天帝也国语云苍帝灵威仰赤帝赤幖怒白帝白招矩黒帝叶光纪黄帝含抠组尚书帝命验云苍帝名灵威仰赤名文祖黄帝名神汗白帝名显纪黒帝名矩佐者谓配祭也】古者天子以春秋祭泰一东南郊用太牢具七日为坛八通之鬼道于是天子令太祝立其祠长安东南郊常奉祠如忌方其后人有上书言古者天子三年一用太牢具祠神三一天一地一泰一天子许之令太祝领祠之忌泰一坛上如其方后人复有上书言古者天子常以春秋觧祠祠黄帝用一枭破镜冥羊用羊祠马行【神名也】用一青牡马泰一臯山山君地长【丁丈反三并神名】用牛武夷君【神名】用干鱼隂阳使者以一牛令祠官领之如其方而祠于忌泰一坛旁其后天子苑有白鹿以其皮为币以发瑞应造白金焉【白金三品武帝所铸也如淳曰杂铸银钩马白金也平凖书云造银锡为白金以为天用莫如龙地用莫如马人用莫如故曰白金三品其一曰重八两圆之其文龙名曰白选直三千二曰重差小方之其文马直五百三曰复小随之其文直三百钱谱云白金第一其形圆如钱肉好圆文为一龙白银第二其形方小长肉好亦小长好上下文为二马白银第三其形似肉好小是文为甲也】其明年郊雍获一角兽若麃然有司曰陛下肃祗郊祀上帝报享锡一角兽盖麟云【汉书终军传云从上雍获白麟一角戴肉设武备而不为害所以为仁】于是以荐五畤畤加一牛以燎【力召反焚也】赐诸侯白金以风符应合于天地于是济北王以为天子且封禅乃上书献泰山及其旁邑天子受之更以他县偿之常山王有辠迁天子封其弟于真定以续先王祀而以常山为郡然后五岳皆在天子之郡其明年齐人少翁【汉武故事云少翁年二百嵗色如童子】以鬼神方见上上有所幸王夫人【汉书作李夫人】夫人卒少翁以方术盖夜致王夫人及灶鬼之貎云天子自惟中望见焉于是乃拜少翁为文成将军赏赐甚多以客礼礼之文成言曰上即欲与神通宫室被服不象神神物不至乃作画云气车及各以胜日驾车辟恶鬼又作甘泉宫中为台室画天地泰一诸神而置祭具以致天神居嵗余其方益衰神不至乃为帛书以饭牛【饭房晩反书绢帛上为怪言语以饲牛】详弗知也言此牛腹中有竒杀而视之得书书言甚怪天子疑之有识其手书问之人果为书于是诛文成将军【汉武故事云文成诛月余日使者借货闗东还逢之于漕亭还见言之上乃疑发其棺无所见唯有竹筒一枚捕验间无踪迹也】而隠之其后则又作栢梁桐柱承露人掌之属矣文成死明年天子病鼎湖甚巫医无所不致至不愈游水发根乃言曰上郡有巫病而鬼下之上召置祠之甘泉及病使人问神君神君言曰天子母忧病病少愈强与我会甘泉于是病愈遂幸甘泉病良已大赦天下置夀宫神君神君最贵者大夫其佐曰大禁司命之属皆从之非可得见闻其音与人言等时去时来来则风肃然也居室帷中时昼言然常以夜天子祓然后入因巫为主人闗饮食所欲者言行下又置夀宫北宫【括地志云夀宫北宫皆在雍州长安县西北三十里长安故城中汉书云武帝夀宫以处神君】张羽旗设供具以礼神君神君所言上使人受书其言命之曰书法【书音获按昼一之法】其所语世俗之所知也母絶殊者而天子独喜其事秘世莫知也其后三年有司言元宜以天瑞命不冝以一二数【孝景以前即位以一二数年至其终武帝即位初有年号改元以建元为始】一元曰建元二元以长星曰元光三元以郊得一角兽曰元狩云其明年冬天子郊雍议曰今上帝朕亲郊而后土母祀则礼不荅也有司与太史公祠官寛舒等议天地牲角茧栗今陛下亲祀后土后土冝于泽中圜邱为五坛坛一黄犊太牢具已祠尽瘗而从祠衣上黄于是天子遂东始立后土祠汾隂脽上如寛舒等议上亲望拜如上帝礼礼毕天子遂至荥阳而还过雒阳下诏曰三代邈絶逺矣难存其以三十里地封周后为周子南君以奉先王祀焉是嵗天子始巡郡县侵寻于泰山矣其春乐成侯上书言栾大栾大胶东宫人故尝与文成将军同师已而为胶东王尚方而乐成侯姊为康王后母子康王死他姬子立为王而康后有淫行与王不相中得相危以法康后闻文成已死而欲自媚于上乃遣栾大因乐成侯求见言方天子既诛文成后悔恨其早死惜其方不尽及见栾大大悦大为人长羙言多方畧而敢为大言处之不疑大言曰臣尝往来海中见安期羡门之属顾以为臣贱不信臣又以为康王诸侯耳不足予方臣数言康王康王又不用臣臣之师曰黄金可成而河决可塞不死之药可得僊人可致也臣恐效文成则方士皆掩口恶敢言方哉上曰文成食马肝死耳子诚能脩其方我何爱乎大曰臣师非有求人人者求之陛下必欲致之则贵其使者令有亲属以客礼待之勿卑使各佩其信印乃可使通言于神人神人尚肯邪不邪致尊其使然后可致也于是上使先验小方鬬旗旗【音其文本或作棊説文云棋博棊也髙诱注淮南子云取鸡血与针磨捣之以和磁石用涂碁头曝干之置局上即相拒不止也】自相触击是时上方忧河决而黄金不就【链丹砂鈆锡为黄金不就】乃拜大为五利将军居月余得四金印佩天士将军地士将军大通将军天道将军印制诏御史昔禹疏九江决四渎间者河溢臯陆隄繇不息【顔师古云臯水旁地也广平曰陆言水大泛溢自臯及陆而筑作堤傜役甚多不暇休息】朕临天下二十有八年天若遗朕士而大通焉干称蜚龙鸿渐于般意庶防与焉其以二千户封地士将军大为乐通侯赐列侯甲第僮千人乘舆斥车马帷帐物以充其家又以卫长公主妻之赍金万斤更名其邑曰当利公主天子亲如五利之第使者存问所给连属于道自大主将相以下皆置酒其家献遗之于是天子又刻玉印曰天道将军使使衣羽衣夜立白茅上五利将军亦衣羽衣立白茅上受印以示弗臣也而佩天道者且为天子道天神也于是五利常夜祠其家欲以下神神未至而百鬼集矣然颇能使之其后治装行东入海求其师云大见数月佩六印贵振天下而海上燕齐之间莫不搤捥而自言有禁方能神僊矣其夏六月中汾隂巫锦为民祠魏脽后土营旁见地如钩状掊视得鼎鼎大异于众鼎文镂无欵识怪之言吏吏告河东太守胜胜以闻天子使使验问巫锦得鼎无奸诈乃以礼祠迎鼎至甘泉从行上荐之至中山晏温有黄云盖焉有麃过上自射之因以祭云至长安公卿大夫皆议请尊宝鼎天子曰间者河溢嵗数不登故巡祭后土祈为百姓育谷今年丰庑未有报鼎曷为出哉有司皆曰闻昔太帝兴神鼎一一者一统天地万物所系终也黄帝作寳鼎三象天地人也禹收九牧之金铸九鼎皆尝鬺烹上帝鬼神遭圣则兴【遭逢也鼎虽沦泗水逄圣兴起故出汾隂西至甘泉也】迁于夏商周徳衰宋之社亡【社主民也社以石为之宋杜即亳社也周武王伐纣乃立亳社以为监戒覆上栈下使通天地隂阳之气周礼衰国将危民故宋之社为亡殷复也】鼎乃沦伏而不见颂云自堂徂基【此以下至胡考之休是周颂丝衣之诗自堂从内往外基门内塾也郑元云门侧之堂谓之塾绎礼轻使士升堂视壶濯及笾豆之属降往于塾牲自羊徂牛充包乃举鼎告洁礼之次也】自羊徂牛【自堂往塾先视羊后及牛也毛苌云先小后大也】鼐鼎及鼒不虞不骜胡考之休今鼎至甘泉光润龙变承休无疆合兹中山有黄白云降盖若兽为符是甘泉更路弓乘矢集获坛下报祠大飨惟受命而帝者心知其意而合徳焉鼎冝见于祖祢藏于帝廷以合明应制曰可入海求蓬莱者【蓬莱方文瀛洲勃海中三神山也】言蓬莱不逺而不能至者殆不见其气上乃遣望气佐其气云其秋上幸雍且郊或曰五帝泰一之佐也冝立泰一而上亲郊之上疑未定齐人公孙卿曰今年得宝鼎其冬辛巳朔旦冬至与黄帝时等卿有札书曰黄帝得宝鼎宛侯问于鬼臾区区对曰黄帝得宝鼎神防是嵗己酉朔旦冬至得天之纪终而复始于是黄帝迎日推防后率二十嵗【率音律又音类又所律反三音并通后皆放此也】得朔旦冬至凢二十推三百八十年黄帝登于天卿因所忠欲奏之所忠视其书不经疑其妄书谢曰宝鼎事已决矣尚何以为卿因嬖人奏之上大説召问卿对曰受此书申功申公已死上曰申功何人也卿曰申功齐人也与安期生通受皇帝言无书独有此鼎书曰汉兴复当黄帝之时汉之圣者在髙祖之孙且曾孙也宝鼎出而与神通封禅封禅七十二王【河图云王者封太山禅梁父易姓登崇有七十二君也】唯黄帝得上泰山封申功曰汉主亦当上封上封则能登天矣黄帝时万诸侯而神灵之封居七千天下名山八而三在蛮夷五在中国中国华山首山太室泰山东莱此五山黄帝之所常逰与神会黄帝且战且学僊患百姓非其道乃防斩非鬼神者百余嵗然后得与神通黄帝郊雍上帝宿三月鬼臾区号大鸿死塟雍故鸿冢是也其后黄帝接万灵明廷明廷者甘泉也所谓寒门者谷口也黄帝采首山铜铸鼎于荆山下鼎既成有龙垂胡下迎黄帝黄帝上骑羣臣后宫从上龙七千余人龙乃上去余小臣不得上乃悉持龙龙拔堕【徒果反】黄帝之弓百姓仰望黄帝既上天乃抱其弓攀龙胡号【户髙反下同】故后世因名其处曰鼎湖【括地志云湖水原出虢州湖城县南三十五星夸父山北流入河即鼎湖也】其弓曰乌号于是天子曰嗟乎吾诚得如皇帝吾视去妻子如脱躧耳乃拜卿为郎东使神于太室上遂郊雍至陇西西登空桐【空桐山在原州平髙县两一百里】幸甘泉令祠官寛舒等具泰一祠坛坛放薄忌泰一坛坛三垓五帝坛环居其下各如其方黄帝西南除八通鬼道泰一所用如雍一畤物而加醴枣脯之属杀一犛牛以为俎豆牢具而五帝独有俎豆醴进其下四方地为餟食【刘伯荘云谓绕坛设诸神祭座相连缀也】羣神从者及北斗云已祠胙余皆燎之其牛色白鹿居其中彘在鹿中水而洎之【刘伯荘云以大羹和祭食燎之按以鹿内牛中以彘内鹿中水酒也】祭日以牛祭月以羊彘特泰一祝宰则衣紫及绣五帝各如其色日赤月白十一月辛巳朔旦冬至昧爽天子始郊拜泰一朝朝日夕夕月则揖而见泰一如雍礼其赞飨曰天始以宝鼎神防授皇帝朔而又朔终而复始皇帝敬拜见焉而衣上黄其祠列火满坛旁坛旁烹炊具有司云祠上有光焉公卿言皇帝始郊见泰一云阳【括地志云汉云阳宫在雍州云阳县北八十一里有通天台即黄帝以来祭天国邱之处武帝以五月避署八月乃还也】有司奉瑄玉嘉牲荐飨【汉书仪云祭天养牛五嵗至二千斤】是夜有羙光及昼黄气上属天太史公祠官寛舒等曰神灵之休祐福兆祥冝因此地光域立泰畤坛以明应令太祝领祀及腊间祠三嵗天子一郊见其秋为伐南越告祷泰一以牡荆画幡日月北斗登龙以象天一三星为泰一锋名曰灵旗【李竒云画旗树泰一坛上名灵旂画日月北斗登龙等】为兵祷【为于伪反】则太史奉以指所伐国【韦昭云牡刚也荆强按用牡荆指伐国取其刚为称故北旗指之】而五利将军使不敢入海之泰山祠上使人防随验实无所见五利妄言见其师其方尽多不讐上乃诛五利【汉武故事云东方朔言栾大无状上发怒乃斩之】其冬公孙卿神河南见僊人迹缑氏城上有物若雉往来城上天子亲幸缑氏城视迹问卿得母效文成五利乎卿曰僊者非有求人主人主求之其道非少寛假神不来言神事事如迂诞【迂音于诞音但迂逺也诞大也】积以嵗乃可致于是郡国各除道缮治宫观名山神祠所以望幸矣其年既灭南越上有嬖臣李延年以好音见上善之下公卿议曰民间祠尚有鼓舞之乐今郊祠而无乐岂称乎公卿曰古者祀天地皆有乐而神只可得而礼或曰泰帝使素女【泰帝谓太吴伏羲氏】鼔五十瑟悲帝禁不止故破其瑟为二十五于是塞南越祷祠泰一后上始用乐舞益召歌儿作二十五弦及箜篌瑟自此起其来年冬上议曰古者先振兵泽旅然后封禅乃遂北巡朔方勒兵十余万还祭黄帝冢桥山泽兵须如上曰吾闻黄帝不死今有冢何也或对曰黄帝已僊上天羣臣葬其衣冠既至甘泉为且【为于伪反将为封禅也】用事泰山【道书福地记云泰山髙四千九百丈二尺周回二千里】先类祠泰一自得宝鼎上与公卿诸生议封禅【白虎通云王者易姓而起天下太平功成封禅以告太平禅梁父之趾广厚也刻石纪号着已之功绩天以髙为尊地以厚为徳故增泰山之髙以放天禅梁甫之趾以报地封者附广之禅者将以功相传授之】封禅用希旷絶莫知其仪礼而羣儒采封禅尚书周官王制之望祀射牛事齐人丁公年九十余曰封者合不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝以尝接神僊人蓬莱士髙世比徳于九皇而颇采儒术以文之羣儒既以不能辩明封禅事又牵拘于诗书古文而不敢骋上为封祠器示羣儒或曰不与古同徐偃又曰太常诸生行礼不如鲁善周霸属图封事于是上绌偃霸尽罢诸儒弗用三月遂东幸缑氏礼登中岳太室从官在山下闻若有言万嵗云【汉仪注云有称万嵗可十万人声】问上上不言问下下不言于是以三百户封太室奉祠命曰崇髙邑【顔师古云以崇奉嵩髙山故谓之崇髙也】东上泰山山之草木叶未生乃令人上石立之泰山顚上遂东巡海上行礼祠八神齐人之上疏言神怪竒方者以万数然无验者乃益发船令言海中神山者数千人求蓬莱神人公孙卿持节常先行名山至东莱言夜见一人长数丈就之则不见见其迹甚大类禽兽云羣臣有言见一老父牵狗言吾欲见巨公已忽不见上既见大迹未信及羣臣有言老父则大以为僊人也宿留海上与方士传车及间使求僊人以千数四月还至奉髙上念诸儒及方士言封禅人人殊不经难施行天子至梁父礼祠地主乙夘令侍中儒者皮弁荐绅射牛行事封泰山下东方如郊祠泰一之礼封广丈二尺髙九尺其下则有玉牒书书秘礼毕天子独与侍中奉车子侯上泰山亦有封其事皆禁明日下隂道丙辰禅泰山下阯东北肃然山如祭后土礼天子皆亲拜见衣上黄而尽用乐焉江淮闲一茅三脊为神借五色土益杂封纵逺方竒兽蜚禽及白雉诸物颇以加祠兕旄牛犀象之属弗用皆至泰山然后去封禅祠其夜若有光昼有白云起封中天子从封禅还坐明堂羣臣更上夀于是制诏御史朕以眇眇之身承至尊兢兢焉惧弗任维聴菲薄不明于礼乐脩祀泰一若有象景光屑如有望依依震于怪物欲止不敢遂登封泰山至于梁父而后禅肃然自新嘉与士大夫更始赐民百户牛一酒十石加年八十孤寡布帛二匹复博奉髙蛇丘厯城毋出今年租税其赦天下如乙夘赦令行所过母有复作事在二年前皆勿聴治又下诏曰古者天子五载一巡狩用事泰山诸侯有朝宿地其令诸侯各治邸泰山下【诸侯各于太山朝宿地起第佳拟天子用事太山而居止】天子既已封禅泰山既无风雨菑而方士更言蓬莱诸神山若将可得于是上欣然庶防遇之乃复东至海上望兾遇蓬莱焉奉车子侯暴病一日死上乃遂去并海上北至竭石巡自辽西厯北边至九原五月返至甘泉有司言宝鼎出为元鼎以今年为元封元年其秋有星茀于东井后十余日有星茀于三能望气王朔言独见其星出如瓠食顷复入焉有司言曰陛下建汉家封禅天其报徳星云其来年冬郊雍五帝还拜祝祠泰一賛飨曰徳星昭衍厥维休祥夀星仍出渊耀光明信星昭见皇帝敬拜泰况之飨其春公孙卿言见神人东莱山若云见天子天子于是幸缑氏城拜卿为中大夫遂至东莱宿留之数日母所见见大人迹复遣方士求神怪采芝药以千数是嵗旱于是天子既出母名乃祷万里沙过祠泰山还至瓠子自临寒决河留二日沈祠而去使二卿将卒塞决河河徙二渠复禹之故迹焉是时既灭南越越人勇之乃言越人俗信鬼而其祠皆见鬼数有效昔东瓯王敬鬼夀至百六十嵗后世谩怠故衰耗乃令越巫立越祝祠安台无坛亦祠天神上帝百鬼而以鸡卜【鸡卜法用鸡一狗一生祝愿讫即杀鸡狗煮熟又祭独取鸡两眼骨上自有孔裂似人物形则吉不足则凶今岭南犹行此法也】上信之越祠鸡卜始用焉公孙卿曰僊人可见而上往常遽以故不见今陛下可为观如缑氏城置脯枣神人冝可致且僊人好楼居于是上令长安则作蜚亷桂观甘泉则作益延夀观使卿持节设具而神人乃作通天台置祠具其下将招来神僊之属于是甘泉更置前殿始广诸宫室夏有芝生殿防内中天子为塞河兴通天台若有光云乃下诏曰甘泉防生芝九茎赦天下母有复作其明年伐朝鲜夏旱公孙卿曰黄帝时封则天旱干封【干音干蘓林云天旱欲使封土干燥也顔师古云三不而所封之土令干郑氏云但祭不立尸为干封】三年上乃下诏曰天旱意干封乎其令天下尊祠灵星焉【灵星即龙星也张晏云龙星左角曰天田则农祥也见而祭之】其明年上郊雍通囘中道巡之春至鸣泽从西河归其明年冬上巡南郡至江陵而东登礼潜之天柱山号曰南狱浮江自寻阳出枞阳过彭蠡祀其名山川北至琅邪并海上四月中至奉髙脩封焉初天子封泰山泰山东北阯古时有明堂处处险不敞上欲治明堂奉髙旁未晓其制度济南人公玉带上黄帝时明堂图明堂图中有一殿四靣无壁以茅盖通水圜宫垣为复道上有楼从西南入命曰昆仑天子从之入以拜祠上帝焉于是上令奉髙作明堂汶上如带图及五年脩封则祠泰一五帝于明堂上坐令髙皇帝祠坐对之祠后土于下房以二十太牢天子从昆仑道入始拜明堂如郊礼礼毕燎堂下而上又上泰山有秘祠其顚而泰山下祠五帝各如其方黄帝并赤帝而有司侍祠焉泰山上举火下悉应之其后二嵗十一月甲子朔旦冬至推厯者以本统天子亲至泰山以十一月甲子朔旦冬至日祠上帝明堂每脩封禅其赞飨曰天增授皇帝泰元神防周而复始皇帝敬拜泰一东至海上考入海及方士求神者莫验然益遣兾遇之十一月乙酉栢梁烖十二月甲午朔上亲禅髙里祠后土临渤海将以望祠蓬莱之属兾至殊庭焉上还以栢梁烖故朝受计甘泉【顾云栢梁被烧故受记故之物于甘泉也顔师古曰受郡国计簿也】公孙卿曰黄帝就青灵台十二日烧黄帝乃治明庭明庭甘泉也方士多言古帝王有都甘泉者其后天子又朝诸侯甘泉甘泉作诸侯邸勇之乃曰越俗有火烖复起屋必以大用胜服之于是作建章宫【括地志曰建章宫在雍州长安县西二十里长安故城西】度为千门万户前殿度髙未央其东则鳯阙髙二十余丈其西则唐中数十里虎圏【圈其远反括地志云虎囹天在长安城中西偏也】其北治大池渐台【臣瓉云泰液言象隂阳津液以作池也】髙二十余丈名曰泰液【臣瓉云泰液言象隂阳津液以作池也】池中有莱方丈瀛洲壶梁象海中神山鱼之属其南有玉堂壁门大鸟之属乃立神明台井干楼度五十余丈道相属焉夏汉改厯以正月为嵗首而色上黄官名更印章以五字因为太初元年是嵗西伐大宛蝗大起丁夫人雒阳虞初等以方祠诅匈奴大宛焉其明年有司言雍五畤无牢熟具芬芳不备乃命祠官进畤犊牢具五色食所胜而以木耦马代驹焉独五帝用驹行亲郊用驹及诸名山川用驹者悉以木耦马代行过乃用驹他礼如故其明年东巡海上考神仙之属未有验者方士有言黄帝时为五城十工楼以神人于埶期命曰迎年【顔师古云迎年若言祈年】上许作之如方明年上亲礼祠上帝衣上黄焉公玉带曰黄帝时虽封泰山然风后封钜歧伯【张揖云歧伯黄金太医】令黄帝封东泰山禅凢山合符然后不死焉天子既今设祠其至东泰山东泰山卑小不称其声乃令祠官礼之而不封禅焉其后令带奉祠神物夏遂还泰山脩五年之礼如前而加禅祠石闾石闾者在泰山下阯南方方士多言此僊人之闾也故上亲禅焉其后五年复至泰山脩封还过祭常山今天子所兴祠泰一后土三年亲郊祠建汉家封禅五年一脩封薄忌泰一及三一冥羊马行赤星五寛舒之祠官以嵗时致礼凢六祠皆太祝领之致如八神诸神明年凢山他名祠行过则祀去则已方士所兴祠各自主其人终则已祠官弗主他祠皆如其故今上封禅其后十二嵗而还徧于五岳四渎矣而方士之祠神人入海求蓬莱终无有验而公孙卿之神者犹以大人迹为觧无其效天子益怠厌方士之怪迂语矣然终羁縻弗絶兾遇其真自此之后方士言祠神者弥众然其效可睹矣
　　太史公曰余从巡祭天地诸神名山川而封禅焉入夀宫侍祠神语究观方士祠官之言于是退而论次自古以来用事于鬼神者具见其表里后有君子得以览焉至若俎豆珪币之详献酬之礼则有司存焉








　　史记正义卷十二
<史部,正史类,史记正义>
　　钦定四库全书
　　史记正义卷十三
　　唐　张守节　撰
　　三代世表第一【言代者以五帝乆古传记少见夏殷以来乃有尚书略有年月比于五帝事迹
　　易明故举三代为首表者明也明言事仪】　　　　　史记十三
　　太史公曰五帝三代之记尚矣自殷以前诸侯不可得而谱【谱布也列其事也】周以来乃颇可着孔子因史文次春秋纪元年正时日月盖其详哉至于序尚书则略无年月或颇有然多阙不可录故疑则传疑葢其慎也余读谍记黄帝以来皆有年数稽其厯谱谍终始五徳之传古文咸不同异夫子之弗论次其年月岂虚哉于是以五帝系谍尚书集世纪黄帝以来讫共和为世表




<史部,正史类,史记正义,卷十三>







　　帝泄
　　帝不降
　　帝扄【不降弟】
　　帝厪
　　帝孔甲【不降子好鬼神淫乱不好徳二龙去】
　　帝臯
　　帝发
　　帝履癸【是为桀】
　　禹至桀十七世黄帝至桀二十世
　　殷汤代夏氏殷汤【従黄帝至汤十七世】
　　帝外丙【汤太子太丁蚤卒故立次弟外丙】
　　帝仲壬【外丙弟】
　　帝太甲【故太子太丁子淫伊尹放之桐宫三年悔过自责伊尹乃迎之复位】
　　帝沃丁【伊尹卒】
　　帝太庚【沃丁弟】
　　帝小甲【太庚弟殷道衰诸侯或不至】
　　帝雍已【小甲弟】
　　帝太戊【雍已弟以桑谷生称中宗】
　　帝中丁
　　帝外壬【中丁弟】
　　帝河亶甲【外壬弟】
　　帝祖乙
　　帝祖辛
　　帝沃甲【祖辛弟】
　　帝祖丁【祖辛子】
　　帝南庚【沃甲子】
　　帝阳甲【祖丁子】
　　帝盘庚【阳甲弟徙河南】
　　帝小辛【盘庚弟】
　　帝小乙【小卒弟】
　　帝武丁【雉升鼎耳雊得傅説称髙宗】
　　帝祖庚
　　帝甲【祖庚弟淫】
　　帝廪辛
　　帝庚丁【廪辛弟殷徙河北】
　　帝武乙【慢神震死】
　　帝太丁
　　帝乙【殷益衰】
　　帝辛【是为纣弑】
　　汤至纣二十九世从黄帝至纣四十六世
　　周武王代殷【从黄帝至武王十九世
<史部,正史类,史记正义,卷十三>】











　　张夫子问禇先生曰诗言契后稷皆无父而生今案诸传记咸言有父父皆黄帝子也得无与诗谬乎禇先生曰不然诗言契生于后稷人迹者欲见其有天命精诚之意耳鬼神不能自成须人而生奈何无父而生乎一言有父一言无父信以传信疑以传疑故两言之尧知契稷皆贤人天之所生故封之契七十里后十余世

　　至汤王天下尧知后稷子孙之后王也故益封之百里其后世且千嵗至文王而有天下诗曰汤之先为契无父而生契母与姊妹浴于丘水有燕衔堕之契母得故之误吞之即生契契生而贤尧立为司徒姓之曰子氏子者兹兹益大也诗人美而颂之曰殷社芒芒天命鸟降而生商商者质殷号也文王之先为后稷后稷亦无父而生后稷母为姜嫄出见大人迹而履践之知于身则生后稷姜嫄以为无父贱而弃之道中羊牛避不践也抱之山中山者养之又之大泽乌覆席食之姜嫄怪之于是知其天子乃取长之尧知其贤才立以为大农姓之曰姬氏姬者本也诗人美而颂之曰厥初生民深修益成而道后稷之始也孔子曰昔者尧命契为子氏为有汤也命后稷为姬氏为有文王也太王命季厯明天瑞也太伯之吴遂生源也天命难言非圣人莫能见舜禹契后稷皆黄帝子孙也黄帝防天命而治天下徳泽深后世故其子孙皆复立为天子是天之报有徳也人不知以为泛从布衣匹夫起耳夫布衣匹夫安能无故而起王天下乎其有天命然黄帝后世何王天下之乆逺邪曰云天下之君王为万夫之黔首请赎民之命者帝有福万世黄帝是也五政明则修礼义因天时举兵征伐而利者王有福千世蜀王黄帝后世也【谱记普云蜀之先肇于人皇之际黄帝与子昌意娶蜀山氏女生帝俈立封其支庶于蜀厯虞夏商周衰先称王者蚕丛国破子孙居姚隽等处】至今在汉西南五千里常来朝降输献于汉非以其先之有徳泽流后世邪行道徳岂可以忽乎哉人君王者举而观之汉大将军霍子孟名光者亦黄帝后世也此可为博闻逺见者言固难为浅闻者説也何以言之古诸侯以国为姓霍者国名也武王封弟叔处于霍后世晋献公防霍公后世为庻民往来居平阳平阳在河东河东晋地分为魏国以诗言之亦可为周世周起后稷后稷无父而生以三代世传言之后稷有父名髙辛髙辛黄帝曾孙黄帝终始曰汉兴百有余年有人不短不长出白燕之郷【一作白彘按霍光平阳人平阳今晋州霍邑本秦时霍伯国汉为彘县后汉改彘曰永安隋又改为霍邑遍检记传无白燕之名疑白彘是卿之名】持天下之政时有婴儿主却行车霍将军者本居平阳白燕臣为郎时与方士考功【谓年老为方士最功也】会旗亭下为臣言岂不伟哉











</div>
    <div class="pagination">
<a href="史记正义_page8.html">上一页</a><span>...</span><a href="史记正义_page4.html">4</a><a href="史记正义_page5.html">5</a><a href="史记正义_page6.html">6</a><a href="史记正义_page7.html">7</a><a href="史记正义_page8.html">8</a><span class="current-page">9</span><a href="史记正义_page10.html">10</a><a href="史记正义_page11.html">11</a><a href="史记正义_page12.html">12</a><a href="史记正义_page13.html">13</a><a href="史记正义_page14.html">14</a><span>...</span><a href="史记正义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
