<!DOCTYPE html>
<html>
<head>
    <meta charset="UTF-8">
    <title>元史 - 第 196 页/共 271 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元史 - 第 196 页/共 271 页</h1>
    <div class="content">
　　议贤：

　　谓有大德行。

　　议能：

　　谓有大才业。

　　议功：

　　谓有大功勋。

　　议贵：

　　谓职事官三品以上，散官二品以上，及爵一品者。

　　议勤：

　　谓有大勤劳。

　　议宾：

　　谓承先代之后，为国宾者。

　　赎刑（附）

　　诸牧民官，公罪之轻者，许罚赎。

　　诸职官犯夜者，赎。

　　诸年老七十以上，年幼十五以下，不任杖责者，赎。

　　诸罪人癃笃残疾，有妨科决者，赎。

　　卫禁

　　诸掌宿卫，三日一更直，掌四门之钥，昏闭晨启，毋敢不慎。诸欲言事人，阑入宫殿，呼冀上闻，杖一百七，发元籍。诸擅带刀阑入殿庭者，杖八十七，流远。诸登皇城角楼，因为盗者，处死。诸阑入禁卫，盗金玉宝器者，处死。诸辄入禁苑，盗杀官兽者，为首杖八十七，徒二年，为从减一等，并刺字；知见不首者，笞四十七；掌门卫受财从放者，五十七；坐铺守把军人不诃问，二十七。诸汉人、南人投充宿卫士，总宿卫官辄收纳之，并坐罪。诸大都、上都诸城门，夜有急务须出入者，遣官以夜行象牙圆符及织成圣旨启门，门尉辩验明白，乃许启。虽有牙符而无织成圣旨者，不论何人，并勿启，违者处死。

　　职制上

　　诸官府印章，长官掌收，次官封之，差故即以牒发次官，次其下者第封之，不得付其私人。诸郡县城门锁钥，并从有司掌之。诸有司，凡荐举刑名出纳等文字，非有故，并须圆署行之。诸职官到任，距上司百里之内者公参，百里之外者免；上司辄非理征会，稽失公务者，禁之。诸内外百司呈署文字，并须由下而上论定而后行之。诸省府以下百司，凡行公务，置朱销簿，按治官以时考之。诸职官公坐，同职者以先到任居上，辄越次而坐者，正之。诸有司公事，各官连衔申禀其上司者，并自书其名。有故，从对读首领官代书之，具述其故于名下，曹吏辄代书其名者，罪之。诸职官受代职除之处，从所便，具载解由。私赴都者，禁之。诸有司案牍籍帐，编次架阁。各路，提控案牍兼架阁库官与经历、知事同掌之；散府州县，知事、提控案牍、都史目、典史掌之。任满相沿交割，毋敢不慎。诸枢密院行省文卷，除军数及边关兵机不在考阅，余并从监察御史考阅之。诸职官承上司他委，所治阙官者，许回申。不得擅令首领官吏摄事。诸职官押运官物赴都，除常所不差者，余并置籍轮差。徇私不均者，罪其上司。诸吏员迁调，廉访司书吏，奏差避道，路府州县吏避贯。诸有司遗失印信，随即寻获者，罚俸一月；追寻不获者，具申礼部别铸。元掌印官解职坐罪，非获元印，不得给由求叙。诸毁匿边关文字者，流。诸蒙古人居官犯法论罪既定，必择蒙古官断之，行杖亦如之。诸四怯薛及诸王、驸马、蒙古、色目之人，犯奸盗诈伪，从大宗正府治之。诸以亲女献当路权贵求进用，已得者追夺所受命，仍没入其家。诸官吏在任，与亲戚故旧及礼应追往之人追往者听，余并禁之。

　　诸职官到任，辄受所部贽见仪物，比受赃减等论。诸职官受部民事后致谢食用之物者，笞二十七，记过。诸上司及出使官，于使所受其燕飨餽遗者，准不枉法减二等论，经过而受者各减一等，从台宪察之。诸职官及有出身人，因事受财枉法者，除名不叙；不枉法者，殿三年，再犯不叙，无禄者减一等。以至元钞为则，枉法：一贯至十贯，笞四十七，不满贯者，量情断罪，依例除名；一十贯以上至二十贯，五十七；二十贯以上至五十贯，杖七十七；五十贯以上至一百贯，八十七；一百贯之上，一百七。不枉法：一贯至二十贯，笞四十七，本等叙，不满贯者，量情断罪，解见任，别行求仕；二十贯以上至五十贯，五十七，注边远一任；五十贯以上至一百贯，杖六十七，降一等；一百贯以上至一百五十贯，七十七，降二等；一百五十贯以上至二百贯，八十七，降三等；二百贯以上至三百贯，九十七，降四等；三百贯以上，一百七，除名不叙。诸内外百司官吏，受赃悔过自首，无不尽不实者免罪，有不尽不实，止坐不尽之赃。若知人欲告而首及以赃还主，并减罪二等。闻知他处事发首者，计其日程虽不知，亦以知人欲告而首论。诡名代首者勿听。犯人实有病故，许亲属代首。台宪官吏受赃，不在准首之限。有司受人首告者，罪之。诸职官恐吓有罪人求赂，未得财者，笞二十七。诸告官吏赃，有实取之者，有为过度人所讳而官吏初不知者，有官吏已知而姑付过度之家、事毕而后取之者，有本未尝言而故以钱物置人家、指作过度而诬陷人者，止以钱物所在坐之，与钱人俱坐。诸职官但犯赃私，有罪状明白者，停职听断。诸奴贱为官，但犯赃罪，除名。诸职官犯赃，生前赃状明白，虽死犹责家属纳赃。诸官吏犯赃罪，遇原免，或自首免罪，过钱人即因人致罪，不坐。诸官吏赃罚，台官问者归台，省官问者归省。诸职官犯贼，罪状已明，反诬告临问官者，断后仍徒。诸官吏家人受赃，减官吏法二等坐。官吏初不知，及知即首，官吏家人俱免；不即首，官吏减家人法二等坐，家人依本法。若官吏知情，故令家人受财，官吏依本法，家人免坐。官吏实不知者，止坐家人。诸职官受除未任，因承差而犯赃者，同见任论。边远迁转官，已任而未受文凭犯赃者，亦如之。吏未出职受赃，既出职事发，罢所受职。诸钱谷官吏受赃，不枉法者，止计赃论罪，不殿年叙。诸职官受赃，闻知事发，回付到主，同知人欲告自首论，减二等科罪。枉法者降先职三等叙，不枉法者解职别叙。诸职官侵用官钱者，以枉法论，虽会赦，仍除名不叙。诸职官在任犯赃，被问赃状已明而称疾者，停其职归对。诸职官所将亲属兼从，受所部财而无入己之赃，会赦还职。诸外任牧守受赃，被问垂成，近臣奏征入朝者，执付元问官。诸职官犯赃在逃者，同狱成。诸职官受赃，丁忧，终制日究问。军官不丁忧者，不在终制之限。诸职官犯赃，已承伏会赦者，免罪征赃，黜降如条；未承伏者勿论。诸职官受赃，即改悔还主，其主犹执告者勿论。诸职官受财为人请托者，计赃论罪。诸小吏犯赃，并断罪除名。诸库子等职，已有出身，无添给禄米者，不与小吏犯赃同论。诸掾吏出身应入流，或以职官转补，但犯赃，并同吏员坐除名。府州县首领官非朝命者，同吏员。诸吏员取受非真犯者，不除名。

　　诸流外官越受民词者，笞一十七，首领官二十七，记过。诸临民官于无职田州县，虚征其入于民者，断罪解职，记过。诸职官频入茶酒市肆及倡优之家者，断罪罢职。诸监临官私役弓手，笞二十七，三名已上加一等。占骑弓手马，笞一十七，并记过名。本管官吏辄应付者，各减一等。诸内外官吏疾病满百日者，作阙，期年后仕。诸职官连犯二罪，轻罪已断，重罪始发，罪从已断，殿降从后发。诸有过被问，诈死逃罪者，杖六十七，有官者罢职不叙，赃多者从重论。诸行省以下大小司存长官，非理折辱其首领官者，禁之。首领官有过失，听申上司，不得擅问。长官处决不公，首领官执覆不从，许直申上司。诸随朝官无故不公聚者，坐罪选待。

　　诸职官已受宣敕，以地远官卑，辄称故不赴者，夺所受命，谪种田。或在任诈称病而去者，三年后降二等叙，其同僚徇私与文书者，降一等叙。诸受命职官，阙期已及，或有辨证勾稽丧葬疾病公私诸务，妨阻不能之任者，许具始末诣本处有司自陈，保勘给据再叙，并任元注地方。有司保勘不实者，并坐之。诸受除官员，阙次未及，辄先往任所居住守代者，从本管上司究之。诸各衙门，辄将听除及罢闲无禄私己之人差遣者，禁。诸职官亲死不奔丧，杖六十七，降先职二等，杂职叙。未终丧赴官，笞四十七，降一等，终制日叙。若有罪诈称亲丧，杖八十七，除名不叙。亲久没称始死，笞五十七，解见任，杂职叙。凡不丁父母忧者，罪与不奔丧同。诸官吏私罪被逮，无问已招未招，罹父母大故者，听其奔赴丁忧，终制日追问，公罪并矜恕之。诸职官父母亡，匿丧纵宴乐，遇国哀，私家设音乐，并罢不叙。诸外任官员谒告，应有假故，具曹状报所属，仍置籍以记之。有托故者，风宪官纠而罪之。诸官吏迁葬祖父母、父母，给假二十日，并除马程日七十里，限内俸钱仍给之，违限不至者勒停。诸职官任满解由，应给而不给，不应给而给，及有过而不开写者，罪及有司。解由到部，增损功罪不以实者，亦如之。诸罢免官吏，叙复给由而匿其过名者，罪及初给由有司。诸匿过求仕，已除事觉者，笞四十七，追夺不叙。诸职官年及致仕而不知止者，廉访司纠黜之。诸职官被罪，理算殿年，以被问停职月日为始。诸远方官员亲年七十以上者，许元籍有司保勘，量注近阙便养，冒滥者坐罪。诸职官没于王事者，其应继之人，降二等荫叙。

　　诸内外百司五品以上进上表章，并以蒙古字书，毋敢不敬，仍以汉字书其副。诸内外百司，凡进贺表笺，缮写誊籍印识各以式，其辄犯庙讳御名者，禁之。诸内外百司应出给劄付，有额设译史者，并以蒙古字书写。诸内外百司有兼设蒙古、回回译史者，每遇行移及勘合文字，标译关防，仍兼用之。诸内外百司公移，尊卑有序，各守定制，惟执政出典外郡，申部公文，书姓不书名。诸人臣口传圣旨行事者，禁之。

　　诸大小机务，必由中书，惟枢密院、御史台、徽政、宣政诸院许自言所职，其余不由中书而辄上闻，既上闻而又不由中书径下所司行之者，以违制论。所司亦不禀白而辄受以行之者，从监察御史、廉访司纠之。诸中书机务，有泄其议者，量所泄事，闻奏论罪。诸省部官名隶宿卫者，昼出治事，夜入番直。诸检校官勾检中书及六曹之务，其有稽违，省掾呈省论罚，部吏就录罪名开呈。

　　诸行省擅役军人营缮，虽公廨，不奏请，犹议罪。诸行省差使军官，非军情者，禁之。诸行省长官二员，给金虎符典军，惟云南行省官皆给府。诸各处行省所辖军官，军情怠慢，从提调军马长官断遣。其余杂犯，受宣官以上咨禀，受敕官以下就断。诸行省岁支钱粮，各处正官季一照勘，岁终会其成于行省，以式稽考，滥者征之，实者籍之，总其概，咨都省台宪官阅实之。诸方面大臣，受金纵贼成乱者斩，僚佐受金，或阿顺不能匡正，并坐罪，会赦仍除名。诸枢密院及各省所部军官，其麾下征者、戍者、出者、处者、饥寒不赡，役使不均，代以私人，举债倍息，在家曰逃，有力曰乏，惟单穷是使，惟货贿是图，以苦士卒，以耗兵籍，百户有罪，罪及千户，千户有罪，罪及万户。万户有罪，从枢密院及行省帅府以其状闻，随事论罪。诸宣徽院所抽分马牛羊，官严其程期，制其供亿，谨其钤束之法，以讥察之。其有欺官扰民者，廉访司纠之。诸翰林院应译写制书，必呈中书省，共议其稿。其文卷非边远军情重事，并从监察御史考阅之。诸宣政院文卷，除修佛事不在照刷外，其余文卷及所隶内外司存，并照刷之。诸徽政院及怯怜口人匠，旧设诸府司文卷，并从台宪照刷。

　　诸台官职掌，饬官箴，稽吏课，内秩群祀，外察行人，与闻军国奏议，理达民庶冤辞，凡有司刑名、赋役、铨选、会计、调度、征收、营缮、鞫勘、审谳、勾稽、及庶官廉贪，厉禁张弛，编民茕独流移，强暴兼并，悉纠举之。诸行台官，主察行省宣慰司已下诸军民官吏之作奸犯科者，穷民之流离失业者，豪强家之夺民利者，按察官之不称职任者，余视内台立法同。诸御史台所辖各道宪司，民有冤滞赴诉于台者，咸著于籍，岁终则会以考其各道之殿最，而黜陟之。诸台宪所察天下官吏赃污、欺诈、稽违，罪入于刑书者，岁会其数及其罪状上之，藏于中书。诸内外台，岁遣监察御史刷磨各省文卷，并察各道廉访司官吏臧否，官弗称者呈台黜罚，吏弗称者就罢之。诸风宪，荐举必考其最绩，弹劾必著其罪状，举劾失当，并坐之。诸殿中侍御史，凡遇廷臣奏事，必随入内，在廷有不可与闻之人，即纠斥之；朝会祭祀，一切行礼，失仪越次及托故不至者，即纠罚之；文武百官谒假事故，三日以外者，以曹状报之。凡官府创置，百官礼任，及被差往还，报曹状并同。诸廉访分司官，每季孟夏初旬，出录囚，仲秋中旬，出按治，明年孟夏中旬还。其惮远违期、托故避事者，从监察御史劾之。诸廉访司分巡各路军民，官吏有过，得罪状明白者，六品以下牒总司论罪，五品以上申台闻奏。诸廉访司官，擅封点军器库者，笞三十七，解职别叙。诸官吏受赃，事主虽不告言，监察御史廉访司察之，实者纠之。诸行省官及首领官受赂，随省廉访司察知者，上之台，已下就问。诸行省理问所见问公事，廉访司辄逮问者，禁止。诸职官受赃，廉访司必亲临听决，有必不能亲临者，摘敌品有司老成廉能正官问之。诸被按官吏，有冤抑者，诣御史台陈理。所言实，罪被告，所言虚，罪告者，仍加等。其有故摭按问官吏以事者，禁之。诸按问职官赃，毋遽施刑，惟众证已明而不款伏者，加刑问之，军官则先夺所佩符而问之。诸风宪官吏但犯赃，加等断罪，虽不枉法亦除名。诸方面之臣入觐，辄敛所部官吏俸钱备礼物者，禁之。违者罪之。

　　诸湖南北、江西、两广接境溪洞蛮獠窃发，诸监临禁治不严及故纵者，军官笞三十七，管民官不坐。诸军民官镇抚边陲，三年无啸聚之盗者，民官减一资，军官升散官一阶；五年无者，军民官各升散官一等。诸郡县版籍，所司谨庋置之，正官相沿掌之。

　　诸劝农官，每岁终则上其所治农桑水利之成绩于本属上司，本属上司会所部之成绩，以上于大司农若部，部考其勤惰成否，以上于省而殿最之。其在官怠其事隳其法者，罪之。诸职官行田，受民户齐敛钱者，以多科断。诸受财占民差徭者，以枉法论。诸额课所在，管民正官董其事，若以他故出，次官通摄之。诸额收钱粮，各处计吏，岁一诣省会之。有齐敛者，从按治官举劾。诸郡县岁以三限征收税粮，初限十月终，中限十一月终，末限十二月终。违者初限笞四十，再犯杖八十，但结揽及自愿与结揽人等，并没入其家财，仍依元科之数倍征之。若不差正官部粮，而以权官部之，或致失陷及输不足者，达鲁花赤管民官同坐。诸州县义仓粮数不实，监临失举察者，罪之。

　　诸职官于禁刑之日决断公事者，罚俸一月，吏笞二十七，记过。诸有司断诸小罪，辄以杖头非法杖人致死，罪坐判署官吏。诸曾诉官吏之人有罪，其被诉官吏勿推。诸有司辄凭妄言帷薄私事逮系人者，笞四十七，解职，期年后叙。诸职官得代及休致，凡有追会，并同见任。其婚姻田债诸事，止令子孙弟侄陈诉，有司辄相侵陵者究之。诸职官告吏民毁骂，非亲闻者勿问，违者罪之。诸职官听讼者，事关有服之亲并婚姻之家及曾受业之师与所仇嫌之人，应回避而不回避者，各以其所犯坐之。有辄以官法临决尊长者，虽会赦，仍解职降叙。

　　诸有司事关蒙古军者，与管军官约会问。诸管军官、奥鲁官及盐运司、打捕鹰坊军匠、各投下管领诸色人等，但犯强窃盗贼、伪造宝钞、略卖人口、发冢放火、犯奸及诸死罪，并从有司归问。其斗讼、婚田、良贱、钱债、财产、宗从继绝及科差不公自相告言者，从本管理问。若事关民户者，从有司约会归问，并从有司追逮，三约不至者，有司就便归断。诸州县邻境军民相关词讼，元告就被论官司归断，不在约会之例。断不当理，许赴上司陈诉，罪及元断官吏。诸僧、道、儒人有争，有司勿问，止令三家所掌会问。诸哈的大师，止令掌教念经，回回人应有刑名、户婚、钱粮、词讼并从有司问之。诸僧人但犯奸盗诈伪，致伤人命及诸重罪，有司归问。其自相争告，从各寺院住持本管头目归问。若僧俗相争田土，与有司约会；约会不至，有司就便归问。诸各寺院税粮，除前宋所有常住及世祖所赐田土免纳税粮外，已后诸人布施并己力典买者，依例纳粮。诸管民官以公事摄所部，并用信牌，其差人扰众者，禁之。

　　诸掩骼埋胔，有司之职。或饥岁流莩，或中路暴死，无亲属收认，应闻有司检覆者，检覆既毕，就付地主邻人收葬；不须检覆者，亦就收葬。诸救灾恤患，邻邑之礼。岁饥辄闭籴者，罪之。诸郡县灾伤，过时而不申，或申不以实，及按治官不以时检踏，皆罪之。诸虫蝗为灾，有司失捕，路官各罚俸一月，州官各笞一十七，县官各二十七，并记过。诸水旱为灾，人民艰食，有司不以时申报赈恤，以致转徙饥莩者，正官笞三十七，佐官二十七，各解见任，降先职一等叙。诸有司检覆灾伤，或以熟作荒，或以可救为不可救，一顷已上者罚俸，二十顷者笞一十七，二百顷已上者笞二十七，五百顷已上笞三十七，惟以荒作熟，抑民纳粮者，笞四十七，罢之。托故不行，妨误检覆者，笞三十七。

　　诸义夫、节妇、孝子、顺孙，其节行卓异，应旌表者，从所属有司举之，监察御史廉访司察之，但有冒滥，罪及元举。诸赐高年帛，应受赐而有司不以实报者，正官笞四十七，解职别叙。诸州县举茂异秀才，非经监察御史廉访司体察者，不得开申。

　　诸民犯弑逆，有司称故不听理者，杖六十七，解见任，殿三年，杂职叙。诸检尸，有司故迁延及检覆牒到不受，以致尸变者，正官笞三十七，首领官吏各四十七。其不亲临或使人代之，以致增减不实，移易轻重，及初覆检官相符同者，正官随事轻重论罪黜降，首领官吏各笞五十七罢之，仵作行人杖七十七，受财者以枉法论。诸有司，在监囚人因病而死，虚立检尸文案及关覆检官者，正官笞三十七，解职别叙。已代会赦者，仍记其过。诸职官覆检尸伤，尸已焚瘗，止傅会初检申报者，解职别叙。若已改除，仍记其过。

　　诸藩王及军马经过，郡县委积馆劳，并许于应给官物内支遣，随申行省知会，或擅移易齐敛者，禁之。诸郡县非遇圣旨令旨，诸王驸马大臣经过，官吏并免郊迎，妨夺公务，仍不得赆以钱物，按治官常纠察之。诸职官但犯军情违误，受敕官各路就断，受宣官从都省行省处分。其余公罪，各路并不得辄断。

　　诸部送囚徒，中路所次州县，不寄囚于狱而监收旅舍，以致反禁而亡者，部送官笞二十七，还职本处，防护官笞四十七，就责捕贼，仍通记过名。诸有司各处递至流囚，辄主意故纵者，杖六十七，解职，降先品一等叙，刑部记过。

　　诸和顾和买，依时置估，对物给价。官吏权家，因缘结揽，营私害公者，罪之。诸有司和买诸物，多余估计，分受其价者，准盗官钱论，不分受，以冒估多寡论。监临及当该官吏诡名中纳者，物价全没之。克落价钞者，准不枉法赃论。不即支价者，台宪官纠之。诸职官辄以亲故人事之物，为散之民，鸠敛钱财者，计其时直，以余利为坐，减不枉法赃二等科罪，钱物各归其主。诸职官私用民力者，笞二十七，记过，追顾直给其民。诸克除所属官吏俸钱，为公用及备进上礼物，既去职者，并勿论。诸在任官敛属吏俸赠去官者，笞四十七，还职。诸职官辄借骑所部内驿马者，笞三十七，降先职一等叙，记过。诸职官于所部非亲故及理应往复之家，辄行庆吊之礼者，禁之。违者罪之。 
 
 
 
卷一百三 志第五十一
　
　　◎刑法二

　　○职制下

　　诸职官户在军籍，管军官辄追逮其身者，禁之。诸中外大小军官，不能以法抚循军人而又害之者，从监察御史廉访司纠察之；行省官及宣慰司元帅府官无故以军官自卫者，亦如之。诸军官不法，各处宪司就问之，枢府不得委官同问。诸管军官，辄以所佩金银符充典质者，笞五十七，降散官一等，受质者减二等。诸军官犯赃，应罢职殿降者，上所佩符，再叙日给之。诸军官役使军人，万户八名，千户减万户之半，弹压减千户之半，过是数者坐罪。诸军官驱役军人，致死非命者，量事断罪并罢职，征烧埋银给苦主。诸管军官擅放正军，及分受雇役钱者，以枉法论，除名不叙。诸管军官吏克除军人衣粮盐菜钱，并全未给散，会赦，克除已招者追给，未招者免征，未给散者给散。其私役军人官牛，带种官地，并管民官占种官地，所收子粒，已招者追没，未招者免征。诸军官役其出征军人家属，又借之钱而多取息者，并坐之。诸军官辄纵军人诬民以罪，嚇取钱物而分赃自厚者，计赃科罪，除名不叙。诸民间失火，镇守军官坐视不救，而反纵军剽掠者，从台宪官纠之。诸军官辄断民讼者，禁之，违者罪之。诸军官挟仇犯分，辄持刃欲杀连帅者，杖六十七，解职别叙。

　　诸投下官吏受赃，与常选官同论。诸投下杂职犯赃罪者罢之，不以常调殿降论。诸投下妄称上旨，影占民站，除其徭役，故纵为民害者，杖七十七，没其家财之半，所占民杖一百七，还元籍。诸王傅文卷，监察御史考阅，与有司同。诸位下置财赋营田等司，岁终则会；会毕，从廉访司考阅之。诸投下轻重囚徒，并从廉访司审录。诸藩邸事务，大者奏裁，小者移中书，擅以教令行者，禁之。

　　诸仓庾官吏与府州司县官吏人等，以百姓合纳税粮，通同揽纳，接受折价飞钞者，十石以上，各刺面，杖一百七；十石以下，九十七；官吏除名不叙。退闲官吏、豪势富户、行铺人等违犯者，十石之上，杖九十七；十石之下，八十七。其部粮官吏知情分受，五十七，除名不叙。有失觉察者，监临部粮官吏，二十七；府州总部粮官吏，一十七。若能捕获犯人者，与免本罪。若仓官人吏等盗粜官粮，与揽纳飞钞同论。知情籴买，十石以上，杖一百七；七石之下，九十七。其漕运官吏有失觉察者，验粮数多寡治罪。其盗粜粮价，结揽飞钞，追征没官，正粮于仓官，并结揽籴买人均征还官。诸仓库官吏人等盗所主守钱粮，一贯以下，决五十七，至十贯杖六十七，每二十贯加一等；一百二十贯，徒一年，每三十贯加半年；二百四十贯，徒三年；三百贯处死。计赃以至元钞为则，诸物以当时价估折计之。诸仓库官、知库子、攒典、斗脚人等，侵盗移易官物，匿不举发者，与犯人同罪；失觉察者，减犯人罪四等。诸仓库钱粮出纳，所设首领官及提举监支纳以下攒典合干人以上，互相觉察，若有违法短少，一体均陪，任内收支钱粮，正收倒除皆完，方许给由。诸典守钞库官，已倒昏钞，不用退印，笞五十七，解见任。提调官失计点，笞一十七，并记过名。诸钞库官，辄以自己昏钞诡名倒换者，笞三十七，记过。诸平准行用库倒换昏钞，多取工墨钱，库官知而不曾分赃者，减一等，并解职别叙。主谋又受赃者，以枉法论，除名不叙。诸白纸坊典守官，私受桑楮皮折价者，计赃以枉法论，除名不叙，仍追赃，收买本色还官。诸京仓受粮，部官董之，外仓收粮，州县长官董之。收不如法致腐败者，按治官通究之。诸仓官委任亲属为家丁，致盗粜官粮者，笞五十七，解职殿叙；同僚相容隐，四十七，解职。诸仓官辄翻钉官斛，多收民租，主谋者笞五十七，同僚初不知情，既知而不能改正者，三十七，并解职别叙。诸京师每日散粜官米，人止一斗，权豪势要及有禄之家，辄籴买者，笞二十七，追中统钞二十五贯，付告人充赏。诸官局造作典守，辄克除材料者，计赃以枉法论，除名不叙。

　　诸运司办课官，取受事发，办课毕日追问；受代离职者，就问之。诸盐场官勘问人致死者，从转运司差官摄其职，发犯人归有司。诸税务官，辄以民到务文契，枉作匿税，私其罚钱者，以枉法论，除名不叙。诸财赋总管淘金提举司存，虽有护持制书，事应纠劾者，监察御史廉访司准法行之。诸守库藏军官，夜不直宿，致有盗者，笞三十七，还职。捕盗不获者，围宿军官军人追陪所失物货，俟获盗征赃给还。若遇强劫，军官军人力所不及者，不在追断之限。诸杂造局院，辄与诸人带造军器者，禁之。诸两浙财赋府隶徽政者，掌治钱谷造作，岁终报成，以次年正月至于二月，从廉访司稽其文书，违者纠之。

　　诸有司桥梁不修，道途不治，虽修治而不牢强者，按治及监临官究治之。诸有司不以时修筑堤防，霖雨既降，水潦并至，漂民庐舍，溺民妻子，为民害者，本郡官吏各罚俸一月，县官各笞二十七，典史各一十七，并记过名。

　　诸漕运官，辄拘括水陆舟车，阻滞商旅者，禁之。诸漕运官，辄受赃，纵水手人等以稻糠盗换官粮者，以枉法计赃论罪，除名不叙。诸海道都漕运万户府所辖千户已下有罪，万户问之；万户有罪，行省问之。徇情者，监察御史廉访司察之，漕事毕，然后廉访司考其案牍。诸海道运粮船户，盗粜官粮，诈称遭风覆没者，计赃刺断，虽会赦，仍刺之。

　　诸使臣行李，脱脱禾孙及驿吏辄敢搜检者，禁之。诸使臣行橐过重，压损驿马，而脱脱禾孙与使臣交赠为好，不以法称盘者，笞二十七，记过。诸急递铺，辄开所递实封文书，妄入无名文字者，笞五十七。诸急递铺，每上下半月，府州判官县主簿亲临检视，所递文字但有稽违、磨擦、沉匿，铺司铺兵即验事重轻论罪，各路正官一员总之，廉访司察之。其有弗职，亲临官初犯笞一十七，再犯加一等，三犯呈省别议，总提调官减亲临官一等。每季具申上司，有无稽违，仍于各官任满日，解由开写，而黜陟之。诸使臣辄骑怀驹马者，取与各笞五十七，及以车易马者，俱坐之。诸公主下嫁，迎送往还，并不得由传置。诸使臣在城，辄骑占驿马者禁之，违者罪之。诸驿使在道，夺回马易所乘马，驰至死者，偿其直。若以私事故选良马驰至死者，笞二十七，仍偿其直。诸使臣多取分例，笞一十七，追所多还官，记过。使还人员，除军情急务外，日不过三驿，驿官仍于关文标写起止程期，违者各笞二十七，再犯罢役。诸乘驿使臣，或枉道营私，横索祗待，或访旧逸游，饿损马乘，并申闻断治。诸使臣枉道驰驿者，笞五十七；脱脱禾孙擅依随给驿者，依例科罚。诸驿使诈改公牒，多起马者，杖八十七；其部押官马，辄夹带私马，多取草料者，并没入其私马。诸朝廷军情大事，奉旨遣使者，佩以金字圆符给驿，其余小事，止用御宝圣旨。诸王公主驸马亦为军情急务遣使者，佩以银字圆符给驿，其余止用御宝圣旨。若滥给者，从台宪官纠察之。诸高丽使臣，所带徒从，来则俱来，去则俱去，辄留中路郡邑买卖者，禁之；易马出界者，禁之。诸出使官员，所至辄受官吏筵宴，及官吏辄相邀请，并从风宪纠察。诸使臣所过州县，无故不得入城。有故入城者，止于公馆安宿，辄宿于官民之家者，从风宪纠之。诸遣使开读诏书，所过州郡就便开读者听，非所经由而辄往者禁之。若本宗事须亲往者，不在此限。诸使臣所至之处，有亲戚故旧，礼应追往者听。诸受命出使还，匿给驿文字符节及锡贡之物，久不进者，杖六十七，记过。诸进表使臣，五日外不还职，托故稽留，他有营者，止所给驿，籍其姓名，罢黜之。诸出使郡国，使事之外，毋有所与，有必须上闻者，实封以闻。诸衔命出使，辄将有司刑囚审断者，罪之。诸奉使循行郡县，有告廉访司官不法者，若其人尝为风宪所黜罢，则与监察御史杂问之，余听专问。诸官吏公差，辄受人赆行礼物者，随事论罪，官还职，吏发邻道贴补。

　　诸捕盗，境内若失过盗贼，却获他境盗贼，许令功过相补。如获他境强盗，或伪造宝钞二起，各准境内强盗一起，无强者准窃盗二起。如获窃盗，准亦如之。如境内无失，但获强窃盗贼，依例理赏。若应捕之人，及事主等告指捕获者，不赏。诸捕盗官，不得差遣，违者台宪官纠之。诸捕盗官，任内失过盗贼，除获别境盗准折外，三限不获，强盗三起，窃盗五起，各笞一十七；强盗五起，窃盗十起，各笞二十七；强盗十起，窃盗十五起，各笞三十七。镇守军官一体捕限者同罪，亲民提控捕盗官，减罪二等。其限内获贼及半者免罪，若诸人获盗应赏者，赏之。诸南北兵马司，职在巡警非违，捕逐盗贼，辄理民讼者，禁之。诸南北兵马司，罪囚八十七以下，决遣；应刺配者，就刺配之。诸各路在城录事录判，分番巡捕，若有失盗，止坐巡捕官。诸职官非应捕之人，告获反贼者，升二等用。诸告获强盗，每名官给赏钱至元钞五十贯，窃盗二十五贯，新获者倍之，获强盗至五人与一官。诸捕获弑逆凶徒，比获强盗给赏。诸随处镇守军官军人，亲获强窃盗贼者，减半给赏。诸都城失盗，一年不获者，勒巡军陪偿所盗财物，其敢差占巡军者禁之。诸捕盗官捕获强窃盗，不即牒发，淹禁死亡者，杖七十七，罢职。诸盗牛马，悔过放还者，以窃盗已行不得财论，不征倍赃赏钱；有司辄以常盗刺断者，以刑名违错科罚。诸捕盗官，辄受人递至匿名文字，枉勘平人为盗，致囚死狱中者，杖九十七，罢职不叙；正问官六十七，降先职二等叙；首领官笞四十七，注边远一任；承吏杖六十七，罢役不叙；主意写匿名文书者，杖一百七，流远；递送匿名文书者，减二等；受命主事递送者，减三等。诸捕盗官搜捕逆贼，辄将平人审问踪迹，乘怒殴之，邂逅致死者，杖六十七，解职别叙，记过，征烧埋银给苦主。诸捕盗官受财故纵贼囚者，与犯人同罪，已败获者，徒杖并减一等。诸父有罪，不坐其子；兄有罪，不坐其弟。
</div>
    <div class="pagination">
<a href="元史_page195.html">上一页</a><span>...</span><a href="元史_page191.html">191</a><a href="元史_page192.html">192</a><a href="元史_page193.html">193</a><a href="元史_page194.html">194</a><a href="元史_page195.html">195</a><span class="current-page">196</span><a href="元史_page197.html">197</a><a href="元史_page198.html">198</a><a href="元史_page199.html">199</a><a href="元史_page200.html">200</a><a href="元史_page201.html">201</a><span>...</span><a href="元史_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
