<!DOCTYPE html>
<html>
<head>
    <meta charset="UTF-8">
    <title>史记四库 - 第 49 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 49 页/共 76 页</h1>
    <div class="content">










　　史记巻六十五考证
　　钦定四库全书
　　史记卷六十六
　　汉　　太　　史　　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　伍子胥列传第六
　　伍子胥者楚人也名员员父曰伍奢员兄曰伍尚其先曰伍举以直谏事楚荘王【索隐举直谏见左氏楚世家】有显故其后世有名于楚楚平王有太子名曰建使伍奢为太傅费无忌为少傅【索隐左氏作费无极】无忌不忠于太子建平王使无忌为太子取妇于秦秦女好无忌驰归报平王曰秦女絶美王可自取而更为太子取妇平王遂自取秦女而絶爱幸之生子轸更为太子取妇无忌既以秦女自媚于平王因去太子而事平王恐一旦平王卒而太子立杀己乃因防太子建建母蔡女也无宠于平王平王稍益疏建使建守城父【集解骃案地理志颍川有城父县索隐城父本陈邑楚伐陈而有之】备边兵顷之无忌又日夜言太子短于王曰太子以秦女之故不能无怨望愿王少自备也自太子居城父将兵外交诸侯且欲入为乱矣平王乃召其太傅伍奢考问之伍奢知无忌谗太子于平王因曰王独奈何以谗贼小臣疏骨肉之亲乎无忌曰王今不制其事成矣王且见禽于是平王怒囚伍奢而使城父司马奋扬往杀太子【索隐奋扬城父司马之姓名也】行未至奋扬使人先告太子太子急去不然将诛太子建亡奔宋无忌言于平王曰伍奢有二子皆贤不诛且为楚忧可以其父质而召之不然且为楚患王使使谓伍奢曰能致汝二子则生不能则死伍奢曰尚为人仁呼必来员为人刚戾忍訽【集解骃案音犬诟反索隐邹氏作诟骂也音逅】能成大事彼见来之并擒其势必不来王不聼使人召二子曰来吾生汝父不来今杀奢也伍尚欲往员曰楚之召我兄弟非欲以生我父也恐有脱者后生患故以父为质诈召二子二子去则父子俱死何益父之死往而令讐不得报耳不如奔他国借力以雪父之耻俱灭无为也伍尚曰我知往终不能全父命然恨父召我以求生而不往后不能雪耻终为天下笑耳谓员可去矣汝能报杀父之讐我将归死尚既就执使者捕伍胥伍胥贯【集解骃案乌还反】弓执矢向使者【索隐刘氏贯音弯又音古患反谓满张弓】使者不敢进伍胥遂亡闻太子建之在宋往从之奢闻子胥之亡也曰楚国君臣且苦兵矣伍尚至楚楚并杀奢与尚也伍胥既至宋宋有华氏之乱【索隐春秋昭二十年宋华亥向宁华定与君争而出奔是也】乃与太子建俱奔于郑郑人甚善之太子建又适晋晋顷公曰太子既善郑郑信太子太子能为我内应而我攻其外灭郑必矣灭郑而封太子太子乃还郑事未防防自私欲杀其从者从者知其谋乃告之于郑郑定公与子产诛杀太子建建有子名胜伍胥惧乃与胜俱奔吴到昭关【索隐其关在西江乃呉楚之境】昭关欲执之伍胥遂与胜独身歩走防不得脱追者在后至江江上有一渔父乗船知伍胥之急乃渡伍胥伍胥既渡解其劔曰此劔直百金以与父父曰楚国之法得伍胥者赐粟伍万石爵执珪岂徒百金劔邪不受伍胥未至呉而疾止中道乞食【集解张勃曰子胥乞食处在丹阳溧阳县索隐张勃晋人呉鸿胪俨之子作吴録故裴氏注引之溧音栗水名也】至于呉呉王僚方用事公子光为将伍胥乃因公子光以求见呉王久之楚平王以其边邑钟离与呉边邑卑梁氏俱蚕两女子争桑相攻乃大怒至于两国举兵相伐吴使公子光伐楚防其钟离居巢而归【索隐二邑楚县也钟离在六安古钟离子之国世本谓之终犂嬴姓之国居巢亦国也桀奔南巢其国盖逺尚书序巢伯来朝盖因居之于淮南楚地】伍子胥説呉王僚曰楚可破也愿复遣公子光公子光谓呉王曰彼伍胥父兄为戮于楚而劝王伐楚者欲以自报其讐耳伐楚未可破也伍胥知公子光有内志欲杀王而自立未可説以外事乃进専诸于公子光【索隐左传谓専设诸】退而与太子建之子胜耕于野五年而楚平王卒初平王所夺太子建秦女生子轸及平王卒轸竟立为后是为昭王呉王僚因楚丧使二公子将兵往袭楚楚发兵絶呉兵之后不得归呉国内空而公子光乃令专诸袭刺呉王僚而自立是为呉王阖庐阖庐既立得志乃召伍员以为行人而与谋国事楚诛其大臣郤宛伯州犂伯州犂之孙伯嚭亡奔呉【集解徐广曰伯州犂者晋伯宗之子也伯州犂之子曰郤宛郤宛之子曰伯嚭宛亦姓伯又别氏郤楚世家云杀郤宛宛之宗姓伯氏子曰嚭呉世家云楚诛伯州犂其孙伯嚭奔呉也】呉亦以嚭为大夫前王僚所遣二公子将兵伐楚者道絶不得归【索隐公子烛庸及盖余也】后闻阖庐杀王僚自立遂以其兵降楚楚封之于舒阖庐立三年乃兴师与伍胥伯嚭伐楚防舒遂禽故呉反二将军因欲至郢将军孙武曰民劳未可且待之乃归四年呉伐楚取六与潜【集解骃案六古国臯陶之后所封潜县有天柱山】五年伐越败之六年楚昭王使公子嚢瓦【集解骃案左传楚公子贞字子嚢其孙名瓦字子常此言公子又兼称嚢瓦误也】将兵伐呉呉使伍员迎击大破楚军于豫章【集解骃案豫章在江南索隐按杜预云昔豫章在江北盖后徙之于江南】取楚之居巢九年呉王阖庐谓子胥孙武曰始子言郢未可入今果何如二子对曰楚将囊瓦贪而唐蔡皆怨之王必欲大伐之必先得唐蔡乃可阖庐听之悉兴师与唐蔡伐楚与楚夹汉水而陈呉王之弟夫概将兵请从【索隐概音古赉反】王不听遂以其属五千人击楚将子常【集解骃案子常公孙瓦】子常败走奔郑于是呉乘胜而前五战遂至郢【集解骃案郢楚都索隐郢音以正反又以井反】己卯楚昭王出奔庚辰呉王入郢昭王出亡入云梦盗击王王走郧【集解骃案音云国名索隐走音奏走向也郧古之郧国】郧公弟懐曰平王杀我父我杀其子不亦可乎郧公恐其弟杀王与王奔随【正义今有楚昭王故城昭王奔随之处宫之北城即是】呉兵围随谓随人曰周之子孙在汉川者楚尽灭之随人欲杀王王子綦匿王己自为王以当之随人卜与王于呉不吉乃谢呉不与王始伍员与申包胥为交员之亡也谓包胥曰我必覆楚包胥曰我必存之及呉兵入郢伍子胥求昭王既不得乃掘楚平王墓出其尸鞭之三百然后己申包胥亡于山中使人谓子胥曰子之报讐其以甚乎吾闻之人众者胜天天定亦能破人【正义申包胥言闻人众者虽一时凶暴胜天及天降其凶亦破于疆暴之人】今子故平王之臣亲北面而事之今至于僇死人此岂其无天道之极乎伍子胥曰为我谢申包胥曰吾日暮涂逺吾故倒行而逆施之【索隐倒音丁老反施如字子胥言志在复讐常恐且死不遂本心今幸而报岂论道理乎譬如人行前途尚逺而日势已暮故其在颠倒疾行逆理施事何得责吾顺理乎】于是申包胥走秦告急求救于秦秦不许包胥立于秦廷昼夜哭七日七夜不絶其声秦哀公怜之曰楚虽无道有臣若是可无存乎乃遣车五百乘救楚撃呉六月败呉兵于稷【集解骃案稷丘地名在郊外索隐左传作稷丘】防呉王久留楚求昭王而阖庐弟夫概乃亡归自立为王阖庐闻之乃释楚而归撃其弟夫概夫概败走遂奔楚楚昭王见呉有内乱乃复入郢封夫概于堂谿【集解徐广曰在慎县骃案地理志汝南有呉房县应劭曰夫概奔楚封于堂谿本房子国以封呉故曰呉房然则不得在慎县也正义案今豫州呉房县在州西北九十里】为堂谿氏楚复与呉战败呉呉王乃归后二嵗阖庐使太子夫差将兵伐楚取番【集解音普寒反又音婆索隐盖鄱阳也】楚惧呉复大来乃去郢徙于鄀【集解楚地音若索隐今阙】当是时呉以伍子胥孙武之谋西破彊楚北威齐晋南服越人其后四年孔子相鲁后五年伐越越王勾践迎击败呉于姑苏伤阖庐指【正义姑蘓当作防李乃文误也左传战防李伤将指卒于陉是也解在呉世家】军郤阖庐病创【集解骃案楚良反】将死谓太子夫差曰尔忘勾践杀尔父乎夫差对曰不敢忘是夕阖庐死夫差既立为王以伯嚭为太宰习战射二年后伐越败越于夫湫【集解骃案音椒索隐又如字正义太湖中椒山也解在呉世家】越王勾践乃以余兵五千人栖于防稽之上【正义土地名在越州会稽县东南十二里】使大夫种厚币遗呉太宰嚭以请和【索隐刘氏云大夫姓种名非也按今呉南有文种埭则种姓文为大夫官也正义髙诱云大夫种姓文氏字子禽楚郢人】求委国为臣妾呉王将许之伍子胥谏曰越王为人能辛苦今王不灭后必悔之呉王不听用太宰嚭计与越平其后五年而呉王闻齐景公死而大臣争宠新君弱乃兴师北伐齐伍子胥谏曰勾践食不重味吊死问疾且欲有所用之也此人不死必为呉患今呉之有越犹人之有腹心疾也而王不先越而乃务齐不亦谬乎呉王不听伐齐大败齐师于艾陵【正义括地志云艾山在兖州博城县南百六十里本齐博邑】遂灭邹鲁之君以归【正义邹君居兖州邹县鲁曲阜县】益疏子胥之谋其后四年呉王将北伐齐越王勾践用子贡之谋乃率其众以助呉而重寳以献遗太宰嚭太宰嚭既数受越赂其爱信越殊甚日夜为言于呉王呉王信用嚭之计伍子胥谏曰夫越腹心之病今信其浮辞诈伪而贪齐破齐譬犹石田无所用之且盘庚之诰曰有颠越不恭劓殄灭之俾无遗育无使易种于兹邑此商之所以兴愿王释齐而先越若不然后将悔之无及而呉王不听使子胥于齐子胥临行谓其子曰吾数谏王王不用吾今见呉之亡矣汝与呉俱亡无益也乃属其子于齐鲍牧而还报呉呉太宰嚭既与子胥有隙因防曰子胥为人刚暴少恩猜贼其怨望恐为深祸也前日王欲伐齐子胥以为不可王卒伐之而有大功子胥耻其计谋不用乃反怨望而今王又复伐齐子胥专愎疆谏【索隐愎皮逼反】沮毁用事【集解骃案沮自吕反】徒幸呉之败以自胜其计谋耳今王自行悉国中武力以伐齐而子胥諌不用因辍谢详病不行王不可不备此起祸不难且嚭使人微伺之其使于齐也乃属其子于齐之鲍氏夫为人臣内不得意外倚诸侯自以为先王之谋臣今不见用常鞅鞅怨望愿王早圗之呉王曰微子之言吾亦疑之乃使使赐伍子胥属镂之劔【集解骃案镂録于反】曰子以此死伍子胥仰天叹曰嗟乎谗臣嚭为乱矣王乃反诛我我令若父霸自若未立时诸公子争立我以死争之于先王防不得立【正义防音祈】若既得立欲分呉国予我我顾不敢望也然今若听防臣言以杀长者乃告其舍人曰必树吾墓上以梓令可以为器【正义器谓棺也以呉必亡也左传云树吾墓槚槚可材也呉其亡乎】而抉吾眼县呉东门之上【索隐抉音乌穴反抉亦决也正义东门防门谓防门也今名葑门防音普姑反防音覆浮反越军开示浦子胥涛荡罗城开此门有防防随涛入故以名门顾野王云防鱼一名江豚欲风则涌之也】以观越寇之入灭呉也乃自刭死呉王闻之大怒乃取子胥尸盛以鸱夷革【集解应劭曰取马革为鸱夷鸱夷榼形正义盛音成榼音古曷反】浮之江中【集解徐广曰鲁哀公十一年正义案年表云呉王夫差十一年也】呉人怜之为立祠于江上【正义呉地记曰越军于蘓州东南三十里三江口又向下三里临江北岸立坛杀白马祭子胥杯动酒尽后因立庙于此江上今其侧有浦名上坛浦至晋会稽太守麋豹移庙呉郭东门内道南今庙见在】因命曰胥山【集解张晏曰胥山在太湖边去江不逺百里故云江上正义呉地记云胥山太湖边胥湖东岸山西临胥湖山有古葬胥二王庙按其庙不干子胥事太史误矣张注又非】呉王既诛伍子胥遂伐齐齐鲍氏杀其君悼公而立阳生呉王欲讨其贼不胜而去其后二年呉王召鲁卫之君防之槖臯【索隐音拓臯杜预云地名在淮南逡遒县东南正义槖臯故县在庐州巢县西北五十六里】其眀年因北大防诸侯于黄池【正义在汴州封丘县南七里】以令周室越王勾践袭杀呉太子【索隐左传太子名友】破呉兵呉王闻之乃归使使厚币与越平后九年越王勾践遂灭呉杀王夫差而诛太宰嚭以不忠于其君而外受重赂与己比周也【正义纪鼻二音】伍子胥初所与俱亡故楚太子建之子胜者在于呉呉王夫差之时楚惠王欲召胜归楚叶公諌曰【正义叶式渉反杜预云子髙沈诸梁】胜好勇而隂求死士殆有私乎惠王不听遂召胜使居楚之边邑鄢【集解徐广曰颍川鄢陵是正义鄢音偃括地志云故郾城在豫州郾城县南五里与褒信白亭相近】号为白公【集解徐广曰汝南褒信县有白亭正义括地志云白亭在豫州褒信南四十二里又有白公故城又许州扶沟县北四十五里北又有白亭也】白公归楚三年而呉诛子胥白公胜既归楚怨郑之杀其父乃隂养死士求报郑归楚五年请伐郑楚令尹子西许之兵未发而晋伐郑郑请救于楚楚使子西往救与盟而还白公胜怒曰非郑之仇乃子西也胜自砺劔人问曰【索隐左传作子期之子平见曰王孙何自砺也】何以为胜曰欲以杀子西子西闻之笑曰胜如卵耳何能为也其后四嵗白公胜与石乞袭杀楚令尹子西司马子綦于朝【索隐左传作子期也】石乞曰不杀王不可乃刼之王如髙府【索隐杜预云楚之别府】石乞从者屈固【集解徐广曰一作惠王从者屈固楚世家亦云王从者索隐盖此本为得而左传云石乞尹门圉公阳穴宫负王以如昭夫人之宫则公阳是楚之大夫王之从者也】负楚惠王亡走昭夫人之宫【索隐昭王夫人即惠王母乃越女是也】叶公闻白公为乱率其国人攻白公白公之徒败亡走山中自杀【正义左传云白公奔而缢】而虏石乞而问白公尸处不言将亨石乞曰事成为卿不成而亨固其职也终不肯告其尸处遂亨石乞而求惠王复立之
　　太史公曰怨毒之于人甚矣哉王者尚不能行之于臣下况同列乎向令伍子胥从奢俱死何异蝼蚁弃小义雪大耻名垂于后世悲夫方子胥窘于江上【索隐窘音求殒反】道乞食志岂尝须臾忘郢邪故隐忍就功名非烈丈夫孰能致此哉白公如不自立为君者其功谋亦不可胜道者哉
　　【索隐述赞曰谗人罔极交乱四国嗟彼伍氏被兹凶慝员独忍诟志复寃毒霸呉起师伐楚逐北鞭尸雪耻抉眼弃徳】









　　史记巻六十六
　　史记卷六十六考证
　　伍子胥列传其先曰伍举以直諌事楚荘王索隐举直諌见左氏楚世家○【臣照】按举直谏见楚世家左氏无之左氏载直諌者伍参也
　　遂灭邹鲁之君以归○【臣照】按此与左传及鲁世家俱不符且与下文召鲁卫之君防之槖臯句相刾谬疑文有误








　　史记卷六十六考证
　　钦定四库全书
　　史记卷六十七
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　仲尼弟子列传第七
　　孔子曰受业身通者七十有七人【索隠孔子家语亦有七十七人唯文翁孔庙圗作七十二人】皆异能之士也徳行顔渊闵子骞冉伯牛仲弓政事冉有季路言语宰我子贡【索隠论语一曰徳行二曰言语三曰政事四曰文学今此文政事在言语上是其记有异也】文学子游子夏师也僻【集解马融曰子张才过人失于邪僻文过】参也鲁【集解孔安国曰鲁钝也曽子迟钝】柴也愚【集解何晏曰愚直之愚】由也喭【集解郑曰子路之行失于喭索隠论语先言柴次参次师次由今传序之亦与论语不同不得輙言其悮也正义音畔又音岸】回也屡空赐不受命而货殖焉亿则屡中【集解何晏曰言回庶防于圣道虽数空匮而乐在其中赐不受教命唯财货是殖亿度是非盖美回所以励赐也一曰屡犹每也空犹虚中也以圣人之善道教数子之庶几犹不至于知道者各内有此害也其于庶防每能虚中者唯回懐道深逺不虚心不能知道子贡无数子之病然亦不知道者虽不穷理而幸中虽非天命而偶富亦所以不心也】孔子之所严事于周则老子于衞蘧伯玉【集解大戴礼外寛而内直自设于隠括之中直已而不直人汲汲于仁以善自终盖蘧伯玉之行】于齐晏平仲于楚老莱子于郑子产【集解大戴礼君择臣而使之臣择君而事之有道顺命无道衡命盖晏平仲之行也索隠大戴记云蹈忠而行信终日言不在尤之内国无道处贱不闷贫而能乐盖老莱子之行】于鲁孟公绰数称臧文仲栁下恵【集解大戴礼孝恭慈仁允徳圗义约货去怨盖栁下恵之行】铜鞮伯华介山子然孔子皆后之不并世【集解骃案大戴礼曰孔子云国家有道其言足以兴国家无道其黙足以容盖铜鞮伯华之所行观于四方不忘其亲茍思其亲不尽其乐盖介山子然之行也说苑曰孔子叹曰铜鞮伯华无死天下有定矣晋太康地记云铜鞮晋大夫羊舌赤之邑世号赤曰铜鞮伯华索隐自□文仲已下孔子皆后之不并世其所严事自老子及公绰已上皆孔子同时人也按戴徳撰礼号曰大戴礼合八十五篇其四十七篇亡见今存者有三十八篇今裴氏所引在衞将军篇孔子称祁奚对晋平公之辞唯举铜鞮介山二人之行也家语又云不克不忌不念旧怨盖伯夷叔齐之行思天而敬人服义而行信盖赵文子之行事君不爱其死谋身不遗其友盖随武子之行地里志铜鞮县名属上党正义鞮丁奚反按铜鞮潞州县】顔回者鲁人也字子渊少孔子三十嵗【正义少成妙反】顔渊问仁孔子曰克己复礼天下归仁焉【集解马融曰克己约身也孔安国曰复反也身能反礼则为仁矣】孔子曰贤哉回也【集解衞瓘曰非大贤乐道不能若此故以称之索隠衞瓘字伯玉晋太保亦注论语故裴引之】一箪食一瓢饮【集解孔安国曰箪笥也】在陋巷人不堪其忧回也不改其乐【集解孔安国曰顔回乐道虽箪食在陋巷不改其所乐也】回也如愚【集解孔安国曰于孔子之言黙而识之如愚也】退而省其私亦足以发回也不愚【集解孔安国曰察其退还与二三子说释道义发眀大体知其不愚】用之则行舍之则蔵唯我与尔有是夫【集解孔安国曰言可行则行可止则止唯我与顔回同也栾肇曰用已而后行不假隠以自髙不屈道以要名时人无知其实者唯我与尔有是行正义肇字永髙平人晋尚书郎作论语疑释十卷论语駮二卷】回年二十九发尽白蚤死【索隠家语亦云年二十九而发白三十二而死王肃云此久逺之书年数错误未可详也校其年则顔回死时孔子年六十一然则伯鱼年五十先孔子卒卒时孔子且七十也今此为顔回先伯鱼死而论语曰顔回死顔路请子之车子曰鲤也死有棺而无椁或为设事之辞按顔回死在伯鱼之前故知论语为设词】孔子哭之恸曰自吾有回门人益亲【集解王肃曰顔回为孔子胥附之友能使门人日亲孔子】鲁哀公问弟子孰为好学孔子对曰有顔回者好学不迁怒不贰过不幸短命死矣今也则亡【集解何晏曰凡人任情喜怒违理顔回任道怒不过分迁者移也怒当其理不移易也不贰过者有不善未尝复行】闵损字子骞【集解郑曰孔子弟子目録曰鲁人】少孔子十五嵗孔子曰孝哉闵子骞人不间于其父母昆弟之言【集解陈羣曰言子骞上事父母下顺兄弟动静尽善故人不得有非间之言】不仕大夫不食污君之禄【索隠论语季氏使闵子骞为费宰子骞曰善为我辞焉是不仕大夫不食污君之禄也】如有复我者【集解孔安国日复我者重来召我】必在汶上矣【集解孔安国曰去之汶水上欲北如齐】冉耕字伯牛【集解郑曰鲁人】孔子以为有徳行伯牛有恶疾孔子往问之自牖执其手【集解包氏曰牛有恶病不欲见人孔子从牖执其手】曰命也夫斯人也而有斯疾命也夫【集解包氏曰再言之者痛之甚也】冉雍字仲弓【集解郑曰鲁人索隠家语云伯牛之宗族少孔子二十九嵗】仲弓问政孔子曰出门如见大賔使民如承大祭【集解孔安国曰莫尚乎敬】在邦无怨在家无怨【集解包氏曰在邦为诸侯在家为卿大夫】孔子以仲弓为有徳行曰雍也可使南面【集解包氏曰可使南面言任诸侯之治】仲弓父贱人孔子曰犁牛之子骍且角虽欲勿用山川其舎诸【集解何晏曰犁杂文骍赤色也角者角周正中牺牲虽欲以其所生犁而不用山川宁肯舎之乎言父虽不善不害于子之美】
　　冉求字子有【集解郑曰鲁人】少孔子二十九嵗为季
　　康子问孔子曰冉求仁乎曰千室之邑百乗之家【集解孔安国曰千室卿大夫之邑卿大夫称家诸侯千乗大夫故曰百乗】求也可使治其赋仁则吾不知也【集解孔安国曰赋兵赋也仁道至大不可全名也】复问子路仁乎孔子对曰如求求问曰闻斯行诸【集解包氏曰赈穷救乏之事也】子曰行之子路问闻斯行诸子曰有父兄在如之何其闻斯行之【集解孔安国曰当白父兄不可自専】子华怪之敢问问同而答异孔子曰求也退故进之由也兼人故退之【集解郑曰言冉有性谦退子路务在胜尚人各因其人之失而正之】
　　仲由字子路卞人也【集解徐广曰尸子曰子路卞之野人索隠家语仲由一字季路亦云是卞人也】少孔子九嵗子路性鄙好勇力志抗直冠雄鸡佩猳豚【集解骃案冠以雄鸡佩以猳豚二物皆勇子路好勇故冠带之】陵暴孔子孔子设礼稍诱子路子路后儒服委质【索隠服防注左氏云古者始事必先书其名于防委死之质于君然后为臣示必死节于其君也】因门人请为弟子子路问政孔子曰先之劳之【集解孔安国曰先之以徳使民信之然后劳之易曰恱以使民民忘其劳】请益曰无倦【集解孔安国曰子路嫌其少故请益曰无倦者行此二事无倦则可】子路问君子尚勇乎孔子曰义之为上君子好勇而无义则乱小人好勇而无义则盗【集解李充曰既称君子不职为乱阶也若君亲失道国家昬乱其于赴患致命而不知正頋义者则亦防乎为乱而受不义之责也索隠充字度晋中书侍郎亦作论语解】子路有闻未之能行唯恐有闻【集解孔安国曰前所闻未及行故恐复有闻不得并行】孔子曰片言可以折狱者其由也与【集解孔安国曰片犹偏也聼讼必湏两辞以定是非偏信一言折狱者唯子路可也】由也好勇过我无所取材【集解栾肇曰适用曰材好勇过我用故云无所取索隠肇字求初晋尚书郎作论语义也】若由也不得其死然【集解孔安国曰不得以夀终也】衣敝緼袍【集解孔安国曰緼枲着也】与衣狐狢者立而不耻者其由也与由也升堂矣未入于室也【集解马融曰升我堂矣未入于室耳】季康子问仲由仁乎孔子曰千乗之国可使治其赋不知其仁子路喜从游遇长沮桀溺荷蓧丈人子路为季氏宰季孙问曰子路可谓大臣与孔子曰可谓具臣矣【集解孔安国曰言备臣数而已】子路为蒲大夫【索隐蒲衞邑子路为之宰】辞孔子孔子曰蒲多壮士又难治然吾语汝恭以敬可以执勇【集解骃案言恭谨谦敬勇猛不能害故曰执也】寛以正可以比众【集解骃案音鼻言寛大清正众必归近之】恭正以静可以报上初衞灵公有宠姬曰南子灵公太子蒉聩得过南子惧诛出奔及灵公卒而夫人欲立公子郢郢不肯曰亡人太子之子輙在于是衞立輙为君是为出公出公立十二年其父蒉聩居外不得入子路为衞大夫孔悝之邑宰【索隠服防云为孔悝之邑宰】蒉聩乃与孔悝作乱【索隠左传蒯聩入孔悝家悝母伯姬刼悝于厠彊与之盟而立蒯聩非悝本心自作乱也】谋入孔悝家遂与其徒袭攻出公出公奔鲁而蒉聩入立是为荘公方孔悝作乱子路在外闻之而驰往遇子羔出衞城门谓子路曰出公去矣而门已闭子可还矣毋空受其祸子路曰食其食者不避其难子羔卒去有使者入城城门开子路随而入造蒉聩蒉聩与孔悝登台子路曰君焉用孔悝请得而杀之蒉聩勿聼于是子路欲燔台蒉聩惧乃下石乞壶黡攻子路击断子路之缨子路曰君子死而冠不免遂结缨而死孔子闻衞乱曰嗟乎由死矣已而果死故孔子曰自吾得由恶言不闻于耳【集解王肃曰子路为孔子侍卫故侮慢之人不敢有恶言是以恶言不闻于孔子耳】是时子贡为鲁使于齐【索隠左传子贡为鲁使齐在哀十五年盖此文错误也聊亦记之】
　　宰予字子我【集解郑曰鲁人】利口辩辞既受业问三年之丧不已久乎君子三年不为礼礼必壊三年不为乐乐必崩旧谷既没新谷既升鑚燧改火期可已矣【集解马融曰周书月今有更火之文春取榆栁之火夏取枣杏之火季夏取桑柘之火秋取柞楢之火冬取槐檀之火一年之中鑚火各异木故曰改火】子曰于汝安乎曰安汝安则为之君子居丧食防不甘闻乐不乐故弗为也【集解孔安国曰防美也责其无仁于亲故言汝安则为之】宰我出子曰予之不仁也子生三年然后免于父母之懐【集解马融曰生未三嵗为父母所懐抱也】夫三年之丧天下之通义也【集解孔安国曰自天子逹于庶人】宰我昼寝子曰朽木不可雕也【集解包氏曰朽腐也雕雕琢刻画】粪土之墙不可圬也【集解王肃曰圬墁也二者喻虽施功犹不成也】宰我问五帝之徳子曰予非其人也【集解王肃曰言不足以眀五帝之徳也】宰我为临菑大夫【索隠谓仕齐齐都临菑故云为临菑大夫】与田常作乱以夷其族孔子耻之【索隠左氏无宰我与田常作乱之文然有阚止字子我而田阚争宠子我为陈恒所杀恐字与宰予相渉因误云然】
　　端木赐衞人字子贡少孔子三十一嵗子贡利口巧辞孔子常黜其辩问曰汝与回也孰愈【集解孔安国曰愈犹胜也】对曰赐也何敢望回回也闻一以知十赐也闻一以知二子贡既已受业问曰赐何人也孔子曰汝器也【集解孔安国曰言汝器用之人】曰何器也曰瑚琏也【集解包氏曰瑚琏黍稷器夏曰瑚殷曰琏周曰簠簋宗庙之贵器】陈子禽问子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道夫子焉不学【集解孔安国曰文武之道未坠落于地贤与不贤各有所识夫子无所不从学】而亦何常师之有【集解孔安国曰无所不从学故无常师】又问曰孔子适是国必闻其政求之与抑与之与【集解郑曰怪孔子所至之邦必与闻国政求而得之邪抑人君自愿与之为治】子贡曰夫子温良恭俭让以得之夫子之求之也其诸异乎人之求之也【集解郑曰言夫子行此五徳而得之与人求之异眀人君自与之】子贡问曰富而无骄贫而无謟何如孔子曰可也【集解孔安国曰未足多也】不如贫而乐道富而好礼【集解郑曰乐谓志于道不以贫为忧苦也】田常欲作乱于齐惮髙国鲍晏故移其兵欲以伐鲁孔子闻之谓门弟子曰夫鲁坟墓所处父母之国国危如此二三子何为莫出子路请出孔子止之子张子石【索隠公孙龙也】请行孔子弗许子贡请行孔子许之遂行至齐说田常曰君之伐鲁过矣夫鲁难伐之国其城薄以卑其地狭以泄【索隠越絶书其泄字作浅】其君愚而不仁大臣伪而无用其士民又恶甲兵之事此不可与战君不如伐呉夫呉城髙以厚地广以深甲坚以新士选以饱重器精兵尽在其中又使眀大夫守之此易伐也田常忿然作色曰子之所难人之所易子之所易人之所难而以教常何也子贡曰臣闻之忧在内者攻彊忧在外者攻弱今君忧在内吾闻君三封而三不成者大臣有不聼者也今君破鲁以广齐战胜以骄主破国以尊臣【集解王肃曰鲍晏等帅师若破国则臣尊矣】而君之功不与焉则交日踈于主是君上骄主心下恣羣臣求以成大事难矣夫上骄则恣臣骄则争是君上与主有却下与大臣交争也如此则君之立于齐危矣故曰不如伐呉伐呉不胜民人外死大臣内空是君上无彊臣之敌下无民人之过孤主制齐者唯君也田常曰善虽然吾兵业已加鲁矣去而之呉大臣疑我奈何子贡曰君按兵无伐臣请往使呉王令之救鲁而伐齐君因以兵迎之田常许之使子贡南见呉王说曰臣闻之王者不絶世覇者无彊敌千钧之重加铢两而移今以万乗之齐而私千乗之鲁与呉争彊窃为王危之且夫救鲁显名也伐齐大利也以抚泗上诸侯诛暴齐以服彊晋利莫大焉名存亡鲁实困彊齐智者不疑也呉王曰善虽然吾尝与越战栖之防稽越王苦身养士有报我心子待我伐越而聼子子贡曰越之劲不过鲁呉之彊不过齐王置齐而伐越则齐已平鲁矣且王方以存仁继絶为名夫伐小越而畏彊齐非勇也夫勇者不避难仁者不穷约智者不失时王者不絶世以立其义今存越示诸侯以仁救鲁伐齐威加晋国诸侯必相率而朝呉覇业成矣且王必恶越【索隠恶犹畏也】臣请东见越王令出兵以从此实空越名从诸侯以伐也呉王大说乃使子贡之越越王除道郊迎身御至舎而问曰此蛮夷之国大夫何以俨然辱而临之子贡曰今者吾说呉王以救鲁伐齐其志欲之而畏越曰待我伐越乃可如此破越必矣且夫无报人之志而令人疑之拙也有报人之意使人知之殆也事未发而先闻危也三者举事之大患勾践顿首再拜曰孤尝不料力乃与呉战困于防稽痛入于骨髄日夜焦唇干舌徒欲与呉王接踵而死孤之愿也遂问子贡子贡曰呉王为人猛暴羣臣不堪国家敝于数战士卒弗忍百姓怨上大臣内变子胥以諌死【索隠王劭按家语越絶书并无此五字是时子胥未死】太宰嚭用事顺君之过以安其私是残国之治也今王诚发士卒佐之以徼其志【集解骃案徼结尧反王肃曰激射其志】重寳以说其心卑辞以尊其礼其伐齐必也彼战不胜王之福矣战胜必以兵临晋臣请北见晋君令共攻之弱呉必矣其锐兵尽于齐重甲困于晋而王制其敝此灭呉必矣越王大说许诺送子贡金百镒劒一良矛二子贡不受遂行报呉王曰臣敬以大王之言告越王越王大恐曰孤不幸少失先人内不自量抵罪于呉军败身辱栖于防稽国为虚莽【集解骃案虚音墟莽音莫朗反索隠有本作棘恐误也】赖大王之赐使得奉爼豆而脩祭祀死不敢忘何谋之敢虑后五日越使大夫种顿首言于呉王曰东海役臣孤勾践使者臣种敢脩下吏问于左右今窃闻大王将兴大义诛彊救弱困暴齐而抚周室请悉起境内士卒三千人孤请自被坚执锐以先受矢石因越贱臣种奉先人蔵器甲二十领鈌屈卢之矛【索隠鈌音趹谓斧也刘氏云一本无此屈卢矛名】步光之劒以贺军吏呉王大说以告子贡曰越王欲身从寡人伐齐可乎子贡曰不可夫空人之国悉人之众又从其君不义君受其币许其师而辞其君呉王许诺乃谢越王于是呉王乃遂发九郡兵伐齐子贡因去之晋谓晋君曰臣闻之虑不先定不可以应卒【索隠卒谓急卒也言计虑不先定不可以应卒有非常之事】兵不先辨不可以胜敌今夫齐与呉将战彼战而不胜越乱之必矣与齐战而胜必以其兵临晋晋君大恐曰为之奈何子贡曰脩兵休卒以待之晋君许诺子贡去而之鲁呉王果与齐人战于艾陵【索隠左传哀公十一年】大破齐师获七将军之兵而不归果以兵临晋与晋人相遇黄池之上【索隠左传黄池之防在哀公十三年越入呉呉与越平也】呉晋争彊晋人击大败呉师越王闻之涉江袭呉去城七里而军呉王闻之去晋而归与越战于五湖三战不胜城门不守越遂围王宫杀夫差而戮其相【索隠左传越灭呉在哀公二十二年则事并悬隔数年盖此文欲终说其事故其辞相连也】破呉三年东向而覇故子贡一出存鲁乱齐破呉彊晋而覇越子贡一使使势相破十年之中五国各有变【索隠按左传谓鲁齐晋呉越也故云子贡一出存鲁乱齐破呉彊晋而覇越】子贡好废举与时转货赀【集解骃案废举谓停贮也与时谓逐时也夫物贱则买而停贮值贵即逐时转易货卖取赀利也索隠家语货作化王肃云废举谓买贱卖贵也转化谓随时转货以殖其资也刘氏云废谓物贵而卖之举谓物贱而买之转货谓转贵収贱也】喜扬人之美不能匿人之过常相鲁卫家累千金卒终于齐
　　言偃呉人【索隠家语云鲁人按偃仕鲁为武城宰耳今呉郡有言偃冡盖呉郡人为是】字子游少孔子四十五嵗子游既已受业为武城宰【正义括地志云在兖州即南城也舆地志云南武城县鲁武邑城子游为宰者也在奉山郡】孔子过闻歌之声孔子莞尔而笑【集解何晏曰莞尔小笑貌】曰割鸡焉用牛刀【集解孔安国曰言治小何湏用大道】子游曰昔者偃闻诸夫子曰君子学道则爱人小人学道则易使【集解孔安国曰道谓礼乐也乐以和人人和则易使】孔子曰二三子【集解孔安国曰从行者】偃之言是也前言戯之耳【集解孔安国曰戯以治小而用大】孔子以为子游习于文学
　　卜商字子夏【集解骃案家语云衞人郑曰温国卜商索隠温国今河内温县元属卫故】少孔子四十四嵗子夏问巧笑倩兮美目盼兮素以为绚兮何谓也【集解马融曰倩笑貌盼动目貌绚文貌此上二句在衞风硕人之二章其下一句逸诗】子曰绘事后素【集解郑曰绘画文也凡画绘先布众色然后以素分布其间以成其文喻美女虽有倩盼美质亦湏礼以成也】曰礼后乎【集解何晏曰孔言绘事后素子夏闻而解知以素喻礼故曰礼后乎】孔子曰商始可与言诗已矣【集解包氏曰能发眀我意可与言诗矣】子贡问师与商孰贤子曰师也过商也不及【集解孔安国曰言俱不得中】然则师愈与曰过犹不及子谓子夏曰汝为君子儒无为小人儒【集解何晏曰君子之儒将以眀道小人为儒则矜其名】孔子既没子夏居西河敎授【索隠在河东郡之西界盖近龙门刘氏云今同州河西县有子夏石室学堂在也正义河西郡今汾州也尔雅云两河间曰冀州礼记云自东河至于而河河东故号龙门河为西河汉因为西河郡汾州也子夏所教处括地志云竭泉山一名隠泉山在汾州隰城县北四十里注水经云其山崖壁五崖半有一石室去地五十丈项上平地十许顷随国集记云此为子夏石室退老西河居此有卜商神祠今见在】为魏文侯师【索隠子夏文学着于四科序诗传易又孔子以春秋属商又传礼着在礼志而此史并不论空记论语小事亦其踈也正义文侯都安邑孔子卒后子夏教于西河之上文侯师事之咨问国政焉】其子死哭之失眀
　　颛孙师陈人【索隠郑目録阳城人阳城县名亦属陈郡也】字子张少孔子四十八嵗子张问干禄【集解郑曰干求也禄禄位也】孔子曰多闻阙疑慎言其余则寡尤【集解包氏曰尤过也疑则阙之其余不疑犹慎言之则少过】多见阙殆慎行其余则寡悔【集解包氏曰殆危也所见危者阙而不行则少悔】言寡尤行寡悔禄在其中矣【集解郑曰言行如此虽不得禄得禄之道】他日从在陈蔡间困问行孔子曰言忠信行笃敬虽蛮貊之国行也言不忠信行不笃敬虽州里行乎哉【集解郑曰二千五百家为州五家为邻五邻为里行乎哉言不可行】立则见其参于前也在舆则见其倚于衡夫然后行【集解包氏曰衡轭也言思念忠信立则常想见参然在前在舆则若倚于车轭】子张书诸绅【集解孔安国曰绅大带也】子张问士何如斯可谓之逹矣孔子曰何哉尔所谓逹者子张对曰在国必闻在家必闻【集解郑曰言士之所在皆能有名誉】孔子曰是闻也非逹也夫逹者质直而好义察言而观色虑以下人【集解马融曰常有谦退之志察言语观顔色知其所欲其念虑常欲下于人】在国及家必逹【集解马融曰谦尊而光卑而不可逾】夫闻也者色取仁而行违居之不疑【集解马融曰此言佞人也佞人假仁者之色行之则违安居其伪而不自疑】在国及家必闻【集解马融曰佞人党多】
　　曽参南武城人【索隠武城属鲁当时鲁更有北武城故言南也正义括地志云南武城在兖州子游为宰者地里志云定襄有武城清河有武城故此云南武城也】字子舆少孔子四十六嵗孔子以为能通孝道【正义韩诗外传云曽子曰吾尝仕为吏禄不过钟釡尚犹欣欣而喜者非以为多也乐道养亲也亲没之后吾尝南游于楚得尊官堂高九仞榱提三尺毂百乗然犹北向而泣者非为贱也悲不见吾亲也】故授之业作孝经死于鲁
　　澹台灭眀【集解包氏曰澹台姓灭眀名正义括地志云延津在滑州灵昌县东七里注水经云黄河水至此谓之延津昔澹台子羽赍千金璧渡河阳侯波起两蛟夹舟子羽曰吾可以义求不可以威刼操劒斩蛟蛟死乃投璧于河三投而輙跃乃毁璧而去亦无怪意即此津也】武城人【正义括地志云在兖州】字子羽少孔子三十九嵗状貌甚恶欲事孔子孔子以为材薄既已受业而退脩行行不由径非公事不见卿大夫【集解包氏曰言其公且方】南游至江【索隠今呉国东南有澹台湖即其遗迹所在也】从弟子三百人设取予去就名施乎诸侯孔子闻之曰吾以言取人失之宰予以貌取人失之子羽【索隠家语子羽有君子之容而行不胜其貌宰我有文雅之辞而智不充其辩孔子曰以容取人则失之子羽以言取人则失之宰予今云灭眀状貌甚恶则以子羽形陋也正与家语相反正义按澹子羽墓在兖州邹城县是也】
　　宓不齐字子贱【集解孔安国曰鲁人正义顔氏家训云兖州永昌郡城旧单父县地也东有子贱碑世所立乃云济南伏生即子贱之后是虙之与伏古来通字误为宓较可眀矣虙字从音呼宓从音绵下俱为必世传写误也】少孔子四十九嵗【索隠家语少孔子三十嵗此云四十九不同】孔子谓子贱君子哉鲁无君子斯焉取斯【集解包氏曰如鲁无君子子贱安得此行而学】子贱为单父宰【正义宋州县也说苑云宓子贱理单父弹琴身不下堂单父理巫马期以星出以星入而单父亦理巫马期问其故宓子贱曰我之谓任人子之谓任力任力者劳任人者逸】反命于孔子曰此国有贤不齐者五人【索隠家语云不齐所父事者三人所兄事者五人所友者十一人与此不同】教不齐所以治者孔子曰惜哉不齐所治者小所治者大则庶防矣
　　原宪字子思【集解郑曰鲁人索隠家语云宋人所记不同少孔子三十六嵗】子思问耻孔子曰国有道谷国无道谷耻也【集解孔安国曰谷禄也邦有道当食禄君无道而在其朝食其禄是耻辱也】子思曰克伐怨欲不行焉可以为仁乎【集解马融曰克好胜人也伐自伐其功怨忌也欲贪欲也】孔子曰可以为难矣仁则吾弗知也【集解包氏曰四者行之难未足以为仁】孔子卒原宪亡在草泽中【索隠家语云隠居卫】子贡相衞而结驷连骑排藜藿入穷阎过谢原宪宪摄敝衣冠见子贡子贡耻之曰夫子岂病乎原宪曰吾闻之无财者谓之贫学道而不能行者谓之病若宪贫也非病也子贡慙不怿而去终身耻其言之过也
　　公冶长齐人字子长【索隠家语鲁人名苌范寗云字子芝】孔子曰长可妻也虽在累绁之中【集解孔安国曰累黒索也绁挛也所以拘罪人】非其罪也以其子妻之【集解张华曰公冶长墓在城阳姑幕城东南五里所墓极髙】
　　南宫括字子容【集解孔安国曰容鲁人索隠家语作南宫縚按其人是孟僖子之子仲孙阅也盖居南宫因姓焉】问孔子曰羿善射奡荡舟【集解孔安国曰羿有穷之君簒夏后位其徒寒浞杀之因其室而生奡奡多力能陆地行舟为夏后少康所杀正义羿音诣荡大浪反】俱不得其死然禹稷躬稼而有天下孔子弗答【集解马融曰禹尽力于沟洫稷播百谷故曰躬稼也禹及其身稷及后世皆王括意欲以禹稷比孔子孔子谦故不答】容出孔子曰君子哉若人上徳哉若人【集解孔安国曰贱不义而贵德故曰君子】国有道不废【集解孔安国曰不废言见用】国无道免于刑戮三复白珪之玷【集解孔安国曰诗云白珪之玷尚可磨也斯言之玷不可为也南容读诗至此三反之是其心敬慎于言】以其兄之子妻之
　　公晳哀字季次【集解骃案孔子家语云齐人索隠家语作公晳克】孔子曰天下无行多为家臣仕于都唯季次未尝仕【索隠家语云未尝屈莭为人臣故子特赏叹之亦见防侠传】
　　曽蒧字晳【集解骃案蒧音防孔安国曰晳曽参父】侍孔子孔子曰言尔志蒧曰春服既成冠者五六人童子六七人浴乎沂风乎舞雩咏而归【集解徐广曰一作馈骃案包氏曰莫春者季春三月也春服既成衣单袷之时我欲得冠者五六人童子六七人浴于沂水之上风凉于舞雩之下歌咏先王之道归于夫子之门】孔子喟尔叹曰吾与蒧也【集解周氏曰善蒧之独知时也】
　　顔无繇【集解骃案音遥正义繇音由】字路路者顔回父【索隠家语顔由字路回之父也孔子始教于阙里而受学焉少孔子六嵗故此传云父子异时事孔子故易称顔氏之子也】父子尝各异时事孔子顔回死顔路贫请孔子车以葬【集解孔安国曰卖以作椁】孔子曰材不材亦各言其子也鲤也死有棺而无椁吾不徒行以为之椁以吾从大夫之后不可以徒行【集解孔安国曰鲤孔子子伯鱼孔子时为大夫言从大夫之后不可徒行谦辞也】
　　商瞿【正义具俱反】鲁人字子木少孔子二十九嵗孔子传易于瞿瞿传楚人馯【集解徐广曰音寒】臂子【正义馯音汗顔师古云馯姓也汉书及荀卿子皆云字子弓此作盖误也应劭云子弓子夏门人】传江东人矫子庸疵【集解骃案矫音桥疵自移反正义汉书作桥庇云鲁人顔师古云桥庇字子庸】疵传燕人周子家竖【正义竖音时与反周竖字子家汉书作周丑也】竖传淳于人光子乗羽【正义光羽字子乗括地志云淳于国在宻州安丘县东三十里古之州国周武王封淳于国】羽传齐人田子荘何【正义儒林传云田何字子荘】何传东武人【集解徐广曰属琅邪】王子中同【正义括地志云东武县今宻州诸城县是也汉作王同字子仲】同传菑州人杨何【正义汉书云字叔元按商瞿至杨何凡八代】何元朔中以治易为汉中大夫髙柴字子羔【集解郑曰衞人正义家语云齐人】少孔子三十嵗子羔长不盈五尺受业孔子孔子以为愚子路使子羔为费郈宰【正义括地志云郓州宿县二十三里郈亭】孔子曰贼夫人之子【集解包氏曰子羔学未熟习而使为政所以贼害人】子路曰有民人焉有社稷焉何必读书然后为学【集解孔安国曰言治人事神于是而习亦学也】孔子曰是故恶夫佞者【集解孔安国曰疾其以给应遂己非而不知穷也】
　　漆雕开字子开【集解郑曰鲁人也正义家语云蔡人字子若少孔子十一嵗习尚书不乐仕】孔子使开仕对曰吾斯之未能信【集解孔安国曰仕进之道未能信者未能究习】孔子说【集解郑曰善其志道深】
　　公伯僚字子周【集解马融曰鲁人正义家语有申缭子周古史考云疑公伯僚是谗愬之人孔子不责而云命非弟子之流也】周愬子路于季孙子服景伯以告孔子曰夫子固有惑志僚也【集解孔安国曰季孙信譛恚子路也】吾力犹能肆诸市朝【集解郑曰吾势犹能辨子路之无罪于季孙使人诛僚而肆之也有罪既刑陈其尸曰肆】孔子曰道之将行命也道之将废命也公伯僚其如命何
　　司马耕字子牛【集解孔安国曰宋人】牛多言而躁问仁于孔子孔子曰仁者其言也讱【集解孔安国曰讱难也】曰其言也讱斯可谓之仁乎子曰为之难言之得无讱乎【集解孔安国曰行仁难言仁亦不得不难也】问君子子曰君子不忧不惧【集解孔安国曰牛兄桓魋将为乱牛自宋来学常忧惧故孔子解之也】曰不忧不惧斯可谓之君子乎曰内省不疚夫何忧何惧【集解包氏曰疚病自省无罪恶无可忧惧】
　　樊湏字子迟【集解郑曰齐人正义家语云鲁人】少孔子三十六嵗樊迟请学稼孔子曰吾不如老农请学圃曰吾不如老圃【集解马融曰树五谷曰稼树菜蔬曰圃】樊迟出孔子曰小人哉樊湏也上好礼则民莫敢不敬上好义则民莫敢不服上好信则民莫敢不用情【集解孔安国曰情实也言民化上各以实应】夫如是则四方之民襁负其子而至矣焉用稼【集解包氏曰礼义与信足以成德何用学稼以教民乎负子之器曰襁】樊迟问仁子曰爱人问智曰知人
　　有若【集解郑曰鲁人正义家语云鲁人字有少孔子三十三嵗不同】少孔子十三嵗有若曰礼之用和为贵先王之道斯为美小大由之有所不行知和而和不以礼节之亦不可行也【集解马融曰人知礼贵和而每事从和不以礼为莭亦不可以行也】信近于义言可复也【集解何晏日复犹覆也义不必信信非义也以其言可覆故曰近义】恭近于礼逺耻辱也【集解何晏曰恭不合礼非礼也以其能逺耻辱故曰近礼】因不失其亲亦可宗也【集解孔安国曰因亲也言所亲不失其亲亦可宗敬】孔子既没弟子思慕有若状似孔子弟子相与共立为师师之如夫子时也他日弟子进问曰昔夫子当行使弟子持雨具已而果雨弟子问曰夫子何以知之夫子曰诗不云乎月离于毕俾滂沱矣【集解骃案毛传曰毕噣也月离隂星则雨】昨暮月不宿毕乎他日月宿毕竟不雨商瞿年长无子其母为取室【正义家语云瞿年三十八无子母欲更娶室孔子曰瞿年过四十当有五丈夫子果然中备云鲁人商瞿使向齐国瞿年四十今后使行逺路畏虑恐絶无子夫子正月与瞿母筮告曰后有五丈夫子子贡曰何以知子曰卦遇大畜艮之二世九二甲寅木为世立五景行水为应世生外象生象来爻生互内象艮别子应有五子一子短命顔回云何以知之内象是本子一艮变为二丑三阳爻五于是五子一子短命何以知短命他以故也】孔子使之齐翟母请之孔子曰无忧瞿年四十后当有五丈夫子【集解骃案五男也】已而累然敢问夫子何以知此有若黙然无以应弟子起曰有子避之此非子之座也
　　公西赤字子华【集解郑曰鲁人】少孔子四十二嵗子华使于齐冉有为其母请粟孔子曰与之釜【集解马融曰六斗四升曰釡】请益曰与之庾【集解包氏曰十六斗曰庾】冉子与之粟五秉【集解马融曰十六斛曰秉五秉合八十斛】孔子曰赤之适齐也乗肥马衣轻裘吾闻君子周急不继富【集解郑曰非冉有与之太多】
　　巫马施字子旗【集解郑曰鲁人正义音其】少孔子三十嵗陈司败【集解孔安国曰司败官名陈大夫也】问孔子曰鲁昭公知礼乎孔子曰知礼退而揖巫马旗曰吾闻君子不党君子亦党乎鲁君娶呉女为夫人命之为孟子孟子姓姬讳称同姓故谓之孟子鲁君而知礼孰不知礼【集解孔安国曰相助匿非曰党礼同姓不婚而君娶之当称呉姬讳曰孟子】施以告孔子孔子曰丘也幸茍有过人必知之臣不可言君亲之恶为讳者礼也【集解孔安国曰以司败之言告也讳国恶礼也圣人之道故受之为过也】
　　梁鳣字叔鱼少孔子二十九嵗【集解骃案鳣一作鲤孔子家语曰齐人】顔幸字子栁少孔子四十六嵗【集解郑曰鲁人】
　　冉孺字子鲁少孔子五十嵗【集解骃案鲁一作曽家语曰鲁人】
　　曹卹字子循少孔子五十嵗
　　伯防字子析少孔子五十嵗【正义家语云子晳】
　　公孙龙字子石少孔子五十三嵗【集解郑曰楚人正义家语云卫人孟子云赵人荘子云坚白之谈也】自子石己右三十五人颇有年名及受业闻见于书传其四十有二人无年及不见书传者纪于左【索隠家语此例唯有三十七人其公良孺秦商顔亥叔仲防四人家语有事迹史记阙然自公伯寮秦冉鄡单三人家语不载而别有琴牢陈亢县亶当此三人之数皆互有也如文翁圗所记又有林放蘧伯玉申枨申堂俱是后人以所见増益今殆不可考】
　　冉季字子产【集解郑曰鲁人正义家语云冉季字子产】
　　公祖句兹字子之【正义句音钩】
　　秦祖字子南【集解郑曰秦人】
　　漆雕哆字子敛【集解骃案哆赤者反郑曰鲁人】
　　顔髙字子骄【正义孔子在衞南子招夫子为次乗过市顔髙为御】
　　漆雕徒父
　　壤驷赤字子徒【集解郑曰秦人】
　　商泽【集解骃案家语曰字子季】
　　石作蜀字子眀
　　任不齐字选【集解郑曰楚人】
　　公良孺字子正【集解郑曰陈人贤而有勇正义孔子周游常以家车五乗从孔子孔子世家亦云语在三十五人中今在三十二人数恐太史公误也】
　　后处字子里【集解郑曰齐人】
　　秦冉字开【正义家语云无此人王肃家语此等惟三十七人其公良孺秦商顔亥仲叔防四人家语有事迹而史记阙公伯寮秦冉鄡单家语不载而别有琴牢陈亢县亶三人】
　　公夏首字乗【集解郑曰鲁人】
　　奚容蒧字子晳【正义衞人】
　　公坚定字子中【集解郑曰鲁人或曰晋人】
　　顔祖字襄【正义鲁人】
　　鄡单字子家【集解骃案鄡苦尧反单音善徐广曰一云邬单钜鹿有鄡县太原有邬县】句井彊【集解郑曰衞人正义句作钩】
　　罕父黒字子索【集解骃案家语曰罕父黒字索】
　　秦商字子丕【集解郑曰楚人正义家语云鲁人字丕兹】
</div>
    <div class="pagination">
<a href="史记四库_page48.html">上一页</a><span>...</span><a href="史记四库_page44.html">44</a><a href="史记四库_page45.html">45</a><a href="史记四库_page46.html">46</a><a href="史记四库_page47.html">47</a><a href="史记四库_page48.html">48</a><span class="current-page">49</span><a href="史记四库_page50.html">50</a><a href="史记四库_page51.html">51</a><a href="史记四库_page52.html">52</a><a href="史记四库_page53.html">53</a><a href="史记四库_page54.html">54</a><span>...</span><a href="史记四库_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
