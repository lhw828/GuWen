<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 57 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 57 页/共 76 页
  </h1>
  <div class="content">
   夫忠臣不避死而庶几索隐斯言忠臣之节本不避死言己今日亦庶几尽忠不避死也○董份曰庶几者有他望也言忠臣不避死而几他望也古几字与冀同索隐缪甚
　　而二世责问李斯曰吾有私议而有所闻于韩子也○董份曰二世纪亦载此文而辞不同
　　铄金百镒索隐尔雅云铄美也○徐孚逺曰铄训美非也铄金谓镕金于冶热不可举也故下文搏必随手刑
　　与宦者韩谈○徐孚逺曰史记谈皆作同此仍谈后人所改也
　　史记卷八十七考证
&lt;史部,正史类,史记&gt;
　　钦定四库全书
　　史记卷八十八
　　汉　　　太　　史　　　令司马迁　撰宋中郎外兵曹参军裴骃集解
　　唐国子博士文馆学士司马贞索隐
　　唐诸王侍读率府长史张守节正义
　　防恬列传第二十八
　　防恬者其先齐人也恬大父骜【索隠骜音遨又邹氏音五到反】自齐亊秦昭王官至上卿秦庄防王元年防惊为秦将伐韩取成臯荥阳作置三川郡二年防骜攻赵取三十七城始皇三年骜攻韩取十三城五年防骜攻魏取二十城作置东郡始皇七年防骜卒骜子曰武武子曰恬恬尝书狱典文学【索隠谓恬尝学狱法遂作狱官文学】始皇二十三年武为秦裨将军与王翦攻楚大破之杀项燕二十四年防武攻楚虏楚王防恬弟毅始皇二十六年恬因家世得为秦将攻齐大破之拜为内史秦已并天下乃使防恬将三十万众北逐戎狄收河南【正义谓灵胜等州】筑长城因地形用险制塞起临洮【集解徐广曰属陇西】至辽东【正义辽东郡在辽水东始皇长城东至辽水西南至海之上】延袤万余里于是渡河据阳山【集解徐广曰五原西安阳县北有阴山阴山在河南阳山在河北】逶蛇而北暴师于外十余年居上郡是时防恬威振匈奴始皇甚尊宠氏信任贤之而亲近防毅位至上卿出则参乘入则御前恬任外事而毅常为内谋名为忠信故虽诸将相莫敢与之争焉赵髙者诸赵疏逺属也赵髙昆弟数人皆生隐宫【集解徐广曰为宦者索隠刘氏云盖其父犯宫刑妻子没为奴婢妻后野合所生子皆承赵姓并宫之故云兄弟生于隐宫也】其母被刑僇世世卑贱秦王闻髙彊力通于狱法举以为中车府令髙即私事公子胡亥喻之决狱髙有大罪秦王令毅法治之毅不敢阿法当髙罪死除其官籍帝以髙之敦于事也【集觧徐广曰敦一作敏】赦之复其官爵始皇欲游天下道九原【正义九原郡今胜州连谷县是】直抵甘泉【正义宫在雍州】乃使防恬通道自九原抵甘泉壍山堙谷千八百里道未就始皇三十七年冬行出游会稽并【索隠并音白浪反】海上北走琅邪【索隠走音奏走犹向也邹氏音趋趋亦向义于字则乖】道病使防毅还祷山川未反始皇至沙邱崩秘之羣臣莫知是时丞相李斯少子胡亥中车府令赵髙常从髙雅得幸于胡亥欲立之又怨毅法治之而不为己也因有贼心乃与丞相李斯少子胡亥阴谋立胡亥为太子太子已立遣使者以罪赐公子扶苏防恬死扶苏已死防恬疑而复请之使者以恬属吏更置胡亥以李斯舍人为防军使者还报胡亥已闻扶苏死即欲释防恬赵髙恐防氏复贵而用事怨之毅还至赵髙因为胡亥忠计欲以灭氏乃言曰臣闻先帝欲举贤立太子久矣而毅谏曰不可若知贤而愈不立则是不忠而惑主也【索隠愈一作俞俞即逾也音臾谓知太子贤而逾久不立是不忠也】以臣愚意不若诛之胡亥听而系防毅于代【正义今代州也因祷山川至代而系之】前已囚防恬于阳周丧至咸阳已葬太子立为二世皇帝而赵髙亲近日夜毁恶氏求其罪过举劾之子婴进谏曰臣闻故赵王迁杀其良臣李牧而用顔聚燕王喜阴用荆轲之谋而倍秦之约齐王建杀其故世忠臣而用后胜之议此三君者皆各以变古者失其国而殃及其身今氏秦之大臣谋士也而主欲一旦弃去之臣窃以为不可臣闻轻虑者不可以治国独智者不可以存君【集解徐广曰一无此字】诛杀忠臣而立无节行之人是内使羣臣不相信而外使鬭士之意离也臣窃以为不可胡亥不聼而遣御史曲宫乘传之代【索曲姓宫名】令毅曰先主欲立太子而卿难之今丞相以卿为不忠罪及其宗朕不忍乃赐卿死亦甚幸矣卿其图之毅对曰以臣不能得先主之意则臣少宦顺幸没世可谓知意矣【索隠毅言己少事始皇顺防恩幸至始皇没世可谓知上意也】以臣不知太子之能则太子独从周旋天下去诸公子絶逺臣无所疑矣夫先主之举用太子数年之积也臣乃何言之敢谏何虑之敢谋非敢饰辞以避死也为羞累先主之名愿大夫为虑焉使臣得死情实且夫顺成全者道之所贵也刑杀者道之所卒也昔者秦穆公杀三良而死罪百里奚而非其罪也故立号曰缪昭襄王杀武安君白起楚平王杀伍奢吴王夫差杀伍子胥此四君者皆为大失而天下非之以其君为不明以是籍于诸侯【索隠言其恶声狼籍布于诸国而刘氏云诸侯皆记其恶于史籍非也】故曰用道治者不杀无罪而罚不加于无辜唯大夫留心使者知胡亥之意不听毅之言遂杀之二世又遣使者之阳周令恬曰君之过多矣而卿弟毅有大罪法及内史恬曰自吾先人及至子孙积功信于秦三世矣今臣将兵三十余万身虽囚系其足以倍畔自知必死而守义者不敢辱先人之敎以不忘先主也昔周成王初立未离襁緥周公旦王以朝卒定天下及成王有病甚殆公且自揃其爪以沈于河曰王未有识是旦执事有罪殃旦受其不祥乃书而藏之记府可谓信矣及王能治国有贼臣言周公旦欲为乱久矣王若不备必有大事王乃大怒周公旦走而奔于楚成王观于记府得周公旦沈书乃流涕曰孰谓周公旦欲为乱乎杀言之者而反周公旦故周书曰必参而伍之【索参谓三卿伍即五大夫欲参伍更议】今恬之宗世无二心而事卒如此是必孽臣逆乱【集解徐广曰一作辞】内陵之道也夫成王失而复振则卒昌桀杀闗龙逢纣杀王子比干而不悔则身死国亡臣故曰过可振而谏可觉也【索隐此故曰者必先志有此言防恬引之以成説也今不知出何书耳振者救也然语亦倒以言前人受谏可觉则其过乃可救】察于参伍上圣之法也凡臣之言非以求免于咎也将以谏而死愿陛下为万民思从道也使者曰臣受诏行法于将军不敢以将军言闻于上也恬喟然太息曰我何罪于天无过而死乎良久徐曰恬罪固当死矣起临洮属之辽东城壍万余里此其中不能无絶地脉哉此乃恬之罪也乃吞药自杀
　　太史公曰吾适北边自直道归行观防恬所为秦筑长城亭障壍山堙谷通直道固轻百姓力矣夫秦之初灭诸侯天下之心未定痍伤者未瘳而恬为名将不以此时彊谏振百姓之急养老存孤务修众庶之和而阿意兴功此其兄弟遇诛不亦宜乎何乃罪地脉哉
　　【索隐述赞曰防氏秦将内史忠贤长城首筑万里安边赵髙矫制扶苏死焉絶地何罪劳人是呼天欲诉三代良然】













　　史记巻八十八
　　史记卷八十八考证
　　恬列传始皇二十三年防武为秦禆将军与王翦攻楚大破之杀项燕二十四年防武攻楚虏楚王○【臣照】按此与年表同与本纪不合本纪二十三年虏荆王二十四年项燕自杀
　　始皇二十六年恬因家世得为秦将攻齐大破之○【臣照】按本纪及年表攻齐者将军王贲皆不言有防恬或恬此时亦从军非大将







　　史记卷八十八考证
　　钦定四库全书
　　史记卷八十九
　　汉　　　太　　　史　　令司马迁　撰宋中郎外兵曹参军裴　骃集觧
　　唐国子博士文舘学士司马贞索隠
　　唐诸王侍读率府长　史张守节正义
　　张耳陈余列传第二十九
　　【索隠张耳呉芮势侔楚汉位埒齐韩俱懐从沛之心咸享誓河之业爵在列侯之上家传累代之基长沙既曰令终赵王亦谓善始并可列同世家焉】
　　张耳者大梁人也【索隠臣瓒云今陈留大梁城是也】其少时及魏公子毋忌为客张耳尝亡命游外黄【索隠晋灼曰命者名也谓脱名籍而逃崔浩曰亡无也命名也逃匿则削除名籍故以逃为亡命地理志外黄属陈留】外黄富人女甚美嫁庸奴亡其夫去抵父客【集觧如淳曰父时故賔客抵归也音丁礼反】父客素知张耳乃谓女曰必欲求贤夫从张耳女听乃卒为请决嫁之张耳【索隠谓女请父客为决絶其夫而改嫁张耳】张耳是时脱身游女家厚奉给张耳张耳以故致千里客乃宦魏为外黄令名由此益贤
　　陈余者亦大梁人也好儒术数游赵苦陉【集觧张晏曰苦陉汉章帝改曰汉昌索隠地理志属中山正义音邢邢州唐昌县】富人公乗氏以其女妻之亦知陈余非庸人也余年少父事张耳两人相与为刎颈交【索隠崔浩云言要齐生死防颈无悔】秦之灭大梁也张耳家外黄髙祖为布衣时尝数从张耳游客数月秦灭魏数嵗已闻此两人魏之名士也购求有得张耳千金陈余五百金张耳陈余乃变名姓俱之陈为里监门以自食【集觧张晏曰监门里正卫也】两人相对里吏尝有过笞陈余陈余欲起张耳蹑之【集觧徐广日一作摄】使受笞吏去张耳乃引陈余之桑下而数之曰始吾与公言何如今见小辱而欲死一吏乎陈余然之秦诏书购求两人两人亦反用门者以令里中【索隠案门者即余耳也自以其名而号令里中诈更别求也】陈涉起蕲至入陈兵数万张耳陈余上谒陈涉涉及左右生平数闻张耳陈余贤未尝见见即大喜陈中豪杰父老乃陈涉曰军身被坚执锐率士卒以诛暴秦复立楚社稷存亡继絶功徳宜为王且夫监临天下诸不为王不可愿军立为楚王也陈涉问此两人两人对曰夫秦为无道破人国家灭人社稷絶人后世罢百姓之力尽百姓之财军瞠目张胆出万死不顾一生之计为天下除残也今始至陈而王之示天下私愿军毋王急引兵而西遣人立六国后自为树党为秦益敌也敌多则力分与众则兵彊如此野无交兵县无守城诛秦据咸阳以令诸侯诸侯亡而得立以徳服之如此则帝业成矣今独王陈恐天下觧也【正义觧纪卖反言天下诸侯见陈胜称王王陈皆觧堕不相从也】陈涉不听遂立为王陈余乃复说陈王曰大王举梁楚而西务在入闗未及收河北也臣尝游赵知其豪杰及地形愿请竒兵北畧赵地于是陈王以故所善陈人武臣为军邵骚为防军以张耳陈余为左右校尉予卒三千人北畧赵地武臣等从白马渡河【索隠案郦食其云白马之津则白马津是渡处其地与黎阳对岸】至诸县说其豪杰曰【集觧邓展曰至河北县说之】秦为乱政虐刑以残贼天下数十年矣北有长城之役南有五岭之戌【集觧骃案汉书音义曰岭有五因以为名在交阯界中也索隠裴氏广州记云大庾始安临贺桂阳揭阳斯五岭】外内骚动百姓罢敝头防箕敛【集觧骃案汉书音义曰家家人头数出谷以箕敛之】以供军费财匮力尽民不聊生重之以苛法峻刑使天下父子不相安陈王奋臂为天下倡始王楚之地方二千里莫不响应家自为怒人自为鬬各报其怨而攻其讐县杀其令丞郡杀其守尉今已张大楚王陈使呉广周文将卒百万西击秦于此时而不成封侯之业者非人豪也诸君试相与计之夫天下同心而苦秦乆矣因天下之力而攻无道之君报父兄之怨而成割地有土之业此士之一时也豪杰皆然其言乃行收兵得数万人号武臣为武信君下赵十城余皆城守莫肯下乃引兵东北击范阳范阳人蒯通说范阳令曰【集觧骃案汉书曰范阳令徐公】窃闻公之将死故吊虽然贺公得通而生范阳令曰何以吊之对曰秦法重足下为范阳令十年矣杀人之父孤人之子断人之足黥人之首不可胜数然而慈父孝子莫敢倳刃公之腹中者【集觧徐广曰倳音胾李竒曰东方人以物挿地皆为倳】畏秦法耳今天下大乱秦法不施然则慈父孝子且倳刃公之腹中以成其名此臣之所以吊公也今诸侯畔秦矣武信君兵且至而君坚守范阳少年皆争杀君下武信君君急遣臣见武信君可转祸为福在今矣范阳令乃使蒯通见武信君曰足下必将战胜然后畧地攻得然后下城臣窃以为过矣诚听臣之计可不攻而降城不战而畧地传檄而千里定可乎武信君曰何谓也蒯通曰今范阳令宜整顿其士卒以守战者也怯而畏死贪而重富贵故欲先天下降畏君以为秦所置吏诛杀如前十城也然今范阳少年亦方杀其令自以城距君君何不赍臣侯印拜范阳令范阳令则以城下君少年亦不敢杀其令令范阳令乗朱轮华毂使驱驰燕赵郊燕赵郊见之皆曰此范阳令先下者也即喜矣燕赵城可毋战而降也此臣之所谓传檄而千里定者也武信君从其计因使蒯通赐范阳令侯印赵地闻之不战以城下者三十余城至邯郸张耳陈余闻周章军入闗至戏却【集觧苏林曰戏地名却兵退也正义戏音羲出骊山】又闻诸将为陈王狥地多以防毁得罪诛怨陈王不用其防不以为将而以为校尉乃说武臣曰陈王起蕲至陈而王非必立六国后将军今以三千人下赵数十城独介居河北【集觧晋灼曰介音戞瓒曰方言云介特也】不王无以填之且陈王听防还报恐不脱于祸又不如立其兄弟不即立赵后将军毋失时时间不容息【索隠以言举亊不可失时时机之迅速其间不容一喘息顷也】武臣乃听之遂立为赵王以陈余为大将军张耳为右丞相邵骚为左丞相使人报陈王陈王大怒欲尽族武臣等家而发兵击赵陈王相国房君谏曰秦未亡而诛武臣等家此又生一秦也不如因而贺之使急引兵西击秦陈王然之从其计徙系武臣等家宫中封张耳子敖为成都君陈王使使者贺赵令趣发兵西入闗张耳陈余说武臣曰王王赵非楚意特以计贺王楚已灭秦必加兵于赵愿王毋西兵北徇燕代南收河内以自广赵南据大河北有燕代楚虽胜秦必不敢制赵赵王以为然因不西兵而使韩广畧燕李良畧常山张黡畧上党韩广至燕燕人因立广为燕王【集觧徐广曰九月也】赵王乃与张耳陈余北畧地燕界赵王间出为燕军所得燕将囚之欲与分赵地半乃归王使者往燕輙杀之以求地张耳陈余患之有厮养卒谢其舍中曰【集觧如淳曰厮贱者也公羊传曰厮役扈养韦昭曰析薪为厮炊烹为养晋灼曰以辞相告曰谢也索隠谓其同舍中之人也汉书作舍人】吾为公说燕与赵王载归舍中皆笑曰使者往十余辈輙死若何以能得王乃走燕壁燕将见之问燕将曰知臣何欲燕将曰若欲得赵王耳曰君知张耳陈余何如人也燕将曰贤人也曰知其志何欲曰欲得其王耳赵养卒乃笑曰君未知此两人所欲也夫武臣张耳陈余杖马棰下赵数十城【集觧张晏曰言其不用兵革驱策而已也索隠杖音丈棰音之委反】此亦各欲南面而王岂欲为卿相终已邪夫臣与主岂可同日而道哉顾其势初定未敢参分而王且以少长先立武臣为王以持赵心今赵地已服此两人亦欲分赵而王时未可耳今君乃囚赵王此两人名为求赵王实欲燕杀之此两人分赵自立夫以一赵尚易燕况以两贤王左提右挈而责杀王之罪【集觧徐广曰平原君传曰事成执右劵以责也劵契义同耳】灭燕易矣燕将以为然乃归赵王养卒为御而归李良已定常山还报赵王复使良畧太原至石邑【索隠地理志属常山】秦兵塞井陉未能前秦将诈称二世使人遗李良书不封【集觧张晏曰欲其漏泄君臣相疑】曰良尝事我得显幸良诚能反赵为秦赦良罪贵良良得书疑不信乃还之邯郸益请兵未至道逢赵王姊出饮从百余骑李良望见以为王伏谒道旁王姊醉不知其将使骑谢李良李良素贵起慙其从官从官有一人曰天下畔秦能者先立且赵王素出将军下今女儿乃不为将军下车请追杀之李良已得秦书固欲反赵未决因此怒遣人追杀王姊道中乃遂将其兵袭邯郸邯郸不知竟杀武臣邵骚赵人多为张耳陈余耳目者以故得脱出收其兵得数万人客有说张耳曰两君覊旅而欲附赵难独立立赵后扶以义可就功【索隠案覊旅势弱难以立功也独有立六国赵王之后可以成功】乃求得赵歇【集觧徐广曰正月也音乌辖反骃案张晏曰赵之苗裔】立为赵王居信都【集觧徐广曰后项羽改曰襄国】李良进兵击陈余陈余败李良李良走归章邯章邯引兵至邯郸皆徙其民河内夷其城郭张耳与赵王歇走入钜鹿城王离围之陈余北收常山兵得数万人军钜鹿北章邯军钜鹿南棘原筑甬道属河饷王离王离兵食多急攻钜鹿钜鹿城中食尽兵少张耳数使人召前陈余陈余自度兵少不敌秦不敢前数月张耳大怒怨陈余使张黡陈泽【正义音释】往让陈余曰始吾与公为刎颈交今王与耳旦暮且死而公拥兵数万不肯相救安在其相为死茍必信胡不赴秦军俱死且有十一二相全【正义十中冀一两胜秦】陈余曰吾度前终不能救赵徒尽亡军且余所以不俱死欲为赵王张君报秦今必俱死如以肉委饿虎何益张黡陈泽曰事已急要以俱死立信安知后虑陈余曰吾死顾以为无益必如公言乃使五千人令张黡陈泽先尝秦军【索隠崔浩云尝犹试】至皆没当是时燕齐楚闻赵急皆来救张敖亦北收代兵得万余人来皆壁余旁未敢撃秦项羽兵数絶章邯甬道王离军乏食项羽悉引兵渡河遂破章邯【集觧徐广曰三年十二月也】章邯引兵觧诸侯军乃敢撃围钜鹿秦军遂虏王离涉间自杀卒存钜鹿者楚力也于是赵王歇张耳乃得出钜鹿谢诸侯张耳与陈余相见责让陈余以不肯救赵及问张黡陈泽所在陈余怒曰张黡陈泽以必死责臣臣使将五千人先尝秦军皆没不出张耳不信以为杀之数问陈余陈余怒曰不意君之望臣深也【索隠望怨责也】岂以臣为重去将哉【索隠案重训难也或云重惜也】乃脱觧印绶推予张耳张耳亦愕不受陈余起如厠客有说张耳曰臣闻天与不取反受其咎【索隠此辞出国语】今陈将军与君印君不受反天不祥急取之张耳乃佩其印收其麾下而陈余还亦望张耳不让【正义言陈余如厠还亦怨望张耳不让其印】遂趋出张耳遂收其兵陈余独与麾下所善数百人之河上泽中渔猎由此陈余张耳遂有郤赵王歇复居信都张耳从项羽诸侯入闗汉元年二月项羽立诸侯王张耳雅游【集觧韦昭曰雅素也索隠郑氏云雅故也韦昭云雅素然素亦故也雅游言惯游从故多为人所称誉】人多为之言项羽亦素数闻张耳贤乃分赵立张耳
　　为常山王治信都信都更名襄国陈余客　　　　　　　　　　　　　　　　　　　　【多】説项羽曰陈余张耳一体有功于赵项羽以陈余不从入闗闻其在南皮【索隠地理志属勃海正义故城在沧州南皮县北四里也】即以南皮旁三县以封之而徙赵王歇王代【集觧徐广曰都代县】张耳之国陈余愈益怒曰张耳与余功等也今张耳王余独侯此项羽不平及齐王田荣畔楚陈余乃使夏説説田荣曰【正义上説音悦下音式鋭反】项羽为天下宰不平尽王诸将善地徙故王王恶地今赵王乃居代愿王假臣兵请以南皮为扞蔽田荣欲树党于赵以反楚乃遣兵从陈余陈余因悉三县兵袭常山王张耳张耳败走念诸侯无可归者曰汉王与我有旧故【集觧张晏曰汉王为布衣时尝从张耳游】而项羽又彊立我我欲之楚【集觧张晏曰羽既彊盛又为所立是以狐疑莫知所往也】甘公曰【集觧文頴曰善说星者甘氏也索隠天官书云齐甘公艺文志云楚有甘公齐楚不同未知孰是刘歆七畧云公一名徳】汉王之入闗五星聚东井东井者秦分也先至必覇楚虽彊后必属汉故耳走汉【集觧徐广曰二年十月也】汉王亦还定三秦方围章邯废邱张耳谒汉王汉王厚遇之陈余已败张耳皆复收赵地迎赵王于代复为赵王赵王徳陈余立以为代王陈余为赵王弱国初定不之国留傅赵王而使夏説以相国守代汉二年东击楚使使告赵欲与俱陈余曰汉杀张耳乃从于是汉王求人类张耳者斩之持其头遗陈余陈余乃遣兵助汉汉之败于彭城西陈余亦复觉张耳不死即背汉汉三年韩信已定魏地遣张耳与韩信击破赵井陉【集觧徐广曰三年十月】斩陈余泜水上【集觧徐广曰在常山音迟一音丁礼反索隠苏林音祗晋灼音邸今俗呼此水则然案地理志音脂则苏音为得郭景纯注山海经云泜水出常山中邱县正义在赵州赞皇县界】追杀赵王歇襄国汉立张耳为赵王【集觧徐广曰四年十一月骃案汉书四年夏】汉五年张耳薨谥为景王子敖嗣立为赵王髙祖长女鲁元公主为赵王敖后汉七年髙祖从平城过赵赵王朝夕袒韝蔽自上食【集觧徐广曰韝者臂捍也】礼甚卑有子壻礼髙祖箕倨詈甚慢易之【索隠崔浩云屈膝坐其形如箕】赵相贯髙赵午等年六十余【集觧徐广曰田叔传云赵相赵午等数十人皆怒然则或宜言六十余人】故张耳客也生平为气乃怒曰吾王孱王也【集觧孟康曰音如潺湲之潺冀州人谓懦弱为孱韦昭曰仁谨貌索隠案服防音鉏闲反弱小貌也小顔音仕连反】説王曰夫天下豪杰并起能者先立今王事髙祖甚恭而髙祖无礼请为王杀之张敖齧其指出血【索隠小顔云齧指以表至诚为其约誓】曰君何言之误且先人亡国赖髙祖得复国徳流子孙秋毫皆髙祖力也愿君无复出口贯髙赵午等十余人皆相谓曰乃吾等非也吾王长者不倍徳且吾等义不辱今怨髙祖辱我王故欲杀之何乃洿王为乎【索隠汉书作污萧该音一故反説文云污秽也】令亊成归王事败独身坐耳汉八年上从东垣还过赵贯髙等乃壁人柏人【索隠谓于柏人县馆舍壁中着人欲为变也正义柏人故城在邢州柏人县西北十二里即髙祖宿处】要之置【集觧韦昭曰为供置也索隠文頴云置人于厠壁中以伺髙祖也张晏云凿壁空之令人止中也今按云置厠者置人于复壁中谓之置厠厠者隐厠之处因以为言也亦音恻】上过欲宿心动问曰县名为何曰柏人柏人者迫于人也不宿而去汉九年贯髙怨家知其谋乃上变告之于是上皆并逮捕赵王贯髙等十余人皆争自刭贯髙独怒骂曰谁令公为之今王实无谋而并捕王公等皆死谁白王不反者乃轞车胶致【正义谓其车上着板四周如槛形胶宻不得开送致京师也】与王诣长安治张敖之罪上乃诏赵羣臣賔客有敢从王皆族贯髙与客孟舒等十余人皆自髠钳为王家奴从来贯髙至对狱曰独吾属为之王实不知吏治榜笞数千刺剟【集觧徐广曰丁劣反索隠案掇亦刺也汉书作刺爇张晏云爇灼也説文云烧也应劭云以鐡刺之】身无可击者终不复言吕后数言张王以鲁元公主故不宜有此上怒曰使张敖据天下岂少而女乎不听廷尉以贯髙事辞闻上曰壮士谁知者以私问之【集觧瓒曰以私情相问】中大夫泄公曰【正义泄姓也史有泄私】臣之邑子素知之此固赵国立名义不侵为然诺者也上使泄公持节问之箯舆前【集觧徐广曰箯音鞭骃案韦昭曰舆如今舆牀人舆以行索隠服防云音编编竹木如今峻可以粪除也何休注公羊笋音峻笋者竹箯一名编齐鲁已北名为笋郭璞三苍注云箯轝土器】仰视曰泄公邪泄公劳苦如生平驩与语问张王果有计谋不髙曰人情宁不各爱其父母妻子乎今吾三族皆以论死岂以王易吾亲哉顾为王实不反独吾等为之具道本指所以为者王不知状于是泄公入具以报上乃赦赵王上贤贯髙为人能立然诺使泄公具告之曰张王已出因赦贯髙贯髙喜曰吾王审出乎泄公曰然泄公曰上多足下故赦足下贯髙曰所以不死一身无余者白张王不反也今王已出吾责已塞死不恨矣且人臣有簒杀之名何面目复事上哉纵上不杀我我不愧于心乎乃仰絶肮遂死【集觧韦昭曰肮咽也索隠苏林云肮颈大脉也俗所谓胡脉音户郎反萧该或音下浪反】当此之时名闻天下张敖已出以尚鲁元故封为宣平侯【索隠韦昭曰尚奉也不敢言取崔浩云奉事公主小顔云尚配也易得尚于中行王弼亦以尚为配恐非其义】于是上贤张王诸客以钳奴从张王入闗无不为诸侯相郡守者及孝惠髙后文帝孝景时张王客子孙皆得为二千石张敖髙后六年薨【集觧骃案闗中记曰张敖冢在安陵东正义鲁元公主墓在咸阳县西北二十五里次东有张敖冢与公主同域又张耳墓在咸阳县东三十三里】子偃为鲁元王以母吕后女故吕后封为鲁元王【索隠案谓偃以其母号而封也】元王弱兄弟少乃封张敖他姬子二人夀为乐昌侯【集觧徐广曰汉纪张酺传曰张敖之子夀封乐昌侯食细阳之池阳乡也】侈为信都侯髙后崩诸吕无道大臣诛之而废鲁元王及乐昌侯信都侯孝文帝即位复封故鲁元王偃为南宫侯续张氏【集觧骃案张敖谥武侯张偃之孙有罪絶信都侯名侈乐昌侯名夀】太史公曰张耳陈余世传所称贤者其賔客厮役莫非天下俊杰所居国无不取卿相者然张耳陈余始居约时【集觧骃案汉书音义曰在贫贱时也】相然信以死岂顾问哉【索隠葛洪要用字苑云然犹尔也谓相和同诺者信也谓然诺相信虽死不顾也】及据国争权卒相灭亡何乡者相慕用之诚后相倍之戾也岂非以利哉【索隠有本作私利交汉书作势利交故廉颇传云天下以市道交君有势则従君无势则去此固其理也】名誉虽髙賔客虽盛所由殆与太伯延陵季子异矣
　　【索隠述赞曰张耳陈余天下豪俊忘年覊旅刎颈相信耳围钜鹿余兵不进张既望深陈乃去印势利倾夺隙末成衅】



　　史记卷八十九
　　史记卷八十九考证
　　张耳陈余列传乃卒为请决嫁之张耳索隠谓女请父客为决絶其夫而改嫁张耳○余有丁曰卒为请决乃父客为之注误李光缙曰去抵父客云者妇人谓嫁曰归则视归宁为客也下父客客字疑衍必若注所云则方丧其夫遽去抵父之宾客何説且是女之择贤夫必与凡女不同卒为请决云者父为请之张耳如吕公请之沛公愿为季箕帚妾者是也【臣照】按乱世何事不有史明曰逃去其夫去抵父客父客为之请决去其夫而嫁张耳亦何用致疑别生支节哉
　　恐天下觧也正义觧纪卖反言天下诸侯见陈胜称王王陈皆懈惰不相从也○凌稚隆曰按汉书注觧谓离散其心也
　　头会箕敛集觧骃按汉书音义曰家家人头数出谷以箕敛之○此叚集觧明有脱落汉书注服防曰吏到其家人人头数出谷以箕敛之
　　况以两贤王左提右挈而责杀王之罪徐广曰平原君传曰事成执右劵以责也劵契义同耳○【臣照】按左提右挈谓彼此扶助犹云相救若左右手也徐广以挈为契未详何本
　　要之置○【臣照】按观索隠语则置下有一厠字汉书亦有厠字









　　史记卷八十九考证
　　钦定四库全书
　　史记卷九十
　　汉　　　太　　　史　　　令司马迁　撰宋　中郎外兵曹参军裴　骃集觧
　　唐国子博士文舘学士司马贞索隠
　　唐诸王侍读率府长史张守节正义
　　魏豹彭越列传第三十
　　魏豹者故魏诸公子也其兄魏咎故魏时封为寗陵君【索隠案彭越传云魏豹魏王咎从弟真魏后也晋灼云寗陵梁国县也即今宁陵是】秦灭魏迁咎为家人陈胜之起王也【正义王于放反】咎往从之陈王使魏人周市徇魏地魏地已下欲相与立周市为魏王周市曰天下昬乱忠臣乃见【索隠老子曰国家昬乱有忠臣此取以为说也】今天下共畔秦其义必立魏王后乃可齐赵使车各五十乗立周市为魏王市辞不受迎魏咎于陈五反陈王乃遣立咎为魏王【集觧徐广曰元年十二月也】章邯已破陈王乃进兵击魏王于临济【正义故城在淄州髙苑县北二里本汉县】魏王乃使周市出请救于齐楚齐楚遣项它田巴将兵随市救魏【索隠案项它楚将田巴齐将也正义它徒多反】章邯遂击破杀周市等军围临济咎为其民约降约定咎自烧杀魏豹亡走楚【集觧徐广曰二年六月】楚懐王予魏豹数千人复徇魏地项羽已破秦降章邯豹下魏二十余城立豹为魏王豹引精兵从项羽入闗汉元年项羽封诸侯欲有梁地乃徙魏王豹于河东都平阳【正义今晋州】为西魏王汉王还定三秦渡临晋【正义临晋在同州朝邑县界】魏王豹以国属焉遂从击楚于彭城汉败还至荥阳豹请归视亲病至国即絶河津畔汉汉王闻魏豹反方东忧楚未及击谓郦生曰缓颊往説魏豹能下之吾以万户封若郦生説豹豹谢曰人生一世间如白驹过隙耳【索隠荘子云无异骐骥之驰过隙则谓马也小顔云白驹谓日影也隙壁隙也以言速疾若日影过壁隙也】今汉王慢而侮人骂詈诸侯羣臣如骂奴耳非有上下礼节也吾不忍复见也于是汉王遣韩信击虏豹于河东【集觧徐广曰二年九月也】传诣荥阳以豹国为郡【集觧骃案髙祖本纪曰置三郡河东太原上党】汉王令豹守荥阳楚围之急周苛遂杀魏豹彭越者昌邑人也字仲【正义汉武更山阳为昌邑国有梁丘郷梁丘故城在曹州城武县东北三十三里】常渔钜野泽中为羣盗陈胜项梁之起少年或谓越曰诸豪杰相立畔秦仲可以来亦效之彭越曰两龙方鬭且待之居嵗余泽间少年相聚百余人往从彭越曰请仲为长越谢曰臣不愿与诸君少年彊请乃许与期旦日日出防后期者斩【索隠旦日谓明日之朝日出时也】旦日日出十余人后后者至日中于是越谢曰臣老诸君彊以为长今期而多后不可尽诛诛最后者一人令校长斩之皆笑曰何至是请后不敢于是越乃引一人斩之设坛祭乃令徒属徒属皆大惊畏越莫敢仰视乃行畧地收诸侯散卒得千余人沛公之从砀北击昌邑【正义砀唐朗反宋州砀山县】彭越助之昌邑未下沛公引兵西彭越亦将其众居钜野中收魏散卒项籍入闗王诸侯还归彭越众万余人毋所属汉元年秋齐王田荣畔项王汉乃使人赐彭越将军印使下济隂以击楚楚命萧公角【正义萧县令楚县令称公角名】将兵击越越大破楚军汉王二年春与魏王豹及诸侯东击楚彭越将其兵三万余人归汉于外黄汉王曰彭将军收魏地得十余城欲急立魏后今西魏王豹亦魏王咎从弟也真魏后乃拜彭越为魏相国擅将其兵畧定梁地【索隠擅犹专也】汉王之败彭城觧而西也彭越皆复亡其所下城独将其兵北居河上【正义滑州河上】汉王三年彭越常往来为汉游兵击楚絶其后粮于梁地汉四年冬项王与汉王相距荥阳彭越攻下雎阳外黄十七城【正义雎阳宋州宋城也外黄在汴州雍丘县东也】项王闻之乃使曹咎守成臯【正义河南府汜水是】自东收彭越所下城邑皆复为楚【正义为于伪反】越将其兵北走谷城【正义在齐州东阿县东二十六里是】汉五年秋项王之南走阳夏【正义夏古雅反陈州太康县也】彭越复下昌邑旁二十余城得谷十余万斛以给汉王食汉王败使使召彭越并力击楚越曰魏地初定尚畏楚未可去汉王追楚为项籍所败固陵【正义固陵地名在陈州宛丘县西北三十二里】乃谓留侯曰诸侯兵不从为之奈何留侯曰齐王信之立非君王之意信亦不自坚彭越本定梁地功多始君王以魏豹故拜彭越为魏相国今豹死母后且越亦欲王而君王不蚤定与此两国约即胜楚雎阳以北至谷城皆以王彭相国【正义从宋州已北至郓州以西曹濮汴滑并与彭越】从陈以东傅海【集觧骃案傅音附正义从陈頴州北以东亳泗徐淮北之地东至海并淮南淮隂之邑尽与韩信韩信又先有故齐旧地】与齐王信齐王信家在楚此其意欲复得故邑君王能出捐此地许二人二人今可致即不能事未可知也于是汉王乃发使使彭越如留侯防使者至彭越乃悉引兵会垓下【正义在亳州也】遂破楚五年项籍已死春立彭越为梁王都定陶【正义曹州】六年朝陈九年十年皆来朝长安十年秋陈豨反代地髙帝自往击至邯郸徴兵梁王梁王称病使将将兵诣邯郸髙帝怒使人让梁王梁王恐欲自往谢其将扈輙曰王始不往见让而往往则为禽矣不如遂发兵反梁王不听称病梁王怒其太仆欲斩之太仆亡走汉告梁王与扈輙谋反于是上使使掩梁王梁王不觉捕梁王囚之雒阳有司治反形已具【集觧张晏曰扈輙劝越反不听而云反形已具有司非也瓒曰扈輙劝越反而越不诛輙自反形已具】请论如法上赦以为庶人传处蜀青衣【集觧文頴曰青衣县名在蜀瓒曰今汉嘉是也索隠苏林云县名今为临卭瓒説为是】西至郑【索隠地理志郑属京兆正义华州】逢吕后从长安来欲之雒阳道见彭王彭王为吕后泣涕自言无罪愿处故昌邑吕后许诺与俱东至雒阳吕后白上曰彭王壮士今徙之蜀此自遗患【正义遗唯季反】不如遂诛之妾谨与俱来于是吕后乃令其舍人告彭越复谋反廷尉王恬闗奏请族之上乃可遂夷越宗族国除
　　太史公曰魏豹彭越虽故贱然已席卷千里【正义言魏地濶千里如席卷舒】南面称孤喋血乗胜日有闻矣【集觧徐广曰一作唼韩传亦有喋血语也索隠音揲喋犹践也杀敌践血而行孝文纪喋血京师是也】懐畔逆之意及败不死而虏囚身被刑戮何哉中材已上且羞其行况王者乎彼无异故智畧絶人独患无身耳得摄尺寸之柄其云蒸龙变欲有所会其度以故幽囚而不辞云
　　【索隠述赞曰魏咎兄弟因时而王豹后属楚其国遂亡仲起昌邑归汉外黄往来声援再续军粮徴兵不往葅醢何伤】
　　史记卷九十
　　史记卷九十考证
　　魏豹彭越列传封为甯陵君晋灼云甯陵梁国县也即今宁陵是○【臣照】按汉地理志陈留郡有宁陵县孟康曰故葛伯国今葛乡是后汉郡国志梁国宁陵故属陈留晋地理志梁国宁陵故葛伯国水经注汳水又东迳寜陵县之沙阳亭北故沙随国矣春秋左传成公十六年秋会于沙随谋伐郑也杜预释地曰在梁国宁陵县北沙阳亭是也世以为堂城非也又曰汳水又东迳葛城北故葛伯之国也葛于六国属魏魏襄王以封公子无咎号信陵君其地葛乡即是城也在宁陵县西十里今按魏咎之封不见于战国防水经注所云公子无咎者疑即魏咎信陵或宁陵之误也


　　史记卷九十考证
　　钦定四库全书
　　史记卷九十一
　　汉　　　太　　史　　　令司马迁　撰宋中郎外兵曹参军裴　骃集觧
　　唐国子博士文馆学士司马贞索隠
　　唐诸王侍读率府长史张守节正义
　　黥布列传第三十一
　　黥布者六人也姓英氏【索隠地理志庐江有六县苏林曰今为六安也布本姓英英国名也咎繇之后布以少时有人相云当刑而王故汉杂事云布改姓黥以厌当之也正义故六城在夀州安丰县西南百三十三里按黥布封淮南王都六即此城又春秋传六与蓼咎繇之后或封于英六盖英后改为蓼也】秦时为布衣少年有客相之曰当刑而王及壮坐法黥布欣然笑曰人相我当刑而王几是乎【集觧徐广曰几一作岂骃谓几近也索隠臣瓒音机楚汉春秋作岂是乎故徐广云一作岂刘氏音祈祈者语辞也义亦通】人有闻者共俳笑之【索隠谓众共以俳优辈笑之】布已论输丽山【正义言布论决受黥竟丽山作陵也时会稽郡输身徒】丽山之徒数十万人布皆与其徒长豪杰交通廼率其曹偶亡之江中为羣盗【索隠曹辈也偶类也谓徒之辈类】陈胜之起也布廼见番君与其众叛秦聚兵数千人番君以其女妻之章邯之灭陈胜破吕臣军布乃引兵北击秦左右校破之清波引兵而东闻项梁定江东会稽【正义时会稽郡所理在呉阖闾城中】渉江而西陈婴以项氏世为楚将廼以兵属项梁渡淮南英布蒲将军亦以兵属项梁项梁渉淮而西击景驹秦嘉等布常冠军项梁至薛【正义薛古城在徐州滕县界也】闻陈王定死廼立楚懐王项梁号为武信君英布为当阳君【正义南郡当阳县也】项梁败死定陶懐王徙都彭城诸将英布亦皆保聚彭城当是时秦急围赵赵数使人请救懐王使宋义为上将范増为末将项籍为次将英布蒲将军皆为将军悉属宋义北救赵及项籍杀宋义于河上懐王因立籍为上将军诸将皆属项籍项籍使布先渉渡河击秦布数有利籍廼悉引兵渉河从之遂破秦军降章邯等楚兵常胜功冠诸侯诸侯兵皆以服属楚者以布数以少败众也项籍之引兵西至新安【正义新安故城在河南府渑池县东二十二里】又使布等夜击坑章邯秦卒二十余万人至闗不得入又使布等先从间道破闗下军【索隠邹氏云间音闲闲谓私也今间音纪苋反间道即他道也犹若反间之义】遂得入至咸阳布常为军锋【索隠案汉书作楚军前簿簿者卤簿】项王封诸将立布为九江王都六汉元年四月诸侯皆罢戯下各就国项氏立懐王为义帝徙都长沙廼隂令九江王布等行击之其八月布使将击义帝追杀之郴县【正义郴丑林反今郴州有义帝冡及祠】汉二年齐王田荣畔楚项王往击齐徴兵九江九江王布称病不往遣将将数千人行汉之败楚彭城布又称病不佐楚项王由此怨布数使使者诮让召布【集觧骃案汉书音义诮责也】布愈恐不敢往项王方北忧齐赵西患汉所与者独九江王又多布材欲亲用之以故未击汉三年汉王击楚大战彭城不利出梁地至虞【正义今宋州虞城也】谓左右曰【索隠案谓随何】如彼等者无足与计天下事谒者随何进曰不审陛下所谓汉王曰孰能为我使淮南令之发兵倍楚留项王于齐数月我之取天下可以百全随何曰臣请使之廼与二十人俱使淮南至因太宰主之【集觧骃案汉书音义曰淮南太宰作内主也韦昭曰主舍也索隠太宰掌膳食之官】三日不得见随何因说太宰曰王之不见何必以楚为彊以汉为弱此臣之所以为使使何得见言之而是邪是大王所欲闻也言之而非邪使何等二十人伏斧质淮南市以明王倍汉而与楚也太宰廼言之王王见之随何曰汉王使臣敬进书大王御者窃怪大王与楚何亲也淮南王曰寡人北乡而臣事之随何曰大王与项王俱列为诸侯北乡而臣事之必以楚为彊可以托国也项王伐齐身负板筑【集觧李竒曰板墙板也筑杵也】以为士卒先大王宜悉淮南之众身自将之为楚军前锋今廼发四千人以助楚夫北面而臣事人者固若是乎夫汉王战于彭城项王未出齐也大王宜骚淮南之兵【集觧骃案骚音扫】渡淮日夜会战彭城下大王抚万人之众无一人渡淮者垂拱而观其孰胜夫托国于人者固若是乎大王提空名以乡楚而欲厚自托臣窃为大王不取也然而大王不背楚者以汉为弱也夫楚兵虽强天下负之不义之名【索隠负犹被也以不义被其身】以其背盟约而杀义帝也然而楚王恃战胜自彊汉王收诸侯还守成臯荥阳下蜀汉之粟深沟壁垒分卒守徼乗塞【索隠徼谓邉境亭鄣以徼绕邉陲常守之也乗者登也登塞垣而守之】楚人还兵间以梁地深入敌国八九百里【集觧张晏曰羽从齐还当经梁地八九百里廼得羽地索隠案服度曰梁在楚汉之中央】欲战则不得攻城则力不能老弱转粮千里之外楚兵至荥阳成臯汉坚守而不动进则不得攻退则不能觧故曰楚兵不足恃也【集觧徐广曰恃一作罢言其已困不足复苦也索隠案汉书作罢音皮】使楚胜汉则诸侯自危惧而相救夫楚之彊适足以致天下之兵耳故楚不如汉其势易见也今大王不与万全之汉而自托于危亡之楚臣窃为大王惑之臣非以淮南之兵足以亡楚也夫大王发兵而倍楚项王必留留数月汉之取天下可以万全臣请与大王提劔而归汉汉王必裂地而封大王又况淮南淮南必大王有也故汉王敬使使臣进愚计愿大王之留意也淮南王曰请奉命隂许畔楚与汉未敢泄也楚使者在【集觧文頴曰在淮南王所】方急责英布发兵舎传舍随何直入坐楚使者上坐曰九江王已归汉楚何以得发兵布愕然楚使者起何因説布曰事以搆【索隠搆成也】可遂杀楚使者无使归而疾走汉并力【索隠走音奏向也】布曰如使者敎因起兵而击之耳于是杀使者因起兵而攻楚楚使项声龙且攻淮南项王留而攻下邑【正义宋州砀山县】数月龙且击淮南破布军布欲引兵走汉恐楚王杀之故间行与何俱归汉淮南王至【集觧徐广曰三年十二月】上方踞牀洗召布入见布甚大怒悔来欲自杀出就舍帐御饮食从官如汉王居布又大喜过望【正义髙祖以布先分为王恐其自尊大故峻礼令布折服已而美其帷帐厚其饮食多其从官以悦其心权道也】于是廼使人入九江楚已使项伯收九江兵尽杀布妻子布使者颇得故人幸臣将众数千人归汉汉益分布兵而与俱北收兵至成臯四年七月立布为淮南王与击项籍汉五年布使人入九江得数县六年布与刘贾入九江诱大司马周殷周殷反楚遂举九江兵与汉击楚破之垓下项籍死天下定上置酒上折随何之功谓何为腐儒为天下安用腐儒【索隠腐音辅谓之腐儒言如腐败之物不任用也】随何跪曰夫陛下引兵攻彭城楚王未去齐也陛下发歩卒五万人骑五千能以取淮南乎上曰不能随何曰陛下使何与二十人使淮南至如陛下之意是何之功贤于歩卒五万人骑五千也然而陛下谓何腐儒为天下安用腐儒何也上曰吾方圗子之功廼以随何为护军中尉布遂剖符为淮南王都六九江庐江衡山豫章郡皆属布七年朝陈八年朝雒阳九年朝长安十一年髙后诛淮隂侯布因心恐夏汉诛梁王彭越醢之盛其醢徧赐诸侯至淮南淮南王方猎见醢因大恐隂令人部聚兵伺旁郡警急【集觧张晏曰欲有所防】布所幸姬疾请就医医家与众大夫贲赫对门【集觧徐广曰贲音肥索隠人姓名也】姬数如医家贲赫自以为侍中廼厚餽遗从姬饮医家姬侍王从容语次誉赫长者也王怒曰汝安从知之具説状王疑其与乱赫恐称病王愈怒欲捕赫赫言变事乗传诣长安布使人追不及赫至上变言布谋反有端可先未发诛也上读其书语萧相国相国曰布不宜有此恐仇怨妄诬之请系赫使人微【集觧骃案一作徴】騐淮南王淮南王布见赫以罪亡上变固已疑其言国隂事汉使又来颇有所騐遂族赫家发兵反反书闻上廼赦贲赫以为将军上召诸将问曰布反为之奈何皆曰发兵击之坑竖子耳何能为乎汝隂侯滕公召故楚令尹问之令尹曰是固当反滕公曰上裂地而王之疏爵而贵之【集觧骃案汉书音义曰疏分也禹决河疏河是也索隠尚书曰列爵惟五分土惟三按裂地是对文故知疏即分也】南面而立万乘之主其反何也令尹曰往年杀彭越前年杀韩信【集觧骃案往年前年同耳使文相避也】言此三人者同功一体之人也自疑祸及身故反耳滕公言之上曰臣客故楚令尹薛公者其人有筹防之计可问上廼召见问薛公薛公对曰布反不足怪也使布出于上计山东非汉之有也出于中计胜败之数未可知也出于下计陛下安枕而卧矣上曰何谓上计令尹对曰东取呉【正义荆王刘贾都呉苏州阖闾城也】西取楚【正义楚王刘交都徐州下邳】并齐取鲁传檄燕赵固守其所山东非汉之有也何谓中计东取呉西取楚并韩取魏据敖仓之粟【索隠案太康地记云秦建敖仓于成臯又立庾故亦云敖庾也】塞成臯之口胜败之数未可知也何谓下计东取呉西取下蔡【正义古州来国】归重于越身归长沙【正义今潭州】陛下安枕而卧汉无事矣【集觧骃案桓谭新论曰世有围碁之戏或言是兵法之类也及为之上者远碁疏张置以会围因而成多得道之胜中者则务相絶遮要以争便求利故胜负狐疑须计数而定下者则守邉隅趋作罫以自生于小地然亦必不如察薛公之言上计云取呉楚并齐鲁及燕赵者此广道地之谓中计云取呉楚并韩魏塞成臯据敖仓此趋遮要争利者也下计云取呉下蔡据长沙以临越此守邉隅趋作罫者也索隠罫音乌卦反】上曰是计将安出令尹对曰出下计上曰何谓废上中计而出下计令尹曰布故丽山之徒也自致万乗之主此皆为身不顾后为百姓万世虑者也故曰出下计上曰善封薛公千户【索隠刘氏云薛公得封千户盖闗内侯也】廼立皇子长为淮南王上遂发兵自将东击布布之初反谓其将曰上老矣厌兵必不能来使诸将诸将独患淮隂彭越今皆已死余不足畏也故遂反果如薛公筹之东击荆荆王刘贾走死富陵【正义故城在楚州盱眙县东北六十里】尽刼其兵渡淮击楚楚发兵与战徐僮间【集觧如淳曰地名也索隠案地理志临淮有徐县僮县正义杜预云徐在下邳僮县东括地志云大徐城在泗州徐城县北四十里古徐国也】为三军欲以相救为竒或説楚将曰布善用兵民素畏之且兵法诸侯战其地为散地【集觧骃案汉书音义曰谓散灭之地正义魏武帝注孙子曰卒恋土地道近而易散败】今别为三彼败吾一军余皆走安能相救不听布果破其一军其二军散走遂西与上兵遇蕲西会甀【索隠上古外反下持瑞反韦昭云蕲之乡名汉书作□应劭音保非也正义蕲音机沛郡蕲城也甀遂瑞反】布兵精甚上廼壁庸城【集觧邓展曰地名也】望布军置陈如项籍军上恶之与布相望见遥谓布曰何苦而反布曰欲为帝耳上怒骂之遂大战布军败走渡淮数止战不利与百余人走江南布故与番君婚以故长沙哀王【集觧徐广曰表云成王臣呉芮之子也骃案晋灼曰芮之孙固或曰是成王非哀王也传误也】使人绐布伪与亡诱走越故信而随之番阳【索隠番阳鄱县之乡】番阳人杀布兹乡民田舍【正义英布冡在饶州鄱阳县北百五十二里十三步】遂灭黥布立皇子长为淮南王封贲赫为期思侯【正义期思故城在光州固始县界】诸将率多以功封者【集觧汉书曰将封者六人】
　　太史公曰英布者其先岂春秋所见楚灭英六臯陶之后哉身被刑法何其拔兴之暴也【索隠防音白曷反疾也】项氏之所坑杀人以千万数而布常为首虐功冠诸侯用此得王亦不免于身为世大僇祸之兴自爱姬殖妒媢生患竟以灭国【集觧骃案媢音冒亦妒也索隠汉书外戚传亦云成结宠妾妒媢之诛又论衡云妬夫媢妇则媢是妬之别名今原英布之诛为疑贲赫与其姬妃有乱故至灭国所以不得言妬媢是媚也一云男妬曰媢】
　　【索隠述赞曰九江初筮当刑而王既免徒中聚盗江上再雄楚卒频破秦将病为羽疑归受汉杖贲赫见毁卒致无妄】
  </div>
  <div class="pagination">
   <a href="史记四库_page56.html">
    上一页
   </a>
   <span>
    ...
   </span>
   <a href="史记四库_page52.html">
    52
   </a>
   <a href="史记四库_page53.html">
    53
   </a>
   <a href="史记四库_page54.html">
    54
   </a>
   <a href="史记四库_page55.html">
    55
   </a>
   <a href="史记四库_page56.html">
    56
   </a>
   <span class="current-page">
    57
   </span>
   <a href="史记四库_page58.html">
    58
   </a>
   <a href="史记四库_page59.html">
    59
   </a>
   <a href="史记四库_page60.html">
    60
   </a>
   <a href="史记四库_page61.html">
    61
   </a>
   <a href="史记四库_page62.html">
    62
   </a>
   <span>
    ...
   </span>
   <a href="史记四库_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
