<!DOCTYPE html>
<html>
<head>
    <meta charset="UTF-8">
    <title>史记四库 - 第 38 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 38 页/共 76 页</h1>
    <div class="content">　　太子完立是为桓公○左传疏曰石碏言将立州吁乃定之矣请定州吁明太子之位未定衞世家言立完为太子非也
　　为郑伯弟段欲伐郑○【臣召南】按左传及宋世家郑内公子冯州吁弑君自立欲免诸侯故为公子冯而伐郑此云因州吁友于叔段为段伐郑与彼异
　　十年晋曲沃庄伯弑其君哀侯○【臣照】按庄伯卒于哀侯之二年是为衞宣之三年此庄伯二字明是武公之误观年表及晋世家自见
　　惠公立三年出亡○【臣人龙】按上文云四年此云三年又按左传鲁桓公十六年冬惠公奔齐则四年是矣
　　与前通年凡十三年矣○许应元曰左传衞朔立四年出亡八年复入通年十二此言十三年既与左传不同又与上文年数不合
　　二十九年郑复纳惠王○左传及年表俱在二十七年齐桓公以衞数乱乃率诸侯伐翟为衞作楚邱立戴公弟燬为衞君○【臣照】按左传鲁僖之二年诸侯城楚邱事在衞文之二年年表亦同此叙在文公立前与彼互异
　　十六年晋公子重耳过无礼○左传及年表俱在二十三年
　　成公出奔索隐奔楚○【臣照】按左传衞侯请盟晋人弗许衞侯欲与楚国人不欲故出其君以说于晋衞侯出于襄牛杜预曰襄牛衞地又下文索隐云楚师败惧乃出奔楚此索隐衍文
　　齐置衞献公于聚邑○【臣世骏】按左传齐人以郲寄衞侯杜预曰郲齐所灭郲国音来此作聚互异
　　孙文子寗惠子共立定公弟秋为衞君○秋左传作剽孙林父为击磬曰不乐音大悲使衞乱乃此矣○王若虚辨惑曰呉世家云季札自衞如晋将舍于宿闻钟声曰异哉吾闻之辨而不德必加于戮夫子获罪于君以在此惧犹不足而又可以畔乎夫子之在此犹燕之巢于幕也君在殡而可以乐乎遂去之文子闻之终身不听琴瑟衞世家云季子过宿孙文子为击磬曰不乐音大悲使衞乱乃此矣一以为钟一以为磬此未足深病然如前说则是文子自作乐而季子适闻之也如后说则是文子为札而作也前说则罪其不自愧惧而安于娯乐后说则以音声之悲而知其为乱之惩是何乖异而不同耶按前说本于左氏当是后说正有他据亦相矛盾而不应取也且左氏但言又何乐而史记改之云可以畔乎其义亦乖葢获罪于君即所谓畔也而何在于击钟耶司马贞既知其非矣而曰畔字读为乐亦强为之说也
　　元君十四年秦防魏东地秦初置东郡更徙衞野王县而并濮阳为东郡○六国年表作十一年






　　史记卷三十七考证
　　钦定四库全书
　　史记卷三十八
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　宋微子世家第八
　　微子开者【集解孔安国曰微畿内国名子爵也为纣卿士索隐按尚书微子之命篇云命微子启代殷后今此名开者避汉景帝讳也】殷帝乙之首子而纣之庶兄也【索隐按尚书亦以为殷王元子而是纣之兄吕氏春秋云生微子时母犹为妾及为妃而生纣故微子为纣同母庶兄】纣既立不明淫乱于政微子数谏纣不聼及祖伊以周西伯昌之修徳灭【集解徐广曰音耆索隐耆即黎也邹诞云本音黎孔安国云黎在上党东北即今之黎亭】国惧祸至以告纣纣曰我生不有命在天乎是何能为于是微子度纣终不可谏欲死之及去未能自决乃问于太师少师【集解孔安国曰太师三公箕子也少师孤卿比干也】曰殷不有治政不治四方【集解孔安国曰言殷不有治政四方之事将必亡也】我祖遂陈于上【集解马融曰我祖汤也孔安国曰言汤遂其功陈力于上世也】纣沈湎于酒妇人是用乱败汤徳于下【集解马融曰下下世也】殷既小大好草窃奸宄【集解孔安国曰草野盗窃又为奸宄于外内】卿士师师非度【集解马融曰非但小人学为奸宄卿士已下转相师效为非法度】皆有罪辜乃无维获【集解郑曰获得也羣臣皆有是罪其爵禄又无常得之者言屡相攻夺】小民乃并兴相为敌讐【集解孔安国曰卿士既乱而小民各起共为敌讐言不和同】今殷其典丧若渉水无津涯【集解徐广曰一作渉水无舟航言危也骃谓典国典也索隐尚书典作沦篆字变易其义亦殊丧音息浪反】殷遂丧越至于今【集解马融曰越于也于是至矣于今到矣】曰太师少师【集解马融曰重呼告之】我其发出徃【集解郑曰发起也纣祸败如此我其起作出徃也索隐徃尚书作狂盖亦今文尚书意异尔】吾家保于丧【集解徐广曰一云于是家保骃案马融曰卿大夫称家】今女无故告【集解王肃曰无意告我也是微子求教诲也】予颠跻如之何其【集解马融曰跻犹坠也恐颠坠于非义当如之何也郑曰其语助也齐鲁之间声如姬记曰何居】太师若曰王子天笃下菑亡殷国【集解孔安国曰微子帝乙子故曰王子天生纣为乱是下菑也郑曰少师不答志在必死正义菑音灾】乃毋畏畏不用老长【集解孔安国曰上不畏天菑下不畏贤人违戾耆老之长不用其教】今殷民乃陋淫神祗之祀【集解徐广曰一云今殷民侵神牺又一云陋淫侵神祗骃案马融曰天曰神地曰祗索隐尚书作攘窃刘氏云陋滛犹轻秽也】今诚得治国国治身死不恨为死终不得治不如去遂亡箕子者【集解马融曰箕国名也子爵也】纣亲戚也【索隠司马彪曰箕子名胥余马融王肃以箕子为纣之诸父服防杜预以为纣之庶兄杜预云梁国防县有箕子冢】纣始为象箸【索隠箸音持畧反按下文云为象箸必为玉杯杯箸事相近周礼六樽有牺象箸壶泰山箸尊者箸地无足是也刘氏音直虑反则杯箸亦食用之物并通为器】箕子叹曰彼为象箸必为玉桮为桮则必思逺方珍怪之物而御之矣舆马宫室之渐自此始不可振也纣为淫泆箕子谏不聼人或曰可以去矣箕子曰为人臣谏不聼而去是彰君之恶而自説于民吾不忍为也乃被髪佯狂而为奴遂隐而鼓琴以自悲故传之曰箕子操【集解骃案风俗通义曰其道闭塞忧愁而作者命其曲曰操操者言遇菑遭害困厄穷廹虽怨恨失意犹守礼义不惧不慑乐道而不改其操也】王子比干者亦纣之亲戚也见箕子谏不聼而为奴则曰君有过而不以死争则百姓何辜乃直言谏纣纣怒曰吾闻圣人之心有七窍信有诸乎乃遂杀王子比干刳视其心微子曰父子有骨肉而臣主以义属故父有过子三谏不聼则随而号之人臣三谏不聼则其义可以去矣于是太师少师乃劝微子去遂行【集解骃案时比干巳死而云少师者似误】周武王伐纣克殷微子乃持其祭器造于军门肉袒面缚【索隐肉袒者袒而露肉也靣缚者缚手于背而面向前也刘氏云靣即背也义稍迂】左牵羊右把茅膝行而前以告于是武王乃释微子复其位如故武王封纣子武庚禄父以续殷祀使管叔蔡叔傅相之武王既克殷访问箕子武王曰于乎维天隂定下民相和其居【集解孔安国曰天不言而黙定下民助合其居使有常生之资也】我不知其常伦所序【集解孔安国曰言我不知天所以定民之常道理次序问何由】箕子对曰在昔鲧陻鸿水汨陈其五行【集解孔安国曰陻塞汨乱也治水失道是乱陈五行】帝乃震怒不从鸿范九等常伦所斁【集解徐广曰一作释骃案郑曰帝天也天以鲧如是乃震动其威怒不与天道大法九类言王所问所由败也】鲧则殛死禹乃嗣兴【集解郑曰春秋传曰舜之诛也殛鲧其举也兴禹】天乃锡禹鸿范九等常伦所序【集解孔安国曰天与禹洛出书也神龟负文而出列于背有数至于九禹遂因而第之以成九类】初一曰五行二曰五事三曰八政四曰五纪五曰皇极六曰三徳七曰稽疑八曰庶徴九曰向用五福畏用六极【集解马融曰言天所以畏惧人用六极】五行一曰水二曰火三曰木四曰金五曰土【集解郑曰此数本诸隂阳所生之次也】水曰润下火曰炎上【集解孔安国曰言其自然之常性也】木曰曲直【集解孔安国曰木可揉使曲直也】金曰从革【集解马融曰金之性从人而更可销铄】土曰稼穑【集解王肃曰种之曰稼敛之曰穑】润下作咸【集解孔安国曰水卤所生】炎上作苦【集解孔安国曰焦气之味】曲直作酸【集解孔安国曰木实之性】从革作辛【集解孔安国曰金气之味】稼穑作甘【集解孔安国曰甘味生于百谷五行以下箕子所陈】五事一曰貎二曰言三曰视四曰聼五曰思貎曰恭言曰从【集解马融曰发言当使可从】视曰明聼曰聪思曰睿【集解马融曰睿通也】恭作肃从作治【集解马融曰出令而从所以为治也】明作智聪作谋【集解孔安国曰所谋必成审也马融曰上聪则下进其谋】睿作圣【集解孔安国曰于事无不通谓之圣】八政一曰食二曰货三曰祀四曰司空【集解马融曰司空掌营城郭主空土以居民】五曰司徒【集解孔安国曰主徒众教以礼义】六曰司寇【集解马融曰主诛寇害】七曰宾【集解郑曰掌诸侯朝觐之官】八曰师【集解郑曰掌军旅之官】五纪一曰嵗二曰月三曰日四曰星辰【集解马融曰星二十八宿辰日月之所防也郑曰星五星也】五曰歴数【集解孔安国曰歴数节气之度以为歴数敬授民时】皇极皇建其有极【集解孔安国曰大中之道大立其有中谓行九畴之义】敛时五福用傅锡其庶民【集解马融曰当敛是五福之道用布与众民】维时其庶民于女极【集解马融曰以其能敛是五福故众民于汝取中正以归心也】锡女保极【集解郑曰又赐女以守中之道】凡厥庶民毋有朋人毋有比徳维皇作极【集解孔安国曰民有善则无淫过朋党之恶比周之徳惟天下皆大为中正也】凡厥庶民有猷有为有守女则念之【集解马融曰凡其庶民有谋有为有所执守当思念其行有所趣舍也】不协于极不离于咎皇则受之【集解孔安国曰凡民之行虽不合于中而不罹于咎恶皆可进用大法受之】而安而色曰予所好徳女则锡之福【集解孔安国曰女当安女顔色以谦下人人曰我所好者徳也女则与之爵禄】时人斯其维皇之极【集解孔安国曰不合于中之人女与之福则是人此其惟大之中言可勉进也】毋侮鳏寡而畏髙明【集解马融曰髙明显宠者不枉法畏之】人之有能有为使羞其行而国其昌【集解王肃曰使进其行任之以政则国为之昌】凡厥正人既富方谷【集解孔安国曰正直之人既当爵禄富之又当以善道接之】女不能使有好于而家时人斯其辜【集解孔安国曰不能使正人有好于国家则是人斯其诈取罪而去也】于其毋好女虽锡之福其作女用咎【集解郑曰无好于女家之人虽赐之以爵禄其动作为女用恶谓为天子结怨于民】毋偏毋颇遵王之义【集解孔安国曰偏不平颇不正言当修先王正义以治民】毋有作好遵王之道【集解马融曰好私好】毋有作恶遵王之路毋偏毋党王道荡荡【集解孔安国曰言开辟也郑曰党朋党】毋党毋偏王道平平【集解孔安国曰言辨治也】毋反毋侧王道正直【集解马融曰反反道也侧倾侧也】会其有极【集解郑曰谓君也当会聚有中之人以为臣也】归其有极【集解郑曰谓臣也当就有中之君而事之】曰王极之傅言【集解马融曰王者当尽极行之使臣下布陈其言】是夷是训于帝其顺【集解马融曰是大中而常行之用是教训天下于夫为顺也】凡厥庶民极之傅言【集解马融曰亦尽极敷陈其言于上也】是顺是行【集解王肃曰民纳言于上而得中者则顺而行之】以近天子之光【集解王肃曰近犹益也顺行民言所以益天子之光】曰天子作民父母以为天下王【集解王肃曰政教务中民善是用所以为民父母而为天下所归徃】三徳一曰正直【集解郑曰中平之人】二曰刚克三曰柔克【集解郑曰克能也刚而能柔柔而能刚寛猛相济以成治功】平康正直【集解孔安国曰世平康用正直治之】彊不友刚克【集解孔安国曰友顺也世彊御不顺以刚能治之】内友柔克【集解孔安国曰世和顺以柔能治之也索隐内当为爕爕和也】沈渐刚克【集解马融曰沈隂也潜伏也隂伏之谋谓贼臣乱子非一朝一夕之渐君亲无将而诛焉索隐尚书作沈潜此字作渐其义当依马注】髙明柔克【集解马融曰髙明君子亦以徳懐也】维辟作福维辟作威维辟玉食【集解马融曰辟君也玉食美食不言王者关诸侯也郑曰作福専爵赏也作威専刑罚也玉食偹珍美也】臣无有作福作威玉食臣有作福作威玉食其害于而家凶于而国人用侧颇辟民用僭忒【集解孔安国曰在位不端平则下民僭差】稽疑择建立卜筮人【集解孔安国曰龟曰卜蓍曰筮考正疑事当选择知卜筮人而建立之】乃命卜筮曰雨曰济曰涕【集解骃案尚书作圛索隠涕音亦尚书作驿孔安国曰气骆驿下连续今此文作涕是涕泣亦相连之状】曰雾【集解徐广曰一曰洟曰被索隠雾音防然防与雾亦通徐氏所见本涕作洟防作被义通而字变耳】曰克曰贞曰悔凡七卜五占之用二衍貣【集解郑曰卜五占之用谓雨济圛雾克也二衍貣谓贞悔也将立卜筮人乃先命名兆封而分别之兆卦之名凡七龟用五易用二审此道者乃立之也雨者兆之体气如雨然也济者如雨止之云气在上者也圛者色泽而光明也雾者气不释郁防防也克者如祲气之色相犯也内卦曰贞贞正也外卦曰悔悔之言晦也晦犹终也卦象多变故言衍貣】立时人为卜筮【集解郑曰立是能分别兆卦之名者以为卜筮人】三人占则从二人之言【集解郑曰从其多者蓍龟之道幽防难明慎之深】女则有大疑谋及女心谋及卿士谋及庶人谋及卜筮【集解孔安国曰先尽谋虑然后卜筮以决之】女则从龟从筮从卿士从庶民从是之谓大同【集解孔安国曰大同于吉】而身其康彊而子孙其逢吉【集解孔安国曰动不违众故后世遇吉也】女则从龟从筮从卿士逆庶民逆吉卿士从龟从筮从女则逆庶民逆吉庶民从龟从筮从女则逆卿士逆吉【集解郑曰此三者皆从多故为吉】女则从龟从筮逆卿士逆庶民逆作内吉作外凶【集解郑曰此逆者多以故举事于境内则吉境外则凶】龟筮共违于人用静吉用作凶【集解孔安国曰安以守常则吉动则凶郑曰龟筮皆与人谋相违人虽三从犹不可以举事】庶徴曰雨曰阳曰奥曰寒曰风曰时【集解孔安国曰雨以润物阳以干物暖以长物寒以成物风以动物五者各以时所以为众验】五者来备各以其序庶草繁庑【集解孔安国曰言五者备至各以次序则众草木繁庑滋丰也】一极备凶一极亡凶【集解孔安国曰一者备极过甚则凶一者极无不至亦凶谓其不时失叙之谓也】曰休徴【集解孔安国曰叙美行之验】曰肃时雨若【集解孔安国曰君行敬则时雨顺之】曰治时旸若【集解孔安国曰君政治则时旸顺之】曰知时奥若【集解孔安国曰君昭哲则时暖顺之】曰谋时寒若【集解孔安国曰君能谋则时寒顺之】曰圣时风若【集解孔安国曰君能通理则时风顺之】曰咎徴【集解孔安国曰叙恶行之验】曰狂常雨若【集解孔安国曰君行狂妄则常雨顺之】曰僭常旸若【集解孔安国曰君行僭差则常旸顺之】曰舒常奥若【集解孔安国曰君行逸豫则常暖顺之索隐舒依字读按下有曰急也】曰急常寒若【集解孔安国曰君行急则常寒顺之】曰雾常风若【集解孔安国曰君行雾闇则常风顺之】王眚维嵗【集解马融曰言王者所眚职如嵗兼四时也】卿士维月【集解孔安国曰卿士各有所掌如月之有别】师尹维日【集解孔安国曰众正官之吏分治其职如日之有嵗月也】嵗月曰时母易【集解孔安国曰各顺常】百谷用成治用明【集解孔安国曰嵗月无易则百谷成君臣无易则政治明】畯民用章家用平康【集解孔安国曰贤臣显用国家平宁】日月嵗时既易百谷用不成治用昬不明畯民用防家用不宁庶民维星【集解孔安国曰星民象故众民惟若星也】星有好风星有好雨【集解马融曰箕星好风毕星好雨】日月之行有冬有夏【集解孔安国曰日月之行冬夏各有常度】月之从星则以风雨【集解孔安国曰月经于箕则多风离于毕则多雨政教失常以从民欲亦所以乱】五福一曰夀二曰富三曰康宁【集解郑曰康宁平安】四曰攸好徳【集解孔安国曰所好者徳福之道】五曰考终命【集解孔安国曰各成其短长之命以自终不横夭】六极一曰凶短折【集解郑曰未齓曰凶未冠曰短未防曰折索隐未齓未毁齿也音楚反】二曰疾三曰忧四曰贫五曰恶【集解孔安国曰恶丑陋也】六曰弱【集解郑曰愚懦不壮毅曰弱】于是武王乃封箕子于朝鲜【索隐朝鲜音潮仙地因水为名】而不臣也其后箕子朝周过故殷虚感宫室毁壊生禾黍箕子伤之欲哭则不可欲泣为其近妇人【索隐妇人之性多涕泣也】乃作麦秀之诗以歌咏之其诗曰麦秀渐渐兮禾黍油油【索隐渐渐麦芒之状音子廉反又依字读油油者禾黍之苖光悦貌】彼狡僮兮不与我好兮所谓狡童者纣也殷民闻之皆为流涕【集解杜预曰梁国防县有箕子冢】武王崩成王少周公旦代行政当国管蔡疑之乃与武庚作乱欲袭成王周公【集解徐广曰一云欲袭成周】周公既承成王命诛武庚杀管叔放蔡叔乃命防子开代殷后奉其先祀作防子之命以申之国于宋【集解骃案世本曰宋更曰睢阳】防子故能仁贤乃代武庚故殷之余民甚戴爱之防子开卒立其弟衍是为防仲【集解骃案礼记曰防子舍其孙腯而立衍也郑曰防子适子死立其弟衍殷礼也索隐家语防子弟仲思名衍一名泄嗣防子为宋公虽迁爵易位而班级不过其故故以旧官为称故二微虽为宋公犹以微称之至子稽乃称宋公也】防仲卒子宋公稽立【集解谯周云未諡故名之】宋公稽卒子丁公申立丁公申卒子湣公共立湣公共卒弟炀公熙立炀公即位湣公子鲋祀弑炀公而自立【集解徐广曰鲋一作鲂索隐谯周亦作鲂祀据左氏即湣公庶子也弑炀公欲立太子弗父何何让不受】曰我当立是为厉公厉公卒子厘公举立厘公十七年周厉王出犇彘二十八年厘公卒子惠公覸立【集解吕忱曰覸音古苋反】惠公四年周宣王即位三十年惠公卒子哀公立哀公元年卒子戴公立戴公二十九年周幽王为犬戎所杀秦始列为诸侯三十四年戴公卒子武公司空立武公生女为鲁惠公夫人生鲁桓公十八年武公卒子宣公力立宣公有太子与夷十九年宣公病让其弟和曰父死子继兄死弟及天下通义也我其立和和亦三让而受之宣公卒弟和立是为穆公穆公九年病召大司马孔父谓曰先君宣公舍太子与夷而立我我不敢忘我死必立与夷也孔父曰羣臣皆愿立公子冯穆公曰母立冯吾不可以负宣公于是穆公使冯出居于郑八月庚辰穆公卒兄宣公子与夷立是为殇公君子闻之曰宋宣公可谓知人矣立其弟以成义然卒其子复享之殇公元年卫公子州吁弑其君完自立欲得诸侯使告于宋曰冯在郑必为乱可与我伐之宋许之与伐郑至东门而还二年郑伐宋以报东门之役其后诸侯数来侵伐九年大司马孔父嘉妻好出道遇太宰华督【集解服防曰督戴公之孙】督説目而观之【集解服防曰目者极视睛不转也】督利孔父妻乃使人宣言国中曰殇公即位十年尔而十一战【集解贾逵曰一战伐郑围以东门二战取其禾三战取邾田四战邾郑伐宋入其郛五战伐郑围长葛六战郑以王命伐宋七战鲁败宋师于菅八战宋卫入郑九战伐戴十战郑入宋十一战郑伯以虢师大败宋】民苦不堪皆孔父为之我且杀孔父以宁民是嵗鲁杀其君隐公十年华督攻杀孔父取其妻殇公怒遂杀殇公而迎穆公子冯于郑而立之是为庄公庄公元年华督为相九年执郑之祭仲要以立突为郑君祭仲许竟立突十九年庄公卒子湣公防立湣公七年齐桓公即位九年宋水鲁使臧文仲徃吊水【集解贾逵曰问凶曰吊】湣公自罪曰寡人以不能事鬼神政不修故水臧文仲善此言此言乃公子子鱼教湣公也十年夏宋伐鲁战于乘丘【集解徐广曰乘一作膢骃案杜预曰乘丘鲁地】鲁生虏宋南宫万【集解贾逵曰南宫氏万名宋卿】宋人请万万归宋十一年秋湣公与南宫万猎因博争行湣公怒辱之曰始吾敬若今若鲁虏也万有力病此言遂以局杀湣公于防泽【集解贾逵曰防泽宋泽名也杜预曰宋地梁国有防县】大夫仇牧闻之以兵造公门万牧牧齿着门阖死【集解何休曰阖门扇】因杀太宰华督乃更立公子游为君诸公子犇萧公子御説犇亳【集解服防曰萧亳宋邑也杜预曰今沛国有萧县防县西北有亳城也】万弟南宫牛将兵围亳冬萧及宋之诸公子共击杀南宫牛弑宋新君游而立湣公弟御説是为桓公宋万犇陈宋人请以赂陈陈人使妇人饮之醇酒【集解服防曰宋万多力勇不可执故先使妇人诱而饮之酒醉而缚之】以革裹之归宋【集解骃案左传曰以犀革裹之】宋人醢万也【集解服防曰醢肉酱】桓公二年诸侯伐宋至郊而去三年齐桓公始霸二十三年迎卫公子燬于齐立之是为卫文公文公女弟为桓公夫人秦穆公即位三十年桓公病太子兹甫让其庶兄目夷为嗣桓公义太子意竟不聼三十一年春桓公卒太子兹甫立是为襄公以其庶兄目夷为相未葬而齐桓公会诸侯于葵丘襄公徃会襄公七年宋地霣星如雨与雨偕下【集解骃案左传曰陨石于宋五陨星也】六鶂退蜚【集解骃案公羊传曰视之则六察之则鹢徐察之则退飞索隐按僖十六年左传霣石于宋五霣星也六鶂退飞过宋都是当宋襄公之时访内史叔兴曰吉凶焉在对曰君将得诸侯而不终也然荘七年传又云恒星不见夜中星霣如雨与雨偕也且与雨偕下自在别年不与霣石退鶂之事同此史以霣石为霣星遂连恒星不见之时与雨偕为文故与左传小异也】风疾也【集解贾逵曰风起于逺至宋都髙而疾故鶂逢风却退】八年齐桓公卒宋欲为盟会十二年春宋襄公为鹿上之盟【集解杜预曰鹿上宋地汝隂有原鹿县索隐按汝隂原鹿其地在楚僖二十一年宋人楚人齐人盟于鹿上是也然襄公求诸侯于楚楚才许之诈未合至汝隂鹿上今济隂乘氏县北有鹿城盖此地也】以求诸侯于楚楚人许之公子目夷谏曰小国争盟祸也不聼秋诸侯会宋公盟于盂【集解杜预曰盂宋地】目夷曰祸其在此乎君欲己甚何以堪之于是楚执宋襄公以伐宋冬会于亳以释宋公子鱼曰祸犹未也十三年夏宋伐郑子鱼曰祸在此矣秋楚伐宋以救郑襄公将战子鱼谏曰天之弃商久矣不可冬十一月襄公与楚成王战于【集解骃案谷梁传曰战于水之上】楚人未济目夷曰彼众我寡及其未济击之公不聼已济未陈又曰可击公曰待其已陈陈成宋人击之宋师大败襄公伤股国人皆怨公公曰君子不困人于阨不鼓不成列【集解何休曰军法以鼓战以金止不鼔不战也不成列未成陈】子鱼曰兵以胜为功何常言与【集解徐广曰一云尚何言与】必如公言即奴事之尔又何战为楚成王已救郑郑享之去而取郑二姬以归【索隐谓郑夫人芈氏姜氏之女既是郑女故云二姬】叔瞻曰成王无礼【正义谓取郑二姬也】其不没乎为礼卒于无别有以知其不遂霸也是年晋公子重耳过宋襄公以伤于楚欲得晋援厚礼重耳以马二十乘【集解服防曰八十匹】十四年夏襄公病伤于而竟卒【索隐春秋战于在僖二十三年重耳过宋及襄公卒在二十四年今此文以重耳过与伤共嵗故云是年又重耳过与宋襄公卒共是一嵗则不合更云十四年是进退俱不合于左氏盖太史公之疎尔】子成公王臣立成公元年晋文公即位三年倍楚盟亲晋以有徳于文公也四年楚成王伐宋宋告急于晋五年晋文公救宋楚兵去九年晋文公卒十一年楚太子商臣弑其父成王代立十六年秦穆公卒十七年成公卒【正义年表云公孙固杀成公】成公弟御杀太子及大司马公孙固【正义世本云宋庄公孙名固为大司马】而自立为君宋人共杀君御而立成公少子杵臼【正义年表云宋昭元年杵臼襄公之子徐广曰一云成公少子】是为昭公昭公四年宋败长翟縁斯于长丘【集解骃案鲁世家云宋武公之世获縁斯于长丘今云此时未详索隐春秋文公十一年鲁败狄于咸获长狄縁斯于长丘齐系家惠公二年长翟来王子城父攻杀之此竝取左传之説散于诸国系家今考其年嵗亦颇相协而鲁系家云武公此云昭公盖此昭当为武然前代虽已有武公此杵臼当亦谥武也若将不然岂下五代公子特为君又岂谥昭乎】七年楚庄王即位九年昭公无道国人不附昭公弟鲍革【集解徐广曰一无革字】贤而下士先襄公夫人欲通于公子鲍不可【集解服防曰襄公夫人周襄王之姊王姬也不可鲍不肯也】乃助之施于国【正义施贰是反襄夫人助公子鲍布施恩惠于国人也】因大夫华元为右师【正义公子华元鲍因请得为右师华元戴公五代孙华督之曾孙也】昭公出猎夫人王姬使卫伯攻杀昭公杵臼弟鲍革立是为文公文公元年晋率诸侯伐宋责以弑君闻文公定立乃去二年昭公子因文公母弟湏与武缪戴庄桓之族为乱文公尽诛之出武缪之族【集解贾逵曰出逐也】四年春郑命楚伐宋宋使华元将郑败宋囚华元华元之将战杀羊以食士其御羊羮不及【集解骃案左传曰御羊斟也】故怨驰入郑军故宋师败得囚华元宋以兵车百乘文马四百疋【集解贾逵曰文貍文也玉肃曰文马画马也正义按文马者装饰其马四百匹用牵车百乘遗郑赎华元也又云文马赤鬛缟身目如黄金】赎华元未尽入华元亡归宋十四年楚庄王围郑郑伯降楚楚复释之十六年楚使过宋宋有前仇执楚使九月楚庄王围宋十七年楚以围宋五月不解宋城中急无食华元乃夜私见楚将子反子反告庄王王问城中何如曰析骨而炊【集解何休曰析破人骨也】易子而食庄王曰诚哉言我军亦有三日粮以信故遂罢兵去二十二年文公卒子共公瑕立始厚葬君子讥华元不臣矣共公九年华元善楚将子重又善晋将栾书两盟晋楚十三年共公卒华元为右师鱼石为左师司马唐山攻杀太子肥欲杀华元华元犇晋鱼石止之至河乃还【集解骃案皇览曰华元冢在陈留小黄县城北】诛唐山乃立共公少子成是为平公【集解骃案左传曰鱼石奔楚】平公三年楚共王拔宋之彭城以封宋左师鱼石四年诸侯共诛鱼石而归彭城于宋三十五年楚公子围弑其君自立为灵王四十四年平公卒子元公佐立元公三年楚公子弃疾弑灵王自立为平王八年宋火十年元公母信诈杀诸公子大夫华向氏作乱楚平王太子建来犇见诸华氏相攻乱建去如郑十五年元公为鲁昭公避季氏居外为之求入鲁行道卒子景公头曼立【索隐按曼立音万】景公十六年鲁阳虎来奔已复去二十五年孔子过宋宋司马桓魋恶之欲杀孔子孔子防服去三十年曹倍宋又倍晋宋伐曹晋不救遂灭曹有之【正义宋景公灭曹在鲁哀公八年周敬王三十三年也】三十六年齐田常弑简公三十七年楚惠王灭陈荧惑守心心宋之分野也景公忧之司星子韦曰可移于相景公曰相吾之股肱曰可移于民景公曰君者待民曰可移于嵗景公曰岁饥民困吾谁为君子韦曰天髙聼卑君有君人之言三荧惑宜有动于是之果徙三度六十四年景公卒宋公子特攻杀太子而自立是为昭公【索隐特一作得按左传景公无子取元公庶曾孙公孙周之子得及启畜于公宫及景公卒先立启后立得是为昭公与此全乖未知太史公据何为此説】昭公者元公之曾庶孙也昭公父公孙纠纠父公子褍秦【集解徐广曰褍立端】褍秦即元公少子也景公杀昭公父纠【索隐左传云名周】故昭公怨杀太子而自立昭公四十七年卒子悼公购由立【集解骃案年表云四十九年索隐购音古反】悼公八年卒【索隐纪年为十八年】子休公田立休公二十三年卒子辟公辟兵立【集解徐广曰一云辟公兵索隐纪年作桓侯璧兵则璧兵諡桓也又庄子云桓侯行未出城门其前驱呼辟防人止之后为狂也司马彪云呼辟使人避道防人以桓侯名辟而前驱呼辟故为狂也】辟公三年卒子剔成立【集解骃案年表云剔成君也索隐王邵按纪年云宋剔成肝废其君璧而自立】剔成四十一年剔成弟偃攻袭剔成剔成败犇齐偃自立为宋君君偃十一年自立为王【索隐战国策吕氏春秋皆以偃谥康王】东败齐取五城南败楚取地三百里西败魏军乃与齐魏为敌国盛血以韦囊县而射之命曰射天滛于酒妇人羣臣谏者輙射之于是诸侯皆曰桀宋【索隐晋太康地记言其似桀也】宋其复为纣所为不可不诛告齐伐宋王偃立四十七年齐湣王与魏楚伐宋杀王偃遂灭宋而三分其地【集解骃案年表云偃立四十三年】
　　太史公曰孔子称防子去之箕子为之奴比干谏而死殷有三仁焉【集解何晏曰仁者爱人三人行异而同称仁者何也以其俱在忧乱而宁民也夏侯曰防子仕之穷也箕子比干智之穷也故或尽材而止或尽心而留皆其极也致极斯君子之事矣是以三仁不同而其归一揆也】春秋讥宋之乱自宣公废太子而立弟【集解骃案公羊传曰君子大居正宋之祸宣公为之也】国以不宁者十世【索隐公羊春秋有此説左氏则无讥焉】襄公之时修行仁义欲为盟主其大夫正考父美之故追道契汤髙宗殷所以兴作商颂【集解骃案韩诗商颂章句亦美襄公索隐今按毛诗商颂序云正考父于周之大师得商颂十二篇以那为首国语亦同此説今五篇存皆是商家祭祀乐章非考父追作也又考父佐戴武宣则在襄公前且百许嵗安得述而美之斯谬説尔】襄公既败于而君子或以为多【集解骃案公羊传曰君子大其不鼓不成列临大事而不忘大礼有君而无臣以为虽文王之战亦不过此也】伤中国阙礼义襃之也【索隐襄公临大事不忘大礼而君子或以为多且伤中国之乱阙礼义之举遂不嘉宋襄之盛徳太史公襃而述之故云襃之也】宋襄之有礼让也
　　【索隐述赞曰殷有三仁防箕纣亲一囚一去不顾其身颂美有客书称作宾卒传家嗣或叙彝伦防仲之后世载忠勤穆亦能让实为知人伤之役有君无臣偃号桀宋天之弃殷】






　　史记卷三十八
　　史记卷三十八考证
　　宋防子世家及祖伊以周西伯昌之修徳灭国惧祸至以告纣○【臣照】按国二字疑衍文
　　于是太师少师乃劝防子去遂行○王若虚辨惑曰防子度纣终不可谏欲死之及去未能自决乃问太师少师曰云云太师若曰云云诚得治国国治身死不恨为死终不得治不如去遂亡则防子既已去矣而复记箕子之所以奴比干之所以死而终之曰防子以为父子有骨肉而臣主以义属父有过子三谏不聼则随而号之人臣三谏不聼则可以去矣于是太师少师乃劝防子去遂行何耶
　　左牵羊右把茅○孔頴逹左传疏曰史记之言多有错缪防子手缚于后故以口衔璧又焉得牵羊把茅也【臣照】按孟子曰尽信书则不如无书此类是也防子适周尚在大会孟津之前则周固殷诸侯以王之庶兄而之其国何靣缚衔璧舆榇而请死乎此春秋时传闻之纰缪而因而袭之者耳亦不止史迁所载手缚于后而又左牵羊右把茅之谓自相矛盾即左氏所载亦不可信也
　　乃命防子开代殷后奉其先祀作防子之命以申之国于宋○毛诗振鹭疏曰以乐记之文知武王初即封防子于宋矣但未知爵之尊卑国之大小耳至成王既杀武庚命为殷后当爵为公地方百里至制礼之后当受上公之地更方五百里史记以为成王之时始封防子于宋与乐记文乖其説非也
　　殇公即位十年尔○【臣照】按既云即位十年何得编于九年之下左传此事本在十年则上文九年九字葢十字之讹也
　　是嵗鲁弑其君隐公○左传及鲁世家年表隐公弑于宋殇公之八年
　　九年执郑之祭仲要以立突为郑君祭仲许竟立突○左传及年表俱作十年
　　十年夏宋伐鲁战于乘丘○左传宋殇九年为鲁庄之十一年夏宋为乘丘之役秋宋大水公使吊焉此叙战乘丘于大水之后又书曰十年
　　十一年秋○【臣世骏】按殇公立十年而被弑此云十一年秋一字葢衍文
　　襄公七年宋地霣星如雨与雨偕下六鶂退蜚○王若虚辨惑曰鲁庄公七年四月辛卯夜中星陨如雨僖公十六年正月戊申陨石如宋五是月六鹢退飞过宋都左氏云陨石于宋陨星也史记世家乃谓宋襄公七年宋地陨星如雨与雨俱下六鶂退蜚按春秋星陨如雨初不指其在宋且庄公七年之四月与僖公十六年之正月相去亦逺矣安得并为宋地同时之事乎葢见左氏释陨石为陨星故误志焉而陨石之事反遗而不书
　　楚成王已救郑郑享之去而取郑二姬以归叔瞻曰成王无礼其不没乎为礼卒于无别有以知其不遂霸也○徐孚逺曰以上楚事着于宋传失删正也
　　子成公王臣立○谷梁传作壬臣
　　昭公四年宋败长翟縁斯于长丘○【臣清植】按黄震日钞曰史载宋昭公四年败长翟縁斯于长丘而鲁世家称当宋武公之世武公实为昭公九世祖是史自为矛盾也今考鲁世家文公十一年获长翟侨如史追载宋武获长翟縁斯之事縁斯者侨如之祖也宋昭公之四年正当鲁文公之十一年是获侨如之嵗非获縁斯之嵗也縁斯于侨如为祖则获縁斯者为宋武公非宋昭公也二事参考则鲁世家所载近是宋世家所载非是也裴骃以为未详或者世次莫定当阙疑与
　　夫人王姬使卫伯攻杀昭公杵臼弟鲍革立○左传昭公将田孟诸未至夫人王姬使帅甸攻而杀之此云卫伯不知何据又左传及年表皆作鲍此云鲍革亦互异
　　昭公子因文公母弟须与武缪戴庄桓之族为乱○左传为乱者武缪之族攻之者戴庄桓之族与此异
　　郑命楚伐宋○徐孚逺曰左传云郑公子归生受命于楚伐宋此云郑命楚伐宋恐误【臣照】按此传写倒置耳葢楚命郑伐宋
　　楚以围宋五月不解○【臣照】按杜预注左传云在宋积九月此云五月不解葢承公羊传夏五月宋人及楚人平之文年表遂云围宋五月其误正与此同吕氏春秋云庄王围宋九月康王围宋五月声王围宋十月
　　共公瑕立○三传共公名固
　　共公九年华元善楚将子重又善晋将栾书两盟晋楚○徐孚逺曰在左传向戌之事也此言华元为误陈子龙曰宋共公之元年为晋成公之三年传无两盟晋楚之事是时郑方党楚晋宋同伐郑其明年华元始聘鲁其讹为鲁襄二十七年宋之盟无疑
　　司马唐山○左传作荡泽
　　乃立共公少子成○公羊传作戍
　　子景公头曼立○春秋作栾
　　三十七年楚惠王灭陈○左传三十九年鲁哀公之十七年也
　　襄公之时修行仁义欲为盟主其大夫正考父美之故追道契汤髙宗殷所以兴作商颂○朱子曰太史公葢本韩诗之説颂皆天子之事非宋所有其辞古奥亦不类周世之文






　　史记卷三十八考证
<史部,正史类,史记>
　　钦定四库全书
　　史记卷三十九
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　晋世家第九
　　唐叔虞者周武主子而成王弟【索隐唐叔以梦及手文而名曰虞至成王诛唐之后因戏削桐而封之叔字也故曰唐叔虞而唐有晋水至于燮改其国号曰晋侯然晋初封于唐故称晋唐叔虞也且唐本尧后封在夏墟而都于鄂鄂今在大夏是也及成王灭唐之后又分徙之于许郢之间故春秋有唐成公是也即今之唐州者也】初武王与叔虞母会时【集解骃案左传曰邑姜方娠太叔服防曰邑姜武王后齐太公女】梦天谓武王曰余命女生子名虞余与之唐及生子文在其手曰虞故遂因命之曰虞武王崩成王立唐有乱【正义括地志云故唐城在绛州翼城县西二十里即尧裔子所封春秋云夏孔甲时有尧苗裔刘累者以豢龙事孔甲夏后嘉之赐氏御龙以更豕韦之后龙一雌死潜醢之以食夏后既而使求之惧而迁于鲁县夏后召孟别封刘累之孙于大夏之墟为侯至周成王时唐人作乱成王灭之而封太叔更迁唐人子孙于杜谓之杜伯即范匄所云在周为杜唐氏按鲁县汝州鲁山县是今随州枣阳县东南一百五十里上唐乡故城即后子孙徙于唐】周公诛灭唐成王与叔虞戏削桐叶为珪以与叔虞曰以此封若史佚因请择日立叔虞成王曰吾与之戏尔史佚曰天子无戏言言则史书之礼成之乐歌之于是遂封叔虞于唐唐在河汾之东方百里故曰唐叔虞【集解骃案世本曰居鄂宋忠曰鄂地今在大夏正义括地志云故鄂城在慈州昌宁县东二里按与绛州夏县相近禹都安邑故城在县东北十五里故云在大夏也然封于河汾二水之东方百里正合在晋州平阳县不合在鄂未详】姓姬氏字子于唐叔子燮是为晋侯【正义燮音先牒反括地志云故唐城在并州晋阳县北二里城记云尧筑也宗国都城记唐叔虞之子燮父徙居晋水傍今并理故唐城唐者即燮父初徙之处也毛诗谱云叔虞子燮父以尧墟南有晋水改曰晋侯】晋侯子宁族是为武侯【索隐系本作曼期谯周作曼旗也】武侯之子服人是为成侯成侯子福是为厉侯【索隐系本作辐】厉侯子宜臼是为靖侯靖侯已来年纪可推自唐叔至靖侯五世无其年数靖侯十七年周厉王迷惑暴虐国人作乱厉王出奔于彘大臣行政故曰共和【正义厉王奔彘周召和其百姓行政号曰共和】十八年靖侯卒子厘侯司徒立厘侯十四年周宣王初立十八年厘侯卒子献侯籍立【索隐系本及谯周皆作苏】献侯十一年卒子穆侯费王立【索隐邹诞本作弗生或作防王并音秘】穆侯四年取齐女姜氏为夫人七年伐条生太子仇【集解杜预曰条晋地】十年伐千亩有功【集解杜预曰西河界休县南有地名千亩】生少子名曰成师【集解杜预曰意取能成其众也】晋人师服曰【集解贾逵曰晋大夫】异哉君之命子也太子曰仇仇者讐也少子曰成师成师大号成之者也名自命也物自定也今适庶名反逆此后晋其能毋乱乎二十七年穆侯卒弟殇叔自立太子仇出奔殇叔三年周宣王崩四年穆侯太子仇率其徒袭殇叔而立是为文侯文侯十年周幽王无道犬戎杀幽王周东徙而秦襄公始列为诸侯三十五年文侯仇卒子昭侯伯立昭侯元年封文侯弟成师于曲沃【索隐河东之县名汉武帝改曰闻喜也】曲沃邑大于翼翼晋君都邑也【索隐翼本晋都自孝侯已下一号翼侯平阳绛邑县东翼城是也】成师封曲沃号为桓叔靖侯庶孙栾賔【正义世本云栾叔賔父也】相桓叔桓叔是时年五十八矣好徳晋国之众皆附焉君子曰晋之乱其在曲沃矣末大于本而得民心不乱何待七年晋大臣潘父弑其君昭侯而迎曲沃桓叔桓叔欲入晋晋人发兵攻桓叔桓叔败还归曲沃晋人共立昭侯子平为君是为孝侯诛潘父孝侯八年曲沃桓叔卒子鱓代桓叔是为曲沃庄伯【索隐鱓音时战反又音善又音陁】孝侯十五年曲沃庄伯弑其君晋孝侯于翼晋人攻曲沃庄伯庄伯复入曲沃晋人复立孝侯子郄为君是为鄂侯【索隐系本作郄而他本亦作都正义音邱防反】鄂侯二年鲁隐公初立鄂侯六年卒曲沃庄伯闻鄂侯卒乃兴兵伐晋周平王使虢公将兵伐曲沃庄伯庄伯走保曲沃晋人共立鄂侯子光是为哀侯哀侯二年曲沃庄伯卒子称代庄伯立【正义称尺证反】是为曲沃武公哀侯六年鲁弑其君隐公哀侯八年晋侵陉廷【集解贾逵曰翼南鄙邑名】陉廷与曲沃武公谋九年伐晋于汾旁【正义白郎反汾水之旁】虏哀侯晋人乃立哀侯子小子为君是为小子侯【集解骃案礼记曰天子未除防曰余小子生名之死亦名之郑曰晋有小子侯是取之天子也】小子元年曲沃武公使韩万杀所虏晋哀侯【集解贾逵曰韩万曲沃桓叔之子庄伯弟】曲沃益彊晋无如之何晋小子之四年曲沃武公诱召晋小子杀之周桓王使虢仲【正义马融云周武王克商封文王异母弟虢仲于夏阳】伐曲沃武公武公入于曲沃乃立晋哀侯弟缗为晋侯晋侯缗四年宋执郑祭仲而立突为郑君晋侯十九年齐人管至父弑其君襄公晋侯二十八年齐桓公始霸曲沃武公伐晋侯缗灭之尽以其寳器赂献于周厘王厘王命曲沃武公为晋君列为诸侯于是尽并晋地而有之曲沃武公已即位三十七年矣更号曰晋武公晋武公始都晋国前即位曲沃通年三十八年武公称者先晋穆侯曾孙也【索隐晋有两穆侯言先以别后】曲沃桓叔孙也桓叔者始封曲沃武公庄伯子也自桓叔初封曲沃以至武公灭晋也凡六十七嵗而卒代晋为诸侯武公代晋二嵗卒与曲沃通年即位凡三十九年而卒子献公诡诸立献公元年周惠王弟頽攻惠王惠王出奔居郑之栎邑【索隐栎郑邑今河南阳翟是也故郑之十邑有栎有华】五年伐骊戎得骊姬【集解韦昭曰西戎之别在骊山也】骊姬弟俱爱幸之八年士蒍说公【集解贾逵曰士蒍晋大夫】曰故晋之羣公子多不诛乱且起乃使尽杀诸公子而城聚都之【集解贾逵曰聚晋邑】命曰绛始都绛【索隐春秋庄二十六年传士蒍城绛是也杜预曰今平阳绛邑县应劭曰绛水出西南也】九年晋羣公子既亡奔虢虢以其故再伐晋弗克十年晋欲伐虢士蒍曰且待其乱十二年骊姬生奚齐献公有意废太子乃曰曲沃吾先祖宗庙所在而蒲边秦屈边翟【集解韦昭曰蒲今蒲坂屈北屈皆在河东杜预曰蒲今平阳蒲子县是也】不使诸子居之我惧焉于是使太子申生居曲沃公子重耳居蒲公子夷吾居屈献公与骊姬子奚齐居绛晋国以此知太子不立也太子申生其母齐桓公女也曰齐姜早死申生同母女弟为秦穆公夫人重耳母翟之狐氏女也夷吾母重耳母女弟也献公子八人而太子申生重耳夷吾皆有贤行及得骊姬乃逺此三子十六年晋献公作二军【集解骃案左传曰王使虢公命曲沃伯以一军为晋侯今始为二军】公将上军太子申生将下军赵夙御戎毕万为右伐灭霍灭魏灭耿【集解服防曰三国皆姬姓魏在晋之蒲坂河东也杜预曰平阳皮氏县东南有耿乡永安县东北有霍太山也索隐按永安县西南汾水西有霍城古霍国有霍水出霍太山地理志河东河北县古魏国地记亦以为然服防云在蒲坂非也地记又曰皮氏县汾水南耿城是故耿国也】还为太子城曲沃赐赵夙耿赐毕万魏以为大夫士蒍曰太子不得立矣分之都城【集解服防曰邑有先君之主曰都】而位以卿【集解贾逵曰谓将下军】先为之极【集解服防曰言其禄位极尽于此】又安得立不如逃之无使罪至为吴太伯不亦可乎【集解王肃曰太伯知天命在王季奔吴不反】犹有令名【集解王肃曰虽去犹可有令名何与其坐而及祸也】太子不从卜偃曰毕万之后必大【集解贾逵曰卜偃晋掌卜大夫郭偃】万盈数也魏大名也【集解服防曰数从一至万为满魏喻巍巍髙大也】以是始赏天开之矣【集解服防曰以魏赏毕万是为天开其福】天子曰兆民诸侯曰万民今命之大以从盈数其必有众【集解杜预曰以魏从万有众多之象】初毕万卜仕于晋国遇屯之比【集解贾逵曰震下坎上屯坤下坎上比屯初九变之比】辛廖占之曰吉【集解贾逵曰辛廖晋大夫】屯固比入吉孰大焉【集解杜预曰屯险难也所以为坚固比亲密所以得入】其后必蕃昌十七年晋侯使太子申生伐东山【集解贾逵曰东山赤狄别种】里克谏献公【集解贾逵曰里克晋卿里季也】曰太子奉祀社稷之粢盛以朝夕视君膳者也【集解服防曰厨膳饮食】故曰子君行则守有守则从【集解服防曰有代太子守则从之】从曰抚军【集解服防曰助君抚循军士】守曰监国古之制也夫率师専行谋也【集解杜预曰率师者必専谋军亊】誓军旅【集解杜预曰宣号令】君与国政之所图也【集解贾逵曰国政正卿也】非太子之事也师在制命而已【集解杜预曰命将军所制】禀命则不威専命则不孝故君之嗣适不可以帅师君失其官【集解杜预曰太子统师是失其官】率师不威将安用之【集解杜预曰専命则不孝是为师必不威也】公曰寡人有子未知其太子谁立里克不对而退见太子太子曰吾其废乎里克曰太子勉之教以军旅【集解贾逵曰将下军】不共是惧何故废乎且子惧不孝母惧不得立【集解服防曰不得立己】修己而不责人则免于难太子帅师公衣之偏衣【集解服防曰偏裻之衣偏异色駮不纯裻在中左右异故曰偏衣杜预曰偏衣左右异色其半似公服韦昭曰偏半也分身之半以授太子正义上衣去声下衣如字】佩之金玦【集解服防曰以金为玦也韦昭曰金玦兵要也正义玦音决】里克谢病不从太子太子遂伐东山十九年献公曰始吾先君庄伯武公之诛晋乱而虢常助晋伐我【正义言虢助晋伐曲沃也】又匿晋亡公子果为乱弗诛后遗子孙忧乃使荀息以屈产之乘【集解何休曰屈产出名马之地乘备驷也】假道于虞虞假道遂伐虢【集解贾逵曰虞在晋南虢在虞南】取其下阳以归【索隐服防曰下阳虢邑也在大阳东北三十里谷梁传曰下阳虞虢之塞邑】献公私谓骊姬曰吾欲废太子以奚齐代之骊姬泣曰太子之立诸侯皆已知之而数将兵百姓附之奈何以贱妾之故废适立庶君必行之妾自杀也骊姬详誉太子而隂令人谮恶太子而欲立其子二十一年骊姬谓太子曰君梦见齐姜太子速祭曲沃【集解服防曰齐姜庙所在】归厘于君太子于是祭其母齐姜于曲沃上其荐胙于献公献公时出猎置胙于宫中骊姬使人置毒药胙中居二日【索隐传云六日】献公从猎来还宰人上胙献公献公欲飨之骊姬从傍止之曰胙所从来逺宜试之祭地地坟【集解韦昭曰将饮先祭示有先也坟起也】与犬犬死与小臣小臣死【集解韦昭曰小臣官名掌隂亊今阉士也】骊姬泣曰太子何忍也其父而欲弑代之况他人乎且君老矣旦暮之人曾不能待而欲弑之谓献公曰太子所以然者不过以妾及奚齐之故妾愿子母辟之他国若早自杀母徒使母子为太子所鱼肉也始君欲废之妾犹恨之至于今妾殊自失于此【索隐太子之行如此妾前见君欲废而恨之今乃自以恨为失也】太子闻之奔新城【集解韦昭曰新城曲沃也新为太子城】献公怒乃诛其傅杜原欵或谓太子曰为此药者乃骊姬也太子何不自辞明之太子曰吾君老矣非骊姬寝不安食不甘即辞之君且怒之不可或谓太子曰可奔他国太子曰被此恶名以出人谁内我我自杀耳十二月戊申申生自杀于新城【索隐国语云申生乃雉经于新城庙】此时重耳夷吾来朝人或告骊姬曰二公子怨骊姬谮杀太子骊姬恐因谮二公子申生之药胙二公子知之二子闻之恐重耳走蒲夷吾走屈保其城自备守初献公使士蒍为二公子筑蒲屈城弗就【正义蒍为诡反为于伪反】夷吾以告公公怒士蒍士蒍谢曰边城少寇安用之退而歌曰狐裘防茸一国三公吾谁适从【集解服防曰防茸以言乱貌三公言君与二公子将敌故不知所从】卒就城及申生死二子亦归保其城二十二年献公怒二子不辞而去果有谋矣乃使兵伐蒲蒲人之宦者勃鞮【集解韦昭曰伯楚寺人勃之字也于文公时为勃鞮也正义勃白没反鞮都提反】命重耳促自杀重耳逾垣宦者追斩其衣袪【集解服防曰袪袂也】重耳遂奔翟使人伐屈屈城守不可下是嵗也晋复假道于虞以伐虢虞之大夫宫之竒谏虞君曰晋不可假道也是且灭虞虞君曰晋我同姓不宜伐我宫之竒曰太伯虞仲太王之子也太伯亡去是以不嗣虢仲虢叔王季之子也为文王卿士其记勲在王室藏于盟府【集解杜预曰盟府司盟之官也】将虢是灭何爱于虞且虞之亲能亲于桓庄之族乎桓庄之族何罪尽灭之虞之与虢唇之与齿唇亡则齿寒虞公不听遂许晋宫之竒以其族去虞其冬晋灭虢虢公丑奔周【集解骃案皇览曰虢公在河内温县郭东济水南大是也其城南有虢公台】还袭灭虞虏虞公及其大夫井伯百里奚【正义南雍州记云百里奚宋井伯宛人也】以媵秦穆姬【集解杜预曰穆姬献公女送女曰媵以屈辱之】而修虞祀【集解服防曰虞所祭祀命祀也】荀息牵曩所遗虞屈产之乘马奉之献公献公笑曰马则吾马齿亦老矣【集解骃案公羊传曰盖戏之也何休曰以马齿戏喻荀息之年老也】二十三年献公遂发贾华等伐屈【集解贾逵曰贾华晋右行大夫】屈溃【正义民逃其上曰溃】夷吾将奔翟冀芮曰不可【集解韦昭曰冀芮晋大夫】重耳已在矣今往晋必移兵伐翟翟畏晋祸且及不如走梁梁近于秦秦彊吾君百嵗后可以求入焉遂奔梁二十五年晋伐翟翟以重耳故亦击晋于齧桑【集解骃案左传作采桑服防曰翟地索隐裴氏云左传作采桑按今平阳县南七十里河水有采桑津是晋境服防云翟地亦颇相近然字作齧桑齧桑卫地恐非也】晋兵解而去当此时晋彊西有河西与秦接境北边翟东至河内【索隐河内河曲也内音汭】骊姬弟生悼子【索隐左传作卓子音耻角反弟女弟也】二十六年夏齐桓公大会诸侯于葵邱【正义在曹州考城县东南一里】晋献公病行后未至逢周之宰孔宰孔曰齐桓公益骄不务徳而务逺略诸侯弗平君第毋会【索隐第但也】毋如晋何献公亦病复还归病甚乃谓荀息曰吾以奚齐为后年少诸大臣不服恐乱起子能立之乎荀息曰能献公曰何以为验对曰使死者复生生者不慙为之验【索隐谓荀息受公命而立奚齐虽复身死不背生时之命是谓死者复生也言生者见荀息不背君命而死不为之羞慙也】于是遂属奚齐于荀息荀息为相主国政秋九月献公卒里克邳郑欲内重耳以三公子之徒作乱【集解贾逵曰邳郑晋大夫三公子申生重耳夷吾】谓荀息曰三怨将起秦晋辅之子将何如荀息曰吾不可负先君言十月里克杀奚齐于防次献公未葬也荀息将死之或曰不如立奚齐弟悼子而傅之荀息立悼子而葬献公十一月里克弑悼子于朝【集解骃案列女传曰鞭杀骊姬于市】荀息死之君子曰诗所谓白珪之玷犹可磨也斯言之玷不可为也【集解杜预曰诗大雅言此言之缺难治甚于白珪】其荀息之谓乎不负其言初献公将伐骊戎卜曰齿牙为祸【集解韦昭曰齿牙谓兆端左右衅拆有似齿牙中有纵画以象谗言之为害也】及破骊戎获骊姬爱之竟以乱晋里克等已杀奚齐悼子使人迎公子重耳于翟【正义国语云里克及邳郑使屠岸夷迎公子重耳于翟曰国乱民扰得国在乱治民在扰子盍入乎】欲立之重耳谢曰负父之命【正义负音佩】出奔父死不得修人子之礼侍防重耳何敢入大夫其更立他子还报里克里克使迎夷吾于梁夷吾欲往吕省【正义省音杜预云姓瑕吕名饴甥字子金】郤芮【正义郄成子即冀芮】曰内犹有公子可立者而外求难信计非之秦辅彊国之威以入恐危乃使郤芮厚赂秦约曰即得入请以晋河西之地与秦乃遗里克书曰诚得立请遂封子于汾阳之邑【集解贾逵曰汾水名汾阳晋地也索隐国语云命里克汾阳之田百万命邳郑以负葵之田七十万今此不言亦疎畧也】秦穆公乃发兵送夷吾于晋齐桓公闻晋内乱亦率诸侯如晋秦兵与夷吾亦至晋齐乃使隰朋会秦俱入夷吾立为晋君是为惠公齐桓公至晋之髙梁而还归惠公夷吾元年使邳郑谢秦曰始夷吾以河西地许君今幸得入立大臣曰地者先君之地君亡在外何以得擅许秦者寡人争之弗能得故谢秦亦不与里克汾阳邑而夺之权四月周襄王使周公忌父【集解贾逵曰周卿士】会齐秦大夫共礼晋惠公惠公以重耳在外畏里克为变赐里克死谓曰微里子寡人不得立虽然子亦杀二君一大夫【集解服防曰奚齐悼子荀息也】为子君者不亦难乎里克对曰不有所废君何以兴欲诛之其无辞乎乃言为此臣闻命矣遂伏劒而死于是邳郑使谢秦未还故不及难晋君改葬恭太子申生【集解韦昭曰献公时申生葬不如礼故改葬之】秋狐突之下国【集解服防曰晋所灭国以为下邑一曰曲沃有宗庙故谓之国在绛下故曰下国也】遇申生申生与载而告之【集解杜预曰忽如梦而相见狐突本为申生御故复使登车】曰夷吾无礼余得请于帝【集解服防曰帝天帝请罚有罪】将以晋与秦秦将祀余狐突对曰臣闻神不食非其宗君其祀毋乃絶乎君其图之申生曰诺吾将复请帝后十日【集解骃案左传曰七日】新城西偏将有巫者见我焉【集解杜预曰将因巫以见】许之遂不见【集解杜预曰狐突许其言申生之象亦没】及期而往复见申生告之曰帝许罚有罪矣于韩【集解贾逵曰败也韩晋韩原】儿乃謡曰恭太子更矣【索隐更改也更谓改】后十四年晋亦不昌昌乃在兄邳郑使秦闻里克诛乃説秦缪公曰吕省郤称冀芮实为不从【集解杜预曰三子晋大夫不从不与秦赂也索隐吕省左传作吕甥】若重赂与谋出晋君入重耳事必就秦缪公许之使人与归报晋厚赂三子三子曰币厚言甘此必邳郑卖我于秦遂杀邳郑及里克邳郑之党七舆大夫【集解韦昭曰七舆申生下军之众大夫也杜预曰侯伯七命副车七乘】邳郑子豹奔秦言伐晋缪公弗听惠公之立倍秦地及里克诛七舆大夫国人不附二年周使召公过【集解韦昭曰召武公为王卿士】礼晋惠公惠公礼倨【索隐谓受玉惰也亊见僖十二年】召公讥之四年晋饥乞籴于秦缪公问百里奚【集解服防曰秦大夫】百里奚曰天菑流行国家代有救菑恤邻国之道也与之邳郑子豹曰伐之缪公曰其君是恶其民何罪卒与粟自雍属绛五年秦饥请籴于晋晋君谋之庆郑曰【集解杜预曰庆郑晋大夫】以秦得立已而倍其地约晋饥而秦贷我今秦饥请籴与之何疑而谋之虢射曰【集解服防曰虢射惠公舅】往年天以晋赐秦秦弗知取而贷我今天以秦赐晋晋其可以逆天乎遂伐之惠公用虢射谋不与秦粟而发兵且伐秦秦大怒亦发兵伐晋六年春秦缪公将兵伐晋晋惠公谓庆郑曰秦师深矣【集解韦昭曰深入境一曰深尤重】奈何郑曰秦内君君倍其赂晋饥秦输粟秦饥而晋倍之乃欲因其饥伐之其深不亦宜乎晋卜御右庆郑皆吉公曰郑不孙【集解服防曰孙顺】乃更令步阳御戎家仆徒为右【集解服防曰二子晋大夫也】进兵九月壬戌秦缪公晋惠公合战韩原【索隐在冯翊夏阳北二十里今之韩城县是】惠公马騺不行【索隐騺音竹二反谓马重而防之于泥】秦兵至公窘召庆郑为御郑曰不用卜败不亦当乎遂去更令梁繇靡御【正义韦昭云梁繇靡大夫也】虢射为右辂秦缪公【集解服防曰辂迎也索隐音五稼反邹诞音或额反】缪公壮士冒败晋军晋军败遂失秦缪公反获晋公以归秦将以祀上帝晋君姊为缪公夫人衰绖涕泣公曰得晋侯将以为乐今乃如此且吾闻箕子见唐叔之初封曰其后必当大矣晋庸可灭乎乃与晋侯盟王城【集解杜预曰冯翊临晋县东有王城】而许之归晋侯亦使吕省等报国人曰孤虽得归毋面目见社稷卜日立子圉晋人闻之皆哭秦缪公问吕省晋国和乎对曰不和小人惧失君亡亲【正义君惠公也亲父母也言惧失君国乱恐亡父母不惮立子圉也】不惮立子圉曰必报讐宁事戎狄【正义小人言立子圉为君之后必报秦终不亊秦宁事戎狄尔】其君子则爱君而知罪以待秦命曰必报徳有此二故不和于是秦缪公更舍晋惠公餽之七牢【正义餽音匮一牛一羊一豕为一牢】十一月归晋侯晋侯至国诛庆郑修政教谋曰重耳在外诸侯多利内之欲使人杀重耳于狄重耳闻之如齐八年使太子圉质秦【正义质音致】初惠公亡在梁梁伯以其女妻之生一男一女梁伯卜之男为人臣女为人妾故名男为圉女为妾【集解服防曰圉人掌养马臣之贱者不聘曰妾】十年秦灭梁梁伯好土功治城沟【集解贾逵曰沟堑也】民力罢【正义音皮】怨其众数相惊曰秦寇至民恐惑秦竟灭之十三年晋惠公病内有数子太子圉曰吾母家在梁梁今秦灭之我外轻于秦而内无援于国君即不起病大夫轻更立他公子乃谋于其妻俱亡归秦女曰子一国太子辱在此秦使婢子侍【集解服防曰曲礼云世妇以下自称婢子婢子妇人之卑称】以固子之心子亡矣我不从子亦不敢言子圉遂亡归晋十四年九月惠公卒太子圉立是为懐公子圉之亡秦怨之乃求公子重耳欲内之子圉之立畏秦之伐也乃令国中诸从重耳亡者与期期尽不到者尽灭其家狐突之子毛及偃从重耳在秦弗肯召懐公怒囚狐突突曰臣子事重耳有年数矣今召之是教之反君也何以教之懐公卒杀狐突秦缪公乃发兵送内重耳使人告栾郤之党【正义栾枝郄谷之属】为内应杀懐公于髙梁入重耳重耳立是为文公晋文公重耳晋献公之子也自少好士年十七有贤士五人曰赵衰狐偃咎犯文公舅也贾佗先轸魏武子自献公为太子时重耳固已成人矣献公即位重耳年二十一献公十三年以骊姬故重耳备蒲城守秦献公二十一年献公杀太子申生骊姬谗之恐不辞献公而守蒲城献公二十二年献公使宦者履鞮趣杀重耳【索隐履鞮即左传之勃鞮亦曰寺人披也】重耳逾垣宦者逐斩其衣袪重耳遂奔狄狄其母国也是时重耳年四十三从此五士其余不名者数十人至狄狄伐咎如【集解贾逵曰赤狄之别隗姓索隐咎音髙邹诞本作囷如又云或作囚】得二女以长女妻重耳生伯儵【正义直留反】叔刘以少女妻赵衰生盾【索隐左传云伐廧咎如获其二女以叔隗妻赵衰生盾公子取季隗生伯儵叔刘则叔隗长而季隗少乃不同也】居狄五嵗而晋献公卒里克己杀奚齐悼子乃使人迎欲立重耳重耳畏杀因固谢不敢入已而晋更迎其弟夷吾立之是为惠公惠公七年畏重耳乃使宦者履鞮与壮士欲杀重耳重耳闻之乃谋赵衰等曰始吾奔狄非以为可用兴【索隐兴起也非狄可用兴起故奔之也】以近易通故且休足休足久矣固愿徙之大国夫齐桓公好善志在霸王收恤诸侯今闻管仲隰朋死此亦欲得贤佐盍往乎于是遂行重耳谓其妻曰待我二十五年不来乃嫁其妻笑曰犂二十五年【索隐犂犹比也正义杜预云言将死入木也不复成嫁也】吾上柏大矣虽然妾待子重耳居狄凡十二年而去过卫卫文公不礼去过五鹿【集解贾逵曰卫地杜预曰今卫县西北有地名五鹿阳平元城县东亦有五鹿】饥而从野人乞食野人盛土器中进之重耳怒赵衰曰土者有土也君其拜受之至齐齐桓公厚礼而以宗女妻之有马二十乘重耳安之重耳至齐二嵗而桓公卒会竖刁等为内乱齐孝公之立诸侯兵数至留齐凡五嵗重耳爱齐女毋去心赵衰咎犯乃于桑下谋行齐女侍者在桑下闻之以告其主其主乃杀侍者【集解服防曰惧孝公怒故杀之以灭其口】劝重耳趣行重耳曰人生安乐孰知其他必死于此【集解徐广曰一云人生一世必死于此】不能去齐女曰子一国公子穷而来此数士者以子为命子不疾反国报劳臣而懐女徳窃为子羞之且不求何时得功乃与赵衰等谋醉重耳载以行行逺而觉重耳大怒引戈欲杀咎犯咎犯曰杀臣成子偃之愿也重耳曰事不成我食舅氏之肉咎犯曰事不成犯肉腥臊何足食乃止遂行过曹曹共公不礼欲观重耳骈脇曹大夫厘负羁曰晋公子贤又同姓穷来过我奈何不礼共公不从其谋负羁乃私遗重耳食置璧其下重耳受其食还其璧去过宋宋襄公新困兵于楚伤于闻重耳贤乃以国礼礼于重耳【索隐以国君之礼礼之也】宋司马公孙固善于咎犯曰宋小国新困不足以求入更之大国乃去过郑郑文公弗礼郑叔瞻谏其君曰晋公子贤而其从者皆国相且又同姓郑之出自厉王而晋之出自武王郑君曰诸侯亡公子过此者众安可尽礼叔瞻曰君不礼不如杀之且后为国患郑君不听重耳去之楚楚成王以适诸侯礼待之【索隐适音敌】重耳谢不敢当赵衰曰子亡在外十余年小国轻子况大国乎今楚大国而固遇子子其毋让此天开子也遂以客礼见之成王厚遇重耳重耳甚卑成王曰子即反国何以报寡人重耳曰羽毛齿角玉帛君王所余未知所以报王曰虽然何以报不谷重耳曰即不得已与君王以兵车会平原广泽请辟王三舍【集解贾逵曰司马法从遯不过三舍三舍九十里也】楚将子玉怒曰王遇晋公子至厚今重耳言不孙请杀之成王曰晋公子贤而困于外久从者皆国器此天所置庸可杀乎且言何以易之【索隐子玉请杀重耳楚成王不许言人之出言不可轻易之也】居楚数月而晋太子圉亡秦秦怨之闻重耳在楚乃召之成王曰楚逺更数国乃至晋秦晋接境秦君贤子其勉行厚送重耳重耳至秦缪公以宗女五人妻重耳故子圉妻与往重耳不欲受司空季子【集解服防曰胥臣臼季也】曰其国且伐况其故妻乎且受以结秦亲而求入子乃拘小礼忘大丑乎遂受缪公大欢与重耳饮赵衰歌黍苗诗【集解韦昭曰诗云芃芃黍苗隂雨膏之】缪公曰知子欲急反国矣赵衰与重耳下再拜曰孤臣之仰君如百谷之望时雨是时晋惠公十四年秋惠公以九月卒子圉立十一月惠公十二月晋国大夫栾郤等闻重耳在秦皆隂来劝重耳赵衰等反国为内应甚众于是秦缪公乃发兵与重耳归晋晋闻秦兵来亦发兵拒之然皆隂知公子重耳入也唯惠公之故贵臣吕郤之属【正义吕甥郄芮也】不欲立重耳重耳出亡凡十九嵗而得入时年六十二矣晋人多附焉文公元年春秦送重耳至河咎犯曰臣从君周旋天下过亦多矣臣犹知之况于君乎请从此去矣重耳曰若反国所不与子犯共者河伯视之【索隐视犹见也】乃投璧河中以与子犯盟是时介子推从在船中乃笑曰天实开公子而子犯以为己功而要市于君固足羞也吾不忍与同位乃自隐渡河秦兵围令狐晋军于庐栁【集解韦昭曰庐栁晋地名】二月辛丑咎犯与秦晋大夫盟于郇【集解杜预曰解县西北有郇城索隐音荀即文王之子所封又音环】壬寅重耳入于晋师丙午入于曲沃丁未朝于武宫【集解贾逵曰文公之祖武公庙也】即位为晋君是为文公羣臣皆往懐公圉奔髙梁戊申使人杀懐公懐公故大臣吕省郤芮本不附文公文公立恐诛乃欲与其徒谋烧公宫杀文公文公不知始尝欲杀文公宦者履鞮知其谋欲以告文公解前罪求见文公文公不见使人让曰蒲城之事女斩予袪其后我从狄君猎女为惠公来求杀我惠公与女期三日至而女一日至何速也女其念之宦者曰臣刀锯之余不敢以二心事君倍主故得罪于君君已反国其毋蒲翟乎且管仲射钩桓公以霸今刑余之人以事告而君不见祸又且及矣于是见之遂以吕郤等告文公文公欲召吕郤吕郤等党多文公恐初入国国人卖已乃为微行会秦缪公于王城【索隐杜预云冯翊临晋县东有故王城今名武乡城】国人莫知三月己丑吕郤等果反焚公宫不得文公文公之卫徒与战吕郤等引兵欲奔秦缪公诱吕郤等杀之河上晋国复而文公得归夏迎夫人于秦秦所与文公妻者卒为夫人秦送三千人为卫以备晋乱文公修政施惠百姓赏从亡者及功臣大者封邑小者尊爵未尽行赏周襄王以弟难出居郑地来告急晋晋初定欲发兵恐他乱起是以赏从亡未至隐者介子推推亦不言禄禄亦不及推曰献公子九人唯君在矣惠懐无亲外内弃之天未絶晋必将有主主晋祀者非君而谁天实开之二三子以为己力不亦诬乎窃人之财犹曰是盗况贪天之功以为己力乎下冒其罪上赏其奸上下相【集解服防曰防欺也】难与处矣其母曰盍亦求之以死谁怼推曰尤而效之罪有甚焉且出怨言不食其禄母曰亦使知之若何对曰言身之文也身欲隐安用文之文之是求显也其母曰能如此乎与女偕隐至死不复见介子推从者怜之乃悬书宫门曰龙欲上天五蛇为辅【索隐龙喻重耳五蛇即五臣狐偃赵衰魏武子司空季子及子推也旧云五臣有先轸颠颉今恐二人非其数】龙已升云四蛇各入其宇一蛇独怨终不见处所文公出见其书曰此介子推也吾方忧王室未图其功使人召之则亡遂求所在闻其入緜上山中【集解贾逵曰緜上晋地杜预曰西河介休县南有地名緜上】于是文公环緜上山中而封之以为介推田【集解徐广曰一作国】号曰介山以记吾过且旌善人【集解贾逵曰旌表也】从亡贱臣壶叔曰君三行赏赏不及臣敢请罪文公报曰夫导我以仁义防我以徳惠此受上赏辅我以行卒以成立此受次赏矢石之难汗马之劳此复受次赏若以力事我而无补吾缺者此受次赏三赏之后故且及子晋人闻之皆说二年春秦军河上将入王【索隐河上晋地】赵衰曰求霸莫如入王尊周周晋同姓晋不先入王后秦入之毋以令于天下方今尊王晋之资也三月甲辰晋乃发兵至阳樊【集解服防曰阳樊周地阳邑名也樊仲山之所居故曰阳樊】围温入襄王于周四月杀王弟帯周襄王赐晋河内阳樊之地四年楚成王及诸侯围宋宋公孙固如晋告急先轸曰报施定霸于今在矣【集解杜预曰报宋赠马之施】狐偃曰楚新得曹而初婚于卫若伐曹卫楚必救之则宋免矣于是晋作三军【集解王肃曰始复成国之礼半周军也】赵衰举郤縠将中军郤臻佐之使狐偃将上军狐毛佐之命赵衰为卿栾枝将下军【集解贾逵曰栾枝栾賔之孙】先轸佐之荀林父御戎魏犫为右【正义犫昌由反又音受】往伐冬十二月晋兵先下山东而以原封赵衰【集解杜预曰河内沁水县西北有原城】五年春晋文公欲伐曹假道于卫卫人弗许还自河南度侵曹伐卫正月取五鹿二月晋侯齐侯盟于敛盂【集解杜预曰卫地也】卫侯请盟晋晋人不许卫侯欲与楚国人不欲故出其君以说晋卫侯居襄牛【集解服防曰卫地也】公子买守卫楚救卫不卒【集解徐广曰一作胜】晋侯围曹三月丙午晋师入曹数之以其不用厘负羁言而用美女乘轩者三百人也令军毋入僖负羁宗家以报徳楚围宋宋复告急晋文公欲救则攻楚为楚尝有徳不欲伐也欲释宋宋又尝有徳于晋患之【索隐晋若攻楚则伤楚子送其入秦之徳又欲释宋不救乃亏宋公赠马之惠进退有难是以患之】先轸曰执曹伯分曹卫地以与宋楚急曹卫其势宜释宋【索隐楚初得曹又新防于卫今晋执曹伯而分曹卫之地与宋则楚急曹卫其势宜释宋也】于是文公从之而楚成王乃引兵归楚将子玉曰王遇晋至厚今知楚急曹卫而故伐之是轻王王曰晋侯亡在外十九年困日久矣果得反国险阨尽知之能用其民天之所开不可当子玉请曰非敢必有功愿以间执谗慝之口也【集解服防曰子玉非敢求有大功但欲执蒍贾谗慝之口谓子玉过三百乘不能入也杜预曰执犹塞也】楚王怒少与之兵于是子玉使宛春告晋【集解贾逵曰宛春楚大夫】请复卫侯而封曹臣亦释宋咎犯曰子玉无礼矣君取一臣取二勿许【集解韦昭曰君文公也臣子玉也一谓释宋围二谓复曹卫】先轸曰定人之谓礼楚一言定三国子一言而亡之我则毋礼不许楚是弃宋也不如私许曹卫以诱之执宛春以怒楚【集解韦昭曰怒楚令必战】既战而后图之【集解杜预曰须胜负决乃定计】晋侯乃囚宛春于卫且私许复曹卫曹卫告絶于楚楚得臣怒【集解骃案得臣即子玉】击晋师晋师退军吏曰为何退文公曰昔在楚约退三舍可倍乎楚师欲去得臣不肯四月戊辰宋公齐将秦将与晋侯次城濮【集解贾逵曰卫地也索隐宋公成公王臣齐将国归父秦将小子憗也】己已与楚兵合战楚兵败得臣收余兵去甲午晋师还至衡雍【集解杜预曰衡雍郑地今荥阳卷县也】作王宫于践土【集解服防曰既败楚师襄王自往临践土赐命晋侯晋侯闻而为之作宫索隐杜预云践土郑地然据此文晋师还至衡雍衡雍在河南也故刘氏云践土在河南下文践土在河北今元城县西有践土驿义或然也】初郑助楚楚败惧使人请盟晋侯晋侯与郑伯盟五月丁未献楚俘于周【正义俘音孚囚也】驷介百乘徒兵千【集解服防曰驷介驷马被甲也徒兵歩卒也】天子使王子虎命晋侯为伯【集解贾逵曰王子虎周大夫】赐大辂彤弓矢百玈弓矢千【集解贾逵曰大辂金辂彤弓赤玈弓黑也诸侯赐弓矢然后征伐正义彤徒冬反玈音卢】秬鬯一卣珪瓒【集解贾逵曰秬黑黍鬯香酒也所以降神卣器名诸侯赐珪瓒然后为鬯】虎贲三百人【集解贾逵曰天子卒曰虎贲】晋侯三辞然后稽首受之【集解贾逵曰稽首首至地】周作晋文侯命王若曰父义和【集解孔安国曰同姓故称曰父马融曰王顺曰父能以义和我诸侯索隐尚书文侯之命是平王命晋文侯仇之语今此乃是襄王命文公重耳之事代数悬隔勲防全乖太史公虽复弥缝左氏而系家颇亦时有疎谬裴氏集解亦引孔马之注而都不言时代乖角何习迷而同醉也然计平王至襄王为七代仇至重耳为十一代而十三侯又平王元年至鲁僖二十八年当襄二十年为一百三十余嵗矣学者颇合讨论之刘伯庄以为盖天子命晋同此一辞尤为非也】丕显文武能慎明徳【集解孔安国曰文王武王能详慎显用明徳】昭登于上布闻在下【集解马融曰昭明也上谓天下谓人】维时上帝集厥命于文武【集解孔安国曰惟以是故集成其王命徳流子孙】恤朕身继予一人永其在位【集解孔安国曰当忧念我身则我一人长安在位】于是晋文公称伯癸亥王子虎盟诸侯于王庭【集解服防曰王庭践土也索隐服氏知王庭是践土者据二十八年五月公防晋侯盟于践土又此上文四月甲午作王宫于践土王庭即王宫也】晋焚楚军火数日不息文公叹左右曰胜楚而君犹忧何文公曰吾闻能战胜安者唯圣人是以惧且子玉犹在庸可喜乎子玉之败而归楚成王怒其不用其言贪与晋战让责子玉子玉自杀晋文公曰我击其外楚诛其内内外相应于是乃喜六月晋人复入卫侯壬午晋侯度河北归国行赏狐偃为首或曰城濮之事先轸之谋文公曰城濮之事偃説我毋失信先轸曰军事胜为右吾用之以胜然此一时之説偃言万世之功奈何以一时之利而加万世功乎是以先之冬晋侯会诸侯于温欲率之朝周力未能恐其有畔者乃使人言周襄王狩于河阳壬申遂率诸侯朝王于践土【索隐左氏五月盟于践土冬会诸侯于温天王狩于河阳壬申朝于王所此文亦説冬朝于王当合于河阳温地不合取五月践土之文也】孔子读史记至文公曰诸侯无召王王狩河阳者春秋讳之也丁丑诸侯围许曹伯臣或説晋侯曰齐桓公合诸侯而国异姓今君为会而灭同姓曹叔振铎之后晋唐叔之后合诸侯而灭兄弟非礼晋侯説复曹伯于是晋始作三行【集解服防曰辟天子六军故谓之三行】荀林父将中行先縠将右行【索隐左传屠击将右行与此文异】先蔑将左行【集解杜预曰三行无佐疑大夫帅也索隐按左传荀林父并是卿而云大夫帅者非也不置佐者当避天子也或新置三行官未备耳】七年晋文公秦穆公共围郑以其无礼于文公亡过时及城濮时郑助楚也围郑欲得叔瞻叔瞻闻之自杀郑持叔瞻告晋晋曰必得郑君而甘心焉郑恐乃间令使谓秦穆公曰【索隐使谓烛之武也】亡郑厚晋于晋得矣而秦未为利君何不解郑得为东道交【索隐交犹好也诸本及左氏皆作主】秦伯説罢兵晋亦罢兵九年冬晋文公卒子襄公欢立是嵗郑伯亦卒郑人或卖其国于秦【正义左传云秦晋伐郑烛之武説秦师罢令杞子逢孙杨孙三大夫戍郑杞子自郑使告于秦曰郑人使我掌其北门之管若潜师以来国可得也】秦缪公发兵往袭郑十二月秦兵过我郊襄公元年春秦师过周无礼王孙满讥之兵至滑郑贾人髙将市于周遇之以十二牛劳秦师秦师惊而还灭滑而去晋先轸曰秦伯不用蹇叔反其众心此可击栾枝曰未报先君施于秦击之不可先轸曰秦侮我孤伐吾同姓何徳之报遂击之襄公墨衰绖【集解贾逵曰墨变凶杜预曰以凶服从戎故墨之】四月败秦师于殽虏秦三将孟明视西乞秫白乙丙以归遂墨以文公【集解服防曰非礼也杜预曰记礼所由变也】文公夫人秦女谓襄公曰秦欲得其三将戮之公许遣之先轸闻之谓襄公曰患生矣轸乃追秦将秦将渡河已在船中顿首谢卒不反后三年秦果使孟明伐晋报殽之败取晋汪以归【索隐左氏传文公二年秦孟明视伐晋报殽之役无取晋汪之事又其年冬晋先且居等伐秦取汪彭衙而还则汪是秦邑止可晋伐秦取之岂得秦伐晋而取汪也或者晋先取之秦今伐晋而取汪是汪从晋来故云取晋汪而归也彭衙在郃阳北汪不知所在】四年秦缪公大兴兵伐我渡河取王官【正义括地志云王官故城在同州澄城县西北六十里左传文三年秦伐晋取王官即此先言渡河史文颠倒耳】封殽尸而去晋恐不敢出遂城守五年晋伐秦取新城【集解服防曰秦邑新所作城也】报王官役也六年赵衰成子栾贞子咎季子犯霍伯皆卒【集解贾逵曰栾贞子栾枝也霍伯先且居也】赵盾代赵衰执政七年八月襄公卒太子夷臯少晋人以难故【集解服防曰晋国数有患难】欲立长君赵盾曰立襄公弟雍好善而长先君爱之且近于秦秦故好也立善则固事长则顺奉爱则孝结旧好则安贾季曰不如其弟乐辰嬴嬖于二君【集解服防曰辰嬴懐嬴也二君懐公文公】立其子民必安之赵盾曰辰嬴贱班在九人下【集解服防曰班次也】其子何震之有【集解贾逵曰震威也】且为二君嬖淫也为先君子【正义乐文公子也】不能求大而出在小国僻也母淫子僻无威【正义僻疋亦反言乐僻隐在陈而逺三援也】陈小而逺无援将何可乎使士会如秦迎公子雍贾季亦使人召公子乐于陈赵盾废贾季以其杀阳处父【集解骃案左传曰此时贾他为太师阳处父为太傅】十月襄公十一月贾季奔翟是嵗秦穆公亦卒灵公元年四月秦康公曰晋文公之入也无卫故有吕郤之患乃多与公子雍卫太子母缪嬴日夜抱太子以号泣于朝曰先君何罪其嗣亦何罪舍适而外求君将安置此【集解服防曰此太子】出朝则抱以适赵盾所顿首曰先君奉此子而属之子曰此子材吾受其赐不材吾怨子【集解王肃曰怨其教导不至也】今君卒言犹在耳【集解杜预曰在宣子之耳】而弃之若何赵盾与诸大夫皆患穆嬴且畏诛乃背所迎而立太子夷臯是为灵公发兵以距秦送公子雍者赵盾为将往击秦败之令狐先蔑随会亡奔秦秋齐宋卫郑曹许君皆会赵盾盟于扈【集解杜预曰郑地荥阳卷县西北有扈亭】以灵公初立故也四年伐秦取少梁秦亦取晋之郩【集解徐广曰年表云北征也索隐按左传文十年春晋人伐秦取少梁夏秦伯伐晋取北征北征即年表所谓今云郩者字误也征音惩亦冯翊之县名】六年秦康公伐晋取羁马晋侯怒使赵盾赵穿郤缺击秦大战河曲赵穿最有功七年晋六卿患随会之在秦常为晋乱乃详令魏寿余反晋降秦秦使随会之魏因执会以归晋八年周顷王崩公卿争权故不赴【索隐春秋鲁文十二年顷王崩周公阅与王孙苏争政故不赴是也】晋使赵盾以车八百乘平周乱而立匡王【索隐左传文十四年晋赵盾以诸侯之师八百乘纳防菑于邾不克乃还而周公阅与王孙苏讼于晋赵宣子平王室而复之则以车八百乗自是宣子纳邾防菑不关王室之事但文相连耳恐此误】是年楚庄王初即位十二年齐人弑其君懿公十四年灵公壮侈厚敛以雕墙【集解贾逵曰雕画也】从台上弹人观其避丸也宰夫胹熊蹯不熟【集解服防曰蹯熊掌其肉难熟正义胹音而蹯音樊】灵公怒杀宰夫使妇人持其尸出弃之过朝赵盾随防前数谏不听已又见死人手二人前谏随会先谏不听灵公患之使鉏麑刺赵盾【集解贾逵曰鉏麑晋力士正义鉏音锄麑音迷】盾闺门开居处节鉏麑退叹曰杀忠臣弃君命罪一也遂触树而死【集解杜预曰赵盾庭树也】初盾常田首山【集解徐广曰蒲坂县有雷首山】见桑下有饿人饿人示眯明也【索隐邹诞生音示眯为祁弥即左传之提弥明也提音市移反刘氏亦音祁为时移反则祁提二字同音也而凡史记作示者示即周礼古本地神曰只皆作示字邹为祁者盖由祁提音相近字遂变为祁也眯音米移反以眯为弥亦音相近耳又据左氏宣公二年桑下饿人是灵輙也其示眯明是嗾獒者也眯明闘而死今合二人为一人殆非也】盾与之食食其半问其故曰宦三年【集解服防曰宦官学士也】未知母之存不愿遗母盾义之益与之饭肉已而为晋宰夫赵盾弗复知也九月晋灵公饮赵盾酒伏甲将攻盾公宰示眯明知之恐盾醉不能起而进曰君赐臣觞三行【索隐如字】可以罢欲以去赵盾令先毋及难盾既去灵公伏士未会先纵齧狗名敖【集解何休曰犬四尺曰敖索隐纵足用反又作嗾又作就同素后反】明为盾搏杀狗盾曰弃人用狗虽猛何为然不知明之为隂徳也已而灵公纵伏士出逐赵盾示眯明反击灵公之伏士伏士不能进而竟脱盾盾问其故曰我桑下饿人问其名弗告【集解服防曰不望报】明亦因亡去盾遂奔未出晋境乙丑盾昆弟将军赵穿袭杀灵公于挑园【集解虞翻曰园名也】而迎赵盾赵盾素贵得民和灵公少侈民不附故为弑易【索隐以豉反】盾复位晋太史董狐书曰赵盾弑其君以视于朝盾曰弑者赵穿我无罪太史曰子为正卿而亡不出境反不诛国乱非子而谁孔子闻之曰董狐古之良史也书法不隐【集解杜预曰不隐盾之罪】宣子良大夫也为法受恶【集解服防曰闻义则服杜预曰善其为法受屈也正义为于伪反】惜也出疆乃免【集解杜预曰越境则君臣之义絶可以不讨贼也】赵盾使赵穿迎襄公弟黑臀于周而立之是为成公成公者文公少子其母周女也壬申朝于武宫成公元年赐赵氏为公族【集解服防曰公族大夫也】伐郑郑倍晋故也三年郑伯初立附晋而弃楚楚怒伐郑晋往救之六年伐秦虏秦将赤【索隐赤即斥谓斥之人也按宣八年左传云晋伐秦获秦谍杀诸绛市盖彼谍即此赤也晋成公六年与鲁宣八年正同故知然也】七年成公与楚庄王争彊会诸侯于扈陈畏楚不会晋使中行桓子伐陈【索隐桓子荀林父也】因救郑与楚战败楚师是年成公卒子景公据立景公元年春陈大夫夏征舒弑其君灵公二年楚庄王伐陈诛征舒三年楚庄王围郑郑告急晋晋使荀林父将中军随会将上军赵朔将下军郤克栾书先縠韩厥巩朔佐之六月至河闻楚已服郑郑伯肉袒与盟而去荀林父欲还先縠曰凡来救郑不至不可将率离心卒度河楚已服郑欲饮马于河为名而去楚与晋军大战郑新附楚畏之反助楚攻晋晋军败走河争度船中人指甚众楚虏我将智防归而林父曰臣为督将军败当诛请死景公欲许之随会曰昔文公之与楚战城濮成王归杀子玉而文公乃喜今楚已败我师又诛其将是助楚杀仇也乃止四年先縠以首计而败晋军河上恐诛乃奔翟与翟谋伐晋晋觉乃族縠縠先轸子也五年伐郑为助楚故也是时楚庄王彊以挫晋兵河上也六年楚伐宋宋来告急晋晋欲救之伯宗谋曰【集解贾逵曰伯宗晋大夫】楚天方开之不可当乃使解扬绐为救宋【集解服防曰解扬晋大夫】郑人执与楚楚厚赐使反其言令宋急下解扬绐许之卒致晋君言楚欲杀之或谏乃归解扬七年晋使随会灭赤狄八年使郤克于齐齐顷公母从楼上观而笑之所以然者郤克偻而鲁使蹇卫使眇故齐亦令人如之以导客郤克怒归至河上曰不报齐者河伯视之至国请君欲伐齐景公问知其故曰子之怨安足以烦国弗听魏文子请老休辟郤克克执攻九年楚庄王卒晋伐齐齐使太子彊为质于晋晋兵罢十一年春齐伐鲁取隆【索隐刘氏云隆即龙也鲁北有隆山又此年当鲁成二年经书齐侯伐我北鄙传曰围龙又邹诞及别本作字当作郓文十二年季孙行父帅师城诸及郓郓即也字变耳地理志云在东宛县东】鲁告急卫卫与鲁皆因郤克告急于晋乃使郤克栾书韩厥以兵车八百乘与鲁卫共伐齐夏与顷公战于鞌【索隐地名】伤困顷公顷公乃与其右易位下取饮以得脱去齐师败走晋追北至齐顷公献寳器以求平不听郤克曰必得萧桐侄子为质【索隐传作叔子】齐使曰萧桐侄子顷公母顷公母犹晋君母奈何必得之不义请复战晋乃许与平而去楚申公巫臣盗夏姬以奔晋晋以巫臣为邢大夫【集解贾逵曰邢晋邑】十二年冬齐顷公如晋欲上尊晋景公为王景公让不敢晋始作六卿【集解贾逵曰初作六军僭王也】韩厥巩朔赵穿荀骓赵括赵旃皆为卿【索隐骓音隹諡文子也】智防自楚归十三年鲁成公朝晋晋弗敬鲁怒去倍晋晋伐郑取汜十四年梁山崩【集解骃案公羊传曰梁山河上山杜预曰在冯翊夏阳县北也】问伯宗伯宗以为不足怪也【集解徐广曰年表云伯宗隐其人用其言】十六年楚将子反怨巫臣灭其族巫臣怒遗子反书曰必令子罢于奔命乃请使吴令其子为吴行人教吴乘车用兵吴晋始通约伐楚十七年诛赵同赵括族灭之韩厥曰赵衰赵盾之功岂可忘乎奈何絶祀乃复令赵庶子武为赵后复与之邑十九年夏景公病立其太子寿曼为君是为厉公后月余景公卒厉公元年初立欲和诸侯与秦桓公夹河而盟归而秦倍盟与翟谋伐晋三年使吕相让秦【集解贾逵曰吕相晋大夫】因与诸侯伐秦至泾败秦于麻隧虏其将成差五年三郤谗伯宗杀之【集解贾逵曰三郤郤锜郤犫郤至】伯宗以好直谏得此祸国人以是不附厉公六年春郑倍晋与楚盟晋怒栾书曰不可以当吾世而失诸侯乃发兵厉公自将五月渡河闻楚兵来救范文子请公欲还郤至曰发兵诛逆见彊辟之无以令诸侯遂与战癸已射中楚共王目楚兵败于鄢陵【集解徐广曰一作焉服防曰鄢陵郑之东南地也索隐鄢音偃又于连反】子反收余兵拊循欲复战晋患之共王召子反其侍者竖阳谷进酒子反醉不能见王怒让子反子反死王遂引兵归晋由此威诸侯欲以令天下求霸厉公多外嬖姬归欲尽去羣大夫而立诸姬兄弟宠姬兄曰胥童尝与郤至有怨及栾书又怨郤至不用其计而遂败楚【集解骃案左传曰栾书欲待楚师退而击之郤至云楚有六间不可失也】乃使人间谢楚楚来诈厉公曰鄢陵之战实至召楚欲作乱内子周立之会与国不具是以事不成厉公告栾书栾书曰其殆有矣愿公试使人之周【集解虞翻曰周京师】微考之果使郤至于周栾书又使公子周见郤至郤至不知见卖也厉公验之信然遂怨郤至欲杀之八年厉公猎与姬饮郤至杀豕奉进宦者夺之【索隐宦者孟张】郤至射杀宦者公怒曰季子欺予【集解杜预曰公反以为郤至夺豕也】将诛三郤未发也郤锜欲攻公曰我虽死公亦病矣郤至曰信不反君智不害民勇不作乱失此三者谁与我我死耳十二月壬午公令胥童以兵八百人袭攻杀三郤胥童因以劫栾书中行偃于朝曰不杀二子患必及公公曰一旦杀三卿寡人不忍益也对曰人将忍君【集解杜预曰人谓书偃】公弗听谢栾书等以诛郤氏罪大夫复位二子顿首曰幸甚幸甚公使胥童为卿闰月乙卯厉公游匠骊氏【集解贾逵曰匠骊氏晋外嬖大夫在翼者】栾书中行偃以其党袭捕厉公囚之杀胥童而使人迎公子周【集解徐广曰一作纠】于周而立之是为悼公悼公元年正月庚申栾书中行偃弑厉公之【集解骃案左传曰之于翼东门之外】以一乘车【集解杜预曰言不以君礼也诸侯车七乘】厉公囚六日死死十日庚午智防迎公子周来至绛刑鸡与大夫盟而立之是为悼公辛巳朝武宫二月乙酉即位悼公周者其大父防晋襄公少子也不得立号为桓叔桓叔最爱桓叔生惠伯谈谈生悼公周周之立年十四矣悼公曰大父父皆不得立而辟难于周客死焉寡人自以疎逺毋几为君【索隐几音冀谓望也】今大夫不忘文襄之意而惠立桓叔之后赖宗庙大夫之灵得奉晋祀岂敢不战战乎大夫其亦佐寡人于是逐不臣者七人修旧功施徳惠收文公入时功臣后秋伐郑郑师败遂至陈三年晋会诸侯【索隐于鸡泽也】悼公问羣臣可用者祁傒举解狐解狐傒之仇复问举其子祁午君子曰祁傒可谓不党矣外举不隐仇内举不隐子方会诸侯悼公弟杨干乱行【集解贾逵曰行陈也】魏绛戮其仆【集解贾逵曰仆御也】悼公怒或谏公公卒贤绛任之政使和戎戎大亲附十一年悼公曰自吾用魏绛九合诸侯【集解服防曰九合一谓会于戚二会城棣救陈三会于鄬四会于邢坵五同盟于戏六会于祖七戍郑虎牢八同盟于亳城北九会于兰鱼】和戎翟魏子之力也赐之乐三让乃受之冬秦取我栎【索隐音歴释例云在河北地阙】十四年晋使六卿率诸侯伐秦度泾大败秦军至棫林而去十五年悼公问治国于师旷师旷曰唯仁义为本冬悼公卒子平公彪立平公元年伐齐齐灵公与战靡下【集解徐广曰靡一作歴索隐刘氏靡音眉绮反即靡笄也】齐师败走晏婴曰君亦毋勇何不止战遂去晋追遂围临菑尽烧屠其郭中东至胶南至沂齐皆城守晋乃引兵归六年鲁襄公朝晋晋栾逞有罪奔齐八年齐庄公微遣栾逞于曲沃以兵随之齐兵上太行栾逞从曲沃中反袭入绛绛不戒平公欲自杀范献子止公以其徒击逞逞败走曲沃曲沃攻逞逞死遂灭栾氏宗逞者栾书孙也【集解骃案左传逞作盈】其入绛与魏氏谋齐庄公闻逞败乃还取晋之朝歌去以报临菑之役也十年齐崔杼弑其君庄公晋因齐乱伐败齐于髙唐去报太行之役也十四年吴延陵季子来使与赵文子韩宣子魏献子语曰晋国之政卒归此三家矣十九年齐使晏婴如晋与叔向语叔向曰晋季世也公厚赋为台池而不恤政政在私门其可久乎晏子然之二十二年伐燕二十六年平公卒子昭公夷立昭公六年卒六卿彊公室卑【索隐韩赵魏范中行及晋氏为六卿后韩赵魏为三卿而分晋政故曰三晋】子顷公去疾立顷公六年周景王崩王子争立晋六卿平王室乱立敬王九年鲁季氏逐其君昭公昭公居干侯十一年卫宋使使请晋纳鲁君季平之私赂范献子献子受之乃谓晋君曰季氏无罪不果入鲁君十二年晋之宗家祁傒孙叔向子相恶于君六卿欲弱公室乃遂以法尽灭其族而分其邑为十县各令其子为大夫晋益弱六卿皆大十四年顷公卒子定公午立定公十一年鲁阳虎奔晋赵鞅简子舍之十二年孔子相鲁十五年赵鞅使邯郸大夫午不信欲杀午午与中行寅范吉射亲攻赵鞅【索隐寅荀偃之孙射音亦范献子士鞅之子】鞅走保晋阳定公围晋阳荀栎韩不信魏侈与范中行为仇乃移兵伐范中行范中行反晋君击之败范中行范中行走朝歌保之韩魏为赵鞅谢晋君乃赦赵鞅复位二十二年晋败范中行氏二子奔齐三十年定公与吴王夫差会黄池争长赵鞅时从卒长吴【集解徐广曰吴世家説黄池之盟云赵鞅怒将战吴乃长晋定公左氏传云乃先晋人外传云吴公先歃晋公次之】三十一年齐田常弑其君简公而立简公弟骜为平公三十三年孔子卒三十七年定公卒子出公凿立出公十七年【集解徐广曰年表云出公立十八年或云二十年】知伯与赵韩魏共分范中行地以为邑出公怒告齐鲁欲以伐四卿【索隐时赵魏韩共灭范氏及中行氏而分其地犹有智氏与三晋故云四卿】四卿恐遂反攻出公出公奔齐道死故知伯乃立昭公曾孙骄为晋君是为哀公【索隐赵系家云骄是为懿公又年表云出公十八年次哀公忌二年次懿公骄十七年纪年又云出公二十三年奔楚乃立昭公之孙是为敬公系本亦云昭公生礼桓公子雍生忌忌生懿公骄然晋赵系家及年表并皆不同何况纪年之说也】哀公大父雍晋昭公少子也号为戴子【集解徐广曰世本作桓子雍注云戴子】戴子生忌忌善知伯早死故知伯欲尽并晋未敢乃立忌子骄为君当是时晋国政皆决知伯晋哀公不得有所制知伯遂有范中行地最彊哀公四年赵襄子韩康子魏桓子共杀知伯尽并其地【索隐如纪年之説此乃出公二十二年事】十八年哀公卒子幽公栁立幽公之时晋畏反朝韩赵魏之君【索隐畏惧也为哀弱故反朝韩赵魏也宋忠引此注系本而畏字作衰】独有绛曲沃余皆入三晋十五年魏文侯初立【索隐按纪年魏文侯初立在敬公十八年】十八年幽公淫妇人夜窃出邑中盗杀幽公【索隐纪年云夫人秦嬴贼公于髙寝之上】魏文侯以兵诛晋乱立幽公子止是为烈公【索隐系本幽公生烈成公止又年表云魏诛幽公立其弟止也】烈公十九年周威烈王赐赵韩魏皆命为诸侯二十七年烈公卒子孝公颀立【索隐系本云孝公倾欣纪年以孝公为桓公故韩子有晋桓侯】孝公九年魏武侯初立袭邯郸不胜而去十七年孝公卒【索隐纪年云桓公二十年赵成侯韩共侯迁桓公于屯留已后更无晋事】子静公俱酒立【索隐系本云静公俱也】是嵗齐威王元年也静公二年魏武侯韩哀侯赵敬侯灭晋侯而三分其地【索隐纪年云魏武侯以桓公十九年卒韩哀侯赵敬侯并以桓公十五年卒又赵系家列侯十六年与韩分晋封晋君端氏其后十年肃侯徙晋于屯留不同也】静公迁为家人晋絶不祀太史公曰晋文公古所谓明君也亡居外十九年至困约及即位而行赏尚忘介子推况骄主乎灵公既弑其后成景致严至厉太刻大夫惧诛祸作悼公以后日衰六卿専权故君道之御其臣下固不易哉
　　【索隠述赞曰天命叔虞卒封于唐桐圭既削河汾是荒文侯虽嗣曲沃日彊未知本末祚倾桓庄献公昬惑太子罗殃重耳致霸朝周河阳灵既防徳厉亦无防四卿侵侮晋祚遽亡】


　　史记卷三十九
　　史记卷三十九考证
　　晋世家初武王与叔虞母会时梦天谓武王曰余命女生子名虞○左传疏曰世家谓此梦为武王之梦也若是武王之梦此传直云武王方生太叔其文足矣何以须言邑姜方震也邑姜方震而梦明是邑姜梦矣安得以为武王梦也薄姬之梦龙据其身燕姞之梦兰为己子彼皆梦发于母此何以梦发于父是马迁之妄言耳
　　史佚曰天子无戏言言则史书之礼成之乐歌之○说苑君道篇又以为周公曰言则史书之工诵之士称之禇先生补梁孝王世家亦作周公
　　唐叔子燮是为晋侯正义宗国都城记唐叔虞之子燮父徙居晋水傍今并理故唐城唐者即燮父初徙之处○秦藩本此下有其城南半入州城中削为坊城墙北半见在共十七字
　　孝侯八年曲沃桓叔卒○年表作九年
　　孝侯十五年曲沃庄伯弑其君晋孝侯于翼○左传鲁惠之四十五年曲沃庄伯伐翼弑孝侯年表作十六年
　　曲沃庄伯闻鄂侯卒乃兴兵伐晋○毛诗唐风疏曰隐五年左传曲沃庄伯伐翼翼侯奔随秋王命虢父伐曲沃而立哀侯于翼六年传曰翼九宗五正须父之子嘉父逆晋侯于随纳诸鄂晋人谓之鄂侯则哀侯之立鄂侯未卒世家则言卒
　　晋侯缗四年宋执郑祭仲而立突为郑君○左传此事在鲁桓之十一年于晋侯为五年年表作六年此又作四年
　　晋侯十九年齐人管至父弑其君襄公○左传及齐世家年表于鲁为庄之八年于齐为襄之十二年合之晋侯当是二十一年此作十九年
　　先晋穆侯曾孙也索隐晋有两穆侯言先以别后○【臣照】按三代世表及左氏并无两穆侯以别先后索隐不知何据而作此论也然则先者何盖起事之辞犹左传云初也
　　献公元年周惠王弟頽攻惠王○左传周本纪郑世家年表俱在惠王之二年于献公亦二年
　　太子申生其母齐桓公女也曰齐姜○【臣照】按左传齐姜为武公之妾献公烝之生秦穆夫人及太子申生晋世家云献公即位重耳年二十一证之年表重耳生年为齐襄之元年后十二年齐桓方立申生为太子其年必长于重耳齐姜二十而生申生在齐桓即位之年已三十余嵗矣齐桓在位四十三年即位时亦不过与齐姜之年相上下焉得谓为其女乎孔頴达左传疏亦详辨之
　　申生同母女弟为秦穆公夫人○秦本纪云太子申生姊左传亦叙在申生上此则云女弟或弟字为晜字之讹
　　夷吾母重耳母女弟也○【臣照】按左传献公娶二女于戎大戎狐姬生重耳小戎子生夷吾杜预注云大戎唐叔子孙别在戎狄者小戎允姓之戎子女也正义曰晋语云狐氏出自唐叔狐伯行之子实生重耳狐偃其舅也昭九年传曰先王居梼杌于四裔故允姓之奸居于州知戎为允姓也此以夷吾母即重耳母之女弟盖以大戎子小戎子之称而淆讹也左传疏曰虢射惠公之舅狐偃文公之舅二母固不得为姊妹矣
　　献公子八人○【臣照】按左传介子推曰献公之子九人即下文叙介子推语亦曰九人也则八字乃九字之讹耳
　　赵衰曰土者有土也君其拜受之○左传作子犯之言且言何以易之索隐言人之出言不可轻易之也○【臣照】按楚子之意谓重耳言不可易也玉帛之会则有定典无磬国以事人之理唯兵车之会乃得以退避申报而数极于三退三舍以避可以报矣真有国家者之言何以易之犹孟子言圣人不易我言之易非小司马之说也
　　闻其入绵上山中于是文公环绵上山中而封之以为介推田号曰介山○顾炎武曰左传晋侯求之不获以绵上为之田盖子推既隐求之不得未几而死故以田禄其子耳楚辞九章云思久故之亲身兮因缟素而哭之明文公在时之推已死史记则云闻其入緜上山云云然则受此田者何人乎于义有所不通矣
　　赵衰曰求霸莫如入王尊周○左传作狐偃之言而用美女乘轩者三百人也○徐孚逺曰乘轩三百人盖小人滥位诗所谓三百赤芾也史云美女亦误
　　六年赵衰成子栾贞子咎季子犯霍伯皆卒○左传是年只书四大夫卒而子犯不书则子犯不死于是年明矣年表亦同子犯二字盖衍
　　子景公据立○左传据作獳
　　魏文子请老休辟郤克○左传请老以辟郤克者范文子也
　　十七年诛赵同赵括族灭之韩厥曰赵衰赵盾之功岂可忘乎奈何絶祀乃复令赵庶子武为赵后复与之邑○徐孚逺曰此与赵世家所载不同
</div>
    <div class="pagination">
<a href="史记四库_page37.html">上一页</a><span>...</span><a href="史记四库_page33.html">33</a><a href="史记四库_page34.html">34</a><a href="史记四库_page35.html">35</a><a href="史记四库_page36.html">36</a><a href="史记四库_page37.html">37</a><span class="current-page">38</span><a href="史记四库_page39.html">39</a><a href="史记四库_page40.html">40</a><a href="史记四库_page41.html">41</a><a href="史记四库_page42.html">42</a><a href="史记四库_page43.html">43</a><span>...</span><a href="史记四库_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
