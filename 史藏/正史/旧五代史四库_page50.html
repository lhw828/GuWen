<!DOCTYPE html>
<html>
 <head>
  <meta charset="utf-8"/>
  <title>
   旧五代史四库 - 第 50 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   旧五代史四库 - 第 50 页/共 60 页
  </h1>
  <div class="content">
   旧五代史巻一百二十五
　　宋门下侍郎参知政事监修国史薛居正等撰
　　周书第十六
　　列传五
　　赵晖字重光澶州人也弱冠以骁果应募始隶于庄宗帐前与大梁兵经百余战以功迁马直军使同光中从魏王破蜀命晖分统所部南戍蛮服明宗即位征还授禁军指挥使晋有天下参掌卫兵从马全节围安陆佐杜重威战宗城皆有功改奉国指挥使开运末以部兵屯于陜属契丹入汴慨然有愤激之意及闻汉祖建义于并门乃与部将王晏侯章戮力叶谋逐契丹所命官属据有陜州即时驰骑闻于汉祖【通鉴契丹主赐赵晖诏即以为保义留后晖斩契丹使者焚其诏遣支使河间赵矩奉表晋阳】汉祖乃命晖为保义军节度陜虢等州观察处置等使汉祖之幸东京路出于陜晖戎服朝于路左手控六飞达于行宫君臣之义如旧结焉旋加检校太尉干祐初移镇凤翔加同平章事属王景崇叛据岐山及期不受代朝廷即命晖为西南面行营都部署统兵以讨之时李守贞叛于蒲赵思绾据于雍与景崇皆逓相为援又引蜀军出自大散关势不可遏晖领兵数千数战而胜然后堑而围之晖屡使人挑战贼终不出乃潜使千余人于南城一舍之外擐甲执兵伪为蜀兵旗帜循南山而下诈令诸军声言川军至矣须臾西南尘起城中以为信乃令数千人溃围而出以为应援晖设伏而待一鼓而尽殪之自是景崇胆破不复敢出明年春拔之加检校太保兼侍中国初就加兼中书令三年春拜章请觐诏从之入朝授归徳军节度使显徳元年受代归阙以疾告老授太子太师致仕进封秦国公寻卒于其第年六十七制赠尚书令王守恩字保信太原人父建立潞州节度使封韩王晋书有传守恩以门防幼为内职迁懐卫二州刺史后歴诸卫将军开运末契丹陷中原守恩时因假告归于潞时潞州节度使张从恩惧契丹之盛将朝于戎王以守恩婚家甚倚信之乃移牒守恩请权为巡检使从恩既去守恩以潞城归于汉祖仍尽取从恩之家财【通槛云从恩以副使赵行迁知留后牒守恩权巡检使与髙防佐之髙防与守恩谋遣指挥使李万超白昼率众大噪斩赵行迁推守恩权知昭义留后守恩杀契丹使者举镇来降宋史李万超传云张从恩将弃城归契丹会前骁卫将军王守恩服丧私第从恩即委以后事遁去反契丹使至专领郡务守恩遂无所预万超奋然谓其部下曰我辈垂饵虎口苟延旦夕之命今欲杀使保其城非止逃生亦足建勲业汝曹能乎众皆跃然喜曰敢不唯命逆率所部大噪入府署杀其使推守恩为帅列状以闻汉祖从其请乃命史肇统兵先渡河至潞见万超语之曰收复此州公之力也吾欲杀守恩以公为帅可乎万超对曰杀契丹使以推守恩葢为社稷计耳今若贼害于人自取其利非宿心也肇大奇之】汉祖即以守恩为昭义军节度使汉有天下移镇邠宁加同平章事干祐初迁永兴军节度使时赵思绾已据长安及改授西京留守守恩性贪鄙委任羣小以掊敛为务虽病废残癃者亦不免其税率人甚苦之洛都尝有豪士为二姓之会守恩乃与伶人数辈夜造自为贺客因获百数笏而退太祖迥自河中驻军于洛阳诏以白文珂代之守恩甚惧而洛人有曽为守恩非理割剥者皆就其第征其旧物守恩一一偿之及赴阙止奉朝请而已干祐末既杀史肇等汉少帝召羣臣上殿以谕之时守恩越班而飏言曰陛下今日始睡觉矣其出言鄙俚如此国初授左卫上将军显徳初改右金吾卫上将军封许国公二年冬舁疾归洛而卒【五代史补周髙祖为枢密凤翔永兴河中三镇反髙祖带职出讨之迥戈路由洛阳时王守恩为留守以使相自专乗檐子迎髙祖于郊外髙祖遥见大怒且疾驱入于公馆久之始令人传防托以方浴守恩不知其怒但安坐俟久时白文珂在髙祖麾下召而谓曰王守恩乗檐子俟吾诚无礼也安可久为留守汝宜亟去代之文珂不敢违于是即时礼上顷之吏驰去报守恩曰白侍中受枢密命为留守讫守恩大惊奔马而归但见家属数百口皆被逐于通衢中百姓莫不聚观其亦有乗便号叫索取贷钱物者髙祖使吏籍其数立命偿之家财为之一空朝廷悚然不甚为理】
　　孔知濬字秀川徐州滕县人故太子太师致仕勍之犹子也父延缄左武卫大将军致仕年九十余卒知濬仕梁为天兴军使同光末勍镇昭义时庄宗用唐朝故事以黄门为监军皆恃恩暴横节将不能制明宗邺城之变诸镇多杀监军时监潞者惧诛欲诱镇兵谋变知濬伏甲于室凌晨监军来谒执而杀之军城遂宁明宗嘉之洎勍罢镇以知濬为泽州刺史入为左骁卫大将军长兴清泰中歴唐复成三郡刺史晋髙祖即位用为奉国右厢都指挥使领舒州刺史从征范延光于邺迁宿州团练使俄改陇州防御使开运中移刺凤州累官至检校太傅河池据关防之要密迩卭蜀兵少势知濬抚士得宜人皆尽力故西疆无牧圉之失契丹主称制署滑州节度使汉祖受命自镇入朝隠帝嗣位授密州防御使逾歳以疾受代归朝广顺三年冬卒于京师王继冀州南宫人少尝为盗攻剽闾里为吏所拘械系于镇州狱防赦免死配隶本军时明宗作镇致之麾下晋髙祖为明宗将署为帐中小校天福中为六军副使性负气不逊禁中与同列忿争出配义州军歳余为奉国指挥使从契丹主至相州遂令以本军戍守契丹主留髙唐英为相州节度使唐英善待继每造其第则升堂拜继之母赠遗甚厚倚若亲戚又给以兵仗畧无猜忌防契丹主死汉祖趋洛唐英遣使归欵汉祖大悦将厚待唐英使未回继与指挥使樊晖等共杀唐英继自称留后令判官张易奉表于汉祖人或责以见利忘义继曰吾侪小人也若不因利乗便以求富贵毕世以来未可得志也及汉祖征杜重威至徳清军继来朝乃正授节旄是歳就加检校太傅节度判官张易每见继不法必切言之继以为轻已干祐中因事诬奏杀之寻又害观察推官张制汉末移镇贝州就加检校太尉广顺初加同平章事三年六月移镇河阳防永寿节入觐遇疾卒于京师诏赠侍中子永昌仕皇朝歴内诸司使
　　冯晖魏州人也始为効节军士拳勇骑射行伍惮之初事杨师厚为队长唐庄宗入魏以银枪効节为亲军与梁人对垒河上晖以犒给稍薄因窜入南军梁将王彦章寘之麾下庄宗平河南晖首罪赦之从明宗征潞州诛杨立有功又从魏王继岌伐蜀蜀平授防州刺史时荆州髙季兴叛以兵攻其城晖拒之屡败荆军长兴中为兴州刺史以干渠为治所会两川叛蜀人来侵晖以众寡不敌奔归凤翔朝廷怒其失守诏于同州衙职安置未几从晋髙祖讨蜀蜀人守剑门领部下兵逾越险阻从他道出于剑门之左掩击之杀守兵殆尽防晋祖班师朝廷以晖为澶州刺史晋天福初范延光据邺叛以晖为马步都将孙鋭为监军自六明镇渡河将袭滑台寻为官军所败晖退归邺为延光城守明年秋晖因出战而降授滑州节度使检校太傅邺平移镇灵武初张希崇镇灵州以久在北蕃颇究边事数年之间侵盗并息希崇卒未有主帅蕃部冦钞无复畏惮朝廷以晖强暴之名闻于遐徼故以命之及晖到镇大张宴席酒殽丰备羣夷告醉争陈献贺晖皆以锦防酬之蕃情大悦党项拓拔彦昭者州界部族之大者晖至来谒厚加待遇仍为治第丰其服玩因留之不令归部河西羊马由是易为交市晖朞年得马五千匹而蕃部归心朝议患之【隆平集药元福传西戎三族攻灵州命元福佐朔方节度使冯晖讨之朔方距威州七百里地无水草谓之旱海携粮至晖食尽诘朝行四十里而敌骑数万扼要路晖大惧遣人致赂求成虽许及日中犹未决晖曰奈何元福曰彼正欲困我耳察其势敌虽众特依西山而阵者其精兵也请以骁鋭先薄西山彼或少郤当举黄旗为识晖善其谋斩馘殆尽】晋开运初桑维翰辅政欲圗大举以制北戎命将佐十五人皆列藩之帅也惟晖不预其数乃上章自陈且言未老可用而制书见遗诏报云非制书忽忘实以朔方重地蕃部窥边非卿雄名何以弹压比欲移卿内地受代亦须奇才晖得诏甚善又达情乞移镇邠州即以节旄授之行未及邠又除陜州晖献马千匹駞五百头在陜未几除侍卫步军都指挥使兼领河阳即以王令温为灵武节度使晖既典禁兵兼领近镇为朝廷縻留颇悔离灵武及冯玉李彦韬用事晖善奉之未几复以晖为朔方节度使加检校太师汉髙祖革命就加同平章事隠帝嗣位加兼侍中国初加中书令封陈留王广顺三年夏病卒年六十追赠卫王子继业朔方卫内都虞晖亡三军请知军府事因授检校太保充朔方兵马留后皇朝乾徳中移于内地今为同州节度使
　　髙允权延州人祖懐逺本郡牙将懐逺生二子长曰万兴次曰万金梁唐之间为延州节度使卒于镇允权即万金子也虽出于将门不娴武艺起家为义川主簿歴肤施县令罢秩归延州之第晋开运末以周密为延帅延有东西二城其中限以深涧及契丹入汴一日州兵乱攻密密固守东城乱兵既无帅亦无敢为帅者或曰取髙家西宅郎君为帅可也是夜未曙允权方寝乱军排闼请知留后事遂居于西城与密相拒数日河东遣供奉官陈光穂宣抚河西允权乃遣支使李彬奉表太原周密弃东城而去汉祖遣使就加允权检校太傅仍正授旄钺汉祖入汴允权屡修贡奉隠帝即位加检校太尉同平章事允权与夏州李彛兴不协其年李守贞据河中叛密搆彛兴为援及朝廷用兵夏州军逼延州允权上章论列彛兴亦纷然自诉朝廷赐诏和解之太子太师致仕刘景岩允权妻之祖也退老于州之别墅景岩旧事髙氏为牙将亦尝为延帅甚得民心景岩以允权婚家后辈心轻之允权恒忌其强是歳冬尽杀景岩之家收其家财万计以谋叛闻朝廷不能办关西贼平方面例覃恩命就加允权检校太师太祖即位加兼侍中广顺三年春卒其子绍基匿丧久之又擅主军政欲邀承袭观察判官李彬以为不可当聴朝防绍基与羣小等恶其异议乃杀彬绐奏云彬接搆内外谋杀都指挥使及行军副使自据城池已诛戮讫其妻子及诸房骨肉寻令捕系次太祖闻之诏并释之仍令都送汝州安置后朝廷令六宅使张仁谦徃巡检绍基乃丧以闻辍视朝两日
　　折从阮字可久本名从逺避汉髙祖旧名下一字故改焉代家云中父嗣伦为麟州刺史累赠太子太师从阮性温厚弱冠居父丧以孝闻唐庄宗初有河朔之地以代北诸郡屡为边患起从阮为河东牙将领府州副使同光中授府州刺史长兴初入朝明宗以从阮洞习边事加检校工部尚书复授府州刺史晋髙祖起义以契丹有援立之恩赂以云中河西之地从阮由是以郡北属既而契丹欲尽徙河西之民以实辽东人心大扰从阮因保险拒之晋少帝嗣位北絶边好乃遣使持诏谕从阮令出师明年春从阮率兵深入边界连拔十余砦开运初加检校太保迁本州团练使其年兼领朔州刺史安北都防振武军节度使契丹西南面行营马步都虞汉祖建号晋阳引兵南下从阮率众归之寻升府为永安军析振武之胜州并沿河五镇以隶焉授从阮光禄大夫检校太尉永安军节度府胜等州观察处置等使仍赐功臣名号干祐元年加特进检校太师明年春从阮举族入觐朝廷命其子徳扆为府州团练使授从阮武胜军节度使太祖受命加同平章事寻移镇滑州又改陜州二年冬授静难军节度使世宗即位就加兼侍中以年老上章请代优诏许之显徳二年冬赴阙行次西京以疾卒时年六十四制赠中书令
　　王饶字受益庆州华地人也父柔以饶贵累赠太尉饶沈毅有才干始事晋髙祖天福初授控鹤军使稍迁奉国军校累加检校尚书左仆射六年从杜重威平常山以功加检校司空迁本军都校领运州刺史时安从进叛于防阳晋祖命髙行周率兵讨之以饶为行营步军都指挥使贼平授深州刺史逾年复入为奉国都校加检校司徒领钦州刺史未几改本军右厢都指挥使领阆州团练使晋末契丹据中原汉祖建义于晋阳寻尅复诸夏惟常山郡为契丹所据时饶在其郡乃与李筠白再荣之俦承间窃尽逐其党汉祖嘉之授鄜州观察留后加光禄大夫赐爵开国侯复移授镇国军节度使加检校太傅国初就加同平章事赐推诚奉义翊戴功臣显徳初以郊丘礼毕加检校太尉移镇贝州世宗嗣位加兼侍中改彰徳军节度使满歳受代入奉朝请显徳四年冬以疾卒于京东之私第年五十九追封巢国公饶性寛厚体貌详雅所莅藩镇民皆便之每接宾佐必怡声缓气恂恂如也故士君子亦以此多之孙方谏郑州清苑县人也本名方简广顺初以犯庙讳故改焉定州西北二百里有狼山山上有堡边人赖之以避剽掠之患因中置佛舍有尼深意者俗姓孙氏主其事以香火之教聚其徒声言尸不壊因复以衣襟瞻礼信奉有同其生方谏即其宗人也嗣行其教率众不食荤茹其党推之为砦主晋开运初定帅表为边界游奕使【宋史孙行友传方谏惧主帅捕逐乃表归朝因署为东北面招收指挥使且赐院额曰胜福毎契丹军来必率其徒袭击之铠仗畜产所得渐多人益依以避难焉易定帅闻于朝因以方谏为边界游奕使行友副之自是捍御多所杀获乗胜入祁沟关平庸城破飞狐塞契丹颇畏之】求请多端因少不得志潜通于契丹戎王之入中原也以方谏为定州节度使寻以其将耶律忠代之改方谏云州节度使方谏恚愤与其党归狼山不受契丹命汉初契丹隳定州城垒烧庐舍尽驱居民而北中山为之一空方谏自狼山率其部众回保定州上表请命汉祖嘉之即授以节钺累官至使相太祖受命加兼侍中未几改华州节度使朝廷以其弟行友为定州留后【宋史云行友上言侦得契丹离合愿得劲兵三千乗间平定幽州乃移方谏镇华州以行友为定州留后】又以弟议为徳州刺史兄弟子侄职内廷者凡数人世宗嗣位史彦超代之车驾驻跸于并门方谏自华觐于行在从大驾南巡以疾就医于洛下寻授同州节度使加兼中书令未及赴任以疾卒于洛阳年六十二辍视朝两日诏赠太师其弟行友继为定州节度使皇朝乾徳中以其妖妄惑众诏毁狼山佛寺迁其尼朽骨赴京遣焚于北郊以行友为诸卫大将军自是妖徒遂息焉【续通鉴长编建隆二年八月义成节度使同平章事孙行友在镇逾八年而狼山妖尼深意党益盛上初即位行友不自安累表乞解官归山上不许行友惧乃缮治甲兵将弃其帑还据山寨以叛兵马都监乐继能密奏其事上遣閤门副使武懐节驰骑会镇赵之兵伪称巡边直入定州行友不之觉既而出诏示之令举族归朝行友苍皇聴命既至命侍御史李维岳即讯得实已酉制削夺行友官爵禁锢私第取尼深意尸焚之都城西北隅行友弟易州刺史方进侄保塞军使全晖皆诣阙待罪诏释之】
　　史臣曰昔晋之季也敌骑长驱中原无主汉祖虽思拯溺未果圗南赵晖首变陜郊同扶义举汉之兴也晖有力焉命以作藩斯无媿矣守恩乗时效顺虽有可观好利残民夫何足贵允权方谏因版荡之世窃屏翰之权比夫画云台之功臣何相去之逺也











　　旧五代史巻一百二十五
　　旧五代史巻一百二十五考证
　　周列传五髙允权传祖懐迁　懐迁原本作懐逺今据欧阳史改正
　　孙方谏传又以弟议为徳州刺史　弟议宋史作行义











　　旧五代史巻一百二十五考证
　　钦定四库全书
　　旧五代史巻一百二十六
　　宋门下侍郎参知政事监修国史薛居正等撰
　　周书第十七
　　列传六
　　冯道字可道瀛州景城人其先为农为儒不恒其业道少纯厚好学善属文不耻恶衣食负米奉亲之外惟以披诵吟讽为事虽大雪拥戸凝尘满席湛如也天祐中刘守光署为幽州掾守光引兵伐中山访于僚属道常以利害箴之守光怒寘于狱中寻为人所救免守光败遁归太原监军使张承业辟为本院巡官承业重其文章履行甚见待遇时有周豹者善人伦鉴与道不洽谓承业曰冯生无前程公不可过用时河东记室卢质闻之曰我曽见杜黄裳司空写真圗道之状貌酷类焉将来必副大用豹之言不足信也承业寻荐为霸府从事俄署太原掌书记时庄宗并有河北文翰甚繁一以委之庄宗与梁军夹河对垒一日郭崇韬以诸校伴食数多主者不办请少罢减庄宗怒曰孤为効命者设食都不自由其河北三镇令三军别择一人为帅孤请归太原以避贤路遽命道对面草词将示其众道执笔乆之庄宗正色促焉道徐起对曰道所掌笔砚敢不供职今大王屡集大功方平南宼崇韬所谏未至过当阻拒之则可不可以向来之言諠动羣议敌人若知谓大王君臣之不和矣幸熟而思之则天下幸甚也俄而崇韬入谢因道为之解焉人始重其胆量庄宗即位邺宫除省郎充翰林学士自緑衣赐紫梁平迁中书舍人戸部侍郎丁父忧持服于景城【谈苑道闻父防即徒歩见星以行家人从后持衣囊追及之】遇嵗俭所得俸钱悉赈于鄊里道之所居惟蓬茨而已凡牧宰馈遗斗粟匹帛无所受焉时契丹方盛素闻道名欲掠而取之防边人有备获免明宗入洛遽谓近臣安重诲曰先帝时冯道郎中何在重诲曰近除翰林学士明宗曰冯道朕素谙委甚好宰相俄拜端明殿学士端明之号自道始也未几迁中书侍郎刑部尚书平章事凡孤寒士子抱才业素知识者皆与引用唐末衣冠履行浮躁者必抑而镇之有工部侍郎任赞因班退与同列戏道于后曰若急行必遗下兔园策道寻知之召赞谓曰兔园策皆名儒所集道能讽之中朝士子止看文场秀句便为举业皆窃取公卿何浅狭之甚耶赞大愧焉【欧阳史云兔园策者乡校俚儒敎田夫牧子之所诵也北梦琐言云兔园策乃徐庾文体非鄙朴之谈但家藏一本人多贱之困学纪闻云兔园策府三十巻唐蒋王恽令僚佐杜嗣先仿应科目策自设问对引经史为训注恽太宗子故用梁王兔园名其书冯道兔园策谓此也】复有梁朝宰臣李琪每以文章自擅曽进贺平中山王都表云复真定之逆城道让琪曰昨来收复定州非真定也琪昧于地理顿至折角其后百僚上明宗徽号凡三章道自为之其文浑然非流俗之体举朝服焉道尤长于篇咏秉笔则成典丽之外义含古道必为逺近传写故渐畏其髙深由是班行肃然无浇醨之态继改门下侍郎户部吏部尚书集贤殿文馆大学士加尚书左仆射封始平郡公一日道因上谒既退明宗顾谓侍臣曰冯道性纯俭顷在徳胜寨居一茅庵与从人同器食卧则刍藁一束其心晏如也及以父忧退归乡里自耕樵采与农夫杂处略不以素贵介懐真士大夫也天成长兴中天下屡稔朝廷无事明宗每御延英留道访以外事道曰陛下以至徳承天天以有年表瑞更在日慎一日以答天心臣每记在先皇霸府日曽奉使中山经井陉之险忧马有蹶失不敢怠于衔辔及至平地则无复持控果为马所颠仆防至于损臣所陈虽小可以喻大陛下勿以清晏丰熟便纵逸乐兢兢业业臣之望也明宗深然之他日又问道曰天下虽熟百姓得济否道曰谷贵饿农谷贱伤农此常理也臣忆得近代有举子聂夷中伤田家诗云二月卖新丝五月粜秋谷医得眼下疮剜郤心头肉我愿君王心化作光明烛不照绮罗筵偏照逃亡屋明宗曰此诗甚好遽命侍臣録下每自讽之道之发言简正善于裨益非常人所能及也时以诸经舛缪与同列李愚委学官田敏等取西京郑覃所刊石经雕为印版流布天下后进赖之明宗崩唐末帝嗣位以道为山陵使礼毕出镇同州循故事也道为政闲澹狱市无挠一日有上介胡饶本出军吏性麤犷因事诟道于牙门左右数报不应道曰此必醉耳因召入开尊设食尽夕而起无挠愠之色未防入为司空及晋祖入洛以道为首相二年契丹遣使加徽号于晋祖晋祖亦献徽号于契丹谓道曰此行非卿不可道无难色晋祖又曰卿官崇徳重不可深入沙漠道曰陛下受北朝恩臣受陛下恩有何不可【谈苑云道与诸相归中书食讫外防堂吏前白道言北使事吏人色变手战道取纸一幅署云道去即遣写勅进堂吏泣下道遣人语妻子不复归家即日舎都亭驿不数日北行晋祖饯宴语以家国之故烦耆徳逺使自酌巵酒赐之泣下】及行将达西楼契丹主欲郊迎其臣曰天子无迎宰相之礼因止焉其名动逺俗也如此【谈苑云契丹赐其臣牙笏及腊日赐牛头者为殊礼道皆得之作诗以纪曰牛头偏得赐象笏更容持契丹主甚喜遂濳谕留意道曰南朝为于外岂有分别哉道在契丹凡得所赐悉以市薪炭征其意云北地苦寒老年所不堪当为之备若将乆留者契丹感其意乃遣归道三上表乞留固遣乃去犹更住馆中月余既行所至留驻凡两月方出境左右语道曰当北土得生还恨无羽翼公独宿留何也道曰纵急还彼以急脚马一筋即追及亦何可脱但徐缓即不能测矣众乃服四年二月始至京师】及还朝廷废枢宻使依唐朝故事竝归中书其院印付道事无巨细悉以归之寻加司徒兼侍中进封鲁国公晋祖曽以用兵事问道道曰陛下厯试诸艰创成大业神武睿略为天下所知讨伐不廷须从独断臣本自书生为陛下在中书守厯代成规不敢有一毫之失也臣在明宗朝曽以戎事问臣臣亦以斯言答之晋祖颇可其説道尝上表求退晋祖不之览先遣郑王就省谓曰卿来日不出朕当亲行请卿道不得已出焉当时宠遇无与为比晋少帝即位加守太尉进封燕国公道尝问朝中熟客曰道之在政事堂人有何説客曰是非相半道曰凡人同者为是不同为非而非道者十恐有九昔仲尼圣人也犹为叔孙武叔所毁况道之虚薄者乎然道之所持始终不易后有人间道于少帝曰道好平时宰相无以济其艰难如禅僧不可呼鹰耳由是出道为同州节度使岁余移镇南阳加中书令契丹入汴道自襄邓召入戎王因从容问曰天下百姓如何可救道曰此时百姓佛再出救不得惟皇帝救得其后衣冠不至伤夷皆道与赵延夀隂防之所至也是嵗三月随契丹北行与晋室公卿俱抵常山俄而戎王卒永康王代统其众及北去留其族嘉哩以据常山时汉军愤激因共逐出嘉哩寻复其城道率同列四出按抚因事从宜各安其所人或推其功道曰儒臣何能为皆诸将之力也道以徳重人所取则乃为众择诸将之勤宿者以骑校白再荣权为其帅军民由是帖然道首有力焉道在常山见有中国士女为契丹所俘者出橐装以赎之皆寄于髙尼精舍后相次访其家以归之又契丹先留道与李崧和凝及文武官等在常山是嵗闰七月二十九日契丹有诏追崧令选朝士十人赴木叶山行事契丹帅满达召道等至帐所欲谕之崧偶先至知其旨惧形于色满达勒将以明日与朝士齐遣之崧乃不俟道与凝先出既而相遇于帐门之外因与分首俱归俄而李筠等纵火与契丹交鬭鼓槊相及是日若齐至与满达勒相见稍或踌躇则悉为俘矣时论者以道布衣有至行立公朝有重望其隂报昭感多此类也及自常山入觐汉祖嘉之拜守太师【洛阳搢绅旧闻记赠太监张公璨汉祖即位之初为上党戎判汉祖在北京时大聚甲兵禁牛皮不得私贸易及民间盗用之如有牛死即时官纳其皮法既立而犯者甚众及即大位举行请禁天下牛皮法与河东时同天下苦之会上党民犯牛皮者二十余人狱成罪俱当死太监时为判官独执曰主上钦明三司不合如此起请二十余人死尚间可使天下犯者皆衔寃而死乎且主上在河东大聚甲兵须借牛皮严禁之可也今为天下君何少牛皮立法至于此乎遂封奏之时三司使方用事执政之地除冯瀛王外皆恶之曰岂有州郡使敢非朝廷诏勅力言于汉祖汉祖亦怒曰昭义一判官是何敢如此其犯牛皮者依勅俱死大监以非毁诏勅亦死勅未下独瀛王非时请见汉祖出瀛王曰陛下在河东时断牛皮可也今既有天下牛皮不合禁陛下赤子枉杀之亦足为陛下惜昭义判官以卑位食陛下禄居陛下官不惜躯命敢执而奏之可赏不可杀臣当辅弼之任使此勅枉害天下人性命臣不能早奏使陛下正臣罪当诛稽首再拜又曰张璨不合加罪望加勅赦之汉祖乆之曰已行之矣冯瀛王曰勅未下汉祖遽曰与赦之冯曰勒停可乎上曰可由是改其勅记其略曰三司邦计国法攸依张璨体事未明执理乖当宜停见职犯皮者贷命放之大监聼勅拜讫闲勅云执理乖当尚曰中书自不能执理若一一敎外道判官执则焉用彼相乎】干祐中道奉朝请外平居自适一日着长乐老自叙云余世家宗族本始平长乐二郡厯代之名实具载于国史家牒余先自燕亡归晋事庄宗明宗闵帝清泰帝又事晋髙祖皇帝少帝契丹据汴京为戎主所制自镇州与文武臣僚马步将士归汉朝事髙祖皇帝今上顾以乆叨禄位备厯艰危上显祖宗下光亲戚亡曽祖讳凑累赠至太傅亡曽祖母崔氏追封梁国太夫人亡祖讳炯累赠至太师亡祖母褚氏追封吴国太夫人亡父讳良建秘书少监致仕累赠至尚书令母张氏追封魏国太夫人余阶自将仕郎转朝议郎朝防大夫银青光禄大夫金紫光禄大夫特进开府仪同三司职自幽州节度廵官河东节度廵官掌书记再为翰林学士改授端明殿学士集贤殿大学士太微宫使再为文馆学士又充诸道盐铁转运使南郊大礼使明宗皇帝晋髙祖皇帝山陵使再授定国军节度同州管内观察处置等使一为长春宫使又授武胜军节度邓随均房等州管内观察处置等使官自摄幽府参军试大理评事检校尚书祠部郎中兼侍御史检校吏部郎中兼御史中丞检校太尉同中书门下平章事检校太师兼侍中又授检校太师兼中书令正官自行台中书舎人再为戸部侍郎转兵部侍郎中书侍郎再为门下侍郎刑部吏部尚书右仆射三为司空两在中书一守本官又授司徒兼侍中赐私门十六防又授太尉兼侍中又授戎太傅又授汉太师爵自开国男至开国公鲁国公再封秦国公梁国公燕国公齐国公食邑自三百戸至一万一千戸食实封自一百戸至一千八百戸勲自柱国至上柱国功臣名自经邦致理翊赞功臣至守正崇徳保邦致翊功臣安时处顺守义崇静功臣崇仁保徳宁邦翊圣功臣先娶故徳州戸掾褚讳濆女早亡后娶故景州弓髙县孙明府讳师礼女累封蜀国夫人亡长子平自秘书郎授右拾遗工部度支员外郎次子吉自秘书省校书郎授膳部金部职方员外郎屯田郎中第三亡子可自秘书省正字授殿中丞工部户部员外郎第四子防亡第五子义自秘书郎改授银青光禄大夫检校国子祭酒兼御史中丞充定国军衙内都指使职罢改授朝防大夫左春坊太子司议郎授太常丞第六子正自协律郎改授银青光禄大夫检校国子祭酒兼御史中丞充定国军节度使职罢改授朝防大夫太仆丞长女适故兵部崔侍郎讳衍子太仆少卿名绚封万年县君三女子早亡二女防亡唐长兴二年勅瀛州景城县庄来苏乡改为元辅乡朝汉里为孝行里洛南庄贯河南府洛阳县三州乡灵台里奉晋天福五年勅三州乡改为上相乡灵台里改为中台里时守司徒兼侍中又奉八年勅上相乡改为太尉乡中台里改为侍中里时守太尉兼侍中静思本末庆及存亡盖自国恩尽从家法承训诲之旨闗敎化之源在孝于家在忠于国口无不道之言门无不义之货所愿者下不欺于地中不欺于人上不欺于天以三不欺为素贱如是贵如是长如是老如是事亲事君事长临人之道旷防天恕累经难而获多福曽防蕃而归中华非人之谋是天之祐六合之内有幸者百嵗之后有归所无以珠玉含当以时服敛以籧篨葬及择不食之地而葬焉以不及于古人故祭以特羊戒杀生也当以不害命之物祭无立神道碑以三代坟前不获立碑故无请諡号以无徳故又念自宾佐至王佐及领藩镇时或有微益于国之事节皆形于公籍所着文章篇咏因多事防失外收拾得者编于家集其间见其志知之者罪之者未知众寡矣有庄有宅有羣书有三子可以龚其业于此日五盥日三省尚犹日知其所亡月无忘其所能为子为弟为人臣为师长为夫为父有子有犹子有孙奉身即有余矣为时乃不足不足者何不能为大君致一统定八方诚有愧于厯职厯官何以答乾坤之施时开一巻时饮一杯食味别声被色老安于当代耶老而自乐何乐如之时干祐三年朱明月长乐老叙云及太祖平内难议立徐州节度使刘赟为汉嗣遣道与秘书监赵上交枢宻直学士王度等往迎之道寻与赟自徐赴汴行至宋州防澶州军变枢宻使王峻遣郭崇领兵至屯于衙门外时道与上交等宿于衙门内是日赟率左右甲士阖门登楼诘崇所自崇言太祖已副推戴左右知其事变以为为所卖皆欲杀道等以自快赵上交与王度闻之皆惶怖不知所为惟道偃仰自适略无惧色寻亦获免焉道微时尝赋诗云终闻海岳归明主未省乾坤防吉人至是其言验矣【青箱杂记载冯道诗全篇云莫为危时便怆神前程往往有期因终闻海岳归明主未省乾坤防吉人道徳几时曽去世舟车何处不通津但敎方寸无诸恶狼处丛中也立身】广顺初复拜太师中书令太祖甚重之每进对不以名呼及太祖崩世宗以道为山陵使防河东刘崇入宼世宗召大臣议欲亲征道谏止之世宗因言唐初天下草冦蜂起竝是太宗亲平之道奏曰陛下得如太宗否世宗恕曰冯道何相少也乃罢及世宗亲征不令扈从留道奉太祖山陵时道已抱疾及山陵礼毕奉神主归旧宫未及祔庙一夕薨于其第时显徳元年四月十七日也享年七十有三世宗闻之辍视朝三日册赠尚书令追封瀛王諡曰文懿道厯任四朝三入中书在相位二十余年以持重镇俗为已任未尝以片简扰于诸侯平生甚廉俭逮至末年闺庭之内稍徇奢靡其子吉尤恣狂荡道不能制识者以其不终令誉咸叹惜之【五代史补冯道之镇同州也有酒务吏乞以家财修夫子庙道以状付判官参详其事判官素滑稽因以一絶书于判后云荆棘森森绕杏坛儒官高贵尽偷安若教酒务修夫子觉我慙惶也大难道览之有愧色因出俸重创之　冯瀛王道之在中书也有举子李道投贽所业马相见之戏谓曰老夫名道其来乆矣加以累居相府秀才不可谓不知然亦名道于礼可乎李抗声对曰相公是无寸底道字小子有寸底道字何谓不可也公笑曰老夫不惟名无寸诸事亦无寸吾子可谓知人矣了无怒色　冯吉瀛王道之子能弹琵琶以皮为世宗尝令弹于御前深欣善之因号其琵琶曰绕殿雷也道以其惰业每加谴责而吉攷之愈精道益怒凡与客饮必使廷立而弹之曲罢或赐以束帛命背负之然后致谢道自以为戒勗极矣吉未能悛改既而益自若道度无可奈何叹曰百工之司艺成而贱理使然也此子不过太常少卿耳其后果终于此】
　　史臣曰道之履行鬰有古人之风道之宇量深得大臣之体然而事四朝相六帝可得为忠乎夫一女二夫人之不幸况于再三者哉所以饰终之典不得諡为文贞文忠者盖谓此也













　　旧五代史巻一百二十六
　　钦定四库全书
　　旧五代史巻一百二十七
　　宋门下侍郎参知政事监修国史薛居正等撰
　　周书第十八
　　列传七
　　卢文纪字子持京兆万年人【以下原本有阙文】长兴末为太常卿文纪形貎魁伟语音高朗占对铿锵健于饮啖奉使蜀川路由岐下时唐末帝为岐师以主礼待之观其仪形防趣遇之颇厚清泰初中书阙辅相末帝访之于朝左右曰臣见班行中所誉当大拜者姚顗卢文纪崔居俭耳或品藻三人才行其心愈惑末帝乃俱书当时清望达官数人姓名投琉璃缾中月夜焚香祷请于天旭旦以筯挟之首得文纪之名次即姚顗末帝素已竒待欢然命之即授中书侍郎同平章事与姚顗同升相位时朝廷兵革之后宗社甫寜外宼内侵强臣在境文纪处经纶之地无辅弼之谋所论者亲爱朋党之小瑕所紏者铨选拟抡之防纇时有蜀人史在徳为太常丞出入权要之门评品朝士多有讥弹乃上章云文武两班宜选能进用见在军都将校朝廷士大夫竝请阅试澄汰能者进用否者黜退不限名位高下疏下中书文纪以为非已怒甚召谏议卢损为覆状辞防芜漫为众所嗤三年夏晋祖引契丹拒命既而大军挫衂官寨受围八月亲征过徽陵拜于阙门休于仗舍文纪扈从帝顾谓之曰朕闻主忧臣辱予自凤翔来首命卿为宰相听人所论将为便致太平寇孽纷纷令万乘自行战贼于汝安乎文纪惶恐致谢时末帝季年天夺其魄声言救寨其实倦行初次河阳召文纪张延朗谋议文纪曰敌骑倏徃忽来无利则去大寨牢固足以枝梧况已有三处救兵可以不战而解使人督促责以成功舆驾且驻河桥详观事势况地处舟车之要正当天下之心必若未能解围去亦非晚防延朗与赵延夀款密傍奏曰文纪之言是也故令延夀北行末帝坐俟其败晋祖入洛罢相为吏部尚书再迁太子少傅少帝嗣位改太子太傅汉祖登极转太子太师时朝官分司在洛虽有留台御史纪纲亦多不整肃遂逐文纪别令检辖侍御史赵砺及纠分司朝臣中有行香拜表疎怠者杨邠怒凡有病不在朝谒者皆与致仕官时文纪别令检辖之职颇甚滋章因疾请假复为留台所奏遂以本官致仕【欧阳史周太祖入立即拜司空于家】广顺元年夏卒年七十六赠司徒辍视朝二日文纪平生积财巨万及卒为其子龄所费不数年间以至荡尽由是多藏者以为诫焉
　　马孙字庆先棣州商河人【以下原本有阙文】唐末帝即位用为翰林学士户部郎中知制诰赐金紫未满岁改中书舍人礼部侍郎皆带禁职寻拜中书侍郎平章事孙纯儒性多凝滞遽登相位未悉朝廷旧事初冯道罢同州入朝拜司空唐朝故事三公为加官无单拜者是时朝议率尔命道制出或曰三公正宰相便合参大政又云合受册众言借借卢文纪又欲祭祀时便令扫除冯道闻之曰司空扫除职也吾无所惮既而知非乃止刘昫为仆射性刚羣情嫉之乃共赞右常侍孔昭序论行香次第言常侍侍从之臣行立合在仆射之前疏奏上御史台定例同光巳来李琪卢质继为仆射质性轻脱不能守师长之体故昭序轻言孙以羣情不悦刘昫冯道欲微抑之乃责台司须检则例而台吏言旧不见例据南北班位即常侍在前俄属国忌将就列未定孙即判台状曰既有援据足可遵行各示本官刘朐怒挥袂而退自后日责台司定例崔居俭谓南宫同列曰从昭序言语是朝廷人总不解语也且仆射师长也中丞大夫就班修敬常侍班在南宫六卿之下况仆射乎已前骑省年深望南宫二侍郎如仰霄汉痴人举止何取笑之深耶众闻居俭言纷议稍息文士哂孙堂判有援据二字其中书百职孙素未谙练无能专决但署名而巳又少见宾客时人目之为三不开谓口不开印不开门不开也及太原事起唐末帝幸懐州孙留司在洛未几赵徳钧父子有异志官砦危急君臣计无所在俄而孙自洛来朝众相谓曰马相此来必有安危之策既至献绫三百匹卒无献可之言晋祖受命废归田里孙好古慕韩愈之为人尤不重佛及废居里巷追感唐宋之平昔之遇乃依长寿僧舍读佛书冀申冥报歳余枕藉黄巻中见华严楞严词理富赡由是酷赏之仍抄撮之相形于歌咏谓之法喜集又纂诸经要言为佛国记凡数千言或嘲之曰公生平以傅奕韩愈为髙识何前倨而后恭是佛佞公耶公佞佛耶孙笑而答曰佛佞予则多矣李崧相晋用李专美为赞善孙以宾客致仕专美转少卿孙得太子詹事晋汉公卿以孙好为文章皆欣然待之太祖即位就加检校礼部尚书太子宾客分司在洛每闭关养素惟事讴吟著述嗜八分书题尺酬答必亲札以其墨迹孙将卒之前覩白虺縁于庭槐驱之失所在孙感赋鹏之文作槐虫赋以见志广顺三年秋九月卒于洛阳诏赠太子少傅辍视朝一日孙初为河中从事因事赴阙宿于逻店其地有上逻神祠见梦神见召待以优礼手授二笔其笔一大一小觉而异焉及为翰林学士孙以为契鸿笔之兆旋知贡举私相谓曰此二笔之应也泊入中书上事堂吏奉二笔熟视太小如昔时梦中所授者及卒后旬日有侍婢灵语一如孙声气处分家事皆有伦理时人奇之
　　和凝字成绩汶阳须昌人也九代祖逢尧唐高宗时为监察御史自逢尧以下仕皆不显曽祖敞祖濡皆以凝贵累赠太师父矩赠尚书令矩性嗜酒不拘礼节虽素不知书见士未尝有慢色必罄家财以延接凝防而聪敏姿状秀拔神采射人少好学书一覧者咸达其大义年十七举明经至京师忽梦人以五色笔一束以与之谓曰子有如此才何不举进士自是才思敏赡十九登进士第滑帅贺瓌知其名辟置幕下凝善射时与唐庄宗相拒于河上战胡柳陂瓌军败而北惟凝随之顾曰子勿相随当自努力凝对曰丈夫受人知有难不报非素志也但恨未得死所旋有一骑士来逐瓌凝叱之不止遂引弓而射应而毙获免既而谓诸子曰昨非和公无以至此和公文武全才而有志气后必享重位尔宜谨事之遂以女妻之由是声望益隆后歴郓邓洋三府从事唐天成中入拜殿中侍御史歴礼部侍部二员外改主客员外郎知制诰寻诏入翰林充学士转主客郎中充职兼权知贡举贡院旧例放牓之日设棘于门及闭院门以防下第不逞者凝令彻棘啓门是日寂无喧者所收多才名之士时议以为得人【渑水燕谈范质初举进士时和凝知贡举凝常以宰辅自期登第之日名第十三人及览质文尤加赏叹即以第十三名处之场屋间谓之传衣鉢若禅宗之相付授也后质果继凝登相位】明宗益加器重迁中书舍人工部侍郎皆充学士晋有天下拜端明殿学士兼判度支转户部侍郎防废端明之职复入翰林充承防晋祖每召问以时事言皆称防五年拜中书侍郎平章事六年秋晋髙祖将幸邺都时襄州安从进反状巳彰凝乃奏曰车驾离阙安从进或有悖逆何以待之晋髙祖曰卿意如何凝曰以臣料之先人有夺人之心临事即不及也欲预出宣勅十数道密付开封尹郑王令有缓急即旋填将校姓名令领兵击之晋髙祖从之及闻唐邓奏报郑王如所勅遣骑将李建崇监军焦继勲等领兵讨焉相遇于湖阳从进出于不意甚讶其神速以至于败由凝之力也少帝嗣位加右仆射开运初罢相守本官未几转左仆射汉兴授太子太保国初迁太子太傅显徳二年秋以背疽卒于其第年五十八辍视朝两日诏赠侍中凝性好修整自释褐至登台辅车服仆从必加华楚进退容止伟如也又好延纳后进士无贤不肖皆虚懐以待之或致其仕进故甚有当时之誉平生为文章长于短歌艳曲尤好声誉有集百巻自篆于版模印数百帙分恵于人焉【宋朝类苑和鲁公凝有艳词一编名香奁集凝后贤乃嫁其名为韩偓今世传韩偓香奁集乃凝所为也凝生平著述分为演轮游蓺孝悌疑狱香奁籯金六集自为游蓻集序云子有香奁籯金二集不行于世凝在政府避议论讳其名又欲后人知故于游蓺集序实之此凝之意也】长子峻卒于省郎次子岘【锦绣万花谷引范蜀公防求云和岘晋相和凝之子岘生防凝入翰林加金紫知贡举凝喜曰我生平美事三者并集此于宜于我矣因名曰三美】仕皇朝为司勲员外郎
　　苏禹珪字锡其先出于武功近世家髙密今为郡人也父仲容以儒学称于乡里唐末举九经补广文助教迁辅唐令累赠太师禹珪性谦和虚襟接物克构父业以五经中第辟辽州倅职厯青郓从事转潞并管记累检校官至户部郎中汉髙祖作镇并门奏为兼判开运末契丹入汴汉祖即位于晋阳授中书侍郎平章事汉祖莅阼兼刑部尚书俄加右仆射集贤殿大学士汉祖大渐与苏逢吉杨邠等受顾命立少主明年转左仆射三年冬太祖入平内难禹珪遁入都城为兵士所掳翼日太祖令人求之既见抚慰甚至寻复其位国初加守司空寻罢相守本官世宗嗣位封莒国公未几受代归第显徳三年正月旦与客对食之际暴疾而卒时年六十二禹珪纯厚长者遭遇汉祖及苏逢吉夷灭禹珪恬然无咎时人以为积善之报也子徳祥登进士第累厯台省
　　景范淄川长山人【以下原本有阙文据世宗纪景范父名初以户部郎中致仕】世宗之南征也命为东京副留守车驾迥自河东世宗以艰于国用乃以范为中书侍郎平章事判三司【册府元载世宗即位七月癸巳制曰朕自履宸极思平泰阶出一令虑下民之未从行一事惧上之罔祐晨兴夕惕终嵗于兹虽礼让渐开兴行而风雨未之咸若岂刑政之所阙而徳教之未孚哉由是进用良臣辅宣化虽朕志先定亦舆情具瞻爰择良辰诞敷明命枢宻院直学士中大夫尚书工部侍郎上柱国晋阳县开国男食邑三百户赐紫金鱼袋景范昔佐先帝毎罄嘉谟逮事渺躬愈倾忠节奉上得大臣之体检身为君子之儒一昨戎辂亲征皇都是守赞勲贤于留府副征发于行营军政所需国用无阙今则灵台偃革宣室图功思先朝欲用之言成圣考得贤之美俾参大政仍掌利权尔其聴聴朕言徃敷化予欲则垂象而清品彚尔则顺天道以叙彛伦予欲恤刑名而息战争尔则谨宪章而恢庙略天人之际悬合军民之事罔渝则国相之尊非尔孰处邦计之重惟才是臧勉思倜傥以致君勿效因循而保位伫闻成绩用副虚懐可正议大夫中书侍郎平章事判三司】范为人厚重刚正无所屈挠然理繁治剧非其所长虽悉心尽瘁终无称职之誉世宗知之因其有疾乃罢司计寻以父防罢相东归显徳二年冬以疾卒于乡里优诏赠侍中官为立碑焉
　　史臣曰夫以稽古之力取秉钧之位者岂常人乎然文纪耽于货殖孙伤于龌龊则知全其徳者鲜矣如成绩之文采锡之履行景范之纯厚皆得谓之君子儒矣以之爰立何用不臧










　　旧五代史巻一百二十七
　　旧五代史巻一百二十七攷证
　　周列传七和凝传欲预出宣敕十数道宻付开封尹郑王令有缓急即旋填将校姓名领兵击之　案洛阳搢绅旧闻记作巳命髙行周为招讨张从恩为都监仍令焦继勲等数人备指使是晋祖未北征巳命将校矣与是书异









　　旧五代史巻一百二十七考证
&lt;史部,正史类,旧五代史&gt;
　　钦定四库全书
　　旧五代史巻一百二十八
　　宋门下侍郎叅知政事监修国史薛居正等撰
　　周书第十九
　　列传九
　　王朴字文伯东平人也父序以朴贵赠左谏议大夫朴幼警慧好学善属文汉干祐中擢进士第解褐授校书郎依枢密使杨邠馆于邠第是时汉室寖乱大臣交恶朴度其必危因乞告东归未几李业辈作乱害邠等三族凡游其门下者多被其祸而朴独免国初世宗镇澶渊朝廷以朴为记室及世宗为开封尹拜右拾遗充开封府推官世宗嗣位授比部郎中赐紫二年夏世宗命朝廷文学之士二十余人各撰防论一首以试其才时朴献平边防云唐失道而失吴蜀晋失道而失幽并观所以失之由知所以平之术当失之时莫不君暗政乱兵骄民困近者奸于内逺者叛于外小不制而至于大大不制而至于僭天下离心人不用命吴蜀乗其乱而窃其号幽并乗其间而据其地平之之术在乎反唐晋之失而已必先进贤退不肖以清其时用能去不能以审其材恩信号令以结其心赏功罚罪以尽其力恭俭节用以丰其财徭役以时以阜其民俟其仓廪实器用备人可用而举之彼方之民知我政化大行上下同心力强财足人和将和有必取之势则知彼情状者愿为之间谍知彼山川者愿为之先导彼民与此民之心同是与天意同与天意同则无不成之功攻取之道从易者始当今吴国东至海南至江可挠之地二千里从少备处先挠之备东则挠西备西则挠东必奔走以救其弊奔走之间可以知彼之虚实众之强弱攻虚击弱则所向无前矣勿大举但以轻兵挠之彼人怯知我师入其地必大发以来应数大发则必民困而国竭一不大发则我获其利彼竭我利则江北诸州乃国家之所有也既得江北则用彼之民扬我之兵江之南亦不难而平之也如此则用力少而收功多得吴则桂广皆为内臣岷蜀可飞书而召之如不至则四面并进席巻而蜀平矣吴蜀平幽可望风而至惟并必死之冦不可以恩信诱必须以强兵攻之然其力已丧不足以为边患可为后圗其便则一削以平之方今兵力精练器用具备羣下知法诸将用命一稔之后可以平边此歳夏秋便可于沿边贮纳臣书生也不足以讲大事至于不达大体不合机变望陛下寛之世宗览之愈重其器识未几迁左谏议大夫知开封府事初世宗以英武自任喜言天下事常愤广明之后中土日蹙值累朝多事尚未克复慨然有包举天下之志而居常计事者多不喻其防惟朴神气劲峻性刚决有断凡所谋画动惬世宗之意由是急于登用寻拜左散骑常侍充端明殿学士知府如故是时初广京城朴奉命经度凡通衢委巷广袤之间靡不由其心匠及世宗南征以朴为东京副留守车驾还京改户部侍郎兼枢密副使未几迁枢密使检校太保顷之丁内艰寻起复授本官四年冬世宗再幸淮甸兼东京留守京邑庶务悉以便宜制之比及入跸都下肃如也【黙记引闲谈録云朴性刚烈大臣藩镇皆惮之世宗收淮南俾朴留守时以街巷隘狭例从展拆朴怒厢校弛慢于通衢中鞭背数十其人忿然叹云宣补厢虞岂得便从决朴微闲之命左右擒至立毙于马前世宗闻之笑谓近臣曰此大愚人去王朴面前夸宣补厢虞宜其死矣】六年三月世宗令树斗门于汴口不逾时而归朝是日朴方过前司空李谷之第交谈之顷疾作而仆于座遽以肩舁归第一夕而卒时年四十五【黙记云王朴仕周世宗制礼作乐考定声律正星歴修刑统百废俱起又取三关取淮南皆朴为谋然事世宗才四年耳使假之寿考安可量也】世宗闻之骇愕即时幸其第及柩前以所执玉钺卓地而恸者数四赠赙之类率有加等优诏赠侍中【宋史王侁传朴卒世宗幸其第召见诸孤以侁为东头供奉官】朴性敏鋭然伤于太刚毎稠人广座之中正色髙谈无敢触其锋者故时人虽服其机变而无恭懿之誉其笔述之外多所该综至如星纬声律莫不毕殚其妙所撰大周钦天歴及律准并行于世【黙记云周世宗于禁中作功臣阁画当时大臣如李谷郑仁诲之属太祖即位一日过功臣阁风开半门正与朴像相对太祖望见却立耸然整御袍襟带磬折鞠躬左右曰陛下贵为天子彼前朝之臣礼何过也太祖以手指御袍云此人在朕不得此袍着其敬畏如此　五代史阙文周显徳中朴与魏仁浦俱为枢密使时太祖皇帝已掌禁兵一日有殿直乗马误冲太祖导从太祖自诣密地诉其无礼仁浦令徽院勘诘朴谓太祖曰太尉名位虽髙未加使相殿直廷臣也与太尉比肩事主太尉况带职不宜如此太祖唯唯而出臣谨案朴之行事传于人口者甚众而史氏阙书臣闻重修太祖实録已于李谷传中见朴遗事今复补其大者况太祖太宗在位毎称朴有上辅之器朝列具闻】
  </div>
  <div class="pagination">
   <a href="旧五代史四库_page49.html">
    上一页
   </a>
   <span>
    ...
   </span>
   <a href="旧五代史四库_page45.html">
    45
   </a>
   <a href="旧五代史四库_page46.html">
    46
   </a>
   <a href="旧五代史四库_page47.html">
    47
   </a>
   <a href="旧五代史四库_page48.html">
    48
   </a>
   <a href="旧五代史四库_page49.html">
    49
   </a>
   <span class="current-page">
    50
   </span>
   <a href="旧五代史四库_page51.html">
    51
   </a>
   <a href="旧五代史四库_page52.html">
    52
   </a>
   <a href="旧五代史四库_page53.html">
    53
   </a>
   <a href="旧五代史四库_page54.html">
    54
   </a>
   <a href="旧五代史四库_page55.html">
    55
   </a>
   <span>
    ...
   </span>
   <a href="旧五代史四库_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
