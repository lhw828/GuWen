<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 69 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 69 页/共 76 页
  </h1>
  <div class="content">
   史记卷一百二十二考证
　　钦定四库全书
　　史记卷一百二十三
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　大宛列传第六十三
　　【索隐案此传合在西南夷下不宜在酷吏游侠之间斯葢并司马公之残阙褚先生补之失也幸不深尤焉】
　　大宛之迹【正义汉书云大宛国去长安万二千五百五十里东至都护治西南至大月氏南亦至大月氏北至康居括地志云率都沙郍国亦名苏对沙郍国本汉大宛国索隐宛音苑又于袁反】见自张骞张骞汉中人【索隐陈夀益部耆旧传云骞汉中成固人】建元中爲郎是时天子问匈奴防者皆言匈奴破月氏王【正义氏音支按在凉甘肃沙等州本月氏国之地汉书云本居敦煌祁连间是也】以其头爲饮器【集解韦昭曰饮器椑榼也单于以月氏王头爲饮器晋灼曰饮器虎子之属也或曰饮酒器也正义汉书匈奴传云元帝遣车骑都尉韩昌光禄大夫张猛与匈奴盟以老上单于所破月氏王头爲饮器者共饮血盟】月氏遁逃而常怨仇匈奴无与共击之汉方欲事灭胡闻此言因欲通使道必更匈奴中【索隐更经也音羮】乃募能使者骞以郎应募使月氏与堂邑氏故胡奴甘父【集解骃案汉书音义曰堂邑氏姓胡奴甘父字索隐案谓堂邑县人家胡奴名甘父也下云堂邑父者葢后史家徒省唯称堂邑父而畧甘字或甘其姓号也】俱出陇西经匈奴【索隐谓道经匈奴】匈奴得之传诣单于单于留之曰月氏在吾北汉何以得往使吾欲使越汉肯听我乎留骞十余岁与妻有子然骞持汉节不失居匈奴中益寛骞因与其属亡乡月氏西走数十日至大宛大宛闻汉之饶财欲通不得见骞喜问曰若欲何之骞曰爲汉使月氏而爲匈奴所闭道今亡唯王使人导送我诚得至反汉汉之赂遗王财物不可胜言大宛以爲然遣骞【索隐谓大宛发遣骞西也】爲发导驿抵康居【索隐发导谓发驿令人导引而至康居也导音道抵至也居音渠正义抵至也居其尼反括地志云康居国在京西一万六百里其西北可二千里有奄蔡国也】康居传致大月氏【正义此大月氏在大宛西南于嬀水北爲王庭汉书云去长安万一千六百里】大月氏王已爲胡所杀立其太子爲王【集解徐广曰一云夫人爲王夷狄亦或女主索隐案汉书张骞传云立其夫人爲王也】旣臣大夏而居【索隐居作君谓月氏以大夏爲臣而爲之作君也正义旣尽也大夏国在嬀水南】地肥饶少寇志安乐又自以远汉殊无报胡之心骞从月氏至大夏竟不能得月氏要领【集解骃案汉书音义曰要领要契索隐小顔以爲要衣要领衣领凡持衣者必执要与领言骞不能得月氏意趣无以持归于汉刘氏云不得其要害然颇是其意于文字爲疏者也】留岁余还并南山【正义并白浪反南山卽连终南山从京南东至华山过河东北连延至海卽中条山也从京南连接至葱岭万余里故云并南山也西域传云其南山东出金城与汉南山属焉】欲从羌中归【正义说文云羌西方牧羊人也南方蛮闽从虫北方狄从犬东貊从豸西方羌从羊】复爲匈奴所得留岁余单于死【集解徐广曰元朔三年】左谷蠡王攻其太子自立国内乱骞与胡妻及堂邑父俱亡归汉汉拜骞爲太中大夫堂邑父爲奉使君【索隐堂邑父之官号也】骞爲人彊力寛大信人蛮夷爱之堂邑父故胡人善射穷急射禽兽给食初骞行时百余人去十三岁唯二人得还骞身所至者大宛大月氏大夏康居而传闻其旁大国五六具爲天子言之曰大宛在匈奴西南在汉正西去汉可万里其俗土著耕田田稻麦有蒲陶酒多善马【索隐案外国传云外国称天下有三众中国人众大秦寳众月氏马众】马汗血其先天马子也【集解骃案汉书音义曰大宛国有高山其上有马不可得因取五色母马置其下与交生驹汗血因号曰天马子】有城郭屋室其属邑大小七十余城众可数十万其兵弓矛骑射其北则康居西则大月氏西南则大夏东北则乌孙东则扞罙于寘【集解徐广曰汉纪曰拘弥国去于寘三百里索隐扞罙国名也音汗弥寘音田又音殿汉纪谓荀悦所说汉纪拘音俱弥卽罙也则拘弥与扞罙同是一名也】于寘之西则水皆西流注西海其东水东流注盐泽【索隐盐水也太康地记云河北得水爲河塞外得水爲海也正义汉书云盐泽去玉门闗三百余里广袤三四百里其水皆潜行地下南岀于积石山爲中国河括地志云蒲昌海一名泑泽一名盐泽一名辅日海亦名穿兰亦名临海在沙州西南玉门闗在沙州夀昌县西六里】盐泽潜行地下其南则河源出焉【索隐案汉书西南夷传云河有两源一出葱岭山一出于寘山海经云河出昆仑东北隅郭璞云河出昆仑潜行地下至葱岭山于寘国复分流岐出合而东注泑泽已而复行积石爲中国河泑泽卽盐泽也一名蒲昌海西域传云于寘在南山下与郭璞注山海经不同广志云蒲昌海在蒲类海东也】多玉石河注中国而楼兰姑师【正义二国名姑师卽车师也】邑有城郭临盐泽盐泽去长安可五千里匈奴右方居盐泽以东至陇西长城南接羌鬲汉道焉
　　乌孙在大宛东北可二千里行国【集解徐广曰不土著】随畜与匈奴同俗控者数万敢战故服匈奴及盛取其覊属不肯往朝会焉
　　康居在大宛西北可二千里行国与月氏大同俗控者八九万人与大宛邻国国小南覊事月氏东覊事匈奴
　　奄蔡【正义汉书解诂云奄蔡卽阖苏也魏畧云西与大秦通东南与康居接其国多貂畜牧水草故时覊属康居也】在康居西北可二千里行国与康居大同俗控者十余万临大泽无崖盖乃北海云
　　大月氏【正义万震南州志云在天竺北可七千里地高燥而远国王称天子国中骑乘常数十万匹城郭宫殿与大秦国同人民赤白色便习弓马土地所岀及竒玮珍物被服鲜好天竺不及也康泰外国传外国称天下有三众中国爲人众大秦爲寳众月氏爲马众】在大宛西可二三千里居嬀水北其南则大夏西则安息北则康居行国也随畜移徙与匈奴同俗控者可一二十万故时彊轻匈奴及冐顿立攻破月氏至匈奴老上单于杀月氏王以其头爲饮器始月氏居敦煌祈连间【正义初月氏居敦煌以东祈连山以西敦煌郡今沙州祁连山在甘州西南】及爲匈奴所败乃远去过宛西击大夏而臣之遂都嬀水北爲王庭其余小众不能去者保南山羌号小月氏
　　安息【正义地理志云安息国京西万一千二百里自西闗西行三千四百里至阿蛮国西行三千六百里至斯宾国南行度河又西南行至干罗国九百六十里安息西界极矣南乘海乃通大秦国汉书云北康居东乌弋山离西条枝国临嬀水土著以银爲钱如其王面王死辄更钱効王面焉】在大月氏西可数千里其俗土著耕田田稻麦蒲陶酒城邑如大宛其属小大数百城地方数千里最爲大国临嬀水有市民商贾用车及船行旁国或数千里以银爲钱钱如其王面【索隐汉书云文独爲王面幕爲夫人面荀悦云幕音漫无文面也张晏云钱之文面作人乘马钱之幕作人面形韦昭云幕钱背也包恺音幔】王死辄更钱效王面焉画革旁行以爲书记【集解骃案汉书音义曰横行爲书记索隐画音获小顔云革皮之不柔者韦昭云外夷书皆旁行今南方林邑之徒书皆旁行不直下也】其西则条枝北有奄蔡黎轩【正义上力奚反下巨言反又巨连反后汉书云大秦一名黎鞬在西海之西东西南北各数千里有城四百余所土多金银竒寳有夜光璧明月珠骇鸡犀火浣布瑚琥珀琉璃琅玕朱丹青碧珍怪之物率岀大秦康氏外国传云其国城郭皆青水精爲及五色水晶爲壁人民多巧能化银爲金国土市买皆金银钱万震南州志云大家屋舍以瑚爲柱琉璃爲墙壁水精爲础舄海中斯调州上有木冬月往剥取其皮绩以爲布极细手巾齐数匹与麻蕉布无异色小青黑若垢汚欲浣之则入火中便更精洁世谓之火浣布秦云定重参间门树皮也括地志云火山国在扶风南东大湖海中其国中山皆火然火中有白鼠皮及树皮绩爲火浣布魏畧云大秦在安息条支大海之西故俗谓之海西从安息界乘船直载海西遇风利时三月到风迟或一二岁其公私宫室爲重屋邮驿亭置如中国从安息绕海北陆到其国人民相属十里一亭三十里一置无盗贼其俗人长大平正似中国人而胡服宋膺异物志云秦之北附庸小邑有羊羔自然生于土中候其欲萌筑墙绕之恐爲兽所食其脐与地连割絶则死击物惊之乃惊鸣脐遂絶则逐水草爲羣又大秦金二枚皆大如掷之滋息无极观之如用则眞金也括地志云小人国在大秦南人才三尺其耕稼之时惧鹤所食大秦卫助之卽焦侥国其人穴居也】
　　条枝【索隐汉书作犂靬续汉书一名大秦三国并临西海后汉书云西海环其西惟西北通陆道然汉使自乌弋以还莫有至条枝者】在安息西数千里临西海暑湿耕田田稻有大鸟卵如瓮【正义汉书云条枝出狮子犀牛孔雀大雀其卵如瓮和帝永元十三年安息王满屈献狮子大鸟世谓之安息雀广志云鸟鵄鹰身蹄骆色苍举头八九尺张翅丈余食大麦卵大如瓮】人众甚多往往有小君长而安息役属之以爲外国国善【集解应劭曰相诈惑正义顔云今吞刀吐火殖种树屠人截马之术皆是】安息长老传闻条枝有弱水西王母而未尝见【索隐魏畧云弱水在大秦西中记云天下之弱者有昆仑之弱水鸿毛不能载也山海经云玉山西王母所居穆天子传云天子觞西王母瑶池之上括地象云昆仑弱水非乘龙不至有三足神鸟爲王母取食也正义此弱水西王母旣是安息长安耆老传闻而未曽见后汉书云桓帝时大秦国王安敦遣使自日南徼外来献或云其国西有弱水流沙近西王母处几于日所入也然先儒多引大荒西经云弱水云有二源俱岀女国北阿耨达山南流会于女国东去国一里深丈余阔六十歩非毛舟不可济南流入海阿耨达山卽昆仑山也与大荒西经合矣然大秦国在西海中岛上从安息西界过海好风用三月乃到弱水又在其国之西昆仑山弱水源在女国北岀昆仑山南女国在于寘国南二千七百里于寘去京九千六百七十里计大秦与大昆仑山相去几四五万里非所论及而前贤误矣此皆据汉括地论之犹恐未审然弱水二所说皆有也】大夏在大宛西南二千余里嬀水南其俗土著有城屋与大宛同俗无大王长往往城邑置小长其兵弱畏战善贾市及大月氏西徙攻败之皆臣畜大夏大夏民多可百余万其都曰蓝市城有市贩贾诸物其东南有身毒国【集觧徐广曰身或作龁又作讫索隠身音干毒音笃孟康云卽天竺也所谓浮圗胡也正义一名身毒在月氏东南数千里俗与月氏同而卑湿暑热其国临大水乘象以战其民弱月氏脩浮图道不杀伐遂以成俗土有象犀瑇瑁金银铁锡鈆西与大秦通有大秦珍物明帝梦金人长大顶有光明以问羣臣或曰西方有神名曰佛其形长丈六尺而黄金色帝于是遣使天竺问佛道法遂至中国画形像焉万震南州志云地方三万里佛道所岀其国王居城郭殿皆雕文刻镂街曲市里各有行列左右诸大国凡十六皆共奉之以天地之中也浮图经云临毘国王生隐屠太子父曰屠头邪母曰莫邪屠身色黄髪如青丝乳有青色爪赤如铜始莫邪梦白象而孕及生从母右脇出生有髪堕地能行七歩又云太子生时有二龙王夹左右吐水一龙水暖一龙水冷遂成二池今犹一冷一暖初行七歩处琉璃上有太子脚迹见在生处名祗洹精舍在舍衞国南四里是长者须达所起又有阿输迦树是夫人所攀生太子树也括地志云沙祗大国卽舍衞国也在月氏南万里卽波斯匿王浚处此国共九十种知身后事城有祗树给孤园又云天竺国有东西南北中央天竺国国方三万里去月氏七千里大国属凡二十一天竺在昆仑山南大国也治城临恒水又云阿耨达山亦名建末达山亦名昆仑山水出一名防扈利水一名恒伽阿卽经称河者也自昆仑山以南多是平地而下湿土肥良多种稻岁四熟留役駞马米粒亦极大又云佛上忉利天爲母说法九十日波斯匿王思欲见佛卽刻牛头旃檀象置精舍内佛坐此像是众像之始后人所法也佛上天青梯今变爲石没入地唯余十二蹬蹬间二尺余彼耆老言梯入地尽佛法灭又云王舍国胡语曰罪悦祗国其国灵鹫山胡语曰耆阇崛山山是青石石头似鹫鸟名耆阇鹫也崛山石也山周四十里外周围水佛于此坐禅及诸阿难等俱在此坐又云小孤石石上有石室者佛坐其中天帝释以四十二亊问佛佛一一以指画石其迹尚存又于山上起塔佛昔将阿难在北上山四望见福田疆畔因制七条衣割截之法于此今袈裟衣是也】骞曰臣在大夏时见卭竹杖蜀布【正义卭都卭山出此竹因名卭竹节高实中或寄生可爲杖布土芦布】问曰安得此大夏国人曰吾国人往市之身毒身毒在大夏东南可数千里其俗土著大与大夏同而卑湿暑热云其人民乘象以战其国临大水焉【正义大水河也】以骞度之大夏去汉万二千里居汉西南今身毒国又居大夏东南数千里有蜀物此其去蜀不远矣今使大夏从羌中险羌人恶之少北则爲匈奴所得从蜀宜径【集解如淳曰径疾也或曰径直】又无寇天子旣闻大宛及大夏安息之属皆大国多竒物土著颇与中国同业而兵弱贵汉财物其北有大月氏康居之属兵彊可以赂遗设利朝也且诚得而以义属之则广地万里重九译【正义言重重九遍译语而致】致殊俗威德徧于四海天子欣然以骞言爲然乃令骞因蜀犍爲【正义犍其连反犍爲郡今戎州也在益州南一千余里】发间使四道并出岀駹岀冉岀徙【集解徐广曰属汉嘉索隐李竒云徙音斯蜀郡有徙县正义茂州向州等冉駹之地在戎州西北也】岀卭僰【正义僰蒲北反徙在嘉州卭今卭州僰今雅州皆在戎州西南也】皆各行一二千里其北方闭氐筰【集解服防曰皆夷名汉使见闭于夷也索隐韦昭云筰县属越巂音胙案南越破后杀筰侯作筰都爲沈黎郡又有定筰县正义氐今成州及武等州也筰白狗羌也皆在戎州西北也】南方闭巂昆明【正义巂州及南昆明夷也皆在戎州西南】昆明之属无君长善寇盗辄杀畧汉使终莫得通然闻其西可千余里有乘象国名曰滇越【集解徐广曰一作城正义昆郎等州皆滇国也其西有滇越越巂则通号越细分而有巂滇等名也】而蜀贾奸出物者或至焉于是汉以求大夏道始通滇国初汉欲通西南夷费多道不通罢之及张骞言可以通大夏乃复事西南夷骞以校尉从大将军击匈奴知水草处军得以不乏乃封骞爲博望侯【索隐案张骞封号耳非地名小顔云取其能博广瞻望也寻武帝置博望苑亦取斯义也正义地理志南阳博望县】是岁元朔六年也其明年骞爲衞尉与李将军俱岀右北平击匈奴匈奴围李将军军失亡多而骞后期当斩赎爲庶人是岁汉遣骠骑破匈奴西城数万人至祁连山其明年浑邪王率其民降汉而金城河西西并南山至盐泽空无匈奴匈奴时有候者到而希矣其后二年汉击走单于于幕北是后天子数问骞大夏之属骞旣失侯因言曰臣居匈奴中闻乌孙王好昆莫昆莫之父匈奴西边小国也匈奴攻杀其父【索隐汉书父名难兠靡爲大月氏所杀】而昆莫生弃于野乌嗛肉蜚其上【集解徐广曰读嗛与衔同酷吏传义纵不治道上忿衘之史记亦作嗛字索隐嗛音衘蜚亦飞字】狼往乳之单于怪以爲神而收长之及壮使将兵数有功单于复以其父之民予昆莫令长守于西城昆莫收养其民攻旁小邑控数万习攻战单于死昆莫乃率其众远徙中立不肯朝会匈奴匈奴遣竒兵击不胜以爲神而远之因覊属之不大攻今单于新困于汉而故浑邪地空无人蛮夷俗贪汉财物今诚以此时而厚币赂乌孙招以益东居故浑邪之地与汉结昆弟其势宜听听则是断匈奴右臂也旣连乌孙自其西大夏之属皆可招来而爲外臣天子以爲然拜骞爲中郎将将三百人马各二匹牛羊以万数赍金币帛直数千巨万多持节副使道可使使遗之他旁国骞旣至乌孙乌孙王昆莫见汉使如单于礼骞大慙知蛮夷贪乃曰天子致赐王不拜则还赐昆莫起拜赐其他如故骞谕使指曰乌孙能东居浑邪地则汉遣翁主爲昆莫夫人乌孙国分王老而远汉未知其大小素服属匈奴日乆矣且又近之其大臣皆畏胡不欲移徙王不能专制骞不得其要领昆莫有十余子其中子曰大禄彊善将众将众别居万余骑大禄兄爲太子太子有子曰岑娶而太子蚤死临死谓其父昆莫曰必以岑娶爲太子无令他人代之昆莫哀而许之卒以岑娶爲太子大禄怒其不得代太子也乃收其诸昆弟将其众畔谋攻岑娶及昆莫昆莫老常恐大禄杀岑娶予岑娶万余骑别居而昆莫有万余骑自备国众分爲三而其大緫取覊属昆莫昆莫亦以此不敢专约于骞骞因分遣副使使大宛康居大月氏大夏安息身毒于寘扞罙及诸旁国乌孙发导译送骞还骞与乌孙遣使数十人马数十匹报谢因令窥汉知其广大骞还到拜爲大行列于九卿岁余卒乌孙使旣见汉人众富厚归报其国其国乃益重汉其后岁余骞所遣使通大夏之属者皆颇与其人俱来【集解晋灼曰其国人】于是西北国始通于汉矣然张骞凿空【集解苏林曰凿空开通也骞开通西域道索隐案谓西域险阨本无道路今凿空而通之也】其后使往者皆称博望侯以爲质于外国【集解如淳曰质诚信也博望侯有诚信故后使称其意以谕外国李竒曰质信也】外国由此信之自博望侯骞死后匈奴闻汉通乌孙怒欲击之及汉使乌孙若【集解徐广曰汉书作及若意义亦及也】出其南抵大宛大月氏相属乌孙乃恐使使献马愿得尚汉女翁主爲昆弟天子问羣臣议计皆曰必先纳聘然后乃遣女初天子发书易【集解骃案汉书音义曰发易书以卜】云神马当从西北来得乌孙马好名曰天马及得大宛汗血马益壮更名乌孙马曰西极名大宛马曰天马云而汉始筑令居以西【集解徐广曰属金城】初置酒泉郡以通西北国因益发使抵安息奄蔡黎轩条枝身毒国而天子好宛马使者相望于道诸使外国一軰大者数百少者百余人人所赍持大放博望侯时其后益习而衰少焉汉率一岁中使多者十余少者五六軰远者八九岁近者数岁而反是时汉旣灭越而蜀西南夷皆震请吏入朝于是置益州越巂防牱沈黎汶山郡欲地接以前通大夏【集解李竒曰欲地界相接至大夏】乃遣使柏始昌吕越人等岁十余軰岀此初郡【索隐初郡谓越嶲汶山等郡也谓之初者后皆叛而并废之】抵大夏皆复闭昆明爲所杀夺币财终莫能通至大夏焉于是汉发三辅罪人因巴蜀士数万人遣两将军郭昌衞广等往击昆明之遮汉使者【集解徐广曰元封二年】斩首虏数万人而去其后遣使昆明复爲寇竟莫能得通而北道酒泉抵大夏使者旣多而外国益厌汉币不贵其物自博望侯开外国道以尊贵其后从吏卒皆争上书言外国竒怪利害求使天子爲其絶远非人所乐往听其言予节募吏民毋问所从来爲具备人众遣之以广其道来还不能毋侵盗币物及使失指天子爲其习之辄覆案致重罪以激怒令赎复求使使端无穷而轻犯法其吏卒亦辄复盛推外国所有言大者予节言小者爲副故妄言无行之徒皆争效之其使皆贫人子私县官赍物欲贱市以私其利外国外国亦厌汉使人人有言轻重【集解服防曰汉使言于外国人人轻重不实如淳曰外国人人自言数爲汉使所侵易】度汉兵远不能至而禁其食物以苦汉使汉使之絶积怨至相攻击而楼兰姑师小国耳【集解徐广曰卽车师】当空道攻劫汉使王恢等尤甚【集解徐广曰恢亦作怪】而匈奴竒兵时时遮击使西国者使者争徧言外国灾害皆有城邑兵弱易击于是天子以故遣从骠侯破奴将属国骑及郡兵数万至匈河水欲以击胡胡皆去其明年击姑师破奴与轻骑七百余先至虏楼兰王遂破姑师因举兵威以困乌孙大宛之属还封破奴爲浞野侯【集解徐广曰元封三年】王恢【集解徐广曰爲中郎将】数使爲楼兰所苦言天子天子发兵令恢佐破奴击破之封恢爲浩侯【集解徐广曰捕得车师王元封四年封浩侯】于是酒泉列亭鄣至玉门矣【集解韦昭曰玉门闗在龙勒界索隐韦昭又云玉门县名在酒泉正义括地志云沙州龙勒山在县南百六十五里玉门闗在县西北百一十八里】乌孙以千匹马聘汉女汉遣宗室女江都翁主【集解骃案汉书曰江都王建女】往妻乌孙乌孙王昆莫以爲右夫人匈奴亦遣女妻昆莫昆莫以爲左夫人昆莫曰我老乃令其孙岑娶妻翁主乌孙多马其富人至有四五千匹马初汉使至安息安息王令将二万骑迎于东界东界去王都数千里行比至过数十城人民相属甚多汉使还而后发使随汉使来观汉广大以大鸟卵及黎轩善人献于汉【索隐韦昭云人变化惑人也魏畧云黎轩多竒幻口中吹火自缚自解小顔亦以爲今之吞刀吐火植种树屠人截马之术皆是也】及宛西小国驩潜大益宛东姑师扞罙苏薤之属皆随汉使献见天子天子大悦而汉使穷河源河源出于寘其山多玉石采来【集解瓒曰汉使采取持将来至汉】天子案古图书名河所岀山曰昆仑云是时上方数巡狩海上乃悉从外国客大都多人则过之散财帛以赏赐厚具以饶给之以覧示汉富厚焉于是大觳抵岀竒戏诸怪物多聚观者行赏赐酒池肉林令外国客徧观各仓库府藏之积见汉之广大倾骇之及加其者之工而觳抵竒戏岁增变甚盛益兴自此始西北外国使更来更去宛以西皆自以远尚骄恣晏然未可诎以礼覊縻而使也自乌孙以西至安息以近匈奴匈奴困月氏也匈奴使持单于一信则国国传送食不敢留苦及至汉使非岀币帛不得食不市畜不得骑用所以然者远汉而汉多财物故必市乃得所欲然以畏匈奴于汉使焉宛左右以蒲陶爲酒富人藏酒至万余石乆者数十岁不败俗嗜酒马嗜苜蓿汉使取其实来于是天子始种苜蓿蒲陶肥饶地及天马多外国使来众则离宫别观旁尽种蒲陶苜蓿极望自大宛以西至安息国虽颇异言然大同俗相知言其人皆深眼多须髯善市贾争分铢俗贵女子女子所言而丈夫乃决正其地皆无丝漆不知铸钱器【集解徐广曰多作钱字又或作铁字】及汉使亡卒降教铸作他兵器得汉黄白金辄以爲器不用爲币而汉使者往旣多其少从率多进熟于天子【集解骃案汉书音义曰少从不如计也或云从行之微者也进熟美语如成熟者也】言曰宛有善马在贰师城匿不肯与汉使天子旣好宛马闻之甘心使壮士车令等持千金及金马以请宛王贰师城善马宛国饶汉物相与谋曰汉去我远而盐水中数败【集解服防曰水名道从外水中如淳曰道絶远无谷草正义孔文祥云盐盐泽也言水广远或致风波而数败也裴矩西域记云在西州高昌县东东南去州一千三百里并沙碛之地水草难行四面危道路不可准记行人唯以人畜骸骨及駞马粪爲标验以其道路恶人畜卽不约行曽有人于碛内时闻人唤声不见形亦有歌哭声数失人瞬息之间不知所在由此数有死亡葢魑魅魍魉也】岀其北有胡寇岀其南乏水草又且往往而絶邑乏食者多汉使数百人爲軰来而常乏食死者过半是安能致大军乎无柰我何且贰师马宛寳马也遂不肯予汉使汉使怒妄言【集解如淳曰骂詈】椎金马而去宛贵人怒曰汉使至轻我遣汉使去令其东边郁成遮攻杀汉使取其财物于是天子大怒诸尝使宛姚定汉等言宛兵弱诚以汉兵不过三千人彊弩射之卽尽虏破宛矣天子已尝使浞野侯攻楼兰以七百骑先至虏其王以定汉等言爲然而欲侯宠姬李氏拜李广利爲贰师将军发属国六千骑及郡国恶少年数万人以往伐宛期至贰师城取善马故号贰师将军赵始成爲军正故浩侯王恢使导军【集解徐军曰恢先受封一年坐使酒泉矫制国除】而李哆爲校尉制军事【索隐哆音尺奢反又尺者反】是岁太初元年也而闗东蝗大起蜚西至敦煌贰师将军军旣西过盐水当道小国恐各坚城守不肯给食攻之不能下下者得食不下者数日则去比至郁成士至者不过数千皆饥罢攻郁成郁成大破之所杀伤甚众贰师将军与哆始成等计至郁成尚不能举况至其王都乎引兵而还往来二岁还至敦煌士不过什一二使使上书言道远多之食且士卒不患战患饥人少不足以拔宛愿且罢兵益发而复往天子闻之大怒而使使遮玉门曰军有敢入者辄斩之贰师恐因留敦煌其夏汉亡浞野之兵二万余于匈奴【集解徐广曰太初二年赵破奴爲浚稽将军二万骑击匈奴不还也】公卿及议者皆愿罢击宛军专力攻胡天子已业诛宛宛小国而不能下则大夏之属轻汉而宛善马絶不来乌孙仑头易苦汉使矣【集解晋灼曰易轻】爲外国笑乃案言伐宛尤不便者邓光等赦囚徒材官益发恶少年及边骑岁余而岀炖煌者六万人负私从者不与牛十万马三万余匹驴骡槖驼以万数多赍粮兵弩甚设天下骚动传相奉伐宛凡五十余校尉宛王城中无井皆汲城外流水于是乃遣水工徙其城下水空以空其城【集解徐广曰空一作宂葢以水荡败其城也言空者令城中渴乏】益发戌甲卒十八万酒泉张掖北置居延休屠以衞酒泉【集解如淳曰立二县以衞边也或曰置二部都尉以衞酒泉】而发天下七科适【正义音谪张晏云吏有罪一亡命二赘壻三贾人四故有市籍五父母有市籍六大父母有籍七凡七科武帝天汉四年发天下七科谪出朔方也】及载糒给贰师转车人徒相连属至炖煌而拜习马者二人爲执驱校尉备破宛择取其善马云于是贰师后复行兵多而所至小国莫不迎岀食给军至仑头仑头不下攻数日屠之自此而西平行至宛城汉兵到者三万人宛兵迎击汉兵汉兵射败之宛走入葆乘其城贰师兵欲行攻郁成恐留行而令宛益生诈乃先至宛决其水源移之则宛固已忧困围其城攻之四十余日其外城坏虏宛贵人勇将煎靡宛大恐走入中城宛贵人相与谋曰汉所爲攻宛以王母寡匿善马而杀汉使今杀王母寡而岀善马汉兵宜解卽不解乃力战而死未晩也宛贵人皆以爲然共杀其王母寡持其头遣贵人使贰师约曰汉毋攻我我尽岀善马恣所取而给汉军食卽不听我尽杀善马而康居之救且至至我居内康居居外与汉军战汉军熟计之何从是时康居候视汉兵汉兵尚盛不敢进贰师与赵始成李哆等计闻宛城中新得秦人知穿井而其内食尚多所爲来诛首恶者母寡母寡头已至如此而不许解兵则坚守而康居候汉罢而来救宛破汉军必矣军吏皆以爲然许宛之约宛乃岀其善马令汉自择之而多岀食食给汉军汉军取其善马数十匹中马以下牡牝三千余匹而立宛贵人之故待遇汉使善者名昧蔡以爲宛王【索隐昧蔡大宛将昧音末蔡先葛反】与盟而罢兵终不得入中城乃罢而引归初贰师起炖煌西以爲人多道上国不能食乃分爲数军从南北道校尉王申生故鸿胪壶充国等千余人别到郁成郁成城守不肯给食其军王申生去大军二百里侦而轻之责郁成郁成食不肯岀窥知申生军日少晨用三千人攻戮杀申生等军破数人脱亡走贰师贰师令搜粟都尉上官桀往攻破郁成郁成王亡走康居桀追至康居康居闻汉已破宛乃岀郁成王予桀桀令四骑士缚守诣大将军【集解如淳曰时多别将故谓贰师爲大将军】四人相谓曰郁成王汉国所毒今生将去卒失大事欲杀莫敢先击上邽骑士赵弟最少拔劒击之斩郁成王赍头弟桀等逐及大将军初贰师后行天子使使告乌孙大发兵并力击宛乌孙发二千骑往持两端不肯前贰师将军之东诸所过小国闻宛破皆使其子弟从军入献见天子因以爲质焉贰师之伐宛也而军正赵始成力战功最多及上官桀敢深入李哆爲谋计军入玉门者万余人军马千余匹贰师后行军非之食战死不能多而将吏贪多不爱士卒侵牟之以此物故众天子爲万里而伐宛不录过封广利爲海西侯又封身斩郁成王者骑士赵弟爲新畤侯军正赵始成爲光禄大夫上官桀爲少府李哆爲上党太守军官吏爲九卿者三人诸侯相郡守二千石者百余人千石以下千余人奋行者官过其望【集解骃案汉书音义曰奋迅自乐入行者】以适过行者皆绌其劳【集解徐广曰奋行者及以适行者虽俱有功劳今行赏计其前有罪而减其赐故曰绌其劳也绌抑退也此卒以适行故功劳不足重所以绌降之不得与奋行者齐赏也】士卒赐直四万金伐宛再反凡四岁而得罢焉汉已伐宛立昧蔡爲宛王而去岁余宛贵人以爲昧蔡善谀使我国遇屠乃相与杀昧蔡立母寡昆弟曰蝉封爲宛王而遣其子入质于汉汉因使使赂赐以鎭抚之而汉发使十余軰至宛西诸外国求竒物因风覧以伐宛之威德而炖煌置【集解徐广曰一本无置字】酒泉都尉【集解徐广曰一云置都尉又云炖煌有渊泉县或者酒字当爲渊字也】西至盐水往往有亭而仑头有田卒数百人因置使者护田积粟以给使外国者
　　太史公曰禹本纪言河岀昆仑昆仑其高二千五百余里日月所相避隐爲光明也其上有醴泉瑶池今自张骞使大夏之后也穷河源恶睹本纪所谓昆仑者乎【集解邓展曰汉以穷河源于何见昆仑乎尚书曰导河积石是爲河源岀于积石积石在金城河闗不言岀于昆仑也索隐恶音乌于何也睹见也言张骞穷河源至于大夏于寘于何见河出昆仑乎谓禹本纪及山海经爲虚妄也然案山海经河岀昆仑东北隅西域传云南岀积石山爲中国河积石本非河之发源犹尚书导洛自熊耳然其实岀于冢岭山乃东经熊耳今推此义河亦然矣则河源本昆仑而潜流至于寘又东流至积石始入中国则山海经并禹贡各互举耳】故言九州山川尚书近之矣至禹本纪山海经所有怪物余不敢言之也【索隐案汉书作所有放哉如淳云放荡迂阔言不可信也余不敢言者亦谓山海经难可卽信耳而荀悦作放効失之矣】
　　【索隐述赞曰大宛之迹元因博望始究河源旋窥海上条枝西入天马内向葱岭无尘盐池息浪旷哉絶域往往亭障】












　　史记巻一百二十三
　　史记卷一百二十三考证
　　大宛列传爲发导驿抵康居○凌稚隆曰按导驿二字观后书乌孙发导译送骞还则此驿亦当作译
　　旣臣大夏而居地肥饶索隐居作君谓月氏以大夏爲臣而爲之作君也○董份曰臣大夏而居者言大夏服属爲臣而月氏因居其地也地肥饶亦言大夏故月氏居而安乐之
　　其少从率多进熟于天子集解骃案汉书音义曰少从不如计也或云从行之微者也进熟美语如成熟者也○余有丁曰进熟或是进见而熟于天子故得以进言若老成者惮行役不肯言矣注熟美之说未必然也
　　于是乃遣水工徙其城下水空以空其城集解徐广曰空一作宂盖以水荡败其城也言空者令城中渴乏○【臣照】按两空字或作穴今考其文义盖上空字是穴字耳水穴犹水源观后文甚明荡败之说非是盖欲夺其水非灌以水也灌以水则又何渴乏之有
　　禹本纪言河岀昆仑○困学纪闻曰三礼义宗引禹受地记王逸注离骚引禹大传岂卽太史公所谓禹本纪者欤











　　史记卷一百二十三考证
　　钦定四库全书
　　史记卷一百二十四
　　汉　　　太　　　史　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　游侠列传第六十四
　　【集解荀悦曰立气齐作威福结私交以立彊于世者谓之游侠】
　　韩子曰儒以文乱法【正义言文之敝小人以僿谓细碎苛法乱政】而侠以武犯禁二者皆讥【正义讥非言也儒敝乱法侠盛犯禁二道皆非而学士多称于世者故太史公引韩子欲陈游侠之美】而学士多称于世云至如以术取宰相卿大夫辅翼其世主功名俱着于春秋【索隐案春秋谓国史也以言人臣有功名则见记于国之史是俱着春秋者也】固无可言者及若季次原宪闾巷人也【集解徐广曰仲尼弟子传曰公晢哀字季次未尝仕孔子称之】读书怀独行君子之德【索隐行音下孟反】义不茍合当世当世亦笑之故季次原宪终身空室蓬戸【正义庄子云原宪处居环堵之室蓬戸不完以桑爲枢而瓮牖上漏下湿独坐而歌也】褐衣疏食不厌死而已【索隐厌饱也于艳反】四百余年而弟子志之不倦今游侠其行虽不轨于正义然其言必信其行必果已诺必诚不爱其躯赴士之阨困旣已存亡死生矣【索隐阨音厄】而不矜其能羞伐其德盖亦有足多者焉且缓急人之所时有也太史公曰昔者虞舜窘于井廪伊尹负于鼎俎傅说匿于傅险吕尚困于棘津【集解徐广曰在广川正义尉缭子云太公望行年七十卖食棘津云古亦谓之石济津故南津】夷吾桎梏百里饭牛仲尼畏匡菜色陈蔡此皆学士所谓有道仁人也犹然遭此菑况以中材而渉乱世之末流乎其遇害何可胜道哉鄙人有言曰何知仁义已向其利者爲有德【索隐已音以向音享受也言已受其利则爲有德何必知仁义也】故伯夷丑周饿死首阳山而文武不以其故贬王跖蹻暴戾其徒诵义无穷由此观之窃钩者诛【索隐以言小窃则爲盗而受诛也】窃国者侯侯之门仁义存【索隐言人臣委质于侯王门则须存于仁义若游侠径挺亦何必肯存仁义也】非虚言也今拘学或抱咫尺之义久孤于世岂若卑论侪俗与世沈浮而取荣名哉【索隐言拘学守义之士或抱咫尺纎微之事遂久以当代孤负我志而不若卑论侪俗以取荣宠也】而布衣之徒设取予然诺千里诵义爲死不顾世此亦有所长非茍而已也故士穷窘而得委命此岂非人之所谓贤豪间者邪诚使乡曲之侠与季次原宪比权量力效功于当世不同日而论矣要以功见言信侠客之义又曷可少哉古布衣之侠靡得而闻已近世延陵【集解徐广曰代郡亦有延陵县骃案韩子云赵襄子召延陵生令车骑先至晋阳襄子时赵已井代何有延陵之号但未详是此人非耳】孟尝春申平原信陵之徒皆因王者亲属借于有土卿相之富厚招天下贤者显名诸侯不可谓不贤者矣此如顺风而呼声非加疾其势激也至如闾巷之侠脩行砥名声施于天下【索隐施音以豉反】莫不称贤是爲难耳然儒墨皆排摈不载自秦以前匹夫之侠湮灭不见余甚恨之以余所闻汉兴有朱家田仲王公剧孟郭解之徒虽时扞当世之文罔【索隐扞卽捍也违扞当代之法网谓犯法禁也】然其私义廉洁退让有足称者名不虚立士不虚附至如朋党宗彊比周设财役贫豪暴侵凌孤弱恣欲自快游侠亦丑之余悲世俗不察其意而猥以朱家郭解等令与暴豪之徒同类而共笑之也鲁朱家者与高祖同时鲁人皆以儒教而朱家用侠闻所藏活豪士以百数其余庸人不可胜言然终不伐其能歆其德诸所尝施唯恐见之振人不赡先从贫贱始家无余财衣不完采食不重味乘不过軥牛【集解徐广曰音雊骃案汉书音义曰小牛索隐軥音古豆反案大牛当轭小为軥牛】专趋人之急甚已之私既隂脱季布将军之阨及布尊贵终身不见也【索隐案季布为汉所购求朱家以布髠钳爲奴载以广柳车而岀之及布尊贵终不见之亦高介至义之士然布竟亦不报朱家之恩】自闗以东莫不延颈愿交焉楚田仲以侠闻喜劒父事朱家自以爲行弗及田仲已死而雒阳有剧孟周人以商贾爲资而剧孟以任侠显诸侯呉楚反时条侯爲太尉乘传车将至河南得剧孟喜曰呉楚举大事而不求孟吾知其无能爲已矣天下骚动宰相得之若得一敌国云剧孟行大类朱家而好博【索隐好六博之戏也】多少年之戏然剧孟母死自远方送防盖千乘及剧孟死家无余十金之财而符离人王孟亦以侠称江淮之间是时济南瞷氏【索隐瞷音间案爲郅都所诛】陈周庸【索隐陈国人姓周名庸】亦以豪闻景帝闻之使使尽诛此属其后代诸白梁韩无辟阳翟薛况陜韩孺纷纷复岀焉【集解徐广曰陜疑当作郏字颍川有郏县南越传曰郏壮士韩千秋也索隐代代郡人有白氏豪侠非一故言诸梁梁国人韩姓无辟名辟音避陜当爲郏陜音如冉反郏音纪洽反汉书作寒孺】
　　郭解轵人也【索隐汉书云河内轵人也】字翁伯善相人者许负外孙也解父以任侠孝文时诛死解爲人短小精悍不饮酒少时隂贼【索隐以内心忍害】不快意身所杀甚众以躯借交报仇藏命作奸【索隐案谓亡命也】剽攻不休及铸钱掘冡固不可胜数适有天幸窘急常得脱若遇赦及解年长更折节爲俭以德报怨厚施而薄望然其自喜爲侠益甚【索隐苏林云言性喜爲侠也】旣已振人之命不矜其功其隂贼着于心卒发于睚眦如故云而少年慕其行亦辄爲报仇不使知也解姊子负解之势【索隐负恃也】与人饮使之嚼【集解徐广曰音子妙反尽酒也】非其任彊必灌之人怒拔刀刺杀解姊子亡去解姊怒曰以翁伯之义人杀吾子贼不得弃其尸于道弗葬欲以辱解解使人微知贼处贼窘自归具以实告解解曰公杀之固当吾儿不直遂去其贼【集解徐广曰遣使去】罪其姊子乃收而葬之诸公闻之皆多解之义益附焉解出入人皆避之有一人独箕倨视之解遣人问其名姓客欲杀之解曰居邑屋至不见敬是吾德不脩也彼何罪乃隂属尉史曰是人吾所急也【索隐案谓吾心中所急言情切急也汉书作重】至践更时脱之每至践更数过吏弗求【集解如淳曰更有三品有卒更有践更有过更古有正卒无常人皆当迭爲之一月一更是爲卒更也贫者欲得顾更钱者次直者出钱顾之月二千是爲践更也律说卒更践更者居县中五月乃更也后从尉律卒践更一月休十一月也索隐数音朔数频也谓频免之也又音色主反】怪之问其故乃解使脱之箕倨者乃肉袒谢罪少年闻之愈益慕解之行雒阳人有相仇者邑中贤豪居间者以十数【索隐色具反】终不听客乃见郭解解夜见仇家仇家曲听解【索隐谓屈曲听解也】解乃谓仇家曰吾闻雒阳诸公在此间多不听者今子幸而听解解奈何乃从他县夺人邑中贤大夫权乎乃夜去不使人知曰且无用待我待我去令雒阳豪居其间【索隐汉书作无庸苏林曰且无便用吾言待我去令洛阳豪居其间也】乃听之解执恭敬不敢乘车入其县廷之旁郡国爲人请求事事可出出之不可者各厌其意然后乃敢尝酒食诸公以故严重之争爲用邑中少年及旁近县贤豪夜半过门常十余车请得解客舍养之【集解如淳曰解多藏亡命者故喜事年少与解同志者知亡命者多在解故多持车来欲爲解迎亡者而藏之】及徙豪富茂陵也解家贫不中訾【索隐案訾不满三百万已上爲不中】吏恐不敢不徙衞将军爲言郭解家贫不中徙上曰布衣权至使将军爲言此其家不贫解家遂徙诸公送者出千余万轵人杨季主子爲县掾举徙解解兄子断杨掾头由此杨氏与郭氏爲仇解入闗闗中贤豪知与不知闻其声争交驩解解爲人短小不饮酒岀未尝有骑已又杀杨季主杨季主家上书人又杀之阙下上闻乃下吏捕解解亡置其母家室夏阳【集解徐广曰属冯翊正义故城在同州韩城县南二十里汉夏阳也】身至临晋【正义故城在同州冯翊县西南二里】临晋籍少公素不知解解冒因求岀闗籍少公已岀解解转入太原所过辄告主人家吏逐之迹至籍少公少公自杀口絶久之乃得解穷治所犯爲解所杀皆在赦前轵有儒生侍使者坐客誉郭解生曰郭解专以奸犯公法何谓贤解客闻杀此生断其舌吏以此责解解实不知杀者杀者亦竟絶莫知爲谁吏奏解无罪御史大夫公孙议曰解布衣爲任侠行权以睚眦杀人解虽弗知此罪甚于解杀之当大逆无道遂族郭解翁伯自是之后爲侠者极众敖而无足数者【集解徐广曰敖倨也】然闗中长安樊仲子槐里赵王孙长陵高公子西河郭公仲太原卤公孺【集解徐广曰鴈门有卤城也索隐汉书作鲁公孺鲁姓也与徐广之说不同】临淮儿长卿东阳田君孺【索隐汉书作陈君孺然陈田声相近亦本同姓也正义其东阳盖贝州歴亭县者爲近齐故也】虽爲侠而逡逡有退让君子之风至若北道姚氏【索隐苏林云道犹方也如淳云京师四岀道也】西道诸杜南道仇景东道赵他羽公子【索隐旧解以赵他羽公子为二人今案此姓赵名他羽字公子也】南阳赵调之徒此盗跖居民间者耳曷足道哉此乃乡者朱家之羞也太史公曰吾视郭解状貎不及中人言语不足采者然天下无贤与不肖知与不知皆慕其声言侠者皆引以爲名谚曰人貎荣名岂有旣乎【集解徐广曰人以顔状爲貎者则貎有衰落矣惟用荣名爲饰表则称誉无极也旣尽也】于戏惜哉
　　【索隐述赞曰游侠豪倨籍籍有声权行州里力折公卿朱家脱季剧孟定倾急人之难免雠于更伟哉翁伯人貎荣名】











　　史记卷一百二十四
　　史记卷一百二十四考证
　　游侠列传○【臣照】按迁意所不满莫若公孙丞相及衞霍观佞幸传之阑入衞霍可见此言儒不如侠其所爲儒卽指公孙辈言而班固谓其是非颇谬于圣人亦不达其防矣
　　侯之门仁义存索隐言人臣委质于侯王门则须存于仁义若游侠径挺亦何必肯存仁义也○余有丁曰按此卽上文向其利者爲有德意也索隐注未明
　　近世延陵集解徐广曰代郡亦有延陵县骃案韩子云赵襄子召延陵生令车骑先至晋阳襄子时赵已并代何有延陵之号但未详是此人非耳○杨愼曰延陵呉季札也不必引延陵生太史公作传其不名者必其显著者也或曰季札岂游侠耶余曰太史公作传旣重游侠矣必援名人以尊之若货殖传之援子贡也子贡旣入货殖季札独不入游侠乎故曰延陵孟尝春申平原信陵之徒皆因王者亲属借于有土若赵之延陵生不可言王者亲属也
　　且无用待我待我去○王若虚辨惑曰疑重用待我字然闗中长安樊仲子至此乃乡者朱家之羞也○【臣照】按此数行皆后人所续玩前后文义自得之











　　史记卷一百二十四考证
　　钦定四库全书
　　史记卷一百二十五
　　汉　　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　佞幸列传第六十五
　　谚曰力田不如逢年善仕不如遇合【集解徐广曰遇一作偶】固无虚言非独女以色媚而仕宦亦有之昔以色幸者多矣至汉兴高祖至暴抗也【索隐抗音苦浪反言暴猛抗直也】然籍孺以佞幸孝惠时有闳孺【正义籍闳皆名也孺幼小也】此两人非有材能徒以婉佞贵幸与上卧起公卿皆因闗说【索隐闗通也谓公卿因之而通其词说刘氏云有所言说皆闗由之】故孝惠时郎侍中皆冠鵕防贝带【集解骃案汉书音义曰鵕防鸟名以毛羽饰冠以贝饰带索隐许慎云鵕防鸷鸟也淮南子云赵武灵王服贝鵕防汉官仪云秦破赵以其冠赐侍中三苍云鵕防神鸟也飞光映天者也】傅脂粉【索隐傅音附】化闳籍之属也两人徙家安陵【正义惠帝陵邑】孝文时中宠臣士人则邓通宦者则赵同【索隐案汉书作赵谈此云同者避太史公父名也】北宫伯子【正义顔云姓北宫名伯子也按伯子名北宫之宦者也】北宫伯子以爱人长者而赵同以星气幸常爲文帝参乘邓通无伎能邓通蜀郡南安人也【集解徐广曰后属犍爲】以濯舩爲黄头郎【集解徐广曰着黄防也骃案汉书音义曰善濯舩池中也一说能持櫂行舩也土水之母故施黄旄于舩头因以名其郎曰黄头郎索隐濯音棹迟教反】孝文帝梦欲上天不能有一黄头郎从后推之上天顾见其衣裻【集解徐广曰一无此字索隐裻音笃裻衫襦之横者】带后穿觉而之渐台【索隐觉音教正义括地志云渐台在长安故城中闗中记云未央宫西有苍池池中有渐台王莾死于此台】以梦中隂自求推者郎卽见邓通其衣后穿梦中所见也召问其名姓姓邓氏名通文帝说焉【索隐汉书云上曰邓犹登也悦之】尊幸之日异通亦愿谨不好外交虽赐洗沐不欲岀于是文帝赏赐通巨万以十数【正义赐通巨万以至于十也】官至上大夫文帝时时如邓通家游戏然邓通无他能不能有所荐士独自谨其身以媚上而已上使善相者相通曰当贫饿死文帝曰能富通者在我也何谓贫乎于是赐邓通蜀严道铜山【正义括地志云雅州荣经县北三里有铜山卽邓通得赐铜山铸钱者案荣经卽严道】得自铸钱邓氏钱【正义钱谱云文字称两同汉四铢文】布天下其富如此文帝尝病痈邓通常爲帝唶吮之【索隐唶音任格反吮音仕兖反】文帝不乐从容问通曰天下谁最爱我者乎通曰宜莫如太子太子入问病文帝使唶痈唶痈而色难之已而闻邓通常爲帝唶吮之心慙由此怨通矣及文帝崩景帝立邓通免家居居无何人有告邓通盗岀徼外铸钱下吏验问颇有之遂竟案尽没入邓通家尚负责数巨万长公主赐邓通【集解韦昭曰景帝姊也索隐案卽馆陶公主也】吏辄随没入之【索隐谓长公主别有物赐通吏辄没入充赃也】一簮不得着身于是长公主乃令假衣食【索隐谓公主令人假与衣食】竟不得名一钱【索隐始天下名邓氏钱今皆没入卒竟无一钱名之也】寄死人家孝景帝时中无宠臣然独郎中令周文仁【索隐案汉书称周仁此上称周文今兼文仁恐后人加耳案仁字文】仁宠最过庸不乃甚笃【索隐案庸常也言仁最被恩宠过于常人乃不甚笃如韩嫣也】今天子中宠臣士人则韩王孙嫣【索隐音偃又音于建反】宦者则李延年
　　嫣者弓高侯孽孙也【集解徐广曰韩王信之子頽当也】今上爲胶东王时嫣与上学书相爱及上爲太子愈益亲嫣嫣善骑射善佞上卽位欲事伐匈奴而嫣先习胡兵以故益尊贵官至上大夫赏赐拟于邓通时嫣常与上卧起江都王入朝有诏得从入猎上林中天子车驾跸道未行而先使嫣乘副车从数十百骑骛驰视兽江都王望见以爲天子辟从者伏谒道傍嫣驱不见旣过江都王怒爲皇太后泣曰请得归国入宿衞比韩嫣【索隐谓还爵封于天子而请入宿衞】太后由此嗛嫣【集解徐广曰嗛读与衔同汉书作衔字】嫣侍上岀入永巷不禁以奸闻皇太后皇太后怒使使赐嫣死上爲谢终不能得嫣遂死而案道侯韩说其弟也亦佞幸【索隐说音悦】李延年中山人也父母及身兄弟及女皆故倡也延年坐法腐给事狗中【集解徐广曰主猎犬也索隐或犬监】而平阳公主言延年女弟善舞上见心说之及入永巷而召贵延年延年善歌爲变新声而上方兴天地祠欲造乐诗歌之延年善承意次初诗【索隐初诗卽新造乐章】其女弟亦幸有子男延年佩二千石印号协声律与上卧起甚贵幸埓如韩嫣也【集解徐广曰埓等也蜀都赋曰卓郑埓名又云埓者畴等之名】久之寖与中人乱【集解徐广曰一云坐弟季与中人乱】岀入骄恣及其女弟李夫人卒后爱弛则禽诛延年昆弟也自是之后内宠嬖臣大底外戚之家然不足数也衞青霍去病亦以外戚贵幸然颇用材能自进
  </div>
  <div class="pagination">
   <a href="史记四库_page68.html">
    上一页
   </a>
   <span>
    ...
   </span>
   <a href="史记四库_page64.html">
    64
   </a>
   <a href="史记四库_page65.html">
    65
   </a>
   <a href="史记四库_page66.html">
    66
   </a>
   <a href="史记四库_page67.html">
    67
   </a>
   <a href="史记四库_page68.html">
    68
   </a>
   <span class="current-page">
    69
   </span>
   <a href="史记四库_page70.html">
    70
   </a>
   <a href="史记四库_page71.html">
    71
   </a>
   <a href="史记四库_page72.html">
    72
   </a>
   <a href="史记四库_page73.html">
    73
   </a>
   <a href="史记四库_page74.html">
    74
   </a>
   <span>
    ...
   </span>
   <a href="史记四库_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
