<!DOCTYPE html>
<html>
<head>
    <meta charset="UTF-8">
    <title>辽史 - 第 162 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 162 页/共 221 页</h1>
    <div class="content">
　　三：亦断以律按纪统和十二年七月作「依汉律」。

　　四：至是始置少卿及正主之按纪统和十二年十月，大理寺置少卿及正主之。

　　五：如邢抱朴之属按纪邢抱朴等分决诸道滞狱，在统和九年闰二月。

　





第六十二卷　　志第三十一

刑法志下

　　兴宗即位，钦哀皇后始得志，昆弟专权。冯家奴等希钦哀意，诬萧浞卜等谋反，连及嫡后仁德皇后。浞卜等十馀人与仁德姻援坐罪者四十馀辈，皆被大辟，仍籍其家。幽仁德于上京，既而遣人弑之。迫殒非命，中外切愤。钦哀後谋废立，迁于庆州。及奉迎以归，颇复预事，其酷虐不得逞矣。然兴宗好名，喜变更，又溺浮屠法，务行小惠，数降赦宥，释死囚甚众。

　　重熙元年，诏职事官公罪听赎，私罪各从本法；子弟及家人受赇，不知情者，止坐犯人。先是，南京三司销钱作器皿三斤，持钱出南京十贯，及盗遗火家物五贯者处死；至是，铜逾三斤，持钱及所盗物二十贯以上处死。二年，有司奏：「元年诏曰，犯重罪徒终身者，加以捶楚，而又面。是犯一罪而具三刑，宜免。其职事官及宰相、节度使世选之家子孙，犯奸罪至徒者，未审否？」止谕曰：「犯罪而悔过自新者，亦有可用之人，一其面，终身为辱，朕甚悯焉。」後犯终身徒者，止刺颈。奴婢犯逃，若盗其主物，主无得擅其面，刺臂及颈者听。犯窃盗者，初刺右臂，再刺左，三刺颈之右，四刺左，至于五则处死。五年，新定条制成，诏有司凡朝日执之，仍颁行诸道。盖纂修太祖以来法令，叁以古制。其刑有死、流、杖及三等之徒，而五凡、五百四十七条。<一>

　　时有群牧人窃易官印以马与人者，法当死，帝曰：「一马杀二人，不亦甚乎？」减死论。又有兄弟犯强盗当死，以弟从兄，且俱无子，特原其弟。至於枉法受赇，诈敕走递，伪学御书，盗外国贡物者，例皆免死。郡王贴不家奴弭里吉告其主言涉怨望，鞫之无验，当反坐，以钦哀皇后言，竟不加罪，亦不断付其主，仅籍没焉。宁远军节度使萧白强掠乌古敌烈都详稳敌鲁之女为妻，亦以后言免死，杖而夺其官。梅里狗丹使酒杀人而逃，会永寿节出首，特赦其罪。皇妹秦国公主生日，帝幸其第，伶人张隋，本宋所遣者，大臣觉之以闻。召诘，款伏，乃遽释之。後诏诸职官私取官物者，以正盗论。诸帐郎君等於禁地射鹿，决杖三百，不徵偿；小将军决二百已下；至百姓犯者决三百。圣宗之风替矣。

　　道宗清宁元年，诏诸宫都部署曰：「凡有机密事，即可面奏；馀所诉事，以法施行。有投诽讪之书，其受及读者皆弃市。」二年，命诸郡长吏如诸部例，与僚属同决罪囚，无致枉死狱中。下诏曰：「先时诸路死刑皆待决于朝，故狱讼留滞；自今凡强盗得实者，听即决之。」四年，复诏左夷离毕曰：「比诏外路死刑，听所在官司即决。然恐未能悉其情，或有枉者。自今虽已款伏，仍令附近官司覆问。无冤然後决之，有冤者即具以闻。」咸雍元年，诏狱囚无家者，给以粮。六年，帝以契丹、汉人风俗不同，国法不可异施，於是命惕隐苏、枢密使乙辛等更定条制。凡合于律令者，具载之；其不合者，别存之。时校定官即重熙旧制，更窃盗赃二十五贯处死一条，增至五十贯处死；又删其重复者二条，为五百四十五条；取律一百七十三条，又创增七十一条，凡七百八十九条，增重编者至千馀条。皆分类列。以大康间所定，复以律及条例叁校，续增三十六条。其後因事续校，至大安三年止，又增六十七条。条约既繁，典者不能遍习，愚民莫知所避，犯法者众，吏得因缘为奸。故五年诏曰：「法者所以示民信，而致国治。简易如天地，不忒如四时，使民可避而不可犯。比命有司纂修刑法，然不能明体朕意，多作条目，以罔民于罪，朕甚不取。自今复用旧法，馀悉除之。」

　　然自大康元年，北院枢密使耶律乙辛等用事。宫婢单登等诬告宣懿皇后，乙辛以闻，即诏乙辛劾状，因实其事。上怒，族伶人赵惟一，斩高长命，皆籍其家，仍赐皇后自尽。三年，乙辛又与其党谋构昭怀太子，阴令右护卫太保耶律查剌，告知枢密院事萧速撒等八人谋立皇太子。<二>诏按无状，出速撒、达不也外补，流护卫撒拨等六人。诏告首谋逆者，重加官赏；否则悉行诛戮。乙辛教牌印郎君萧讹都斡自首「臣尝预速撒等谋」，因籍姓名以告。帝信之，以乙辛等鞫按，至杖皇太子，囚之宫中别室，杀挞不也、撒剌等三十五人，又杀速撒等诸子；其幼稚及妇女、奴婢、家产，皆籍没之，或分赐群臣。燕哥等诈为太子爰书以闻，上大怒，废太子，徙上京，乙辛寻遣人弑于囚所。帝犹不寤，朝廷上下，无复纪律。

　　天祚乾统元年，凡大康三年预乙辛所害者悉复官爵，籍没者出之，流放者还乡里。至二年，始发乙辛等墓，剖棺戮尸，诛其子孙，馀党子孙减死，徙边，其家属奴婢皆分赐被害之家。如耶律挞不也、萧达鲁古等，党人之尤凶狡者，皆以赂免。至于覆军失城者，第免官而已。行军将军耶律涅里三人有禁地射鹿之罪，皆弃市。其职官诸局人有过者，镌降决断之外，悉从军。赏罚无章，怨日起；剧盗相，叛亡接踵。天祚大恐，益务绳以严酷，由是投崖、炮掷、钉割、脔杀之刑复兴焉。或有分尸五京，甚者至取其心以献祖庙。虽由天祚救患无策，流为残忍，亦由祖宗有以启之也。

　　辽之先代，用法尚严。使其子孙皆有君人之量，知所自择，犹非祖宗贻谋之道；不幸一有昏暴者，少引以藉口，何所不至。然辽之季世，与其先代用刑同，而兴亡异者何欤？盖创业之君，施之于法未定之前，民犹未敢测也；亡国之主，施之于法既定之後，民复何所赖焉。此其所为异也。传曰：「新国轻典。」岂独权事宜而已乎？

　　天祚末年，游畋无度，颇有倦勤意。诸子惟文妃所生敖卢斡最贤。萧奉先乃元妃兄，深忌之。会文妃之女兄适耶律挞曷里，女弟适耶律余睹，奉先乃诬告余睹等谋立晋王，尊天祚为太上皇。遂戮挞曷里及其妻，赐文妃自尽。敖卢斡以不与谋得免。及天祚西狩奉圣州，又以耶律撒八等欲劫立敖卢斡，遂诛撒八，尽其党与。敖卢斡以有人望，即日赐死。当时从行百官、诸局承应人及军士闻者，皆流涕。

　　盖自兴宗时，遽起大狱，仁德皇后戕于幽所，辽政始衰。道宗杀宣懿皇后，迁昭怀太子，太子寻被害。天祚知其父之冤，而己亦几殆，至是又自杀其子敖卢斡。传曰：「於所厚者薄，无所不薄矣。」辽二百馀年，骨肉屡相残灭。天祚荒暴尤甚，遂至于亡。噫！

※校勘记

　　一：其刑有死流杖及三等之徒而五凡五百四十七条按上卷言制刑之凡有四：死、流、徒、杖。此亦称死、流、杖、徒。五凡之「五」字，设非「四」字之讹，则杖前应脱「笞」字，检纪辽亦有笞刑。

　　二：知枢密院事萧速撤按纪大康三年五月作知北院枢密使事。

　





第六十三卷　　表第一

世表

　　天开於子，地辟於丑，人生於寅。天地人之初，一焉耳矣。天动也，有恒度；地静也，有恒形；人动静无方，居止靡常。天主流行，地主蓄泄，二气无往而弗达，亦惟人之所在而畀付焉。

　　庖牺氏降，炎帝氏、黄帝氏子孙众多，王畿之封建有限，王政之布无穷，故君四方者，多二帝子孙，而自服土中者本同出也。考之宇文周之书，辽本炎帝之後，而耶律俨称辽为轩辕後。俨志晚出，盍从周书。盖炎帝之裔曰葛乌菟者，世雄朔陲，後为冒顿可汗所袭，保鲜卑山以居，号鲜卑氏。既而慕容燕破之，析其部曰宇文，曰库莫奚，曰契丹。契丹之名，见于此。

　　隋、唐之际，契丹之君号大贺氏。武后遣将击溃其众，大贺氏微，别部长过折代之。过折寻灭，迭剌部长涅里立迪辇组里为阻午可汗，更号遥辇氏。唐赐国姓，曰李怀秀。既而怀秀叛唐，更封楷落为王。而涅里之後曰耨里思者，左右怀秀。楷落至于屈戍几百年，国势复振。

　　至耨里思之孙曰阿保机，<一>功业勃兴，号世里氏，是为辽太祖。於是世里氏与大贺、遥辇号「三耶律」。自时厥後，国日益大。起唐季，涉五代、宋，二百馀年。

　　名随代迁，字传音转，此其言语文字之相通，可考而知者也。其所不可知者，有若奇首可汗、胡剌可汗、苏可汗、昭古可汗，皆辽之先，而世次不可考矣。摭其可知者，作辽世表。

帝统契丹先世。

汉冒顿可汗以兵袭东胡，灭之。馀众保鲜卑山，因号鲜卑。

魏青龙中，部长比能稍桀骜，为幽州刺史王雄所害，散徙潢水之南，黄龙之北。

晋鲜卑葛乌菟之後曰普回。普回有子莫那，自阴山南徙，始居辽西。九世为慕容晃所灭，<二>鲜卑众散为宇文氏，或为库莫奚，或为契丹。

元魏契丹国在库莫奚东，异族同类，东部鲜卑之别支也，至是始自号契丹。为慕容氏所破，俱窜松漠之间。道武帝登国间，大破之，遂与库莫奚分背。经数十年，稍滋蔓，有部落於和龙之北数百里。太武帝太平真君以来，岁致名马。献文时，使莫弗纥何辰来献，始班诸国末，欣服。<三>万丹部、何大何部、伏弗郁部、羽陵部、日连部、匹部、黎部<四>吐六于部以名马文皮来贡，得交市于和龙、密云之间。太和三年，高句丽与蠕蠕谋取地豆于以分之，契丹惧，莫弗贺勿于率其部落车三千乘、众万馀口内附，止於白狼水东。

北齐天保四年九月，契丹犯塞，文宣帝亲讨之，至平州，乃趋长堑。<五>司徒潘相乐率精骑五千，自东道趋青山；安德王韩轨帅骑四千东断走路。帝亲山岭奋击，虏男女十馀万，杂畜数十万。相乐又於青山大破别部，所虏生口分置诸州。复为突厥所逼，又以万家寄处高丽境内。

隋开皇四年，率诸莫弗贺来谒。五年，悉众款塞，高祖纳之，听居故地。六年，诸部相攻不止，又与突厥相侵，高祖使使谕解之。别部出伏等违高丽，率众内附，置於渴奚那颉之北。开皇末，别部四千馀户违突厥来降，高祖给粮遣还；固辞不去，部落渐众。遂北徙，逐水草，当辽西正北二百里，依纥臣水而居。<六>东西亘五百里，南北三百里，分为十部，兵多者三千，少者千馀。有征伐，酋帅相与议之，兴兵则合符契。突厥沙钵略可汗遣吐屯潘垤统之，契丹杀吐屯。大业七年，贡方物。

唐契丹地直京师东北五千里而蠃，东距高丽，西奚，南营州，北　　、室韦，阻冷陉山以自固。射猎居处无常。其君大贺氏有胜兵四万，析八部，臣于突厥，以为俟斤。凡调发攻战，则诸部毕会，猎则部得自行。与奚不平，每斗不利，辄遁保鲜卑山。武德初，」七：大帅孙敖曹与　　长突地稽俱来朝。二年，入犯平州境。六年，君长咄罗献名马、丰貂。贞观二年，摩会来降，突厥请以梁师都易契丹，太宗曰：「契丹、突厥不同类，师都唐编户，我将擒之，不可易降者。」三年，摩会入朝，赐鼓，由是有常贡。帝伐高丽，悉发契丹、奚首领从军。还过营州，以窟哥为左武卫将军。大帅辱纥主据曲率众来归，<八>即其部为玄州，以据曲为刺史，隶营州都督府。窟哥举部内属，乃置松漠都督府，以窟哥为都督，封无极男，赐姓李氏。以达稽部为峭落州，纥便部为弹汗州，独活部为无逢州，芬问部羽陵州，突便部为日连州，芮奚部为徒河州，坠斤部为万丹州，伏部为匹黎、赤山二州，俱隶松漠府，以辱纥主为刺史。窟哥死，与奚叛，行军总管阿史德枢宾执松漠都督阿不固，<九>献于东都。窟哥二孙：曰枯莫离，弹汗州刺史、归顺郡王；曰尽忠，松漠都督。敖曹曾孙曰万荣，<一○>归诚州刺史。时营州都督赵文数侵侮其下，尽忠等怨望，与万荣共举兵，杀文，据营州，自号「无上可汗」，推万荣为帅。不二旬，众数万，攻崇州，执击讨副使许钦寂。武后怒，诏将军曹仁师等二十八将击之，更号万荣曰「万斩」，尽忠曰「尽灭」。战西硖石黄獐谷，王师败绩。进攻平州，不克。武后益发兵击契丹。万荣夜袭檀州，清边道副总管张九节拒战，万荣败走。俄尽忠死，突厥默啜袭破其部。万荣收散兵，复振。别将骆务整、何阿小入冀州，杀刺史陆宝积，掠数千人。武后闻尽忠死，诏夏官尚书王孝杰等率兵十七万讨万荣，战东硖石，败绩，孝杰死之，万荣进屠幽州。又诏御史大夫娄师德等率兵二十万击之，万荣乘锐，鼓行而南，残瀛州属县。神兵道总管杨玄基率奚掩击，<一一>大破万荣，执何阿小，别将李楷固、骆务整降。万荣委军走，玄基与奚四面合击，万荣众溃，东走。张九节设三伏待之。万荣穷蹙，与家奴轻骑走潞河东，惫甚，卧林下。奴斩其首以献，九节传东都。契丹馀众不能立，遂附突厥。开元二年，尽忠从父弟失活率部落归唐。

　　　　失活，玄宗赐丹书铁券。开元四年，与奚长李大偕来，诏复置松漠府，以失活为都督，封松漠郡王；仍置静析军；以失活为经略大使，八部长皆为刺史。五年，以杨氏为永乐公主下嫁失活。<一二>六年，卒。

　　　　娑固，失活之弟，帝以娑固袭爵。开元七年十一月，娑固与公主来朝。衙官可突于勇悍，得众心，娑固欲除之；事泄，可突于攻之，娑固奔营州。都督许钦澹及奚君李大攻可突于，不胜，娑固、大皆死。韩愈作可突干，刘娽、宋祁及唐会要皆作可突于。

　　　　郁于，娑固从父弟也，可突于推以为主，遣使谢罪，玄宗册立袭娑固位。开元十年，郁于入朝，以慕容氏为燕郡公主下嫁郁于，卒。

　　　　咄于，<一三>郁于之弟，袭官爵。开元十三年，咄于复与可突于猜阻，与公主来奔，改封辽阳王。<一四>

　　　　邵固，咄于之弟，<一五>国人共立之。开元十三年冬，朝于行在，从封禅泰山，改封广化郡王，以陈氏为东光公主下嫁邵固。<一六>十八年，为可突于所弑，以其众降突厥，东光公主走平卢。

　　　　屈列，<一七>不知其世系，可突于立之。开元二十二年六月，幽州节度使张宇大破可突于。」一八：十二月，又破之，斩屈列及可突于等，传首东都，馀众散走山谷。

　　过折，<一九>本契丹部长，为松漠府衙官，斩可突于及屈列归唐。幽州节度使张守立之，封北平郡王。是年，可突于馀党泥礼弑过折，屠其家，一子剌乾走安东，拜左骁卫将军。自此，契丹中衰，大贺氏附庸於奚王，以通于唐，朝贡岁至。至德、宝应间再至，大历中十三至，<二○>贞元九年、十年、十一年三至，元和中七至，太和、开成间四至。泥礼，耶律俨辽史书为涅里，陈大任书为雅里，盖辽太祖之始祖也。

　　李怀秀，唐赐姓名，契丹名迪辇俎里，<二一>本八部大帅。天宝四年降唐，拜松漠都督。安禄山表请讨契丹，怀秀发兵十万，<二二>与禄山战潢水南，禄山大败，自是与禄山兵连不解。耶律俨纪云，太祖四代祖耨里思为迭剌部夷离，遗将只里姑、括里，大败范阳安禄山于潢水，适当怀秀之世。则怀秀固遥辇氏之首君，为阻午可汗明矣。

　　楷落，以唐封恭仁王，代松漠都督，遂称契丹王。其後大，贞元四年，犯北边，幽州以闻。自禄山反，河北割据，道隔不通，世次不可悉考。<二三>

　　契丹王屈戍，武宗会昌二年授云麾将军，是为耶澜可汗<二四>。幽州节度使张仲武奏契丹旧用回鹘印，乞赐圣造，诏以「奉国契丹」为文。高丽古今录作屈戌。

　　　　契丹王习尔，<二五>是为巴剌可汗。咸通中，再遣使贡献，部落强。

　　契丹王钦德，习尔之族也，是为痕德可汗。光启中，钞掠奚、室韦诸部，皆役服之，数与刘仁恭相攻。晚年政衰。八部大人，法常三岁代，迭剌部耶律阿保机建旗鼓，自为一部，不肯受代，自号为王，尽有契丹国，遥辇氏遂亡。
</div>
    <div class="pagination">
<a href="辽史_page161.html">上一页</a><span>...</span><a href="辽史_page157.html">157</a><a href="辽史_page158.html">158</a><a href="辽史_page159.html">159</a><a href="辽史_page160.html">160</a><a href="辽史_page161.html">161</a><span class="current-page">162</span><a href="辽史_page163.html">163</a><a href="辽史_page164.html">164</a><a href="辽史_page165.html">165</a><a href="辽史_page166.html">166</a><a href="辽史_page167.html">167</a><span>...</span><a href="辽史_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
