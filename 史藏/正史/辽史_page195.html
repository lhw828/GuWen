<!DOCTYPE html>
<html>
<head>
    <meta charset="UTF-8">
    <title>辽史 - 第 195 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 195 页/共 221 页</h1>
    <div class="content">　　重熙十七年，迁副部署，从点检耶律义先讨蒲奴里，获其酋陶得里以归。致仕，卒。上思其功，遗使祭于家。

　　论曰：不有君子，其能国乎？方其擒延琳，定辽东，一时诸将之功伟矣。宜其抚剑抵掌，贾馀勇以威天下也。萧孝穆之谏南侵，其意防何其弘远欤，是岂　目语难者所能知哉！至论移风俗为治之本，亲烦碎为失大臣体，又何其深切着明也。为「国宝臣」，宜矣。孝先预弑仁德之谋，犹依城社以逃　灌，为国巨蠹，虽功何议焉。

※校勘记

　　一∶　九水诸部安抚使　按纪开泰二年十二月作「西北路招讨使」，三年四月作「西北路招讨都监」，官名各异。

　　二∶　十二年复为北院枢密使　十二年，原作「十一年」。按纪。孝穆复为此官在十二年六月，据改。

　　三∶　以戚属加左右千牛卫大将军按纪太平四年五月以燕王萧孝穆子顺为千牛卫将军。重熙五年四月，幸后弟萧无曲第，曲水泛觞赋诗。顺、无曲即撒八。

　　四∶　钦哀弑仁德皇后孝先与萧浞卜萧匹敌等谋居多　按此处似有错简。萧浞卜即萧锄不里，与萧匹敌以党仁德已于景福元年为钦哀所杀，仁德被杀於後一年即重熙元年，浞卜、匹敌何能预其谋？应作：「钦哀弑仁德皇后及杀萧浞卜、萧匹敌等，孝先谋居多。」

　　五∶　三年太后与孝先谋废立事至迁太后于庆州　三年，原作「二年」。按纪，「皇太后还政於上、躬守庆陵」，在三年五月，据改。

　　六∶　十年加政事令至拜中书令按百官志三，中书省初名政事省，重熙十三年改中书省。

　





第八十八卷　　列传第十八

萧敌烈拨剌耶律盆奴萧排押恒德匹敌耶律资忠耶律瑶质耶律弘古

高正耶律的琭大康乂

　　萧敌烈，字涅鲁衮，宰相挞烈四世孙。识度弘远，为乡里推重。始为牛群敞史。帝闻其贤，召入侍，迁国舅详稳。

　　统和二十八年，帝谓群臣曰：「高丽康肇弑其君诵，立诵族兄询而相之，大逆也。宜发兵问其罪。」群臣皆曰可。敌烈谏曰：「国家连年征讨，士卒　敝。况陛下在谅阴；年谷不登，创痍未复。岛夷小国，城垒完固。胜不为武；万一失利，恐贻後悔。不如遣一介之使，往问其故。彼若伏罪则已；不然，俟服除岁丰，举兵未晚。」时令已下，言虽不行，识者韪之。

　　明年，同知左夷离毕事。改右夷离毕。开泰初，率兵巡西边。时夷离　每下闸撒　扑里、失室、勃葛率部民遁，敌烈追擒之，令复业，迁国舅详稳。从枢密使耶律世良伐高丽。还，加同政事门下平章事，拜上京留守。

　　敌烈为人宽厚，达政体，廷臣皆谓有王佐才。汉人行宫都部署王继忠荐其材可为枢密使，帝疑其党而止。为中京留守，卒。族子忽古，有传。弟拨剌。

　　忙剌，字别勒隐。多智，善骑射。

　　开泰间，以兄为右夷离毕，始补郎君，累迁奚六部秃里太尉。太平末，大延琳叛，拨剌将北、南院兵往讨，遇于蒲水，南院兵少却。至手山，复与贼遇。拨剌乃易两院旗帜，鼓勇力战，破之。上闻，以手诏褒奖，赐内厩马。

　　重熙中，迁四捷军详稳，谢事归乡里。数岁，起为昭德军节度使，寻改国舅详稳，卒。

　　耶律盆奴，字胡独　，惕隐涅鲁古之孙。景宗时，为乌古部详稳，政尚严急，民苦之。有司以闻，诏曰：「盆奴任方面寄，以细故究问，恐损威望。」寻迁马群太保。

　　统和十六年，隐实燕军之不任事者，汰之。二十八年，驾征高丽，盆奴为先锋。至铜州，高丽将康肇分兵为三以抗我军：一营于州西，据三水之会，肇居其中；一营近州之山；一附城而营。盆奴率耶律弘古击破三水营，擒肇，李玄蕴等军望风溃。会大军至，斩三万馀级，追至开京，破敌於西岭。高丽王询闻边城不守，遁去。

　　盆奴入开京，焚其王宫，乃抚慰其民人。上嘉其功，迁北院大王，薨。

　　萧排押，字韩隐，国舅少父房之後。多智略，能骑射。

　　统和初，为左皮室详稳，讨阻卜有功。四年，破宋将曹彬、米信兵于望都。凡军事有疑，每预叁决。寻总永兴宫分纠及舍利、拽剌、二皮室等军，与枢密使耶律斜轸收复山西所陷城邑。是冬，攻宋，隶先锋，围满城，率所部先登，拨之，改南京统军使。尚卫国公主，拜驸马都尉，加同政事门下平章事。

　　十三年，历北、南院宣徽使。条上时政得失，及赋役法，上嘉纳焉。十五年，加政事令，迁东京留守。二十二年，复攻宋，将渤海军，下德清军。後萧挞凛卒，专任南面事。宋和议成，为北府宰相。

　　圣宗征高丽，将兵由北道进，至开京西岭，破敌兵，斩数千级。高丽王询惧，奔平州。排押入开京，大掠而还。帝嘉之，封兰陵郡王。开泰二年，以宰相知西南面招讨使。五年，进王东平。

　　排押为政宽裕而善断，诸部畏爱，民以殷富，时议多之。七年，再伐高丽，至开京，敌奔溃，纵兵俘掠而还。渡茶、陀二河，敌夹射，排押委甲仗走，坐是免官。

　　太平三年，复王豳，薨。弟　德。

　　德，字逊宁。有胆略而善谋。

　　统和元年，尚越国公主，拜驸马都尉，迁南面林牙。从宣徽使耶律阿没里征高丽还，改北面林牙。会宋将曹彬、米信侵燕，耶律休哥与　德议军事，多见信用，为东京留守。

　　六年，上攻宋，围沙堆，　德独当一面。城上矢石如雨，　德意气自若，督将士夺其陴。城陷，中流矢，太后亲临视，赐药。攻长城口，复先登，太后益多其功。时高丽未附，德受诏，率兵拨其边城。王治惧，上表请降。

　　十二年八月，赐启圣竭力功臣。从都部署和朔奴讨兀惹，未战，兀惹请降。　德利其俘获，不许。兀惹死战，城不能拨。和朔奴议欲引退，　德曰：「以彼倔强，吾奉诏来讨，无功而还，诸部谓我何！若深入多获，犹胜徒返。」和朔奴不得已，进击东南诸部，至高丽北鄙。比还，道远粮绝，士马死伤者众，坐是削功臣号。

　　十四年，为行军都部署，伐蒲卢毛朵部。还，公主疾，太后遣宫人贤释侍之，　德私焉。公主恚而薨，太后怒，赐死。後追封兰陵郡王。子匹敌。

　　匹敌，字苏隐，一名昌裔。生未月，父母俱死，育于禁掖。

　　既长，尚秦晋王公主，<一>拜驸马都尉，为殿前副点检。统和八年，改北面林牙。<二>太平四年，迁殿前都点检，出为国舅详稳。九年，渤海大延琳叛，势掠邻部，与南京留守萧孝穆往讨。孝穆欲全城降，乃筑重城围之，数月，城中人阴来纳款，遂擒延琳，东京平，以功封兰陵郡王。

　　十一年，圣宗不豫。先是，钦哀与仁德皇后有隙，以匹敌尝为后所爱，忌之。时护卫冯家奴上变，诬后弟浞卜与匹敌谋逆，<三>以皇后摄政，徐议当立者。公主窃闻其谋，谓匹敌曰：「尔将无罪被戮。与其死，何若奔女直国以全其生！」匹敌曰：「朝廷讵肯以飞语害忠良。宁死弗适他国。」及钦哀摄政，杀之。

　　耶律资忠，字沃衍，小字札剌，系出仲父房。

　　兄国留善属文，圣宗重之。时妻弟之妻阿古与奴通，将奔女直国，国留追及奴，杀之，阿古自经。阿古母有宠于太后，事闻，太后怒，将杀之。帝度不能救，遣人诀别，问以後事。国留谢曰：「陛下悯臣无辜，恩漏九泉，死且不朽！」既死，人多冤之。在狱着兔赋、寤寐歌，为世所称。

　　资忠博学，工辞章，年四十未仕。圣宗知其贤，召补宿卫。数问以古今治乱，资忠对无隐。开泰中，授中丞，眷遇日隆。

　　初，高丽内属，取女直六部地以赐。至是，贡献不时至，诏资忠往问故。高丽无归地意。由是权贵数短於上，出为上京副留守。三年，再使高丽，<四>留弗遣。资忠每怀君亲，辄有着述，号西亭集。帝与群臣宴，时一记忆曰：「资忠亦有此乐乎？」九年，高丽上表谢罪，始送资忠还。帝郊迎，同载以归，命大臣宴劳，留禁中数日。谓曰：「朕将屈卿为枢密，何如？」资忠对曰：「臣不才，不敢奉诏。」乃以为林牙，知惕隐事。初，资忠在高丽也，弟昭为着帐郎君，坐罪没家产。至是，乃复横帐，且还旧产，诏以外戚女妻之。

　　是时，枢密使萧合卓、少师萧把哥宠，资忠不肯附，诋之。帝怒，夺官。数岁，出知来远城事，历保安、昭德二军节度使。

　　圣宗崩，表请会葬。既至，伏梓宫大恸曰：「臣幸遇圣明，横被构谮，不获尽犬马报。」气绝而苏，兴宗命医治疾。久之，言国舅侍中无忧国心，陛下不当复用唐景福旧号，於是用事者恶之，遣归镇，卒。弟昭，有传。

　　耶律瑶质，字拨里堇，积庆宫人。父侯古，室韦部节度使。

　　瑶质笃学廉介，有经世志。统和十年，累迁至积庆宫使。圣宗尝谕瑶质曰：「闻卿正直，是以进用。国有利害，尔言宜无所隐。」由是所陈多见嘉纳。

　　上征高丽，破康肇军于铜州，瑶质之力为多。王询乞降，群臣议皆谓宜纳。瑶质曰：「王询始一战而败，遽求纳款，此诈耳；纳之，恐堕其奸计。待其势穷力屈，纳之未晚。」已而询果遁，清野无所获。其众阻险而垒，攻之不下，瑶质以计降之。擢拜四蕃部详稳。

　　时招讨使耶律颇的为总管，瑶质耻居其下，上表曰：「臣先朝旧臣，今既垂老，乞还新命，觊得常侍左右。」帝曰：「朕不使汝久处是任。」且命无隶招讨，得专奏事到部。戢暴怀善，政绩显着。卒于官。

　　耶律弘古，字盆讷隐，遥辇鲜质可汗之後。

</div>
    <div class="pagination">
<a href="辽史_page194.html">上一页</a><span>...</span><a href="辽史_page190.html">190</a><a href="辽史_page191.html">191</a><a href="辽史_page192.html">192</a><a href="辽史_page193.html">193</a><a href="辽史_page194.html">194</a><span class="current-page">195</span><a href="辽史_page196.html">196</a><a href="辽史_page197.html">197</a><a href="辽史_page198.html">198</a><a href="辽史_page199.html">199</a><a href="辽史_page200.html">200</a><span>...</span><a href="辽史_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
