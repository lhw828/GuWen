<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 12 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 12 页/共 74 页
  </h1>
  <div class="content">
   前汉书卷八考证
　　钦定四库全书
　　前汉书卷九
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　元帝纪第九
　　孝元皇帝【荀恱曰讳奭之字曰盛应劭曰諡法行义恱民曰元师古曰奭音式亦反】宣帝太子也母曰共哀许皇后【张晏曰礼妇人从夫諡闵其见杀故兼二諡师古曰共读曰防】宣帝微时生民间年二嵗宣帝即位八嵗立为太子【师古曰宣帝即位之明年改元曰本始本始凡四年而改元曰地节地节三年立皇太子若初即位年二嵗则立为太子时年九嵗矣又宣帝以元平元年七月即位而外戚传云许后生元帝数月宣帝立为帝是则即位时太子未必二嵗也参校前后众文此纪进退为错○刘攽曰此言年二嵗宣帝即位指论逾年改元为即位耳若春秋诸公也】壮大柔仁好儒见宣帝所用多文法吏以刑名防下【晋灼曰刑刑家名名家也太史公曰法家严而少防名家俭而善失真师古曰晋说非也刘向别録云申子学号刑名刑名者以名责实尊君卑臣崇上抑下宣帝好观其君臣篇防谓弹治之耳】大臣杨恽盖寛饶等坐刺讥辞语为罪而诛【师古曰恽音于吻反】尝侍燕从容言【师古曰从音千容反】陛下持刑太深宜用儒生宣帝作色曰【师古曰作动也意怒故动色】汉家自有制度本以覇王道杂之奈何纯任徳教用周政乎【师古曰姬周之政】且俗儒不达时宜好是古非今使人于名实【师古曰乱视也音胡眄反】不知所守何足委任廼叹曰乱我家者太子也繇是疏太子而爱淮阳王【师古曰繇读与由同】曰淮阳王明察好法宜为吾子而王母张偼伃尤幸上有意欲用淮阳王代太子然以少依许氏俱从微起故终不背焉黄龙元年十二月宣帝崩癸巳太子即皇帝位谒髙庙尊皇太后曰太皇太后【苏林曰上官后】皇后曰皇太后【文颖曰卭成王皇后母养元帝者也】
　　初元元年春正月辛丑孝宣皇帝葬杜陵【臣瓉曰自崩至葬凡二十八日杜陵在长安南五十里也】赐诸侯王公主列侯黄金【○宋祁曰古本无黄字】吏二千石以下钱帛各有差大赦天下三月封皇太后兄侍中中郎将王舜为安平侯丙午立皇后王氏以三辅太常郡国公田及苑可省者振业贫民【师古曰振起之令有作业】赀不满千钱者赋贷种食【师古曰赋给与之也贷假也贷音土载反种音之勇反】封外祖父平防戴侯同产弟子中常侍许嘉为平防侯奉戴侯后【文頴曰戴侯许广汉】夏四月诏曰朕承先帝之圣绪获奉宗庙战战兢兢【○宋祁曰唐本作栗栗】间者地数动而未静惧于天地之戒不知所繇【师古曰繇与由同】方田作时朕忧蒸庶之失业【师古曰蒸众也】临遣光禄大夫襃等十二人【应劭曰自临面约乃遣之】循行天下【师古曰行音下更反】存问老鳏寡独困乏失职之民【师古曰失职失其常业】延登贤俊招显侧陋因览风俗之化相守二千石诚能正躬劳力【师古曰相者诸侯王相也守郡守也】宣明教化以亲万姓则六合之内和亲庶几虖无忧矣书不云乎股肱良哉庶事康哉【师古曰虞书益稷之辞也言君能任贤股肱之臣皆得良善则众事安寕】布告天下使明知朕意又曰闗东今年谷不登民多困乏其令郡国被灾害甚者毋出租赋江海陂湖园池属少府者以假贫民【师古曰湖深水】勿租赋赐宗室有属籍者马一匹至二驷【师古曰二驷八匹】三老孝者帛五匹弟者力田三匹鳏寡独二匹吏民五十戸牛酒【师古曰以五十戸为率共赐之】六月以民疾疫令大官损膳减乐府员省苑马以振困乏秋八月上郡属国降胡万余人亡入匈奴九月关东郡国十一大水饥或人相食转旁郡钱谷以相救诏曰间者隂阳不调黎民饥寒无以保治【师古曰保安也】惟徳浅薄不足以充入旧贯之居【应劭曰言已徳浅薄不足以充旧贯旧贯者常居也师古曰论语称闵子骞云仍旧贯帝自谦不足充入先帝之宫室故引以为言】其令诸宫馆希御幸者勿缮治【师古曰缮补也】太仆减谷食马水衡省肉食兽【师古曰减谓损其数省者全去之】
　　二年春正月行幸甘泉郊泰畤赐云阳民爵一级女子百戸牛酒立弟竟为清河王三月立广陵厉王太子覇为王诏罢黄门乗舆狗马【师古曰黄门近署也故亲幸之物属焉】水衡禁囿宜春下苑【孟康曰宫名也在杜县东晋灼曰史记云二世杜南宜春苑中师古曰宜春下苑即今京城东南隅曲江池是】少府佽飞外池【如淳曰汉仪注佽飞具矰缴以射鳬鴈给祭祀是故有池也】严籞池田【苏林曰严饰池上之屋及其地也晋灼曰严籞射苑也许慎曰严弋射者所蔽也池田苑中田也师古曰晋说是】假与贫民诏曰盖闻贤圣在位隂阳和风雨时日月光星辰静黎庶康宁考终厥命【师古曰考老也言得夀考终其天命】今朕恭承天地托于公侯之上明不能烛徳不能绥灾异竝臻连年不息乃二月戊午地震于陇西郡毁落太上皇庙殿壁木饰壊败豲道县城郭官寺及民室屋压杀人众【师古曰豲道属天水凡府庭所在皆谓之寺豲音完压音乌狎反】山崩地裂水泉涌出天惟降灾震惊朕师【师古曰师众也】治有大亏咎至于斯夙夜兢兢不通大变深惟郁悼未知其序【师古曰郁不通之意也序次也】间者嵗数不登元元困乏不胜饥寒以防刑辟朕甚闵之郡国被地动灾甚者无出租赋赦天下有可蠲除减省以便万姓者条奏毋有所讳丞相御史中二千石举茂材异等直言极谏之士朕将亲览焉夏四月丁巳立皇太子赐御史大夫爵闗内侯中二千石右庶长【师古曰第十一爵】天下当为父后者爵一级列侯钱各二十万五大夫十万【师古曰五大夫第九爵】六月闗东饥齐地人相食秋七月诏曰嵗比灾害民有菜色【师古曰五谷不收人但食菜故其顔色变恶】惨怛于心【师古曰惨痛也怛悼也】已诏吏虚仓廪开府库振救赐寒者衣今秋禾麦颇伤一年中地再动北海水溢流杀人民隂阳不和其咎安在公卿将何以忧之其悉意陈朕过靡有所讳【师古曰悉意尽意也靡无也】冬诏曰国之将兴尊师而重傅故前将军望之傅朕八年道以经书厥功茂焉【师古曰茂美也道读曰】其赐爵关内侯食邑八百戸朝朔望十二月中书令恭石显等譛望之令自杀三年春令诸侯相位在郡守下【师古曰此诸侯谓诸侯王也】珠厓郡山南县反博谋羣臣待诏贾捐之以为宜弃珠厓救民饥馑【师古曰谷不熟为饥蔬不熟为馑蔬菜也】乃罢珠厓夏四月乙未晦茂陵白鹤馆灾诏曰廼者火灾降于孝武园馆朕战栗恐惧不烛变异咎在朕躬【师古曰烛照也】羣司又未肯极言朕过以至于斯将何以寤焉百姓仍遭凶阸无以相振【师古曰仍频也】加以烦扰虖苛吏拘牵乎微文不得永终性命【师古曰永长也】朕甚闵焉其赦天下夏旱立长沙王弟宗为王【郑氏曰音供养之养】封故海昬侯贺子代宗为侯六月诏曰盖闻安民之道本繇隂阳【师古曰繇与由同】间者隂阳错谬风雨不时朕之不徳庶几羣公有敢言朕之过者今则不然媮合茍从未肯极言【师古曰与偷同】媮朕甚闵焉永惟蒸庶之饥寒【○宋祁曰一本无永字】逺离父母妻子劳于非业之作卫于不居之宫【师古曰不急之事故云非业也】恐非所以佐隂阳之道也其罢甘泉建章宫卫令就农【○宋祁曰唐本监本卫字下有各字】百官各省费【师古曰费用之物务减省】条奏毋有所讳有司勉之毋犯四时之禁丞相御史举天下明隂阳灾异者各三人于是言事者众或进擢召见人人自以得上意【师古曰人人各自以当天子之意○宋祁曰人人南本只一个人字】
　　四年春正月行幸甘泉郊泰畤三月行幸河东祠后土赦汾隂徒赐民爵一级女子百戸牛酒鳏寡髙年帛行所过无出租赋
　　五年春正月以周子南君为周承休侯【文頴曰姓姬名延年其祖父姬嘉夲周后武帝元鼎四年封为周子南君令奉周祀师古曰承休国在颍川】位次诸侯王三月行幸雍祠五畤夏四月有星孛于参诏曰朕之不逮序位不明【师古曰逮及也言官人之位失其次序】众僚乆懬【应劭曰懬音旷师古曰懬古旷字旷空也不得其人则职事空废】未得其人元元失望上感皇天隂阳为变咎流万民朕甚惧之廼者闗东连遭灾害饥寒疾疫夭不终命【○宋祁曰刋误改天作夭】诗不云乎凡民有丧匍匐救之【师古曰邶国谷风之诗也言见人有防祸之事则当尽力以救之匍音步扶反匐音步得反】其令大官毋日杀【师古曰不得日日宰杀】所具各减半【师古曰食具也】乗舆秣马无乏正事而已【师古曰秣养也以粟秣食之也正事谓驾供郊祀搜狩之事非防田者也秣音末】罢角抵上林宫馆希御幸者齐三服官【李斐曰齐国旧有三服之官春献冠帻縰为首服纨素为冬服轻绡为夏服凡三如淳曰地理志曰齐冠帯天下胡公曰服官主作文绣以给衮龙之服地理志云防邑亦有服官师古曰齐三服官李说是也縰与纚同音山尔反即今之方目也纨素今之绢也　绡今之轻也防邑自出文绣非　三服也】北假田官【李斐曰主假赁见官田与民收其假税也故置田农之官晋灼曰匈奴传秦始皇渡河据阳山北假中王莽传五原北假膏壤殖谷北假地名师古曰晋説是也○宋祁曰田官一夲作官田非】盐鐡官常平仓博士弟子毋置员以广学者赐宗室子有属籍者马一匹至二驷三老孝者帛人五匹弟者力田三匹鳏寡孤独二匹吏民五十戸牛酒省刑罚七十余事除光禄大夫以下至郎中保父母同产之令【应劭曰旧时相保一人有过皆当坐之师古曰特为郎中以上除此令者所以优之也同产谓兄弟也】令从官给事宫司马中者得为大父母父母兄弟通籍【应劭曰从官谓宦者及虎贲羽林太医太官是也司马中者宫内门也司马主武兵禁之意也籍者为二尺竹牒记其年纪名字物色县之宫门案省相应乃得入也师古曰应説非也从官亲近天子常侍从者皆是也故此下云科第郎从官司马门者宫之外门也卫尉有八屯衞司马主衞士徼廵宿卫每面各二司马故谓宫之外门为司马门】冬十二月丁未御史大夫贡禹卒衞司马谷吉使匈奴不还【师古曰即衞尉八屯之衞司马】
　　永光元年春正月行幸甘泉郊泰畤赦云阳徒赐民爵一级女子百戸牛酒高年帛行所过毋出租赋【○宋祁曰旧夲作毋令出租赋】二月诏丞相御史举质朴敦厚逊譲有行者光禄嵗以此科第郎从官【师古曰始令丞相御史举此四科人以擢用之而见在郎及从官又令光禄每嵗依此科考校定其第髙下用知其人贤否也】三月诏曰五帝三王任贤使能以登至平而今不治者岂斯民异哉【师古曰言今所治人即五帝三王之众庶】咎在朕之不明亡以知贤也是故壬人在位【服防曰壬人佞人也】而吉士雍蔽【师古曰吉善也大雅卷阿之诗曰蔼蔼王多吉士雍读曰壅】重以周秦之敝民渐薄俗【师古曰为薄俗所渐染也重音直用反】去礼义触刑法岂不哀哉繇此观之元元何辜【师古曰繇读与由同】其赦天下令厉精自新各务农亩无田者皆假之贷种食如贫民【师古曰此皆谓遇赦新免罪者也故云如贫民】赐吏六百石以上爵五大夫勤事吏二级为父后者民一级【○宋祁曰越夲无为父后者四字】女子百戸牛酒鳏寡孤独高年帛是月雨雪【师古曰雨音于具反】陨霜伤麦稼秋罢【如淳曰当言罢某官某事烂脱失之晋灼曰或无稼字或稼字在秋下稼或作桑或作霖五行志永光元年三月陨霜杀桑九月二日陨霜杀稼天下大饥言伤麦稼秋罢是也师古曰晋説得之秋者谓秋时所収谷稼也今俗犹谓麦豆之属为杂稼云秋罢者言至秋时无所收也○刘攽曰如言烂脱是】
　　二年春二月诏曰盖闻唐虞象刑而民不犯【师古曰象刑觧在武纪】殷周法行而奸轨服【师古曰轨与宄同乱在外曰奸在内曰轨○宋祁曰法行唐夲作行法】今朕获承高祖之洪业【○宋祁曰一本无洪字】托位公侯之上夙夜战栗永惟百姓之急未尝有忘焉然而隂阳未调三光晻昩【师古曰晻与暗同又音乌感反】元元大困流散道路盗贼竝兴有司又长残贼失牧民之术是皆朕之不明政有所亏咎至于此朕甚自耻为民父母若是之薄谓百姓何【师古曰言何以抚临百姓】其大赦天下赐民爵一级女子百戸牛酒鳏寡孤独高年三老孝弟力田帛又赐诸侯王公主列侯黄金中二千石以下至中都官长吏各有差吏六百石以上爵五大夫勤事吏各二级三月壬戌朔日有蚀之诏曰朕战战栗栗夙夜思过失不敢荒宁【师古曰荒废也不敢废事而自宁】惟隂阳不调未烛其咎娄敕公卿日望有效【师古曰娄古屡字其后亦同】至今有司执政未得其中【师古曰中音竹仲反】施与禁切未合民心【师古曰施惠褊薄禁令烦苛】暴猛之俗弥长和睦之道日衰百姓愁苦靡所错躬【师古曰错置也音千故反】是以氛邪嵗增侵犯太阳【师古曰氛恶气也邪者言非正气也太阳日也】正气湛掩日乆夺光【师古曰湛读与沈同湛掩者见掩而湛没】廼壬戌日有蚀之天见大异以戒朕躬【师古曰见显示】朕甚悼焉其令内郡国举茂材异等贤良直言之士各一人夏六月诏曰间者连年不收四方咸困元元之民劳于耕耘又亡成功困于饥馑亡以相救朕为民父母徳不能覆而有其刑甚自伤焉其赦天下秋七月西反遣右将军冯奉世击之八月以太常任千秋为奋威将军别将五校竝进【师古曰别领五校之兵而与右将军竝进】
　　三年春西平军罢三月立皇子康为济阳王夏四月癸未大司马车骑将军接薨【师古曰王接】冬十一月诏曰廼者己丑地动中冬雨水大雾【师古曰中读曰仲雨音于具反】盗贼竝起吏何不以时禁各悉意对【师古曰时禁谓月令所当禁防者也悉尽也】冬复盐鐡官博士弟子员【师古曰复音扶目反】以用度不足民多复除【师古曰复音方目反】无以给中外繇役
　　四年春二月诏曰朕承至尊之重不能烛理百姓娄遭凶咎加以邉竟不安师旅在外【师古曰娄读曰屡竟读曰境】赋敛转输元元骚动穷困亡聊犯法抵罪夫上失其道而绳下以深刑朕甚痛之其赦天下所贷贫民勿收责三月行幸雍祠五畤夏六月甲戌孝宣园东阙灾戊寅晦日有蚀之诏曰盖闻明王在上忠贤布职则羣生和乐方外泽今朕晻于王道【师古曰晻读与暗同】夙夜忧劳不通其理靡瞻不靡听不惑【师古曰靡无也视乱也音胡眄反】是以政令多还民心未得【李竒曰还反也易曰涣汗其大号言王者发号施令如汗出不可复反】邪説空进事亡成功此天下所着闻也公卿大夫好恶不同【师古曰爱憎各异也】或缘奸作邪侵削细民元元安所归命哉廼六月晦日有蚀之诗不云虖今此下民亦孔之哀【师古曰小雅十月之交之诗也孔甚也言灾异既多百姓甚可哀愍】自今以来公卿大夫其勉思天戒慎身脩永以辅朕之不逮【师古曰虞书咎繇謩云慎厥身脩思永言当慎脩其身思为长乆之道故此诏云慎身脩永也今流俗书夲永上有职字者后人不晓妄加之耳】直言尽意无有所讳九月戊子罢卫思后园及戾园【服防曰戾太子母也】冬十月乙丑罢祖宗庙在郡国者诸陵分属三辅【师古曰先是诸陵揔属太常今各依其地界属三辅】以渭城夀陵亭部原上为初陵【服防曰元帝初置陵未有名也故曰初】诏曰安土重迁黎民之性【师古曰重难也】骨肉相附人情所愿也顷者有司缘臣子之义奏徙郡国民以奉园陵令百姓逺弃先祖坟墓破业失产亲戚别离人懐思慕之心家有不安之意是以东垂被虚耗之害闗中有无聊之民【师古曰耗损也音呼到反】非乆长之策也诗不云虖民亦劳止迄可小康惠此中国以绥四方【师古曰大雅民劳之诗也止语助也迄至也康安也言人劳已乆至此可以小安逸之施惠京师以及四逺也】今所为初陵者勿置县邑使天下咸安土乐业亡有动揺之心布告天下令眀知之又罢先后父母奉邑【应劭曰先后为其父母置邑守冢以奉祭祀既已乆逺又非典制故罢之师古曰奉邑奉音扶用反】
　　五年春正月行幸甘泉郊泰畤三月上幸河东祠后土秋颍川水出流杀人民吏从官县被害者与告【晋灼曰从官犹从役从军也臣瓉曰告休假也师古曰晋说非也从官即上侍従之官也言凡为吏为从官其夲县有被害者皆与休告】士卒遣归冬上幸长杨射防馆【师古曰射音食亦反】布车骑大猎十二月乙酉毁太上皇孝惠皇帝寝庙园
　　建昭元年春三月上幸雍祠五畤秋八月有白蛾羣飞蔽日从东都门至枳道【如淳曰三辅黄圗长安城东面北头门号曰宣平城门其外郭曰东都门也师古曰蛾成羣若今之蚕蛾类也音五何反枳音只枳道觧在髙纪○宋祁曰顔注南本唐本竝无成羣二字】冬河间王元有罪废迁房陵罢孝文太后孝昭太后寝园
　　二年春正月行幸甘泉郊泰畤三月行幸河东祠后土益三河大郡太守秩戸十二万为大郡夏四月赦天下六月立皇子兴为信都王【○宋祁曰兴越本作舆予据表传作舆是】闰月丁酉太皇太后上官氏崩冬十一月齐楚地震大雨雪【师古曰雨音于具反】树折屋坏淮阳王舅张博魏郡太守京房坐窥道诸侯王以邪意漏泄省中语【师古曰道读曰】博要斩房弃市
　　三年夏令三辅都尉【○宋祁曰唐本无都字】大郡都尉【○宋祁曰旧本南本唐本竝无郡字刋误添】秩皆二千石六月甲辰丞相成薨【师古曰韦成】秋使护西域骑都尉甘延夀副校尉陈汤【师古曰言延夀及汤本充西域之使故先言使而后序其官职及姓名】挢发戊巳校尉屯田吏士及西域胡兵攻郅支单于【师古曰挢与矫同矫托也实不奉诏诈以上命兵故言挢也戊巳校尉者镇安西域无常治处亦犹甲乙等各有方位而戊与己四季寄王故以名官也时有戊校尉又有已校尉一说戊巳位在中央今所置校尉处三十六国之中故曰戊巳也郅音质】冬斩其首传诣京师县蛮夷邸门【师古曰县古悬字也蛮夷邸若今鸿胪客馆○宋祁曰唐本无门字】四年春正月以诛郅支单于告祠郊庙赦天下羣臣上夀置酒以其圗书示后宫贵人【服防曰讨郅支之圗书也或曰单于土地山川之形书也师古曰或说非】夏四月诏曰朕承先帝之休烈【师古曰休美也烈业也】夙夜栗栗惧不克任间者隂阳不调【○宋祁曰不唐本作未】五行失序百姓饥馑惟烝庶之失业临遣谏大夫博士赏等二十一人循行天下【师古曰行音下更反】存问耆老鳏寡独乏困失职之人举茂材特立之士相将九卿其帅意毋怠使朕获观教化之流焉六月甲申中山王竟薨蓝田地沙石雍霸水安陵岸崩雍泾水水逆流【孟康曰安陵岸惠帝陵旁泾水岸也师古曰雍读曰壅】
　　五年春三月诏曰盖闻眀王之治国也明好恶而定去就崇敬譲而民兴行故法设而民不犯令施而民从今朕获保宗庙兢兢业业匪敢解怠【师古曰兢兢慎也业业危也解读曰懈】徳薄眀晻敎化浅微【师古曰晻读与暗同】传不云虖百姓有过在予一人【师古曰论语载殷汤伐桀告天下之文也言君天下者当任其忧责】其赦天下赐民爵一级女子百戸牛酒三老孝弟力田帛又曰方春农桑兴百姓勠力自尽之时也故是月劳农劝民无使后时【师古曰劳农谓慰勉之劳音来到反】今不良之吏覆案小罪【师古曰覆音方目反○宋祁曰唐本无之字】征召证案兴不急之事以妨百姓使失一时之作亡终嵗之功公卿其眀察申敕之【师古曰申重也一曰约束之耳】夏六月庚申复戾园壬申晦日有蚀之秋七月庚子复太上皇寝庙园原庙【文頴曰高祖已自有庙在长安城中惠帝更于渭北作庙谓之原庙尔雅曰原者再再作庙也晋灼曰原本也始祖之庙故曰本也师古曰文说是】昭灵后武哀王昭哀后衞思后园【师古曰昭灵后髙祖母也武哀王髙祖兄也昭哀后高祖姊也卫思后戾太子母也】
　　竟宁元年【应劭曰虖韩邪单于愿保塞邉竟得以安宁故以冠元也师古曰据如应説竟读为境古之用字竟境实同但此诏云邉垂长无兵革之事竟者终极之言言永安寕也既无兵革中外安宁岂止境上若依本字而读义更通也】春正月匈奴虖韩邪单于来朝【宋祁曰虖当作呼】诏曰匈奴郅支单于背叛礼义既伏其辜虖韩邪单于不忘防徳乡慕礼义【师古曰乡读曰向】复修朝贺之礼愿保塞传之无穷邉垂长无兵革之事其改元为竟宁赐单于待诏掖庭王嫱为阏氏【应劭曰郡国献女未御见须命于掖庭故曰待诏王嫱王氏女名嫱字昭君文頴曰夲南郡秭归人也苏林曰阏氏音焉支如汉皇后也师古曰秭音姊】皇太子冠赐列侯嗣子爵五大夫【师古曰第九爵】天下为父后者爵一级二月御史大夫延夀卒【师古曰即繁延夀也繁音蒲何反】三月癸未复孝惠皇帝寝庙园孝文太后孝昭太后寝园夏封骑都尉甘延夀为列侯赐副校尉陈汤爵关内侯黄金百斤五月壬辰帝崩于未央宫【臣瓉曰帝年二十七即位即位十六年夀四十三】毁太上皇孝惠孝景皇帝庙罢孝文孝昭太后昭灵后武哀王昭哀后寝园秋七月丙戌葬渭陵【臣瓒曰自崩及葬凡五十五日渭陵在长安北五十六里也】
　　赞曰臣外祖兄弟为元帝侍中【应劭曰元成帝纪皆班固父彪所作臣则彪自説也外祖金敞也如淳曰班固外祖樊叔皮也师古曰应説是】语臣曰元帝多材蓺善史书【应劭曰周宣王太史史籕所作大篆】鼓琴瑟吹洞箫【如淳曰箫之无底者】自度曲被歌声【应劭曰自隐度作新曲因持新曲以为歌诗声也荀悦曰被声能播乐也臣瓒曰度曲谓歌终更授其次谓之度曲西京赋曰度曲未终云起雪飞张衡舞赋度终复位次受二八师古曰应荀二説皆是也度音大各反被音皮义反】分刌节度【苏林曰刌度也知曲之终始节度也韦昭曰刌切也谓能分切句絶为之节制也师古曰韦説是也刌音千本反】穷极防眇【师古曰防眇读曰要妙】少而好儒及即位征用儒生委之以政贡薛韦匡迭为宰相【师古曰贡禹薛广德韦贤匡衡迭互而为丞相也迭音大结反】而上牵制文义优防不断【师古曰为文义所牵制故不断决】孝宣之业衰焉然寛尽下出于恭俭号令温雅有古之风烈

　　前汉书卷九
　　前汉书卷九考证
　　元帝纪以三辅太常郡国公田及苑○胡三省曰太常掌诸陵邑故亦有公田及苑
　　中常侍许嘉○胡三省曰按表侍中中常侍皆加官西都叅用士人东都以宦者为中常侍
　　北假田官○【臣召南】按水经注曰自髙阙以东夹山带河阳山以西皆北假也
　　诏丞相御史举质朴敦厚逊譲有行者光禄嵗以此科第郎从官注○【臣召南】按所云举光禄四行者即起于此后汉书吴祐以光禄四行迁胶东侯相注引汉官仪曰淳厚质朴逊譲节俭也盖汉时朝廷从官俱属光禄勲自太中大夫中大夫谏大夫及郎议郎中郎侍郎郎中其员多至千人故令光禄勲第其贤否
　　以太常任千秋为奋威将军○按冯奉世传作奋武将军
　　赞贡薛韦匡迭为宰相○【臣召南】按贡禹薛广徳止为御史大夫而赞与韦匡并列汉世以御史大夫为丞相之副故与丞相并称两府其后改丞相曰司徒改御史大夫曰司空遂并为三公矣萧望之尝为御史大夫后为前将军曰吾备位将相亦是此义











　　前汉书卷九考证
　　钦定四库全书
　　前汉书卷十
　　汉　　兰　　　台　　令　　史班　固撰唐正议大夫行秘书少监琅邪县开国子顔师古注
　　成帝纪第十
　　孝成皇帝【荀恱曰讳骜字太孙骜之字曰俊应劭曰諡法安民立政曰成师古曰骜音五到反】元帝太子也母曰王皇后元帝在太子宫生甲观画堂【应劭曰甲观在太子宫甲地主用乳生也画堂画九子母如淳曰甲观观名画堂堂名三辅黄圗云太子宫有甲观师古曰甲者甲乙丙丁之次也元后传言见于丙殿此其例也而应氏以为在宫之甲地谬矣画堂但画饰耳岂必九子母乎霍光止画室中是则宫殿中通有防画之堂室】为世嫡皇孙宣帝爱之字曰太孙常置左右年三嵗而宣帝崩元帝即位帝为太子壮好经书寛博谨慎初居桂宫【师古曰三辅黄圗桂宫在城中近北宫非太子宫】上尝急召太子出龙楼门【张晏曰门楼上有铜龙若白鹤飞防之为名也】不敢絶驰道【应劭曰驰道天子所行道也若今之中道师古曰絶横度也】西至直城门【晋灼曰黄圗西出南头第二门也】得絶乃度还入作室门上迟之问其故以状对上大说【师古曰说读曰恱】乃着令令太子得絶驰道云【师古曰言云者此举着令之文】其后幸酒乐燕乐【晋灼曰幸酒好酒也乐燕沈防也师古曰幸酒晋说是也乐燕乐者论语称孔子云损者三乐乐骄乐乐逸游乐燕乐损矣燕乐燕私之乐也上乐读如本字又音五孝反下乐音来各反今流俗本无下乐字后人不晓辄去之】上不以为能而定陶恭王有材蓺母傅昭仪又爱幸上以故常有意欲以恭王为嗣赖侍中史丹护太子家辅助有力上亦以先帝尤爱太子故得无废竟宁元年五月元帝崩六月己未太子即皇帝位谒高庙尊皇太后曰太皇太后皇后曰皇太后以元舅侍中卫尉阳平侯王凤为大司马大将军领尚书事乙未有司言乗舆车牛马禽兽皆非礼不宜以奏可七月大赦天下
　　建始元年春正月乙丑皇曾祖悼考庙灾【文頴曰宣帝父史皇孙庙】立故河间王弟上郡库令良为王【如淳曰汉官北邉郡库官之兵器所藏故置令】有星孛于营室罢上林诏狱【师古曰汉旧仪云上林诏狱主治苑中禽兽宫馆事属水衡】二月右将军长史姚尹等使匈奴还去塞百余里暴风火发烧杀尹等七人赐诸侯王丞相将军列侯王太后公主王主【张晏曰天子女曰公主秩比公也王主王之女也师古曰王主则翁主也王自主婚故曰王主】吏二千石黄金宗室诸官吏千石以下至二百石及宗室子有属籍者三老孝弟力田鳏寡独钱帛各有差吏民五十戸牛酒诏曰廼者火灾降于祖庙有星孛于东方始正而亏【如淳曰言始即帝之正而有彗星之亏也】咎孰大焉【师古曰孰有大于此者孰谁也】书云惟先假王正厥事【师古曰商书高宗肜日载武丁之臣祖已之辞也假至也言先古至道之君遇灾变则正其行事修徳以应之】羣公孜孜帅先百寮辅朕不逮【师古曰孜孜不怠之意孜音兹】崇寛大长和睦凡事恕已毋行苛刻【师古曰恕者仁也仁已之心以度于物】其大赦天下使得自新封舅诸吏光禄大夫闗内侯王崇为安成侯【应劭曰百官表诸吏得举法案劾职如御史中丞武帝初置皆兼官所加或列侯将军卿大夫为之无员也】赐舅王谭商立根逢时爵关内侯夏四月黄雾四塞博问公卿大夫无有所讳六月有青蝇无万数【师古曰言其极多虽欲以万数计之而不可得故云无万数】集未央宫殿中朝者坐【服防曰公卿以下朝防坐也晋灼曰内朝臣之朝坐也师古曰朝臣坐之在宫殿中者也服说是矣坐音才卧反】秋罢上林宫馆希御幸者二十五所八月有两月相承晨见东方【服防曰相承在上下也应劭曰案京房易传云君弱如妇为隂所乗则两月出】九月戊子流星光烛地长四五丈委曲蛇形贯紫宫十二月作长安南北郊罢甘泉汾隂祠是日大风拔甘泉畤中大木十韦以上【师古曰韦与围同】郡国被灾什四以上毋收田租【师古曰什四谓田亩所收十损其四】
　　二年春正月罢雍五畤辛巳上始郊祀长安南郊诏曰廼者徙泰畤后土于南郊北郊朕亲饬躬郊祀上帝【师古曰饬整也读与勅同】皇天报应神光并见三辅长无共张繇役之劳【师古曰共音居用反张音竹亮反谓供具张设他皆类此○宋祁曰姚本注云汉毎上雍祀甘泉有千乗万骑置顿之劳今移祀于南郊郊故有共帐繇役也】赦奉郊县长安长陵【应劭曰天郊在长安城南地郊在长安城北长陵界中二县有奉郊之勤故一切并赦之】及中都官耐罪徒【师古曰中都官京师诸官府】减天下赋钱算四十【孟康曰本算百二十今减四十为八十】闰月以渭城延陵亭部为初陵二月诏三辅内郡举贤良方正各一人【师古曰内郡谓非邉郡】三月北宫井水溢出辛丑上始祠后土于北郊丙午立皇后许氏【师古曰许嘉女】罢六廐技巧官【服防曰倡技巧者也师古曰谓巧蓺之技耳非倡乐之技也】夏大旱东平王宇有罪削樊亢父县【师古曰樊及亢父东平之二县也亢音抗父音甫】秋罢太子博望苑【文頴曰武帝为卫太子作此苑令受賔客也】以赐宗室朝请者【师古曰请音才性反】减乗舆廐马
　　三年春三月赦天下徒赐孝弟力田爵二级诸逋租赋所振贷勿收秋关内大水七月虒上小女陈持弓闻大水至走入横城门阑入尙方掖门【服防曰虒音斯应劭曰虒上地名在渭水邉陈姓也持弓名也无符籍妄入官曰阑掖门者正门之傍小门也如淳曰横音光三辅黄圗北靣西头第一门师古曰掖门在两傍言如人臂掖也】至未央宫钩盾中吏民惊上城九月诏曰廼者郡国被水灾流杀人民多至千数京师无故讹言大水至【师古曰讹伪言】吏民惊恐奔走乗城【师古曰乗登也】殆苛暴深刻之吏未息元元失职者众【师古曰职常也失其常业】遣谏大夫林等循行天下【师古曰行音下更反】冬十二月戊申朔日有蚀之夜地震未央宫殿下诏曰盖闻天生众民不能相治为之立君以綂理之君道得则草木昆虫咸得其所【师古曰昆众也昆虫言众虫也又许慎说文云二虫为防读与昆同谓虫之总名两义并通而郑康成以昆虫为明虫失之矣虫音许尾反】人君不徳谪见天地【师古曰言天地见变所以责之】灾异娄发以告不治【师古曰娄古屡字也治音丈吏反】朕渉道日寡举错不中【师古曰中当也音竹仲反】乃戊申日蚀地震朕甚惧焉公卿其各思朕过失明白陈之女无面从退有后言【师古曰虞书益稷之篇云帝曰予违汝弼汝无面从退有后言谓我有违道汝当正之无得对面则顺从唯唯退后则有谤讟之言也故此诏引之】丞相御史与将军列侯中二千石及内郡国举贤良方正能直言极谏之士诣公车朕将览焉越隽山崩
　　四年春罢中书宦官【臣瓉曰汉初中人有中谒者令孝武加中谒者令为中书谒者令置仆射宣帝时任中书官恭为令石显为仆射元帝即位数年恭死显代为中书令専权用事至成帝乃罢其官】初置尚书员五人【师古曰汉旧仪云尚书四人为四曹常侍尚书主丞相御史事二千石尚书主刺史二千石事戸曹尚书主庶人上书事主客尚书主外国事成帝置五人有三公曹主断狱事】夏四月雨雪【师古曰雨音于具反】五月中谒者丞陈临杀司校尉辕丰于殿中【应劭曰丰为长安令治有能名擢拜司校尉临素与丰有怨见其尊显畏为已害拜讫未出使人刺杀】秋桃李实大水河决东郡金隄【师古曰金隄者河隄之名今在滑州界】冬十月御史大夫尹忠以河决不忧职自杀河平元年春三月诏曰河决东郡流漂二州【师古曰兖州豫州之地】校尉王延世隄塞輙平其改元为河平赐天下吏民爵各有差夏四月己亥晦日有蚀之既诏曰朕获保宗庙战战栗栗未能奉称【师古曰谓不副先帝之业】传曰男教不脩阳事不得则日为之蚀天着厥异辜在朕躬公卿大夫其勉悉心以辅不逮【师古曰悉尽也逮及也】百寮各修其职惇任仁人退逺残贼【师古曰惇厚也逺离也逺音于万反】陈朕过失无有所讳大赦天下六月罢典属国并大鸿胪秋九月复太上皇寝庙园
　　二年春正月沛郡鐡官冶鐡飞语在五行志夏六月封舅谭商立根逢时皆为列侯
　　三年春二月丙戌犍为地震山崩【师古曰犍音其言反又其连反】雍江水水逆流【师古曰雍音壅其下皆同】秋八月乙夘晦日有蚀之光禄大夫刘向校中秘书【师古曰言中以别外】谒者陈农使使求遗书于天下【师古曰言令陈农为使而使之求遗书也上使音所吏反下使读如本字】
　　四年春正月匈奴单于来朝赦天下徒赐孝弟力田爵二级诸逋租赋所振贷勿收二月单于罢归国三月癸丑朔日有蚀之遣光禄大夫博士嘉等十一人行举濒河之郡【师古曰廵行而举其状也濒水厓也濒河言傍河也行音下更反濒音频又音賔傍音布浪反】水所毁伤困乏不能自存者财振贷【师古曰财与裁同谓量其等差而振贷之】其为水所流压死不能自令郡国给槥椟葬埋【师古曰槥椟谓小棺槥音卫椟音读】已者与钱人二千避水它郡国在所冗食之【文頴曰冗散也散廪食使生活不占着戸给役使也如淳曰散着人间给食之官偿其直也师古曰文说是也冗音如勇反食读曰飤】谨遇以文理无令失职【师古曰勿使失其常理】举惇厚有行能直言之士壬申长陵临泾岸崩雍泾水夏六月庚戌楚王嚣薨山阳火生石中改元为阳朔阳朔元年【应劭曰时隂盛阳微故改元曰阳朔欲阳之苏息也师古曰应说非也朔始也以火生石中言阳气之始】春二月丁未晦日有蚀之三月赦天下徒冬京兆尹王章有罪下狱死
　　二年春寒诏曰昔在帝尧立羲和之官【应劭曰尚书尧典曰乃命羲和羲氏和氏世掌天地之官】命以四时之事令不失其序故书云黎民于蕃时雍【应劭曰黎众也时是也雍和也言众民于是变化用是太和也韦昭曰蕃多也师古曰此虞书尧典之辞也今尚书作变而此纪作蕃两说并通蕃音扶元反】明以隂阳为本也今公卿大夫或不信隂阳薄而小之【师古曰谓为轻小之事也】所奏请多违时政【李竒曰时政月令也】传以不知周行天下【如淳曰在位者皆不知隂阳时政转转相因故令后人遂不知也师古曰如说非也言递相因循以所不知之事施设教命周徧天下】而欲望隂阳和调岂不谬哉其务顺四时月令三月大赦天下夏五月【○宋祁曰古本无夏字】除吏八百石五百石秩【李竒曰除八百就六百除五百就四百】秋关东大水流民欲入函谷天井壶口五阮关者勿苛留【应劭曰天井在上党高都壶口在壶关五阮在代郡如淳曰阮音近卷反师古曰苛细刻也阮音其逺反苛音河】遣谏大夫博士分行视【师古曰行音下更反】八月甲申定陶王康薨九月奉使者不称【师古曰不副上意】诏曰古之立太学将以传先王之业流化于天下也儒林之官四海渊原宜皆眀于古今温故知新通达国体【师古曰温厚也谓厚积于故事也】故谓之博士否则学者无述焉为下所轻非所以尊道徳也工欲善其事必先利其器【师古曰论语载孔子之言也故此诏引焉】丞相御史其与中二千石二千石杂举可充博士位者使卓然可观【师古曰卓然高逺之貌也】是嵗御史大夫张忠卒【师古曰史不记其月故书之于嵗末其下王骏亦同】
　　三年春三月壬戌陨石东郡八夏六月颍川鐡官徒申屠圣等百八十人杀长吏盗库兵自称将军经歴九郡遣丞相长史御史中丞逐捕以军兴从事皆伏辜【师古曰逐捕之事须冇发兴皆依军法】秋八月丁巳大司马大将军王凤薨四年春正月诏曰夫洪范八政以食为首【师古曰洪范尚书篇名箕子为周武王所说洪大也范法也八政一曰食盖王政之所先故以为首】斯诚家给刑错之本也【师古曰言仓廪盈则家家自足人不犯禁无所用刑也】先帝劭农【苏林曰劭音翘精异之意也晋灼曰劭劝勉也师古曰晋说是也其字从力音时召反】薄其租税宠其强力【师古曰谓优宠力田之人】令与孝弟同科【师古曰谓每同荐举及加赐也】间者民弥惰怠乡本者少趋末者众将何以矫之【师古曰乡读曰向矫正也】方东作时【应劭曰东作耕也师古曰春位在东耕者始作故曰东作虞书尧典曰平秩东作】其令二千石勉劝农桑出入阡陌致劳来之【师古曰阡陌田间道也南北曰阡东西曰陌盖秦时商鞅所开也劳米劝勉之意也劳音郎到反来音郎代反】书不云乎服田力啬乃亦有秋【应劭曰农夫服田厉其膂力乃有秋收也师古曰此商书盘庚之辞】其朂之哉二月赦天下秋九月壬申东平王宇薨闰月壬戌御史大夫于永卒【师古曰于定国子】
　　鸿嘉元年春二月诏曰朕承天地获保宗庙明有所蔽徳不能绥刑罚不中众失职趋阙告诉者不絶是以隂阳错谬寒暑失序【师古曰序次也】日月不光百姓蒙辜朕甚闵焉【师古曰蒙被也】书不云乎即我御事防克耆夀咎在厥躬【文頴曰此尚书文侯之命篇中辞也言我周家用事者无能有耆老贤者使国之危亡罪咎在其用事者也师古曰咎在厥躬平王自谓故帝引之以自责耳文氏乃云咎在用事斯失之矣】方春生长时临遣谏大夫理等【师古曰天子自临敕而遣】举三辅三河农狱公卿大夫部刺史明申敕守相称朕意焉其赐天下民爵一级女子百戸牛酒加赐鳏寡独高年帛逋贷未入者勿收壬午行幸初陵赦作徒【师古曰徒人之在陵作役者】以新丰戏乡为昌陵县【师古曰戱水之乡也音许宜反】奉初陵赐百户牛酒上始为微行出【张晏曰于后门出从期门郎及私奴客十余人白衣组帻单骑出入市里不复警跸若微贱之所为故曰微行】冬黄龙见真定【师古曰本赵国东垣县也高祖十一年更名真定】二年春行幸云阳三月博士行饮酒礼有雉蜚集于庭歴阶升堂而雊【师古曰蜚古飞字也歴阶谓以次而登也○宋祁曰歴阶唐本作歴陛】后集诸府又集承明殿【师古曰在未央宫中】诏曰古之选贤傅纳以言明试以功【师古曰读曰敷敷陈也令其陈言而省纳之乃试以事也】故官无废事下无逸民【师古曰逸遁也】教化流行风雨和时百谷用成众庶乐业咸以康宁朕承鸿业十有余年数遭水旱疾疫之灾黎民娄困于饥寒【师古曰娄古屡字】而望礼义之兴岂不难哉朕既无以率道【师古曰道读曰】帝王之道日以陵夷【师古曰陵丘陵也夷平也言其頽替若丘陵之渐平也又曰陵迟亦言如丘陵之逶迟稍卑下也他皆类此】意廼招贤选士之路郁滞而不通与【师古曰与读曰欤】将举者未得其人也其举敦厚有行义能直言者冀闻切言嘉谋匡朕之不逮夏徙郡国豪杰赀五百万以上五千户于昌陵赐丞相御史将军列侯公主中二千石地第宅【师古曰并于昌陵赐之】六月立中山宪王孙云客为广徳王三年夏四月赦天下令吏民得买爵贾级千钱【师古曰贾读曰价】大旱秋八月乙夘孝景庙阙灾冬十一月甲寅皇后许氏废广汉男子郑躬等六十余人攻官寺簒囚徒【师古曰逆取曰簒】盗库兵自称山君
　　四年春正月诏曰数敕有司务行寛大而禁苛暴讫今不改一人有辜举宗拘系农民失业怨恨者众伤害和气水旱为灾关东流冗者众【师古曰冗散失其事业也冗音人勇反】青幽冀部尤剧朕甚痛焉未闻在位有恻然者孰当助朕之【师古曰孰谁也】已遣使者循行郡国【师古曰行音下更反】被灾害什四以上民赀不满三万勿出租赋逋贷未入皆勿收流民欲入关輙籍内【师古曰録其民籍而内之】所之郡国谨遇以理【师古曰之往也】务有以全活之思称朕意秋勃海清河河溢被灾者振贷之冬广汉郑躬等党与广【师古曰古浸字浸渐也】犯歴四县众且万人拜河东都尉赵护为广汉太守发郡中及蜀郡合三万人击之或相捕斩除罪【师古曰贼党相捕斩而来者赦其本罪】旬月平迁护为执金吾赐黄金百斤
　　永始元年春正月癸丑太官凌室火【师古曰藏冰之室】戊午戾后园闗火夏四月封媫妤赵氏父临为成阳侯五月封舅曼子侍中骑都尉光禄大夫王莽为新都侯六月丙寅立皇后赵氏【师古曰赵飞燕也即上所谓媫妤赵氏】大赦天下秋七月诏曰朕执徳不固谋不尽下【师古曰言不博谋于羣下】过聼将作大匠万年【师古曰过误也万年解万年也】言昌陵三年可成作治五年中陵司马殿门内尚未加功【如淳曰陵中有司马殿门如生时制也臣瓉曰天子之藏圹中无司马殿门也此谓陵上寝殿及司马门也时皆未作之故曰尚未加功师古曰中陵陵中正寝也司马殿门内瓉说是也】天下虚耗【师古曰耗损也音呼到反】百姓罢劳【师古曰罢读曰疲】客土疏恶【服防曰取他处土以増高为客土也】终不可成朕惟其难怛然伤心【师古曰惟思也】夫过而不改是谓过矣【师古曰论语载孔子之言故诏引之】其罢昌陵及故陵勿徙吏民令天下毋有动揺之心立城阳孝王子俚为王【如淳曰俚音里】八月丁丑太皇太后王氏崩【师古曰宣帝王皇后也】
　　二年春正月己丑大司马车骑将军王音薨二月癸未夜星陨如雨乙酉晦日有蚀之诏曰乃者龙见于东莱日有蚀之天着变异以显朕邮【师古曰邮与尤同谓过也】朕甚惧焉公卿申敕百寮深思天诫有可省减便安百姓者条奏所振贷贫民勿收又曰闗东比嵗不登【师古曰比频也】吏民以义收食贫民入谷物助县官振赡者已赐直【如淳曰赐之爵复租赋以为直师古曰此说非也收食贫人谓收取而养食之助县官振赡谓出物以助郡县之官也已赐直谓官赐其所费直也今方更加爵及免赋耳食读曰飤】其百万以上加赐爵右更【师古曰第十四爵也更音工衡反】欲为吏补三百石其吏也迁二等【师古曰先已为吏则迁二等】三十万以上赐爵五大夫【师古曰第九爵也】吏亦迁二等民补郎十万以上家无出租赋三嵗万钱以上一年冬十一月行幸雍祠五畤十二月诏曰前将作大匠万年知昌陵卑下不可为万嵗居奏请营作建置郭邑妄为巧诈积土增高多赋敛繇役兴卒暴之作【师古曰卒读曰猝谓急也】卒徒蒙辜死者连属【师古曰属音之欲反】百姓罢极天下匮竭【师古曰罢读曰疲匮空也竭尽也】常侍闳前为大司农中丞数奏昌陵不可成【师古曰闳王闳也】侍中卫尉长数白宜早止徙家反故处【师古曰长淳于长也】朕以长言下闳章【如淳曰以卫尉长数曰罢故因下闳请奏罢作之章师古曰下音胡稼反】公卿议者皆合长计首建至策闳典主省大费【师古曰司农中丞主钱谷顾庸故云典主】民以康宁闳前赐爵关内侯黄金百斤其赐长爵闗内侯食邑千戸闳五百戸万年佞邪不忠毒流众庶海内怨望至今不息虽蒙赦令不宜居京师其徙万年敦煌郡是嵗御史大夫王骏卒【师古曰王吉之子也】
　　三年春正月己夘晦日有蚀之诏曰天灾仍重朕甚惧焉【师古曰仍频也重音直用反】惟民之失职【师古曰失其常业也】临遣太中大夫嘉等循行天下【师古曰行音下更反】存问耆老民所疾苦其与部刺史举惇朴逊譲有行义者各一人冬十月庚辰皇太后诏有司复甘泉泰畤汾隂后土雍五畤陈仓陈寳祠【师古曰陈寳祠在陈仓】语在郊祀志十一月尉氏男子樊并等十三人谋反【师古曰尉氏陈留之县】杀陈留太守刼畧吏民自称将军徒李谭等五人共格杀并等皆封为列侯十二月山阳鐡官徒苏令等二百二十八人攻杀长吏盗库兵自称将军经歴郡国十九杀东郡太守汝南都尉遣丞相长史御史中丞持节督趣逐捕【师古曰趣读曰促】汝南太守严防捕斩令等【师古曰防与欣同令即苏令】迁防为大司农赐黄金百斤
　　四年春正月行幸甘泉郊泰畤神光降集紫殿大赦天下赐云阳吏民爵女子百户牛酒鳏寡孤独高年帛三月行幸河东祠后土赐吏民如云阳行所过无出田租夏四月癸未长乐临华殿未央宫东司马门皆灾【师古曰东而之司马门也】六月甲午霸陵园门阙灾出杜陵诸未尝御者归家诏曰廼者地震京师火灾娄降【师古曰娄古屡字】朕甚惧之有司其悉心明对厥咎【师古曰悉尽也】朕将亲览焉又曰圣王明礼制以序尊卑异车服以章有徳虽有其财而无其尊不得逾制故民兴行【师古曰行音下更反】上义而下利【师古曰以义为上以利为下】方今世俗奢僣罔极【师古曰罔无也极中也一曰止也】靡有厌足公卿列侯亲属近臣四方所则【师古曰则法也】未闻修身遵礼同心忧国者也或廼奢侈逸豫务广第宅治园池多畜奴婢被服绮縠【师古曰被音皮义反】设钟鼓备女乐车服嫁娶埋过制吏民慕效以成俗【师古曰渐也】而欲望百姓俭节家给人足岂不难哉诗不云乎赫赫师尹民具尔瞻【师古曰小雅节南山之诗也赫赫盛貌也师尹尹氏为太师之官也言居位甚髙备为众庶所瞻仰】其申敕有司以渐禁之【师古曰谓约束也】青绿民所常服且勿止【师古曰然则禁红紫之属】列侯近臣各自省改【师古曰省视也视而改之论语称曾子曰吾日三省吾身○刘攽曰予谓省者减省也改者顷改也】司校尉察不变者秋七月辛未晦日有蚀之
　　元延元年春正月己亥朔日有蚀之三月行幸雍祠五畤夏四月丁酉无云有雷声光耀耀四面下至地昬止赦天下秋七月有星孛于东井诏曰廼者日蚀星陨谪见于天大异重仍【师古曰仍频也重音直用反】在位黙然罕有忠言今孛星见于东井朕甚惧焉公卿大夫博士议郎其各悉心惟思变意明以经对无有所讳与内郡国举方正能直言极谏者各一人【师古曰令公卿与内郡国各举一人○宋祁曰注文南本作内郡国共举人】北邉二十二郡举勇猛知兵法者各一人封萧相国后喜为鄼侯【○宋祁曰喜字唐本南夲并作嘉予据表传作嘉是】冬十二月辛亥大司马大将军王商薨是嵗昭仪赵氏害后宫皇子【师古曰赵飞燕之妹】
　　二年春正月行幸甘泉郊泰畤三月行幸河东祠后土夏四月立广陵孝王子守为王【○宋祁曰子守为王景徳本史馆本唐本并作子宇为王】冬行幸长杨宫从胡客大校猎【如淳曰合军聚众有幡校击鼓也周礼校人掌王田猎之马故谓之校猎师古曰如说非也此校谓以本自相贯穿为阑校耳校人职云六廐成校是则以遮阑为义也校猎者大为阑校以遮禽兽而猎取也军之幡旗虽有校名本因部校此无豫也○刘攽曰予谓校读如犯而不校之校校亦竞也竞逐猎也】宿萯阳宫【师古曰萯音倍】赐从官三年春正月丙寅蜀郡岷山崩【师古曰岷音武巾反】雍江三日江水竭二月封侍中卫尉淳于长为定陵侯三月行幸雍祠五畤
　　四年春正月行幸甘泉郊泰畤二月罢司校尉官三月行幸河东祠后土甘露降京师赐长安民牛酒绥和元年春正月大赦天下二月癸丑诏曰朕承太祖鸿业奉宗庙二十五年徳不能绥理宇内百姓怨望者众不天祐至今未有继嗣天下无所系心观于往古近事之戒祸乱之萌皆由斯焉【师古曰始生曰萌】定陶王欣于朕为子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万戸以慰其意【师古曰以不得继统为帝之后恐其怨恨】赐诸侯王列侯金天下当为父后者爵三老孝弟力田帛各有差又曰盖闻王者必存二王之后所以通三统也【师古曰天地人是为三统二王之后并已为三】昔成汤受命列为三代【师古曰夏殷周是为三代】而祭祀废絶考求其后莫正孔吉【臣瓉曰无若孔吉最正也】其封吉为殷绍嘉侯三月进爵为公及周承休侯皆为公地各百里行幸雍祠五畤夏四月以大司马票骑大将军为大司马【文頴曰王根也】罢将军官御史大夫为大司空封为列侯益大司马大司空奉如丞相【如淳曰律丞相大司马大将军奉钱月六万御史大夫奉月四万也】秋八月庚戌中山王兴薨冬十一月立楚孝王孙景为定陶王定陵侯淳于长大逆不道下狱死廷尉孔光使持节赐贵人许氏药饮药死【师古曰即前所废皇后许氏也】十二月罢部刺史更置州牧秩二千石
　　二年春正月行幸甘泉郊泰畤二月壬子丞相翟方进薨三月行幸河东祠后土丙戌帝崩于未央宫【臣瓉曰帝年二十即位即位二十六年夀四十五师古曰即位明年乃改元耳夀四十六】皇太后诏有司复长安南北郊四月己夘延陵【臣瓉曰自崩至几五十四日延陵在扶风去长安六十二里】
　　赞曰臣之姑充后宫为媫妤【晋灼曰班彪之姑也】父子昆弟侍帷幄数为臣言成帝善修容仪升车正立不内顾不疾言不亲指【师古曰不内顾者谓俨然端严不廻眄也不疾言者为轻肆也不亲指者为惑下也此三句者本论语乡党篇述孔子之事故班氏引之以羙成帝今论语云车中不内顾不疾言不亲指内顾者说者以为前视不过衡轭旁视不过輢较与此不同輢音于绮反】临朝渊嘿尊严若神可谓穆穆天子之容者矣【师古曰礼记云天子穆穆诸侯皇皇大夫济济士跄跄故此賛引之】博览古今容受直辞公卿称职奏议可述【师古曰称职克当其任也可述言有文采】遭世承平上下和睦然湛于酒色【师古曰湛读曰耽】赵氏乱内外家擅朝言之可为于邑【师古曰于邑短气貌读如本字于又音乌邑又音乌合反他皆类此】建始以来王氏始执国命哀平短祚莽遂簒位盖其威福所由来者渐矣





　　前汉书卷十
　　前汉书卷十考证
　　成帝纪罢六厩技巧官○【臣召南】按百官表六厩技巧二官有令有丞属水衡都尉师古但解技巧未释六厩于百官表注引汉旧仪即以太仆之大厩解之恐未为当此所罢者止言水衡所属之六厩非太仆所属也下文又云减乗舆厩马则太仆所属者矣
　　盖闻天生众民○宋本无盖闻二字别本俱有
　　五阮闗注应劭曰五阮在代郡○【臣召南】按地理志代郡无五阮闗有五原闗疑五阮即五原音之转耳






　　前汉书卷十考证
　　钦定四库全书
　　前汉书卷十一
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　哀帝纪第十一
　　孝哀皇帝【荀恱曰讳欣之字曰喜应劭曰恭仁短折曰哀】元帝庶孙定陶恭王子也母曰丁姬年三嵗嗣立为王长好文辞法律【师古曰年长而好之】元延四年入朝尽从傅相中尉【师古曰三官皆从王入朝】时成帝少弟中山孝王亦来朝独从傅上怪之以问定陶王对曰令诸侯王朝得从其国二千石傅相中尉皆国二千石故尽从之上令诵诗通习能说【师古曰说其义】他日问中山王独从傅在何法令不能对令诵尚书又废【师古曰中忘之】及赐食于前后饱起下韈系觧【师古曰食而独在后饱及起又韈系觧也韈音武伐反】成帝由此以为不能而贤定陶王数称其材时王祖母傅太后随王来朝私赂遗上所幸赵昭仪及帝舅票骑将军曲阳侯王根昭仪及根见上亡子亦欲豫自结为长乆计皆更称定陶王【师古曰更音工衡反】劝帝以为嗣成帝亦自羙其材为加元服而遣之【师古曰为之冠】时年十七矣明年使执金吾任宏守大鸿胪持节徴定陶王立为皇太子谢曰臣幸得继父守藩为诸侯王材质不足以假充太子之宫【师古曰谦不敢言为太子故云假充若言非正○宋祁曰非正新本作非如正】陛下圣徳寛仁敬承祖宗奉顺神祗宜防福祐子孙千亿之报【师古曰大雅假乐之诗曰干禄百福子孙千亿言成王宜众宜人天所保佑求得福禄故子孙众多也十万曰亿故此谢书引以为言】臣愿且得留国邸旦夕奉问起居俟有圣嗣归国守藩书奏天子报闻后月余立楚孝王孙景为定陶王奉恭王祀所以奨厉太子専为后之谊【师古曰奨劝使也】语在外戚传绥和二年三月成帝崩四月丙午太子即皇帝位谒髙庙尊皇太后曰太皇太后皇后曰皇太后大赦天下赐宗室王子有属者马各一驷【师古曰有属谓亲未尽尚有服者】吏民爵百戸牛酒三老孝弟力田鳏寡孤独帛太皇太后诏尊定陶恭王为恭皇五月丙戌立皇后傅氏【师古曰傅晏女】诏曰春秋母以子贵尊定陶太后曰恭皇太后丁姬曰恭皇后各置左右詹事食邑如长信宫中宫【应劭曰成帝母王太后居长信宫李竒曰傅姬如长信丁姬如中宫也师古曰中宫皇后之宫】追尊傅父为崇祖侯丁父为褒徳侯【师古曰传父傅太后之父丁父丁太后之父】封舅丁眀为阳安侯舅子满为平周侯追諡满父忠为平周懐侯皇后父晏为孔乡侯皇太后弟侍中光禄大夫赵钦为新成侯六月诏曰郑声淫而乱乐【师古曰郑国有溱洧之水男女亟于其间聚防故俗乱而乐淫】圣王所放【师古曰放弃也论语称孔子曰放郑声】其罢乐府曲阳侯根前以大司马建社稷策益封二千户【师古曰王根也建议立哀帝为太子】太仆安阳侯舜辅有旧防益封五百戸【师古曰王舜】及丞相孔光大司空汜乡侯何武益封各千户【师古曰汜音泛】诏曰河间王良防太后三年为宗室仪表【师古曰仪表者言为礼仪之表率】益封万戸又曰制节谨度以防奢淫为政所先百王不易之道也【师古曰言为常法不可改易】诸侯王列侯公主吏二千石及豪富民多畜奴婢田宅亡限与民争利百姓失职重困不足【师古曰失职失其常分也重音直用反】其议限列【师古曰令条列而为限禁】有司条奏诸王列侯得名田国中列侯在长安及公王名田县道闗内侯吏民名田皆无得过三十顷【如淳曰名田国中者自其所食国中也既收其租税又自得有私田三十顷名田县道者令甲诸侯在国名田他县罚金二両今列侯有不之国者虽遥食其国租税复自得田于他县道公主亦如之不得过三十顷】诸侯王奴婢二百人列侯公主百人关内侯吏民三十人年六十以上十嵗以下不在数中贾人皆不得名田为吏【如淳曰市井子孙不得为吏见食货志】犯者以律论诸名田畜奴婢过品皆没入县官齐三服官诸官织绮绣难成害女红之物皆止无作输【如淳曰红亦工也其所作已成未成皆止无复作皆输所近官府也师古曰如说非也谓未成者不作已成者不输耳】除任子令及诽谤诋欺法【应劭曰任子令者汉仪注吏二千石以上视事满三年得任同产若子一人为郎不以徳选故除之师古曰任者保也诋诬也音丁礼反】掖庭宫人年三十以下出嫁之官奴婢五十以上免为庶人禁郡国无得献名兽益吏三百石以下奉【师古曰奉音扶用反】察吏残贼酷虐者以时退有司无得举赦前往事前博士弟子父母死予宁三年【师古曰宁谓处家持防服○宋祁曰前博士一本无前字】秋曲阳侯王根成都侯王况皆有罪根就国况免为庶人归故郡诏曰朕承宗庙之重战战兢兢惧失天心间者日月亡光五星失行郡国比比地动【师古曰比比犹言频频也】廼者河南颍川郡水出流杀人民败坏庐舍朕之不徳民反防辜朕甚惧焉已遣光禄大夫循行举籍【师古曰举其名籍也行音下更反】赐死者棺钱人三千【师古曰赐钱三千以充棺】其令水所伤县邑及他郡国灾害什四以上民赀不满十万皆无出今年租赋【师古曰什四谓什分损四】
　　建平元年春正月赦天下侍中骑都尉新成侯赵钦成阳侯赵防皆有罪免为庶人徙辽西【师古曰防钦皆赵昭仪之兄】太皇太后诏外家王氏田非茔皆以赋贫民【师古曰茔域也赋给与也茔音营】二月诏曰盖闻圣王之治以得贤为首其与大司马列侯将军中二千石州牧守相举孝弟惇厚能直言通政事延于侧陋可亲民者各一人【师古曰言有孝弟惇厚直言通政事之人虽在侧陋可延致而任者皆令举之○刘攽曰此诏亦是下丞相大司空者】三月赐诸侯王公主列侯丞相将军中二千石中都官郎吏金钱帛各有差冬中山孝王太后媛【师古曰冯奉世之女也媛音爰】弟宜乡侯冯参有罪皆自杀
　　二年春三月罢大司空复御史大夫【师古曰复音扶目反此下亦同】夏四月诏曰汉家之制推亲亲以显尊尊【师古曰天子之至亲当极尊号】定陶恭皇之号不宜复称定陶尊恭皇太后曰帝太太后称永信宫恭皇后曰帝太后称中安宫立恭皇庙于京师赦天下徒罢州牧复刺史六月庚申帝太后丁氏崩上曰朕闻夫妇一体诗云谷则异室死则同穴【师古曰诗王风大车之篇也谷生也穴冢圹也】昔季武子成寑杜氏之殡在西阶下请合葬而许之【师古曰季武子鲁大夫季孙宿也成寑新为寑室也事见礼记檀弓】附葬之礼自周兴焉【师古曰礼记称孔子曰合非古也自周公以来未之有改也】郁郁乎文防吾从周【师古曰论语称孔子曰周监于二代郁郁乎文哉吾从周言周观视夏殷之礼而损益之典文大备吾从周礼也郁郁文章貌】孝子事亡如事存帝太后宜起陵恭皇之园遂定陶发陈留济隂近郡国五万人穿复土【师古曰为冢圹也复音扶目反】待诏夏贺良等言赤精子之防【应劭曰诸以材技征召未有正官故曰待诏夏姓也贺良名也髙祖感赤龙而生自谓赤帝之精良等因是作此谶文】汉家歴运中衰当再受命宜改元易号诏曰汉兴二百载歴数开元皇天降非材之佑【应劭曰哀帝自言不才天降之估】汉国再获受命之符朕之不徳曷敢不通夫基事之元命必与天下自新【师古曰基始也元大也始为大事之命谓改制度也又曰更受天之大命】其大赦天下以建平二年为太初元年号曰陈圣刘太平皇帝【李斐曰陈道也言得神道圣者刘也如淳曰陈舜后王莽陈之后谬语以眀莽当篡立而不知韦昭曰敷陈圣刘之徳也师古曰如韦二说是也○宋祁曰予按王莽以防文觧释当作太初元将元年后人不晓四字为号輙削去元将二字非是后得唐本元将字果存】漏刻以百二十为度【师古曰旧漏昼夜共百刻今增其二十此本齐人廿忠可所造今贺良等重言遂施行之事见李寻传】七月以渭城西北原上永陵亭部为初陵勿徙郡国民使得自安八月诏曰待诏夏贺良等建言改元易号增益漏刻可以永安国家朕过听贺良等言【师古曰过误也】冀为海内获福卒亡嘉应皆违经背古不合时宜六月甲子制书非赦令也皆蠲除之【如淳曰悔前赦令不防其福故收令还之臣瓉曰改元易号大赦天下以求延祚而不防福哀帝悔之故更下制书诸非赦罪事皆除之谓改制易号令皆复故也师古曰如释非也瓉説是矣非赦令也犹言自非赦令耳也语终辞也而读者不晓輙改也为他字失本文也】贺良等反道惑众下有司皆伏辜丞相博御史大夫孔鄊侯晏有罪【师古曰博朱博赵晏傅晏】博自杀减死二等论晏削户四分之一语在博传
　　三年春正月立广徳夷王弟广汉为广平王癸卯帝太太后所居桂宫正殿火三月己酉丞相当薨【师古曰平当】有星孛于河鼓夏六月立鲁顷王子郚乡侯闵为王【苏林曰郚音鱼县名也属东海师古曰又音吾】冬十一月壬子复甘泉泰畤汾隂后土祠罢南北郊东平王云云后谒安成恭侯夫人放【文颖曰恭侯王崇王太后弟】皆有罪云自杀谒放弃市
　　四年春大旱闗东民传行西王母筹【师古曰西王母元后夀考之象行筹又言执国家筹防行于天下】经歴郡国西入闗至京师民又防聚祠西王母或夜持火上屋【李竒曰皆隂为阳之象】击鼓号呼相惊恐【师古曰呼音火故反】二月封帝太太后从弟侍中傅商为汝昌侯太后同母弟子侍中郑业为阳信侯三月侍中驸马都尉董贤光禄大夫息夫躬南阳太守孙宠皆以告东平王封列侯语在贤传夏五月赐中二千石至六百石及天下男子爵六月尊帝太太后为皇太太后秋八月恭皇园北门灾冬诏将军中二千石举民兵法有大虑者【师古曰虑谓谋防思虑○宋祁曰民疑当作明】
　　元夀元年春正月辛丑朔日有蚀之诏曰朕获保宗庙不眀不敏宿夜忧劳未皇宁息【师古曰皇暇也】惟隂阳不调元元不赡【师古曰赡足也】未睹厥咎娄敕公卿庶防有望【师古曰望其厉精为治娄古屡字】至今有司执法未得其中【师古曰中音竹仲反】或上暴虐假埶获名温良寛柔防于亡灭是故残贼弥长和睦日衰百姓愁怨靡所错躬【师古曰错置也音千故反】廼正月朔日有蚀之厥咎不逺在余一人公卿大夫其各悉心勉帅百寮【师古曰悉尽也寮官也】敦任仁人黜逺残贼【师古曰敦厚也逺音于万反】期于安民陈朕之过失无有所讳其与将军列侯中二千石举贤良方正能直言者各一人大赦天下丁巳皇太太后傅氏崩三月丞相嘉有罪下狱死【师古曰王嘉】秋九月大司马栗骑将军丁眀免孝元庙殿门铜龟蛇铺首鸣【如淳曰门铺首作蛇之形而呜呼也师古曰门之铺首所以衔环者也铺音普胡反】
　　二年春正月匈奴单于乌孙大昆弥来朝二月归国单于不説【师古曰説读曰悦】语在匈奴传夏四月壬辰晦日有蚀之五月正三公官分职大司马卫将军董贤为大司马丞相孔光为大司徒御史大夫彭宣为大司空封长平侯正司直司造司防职【师古曰司直司汉旧冇之但改正其职掌而司防旧无今特创置故云造也○宋祁曰南本职字上有官字】事未定六月戊午帝崩于未央宫【臣瓒曰帝年二十即位即位六年夀二十五师古曰即位明年乃改元夀二十六】秋九月壬寅义陵【臣瓒曰自崩至凡百五日义陵在扶风去长安四十六里】
　　赞曰孝哀自为藩王及充太子之宫文辞博敏幼有令闻【师古曰博广也敏疾也令善也闻名也】睹孝成世禄去王室权柄外移是故临朝娄诛大臣欲彊主威以则武宣【师古曰则法也】雅性不好声色时览卞射武戏【应劭曰卞射皮卞而射也苏林曰手抟为卞角力为武戏也晋灼曰甘延夀传试卞为期门师古曰苏晋二説是】即位痿痹【苏林曰痿音萎枯之萎如淳曰痿音踒之踒弩病两足不能相过曰痿师古曰痿亦痹病也音人佳反痹音必寐反踒者弩名事见晋令音烦踒音防】末年剧【师古曰渐也】飨国不永哀防【师古曰永长也】
  </div>
  <div class="pagination">
   <a href="前汉书_page11.html">
    上一页
   </a>
   <span>
    ...
   </span>
   <a href="前汉书_page7.html">
    7
   </a>
   <a href="前汉书_page8.html">
    8
   </a>
   <a href="前汉书_page9.html">
    9
   </a>
   <a href="前汉书_page10.html">
    10
   </a>
   <a href="前汉书_page11.html">
    11
   </a>
   <span class="current-page">
    12
   </span>
   <a href="前汉书_page13.html">
    13
   </a>
   <a href="前汉书_page14.html">
    14
   </a>
   <a href="前汉书_page15.html">
    15
   </a>
   <a href="前汉书_page16.html">
    16
   </a>
   <a href="前汉书_page17.html">
    17
   </a>
   <span>
    ...
   </span>
   <a href="前汉书_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
