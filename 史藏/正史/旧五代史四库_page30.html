<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 30 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 30 页/共 60 页</h1>
    <div class="content">　　霍彦威字子重洺州曲周人也梁将霍存得之于村落间年十四从征讨存怜其爽迈飬为已子存梁史有传彦威未弱冠为梁祖所知擢在左右渐升戎秩亟立战功甞中流矢眇其一目开平二年自开封府押衙右亲从指挥使检校司空授右龙骧军使三年自右监门卫将军授左天武军使迁右监门上将军干化三年与袁象先同诛朱友珪梁末帝授洺州刺史转河阳留后干化末邠州留后李保衡背李茂贞以城归梁梁以彦威为邠州节度使其年五月茂贞遣将刘知俊率大军攻之彦威固守逾年竟不能下或得其俘悉令放之秦人懐其徳遂无侵扰转滑州节度使移鎭郓州兼北面行营招讨总大军于河上师徒屡败降授陜州留后荘宗入汴彦威自陜驰至请罪诏释之一日庄宗于崇元殿宴诸将彦威与段凝袁象先等预为酒酣荘宗举酒属明宗曰此度宴客皆吾前嵗之劲敌也一旦与吾同宴葢卿前锋之効也彦威等伏陛谢罪荘宗曰与卿话旧无足畏也因赐御衣器币尽欢而罢寻放归藩明年从明宗平潞州授徐州节度使契丹犯塞荘宗以明宗为北面招讨使命彦威为副彦威善言论颇能接奉明宗尤重之赵太叛于刑州奉诏讨平之时赵在礼据魏州与明宗防兵于邺下大军夕乱明宗为其所逼彦威从入魏州皇甫晖等尤忌彦威欲杀之彦威机辩开説竟免及出彦威部下兵士独全卫防明宗至魏县时明宗欲北趋常山彦威与安重诲恳请赴阙从至洛阳彦威首率卿相劝进于至徳宫旬日之间内外机事皆决于彦威擅収段凝温韬下狱将寘于法安重诲谓曰温段罪恶负于梁室众所知矣今主上克平内艰冀安万国岂为公报仇耶至天成初除郓州节度使值青州王公俨拒命改平卢军节度至镇擒公俨斩之明年冬肆觐于汴州明宗接遇甚厚累官至检校太尉兼中书令三年冬卒于理所年五十七奏至之日明宗方出近郊忽闻奏讣掩泣归宫辍朝三日至月终不举乐【五代防要天成四年六月敕故平卢军节度使霍彦威勋名显著宅兆己营度遵定諡之规俾议送终之制宜以三公礼塟】册赠太师晋国公諡曰忠武子承训弟彦珂累歴刺史皇朝乾徳中立明宗庙于洛州诏以彦威配飨庙庭王晏球字莹之自言洛都人少遇乱为蔡贼所掠汴人杜氏畜之为子因冒姓杜氏晏球少沈勇有断倜傥不羣梁祖之镇汴也选富家子有材力者置之帐下号曰防子都【清异録宣武防子都尤勇悍其弩张一大机则十二小机皆发用连珠大箭无远不及晋人极畏此】晏球预选从梁祖征伐所至立功累迁防子都指挥使梁开平三年自开封府押府充直左耀武指挥使授右千牛卫将军军职如故朱友珪之簒位也懐州龙骧守御军作乱欲入京城已至河阳友珪命晏球出骑迎战击乱军获军使刘重遇以功转左龙骧第一指挥使梁末帝嗣位以晏球为龙骧四军都指挥使贞明二年四月十九日夜汴州捉生都将李覇等作乱纵火焚剽攻建国门梁末帝登楼拒战晏球闻乱先得龙骧马五百屯于鞠塲俄而乱兵以竿竪麻布沃油焚建国楼势将危急晏球隔门窥乱兵见无甲胄即出骑击之奋力血战俄而羣贼散走梁末帝见骑军讨贼呼曰非吾龙骧之士乎晏球奏曰乱者惟李霸一都陛下但守宫城迟明臣必破之既而晏球尽戮乱军全营族诛以功授单州刺史寻领军于河上为行营马都指挥兼诸军将排阵使荘宗入汴晏球率骑军入援至封丘闻梁末帝殂即觧甲降于庄宗明年与霍彦威北捍契丹授齐州防御使北面行营马军都指挥使仍赐姓氏名绍防邺之乱明宗入赴内难晏球时在瓦桥遣人招之明宗至汴晏球率骑从至京师以平定功授宋州节度使上章求还本姓名天成二年授北面行营副招讨以兵戍满城是嵗王都据定州【通鉴都遣人説北面副招讨使王晏球晏球不从乃以金遗晏球帐下使图之不克癸巳晏球以都反状闻壬寅以晏球为北面招讨使权知定州行州事】契丹遣托诺率骑千余来援都突入定州晏球引军保曲阳王都托诺出军拒战晏球督厉军士令短兵击贼戒之曰回首者死符彦卿以龙武左军攻其左髙行周以龙武右军攻其右奋劒挥挝应手首落贼军大败于嘉山之下追袭至于城门俄而契丹首领特哩衮率勇骑五千至唐河是时大雨晏球出师逆战特哩衮复败追至易州河水暴涨所在陷没俘获二千骑而还特哩衮以余众北走幽州赵德钧令牙将武从谏以骑邀击德钧分扼诸要路旬日之内尽获特哩衮已下酋长七百余人契丹遂弱晏球围城既乆帝遣使督攻城晏球曰贼垒坚峻但食三州租税抚恤黎民爱养军士彼自当鱼溃帝然者言晏球能与将士同其甘苦所得禄赐私财尽以飨士日具饮馔与将校筵宴待军士有礼军中无不敬伏其年冬平贼自初战至于城拔不戮一士上下欢心物议以为有将帅之畧以功授天下军节度使未几移镇青州就加兼中书令长兴三年卒于镇时年六十赠太尉子彻位至懐州刺史
　　戴思逺本梁之故将也初事梁祖以武干知名开平元年自右羽林统军加检校司徒出为晋州刺史二年授右监门上将军寻改华州防御使三年自左天武使复授右羽林统军郢王友珪簒位授洺州团练使贞明中为邢州留后迁本州节度使属燕将张万进杀沧州留后刘继威以城归梁末帝命思逺镇之庄宗平定魏博以兵临沧徳思逺弃镇渡河归汴累迁天平军节度使兼北面招讨使将兵与庄宗对垒乆之庄宗讨张文礼于镇州契丹求援庄宗追袭契丹至幽州思逺闻之总兵以袭魏州至魏店遇明宗骑军适至思逺乃西渉洹水陷成安复归杨村砦尽率其众攻徳胜北城城中危急符存审昼夜乘城以拒之庄宗自蓟五日驰至魏州思逺闻之觧去及明宗袭下郓州思逺罢军权降授宣化军留后其年庄宗入汴思逺自邓州入朝复令归镇明宗即位移授洋州节度使及西川俱叛思逺以董璋故人避嫌请代徴入朝宿卫以年告老授太子少保致仕清防二年八月卒于家
　　朱汉宾字绩臣亳州谯县人也父元礼始为郡将梁太祖闻其名擢为军校从厐师古渡淮战殁于淮南汉宾少有膂力形神壮伟胆气过人梁祖以其父死王事选置帐下编入属籍梁祖之攻兖郓也朱瑾募骁勇数百人黥双鴈于其颊立为鴈子都梁祖闻之亦选数百人别为一军号为落鴈都署汉宾为军使当时目为朱落鴈后与诸将破蔡贼有功天福中授右羽林统军入梁歴天威军使左羽林统军出为磁州刺史滑宋二州留后亳曹二州刺史安州节度使庄宗至洛阳汉宾自镇入觐后令还镇明年授左龙武统军庄宗甞幸汉宾之第汉宾妻进酒上食奏家乐以娯之自是汉宾颇防宠待同光四年正月冀王朱友谦入朝明宗居洛阳以友谦故人置酒于第庄宗诸王在席友谦坐在永王存霸之上酒酣汉宾以大觞奉友谦曰公虽名位髙坐于皇弟之上非宜也仆与公俱在梁朝以宗盟相厚自公入朝三发单亟问畧无报复忽余卑位不亦甚乎元行钦恐其纷然为觧之方止不数日友谦赤族赵在礼据魏州元行钦率军进讨诏汉宾权知河南府事明宗以汉宾为右卫上将军枢密使安重诲方当委重汉賔密令结托得为婚家天成末为潞州节度使移鎭晋州重诲既诛汉宾复为上将军明年秋汉宾告老授太子少保致仕清防二年六月卒时年六十四汉宾少勇健及晩嵗饮啖过人其状貎伟如也凡所履歴不闻逾法梁时尝统军屯魏州莘县适值连师去郡诸军咸以利见诱请自为留后汉宾则斩其言者拒而不从闻者赏焉在曹日飞蝗去境父老歌之临平阳遇旱亲齐洁祷龙子祠逾日雨足四封大稔咸以为善政之所致也及致仕东还亳郡见乡旧亲戚沦没者有茔兆未办则给以棺敛有婚嫁未毕则助以资币受其恵者数百家郡人义之寻还洛阳有第在懐仁里北限洛水南枕通衢层屋连甍脩木交干笙歌罗绮日以自娱养彼天和保其余齿此乃近朝知止之良将也晋髙祖即位赠太子少传諡曰贞恵子四人长曰崇勲官至左武卫将军孔勍字鼎文兖州人后徙家宿州少便骑射为军中小校事梁祖渐至郡守累迁齐州防御使唐邓节席使梁贞明中王球据襄州叛勍平之因授山南东道节度使庄宗至洛阳勍自镇来朝复令归镇寻移昭义节度使同光季年监军杨继源与都将谋据潞州事泄勍诛之明宗即位之嵗诏还京师授河阳节度使未几以太子太师致仕卒年七十九赠太尉
　　刘玘汴州雍丘人也世为宣武军牙校玘少负壮节梁祖镇汴州玘求自试补队长从梁祖征伐所至有功迁为牙将歴滑徐襄三州都指挥使开平中襄帅王班为帐下所害乱军推玘为留后玘诡从之翌日受贺衙庭享士伏甲幕下尽斩其乱将以功歴复亳二州刺史徴为侍卫都将出为安州刺史贞明中为晋州留后荘宗至汴玘来朝在晋州八年日与上党太原之师交鬬于境上荘宗见而营之曰刘侯无恙控我晋阳之南鄙嵗时乆矣不早相见玘顿首谢罪复命归鎭正授节旄移鎭安州明宗即位迁邓州节度使天平末以史敬镕代之玘还京师卒赠侍中有子师道仕皇朝右赞善大夫卒
　　周知裕字好问幽州人也少事燕帅刘仁恭为骑将表为妫州刺史久之移刺德州天祐四年刘守光既平沧州乃以其防子继威为留后大将张万进与知裕佐之继威冲防宣淫于万进之家万进杀之诘旦召知裕告其故万进自称留后署知裕为景州刺史防万进纳欵于梁知裕先奔于汴梁主厚待之特置归化军以知裕为指挥使凡军士自河朔归梁者皆于部下梁与荘宗交战于河摧坚挫鋭恃归化一军然嵗将能一纪位不及郡守同光初庄宗入汴知裕随段凝军觧甲封丘明宗时为总管受降于郊外见知裕甚喜遥相谓曰周归化今为吾人何乐如之因令诸子以兄事之庄宗抚怜尤异而诸校心妬之有壮士唐从益者因猎射之知裕遁而获免庄宗遂诛从益出知裕为房州刺史魏王继岌伐蜀召为前锋骑将明宗即位移刺绛州改淄州刺史宿州围练使知裕老于军旅勤于稼穑凡为郡劝课皆有政声朝廷喜之迁安州留后淮上之风恶病者至于父母有疾不亲省视甚者避于他室或时问讯即以食物掲于长竿之首委之而去知裕心恶之召乡之顽狠者诃诘教导俾知父子骨肉之恩繇是风稍革长兴末入为右神武统军清防初卒于官赠太傅史臣曰夫才之良者在秦亦良也在虞亦良也故彦威而下昔为梁臣不亏亮节泊归唐祚亦无丑声盖松贞不变于四时玉粹宁虞其烈焰故也况彦威之辅明宗也有翌戴之绩晏球之伐中山也着戡定之功方之数公尤为优矣














　　旧五代史巻六十四
　　旧五代史卷六十四考证
　　唐列传十六霍彦威传存怜其爽迈飬为已子　案通鉴注以彦威为霍存之子与是书异
　　值青州王公俨拒命改平卢节度至镇擒公俨斩之案欧阳史彦威徙镇平卢朱守殷反伏诛考朱守殷反明宗遣范延光驰兵斩之非出彦威之力疑以是书所载为得其实
　　王晏球传髙行周以龙武右军攻其右　行周欧阳史作行珪
　　朱汉宾传谥曰贞恵　案五代防要作正慧引太常博士林弼议曰汉賔散已俸以代荒逋济疲俗而臻富庶所涖之地绰有政声知进退存亡之理得善始令终之道谨案諡法中道不挠保节掦名曰正爱民好学寛裕慈仁曰慧请諡曰正慧从之是书及欧阳史俱作贞恵未知何据
　　刘圯传翌日受贺衙庭享士伏甲幕下尽斩其乱将案通鉴考异引梁祖实録八月丁酉赐刘玘王延顺物以其违乱将之命来归编遗録斩李洪勅云始扶刘圮既奔窜以归朝若使圯翌日便斩乱将则襄州何以至九月始収复盖圮脱身归朝及梁亡入唐妄云斩乱以自夸大耳
　　周知裕传清防初卒于官　案欧阳史作应顺中卒托诺旧作秃馁今改　特哩衮旧作惕隠今改








　　旧五代史巻六十四攷证
<史部,正史类,旧五代史>
　　钦定四库全书
　　旧五代史巻六十五
　　宋门下侍郎参知政事监修国史薛居正等撰
　　唐书第四十一
　　列传十七
　　李建及许州人本姓王父质建及少事李罕之为纪纲光启中罕之谒武皇于晋阳因选部下骁勇者百人以献建及在籍中后以功署牙职典义儿军及赐姓名天祐七年改匡卫军都校柏乡之后汴将韩勍追周徳威至髙邑南野河上鎭定兵扼桥道韩勍选精兵先夺之庄宗登髙而望鎭定兵将衂谓建及曰如贼过桥则势不可遏卿计如何建及于部选士二百挺抢大噪御汴军却之于桥下二月王师攻魏魏人夜出犯我营建及设伏待之扼其归路尽殪之刘鄩之营莘县月余不出忽一旦纵兵攻镇定之营军中腾乱建及率银抢劲兵千人赴之击败汴军追奔至其垒元城之战建及首陷其阵授天雄军教练使八月迁辽州刺史十四年从击契丹于幽州破之十二月从攻杨刘自寅至午汴军婴城拒守建及自负葭苇堙壍率先登梯遂防之胡柳之役前军逗挠际晚汴军登土山建及一战夺之庄宗欲收军诘朝合战建及横矟当前曰贼大将巳亡乘此易击王但登山观臣破贼即引银枪效节大呼奋击三军增气繇是王师复振以功检校司空魏博内外衙都将十六年汴将贺瓌攻徳胜南城以战船十余艘竹笮维之扼断津路王师不得渡城中矢石将尽守城将氏延赏危急庄宗令积帛军门召能破贼船者津人有马破龙者能水游乃令往见延赏延赏言危窘极矣所争晷刻时棹船满河流矢雨集建及被重铠执矟呼曰岂有一衣带水纵贼如此乃以二船实甲士皆短兵持斧径抵梁之战舰斧其笮又令上流具瓮积薪其上顺流纵火以攻其舰须臾烟焰腾炽梁军断缆而遁建及乃入南城贺瓌解而去其年十二月与汴将王瓒战于戚城建及伤手庄宗解御衣金带赐之建及有胆气慷慨不羣临阵鞠旅意气横壮自庄宗至魏州建及都总内外衙银枪效节帐前亲军善于抚御所得赏赐皆分给部下絶甘分少颇洽军情又累立战功雄勇冠絶雌劣者忌防之时宦官韦令图监建及军每于庄宗前言建及以家财骤施其趣向志意不小不可令典衙兵庄宗因猜之建及性既忠荩虽知谗搆不改其操十七年三月授代州刺史八月与李存审赴河中解同州之围建及少遇祸乱久从战阵矢石所中肌无完肤复有功见疑私心愤郁是嵗卒于太原时年五十七
　　石君立赵州昭庆人也亦谓之石家财初事代州刺史李克柔后隶李嗣昭为牙校厯典诸军夹城之后君立每出挑战瓌汴军栅垒俘擒而还八年与汴军战于龙化园败之获其大将卜渥以献嗣昭每出征俾君立为前锋敌人畏之王檀之逼晋阳也城中无备安金全驱市人以登陴保聚不完时庄宗在魏博救应不暇人心危惧嗣昭遣君立率五百骑自上党朝发暮至王檀游军扼汾桥君立一战败之径至城下驰突斩击出入如神大呼曰昭义侍中大军至矣是夜入城与安金全等分出诸门击杀于外迟明梁军败走十七年将兵屯徳胜时汴军自滑州转饷以给杨村砦庄宗亲率骑军于河外循岸而上邀击之汴人拒杨村五十里于河曲潘张村筑垒以贮军储庄宗令诸军攻之汴人设伏于要路逆战伪败王师乘之防入垒门梁伏兵起因与血战君立与镇州大将王钊隔入贼垒时诸将部校陷贼者十余人君立被执送于汴梁王素知其骁勇欲用之为将械而下狱久之梁主遣人诱之君立曰败军之将难与议勇如欲将我我虽眞诚效命能信我乎人皆有君吾何忍反为仇人哉既而诸将被戮尚惜君立不之害同光元年庄宗至汴前一日梁主始令杀之
　　髙行珪燕人也家世勇悍与弟行周俱有武艺初仕燕为骑将骁果出诸将之右燕帅刘守光僭逆不道庄宗令周徳威征之守光大惧以行珪为武州刺史令张掎角之势时明宗将兵助徳威平燕俄闻行珪至率骑以御之明宗谕以逆顺之理行珪乃降守光将元行钦在山北闻行珪有变即率部下军众以攻行珪行珪遣弟行周告急于周徳威徳威命明宗李嗣本安金全将兵援之明宗破行钦于广边军行钦亦降寻以行珪为朔州刺史厯忻岚二郡迁云州留后天成初授邓州节度使寻移鎭安州行珪性贪鄙短于为政在安州日行事多不法副使范延策者幽州人也性刚直累为宾职及佐行珪覩其贪猥因强谏之行珪不从后延策因入奏献封章于阙下事有三条一请不禁过淮猪羊而禁丝緜疋帛以实中国一请于山林要害置军鎭以絶防盗一述藩侯之请勅从事明谏诤之不从令诸军校列班廷诤行珪闻之深衔之后因戍兵作乱诬奏延防与之同谋父子俱戮于汴闻者寃之未几行珪以疾卒诏赠太尉
　　张廷裕代北人也防事武皇于云中从平黄巢讨王行瑜自行间渐升为小将庄宗定魏补天雄军左厢马歩都虞侯厯蔚慈隰三州刺史同光三年除新州节度使塞上多事廷裕无控制之术边鄙常耸天成三年卒于治所诏赠太保
　　王思同幽州人也父敬柔厯瀛平儒檀营五州刺史思同母即刘仁恭之女也故思同初事仁恭为帐下军校会刘守光攻仁恭于大安山思同以部下兵归太原时年十六武皇命为飞腾指挥使从庄宗平定山东累典诸军思同性疎俊粗有文性喜为诗什与人唱和自称蓟门战客魏王继岌待之若子时内养吕知柔侍兴圣宫颇用事思同不平之吕为终南山诗末句有头字思同和曰料伊直拟冲霄汉赖有青天压着头其所为诗句皆此类也每从征必在兴圣帐下然同光朝位止郑州刺史明宗在军时素知之即位后用为同州节度使未几移鎭陇右思同好文士无贤不肖必馆接贿遗嵗费数十万在秦州累年边民怀惠华戎宁息长兴元年入朝见于中兴殿明宗问秦州边事对曰秦州与吐蕃接境蕃部多违法度臣设法招怀沿边置寨四十余所控其要害每蕃人互市饮食之界上令纳器械因手指画秦州山川要害控扼处明宗曰人言思同不管事岂及此耶时两川叛欲用之且留左右故授右武卫将军八月授西南面行营马歩都虞侯九月迁京兆尹西京留守伐蜀之役为先锋指挥使石敬瑭入大散闗思同恃勇先入劒闗大军未相继复被董璋兵逐出之及敬瑭班师思同以曾获劒门之功移镇山南西道三年两州交兵明宗虑并在一人则朝廷难制密诏思同相度形势即乘间用军事未行而董璋败八月复为京兆尹兼西京留守时潞王镇鳯翔与之邻境及潞王不禀朝防致书于秦泾雍梁邠诸师言贼臣乱政属先帝疾笃谋害秦王迎立嗣君自擅权柄以致残害骨肉摇动蕃垣惧先人基业忽焉坠地故誓必入朝以除君侧事济之后谢病归藩然藩邸素贫兵力俱困欲希国士共济急难乃令小伶女十人以五技见思同因欢讽动又军校宋审温者请使于雍若不从命即独图之又令推官郝昭府吏朱延乂以书檄起兵会副部署药彦稠至方宴而妓使适至乃系之于狱彦稠请诛审温拘送昭赴阙时思同已遣其子入朝言事朝廷嘉之乃以思同为凤翔行营都部署起军营于扶风三月十四日与张虔钊会于岐下梯冲大集十五日进收东西阙城城中战备不完然死力御扞外兵伤夷者十二三十六日复进攻其城潞王登陴泣谕于外闻者悲之张虔钊性诘旦西南用军与都监皆血刃以督军士军士齐诟反攻虔钊虔钊跃马避之时羽林指挥使杨思权引军自西门先入思同未之知犹督士登城俄而严卫指挥使尹晖呼曰西城军巳入城受赏矣军士可解甲弃仗之声振动天地日午乱军毕集泾州张从賔邠州康福河中安彦威皆遁去十七日思同与药彦稠苌从简俱至长安刘遂雍闭闗不内乃奔潼闗二十二日潞王至昭应前锋执思同来献王谓左右曰思同计乖于事然尽心于所奉亦可嘉也顾谓赵守钧曰思同尔之故人可行迓之于路逹予抚慰之意思同至潞王譲之曰贼臣倾我国家残害骨肉非予弟之过我起兵岐山盖诛一二贼臣耳尔何首鼠两端多方悮我今日之罪其可逃乎思同曰臣起自行间受先朝爵命秉旄仗銊累厯重藩终无显效以答殊遇臣非不知攀龙附凤则福多扶衰救弱则祸速但恐瞑目之后无靣见先帝衅鼓膏原缧囚之常分也潞王为之改容徐谓之曰且憩歇潞王欲用之而杨思权之徒耻见其靣屡启于刘延朗言思同不可留虑失士心又潞王入长安时尹晖尽得思同家财及诸妓女故尤恶思同与刘延朗亟言之属王醉不待报杀思同并其子徳胜潞王醒召思同左右报巳诛之矣潞王怒延朗累日嗟惜之及汉高祖即位诏赠侍中
　　索自通字得之太原清源人也父继昭以自通贵授国子监祭酒致仕自通少能骑射尝于山墅射猎庄宗镇太原时遇之于野讯其姓名即补右畨防直军使后因从猎射中走鹿转指挥使佐周徳威攻燕军于涿州擒燕将郭在钧从庄宗定魏博改突骑指挥使明宗即位自随驾左右厢马军都指挥授忻州刺史嵗余召还复典禁兵领韶州刺史出为大同军节度使累嵗移镇忠武改京兆尹西京留守杨彦温据河中作乱自通率师讨平之授河中节度使寻自鄜州入为右龙武统军初自通既平杨彦温代末帝镇河中临事失于周旋末帝深衔之【案通鉴自通至镇承安重诲指籍军府甲仗数上之以为从珂私造赖王徳妃居中保防从珂由是得免】及末帝即位自通忧悸求死清防元年七月因朝退渉洛自溺而卒子万进周显徳中厯任方镇


　　旧五代史巻六十五
　　旧五代史巻六十五攷证
　　唐列十七季建及改匡卫军都校　案欧阳史作匡卫指挥使
　　石君立又令上流具瓮积薪其上顺流纵火以攻其舰　案通鉴作木甖载薪沃油然火于上流纵之与是书异欧阳史作以大瓮积薪自上流纵火与是书同
　　髙行珪明宗谕以顺逆之理行珪乃降守光将元行钦率部下攻行珪行珪遣弟行周告急于周德威案欧阳史行珪夜缒行周驰入晋见庄宗庄宗因遣明宗救武州比至行钦巳解去行珪乃降是行珪先求救于晋而后降也是书作降晋后告急防有异同
　　王思同为帐下军校　案欧阳史作银胡防指挥使飞腾指挥使　案欧阳史作飞腾都指挥使
　　位止郑州刺史　案欧阳史作以功迁神武十军都指挥使累迁郑州防御使
　　以五技见思同　案欧阳史作遣伶奴安十十以五
　　又令推官郝昭　郝昭欧阳史作郝诩通鉴从欧阳史












　　旧五代史巻六十五攷证
　　钦定四库全书
　　旧五代史巻六十六
　　宋门下侍郎参知政事监修国史薛居正等撰
　　唐书第四十二
　　列十八
　　安重诲其先本北部豪长父福迁为河东将救兖郓而没重诲自明宗龙潜时得给事左右及镇邢州以重诲为中门使随从征讨凡十余年委信无间勤劳亦至洎邺城之变佐命之功独居其右明宗践祚领枢宻使俄迁左领军卫大将军充职【案以下有阙文】明宗遣回鹘侯三驰至其国侯三至醴泉县地素僻无驿马县令刘知章出猎不时给马侯三遽以闻明宗大怒械知章至将杀之重诲从容为言乃得不死明宗幸汴州重诲建议欲因以伐淮南明宗难之后李鏻得淮南谍者言徐知诰欲奉其国称藩臣愿得安令公一言为信鏻即引谍者见重诲重诲大喜以为然乃以玉带与谍者使遗知诰为信其直千缗重诲为枢宻使四五年间独绾大任否臧自若环卫酋长贵戚近习无敢干政者弟牧郑州子镇懐孟身为中令任过其才议者谓必有覆餗之祸无何有吏人李防徽弟掦言于众云闻相者言其贵不可言今将统军征淮南时有军将宻以是闻颇骇上聴明宗谓重诲曰闻卿树心腹私市兵伏欲自讨淮南有之否重诲惶恐奏曰兴师命将出自宸衷必是奸人结搆臣愿陛下穷诘所言者翼日帝召侍卫指挥使安从进药彦稠等谓之曰有人告安重诲私置兵仗将不利于社稷其若之何从进等奏曰此是奸人结搆离间陛下勲旧且重诲事陛下三十年从防至着无不尽心今日何苦乃图不轨臣等以家属保明必无此事帝意乃解重诲三上表乞解机务诏不尤复靣奏乞与臣一镇以息谤议明宗不悦重诲奏不巳明宗怒谓曰放卿出朕自有人即令武徳使孟汉琼至中书与宰臣商量重诲事冯道言曰诸人茍惜安令公解枢务为便赵鳯曰大臣岂可轻动公失言也道等因附汉琼奏曰此断自宸防然重臣不可轻议移改由是兼命范延光为枢宻使重诲如故时以东川帅董璋恃险难制乃以武防裕为緜州刺史董璋益懐疑忌遂絷防裕以叛及石敬瑭领王师伐蜀峡路艰阻粮运不继明宗忧之而重诲请行翼日领数骑而出日驰数百里西诸侯闻之莫不惶骇所在钱帛粮料星夜辇运人乘毙踣于山路者不可胜纪百姓苦之重诲至鳯翔节度使朱昭延于寝室令妻子奉食噐敬事尤谨重诲坐中言及昨有人谗搆防不保全頼圣上保鉴茍获全族因泣下重诲既辞昭遣人具奏重诲怨望出恶言不可令至行营恐夺石敬瑭兵柄而宣徽使孟汉琼自西廻亦奏重诲过恶重诲已至三泉复令归阙过鳯翔朱昭拒而不纳重诲惧急骑奔程未至京师制授河中帅既至镇心不自安遂诗致仕制初下其子崇赞崇绪走归河中二子初至重诲骇然曰渠安得来家人欲问故重诲曰吾知之矣此非渠志是他人教来吾但以一死报国家余复何言翼日中使至见重诲号泣乆之重诲曰公但其言故勿过相愍中使曰人言令公据城异志矣重诲曰吾一死未塞责已负君亲安敢辄懐异志遽劳朝廷兴师增圣上宵旰则仆之罪更万万矣时遣翟光邺使河中如察重诲有异志则诛之既至李从璋自率甲士围其第仍拜重诲于其庭重诲下阶迎拜曰太傅过礼俛首方拜从璋以挝击其首其妻惊走抱之曰令公死亦不迟太傅何遽如此并击重诲妻首碎竝剥其衣服夫妻祼形踣于廊下流血盈庭翼日副使判官白从璋愿以衣服覆其尸坚请方许及从璋疏重诲家财不及数千缗议者以重诲有经纶社稷之大功然志大才短不能回避权宠亲礼士大夫求周身辅国之逺图而悉自恣胷襟果贻颠覆【五代史补初知祥将据蜀也且上表乞般家属时枢宻使安重诲用事拒其请知祥曰吾知之矣因使宻以金百两为赂重诲喜而为敷奏诏许之至家属至知祥对僚吏笑曰天下闻知枢宻将谓天地间未有此谁知只销此百金耶亦不足畏也遂守险拒命　五代史阙文明宗令翟光邺李从璋诛重诲于河中私第从璋奋挝击重诲于地重诲曰某死无恨不与官家诛得潞王他日必为朝廷之患言终而絶臣谨按明宗实録是清泰帝朝修撰潞王即清泰帝也史臣避讳不敢直书呜呼重诲之志节泯矣】
　　朱昭太原人也祖珉父叔宗皆为本府牙将昭事明宗在藩方为典客天成元年为文思使歴东川副使二年余除左卫大将军充内客省使三年转宣徽南院使明宗亲祀南郊昭为大内留守加检校太傅出镇凤翔会朝廷命石敬瑭帅师伐蜀乆未成功安重诲自请西行至鳯翔昭迎谒马首请馆于前署妻子罗拜捧巵为寿昭密遣人谓敬瑭曰安公亲来劳军观其举措孟浪傥令得至恐士心迎合则不战而自溃也可速拒之必不敢前则师徒万全也敬瑭闻其言大惧即日烧营遁还重诲闻之不敢西行因返斾东还复过鳯翔昭拒而不纳及重诲得罪其年昭入朝授左武卫上将军充宣徽南院使长兴三年十二月代康义诚为襄州节度使四年秦王从荣为元帅屡宣恶言执政大臣皆惧谋出避之枢宻使范延光赵延寿日夕更见涕泣求去明宗怒而不许延寿使其妻兴平公主入言于中延光亦因孟汉琼王淑妃进説故皆得免未防赵延寿出镇汴州召昭于襄阳代为枢宻使加同平章事十月范延光出镇常山以三司为冯赟与昭对掌枢务与康义诚孟汉琼同谋以杀秦王闵帝即位昭以为由已得立故于庶事高下在心及赦后覃恩弘昭首自平章事超加中书令素猜忌潞王致其衅隙以致祸败潞王至陜闵帝惧欲奔驰手诏召昭图之时将军穆延辉在昭第曰急召罪我也其如之何吾儿妇君之女也可速迎归无令受祸中使继至昭援劔大哭至后庭欲自裁家人力止之使促之急昭曰穷至此耶乃自投于井安从进既杀冯赟断昭首俱于陜州及汉高祖即位赠尚书令
　　朱洪实不知何许人以武勇累歴军校长兴中为马军都指挥使秦王为元帅以洪实骁果尤宠待之歳时曲遗颇厚于诸将及朱昭为枢宻使势焰尤甚洪实以宗兄事之意颇相协昭将杀秦王以谋告之洪实不以为辞时康义诚以其子事于秦府故恒持两端及秦王兵叩端门洪实为孟汉琼所使率先领骑军自左掖门出逐秦王自是义诚隂衔之闵帝嗣位洪实自恃领军之功义诚每言不为之下应顺元年三月辛酉义诚将出征闵帝幸左藏库亲给军士钱帛是时义诚与洪实同于库中靣论用兵利害【欧阳史云洪实见军士无鬭志而义诚尽将以西疑其有二心】洪实言出军讨逆累发兵师今闻小衂无一人一骑来者不如以禁军据门自固彼安敢径来然后徐图进取全防也义诚怒曰若如此言洪实反也洪实曰公自反谁反其声渐厉帝闻召而讯之洪实犹理前谋又曰义诚言臣图反据发兵计义诚反必矣闵帝不能明辨遂命诛洪实既而义诚果以禁军迎降潞王故洪实之死后人皆以为寃
　　康义诚字信臣代北三部落人也少以骑射事武皇从庄宗入魏博补突骑使累迁本军都指挥使同光末从明宗讨邺城军乱迫明宗为主明宗不然义诚进曰主上不虑社稷阽危不思战士劳苦荒耽禽色溺于酒乐今从众则有归守节则将死明宗纳其言繇是委之心膂明宗即位加检校司空领富州刺史总突骑如故寻转捧圣都指挥使镇邠州刺史明宗幸汴平朱守殷改侍卫马军都指挥使领江西节度使车驾归洛授侍卫马歩军都指挥使河阳节度使【太平广记长兴中侍卫使康义诚常军中差人于大宅充院子亦曾小有笞责忽一日怜其老而诘其姓则曰姓康别诘其乡土亲族息嗣方知是父遂相持而泣闻者莫不惊异】长兴末加同平章事秦王为天下兵马元帅气焰熏灼大臣皆惧求为外任义诚以明宗委遇无以解退乃令其子以弓马事秦王冀自保全明宗不豫秦王讽义诚为助义诚曲意奉承亦非真诚及朱昭冯赟等惧祸谋于义诚但云仆为将校不敢预议但相公所使耳及秦王既诛明宗宴驾闵帝即位加检校太尉兼侍中判六军诸卫事未防鳯翔变起西军不利义诚惧乃请行盖欲尽率驾下诸军送降于潞王求免也会与朱洪实议事不协洪实因厉声言义诚包藏之志闵帝暧昧不能明辨而诛洪实及义诚率军至新安诸军争先趋陜解甲迎降义诚以部下数十人见潞王请罪潞王虽罪其奸回未便行法清泰元年四月斩于兴教门外夷其族
　　药彦稠沙陀三部落人也防以骑射事明宗累迁至列校明宗践防领澄州刺史河阳马歩都将从王晏球讨王都于定州平之领寿州节度使侍卫歩军都虞侯属河中指挥使杨彦温作乱彦稠改侍卫歩军都指挥使充河中副招讨使将兵讨平之无防党项劫回鹘入朝使诏彦稠屯朔方就讨党项之叛命者搜索盗贼尽获回鹘所贡駞马寳玉擒首领而还寻授邠州节度使遣会兵制置盐州蕃戎逃遁获陷蕃士庶千余人遣复乡里受诏与延州节度使【案原本阙二字】进攻夏州累月不克兵罢归镇闵帝嗣位与王思同攻鳯翔为副招讨使禁军之溃彦稠欲沿流而遁为军士所擒而献之时末帝已至华州令拘于狱诛之汉髙祖即位与王思同并制赠侍中
　　宋令询不知何许人也闵帝在藩时补为客将知书乐善动皆由礼长兴中闵帝连殿大藩迁为都押衙参辅阃政甚有时誉闵帝深委之及闵帝嗣位朱冯用事不欲闵帝之旧臣在于左右乃出为磁州刺史闵帝防尘于卫令询日令人奔问及闻帝遇害大恸半日自经而卒
　　史臣曰夫代大匠斲者犹伤其手况代天子执赏罚之柄者乎是以古之贤人当大任秉大政者莫不卑以自牧推之不有廓自公之道絶利巳之欲然后能保其身而脱其祸也而重诲何人安所逃死古语云无为权首反受其咎重诲之谓欤自昭而下力不能卫社稷谋不能安国家相踵而亡又谁咎也唯令询感故君之旧恩由大恸而自絶以兹陨命足以垂名
　　旧五代史巻六十六
　　旧五代史六十六攷证
　　唐列十八安重诲无何有吏人李防徽弟掦言于众云　案欧阳史作枢宻承防李防徽语其客邉彦温云所载词异
　　朱昭敬瑭闻其言即日烧营遁还重诲闻之不敢西行　案欧阳史作敬瑭以粮饷不继遽烧营还军重诲亦以被谗召还
　　朱洪实　洪实欧阳史作实疑薛史避宣祖讳故改作洪攷通鉴朱昭上一字犯宣祖讳洪实本未尝犯讳也今仍是书原文
　　康义诚镇邠州刺史　邠州欧阳史作汾州
　　药彦稠充河中副招讨使　案欧阳史作招讨使



　　旧五代史巻六十六攷证
　　钦定四库全书
　　旧五代史巻六十七
　　宋门下侍郎参知政事监修国史薛居正等撰
　　唐书第四十三
　　列十九
</div>
    <div class="pagination">
<a href="旧五代史四库_page29.html">上一页</a><span>...</span><a href="旧五代史四库_page25.html">25</a><a href="旧五代史四库_page26.html">26</a><a href="旧五代史四库_page27.html">27</a><a href="旧五代史四库_page28.html">28</a><a href="旧五代史四库_page29.html">29</a><span class="current-page">30</span><a href="旧五代史四库_page31.html">31</a><a href="旧五代史四库_page32.html">32</a><a href="旧五代史四库_page33.html">33</a><a href="旧五代史四库_page34.html">34</a><a href="旧五代史四库_page35.html">35</a><span>...</span><a href="旧五代史四库_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
