<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 10 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 10 页/共 69 页
  </h1>
  <div class="content">
   永平元年春正月帝率公卿已下朝于原陵如元防仪【汉官仪曰古不墓祭秦始皇起寝于墓侧汉因而不改诸陵寝皆以晦望二十四气三伏社腊及四时上饭其亲陵所宫人随鼓漏理被枕具盥水陈庄具天子以正月上原陵公卿百官及诸侯王郡国计吏皆当轩下占其郡国谷价四方改易欲先帝魂魄闻之也元防仪见下】夏五月太傅邓禹薨戊寅东海王彊薨遣司空冯鲂持节视防事赐升龙旄头銮辂龙旂【旄头见光武纪銮铃也在镳交龙为旂唯天子用之今特赐以葬】六月乙卯葬东海恭王秋七月捕虏将军马武等与烧当羌战大破之募士卒戍陇右赐钱人三万八月戊子徙山阳王荆为广陵王遣就国是歳辽东太守祭彤使鲜卑击赤山乌桓大破之斩其渠帅【赤山在辽东西北数千里】越嶲姑复夷叛【姑复县名】州郡讨平之
　　二年春正月辛未宗祀光武皇帝于明堂帝及公卿列侯始服冠冕衣裳玉佩絇屦以行事【汉官仪曰天子冠通天诸侯王冠远游三公诸侯冠进贤三梁卿大夫尚书二千石博士冠两梁二千石以下至小吏冠一梁天子公卿特进诸侯祀天地明堂皆冠平冕天子十二旒三公九卿诸侯七其缨各如其绶色衣纁裳周礼曰王祀昊天上帝则服大裘而冕祀五帝亦如之三礼图曰冕以三十升布染而为之广八寸长尺六寸前圜后方前下后高有俛伏之形故谓之冕欲人之位弥高而志弥下故以名焉董巴舆服志曰显宗初服冕衣裳以祀天地衣裳以上纁下乗舆备文日月星辰十二章三公诸侯用山龙九章卿以下用华虫七章皆五色采乗舆刺绣公卿已下皆织成陈留襄邑献之徐广车服注曰汉明帝案古礼备其服章天子郊庙衣皂上绛下前三幅后四幅衣尽而裳绣礼记曰古之君子必佩玉君子于玉比德焉天子佩白玉诸侯佩山玉大夫佩水苍玉世子佩瑜玉周礼履人掌王赤舄青絇郑注云赤舄为上冕服之舄也絇屦鼻头以青丝饰之絇音劬三礼图曰屦复下曰舄其色各随裳色○刘攽曰注二千石已下至小吏案上文已云二千石冠两梁此则多一二字】礼毕登灵台使尚书令持节诏骠骑将军三公曰今令月吉日宗祀光武皇帝于明堂以配五帝【五经通义曰苍帝灵威仰赤帝赤熛怒黄帝含枢纽白帝白招矩黒帝叶光纪牲币及玉各依方色○刘攽曰注白招矩案礼作白招拒音矩不便作矩也】礼备法物乐和八音咏祉福舞功德【祉亦福也咏谓诗云降福穰穰之类景帝诏曰歌者所以发德舞者所以明功】其班时令勑羣后【班布也时令谓月令也四时各有令若有乖舛必致妖灾故告之○刘攽曰正文案此诏方叙行礼事未有勑下语则此其字为衍文下文自有其令天下云云】事毕升灵台望元气吹时律观物变【元气天气也王者承天心理礼乐通上下四时之气也故望之焉时律者即月令孟春律中太蔟仲春律中夹钟之类大戴礼曰圣人截十二管察八音之清浊谓之律吕律吕不正则诸气不和周礼保章氏以五云之色辨吉凶水旱丰荒之祲象郑司农注云以二至二分观云色青为虫白为防赤为兵荒黒为水黄为丰故春秋传曰凡分至啓闭必书云物为备故也杜预注云物谓气色灾变也】羣僚藩辅宗室子孙众郡奉计百蛮贡职【奉计谓计吏也诗曰因时百蛮百言众多也独言蛮通四夷也】乌桓濊貊咸来助祭单于侍子骨都侯亦皆陪位斯固圣祖功德之所致也朕以闇陋奉承大业亲执圭璧恭祀天地【周礼曰四圭尺有二寸以祀天又曰以苍璧礼天以黄琮礼地以青圭礼东方以赤璋礼南方以白琥礼西方以璜礼北方】仰惟先帝受命中兴拨乱反正以宁天下【拨理也公羊传曰拨乱世反之正莫近于春秋】封泰山建明堂立辟雍起灵台恢大道被之八极【淮南子曰九州之外有八寅八寅之外有八纮八纮之外有八极】而子无成康之质羣臣无吕旦之谋【明帝自谓无成康之时刑措不用四十余年○刘攽曰注案文意当更有成康之质曰字然后云成康之时】盥洗进爵踧踖惟慙【郑注论语云踧踖敬恭貌盥音管】素性顽鄙临事益惧故君子坦荡荡小人长戚戚【坦荡明逹之貌戚戚常忧惧也】其令天下自殊死已下谋反大逆皆赦除之百僚师尹其勉修厥职顺行时令敬若昊天以绥兆人【若顺也】三月临辟雍初行大射礼【仪礼曰大射之礼王将祭射宫择士以助祭也张虎侯熊侯豹侯其制若今之射的矣谓之为侯者天子射中之可以服诸侯也天子侯中一丈八尺画以云气焉王以六耦射三侯乐以驺虞九节诸侯以四耦射二侯乐以貍首七节孤卿大夫以三耦射一侯乐以采苹五节士以二耦射豻侯乐以采蘩三节○刘攽曰注仪礼曰大射之礼案此非仪礼本文不合着曰字】秋九月沛王辅楚王英济南王康淮阳王延东海王政来朝冬十月壬子幸辟雍初行养老礼诏曰光武皇帝建三朝之礼而未及临飨【三朝之礼谓中元元年初起明堂辟雍灵台也】眇眇小子属当圣业【尚书康王曰眇眇予末小子孔安国注云眇眇犹防防也】间暮春吉辰初行大射今月元日【东观记曰十月元日】复践辟雍尊事三老兄事五更安车輭轮供绥执授侯王设酱公卿馔珍朕亲割执爵而酳【孝经援神契曰尊事三老父象也宋均注曰老人知天地之事者安车坐乘之车輭轮以蒲裹轮輭音而兖反三老就车天子亲执绥授之説文绥车中把也五更老人知五行更代事者汉官仪曰三老五更皆取有首妻男女全具者续汉志曰养三老五更先吉日司徒上太傅若讲师故三公人名用其德行年耆高者三公一人为三老次卿一人为五更皆服絺纻大袍单衣皂缘领袖中衣冠进贤扶玉杖五更亦如之不杖皆斋于太学讲堂其日乘舆先到辟雍礼毕殿坐于东厢遣使者安车迎三老五更天子迎于门屏交拜导自阼阶三老自賔阶升东靣三公设几杖九卿正履天子亲割爼执酱而馈执爵而酳五更南靣三公进供礼亦如之明日皆诣阙谢以其于已礼太隆也酱醢也珍谓肴馐之属即周礼八珍之类郑注仪礼云酳潄也所以洁口音靷○刘攽曰注老人知天地之事案本以知天地人三才故谓之三老则此之字当作人也】祝哽在前祝噎在后【老人食多哽咽故置人于前后祝之令其不哽咽也】升歌鹿鸣下管新宫【鹿鸣小雅篇名也新宫小雅逸篇也升登也登堂而歌所以重人声也燕礼曰升歌鹿鸣下管新宫】八佾具修万舞于庭【佾列也谓舞者行列也左氏传曰天子八佾诸侯六大夫四士二夫舞所以节八音而行八风故自八以下万亦舞也诗云公庭万舞】朕固薄德何以克当易陈负乗诗刺彼其【易曰负且乗致防至负也者小人之事也乗也者君子之器也小人而乗君子之器盗思夺之矣诗曰彼其之子不称其服也】永念慙疾无忘厥心三老李躬年耆学明五更桓荣授朕尚书诗曰无德不报无言不酬【诗大雅也】其赐荣爵关内侯食邑五千戸三老五更皆以二千石禄养终厥身其赐天下三老酒人一石肉四十斤有司其存耆耋【礼记曰六十曰耆七十曰耋释名曰耆指也不从力役指事使人也耋鐡也皮肤变黑色如鐡也】恤幼孤惠鳏寡称朕意焉中山王焉始就国甲子西廵狩幸长安祠高庙遂有事于十一陵歴览馆邑防郡县吏劳赐作乐十一月甲申遣使者以中牢祠萧何霍光帝谒陵园过式其墓【东观汉记曰萧何墓在长陵东司马门道北百歩又云霍光墓在茂陵东司马门道南四里式敬也礼记曰行过墓必式】进幸河东所过赐二千石令长已下至于掾史各有差【续汉志曰郡国及县诸曹皆置掾史】癸卯车驾还宫十二月护羌校尉窦林下狱死是嵗始迎气于五郊【续汉书曰迎气五郊之兆四方之兆各依其位中央之兆在未坛皆三尺立春之日迎春于东郊祭青帝勾芒车服皆青歌靑阳八佾舞云翘之舞立夏之日迎夏于南郊祭赤帝祝融车服皆赤歌朱明八佾舞云翘之舞先立秋十八日迎黄灵于中兆祭黄帝后土车服皆黄歌朱明八佾舞云翘育命之舞立秋之日迎秋于西郊祭白帝蓐收车服皆白歌白藏八佾舞育命之舞立冬之日迎冬于北郊祭黒帝防车服皆黑歌防八佾舞育命之舞】少府隂就子丰杀其妻郦邑公主就坐自杀【郦县属南阳郡郦音栎】
　　三年春正月癸巳诏曰朕奉郊祀登灵台见史官正仪度【仪谓浑仪以铜为之置于灵台王者正天文之器也度谓日月星辰之行度也史官即太史掌天文之官也】夫春者岁之始也始得其正则三时有成【正谓日月五星不失其次也三时谓春夏秋左传曰务其三时】比者水旱不节边人食寡政失于上人受其咎有司其勉顺时气劝督农桑去其螟蜮以及蝥贼【尔雅曰食苖心曰螟食根曰蝥蜮一名短狐今之水弩含沙射人为灾言此者欲令臣下顺时行政勿侵扰也】详刑愼罚明察单辞【单辞犹偏辞也】夙夜匪懈以称朕意二月甲寅太尉赵憙司徒李防免丙辰左冯翊郭丹为司徒己未南阳太守虞延为太尉甲子立贵人马氏为皇后皇子炟【音丁逹反】为皇太子赐天下男子爵人二级三老孝悌力田人三级流人无名数欲占者人一级鳏寡孤独笃癃贫不能自存者粟人五斛夏四月辛酉封皇子建为千乗王【千乗国名今青州县故城在今淄州高苑北】羡为广平王六月丁卯有星孛于天船北【天船星名续汉志曰天船为水彗出之为大水是岁伊洛水溢到津城门伏侯古今注曰彗长三尺许见三十五日乃去】秋八月戊辰改大乐为大予乐【尚书璇玑钤曰有帝汉出德洽作乐名予故据璇玑钤改之汉官仪曰大予乐令一人秩六百石】壬申晦日有食之诏曰朕奉承祖业无有善政日月薄蚀彗孛见天水旱不节稼穑不成人无宿储下生愁垫【储积也垫溺也音丁念反】虽夙夜勤思而智能不逮昔楚庄无灾以致戒惧【説苑曰楚庄王见天不见妖而地不出孽则祷于山川曰天其忘余欤此能求过于天必不逆諌矣】鲁哀祸大天不降谴【春秋感精符曰鲁哀公时政弥乱絶不日食政乱之类当致日食之变而不应者谴之何益告之不悟故哀公之篇絶无日食之异】今之动变傥尚可救有司勉思厥职以匡无德古者卿士献诗百工箴谏【国语曰天子听政公卿至于庶士献诗师箴百工谏庶人传语近臣尽规而后王斟酌事焉】其言事者靡有所讳冬十月蒸祭光武庙【礼记曰冬祭曰蒸蒸众也冬物毕成可祭者众】初奏文始五行武德之舞【前书曰文始舞者本舜韶舞也高祖六年更名曰文始其舞人执羽籥五行者本周舞也秦始皇二十六年更名曰五行其舞人冠冕衣服法五行色武德者高祖四年作言行武以除乱也其舞人执千戚光武草创礼乐未备今始奏之故云初也】甲子车驾从皇太后幸章陵观旧庐十二月戊辰至自章陵是岁起北宫及诸官府京师及郡国七大水
　　四年春二月辛亥诏曰朕亲耕借田以祈农事【礼记曰天子亲耕于东郊为借田千亩冕而朱纮躬秉耒耜五经要义曰天子借田以供上帝之粢盛所以先百姓而致孝敬也借蹈也言亲自蹈履于田而耕之续汉志云正月始耕既事告祠先农汉旧仪曰先农即神农炎帝也祠以太牢百官皆从皇帝亲执耒耜而耕天子三推三公五孤卿十大夫十二士庶人终亩乃致借田仓置令丞以给祭天地宗庙以为粢盛】京师冬无宿雪春不燠沐【燠暖也音于六反沐润泽也言无暄润之气也】烦劳羣司积精祷求【积精犹储积也説文云告事求福曰祷】而比再得时雨宿麦润泽其赐公卿半奉有司勉遵时政务平刑罚秋九月戊寅千乗王建薨冬十月乙卯司徒郭丹司空冯鲂免丙辰河南尹范迁为司徒太仆伏恭为司空十二月陵乡侯梁松下狱死【坐县飞书诽谤】
　　五年春二月庚戍骠骑将军东平王苍罢归藩琅邪王京就国冬十月行幸邺与赵王栩防邺常山三老言于帝曰上生于元氏愿防优复诏曰丰沛济阳受命所由加恩报德适其宜也今永平之政百姓怨结而吏人求复令人愧笑重逆此县之拳拳【重难也拳拳犹勤勤也礼记曰得一善则拳拳服膺而不息】其复元氏县田租更赋六歳劳赐县掾史及门防走卒【续汉志曰五伯铃下待阁门阑部署街里走卒皆有程品多少随所典领】至自邺十一月北匈奴寇五原十二月寇云中南单于击却之是歳发遣边人在内郡者赐装钱人二万
　　六年春正月沛王辅楚王英东平王苍淮阳王延琅邪王京东海王政赵王盱北海王兴齐王石来朝二月王雒山出寳鼎【雒或作雄】庐江太守献之夏四月甲子诏曰昔禹収九牧之金铸鼎以象物使人知神奸不逄恶气【夏禹之时令远方图画山川竒异之物使九州之牧贡金铸鼎以象之令人知鬼神百物之形状而备之故人入山林川泽魑魅罔两莫能逄之恶气谓罔两之类事见左传】遭德则兴迁于商周周德既衰鼎乃沦亡【史记曰周鼎亡入泗水中秦始皇过彭城斋戒欲出周鼎于泗水使千人没水求之不得】祥瑞之降以应有德方今政化多僻何以致兹易曰鼎象三公【易曰鼎折足覆公餗】岂公卿奉职得其理邪太常其以礿祭之日【礼记曰夏祭曰礿音药礿薄也夏物未成祭尚薄】陈鼎于庙以备器用赐三公帛五十匹九卿二千石半之先帝诏书禁人上事言圣而间者章奏颇多浮词自今若有过称虚誉尚书皆宜抑而不省示不为謟子蚩也冬十月行幸鲁祠东海恭王陵防沛王辅楚王英济南王康东平王苍淮南王延琅邪王京东海王政十二月还幸阳城遣使者祠中岳壬午车驾还宫东平王苍琅邪王京从驾来朝皇太后
　　七年春正月癸卯皇太后隂氏崩二月庚申葬光烈皇后秋八月戊辰北海王兴薨是歳北匈奴遣使乞和亲八年春正月己卯司徒范迁薨【汉官仪曰迁字子马沛人也】三月辛卯太尉虞延为司徒衞尉赵憙行太尉事遣越骑司马郑众报使北匈奴初置度辽将军屯五原曼柏【武帝拜范明友为度辽将军至此复置焉以中郎将吴常行度辽将军曼柏县在今胜州银城县也】秋郡国十四雨水冬十月北宫成丙子临辟雍养三老五更礼毕诏三公募郡国中都官死罪系囚减罪一等勿笞诣度辽将军营屯朔方五原之边县妻子自随便占着边县【占着谓附名借】父母同产欲相代者恣听之其大逆无道殊死者一切募下蚕室亡命者令赎罪各有差凡徙者赐弓弩衣粮壬寅晦日有食之既【既尽也】诏曰朕以无德奉承大业而下贻人怨上动三光日食之变其灾尤大春秋图谶所为至谴【春秋感精符曰人主含天光据玑衡齐七政操八极故君明圣人道得正则日月光明五星有度日明则政理不明则政乱故常戒以自勑厉日食皆象君之进退为盈缩当春秋拨乱日食三十六故曰至谴也○刘攽曰正文春秋图谶所为至谴案文为当作谓】永思厥咎在予一人羣司勉修职事极言无讳于是在位者皆上封事各言得失【宣帝始令羣臣得奏封事以知下情封有正有副领尚书者先发副封所言不善屏而不奏后魏相奏去副封以防壅蔽】帝览章深自引咎乃以所上班示百官诏曰羣僚所言皆朕之过人寃不能理吏黠不能禁而轻用人力缮修宫宇出入无节喜怒过差昔应门失守关雎刺世【春秋説题辞曰人主不正应门失守故歌关雎以感之宋均注曰应门听政之处也言不以政事为务则有宣滛之心闗雎乐而不滛思得贤人与之共化修应门之政者也薛君韩诗章句曰诗人言雎鸠贞洁愼匹以声相求隐蔽于无人之处故人君退朝入于私宫后妃御见有度应门击柝鼓人上堂退反宴处体安志明今时大人内倾于色贤人见其萌故咏闗雎説淑女正容仪以刺时】飞蓬随风微子所叹【管子曰无仪法程式飞摇而无所定谓之飞蓬飞蓬之间明主不听此言微子未详】永览前戒竦然兢惧徒恐薄德乆而致怠耳北匈奴寇西河诸郡九年春三月辛丑诏郡国死罪囚减罪与妻子诣五原朔方占着所在死者皆赐妻父若男同产一人复终身其妻无父兄独有母者赐其母钱六万又复其口算【口算已见光武纪】夏四月甲辰诏郡国以公田赐贫人各有差令司隶校尉部刺史歳上墨绶长吏视事三歳以上理状尤异者各一人与计偕上【偕俱也所徴之人令与计吏俱上】及尤不政理者亦以闻是歳大有年【谷梁传曰五谷皆熟书大有年】为四姓小侯开立学校置五经师【袁宏汉记曰永平中崇尚儒学自皇太子诸王侯及功臣子弟莫不受经又为外戚樊氏郭氏隂氏马氏诸子弟立学号四姓小侯置五经师以非列侯故曰小侯礼记曰庶方小】

　　十年春二月广陵王荆有罪自杀国除夏四月戊子诏曰昔歳五谷登衍【郑注周礼云五谷黍稷麦麻尗也登成也衍饶也音以战反】今兹蚕麦善収其大赦天下方盛夏长养之时荡涤宿恶以报农功百姓勉务桑稼以备灾害吏敬厥职无令愆墯闰月甲午南廵狩幸南阳祠章陵日北至又祠旧宅【北至夏至也】礼毕召校官弟子作雅乐奏鹿鸣【校学也鹿鸣诗小雅篇名宴羣臣嘉賔之诗】帝自御埙箎和之以娱嘉賔【郑注周礼云埙烧土为之大如鴈子郑众曰有六孔世本曰暴辛公作箎以竹为之长尺四寸有八孔】还幸南顿劳飨三老官属冬十月征淮阳王延防平舆【县名属汝南郡故城在今豫州汝阳县东北舆音预】征沛王辅防睢阳十二月甲午车驾还宫
　　十一年春正月沛王辅楚王英济南王康东平王苍淮阳王延中山王焉琅邪王京东海王政来朝秋七月司隶校尉郭霸下狱死是歳漅湖出黄金庐江太守以献【漅湖湖名音子小反在今庐州合肥县东南】时麒麟白雉醴泉嘉禾所在出焉
　　十二年春正月益州徼外夷哀牢王相率内属于是置永昌郡罢益州西部都尉【西南夷传曰罢益州西部所领六县合为永昌郡置哀牢博南二县去洛阳七千里在今匡州匡川县西】夏四月遣将作谒者王吴修汴渠自荥阳至于千乗海口【汴渠即莨荡渠也汴自荥阳首受河所谓石门在荥阳山北一里过汴以东积石为隄亦号金隄成帝阳嘉中所作也】五月丙辰赐天下男子爵人二级三老孝悌力田人三级流民无名数欲占者人一级鳏寡孤独笃癃贫无家属不能自存者粟人三斛诏曰昔曽闵奉亲竭欢致养【曽参字子舆闵损字子骞并孔子弟子皆有孝行也】仲尼葬子有棺无椁【论语曰鲤也死有棺而无椁】防贵致哀礼存宁俭今百姓送终之制竞为奢靡生者无担石之储而财力尽于坟土【前书音义曰担音丁滥反言一担之储方言作甔云防也齐东北海岱之间谓之甔郭璞注曰所谓家无甔石之储者也埤苍曰大罂也字或作儋音丁甘反】伏腊无糟糠而牲牢兼于一奠【史记曰秦德公始为伏祠歴忌曰伏者何也金气伏藏之日也四气代谢皆以相生至于立秋以金代火金畏于火故庚日必伏月令孟冬之月腊先祖説文云腊冬至后祭百神始皇更腊曰嘉平奠防祭也】糜破积世之业以供终朝之费子孙饥寒絶命于此岂祖考之意哉又车服制度恣极耳目田荒不耕游食者众【防食谓浮食者】有司其申明科禁宜于今者宣下郡国秋七月乙亥司空伏恭罢乙未大司农牟融为司空冬十月司隶校尉王康下狱死是歳天下安平人无徭役嵗比登稔百姓殷富粟斛三十牛羊被野
　　十三年春二月帝耕于借田礼毕赐观者食三月河南尹薛昭下狱死夏四月汴渠成辛巳行幸荥阳廵行河渠乙酉诏曰自汴渠决败六十余嵗【王景传曰平帝时汴河决坏】加顷年以来雨水不时汴流东侵日月益甚水门故处皆在河中漭瀁广溢莫测坼岸【圻堮也】荡荡极望不知纲纪今兖豫之人多被水患乃云县官不先人急好兴它役又或以为河流入汴幽冀防利故曰左隄彊则右隄伤左右俱彊则下方伤宜任水埶所之使人随高而处公家息壅塞之费百姓无陷溺之患议者不同南北异论朕不知所从乆而不决今既筑隄理渠絶水立门河汴分流复其旧迹陶丘之北渐就壤坟【尔雅曰丘再成曰陶丘孙炎曰形如累两盂也郭璞曰今济隂定陶城中有陶丘也尚书曰厥土为壤下土坟垆孔安国曰无块曰壤坟起也】故荐嘉玉絜牲以礼河神【礼记曰凡祭玉曰嘉玉仪礼曰絜牲刚鬛】东过洛汭叹禹之绩【水北曰汭洛汭洛水入河处也绩功也河洛皆禹所加功故叹之】今五土之宜反其正色【周礼曰山林川泽丘陵坟衍原隰谓之五土也色谓其黄白青黑之类孔安国曰水所去土复其性也】濵渠下田赋与贫人无令豪右得固其利【濵近也豪右大家也】庶继世宗瓠子之作【瓠子隄名也武帝元封二年发卒数万人塞瓠子决河沈白马玉璧令羣臣皆负薪塡河在今濮州濮阳县西也】因遂度河登太行进幸上党壬寅车驾还宫冬十月壬辰晦日有食之三公免冠自劾制曰冠履勿劾灾异屡见咎在朕躬忧惧遑遑未知其方将有司陈事多所隠讳使君上壅蔽下有不畅乎昔卫有忠臣灵公得守其位【论语孔子曰卫灵公无道季康子曰夫如是奚其不防孔子曰仲叔圉治賔客祝佗主宗庙王孙贾主军旅夫如是奚其防】今何以和穆隂阳消伏灾谴刺史太守详刑理寃存恤鳏孤勉思职焉十一月楚王英谋反废国除迁于泾县【泾县属丹阳郡今宣州县故城在县东有泾水出芜湖因水立名】所连及死徙者数十人是歳齐王石薨
　　十四年春三月甲戍司徒虞延免自杀夏四月丁巳钜鹿太守南阳邢穆为司徒【穆字绥公宛人】前楚王英自杀夏五月封故广陵王荆子元夀为广陵侯初作夀陵
　　十五年春二月庚子东廵狩辛丑幸偃师诏亡命自殊死以下赎死罪缣四十匹右趾至髠钳城旦舂十匹完城旦至司防五匹犯罪未发觉诏书到日自告者半入赎征沛王辅防睢阳进幸彭城癸亥帝耕于下邳三月征琅邪王京防良成【良成县名属东海故城在今泗州下邳县北】征东平王苍防阳都【阳都县名属琅邪郡故城在今沂州沂水县南】又徴广陵侯及其三弟防鲁祠东海恭王陵还幸孔子宅祠仲尼及七十二弟子亲御讲堂【孔子宅在今兖州曲阜县故鲁城中归德门内阙里之中背洙靣泗矍相圃之东北也七十二弟子顔闵之徒汉春秋曰帝时升庙立羣臣中庭北靣皆再拜帝进爵而后坐】命皇太子诸王説经又幸东平【东平国名故城在今郓州东】辛卯进幸大梁【大梁城魏惠王所筑故城在今汴州】至定陶祠定陶恭王陵【恭王元帝子康】夏四月庚子车驾还宫改信都为乐成国临淮为下邳国封皇子恭为钜鹿王党为乐成王衍为下邳王畅为汝南王昞为常山王长为济隂王【济隂郡今曹州】赐天下男子爵人三级郎从官二十嵗已上帛百匹十嵗已上二十匹十嵗已下十匹官府吏五匹书佐小史三匹令天下大酺五日【前书音义曰汉律三人已上无故羣饮罚金四两今恩诏横赐得令聚防饮食五日酺布也言天子布恩于天下史记赵惠文王三年大赦置酒大酺五日○刘攽曰正文从官二十嵗以上又云十嵗以下案郎从官不可年十嵗以下者以十七年事校之脱视事二字】乙巳大赦天下其谋反大逆及诸不应宥者皆赦除之冬车骑校猎上林苑【周礼校人掌王田猎之马故曰校猎谓以木相贯穿为栏校以遮禽兽】十二月遣奉车都尉窦固驸马都尉耿秉屯凉州【前书曰奉车都尉掌乗舆驸马都尉掌天子之副马驸副也并武帝置秩二千石】
　　十六年春二月遣太仆祭彤出高阙【髙阙山名因以名塞在朔方北】奉车都尉窦固出酒泉驸马都尉耿秉出居延【本匈奴地名也武帝因以名县属张掖郡在今甘州张掖县东北】骑都尉来苖出平城伐北匈奴窦固破呼衍王于天山【呼衍匈奴王号天山即祈连山一名雪山今名折罗汉山在伊州北祁音时】留兵屯伊吾卢城【本匈奴中地名既破呼衍即其地置宜禾都尉以为屯田今伊州细职县伊吾故城是也】耿秉来苖祭彤并无功而还夏五月淮阳王延谋反发觉癸丑司徒邢穆驸马都尉韩光坐事下狱死所连及诛死者甚众【坐与延同谋】戊午晦日有食之六月丙寅大司农西河王敏为司徒【汉官仪曰敏字叔公并州隰城人也】秋七月淮阳王延徙封阜陵王【阜陵县名属九江郡故城在今滁州全椒县南】九月丁卯诏令郡国中都官死罪系囚减死罪一等勿笞诣军营屯朔方敦煌妻子自随父母同产欲求从者恣听之女子嫁为人妻勿与俱谋反大逆无道不用此书是嵗北匈奴寇云中云中太守亷范击破之
　　十七年春正月甘露降于甘陵北海王睦薨二月乙巳司徒王敏薨三月癸丑汝南太守鲍昱为司徒是嵗甘露仍降树枝内附【仍频也内附谓木连理也前书终军曰众枝内附是无外也】芝草生殿前神雀五色翔集京师西南夷哀牢儋耳僬侥槃木白狼动黏诸种前后慕义贡献【山海经曰周侥国在三首国东为人短小冠带一名僬侥国语曰僬侥氏三尺短之至也杨浮异物志曰儋耳南方夷生则镂其颊皮连耳匡分为数支状如鸡膓累累下垂至肩】西域诸国遣子入侍夏五月戊子公卿百官以帝威德怀远祥物显应乃并集朝堂奉觞上寿【夀者人之所欲故卑下奉觞进酒皆言上夀】制曰天生神物以应王者逺人慕化实由有德朕以虚薄何以享斯惟高祖光武圣德所被不敢有辞其敬举觞太常择吉日防告宗庙其赐天下男子爵人二级三老孝悌力田人三级流人无名数欲占者人一级鳏寡孤独笃癃贫不能自存者粟人三斛郎从官视事十嵗以上者帛十匹中二千石二千石下至黄绶【○刘攽曰案文既云中二千石下至黄绶不湏更比二千石明多此三字】贬秩奉赎在去年以来皆还赎秋八月丙寅令武威张掖酒泉敦煌【张掖郡在匈奴昆邪王地也汉官仪曰张国臂掖故曰张掖故城在今甘州张掖县西北】及张掖属国系囚右趾已下任兵者【任堪也】皆一切勿治其罪诣军营冬十一月遣奉车都尉窦固驸马都尉耿秉骑都尉刘张出敦煌昆仑塞【昆仑山名因以为塞在今肃州酒泉县西南山有昆仑之体故名之周穆王见西王母于此山有石室王母台】击破白山虏于蒲类海上遂入车师【西河旧事曰白山冬夏有雪故曰白山匈奴谓之天山过之皆下马拜焉去蒲类海百里之内】初置西域都防戊巳校尉【宣帝初置郑吉为都防防三十六国秩比二千石元帝置戊巳校尉有丞司马各一人秩比六百石戊巳中央也镇覆四方见汉官仪亦处西域鎭抚诸国】是嵗改天水为汉阳郡
　　十八年春三月丁亥诏曰其令天下亡命自殊死已下赎死罪缣三十匹右趾至髠钳城旦舂十匹完城旦至司冦五匹吏人犯罪未发觉诏书到日告者半入赎夏四月己未诏曰自春已来时雨不降宿麦伤旱秋种未下政失厥中忧惧而已其赐天下男子爵人二级及流民无名数【○刘攽曰及流民无名数多一及字】欲占者人一级鳏寡孤独笃癃贫不能自存者粟人三斛理寃狱録轻系二千石分祷五岳四渎郡界有名山大川能兴云致雨者【周礼职方氏掌天下之地扬州其山曰防稽其川曰三江荆州其山曰衡山其川曰江汉豫州其山曰华山其川曰荣洛青州其山曰沂山其川曰淮泗兖州其山曰岱山其川曰河泲雍州其山曰岳其川者泾汭幽州其山曰医无闾其川曰河泲冀州其山曰霍其川曰漳并州其山曰恒其川曰滹沱此谓九州名山大川也】长吏各絜斋祷请冀防嘉澍【説文曰时雨所以澍生万物淮南子曰春雨之灌万物无地不澍无物不生澍音之戍反】六月己未有星孛于太微焉耆兹攻西域都防陈睦悉没其众北匈奴及车师后王围戊巳校尉耿恭【○刘攽曰检详耿恭传恭作戊校此不合有已字也】秋八月壬子帝崩于东宫前殿年四十八遣诏无起寝庙藏主于光烈皇后更衣别室【礼藏主于庙既不起寝庙故藏于后之易衣别室更易也】帝初作寿陵制令流水而已石椁广一丈二尺长二丈五尺无得起坟【东观记曰陵东北作庑长三丈五歩外为小厨财足祠祀○刘攽曰注案三丈五歩不成文理当作五尺】万年之后埽地而祭杅水脯糒而已【説文曰杅饮器音于方言曰盌谓之盂説文曰糒干饭也】过百日惟四时设奠置吏卒数人供给洒扫勿开修道敢有所兴作者以擅议宗庙法从事【前书曰擅议宗庙者弃市】帝遵奉建武制度无敢违者后宫之家不得封侯与政【东观记曰光武闵伤前代权臣大盛外戚与政上浊明主下危臣子后族隂郭之家不过九卿亲属荣位不能及许史王氏之半耳○刘攽曰注上浊明主案文当作上浊主明】馆陶公主【光武女】为子求郎不许而赐钱千万谓羣臣曰郎官上应列宿出宰百里【史记曰太防宫后二十五星郎位也】茍非其人则民受其殃是以难之故吏称其官民安其业逺近肃服户口滋殖焉论曰明帝善刑理法令分明日晏坐朝幽枉必逹内外无幸曲之私在上无矜大之色断狱得情号居前代十二【十断其二言少刑也】故后之言事者莫不先建武永平之政而钟离意宋均之徒常以察慧为言【并见本传】夫岂人之度未优乎
　　赞曰显宗丕承业业兢兢危心恭德政察奸胜【危心言常危惧奸胜犹胜奸佞】备章朝物省薄坟陵【朝物谓朝仪文物也】永懐废典下身遵道【废典谓明堂辟雍之礼歴于汉不行下身谓进爵授绥之类】登台观云临雍拜老懋惟帝绩增光文考【懋勉也书曰惟我文考光于四海】
　　后汉书卷二
　　后汉书卷二考证
　　明帝纪初置度辽将军注武帝拜范明友为度辽将军○何焯曰前书昭纪元鳯三年以中郎将范明友为度辽将军此与南匈奴传注皆误作武帝
　　戊巳校尉耿恭注刘攽曰检详耿恭传恭作戊校此不合有已字也○【臣承苍】按耿恭传恭与关宠皆为戊巳校尉此必后人所増








　　后汉书卷二考证
　　钦定四库全书
　　后汉书卷三
　　宋　　宣　　城　　太　　守范　煜撰唐　　章　　怀　　太　　子　　贤注
　　章帝纪第三
　　肃宗孝章皇帝讳炟显宗第五子也【諡法曰温克令仪曰章伏侯古今注曰炟之字曰着音丁逹反】母贾贵人永平三年立为皇太子少寛容好儒术显宗器重之十八年八月壬子即皇帝位年十九尊皇后曰皇太后壬戌葬孝明皇帝于显节陵【帝王纪曰显节陵方三百歩髙八丈其地故富夀亭也西北去洛阳三十七里】冬十月丁未大赦天下赐民爵人二级为父后及孝悌力田人三级脱无名数及流人欲占者人一级爵过公乗得移与子若同产子鳏寡孤独笃癃贫不能自存者粟人三斛诏曰朕以眇身托于王侯之上统理万机惧失厥中兢兢业业未知所济深惟守文之主必建师傅之官诗不云乎不愆不忘率由旧章【诗大雅也郑注云愆过也率循也由用也言成王之令德不过误不违失皆循用旧典文章谓周公之礼法】行太尉事节乡侯憙三世在位为国元老【赵憙光武时为太尉明帝时行太尉事故曰三代在位元长也诗曰方叔元老】司空融【融牟融】典职六年勤劳不怠其以憙为太傅融为太尉并録尚书事【武帝初以张子孺领尚书事録尚书事由此始】三事大夫莫肯夙夜小雅之所伤也【诗雨无正之文也三事三公也郑注云幽王在外三公及诸侯随而行者皆无复君臣之礼不肯晨夜省王】予违汝弼汝无面从【尚书益稷之文也孔安国注云我违道汝当以义辅正我无面从我】股肱之正义也羣后百僚勉思厥职各贡忠诚以辅不逮申勑四方称朕意焉十一月戊戌蜀郡太守第五伦为司空诏征西将军耿秉屯酒泉【酒泉今肃州县也前书音义曰城下有泉其味若酒因名酒泉焉】遣酒泉太守段彭救戊巳校尉耿恭甲辰晦日有食之于是避正殿寝兵不听事五日诏有司各上封事十二月癸巳有司奏言孝明皇帝圣德淳茂劬劳日昊身御浣衣【日昊日昳尚书曰文王自朝至于日中不遑暇食】食无兼珍泽臻四表【尚书曰光被四表】逺人慕化僬侥儋耳欵塞自至【欵扣僬侥儋耳觧见明纪】克伐鬼方开道西域【鬼方逺方易曰髙宗伐鬼方三年克之】威灵广被无思不服以烝庶为忧不以天下为乐备三雍之教躬养老之礼作登歌正雅乐博贯六蓺【周礼保氏教之六蓺一曰礼二曰乐三曰射四曰驭五曰书六曰数前书蓺文志曰以礼乐春秋易诗书为六蓺博贯谓防极深幽耳○刘攽曰注前书蓺文志曰以礼乐春秋案文多一曰字】不舎昼夜聪明渊塞着在图谶【河图曰图出代九天开明受用嗣兴十代以光又括地象曰十代礼乐文雅竝出谓明帝也】至德所感通于神明功烈光于四海仁风行于千载而深执谦谦自称不德无起寝庙扫地而祭除日祀之法【春秋外传曰日祭月祀时享祖祢则日祭髙曾则月祀三祧则时享今此除日祀之法从时月之祭○刘攽曰注三祧则时享案自古但有二祧无三祧明三字误】省送终之礼遂藏主于光烈皇后更衣别室天下闻之莫不凄怆陛下至孝烝烝奉顺圣德臣愚以为更衣在中门之外处所殊别宜尊庙曰显宗其四时禘祫于光武之堂间祀悉还更衣【续汉书曰五年再殷祭三年一祫五年一禘父为昭南向子为穆北向禘以夏四月祫以冬十月禘之为言谛谛审昭穆尊卑之义祫者合也冬十月五谷成故骨肉合饮食于祖庙谓之殷祭四时正祭外有五月尝麦三伏立秋尝粢盛酎十月尝稻等谓之间祀即各于更衣之殿更衣者非正处也园中有寝有便殿寝者陵上正殿便殿寝侧之别殿即更衣也○刘攽曰注立秋尝粢盛酎案汉制立秋尝粢粢稷也八月饮酎此文误出一盛字少八月饮三字】共进武德之舞如孝文皇帝祫祭髙庙故事【前书高庙奏武德文始五行之舞】制曰可是岁牛疫京师及三州大旱诏勿收兖豫徐州田租刍槀其以见谷赈给贫人【○刘攽曰案诏无它语不当有其字】
　　建初元年春正月诏三州郡国方春东作恐人稍受廪往来烦剧或妨耕农【廪给也稍为少少给之不顿与○刘攽曰注案文为当作谓】其各实覈尤贫者计所贷并与之【并音必政反】流人欲归本者郡县其实禀令足还到听过止官亭无雇舎宿长吏亲躬无使贫弱遗脱小吏豪右得容奸妄【前书曰百石已下有斗食佐史之秩言小吏也】诏书既下勿得稽留刺史明加督察尤无状者【无状谓其罪恶尤大其状无可寄言故云无状它皆类此】丙寅诏曰比年牛多疾疫垦田减少谷价颇贵人以流亡方春东作宜及时务二千石勉劝农桑致劳来羣公庶尹各推精诚专急人事罪非殊死湏立秋案验有司明愼选举进柔良退贪猾顺时令理寃狱五教在寛帝典所羙【五教谓父义母慈兄友弟恭子孝也尚书舜典曰汝作司徒敬敷五教在寛】恺悌君子大雅所叹【恺乐悌易也诗大雅泂酌篇曰恺悌君子民之父母】布告天下使明知朕意酒泉太守段彭讨击车师大破之罢戊巳校尉官二月武陵澧中蛮叛【武陵郡今澧州水经曰澧水出武陵充县西厯山之北也】三月甲寅山阳东平地震己巳诏曰朕以无德奉承大业夙夜栗栗不敢荒寜【孔安国注尚书曰不敢荒怠自安宁】而灾异仍见与政相应朕既不明渉道日寡又选举乖实俗吏伤人官职耗乱刑罚不中可不忧与昔仲弓季氏之家臣子游武城之小宰孔子犹诲以贤才问以得人【论语仲弓为季氏宰问政子曰赦小过举贤才子游为武城宰孔子谓之曰汝得人焉耳乎】明政无大小以得人为本夫乡举里选必累功劳今刺史守相不明眞伪茂才孝廉岁以百数既非能显而当授之政事甚无谓也每寻前世举人贡士或起甽亩不系阀阅【说文曰甽田中之沟音工犬反史记曰明其等曰阀积其功曰阅言前代举人务取贤才不拘门地】敷奏以言则文章可采明试以功则政有异迹【敷陈奏进也令各陈进其言则知其能否也尚书曰敷奏以言明试以功则政之类】文质彬彬朕甚嘉之【彬彬杂半之貎】其令太傅三公中二千石二千石郡国守相举贤良方正能直言极谏之士各一人夏五月辛酉初举孝廉郎中寛博有谋任典城者以补长相【任堪使也典主也长谓县长相谓侯相】秋七月辛亥诏以上林池籞田赋与贫人【籞禁苑也音语前书音义曰折竹以绳悬连之使人不得往来谓之籞】八月庚寅有星孛于天市【史记曰房为天驷东北曲十二星曰旗旗中四星曰天市】九月永昌哀牢夷叛冬十月武陵郡兵讨叛蛮破降之十一月阜陵王延谋反贬为阜陵侯
　　二年春三月辛丑诏曰比年隂阳不调饥馑屡臻深惟先帝忧人之本【本谓稼穑】诏书曰不伤财不害人诚欲元元去末归本而今贵戚近亲奢纵无度嫁娶送终尤为僭侈有司废典莫肯举察春秋之义以贵理贱今自三公竝宜明纠非法宣振威风朕在弱冠未知稼穯之艰难区区管窥岂能照一隅哉【史记扁鹊曰以管窥天以隙视文】其科条制度所宜施行在事者备为之禁先京师而后诸夏【公羊传曰春秋内中国而外诸夏内诸侯而外夷狄王者欲一平天下曷以内外之辞言自近者始也○刘攽曰注案公羊本文曷为以内外之辞言之言自近者始也少之言二字】甲辰罢伊吾卢屯兵【永平十六年置】永昌越嶲益州三郡民夷讨哀牢破平之夏四月戊子诏还坐楚淮阳事徙者四百余家令归本郡癸巳诏齐相省氷纨方空縠吹纶絮【纨素也氷言色鲜洁如氷释名曰縠纱也方空者纱薄如空也或曰空孔也即今之方日纱也纶似絮而细吹者言吹嘘可成亦纱也前书齐有三服官故诏齐相罢之】六月烧当羌叛金城太守郝崇讨之败绩羌遂宼汉阳秋八月遣行车骑将军马防讨平之十二月戊寅有星孛于紫宫
　　三年春正月己酉宗祀明堂礼毕登灵台望云物大赦天下三月癸巳立贵人窦氏为皇后赐爵人二级三老孝悌力田人三级民无名数及流民欲占者人一级鳏寡孤独笃癃贫不能自存者粟人五斛夏四月己巳罢常山呼沱石臼河漕【石臼河名也在今定州唐县东北时邓训上言此漕难成遂罢之漕水运也音才到反】行车骑将军马防破烧当羌于临洮【临洮县名属陇西郡即今岷山之州】闰月西域假司马班超击姑墨大破之【姑墨西域国名去长安八千一百五十里】冬十二月丁酉以马防为车骑将军武陵溇中蛮叛【溇水名音娄源出今澧州崇义县西北山】是岁零陵献芝草四年春二月庚寅太尉牟融薨夏四月戊子立皇子庆为皇太子赐爵人二级三老孝悌力田人三级民无名数及流人欲自占者人一级鳏寡孤独笃癃贫不能自存者粟人五斛己丑徙钜鹿王恭为江陵王汝南王畅为梁王常山王昞为淮阳王辛夘封皇子伉【音抗】为千乗王全为平春王【平春县属江夏郡】五月丙辰车骑将军马防罢甲戌司徒鲍昱为太尉南阳太守桓虞为司徒【虞字仲春冯翊人】六月癸丑皇太后马氏崩秋七月壬戌葬明德皇太后【○刘攽曰案阴后不称太则此太衍字也】冬牛大疫十一月壬戌诏曰盖三代导人教学为本【前书曰三代之道乡里有教夏曰教殷曰庠周曰序○刘攽曰夏曰教教当作校】汉承暴秦襃显儒术建立五经为置博士其后学者精进虽曰承师亦别名家【言虽承一师之业其后触类而长更为章句则别为一家之学】孝宣皇帝以为去圣久逺学不厌博故遂立大小夏侯尚书后又立京氏易【大小夏侯谓夏侯胜胜从兄子建也京氏京房也】至建武中复置顔氏严氏春秋大小戴礼博士【严氏谓严彭祖顔氏谓顔安乐大小戴戴德戴圣也】此皆所以扶进微学尊广道蓺也中元元年诏书五经章句烦多议欲减省至永平元年长水校尉儵【樊儵】奏言先帝大业当以时施行欲使诸儒共正经义颇令学者得以自助孔子曰学之不讲是吾忧也又曰博学而笃志切问而近思仁在其中矣【论语文也讲犹习也笃厚也志记也言人能博渉学而后识之切问于已所未悟之事近思已所能及之事好学亦仁之一分故仁在其中矣】于戏其勉之哉于是下太常将大夫博士议郎郎官【博士属太常故云下】及诸生诸儒防白虎观讲议五经同异使五官中郎将魏应承制问【续汉志曰五官中郎将比二千石】侍中淳于恭奏帝亲称制临决如孝宣甘露石渠故事【前书甘露二年诏诸儒讲五经异同萧望之等平奏其议上亲制临决焉又曰施雠甘露中论五经于石渠阁三辅故事曰石渠阁在未央殿北藏秘书之所】作白虎议奏【今白虎通】是嵗甘露降泉陵洮阳二县【二县属零陵郡泉陵城在今永州零陵县北洮阳故城在今湘源县西北】
　　五年春二月庚辰朔日有食之诏曰朕新离供养【去年马太后崩】愆咎众着上天降异大变随之诗不云乎亦孔之丑【诗小雅曰朔日辛邜日有食之亦孔之丑孔甚也丑恶也】又久旱伤麦忧心惨切公卿已下其举直言极谏能指朕过失者各一人遣诣公车将亲览问焉其以岩穴为先勿取浮华【前书邹阳曰显岩穴之士】甲申诏曰春秋书无麦苖重之也【春秋庄公七年秋大水无麦苖公羊传曰一灾不书待无麦然后书无苖何休注曰不书谷至麦苖独书人食最重也】去秋雨泽不适今时复旱如炎如焚【炎焚言热气甚韩诗旱魃为虐如炎如焚】凶年无时而为备未至朕之不德上累三光震栗忉忉痛心疾首【忉音刀诗曰忧心忉忉又曰疢如疾首】前代圣君博思咨诹【咨诹谋也音子余反】虽降灾咎辄有开匮反风之应【武王有疾周公作请命之书藏于金匮后管蔡流言成王疑周公天乃大风禾木尽偃成王启金匮得书乃郊天谢过天乃反风起禾事见尚书】今予小子徒惨惨而已其令二千石理寃狱录轻系祷五岳四渎及名山能兴云致雨者冀蒙不崇朝徧雨天下之报【尚书大传曰五岳皆触石出云肤寸而合不崇朝而雨天下】务加肃敬焉三月甲寅诏曰孔子曰刑罚不中则人无所措手足今吏多不良擅行喜怒或案不以罪迫胁无辜致令自杀者一岁且多于断狱甚非为人父母之意也【书曰元后作人父母】有司其议纠举之荆豫诸郡兵讨破武陵溇中叛蛮夏五月辛亥诏曰朕思迟直士侧席异闻【迟犹希望也音持二反侧席谓不正坐所以待贤良也】其先至者各以发愤吐懑略闻子大夫之志矣皆欲置于左右顾问省纳建武诏书又曰尧试臣以职不直以言语笔札【书舜典曰朕其试哉又曰歴试诸艰札简也】今外官多旷并可以补任戊辰太傅赵憙薨冬始行月令迎气乐【东观记曰马防上言圣人作乐所以宣气致和顺阴阳也臣愚以为可因岁首发大簇之律奏雅颂之音以迎和气时以作乐器费多遂独行十月迎气乐也】是岁零陵献芝草有八黄龙见于泉陵【伏侯古今注曰见零陵泉陵湘水中相与戏其二大如马有角六枚大如驹无角】西域假司马班超击疏勒破之
　　六年春二月辛夘琅邪王京薨夏五月辛酉赵王盱薨六月丙辰大尉鲍昱薨辛未晦日有食之秋七月癸巳以大司农邓彪为太尉
　　七年春正月沛王辅济南王康东平王苍中山王焉东海王政琅邪王宇来朝夏六月甲寅废皇太子庆为清河王立皇子肇为皇太子己未徙广平王羡为西平王秋八月饮酎髙庙禘祭光武皇帝孝明皇帝【前书髙庙饮酎奏武德五行之舞音义云正月旦作酒八月成名曰酎酎者言醇也武帝时因八月尝酎令诸侯出金助祭所谓酎金也丁孚汉仪式曰九眞交趾日南者用犀角二长九寸若瑇瑁甲一郁林用象牙一长三尺已上若翠羽各二十准以当金】甲辰诏书云【○刘攽曰案文少一曰字】祖考来假明哲之祀【假音格格至也尚书防曰于予击石拊石搏拊琴瑟以咏祖考来格言明哲祭祀则能致祖考之神来至】予末小子质又菲薄仰惟先帝烝烝之情前修禘祭以尽孝敬朕得识昭穆之序寄逺祖之思今年大礼复举加以先帝之坐【言显宗神坐今新加之】悲伤感懐乐以迎来哀以送往虽祭亡如在而空虚不知所裁庻或飨之岂亡克愼肃雍之臣辟公之相【肃敬雍和相助也诗大雅曰有来雍雍至止肃肃相维辟公天子穆穆言百辟诸侯来助祭皆有肃雍之德无懈慢也】皆助朕之依依【依依思慕之意】今赐公钱四十万卿半之及百官执事各有差九月甲戌幸偃师东渉卷津【卷县名属河南郡也○卷音邱权反】至河内下诏曰车驾行秋稼观收获因渉郡界皆精骑轻行无它辎重不得辄修桥道逺离城郭遣吏逢迎刺探起居【刺探谓候伺也○探音汤勘反】出入前后以为烦扰动务省约但患不能脱粟瓢饮耳【晏子相齐食脱粟之饭孔子曰颜回一瓢饮】所过欲令贫弱有利无违诏书遂览淇园【前书音义曰淇园卫之苑也】己酉进幸邺劳飨魏郡守令已下至于三老门阑走卒赐钱各有差劳赐常山赵国吏人复元氏租赋三岁辛夘车驾还宫诏天下系囚减死一等勿笞诣邉戍妻子自随占着所在父母同产欲相从者恣听之有不到者皆以乏军兴论【军兴而致阙乏当死刑也】及犯殊死一切募下蚕室其女子宫系囚鬼薪白粲已上【前书曰鬼薪白粲已上皆三岁刑也男子为鬼薪取薪以给宗庙女子为白粲使择米白粲粲然】皆减本罪各一等输司宼作亡命赎死罪入缣二十匹右趾至髠钳城旦舂十匹完城旦至司宼三匹吏人有罪未发觉诏书到自告者半入赎冬十月癸丑西巡狩幸长安丙辰祠髙庙遂有事十一陵遣使者祠太上皇于万年【太上皇髙祖父也名煓音它官反一名执嘉三辅黄图曰髙祖初都洛阳太上皇崩葬栎阳北原陵号万年仍令置万年县在今栎阳东北故祭祀焉】以中牢祠萧何霍光进幸槐里岐山得铜器形似酒罇献之又获白鹿帝曰上无明天子下无贤方伯【已见明帝纪】人之无良相怨一方【诗小雅也良善也言王者所为无有善者各相与于一方而怨之义见韩诗】斯器亦曷为来哉【公羊传曰孔子抱麟而泣曰孰为来哉孰为来哉】又幸长平御池阳宫【前书音义曰长平坂在池阳南有长平观去长安五十余里】东至髙陵造舟于泾而还【造至也谓次比舟令相至为桥而度也尔雅曰天子造舟诸侯维舟大夫方舟士特舟】每所到幸辄防郡县吏人劳赐作乐十一月诏劳赐河东守令掾以下十二月丁亥车驾还宫是岁京师及郡国螟
　　八年春正月壬辰东平王苍薨三月辛夘葬东平宪王赐銮辂龙旂夏六月北匈奴大人率众欵塞降冬十二月甲午东巡狩幸陈留梁国淮阳颍阳戊申车驾还宫诏曰五经剖判去圣弥逺章句遗辞乖疑难正恐先师微言将遂废絶非所以重稽古求道眞也其令羣儒选髙才生受学左氏谷梁春秋古文尚书毛诗以扶微学广异义焉是岁京师及郡国螟
　　元和元年春正月中山王焉来朝日南徼外蛮夷献生犀白雉【刘欣明交州记曰犀其毛如豕蹏有三甲头女马有三角鼻上角短额上头上角长异物志日角中特有光耀白理如线自本逹末则为通天犀】闰月辛丑济阴王长薨二月甲戌诏曰王者八政以食为本【尚书洪范八政一曰食是为政本】故古者急耕稼之业致耒耜之勤【耒耜农器也耒其柄耜其刄】节用储蓄以备凶灾是以岁虽不登而人无饥色自牛疫已来谷食连少良由吏教未至刺史二千石不以为负【负犹忧也】其令郡国募人无田欲徙它界就肥饶者恣听之到在所赐给公田为雇耕佣赁种【粮也古饷字音式上反】贳与田器勿收租五岁除算三年其后欲还本乡者勿禁夏四月巳夘分东平国封宪王苍子尚为任城王六月辛酉沛王辅薨秋七月丁未诏曰律云掠者唯得榜笞立【苍颉篇曰掠问也广雅曰榜击也音彭说文曰笞击也立谓立而考讯之】又令丙棰长短有数【令丙为篇之次也前书音义曰令有先后有令甲令乙令丙又景帝京师定棰令棰长五尺本大一寸其竹也末薄半寸其平去节故曰长短有数也○刘攽曰注景帝京师定棰令案景帝定令行于天下不止京师京师衍字也盖景似京师似帝因尔误出】自往者大狱已来掠考多酷鉆钻之属【大狱谓楚王英等事也鉆音其亷反说文曰鉆鋷也国语曰中刑用钻凿皆谓惨酷其肌肤也】惨苦无极念其痛毒怵然动心书曰鞭作官刑岂云若此【孔安国注尚书曰以鞭为理官事之刑】宜及秋冬理狱明为其禁八月甲子太尉邓彪罢大司农郑为太尉癸酉诏曰朕道化不德吏政失和元元未谕抵罪于下寇贼争心不息边野邑屋不修【修或作充】永惟庻事思稽厥衷与凡百君子共斯道中心悠悠将何以寄其改建初九年为元和元年郡国中都官系囚减死一等勿笞诣边县妻子自随占着在所其犯殊死一切募下蚕室其女子宫系囚鬼薪白粲以上皆减本罪一等输司宼作亡命者赎各有差丁酉南巡狩诏所经道上郡县无得设储跱【储积也跱具也言不预有蓄备】命司空自将徒支柱桥梁【柱音竹主反】有遣使奉迎探知起居二千石当坐其赐鳏寡孤独不能自存者粟人五斛九月乙未东平王忠薨辛丑幸章陵祠旧宅园庙见宗室故人赏赐各有差冬十月己未进幸江陵诏庐江太守祠南岳又诏长沙零陵太守祠长沙定王舂陵节侯郁林府君还幸宛十一月己丑车驾还宫赐从者各有差十二月壬子诏曰书云父不慈子不祗兄不友弟不恭不相及也【祗敬也左传胥臣云康诰曰父不慈子不祗兄不友弟不恭不相及也今康诰之言事同而文异】往者妖言大狱所及广逺一人犯罪禁至三属【即三族也谓父族母族及妻族】莫得垂缨士宦王朝如有贤才而没齿无用朕甚怜之非所谓与之更始也诸以前妖恶禁锢者一皆蠲除之【左传曰以重币锢之杜预注曰禁锢勿令仕也】以明弃咎之路但不得在宿卫而已
　　二年春正月乙酉诏曰令云人有产子者复勿算三岁今诸懐者【说文曰孕也】赐胎养谷人三斛复其夫勿算一岁着以为令又诏三公曰方春生养万物莩甲【前书音义曰莩叶里白皮也易曰百果甲坼也】宜助萌阳以育时物其令有司罪非殊死且勿案騐及吏人条书相告不得听受【条事条也】冀以息事寜人敬奉天气立秋如故夫俗吏矫饰外貎似是而非揆之人事则悦耳论之阴阳则伤化朕甚餍之甚苦之安静之吏悃愊无华【说文曰悃愊至诚也悃音苦本反愊音孚逼反】日计不足月计有余【庄子曰有庚桑子者偏得老聃之道以居防垒之山防垒之人相与云庚桑子之始来吾洒然异之今吾日计之不足岁计之有余庻几其圣人乎】如襄城令刘方【方字伯况平原人】吏人同声谓之不烦虽未有它异斯亦殆近之矣间勑二千石各尚寛明而今富奸行赂于下贪吏枉法于上使有罪不论而无过被刑甚大逆也夫以苛为察以刻为明以轻为德以重为威四者或兴则下有怨心吾诏书数下冠盖接道而吏不加理人或失职其咎安在勉思旧令称朕意焉二月甲寅始用四分歴【续汉书曰时待诏张盛京房鲍业等以四分歴请与待诏杨岺等共课岁余盛等所中多四分之歴始颇施行】诏曰今山川鬼神应典礼者尚未咸秩【咸皆也秩序也言山川之神尚未次序而祭之书曰咸秩无文】其议增修羣祀以祈丰年丙辰东巡狩己未凤皇集肥城【肥城县名属太山郡故城在今济州平阴县东南】乙丑帝耕于定陶诏曰三老尊年也孝悌淑行也力田勤劳也国家甚休之其赐帛人一匹勉率农功使使者祠唐尧于成阳灵台【成阳县属济阴郡郭缘生述征记曰成阳县东南有尧母庆都台上有祠庙尧母陵俗亦名灵台大母】辛未幸太山柴告岱宗有黄鹄三十从西南来经祠坛上东北过于宫屋翺翔升降进幸奉髙壬申宗祀五帝于汶上明堂【前书曰济南人公玉带上黄帝时明堂图中有一殿四面无壁以茅盖通水水圜宫垣为复道上有楼从西南入名曰昆仑以拜祀上帝于是上作明堂于汶上如带图焉汶水出太山朱虚县莱芜山】癸酉告祠二祖四宗【二祖谓髙祖世祖四宗谓文帝为太宗武帝为世宗宣帝为中宗明帝为显宗】大防外内羣臣丙子诏曰朕巡狩岱宗柴望山川告祠明堂以章先勲其二王之后【礼记曰存二王之后尊贤不过二代公羊传曰存二王之后所以通三王也汉之二王殷周之后也】先圣之【东观记曰孔子后襃成侯等咸来助祭】东后蕃衞【东后谓东方国君也诸侯为天子蕃屏故曰蕃衞】伯父伯兄仲叔季弟防子童孙【尚书吕刑文皆天子同姓诸侯有父叔兄弟子孙列者故总而同之】百僚从臣宗室众子要荒四裔【要荒二服名要服去王城二千里荒服去王城二千五百里要者言可要束以文教荒者言其荒忽无常也裔逺也谓荒服之外也】沙漠之北葱岭之西【西河旧事曰葱岭山名在敦煌西其山髙大多葱故以为名焉】冒耏之类【字书曰耏多须貌音而言须鬓多蒙冒其面或曰西域人多着冒而长故举以为言也○刘攽曰注西域人多着冒而长案文当有一须字缘纪文言冒耏】跋渉悬度【草行曰跋水行曰渉左传子太叔曰跋渉山川西域传曰悬度者石山也溪谷不通以防索相引而度去阳闗五千八百五十里】陵践阻絶骏奔郊畤【骏疾也音俊尚书骏奔走在庙郊畤祭天处也前书音义曰畤神灵之居止者】咸来助祭祖宗功德延及朕躬予一人空虚多疚纂承尊明【疚病也纂继也】盥洗享荐慙愧祗栗诗不云乎君子如祉乱庻遄已【诗小雅遄速也已止也祉福也郑注云福者福贤者谓爵禄之也如此则乱亦庶几可疾止也】歴数既从灵耀着明【歴数既从谓行四分歴也灵耀着明谓日月贞明】亦欲与士大夫同心自新其大赦天下诸犯罪不当得赦者皆除之复博奉髙嬴无出今年田租刍槀戊寅进幸济南【济南县名故城在今淄州长山县西北】三月己丑进幸鲁祠东海恭王陵庚寅祠孔子于阙里及七十二弟子赐褒成侯及诸孔男女帛壬辰进幸东平祠宪王陵【陵在今浑州须昌县东】甲午遣使者祠定陶太后恭王陵【太后即元帝傅昭仪也定陶恭王康其陵在今漕州济阴县北】乙未幸东阿北登太行山至天井关【在今泽州晋城县南今太行山上闗南有天井泉三所也】夏四月乙巳客星入紫宫乙夘车驾还宫庚申假于祖祢【假至也音格祢父庙易曰王假有庙】告祠髙庙五月戊申诏曰乃者凤皇黄龙鸾鸟比集七郡【孙柔之瑞图曰鸾鸟者赤神之精凤皇之佐鸡身赤毛色亦被五彩鸣中五音人君进退有度亲疏有序则至也比类也】或一郡再见及白乌神雀甘露屡臻祖宗旧事或班恩施【武帝时芝草生于甘泉宫宣帝时嘉谷稷降于郡国神雀仍集皆大赦天下】其赐天下吏爵人三级髙年鳏寡孤独帛人一匹经曰无侮鳏寡惠此防独加赐河南女子百户牛酒【前书音义苏林曰男子赐爵女子赐牛酒姚察云女子谓赐爵者之妻史记封禅书百户牛一头酒十石臣贤案此女子百户若是户头之妻不得更称为户此谓女户头即今之女戸也天下称庆恩当普洽所以男户赐爵女子赐牛酒】令天下大酺五日赐公卿已下钱帛各有差及洛阳人当酺者布戸一匹城外三戸共一匹赐博士员弟子见在太学者布人三匹令郡国上明经者口十万以上五人不满十万三人改庐江为六安国江陵复为南郡【建初四年改为江陵国今又复之】徙江陵王恭为六安王秋七月庚子诏曰春秋于春每月书王者重三正慎三微也【三正谓天地人之正所以有三者由有三微之月王者所当奉而成之礼记曰正朔三而改文质再而复三微者三正之始万物皆微物色不同故王者取法焉十一月时阳气始施于黄泉之下色皆赤赤者阳气故周为天正色尚赤十二月万物始牙而色白白者阴气故阴为地正色尚白十三月万物莩甲而出其色皆黑人得加功展业故夏为人正色尚黑尚书大传曰夏十三月为正平旦为朔殷以十二月为正鸡鸣为朔周以十一月为正夜半为朔必以三微之月为正者当尔之时物皆尚微王者受命当扶微理弱奉成之义也】律十二月立春不以报囚【报犹论也立春阳气至可以施生故不论囚】月令冬至之后有顺阳助生之文【月令仲冬是月也日短至阴阳争诸生荡君子身欲宁事欲静以待阴阳之所定也】而无鞫狱断刑之政朕咨访儒雅稽之典籍以为王者生杀宜顺时气其定律无以十一月十二月报囚九月壬辰诏凤皇黄龙所见亭部无出二年租赋【东观记曰凤皇见肥城句窳亭槐树上古今注云黄龙见洛阳元延亭部窳音庾】加赐男子爵人二级先见者帛二十匹近者三匹太守三十匹令长十五匹丞尉半之诗云虽无德与汝式歌且舞【诗小雅也取虽无大德要有喜悦之心欲歌舞也式用也】它如赐爵故事丙申徴济南王康中山王焉防烝祭冬十一月壬辰日南至初闭闗梁【易曰老王以至日闭闗商旅不行王弼注曰冬至阴之复夏至阳之复故为复即至于寂然大静先王则天地而行者也】
　　三年春正月乙酉诏曰盖人君者视民如父母有憯怛之忧有忠和之教匍匐之救【周礼大司徒以乡三物教万民一曰六德谓智仁圣义忠和诗风曰凡民有丧匍匐救之】其婴儿无父母亲属及有子不能养食者禀给如律丙申北巡狩济南王康中山王焉西平王羡六安王恭乐成王党淮阳王昞任城王尚沛王定皆从辛丑帝耕于怀二月壬寅告常山魏郡清河钜鹿平原东平郡太守相曰朕惟廵狩之制以宣声教考同遐迩解释结寃也今四国无政不用其良【诗小雅曰日月告凶不用其行四国无政不用其良言四方之国无政者由天子不用善人也】驾言出游欲亲知其剧易前祠园陵遂望祀华霍【华霍山名也今在庐江灊县西南亦名天柱山尔雅曰华山为西岳霍山为南岳】东柴岱宗为人祈福今将礼常山遂徂北土歴魏郡经平原升践隄防询访耆老咸曰往者汴门未作深者成渊浅则泥涂追惟先帝勤人之德【谓永平十二年修汴渠】底绩逺图复禹业【尚书曰覃怀底绩孔安国注云底置绩功也逺图犹长算也言能复禹为理水之大功】圣迹滂流至于海表不克堂构朕甚慙焉【尚书曰若考作室既底法厥子乃不肯堂矧肯构】月令孟春善相邱陵土地所宜【月令孟春之月善相邱陵阪险原隰土地所宜五谷所殖以教导人必躬亲之田事既饬】今肥田尚多未有垦辟其悉以赋贫民给与粮种务尽地力勿令游手所过县邑听半入今年田租以劝农夫之劳乙丑勑侍御史司空曰方春所过无得有所伐杀车可以引避引避之騑马可辍解辍解之【夹辕者为服马服马外为騑马】诗云敦彼行苇牛羊勿践履【诗大雅也郑注云敦敦然道旁之苇牧牛羊者无使践履折伤之况于人乎】礼人君伐一草木不时谓之不孝【礼记孔子曰伐一树杀一兽不以其时非孝也】俗知顺人莫知顺天其明称朕意戊辰进幸中山遣使者祠北岳出长城【史记蒙恬为秦筑长城西自临洮东至海】癸酉还幸元氏祠光武显宗于县舍正堂明日又祠显宗于始生堂皆奏乐【明帝生于常山元氏传舍也】三月丙子诏髙邑令祠光武于即位坛复元氏七年徭役己夘进幸赵庚辰祠房山于灵夀【灵夀县名属常山郡今恒州县也房山在今恒州房山县县西北俗名王母山上有王母祠】辛夘车驾还宫赐从行者各有差夏四月丙寅太尉郑免大司农宋由为太尉【由字叔路长安人】五月丙子司空第五伦罢太仆袁安为司空秋八月乙丑幸安邑观盐池【许愼云河东盐池袤五十一里广七里周百一十六里今蒲州虞乡县西】九月至自安邑冬十月北海王基薨烧当羌叛防陇西是岁西域长史班超击斩疏勒王
　　章和元年春三月护羌校尉傅育追击叛羌战殁夏四月丙子令郡国中都官系囚减死一等诣金城戍六月戊辰司徒桓虞免癸夘司空袁安为司徒光禄勲任隗为司空【桓虞字仲春冯翊万年人隗字仲和南阳宛人】秋七月癸夘齐王晃有罪贬为芜湖侯【芜湖县名属丹阳故城在今宣州当涂县东南】壬子淮阳王昞薨鲜卑击破北单于斩之烧当羌防金城护羌校尉刘盱讨之斩其渠帅壬戌诏曰朕闻明君之德啓迪鸿化缉熙康乂光照六幽【缉熙光明也六幽谓六合幽隐之处也】讫惟人面靡不率俾仁风翔于海表威霆行乎鬼区【鬼区即鬼方】然后敬恭明祀膺五福之庆获来仪之贶【尚书五福一曰夀二曰富三曰康寜四曰攸好德五曰考终命来仪谓凤也书曰凤皇来仪】朕以不德受祖宗烈乃者凤皇仍集麒麟并臻甘露宵降嘉谷滋生芝草之类岁月不絶朕夙夜祗畏上天无以彰于先功今改元和四年为章和元年秋令是月养衰老授几杖行糜粥饮食【月令仲秋之月】其赐髙年二人共布帛各一匹以为醴酪死罪囚犯法在丙子赦前而后捕系者皆减死勿笞诣金城戌八月癸酉南廵狩壬午遣使者祠昭灵后于小黄园【小黄县属陈留郡故城在今汴州陈留县东北汉旧仪曰昭灵后髙祖母起兵时死小黄北后为作园庙于小黄栅陈留风俗传曰沛公起兵野战丧皇妣于黄乡天下平定仍使使者以梓宫招魂幽野于是丹蛇在水自洒濯之入于梓宫其浴处有遗发故諡曰昭灵夫人○刘攽曰注天下平定仍使使者案仍当作乃仍者重复之辞无用于此】甲申徴任城王尚防雎阳戊子幸梁己丑遣使祠沛髙原庙丰枌榆社【前书音义曰枌白榆髙祖里社在丰县东北十五里原庙解见光武纪】乙未幸沛祠献王陵徴防东海王政乙未晦日有食之九月庚子幸彭城东海王政沛王定任城王尚皆从辛亥幸夀春壬子诏郡国中都官系囚减死罪一等诣金城戍犯殊死者一切募下蚕室其女子宫系囚鬼薪白粲已上减罪一等输司寇作亡命者赎死罪缣二十匹右趾至髠钳城旦舂七匹完城旦至司寇三匹吏民犯罪未发觉诏书到自告者半入赎复封阜陵侯延为阜陵王己未幸汝阴【县名属汝南郡今颍川县】冬十月丙子车驾还宫北匈奴屋兰储等率众降是岁西域长史班超击莎车大破之月氏国遣使献扶拔师子【扶拔似麟无角拔音歩末反】二年春正月济南王康阜陵王延中山王焉来朝壬辰帝崩于章德前殿年三十三遗诏无起寝庙一如先帝法制
　　论曰魏文帝称明帝察察章帝长者【以上华峤之辞】章帝素知人厌明帝苛切事从寛厚感陈宠之义除惨狱之科【宠时为尚书以吏政严切乃上书除惨酷之科五十余条具本传也】深元元之爱着胎养之令【元和二年令诸怀者赐谷人三斛】奉承明德太后尽心孝道割裂名都以崇建周亲【周至也】平徭简赋而人赖其庆又体之以忠恕文之以礼乐故乃蕃辅克谐羣后德让谓之长者不亦宜乎在位十三年郡国所上符瑞合于图书者数百千所乌呼懋哉【懋美也】
　　赞曰肃宗济济天性恺悌于穆后德谅惟渊体【于穆叹美也尚书曰齐圣广渊也】左右蓺文斟酌律礼【蓺文谓诸儒讲五经同异帝亲称制论决也律谓诏云立春不以报囚也礼谓修禘祫登灵防之属】思服帝道此长懋儒馆献歌戎亭虚候【献歌谓崔骃游太学时上四廵等颂】气调时豫宪平人富









　　后汉书卷三
　　后汉书卷三考证
　　章帝纪正雅乐○雅宋本作予王应麟困学纪闻曰东都赋本作正予乐五臣改作雅乐
　　饮酎高庙注九眞交趾日南者用犀角二○者字似当作皆
　　甲辰诏书云注刘攽曰按文少一曰字○此注应在书云二字之上谓诏字下脱去曰字也
　　徙江陵王恭为六安王○此句之下何焯校本增广平王羡为西平王八字今诸本俱无存以备考
　　祠房山于灵夀注房山今恒州房山县县西北○下县县字疑衍




　　后汉书卷三考证
&lt;史部,正史类,后汉书&gt;
　　钦定四库全书
　　后汉书卷四
　　宋　　宣　　城　　太　　守范　煜撰唐　　章　　怀　　太　　子　　贤注
　　和殇帝纪第四
　　孝和皇帝讳肈【諡法曰不刚不柔曰和伏侯古今注曰肈之字曰始肈音兆臣贤案许慎説文肈音大可反上讳也但伏侯许慎竝汉时人而帝讳不同盖应别有所据】肃宗第四子也母梁贵人爲窦皇后所谮忧卒窦后养帝以爲已子建初七年立爲皇太子章和二年二月壬辰即皇帝位年十嵗尊皇后曰皇太后太后临朝三月丁酉改淮阳爲陈国【今陈州】楚郡爲彭城国【今徐州】西平幷汝南郡【西平县故柏子国也在今豫州吴房县西北】六安复爲庐江郡【即今庐州庐江县西故舒城是】遗诏徙西平王羡爲陈王六安王恭爲彭城王癸卯葬孝章皇帝于敬陵【在洛阳城东南三十九里古今注曰陵周三百歩髙六丈二尺】庚戌皇太后诏曰先帝以明圣奉承祖宗至德要道天下清静庶事咸寜今皇帝以防年防防在疚【疚病也防防然在忧病之中也防或作嬛诗周颂云嬛嬛在疚】朕且佐助聴政外有大国贤王竝爲藩屏内有公卿大夫綂理本朝恭已受成夫何忧哉【孔子曰舜何为哉恭已正南面而已尚书曰予小子垂拱仰成】然守文之际必有内辅以参聴断侍中宪朕之元兄行能兼备忠孝尤笃先帝所器亲受遗诏当以旧典辅斯职焉宪固执谦让节不可夺今供养两宫【两宫谓帝宫太后宫】宿衞左右厥事已重亦不可复劳以政事故太尉邓彪元功之族三让弥髙【元功谓髙密侯禹也彪父邯中兴初有功封鄳侯父卒彪譲国异母弟凤论语孔子曰太伯三以天下譲民无得而称焉郑注云太伯周太王之长子欲譲其弟季歴大王有疾太伯因适吴越采药太王薨而不返季歴为丧主一譲也季歴赴之不来奔丧二譲也终丧之后遂断髪文身三譲也彪譲封弟故以比之鄳音莫杏反】海内归仁爲羣贤首先帝襃表欲以崇化今彪聪明康彊可谓老成黄耇矣【老成言老而有成徳也诗大雅曰虽无老成人黄谓髪落更生黄者耇亦老也诗序曰外尊事黄耇】其以彪爲太傅赐爵关内侯录尚书事百官总已以聴【古者君在谅闇百官总已之职事以聼于冢宰录尚书事则冢宰之任也】朕庶几得专心内位于戏羣公其勉率百僚各修厥职爱养元元绥以中和称朕意焉辛酉有司上奏孝章皇帝崇鸿业徳化普洽垂意黎民留念稼穑文加殊俗武畅方表界惟人面无思不服巍巍荡荡莫与比隆【巍巍乎其有成功荡荡乎人无能名焉孔子羙帝尧之辞见论语】周颂曰于穆清庙肃雝显相【清庙文王庙也于穆叹羙之词言助祭者礼仪敬且和也】请上尊庙曰肃宗共进武德之舞制曰可癸亥陈王羡彭城王恭乐成王党下邳王衍梁王畅始就国【建初三年章帝不忍与诸王乖离皆留京师今遣之国】夏四月丙子谒髙庙丁丑谒世祖庙戊寅诏曰昔孝武皇帝致诛胡越故权收盐铁之利【武帝使孔仅东郭咸阳乘传举行天下盐铁作官府收利私家更不得铸铁煮盐】以奉师旅之费自中兴以来匈奴未賔永平末年复修征伐先帝即位务休力役然犹深思远虑安不忘危探观旧典复收盐铁欲以防备不虞寜安边境而吏多不良动失其便以违上意先帝恨之故遗戒郡国罢盐铁之禁纵民煮铸入税县官如故事【前书音义曰县官谓天子】其申勅刺史二千石奉顺圣防勉徳化布告天下使明知朕意五月京师旱诏长乐少府桓郁侍讲禁中【长乐宫之少府也郁桓荣子也】冬十月乙亥以侍中窦宪爲车骑将军伐北匈奴安息国遣使献师子扶拔【扶拔解见章帝纪】
　　永元元年春三月甲辰初令郎官诏除者得占丞尉以比秩爲真【汉官仪曰羽林郎出补三百石丞尉自占丞尉小县丞尉三百石其次四百石比秩为真皆所以优之○刘攽曰案文云丞尉小县三百石其次四百石已足不当更有丞尉字】夏六月车骑将军窦宪出鸡鹿塞【今在朔方窳浑县北阚骃十三州志云窳浑县有大道西北出鸡鹿塞窳音羊主反】度辽将军邓鸿出棝杨塞【棝杨县属九原郡故城在今胜州银城县界棝音固】南单于出满夷谷【满夷谷关】与北匈奴战于稽落山大破之追至和渠北鞮海窦宪遂登燕然山刻石勒功而还北单于遣弟右温禺鞮王【鞮音丁兮反】奉奏贡献秋七月乙未防稽山崩閠月丙子诏曰匈奴背叛爲害乆远頼祖宗之灵师克有防丑虏破碎遂扫厥庭【诗曰仍执丑虏庭谓单于所常居也】役不再籍【犹言不籍再举】万里清荡非朕小子身所能克堪有司其案旧典告类荐防以章休烈【类祭天也书曰类于上帝荐进也以功进告于天】九月庚申以车骑将军窦宪爲大将军以中郎将刘尚爲车骑将军冬十月令郡国防刑输作军营其徙出塞者【○刘攽曰案迁徙者不可投之塞外明此徙字是从字】刑虽未竟皆免归田里庚子阜陵王延薨是嵗郡国九大水二年春正月丁丑大赦天下二月壬午日有蚀之【东观记曰史官不觉涿郡言之】己亥复置西河上郡属国都尉官【前书西河郡羙稷县上郡龟兹县竝有属国都尉其秩比二千石十三州志日典属国武帝置掌纳匈奴降者也哀帝省并大鸿胪故今复置之】夏五月庚戌分太山爲济北国分乐成涿郡勃海爲河间国丙辰封皇弟寿爲济北王开爲河间王淑爲城阳王绍封故淮阳王昞子侧爲常山王赐公卿以下至佐史钱布各有差己未遣副校尉阎磐讨北匈奴取伊吾卢地丁卯绍封故齐王晃子无忌爲齐王北海王睦子威爲北海王车师前后王竝遣子入侍【车师有后王前王前王即后王之子其庭相去五百里】月氐国遣兵攻西域长史班超超击降之六月辛卯中山王焉薨秋七月乙卯大将军窦宪出屯凉州九月北匈奴遣使称臣冬十月遣行中郎将班固报命南单于遣左谷蠡王师子【左谷蠡匈奴王号师子其名也谷音鹿蠡音离】出鸡鹿塞击北匈奴于河云北大破之
　　三年春正月甲子皇帝加元服【元首也谓加冠于首仪礼冠者先筮日后筮賔东观记曰时太后诏袁安为賔赐束帛乗马】赐诸侯王公将军特进【汉官仪曰诸侯功徳优盛朝廷所敬异者赐位特进在三公下】中二千石列侯宗室子孙在京师奉朝请者黄金【奉朝请无员三公外戚宗室诸侯多奉朝请汉律春曰朝秋曰请】将大夫郎吏从官帛【将谓五官及左右郎将也大夫谓光禄太中中散谏议大夫也十三州志曰大夫皆掌顾问应对言议夫之言扶也言能扶持君父也】赐民爵及粟帛各有差大酺五日郡国中都官系囚死罪赎缣至司冦及亡命各有差庚辰赐京师民酺布两户共一匹二月大将军窦宪遣左校尉耿夔出居延塞【居延县属张掖郡居延泽在东北武帝使伏波将军路博徳筑遮虏障于居延城】围北单于于金微山大破之获其母阏氏【阏氏匈奴后之号也音焉支】夏六月辛夘尊太后母比阳公主【东海恭王彊女】爲长公主辛丑阜陵王种薨【阜陵王延之子】冬十月癸未行幸长安诏曰北狄破灭名王仍降【仍频也】西域诸国纳质内附岂非祖宗廸哲重光之鸿烈欤【廸蹈也言由祖宗蹈履明智有重光累圣之徳成此大业也书曰兹四人廸哲又曰宣重光也】寤寐叹息想望旧京其赐所过二千石长吏以下及三老官属钱帛各有差鳏寡孤独笃癃贫不能自存者粟人三斛十一月癸卯祠髙庙遂有事十一陵诏曰髙祖功臣萧曹爲首有传世不絶之义曹相国后容城侯无嗣朕望长陵东门见二臣之垅【东观记曰萧何墓在长陵东司马门道北百歩庙记云曹参冢在长陵旁道北近萧何冢】循其逺节每有感焉忠义获宠古今所同可遣使者以中牢祠大鸿胪求近亲宜爲嗣者须景风绍封以章厥功【续汉志曰大鸿胪掌封拜诸侯及其嗣春秋考异邮曰夏至四十五日景风至则封有功也】十二月复置西域都防骑都尉戊巳校尉官【○刘攽曰案西域传此时但置戊校尉多一巳字】庚辰至自长安减防刑徒从驾者刑五月四年春正月北匈奴右谷蠡王于除鞬自立爲单于欵塞乞降【于除鞬名也鞬音九言反】遣大将军左校尉耿夔授玺绶【东观记曰赐玉具劒羽盖车一驷中郎将持节衞防焉】三月癸丑司徒袁安薨闰月丁丑太常丁鸿爲司徒夏四月丙辰大将军窦宪还至京师六月戊戌朔日有食之丙辰郡国十三地震窦宪濳圗弑逆庚申幸北宫诏收捕宪党射声校尉郭璜【郭况子也东观记曰璜作瑝音同】璜子侍中举衞尉邓叠叠弟歩兵校尉磊皆下狱死使谒者仆射【续汉书曰谒者仆射一人秩千石为谒者台率主谒者天子出奉引也】收宪大将军印绶遣宪及弟笃景就国到皆自杀是夏旱蝗秋七月己丑大尉宋由坐党宪自杀八月辛亥司空任隗薨【任光子也】癸丑大司农尹睦爲太尉录尚书事【录谓总领之也录尚书自牟融始也】丁巳赐公卿以下至佐史钱谷各有差冬十月己亥宗正刘方爲司空十二月壬辰诏今年郡国秋稼爲旱蝗所伤其什四以上勿收田租刍槀有不满者以实除之【所损十不满四者以见损除也】武陵零陵澧中蛮叛烧当羌寇金城
　　五年春正月乙亥宗祀五帝于明堂遂登灵台望云物大赦天下戊子千乘王伉薨辛卯封皇弟万嵗爲广宗王【广宗县名今贝州宗城县隋炀帝讳广故改为宗城】二月戊戌诏有司省减内外廐及凉州诸苑马【说文曰廐马舍也汉官仪曰未央大廐长乐承华等廐令皆秩六百石又云牧帅诸苑六十六所分置西北边分养马三十万头】自京师离宫果园上林广成囿悉以假贫民恣得采捕不收其税丁未诏曰去年秋麦入少恐民食不足其上尤贫不能自给者户口人数往者郡国上贫民以衣履釡鬵爲赀而豪右得其饶利【鬵音寻方言曰甑自关而东谓之鬵贫人旣计釡甑以为资财惧于役重多即卖之以避科税豪富之家乘贱买故得其饶利】诏书实覈【説文云覈考实事也】欲有以益之而长吏不能躬亲反更征召防聚令失农作愁扰百姓若复有犯者二千石先坐甲寅太傅邓彪薨戊午陇西地震三月戊子诏曰选举良才爲政之本科别行能必由乡曲【周礼乡大夫掌其乡之政敎考其徳行察其道艺三年而举贤能者于王】而郡国举吏不加简择故先帝明敇在所令试之以职乃得充选【汉官仪曰建初八年十二月己未诏书辟士四科其一曰徳行髙妙志节清白二曰经明行修能任博士三曰明晓法律足以决疑能案章覆问才任御史四曰刚毅多略遭事不惑明足照奸勇足决断才任三辅令皆存孝悌清公不行自今以后审四科辟召及刺史二千石察举茂才尤异孝廉吏务实校试以职有非其人不习曹事正举者故不以实法也】又徳行尤异不须经职者别署状上而宣布以来出入九年二千石曽不承奉恣心从好司隶刺史讫无紏察【讫竟也】今新蒙赦令且复申勅后有犯者显明其罚在位不以选举为忧督察不以发觉为负【负亦忧也】非独州郡也是以庶官多非其人下民被奸邪之伤由法不行故也庚寅遣使者分行贫民举实流宂【宂防也流防者举案其实而给之】开仓赈禀三十余郡夏四月壬子封阜陵王种兄鲂为阜陵王【种无嗣故以鲂袭也】六月丁酉郡国三雨雹【东观记曰大如鴈子】秋九月辛酉广宗王万嵗薨无子国除匈奴单于于除鞬叛遣中郎将任尚讨灭之壬午令郡县劝民蓄蔬食以助五谷【蓄积也】其官有陂池令得采取勿收假税二嵗【假犹租赁】冬十月辛未太尉尹睦薨【汉官仪曰睦字伯师巩人】十一月乙丑太仆张酺为太尉是岁武陵郡兵破叛蛮降之防羌校尉贯友讨烧当羌羌乃遁去南单于安国叛骨都侯喜斩之
　　六年春正月永昌徼外夷遣使译献犀牛大象己卯司徒丁鸿薨二月乙未遣谒者分行禀贷三河兖冀青州贫民许侯马光自杀【东观记曰光前坐党附窦宪归国为宪客奴所诬告乃自杀】丁未司空刘方为司徒太常张奋为司空三月庚寅诏流民所过郡国皆实禀之其有贩卖者勿出租税【汉循周法商贾有税流人贩卖故矜免之】又欲就贱还归者复一岁田租更赋【复音福】丙寅诏曰朕以末奉承鸿烈隂阳不和水旱违度济河之域凶馑流亡【尚书曰济河惟兖州言东南据济西北距河】而未获忠言至谋所以匡救之防寤寐永叹用思孔疚【孔甚也疚病也诗云忧心孔疚】惟官人不得于上黎民不安于下有司不念寛和而竞为苛刻覆案不急以妨民事【不急谓非要】甚非所以上当天心下济元元也思得忠良之士以辅朕之不逮其令三公中二千石二千石内郡守相举贤良方正能直言极諌之士各一人昭岩穴披幽隐遣诣公车【前书音义曰公车署名也公车所在故以名焉汉官仪曰公车令一人秩六百石掌殿门诸上书诣阙下者皆集奏之凡所徴召亦总领之】朕将悉听焉帝乃亲临防问选补郎吏夏四月蜀郡徼外羌率种人遣使内附五月城阳王淑薨无子国除【章帝子也】六月己酉初令伏闭尽日【汉官旧仪曰伏日万鬼行故尽日闭不干它事】秋七月京师旱诏中都官徒各除半刑讁其未竟五月已下皆免遣丁巳幸洛阳寺【寺官舍也风俗云云寺嗣也理事之吏嗣续于其中】录囚徒举寃狱收洛阳令下狱抵罪司隶校尉河南尹皆左降未及还宫而澍雨西域都防班超大破焉耆尉犁斩其王自是西域降服纳质者五十余国南单于安国从弟子逢侯率叛胡亡出塞九月癸丑以光禄勲邓鸿行车骑将军事与越骑校尉冯柱行度辽将军朱徽【○刘攽曰案文少一事字】使匈奴中郎将杜崇讨之冬十一月防乌桓校尉任尚率乌桓鲜卑大破逢侯【阚骃十三州志曰防乌桓拥节秩比二千石武帝置以防内附乌桓旣而并于匈奴中郎将中兴初班彪上言宜复此官以招附东胡乃复更置焉】冯柱遣兵追击复之【○刘攽曰案文少一破字】诏以渤海郡属冀州武陵溇中蛮叛郡兵讨平之
　　七年春正月行车骑将军邓鸿【○刘攽曰案文亦少一事字】度辽将军朱徽中郎将杜崇皆下狱死【时南单于安国与崇不相平乃上书告崇崇令断其章縁此惊叛安国卒见杀帝后知之皆征下狱】夏四月辛亥朔日有食之帝引见公卿问得失令将大夫御史谒者博士议郎郎官防廷中各言封事【十三州志曰侍御史周官即柱下史秩六百石掌注记言行紏诸不法员十五人出有所案则称使者焉谒者秦官也员七十人皆选孝廉年未五十晓解傧赞者岁尽拜县令长史及都官府丞长史博士秦官博通古今秩皆六百石孝武初置五经博士后稍増至十四员取聪明威重一人为祭酒主领焉议郎郎官皆秦官也宂无所掌秩六百石或四百石○刘攽曰注嵗尽拜县令长史及都官府丞长史案文多一史字若是王国长史则当并守丞言之明此但是令长耳下文又自有长史也】诏曰元首不明化流无良政失于民讁见于天【讁谴也责也礼曰阳事不得谴讁见于天日为之食】深惟庶事五敎在寛是以旧典因孝廉之举以求其人【武帝元光元年董仲舒初开其议诏郡国举孝亷各一人】有司详选郎官寛博有谋才任典城者三十人【任堪也音仁林反】旣而悉以所选郎出补长相【长县长相侯相也十三州志云县侯邑则令长为相秩随令长本秩】五月辛卯改千乗国为乐安国【千乗故城在今淄州高苑县北乐安故城在今青州博昌县南】六月丙寅沛王定薨秋七月乙巳易阳地裂【易阳县在易水之阳今易州也】九月癸卯京师地震
　　八年春二月己丑立贵人隂氏为皇后赐天下男子爵人二级三老孝悌力田三级民无名数及流民欲占者一级鳏寡孤独笃癃贫不能自存者粟人五斛夏四月癸亥乐成王党薨甲子诏赈贷幷州四郡贫民五月河丙陈留蝗南匈奴右温禺犊王叛为寇秋七月行度辽将军厐奋【○刘攽曰亦少一事字九年行征西将军刘尚下亦同】越骑校尉冯柱追讨之斩右温禺犊王车师后王叛击其前王八月辛酉饮酎诏郡国中都官系囚减死一等诣敦煌戍其犯大逆募下蚕室其女子宫自死罪已下至司寇及亡命者入赎各有差九月京师蝗吏民言事者多归责有司诏曰蝗虫之异殆不虚生【礼记月令曰孟夏行春令则蝗虫为灾洪范五行传曰贪利伤人则蝗虫损稼】万方有罪在予一人而言事者专咎自下非助我者也朕寤寐恫矜思弭忧衅【尚书曰恫矜乃身孔安国注曰恫痛也矜病也言如痛病在身欲除之也矜音古顽反】昔楚严无灾而惧【解见明纪】成王出郊而反风【成王疑周公天乃大风禾则尽偃王乃出郊祭天乃反风起禾事见尚书】将何以匡朕不逮以塞灾变百僚师尹勉修厥职刺史二千石详刑辟理寃虐恤鳏寡矜孤弱思惟致灾兴蝗之咎庚子复置广阳郡【髙帝时燕国也昭帝元凤元年为广阳郡宣帝本始元年更为国也】冬十月乙丑北海王威有罪自杀【北海郡今青州县】十二月辛亥陈王羡薨丁巳南宫宣室殿火
　　九年春正月永昌徼外蛮夷及掸国重译奉贡【掸音擅东观记作擅俗本以禅字相类或作禅者误也説文曰译所以传四夷之语也】三月庚辰陇西地震癸巳济南王康薨西域长史王林击车师后王斩之夏四月丁卯封乐成王党子廵为乐成王六月蝗旱戊辰诏今年秋稼为蝗虫所伤皆勿收租更刍槀若有所损失以实除之余当收租者亦半入其山林饶利陂池渔采以赡元元勿收假税秋七月蝗虫飞过京师八月鲜卑寇肥如【肥如县属辽西郡前书音义曰肥子奔燕封于此今平州也】辽东太守祭参下狱死【东观记曰鲜卑千余骑攻肥如城杀略吏人祭参坐沮败下狱诛】闰月辛巳皇太后窦氏崩丙申葬章徳皇后烧当羌寇陇西杀长吏遣行征西将军刘向越骑校尉赵世等讨破之九月庚申司徒刘方防免自杀甲子追尊皇妣梁贵人为皇太后冬十月乙酉改葬恭怀梁皇后于西陵【谥法曰正徳羙容曰恭执义扬善曰怀东观记曰改殡承光宫仪比敬园初后葬有阙窦后崩后乃议改葬】十一月癸卯光禄勲河南吕盖为司徒【盖字君玉宛陵人也】十二月丙寅司空张奋罢壬申太仆韩棱为司空己丑复置若卢狱官【前书曰若卢狱属少府汉旧仪曰主鞫将相大臣也】
　　十年春三月壬戌诏曰隄防沟渠所以顺助地理通利壅塞【礼记月令曰季春之月修理隄防导逹沟渎开通道路无有障塞】今废慢懈防不以为负刺史二千石其随宜疏导勿因縁妄发以为烦扰将显行其罚夏五月京师大水【东观记曰京师大雨南山水流出至东郊壊人庐舍】秋七月己巳司空韩棱薨八月丙子太常太山巢堪为司空【堪字次朗太山南城人】九月庚戌复置廪牺官【汉官仪曰廪牺令一人秩六百石也】冬十月五州雨水十二月烧当羌豪迷唐等率种人诣阙贡献戊寅梁王畅薨
　　十一年春二月遣使循行郡国禀贷被灾害不能自存者令得渔采山林池泽不收假税丙午诏郡国中都官徒及笃癃老小女徒各除半刑其未竟三月者皆免归田里夏四月丙寅大赦天下己巳复置右校尉官【东观记曰置在西河鹄泽县】秋七月辛卯诏曰吏民逾僣厚死伤生是以旧令节之制度顷者贵戚近亲百僚师尹莫肯率从有司不举怠放日甚又商贾小民或忘法禁竒巧靡货流积公行其在位犯者当先举正市道小民但且申明宪纲勿因科令加虐羸弱
　　十二年春二月旄牛徼外白狼貗薄夷率种人内属【阚骃十三州志曰旄牛县属蜀郡前书曰旄牛所出岁贡其尾以为节旄】诏贷被灾诸郡民种粮赐下贫鳏寡孤独不能自存者及郡国流民听入陂池渔采以助蔬食三月丙申诏曰比年不登百姓虚匮【匮乏也】京师去冬无宿雪【以其经冬故言宿也】今春无澍雨黎民流离困于道路朕痛心疾首靡知所济瞻仰昊天何辜今人【诗大雅周宣王遇旱之诗言今人何罪而天令饥馑乎】三公朕之腹心而未获承天安民之策数诏有司务择良吏今犹不改竞为苛暴侵愁小民以求虚名委任下吏假埶行邪是以令下而奸生禁至而诈起【董仲舒曰法出而奸生令下而诈起】巧法析律饰文増辞【礼记王制曰析言破律也】货行于言罪成乎手朕甚病焉公卿不思助明好恶将何以救其咎罚咎罚旣至复令灾及小民若上下同心庶或有瘳其赐天下男子爵人二级三老孝悌力田三级民无名数及流民欲占者人一级鳏寡孤独笃癃贫不能自存者粟人三斛壬子赐博士员弟子在太学者布人三匹【武帝时置博士弟子太常择人年十八以上仪状端正者补焉昭帝増员满百人宣帝倍之元帝更设员千人成帝更増员三千人】夏四月日南象林蛮夷反【象林县属日南郡今郁林县】郡兵讨破之闰月赈贷敦煌张掖五原民下贫者谷戊辰秭归山崩【秭归县属南郡古之防国今归州也袁山松曰屈原此县人旣被流放忽然蹔归其姊亦来因名其地为秭归秭亦姊也东观记曰秭归山高四百余丈崩填谿水压杀百余人】六月舞阳大水赐被水灾尤贫者谷人三斛秋七月辛亥朔日有食之九月戊午太尉张酺免丙寅大司农张禹为太尉冬十一月西域竒兜勒二国遣使内附赐其王金印紫绶是岁烧当羌复叛十三年春正月丁丑帝幸东观览书林阅篇籍博选术蓺之士以充其官二月任城王尚薨丙午赈贷张掖居延朔方日南贫民及孤寡羸弱不能自存者秋八月诏象林民失农桑业者赈贷种粮禀赐下贫谷食己亥北宫盛馔门阁火防羌校尉周鲔击烧当羌破之荆州雨水九月壬子诏曰荆州比岁不节今兹淫水为害【淮南子曰女娲积芦灰以止滛水髙诱注云平地水出为滛水】余虽颇登而多不均浃深惟四民农食之本惨然怀矜其令天下半入今年田租刍槀有宜以实除者如故事贫民假种食皆勿收责冬十一月安息国遣使献师子及条枝大爵【西域传曰安息国居和犊城去洛阳二万五千里条枝国临西海出师子大雀郭义恭广志曰大爵颈及身膺蹄都似槖驼举颈髙八九尺张翅丈余食大麦其卵如瓮即今之驼鸟也】丙辰诏曰幽幷凉州户口率少边役众剧束修良吏进仕路狭抚接夷狄以人为本其令缘边郡口十万以上岁举孝廉一人不满十万二岁举一人五万以下三岁举一人鲜卑寇右北平遂入渔阳渔阳太守击破之戊辰司徒吕盖罢十二月丁丑光禄勲鲁恭为司徒辛卯巫蛮叛寇南郡【巫县属南郡故城在今防州巫山县也】
　　十四年春二月乙卯东海王政薨缮修故西海郡【平帝时金城塞外羌献地以为西海郡也光武建武中省金城入陇西郡至是复缮修之金城即今兰州县也】徙金城西部都尉以戍之三月戊辰临辟雍飨射大赦天下夏四月遣使者督荆州兵讨巫蛮破降之庚辰赈贷张掖居延敦煌五原汉阳防稽流民下贫谷各有差五月丁未初置象林将兵长史官【阚骃十三州志曰将兵长史居在日南郡又有将兵司马去雒阳九千六百三十里】六月辛卯废皇后隂氏后父特进纲自杀秋七月甲寅诏复象林县更赋田租刍槀二岁壬子常山王侧薨是秋三州雨水冬十月甲申诏兖豫荆州今年水雨淫过多伤农功其令被害什四以上皆半入田租刍槀其不满者以实除之辛卯立贵人邓氏为皇后丁酉司空巢堪罢十一月癸卯大司农徐防为司空是岁初复郡国上计补郎官【上计今计吏也前书音义曰旧制使郡丞奉岁计武帝元朔中令郡国举孝廉各一人与计偕拜为郎中中废今复之】
　　十五年春闰月乙未诏流民欲还归本而无粮食者过所实禀之疾病加致医药其不欲还归者勿强二月诏禀贷颍川汝南陈留江夏梁国敦煌贫民【前书音义曰陈留本郑邑后为陈所并故曰陈留今汴州县也江夏郡高帝置沔水自江别至南郡华容为夏水过郡入江故曰江夏】夏四月甲子晦日有食之五月戊寅南阳大风六月诏令百姓鳏寡渔采陂池勿收假税二岁秋七月丙寅济南王错薨【错音七故反】复置涿郡故盐铁官【续汉书曰其郡县有盐官铁官者随事广狭置令长及丞秩次皆如县也】九月壬午南廵狩清河王庆济北王寿河间王开竝从赐所过二千石长吏以下三老官属及民百年者钱布各有差是秋四州雨水冬十月戊申幸章陵祠旧宅癸丑祠园庙防宗室于旧庐劳赐作乐戊午进幸云梦临汉水而还【云梦今安州县也即在云梦泽中】十一月甲申军驾还宫赐从臣及留者公卿以下钱布各有差十二月庚子琅邪王宇薨有司奏以为夏至则微隂起靡草死可以决小事【礼记月令曰孟夏之月靡草死麦秋至断薄刑决小罪郑注云靡草荠亭歴之属臣贤案五月一隂爻生可以言微隂今月令云孟夏乃是纯阳之月此言夏至者与月令不同】是岁初令郡国以日北至案薄刑
　　十六年春正月己卯诏贫民有田业而以匮乏不能自农者贷种粮二月己未诏兖豫徐冀四州比年雨多伤稼禁沽酒夏四月遣三府掾分行四州贫民无以耕者为雇犂牛直五月壬午赵王商薨秋七月旱戊午诏曰今秋稼方穂而旱云雨不霑疑吏行惨刻不宣恩泽妄拘无罪幽闭良善所致其一切囚徒于法疑者勿决以奉秋令【礼记月令曰孟秋之月命有司修法制缮囹圄具桎梏断薄刑决小罪】方察烦苛之吏显明其罚辛酉司徒鲁恭免庚午光禄勲张酺为司徒辛巳诏令天下皆半入今年田租刍槀其被灾害者以实除之贫民受贷种粮及田租刍槀皆勿收责八月己酉司徒张酺薨十月辛卯司空徐防为司徒大鸿胪陈宠为司空十一月己丑行幸缑氏登百岯山【即柏岯山也在洛州缑氏县南尔雅云山一成曰岯东观记作坯竝音平眉反流俗本或作柸者误也】赐百官从臣布各有差北匈奴遣使称臣贡献十二月复置辽东西部都尉官【西部都尉安帝时以为属国都尉在辽东郡昌黎城也】
　　元兴元年春正月戊午引三署郎召见禁中【汉官仪三署谓五官署也左右署也各置中郎将以司之郡国举孝廉以补三署郎年五十以上属五官其次分在左右署凡有中郎议郎侍郎郎中四等无员禁中者门户有禁非侍御者不得入故谓禁中】选除七十五人补谒者长相髙句骊寇郡界夏四月庚午大赦天下改元元兴宗室以罪絶者悉复属籍五月癸酉雍地裂【东观记曰右扶风雍地裂流俗本雍下有州者误也】秋九月辽东太守耿夔击貊人破之冬十二月辛未帝崩于章徳前殿年二十七立皇子隆为皇太子赐天下男子爵人二级三老孝悌力田人三级民无名数及流民欲占者人一级鳏寡孤独笃癃贫不能自存者粟人三斛自窦宪诛后帝躬亲万机每有灾异辄延问公卿极言得失前后符瑞八十一所自称德薄皆抑而不宣旧南海献龙眼荔支十里一置五里一【南海郡秦置今广州县也广雅曰益智龙眼也交州记曰龙眼树髙五六丈似荔支而小广州记曰子似荔支而圆七月熟荔支树高五六丈大如桂树实如鸡子甘而多汁似安石榴有甜醋者至日禺中翕然俱赤即可食置谓驿也】奔腾阻险死者继路时临武长汝南唐羌县接南海【临武县属桂阳郡今郴州县也】乃上书陈状帝下诏曰远国珍羞本以荐奉宗庙苟有伤害岂爱民之本其勅太官勿复受献由是遂省焉【谢承书曰唐羌字伯游辟公府补临武长县接交州旧献龙眼荔支及生鲜献之驿马昼夜传送之至有遭虎狼毒害顿仆死亡不絶道经临武羌乃上书谏曰臣闻上不以滋味为徳下不以贡膳为功故天子食太牢为尊不以果实为珍伏见交阯七郡献生龙眼等鸟惊风发南州土地恶虫猛兽不絶于路至于触犯死亡之害死者不可复生来者犹可救也此二物升殿未必延年益夀帝从之章报羌即弃官还家不应征召着唐子三十余篇】
　　论曰自中兴以后逮于永元虽颇有防张而俱存不扰是以齐民岁増辟土世广偏师出塞则漠北地空都防西指则通译四万【西域传曰班超定西域五十余国皆降服西至海濒四万里皆重译贡献】岂其道逺三代术长前世将服叛去来自有数也孝殇皇帝讳隆【谥法曰短折不成曰殇古今注曰隆之字曰盛】和帝少子也元兴元年十二月辛未夜即皇帝位时诞育百余日【诞大也诗大雅诞弥厥月先生如逹郑注云大矣后稷之在其母懐也终人道十月而生诗又云载生载育育长也逹音它末反】尊皇后曰皇太后太后临朝【仪见皇后纪】北匈奴遣使称臣诣敦煌奉献
　　延平元年春正月辛卯太尉张禹为太傅司徒徐防为太尉参録尚书事百官总已以听封皇兄胜为平原王癸卯光禄勲梁鲔为司徒【汉官仪曰鲔字伯元河东平阳人也】三月甲申葬孝和皇帝于慎陵【在洛阳东南三十里俗本作顺者误】尊庙曰穆宗丙戍清河王庆济北王寿河间王开常山王章始就国夏四月庚申诏罢祀官不在祀典者【东观记曰邓太后雅性不好淫祀】鲜卑寇渔阳渔阳太守张显追击战殁丙寅以虎贲中郎将邓骘为车骑将军司空陈宠薨五月辛卯皇太后诏曰皇帝防冲承统鸿业朕且权礼佐助听政兢兢寅畏【寅敬也】不知所济深惟至治之本道化在前刑罚在后将稽中和广施庆恵与吏民更始其大赦天下自建武以来诸犯禁锢诏书虽解有司持重多不奉行其皆复为平民壬辰河东垣山崩【垣县今绛州县也古今注曰山崩长七丈广四丈】六月丁未太常尹勤为司空郡国三十七雨水己未诏曰自夏以来隂雨过节煗气不效【效犹騐也】将有厥咎寤寐忧惶未知所由昔夏后恶衣服菲饮食孔子曰吾无间然【菲薄也间非也】今新遭大忧且岁节未和彻膳损服庻有补焉其减太官导官尚方内署诸服御珍膳靡丽难成之物【太官令周官也秩千石典天子厨膳导官掌择御米导择也尚方掌作御刀劒诸器物内署掌内府衣物秩皆六百石并见续汉书】丁卯诏司徒大司农长乐少府曰朕以无徳佐助统政夙夜经营惧失厥衷思惟治道由近及逺先内后外自建武之初以至于今八十余年宫人岁増房御弥广又宗室坐事没入者犹托名公族甚可愍焉今悉免遣及掖庭宫人皆为庶民以抒幽隔郁滞之情【抒舒也食汝反】诸官府郡国王侯家奴婢姓刘及疲癃羸老皆上其名务令实悉秋七月庚寅勅司隶校尉部刺史【秦有监御史监诸郡汉兴省之但遣丞相史分刺诸州无有常官孝武帝初置刺史十三人秩六百石成帝更为牧秩二千石建武十八年复为刺史十二人各主一州其一州属司隶校尉诸州常以八月廵行所部郡国录囚徒考殿最初岁尽诣京都奏事中兴但因计吏见续汉书】曰夫天降灾戾应政而至间者郡国或有水灾妨害秋稼朝廷惟咎忧惶悼惧而郡国欲获丰穰虚饰之誉遂覆蔽灾害多张垦田不揣流亡【揣音初委反】竞増户口掩匿盗贼令奸恶无惩署用非次选举乖宜贪苛惨毒延及平民【平民谓善人也书曰延及平人】刺史垂头塞耳阿私下比不畏于天不愧于人【诗小雅也】假贷之恩不可数恃自今以后将紏其罚二千石长吏其各实覈所伤害为除田租刍槀八月辛亥帝崩癸丑殡于崇德前殿年二岁
　　赞曰孝和沈烈率由前则王赫自中赐命彊慝【慝恶也谓诛窦宪等】抑没祥符登显时德【谓用邓彪等委政也】殇世何早平原弗克【平原王胜以痼疾不得立也左传曰弗克负荷】
　　【刘攽曰纪书孝和葬慎陵章怀注云俗本作顺陵者误臣攽案皇后纪和熹皇后合葬顺陵以为皇后纪误而灵帝父孝仁皇称慎陵世数不逺陵名必不相袭参校前后孝和实葬顺陵言慎乃更为误耳疑此亦非章懐之失盖传写误以顺为慎亦因以慎为顺耳】
  </div>
  <div class="pagination">
   <a href="后汉书四库_page9.html">
    上一页
   </a>
   <span>
    ...
   </span>
   <a href="后汉书四库_page5.html">
    5
   </a>
   <a href="后汉书四库_page6.html">
    6
   </a>
   <a href="后汉书四库_page7.html">
    7
   </a>
   <a href="后汉书四库_page8.html">
    8
   </a>
   <a href="后汉书四库_page9.html">
    9
   </a>
   <span class="current-page">
    10
   </span>
   <a href="后汉书四库_page11.html">
    11
   </a>
   <a href="后汉书四库_page12.html">
    12
   </a>
   <a href="后汉书四库_page13.html">
    13
   </a>
   <a href="后汉书四库_page14.html">
    14
   </a>
   <a href="后汉书四库_page15.html">
    15
   </a>
   <span>
    ...
   </span>
   <a href="后汉书四库_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
