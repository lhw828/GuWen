<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 66 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 66 页/共 74 页
  </h1>
  <div class="content">
   赵子河内人也事燕韩生授同郡蔡谊谊至丞相自有传谊授同郡食子公【○宋祁曰萧该音义曰案风俗通曰食我韩公子也见战国防汉有食子公为博士食音嗣】与王吉吉为昌邑王中尉自有传食生为博士授泰山栗丰吉授淄川长孙顺顺为博士丰部刺史由是韩诗有王食长孙之学丰授山阳张就顺授东海髪福皆至大官徒众尤盛
　　毛公赵人也治诗为河间献王博士授同国贯长长授觧延年延年为阿武令授徐敖敖授九江陈侠为王莽讲学大夫由是言毛诗者本之徐敖
　　汉兴鲁髙堂生传士礼十七篇而鲁徐生善为颂【苏林曰汉旧仪有二郎为此颂貌威仪事有徐氏徐氏后有张氏不知经但能盘辟为礼容天下郡国有容史皆诣鲁学之师古曰颂读与容同下皆类此○宋祁曰注文姚本删徐氏二字能字下添揖让二字】孝文时徐生以颂为礼官大夫传子至孙延襄【师古曰延及襄二人】襄其资性善为颂不能通经延颇能未善也襄亦以颂为大夫至广陵内史延及徐氏弟子公户满意桓生单次皆为礼官大夫【师古曰姓公户名满意也与桓生及单次凡三人单音善】而瑕丘萧奋以礼至淮阳太守诸言礼为颂者由徐氏
　　孟卿东海人也事萧奋以授后仓鲁闾丘卿仓説礼数万言号曰后氏曲台记【服防曰在曲台校书着説因以为名师古曰曲台殿在未央宫】授沛闻人通汉子方【如淳曰闻人姓也名通汉字子方】梁戴德延君戴圣次君沛庆普孝公孝公为东平太傅德号大戴为信都太傅圣号小戴以博士论石渠至九江太守由是礼有大戴小戴庆氏之学通汉以太子舍人论石渠至中山中尉普授鲁夏侯敬又传族子咸为豫章太守大戴授琅邪徐良斿卿为博士州牧郡守家世传业小戴授梁人桥仁季卿杨荣子孙【师古曰子孙荣之字也○宋祁曰景本作杨子荣新本作杨荣注同】仁为大鸿胪家世传业荣琅邪太守由是大戴有徐氏小戴有桥杨氏之学
　　胡母生字子都齐人也治公羊春秋为景帝博士与董仲舒同业仲舒著书称其德年老归教于齐齐之言春秋者宗事之公孙亦颇受焉而董生为江都相自有传弟子遂之者兰陵褚大东平嬴公广川叚仲温吕歩舒【师古曰遂谓名位成逹者○宋祁曰遂之者当删之字刘敞曰遂之者之字衍】大至梁相歩舒丞相长史唯嬴公守学不失师法为昭帝谏大夫授东海孟卿鲁眭孟孟为符节令坐説灾异诛自有传严彭祖字公子东海下邳人也与顔安乐俱事眭孟孟弟子百余人唯彭祖安乐为明质问疑谊各持所见孟曰春秋之意在二子矣孟死彭祖安乐各颛门教授【师古曰颛与专同专门言各自名家】由是公羊春秋有顔严之学彭祖为宣帝博士至河南东郡太守【○宋祁曰或无东字】以髙第入为左冯翊迁太子太傅亷直不事权贵或説曰天时不胜人事君以不脩小礼曲意亡贵人左右之助经谊虽髙不至宰相愿少自勉彊彭祖曰凡通经术固当脩行先王之道何可委曲从俗茍求富贵乎彭祖竟以太傅官终授琅邪王中为元帝少府【师古曰中读曰仲】家世传业中授同郡公孙文东门云云为荆州刺史文东平太傅徒众尤盛云坐为江贼拜辱命下狱诛【师古曰逄见贼而拜也】
　　顔安乐字公孙【○宋祁曰一作翁孙】鲁国薛人眭孟姊子也家贫为学精力【○宋祁曰一作积力】官至齐郡太守丞后为仇家所杀安乐授淮阳泠丰次君【师古曰泠音零】淄川任公公为少府丰淄川太守由是顔家有冷任之学始贡禹事嬴公成于眭孟至御史大夫疏广事孟卿至太子太傅皆自有传广授琅邪筦路【师古曰筦亦管字也○宋祁曰萧该音义案草下完音丸又音官今汉书本却作草下完风俗通姓氏篇有管莞二姓云莞苏楚大夫见吕氏春秋汉有莞路为御史中丞即此是也又有管姓云管夷吾齐桓佐也见论语汉有管虢为西河太守今莞路是草下完非竹下完及竹下官由来读者多惑检风俗通乃知】路为御史中丞禹授颍川堂谿惠【师古曰姓堂谿也】惠授泰山都【师古曰音莫零反○宋祁曰萧该案周礼氏郑司农云读如氏春秋之刘昌宗莫歴反案都治公羊春秋当是有所注述解释公羊故司农云冥氏春秋之冥风俗通姓氏篇冥侯国姒姓禹后见史记汉书有都为丞相】都为丞相史都与路又事顔安乐故顔氏复有筦之学路授孙寳为大司农自有传丰授马宫琅邪左咸咸为郡守九卿徒众尤盛官至大司徒自有传【○刘攽曰官改作宫】
　　瑕丘江公受谷梁春秋及诗于鲁申公传子至孙为博士武帝时江公与董仲舒竝仲舒通五经能持论善属文江公呐于口【师古曰属音之欲反呐古讷字】上使与仲舒议不如仲舒而丞相公孙本为公羊学比辑其议卒用董生【师古曰比次也辑合也比音频寐反辑与集同】于是上因尊公羊家诏太子受公羊春秋由是公羊大兴太子既通复私问谷梁而善之其后浸微【师古曰浸渐也】唯鲁荣广王孙皓星公二人受焉广尽能传其诗春秋髙才防敏与公羊大师眭孟等论数困之【师古曰孟等穷屈也】故好学者颇复受谷梁沛蔡千秋少君梁周庆幼君丁姓子孙【师古曰姓丁名姓字子孙】皆从广受千秋又事晧星公为学最笃宣帝即位闻卫太子好谷梁春秋以问丞相韦贤长信少府夏侯胜及侍中乐陵侯史髙皆鲁人也言谷梁子本鲁学公羊氏廼齐学也宜兴谷梁时千秋为郎召见与公羊家竝説上善谷梁説擢千秋为谏大夫给事中后有过左迁平陵令复求能为谷梁者莫及千秋上愍其学且絶廼以千秋为郎中尸将【师古曰户将官名解在杨恽盖寛饶传】选郎十人从受汝南尹更始翁君本自事千秋能説矣会千秋病死徴江公孙为博士刘向以故谏大夫通逹待诏受谷梁欲令助之江博士复死廼徴周庆丁姓待诏保宫【师古曰保宫少府之属官也本名居室】使卒授十人自元康中始讲至甘露元年积十余岁皆明习廼召五经名儒太子太傅萧望之等大议殿中平公羊谷梁同异各以经处是非时公羊博士严彭祖侍郎申挽伊推宋显【师古曰挽音晩】谷梁议郎尹更始待诏刘向周庆丁姓并论公羊家多不见从愿请内侍郎许广使者亦并内谷梁家中郎王亥各五人【师古曰使者谓当时诏遣监议者也内谓引入议所也公羊家既请内讦广而使者因并内王亥也】议三十余事望之等十一人各以经谊对多从谷梁由是谷梁之学大盛庆姓皆为博士【师古曰周庆丁姓二人也】姓至中山太傅授楚申章昌曼君【李竒曰姓申章名昌字曼君○宋祁曰萧该音义曰晋灼作由章予案风俗通姓氏篇云由余秦相也见史记汉有由章至长沙太傅今宜作由章阳夏公案后言由是谷梁春秋有尹胡申章房氏之学则宜从李竒】为博士至长沙太傅徒众尤盛尹更始为谏大夫长乐户将又受左氏传取其变理合者以为章句传子咸及翟方进琅邪房凤咸至大司农方进丞相自有传
　　房字子元不其人也【师古曰琅邪之县也其音基】以射防乙科为太史掌故太常举方正为县令都尉失官大司马票骑将军王根奏除补长史荐鳯明经通逹擢为光禄大夫迁五官中郎将时光禄勲王龚以外属内卿【如淳曰卭成太后亲也内卿光禄勲治宫中】与奉车都尉刘歆共校书三人皆侍中歆白左氏春秋可立哀帝纳之以问诸儒皆不对歆于是数见丞相孔光为言左氏以求助光卒不肯唯凤龚许歆遂共移书责让太常博士语在歆傅大司空师丹奏歆非毁先帝所立上于是出龚等补吏龚为农歆河内凤九江太守至青州牧始江博士授胡常常授梁萧秉君房王莽时为讲学大夫由是谷梁春秋有尹胡申章房氏之学
　　汉兴北平侯张苍及梁太傅贾谊京兆尹张敞大中大夫刘公子皆脩春秋左氏传谊为左氏传训故授赵人贯公为河间献王博士子长卿为荡隂令【师古曰荡隂河内之县也荡音汤】授清河张禹长子【如淳曰非成帝师张禹也】禹与萧望之同时为御史数为望之言左氏望之善之上书数以称説后望之为太子太傅荐禹于宣帝徴禹待诏未及问会疾死授尹更始【师古曰禹先授更始】更始传子咸及翟方进胡常常授黎阳贾防季君哀帝时待诏为郎授苍梧陈钦子佚以左氏授王莽至将军而刘歆从尹咸及翟方进受由是言左氏者本之贾防刘歆
　　賛曰自武帝立五经博士开弟子员设科射防劝以官禄讫于元始百有余年传业者寖盛支叶蕃滋【师古曰寖渐也蕃多也滋益也】一经説至百余万言大师众至千余人盖禄利之路然也【师古曰言为经学者则受爵禄而其利所以益劝】初书唯有欧阳礼后易杨春秋公羊而已至孝宣世复立大小夏侯尚书大小戴礼施孟梁丘易谷梁春秋至元帝世复立京氏易平帝时又立左氏春秋毛诗礼古文尚书所以罔罗遗失兼而存之是在其中矣【如淳曰虽有虗妄之説是当在其中故兼而存之】






　　前汉书卷八十八
　　前汉书卷八十八考证
　　儒林传故详延天下方闻之士咸登诸朝注师古曰方道也云云○【臣召南】按史记作详延天下方正博闻之士义甚明鬯当是汉书冩本脱正博二字而师古因曲为之説耳
　　殷曰庠周曰序○史记作殷曰序周曰庠与孟子同郡国县官○【臣召南】按史记作郡国县道邑是也此文有脱误耳县有蛮夷曰道列侯公主所食曰邑谓属于郡或国之县及道与邑也汉时称朝廷曰县官故凡言令长不曰县官也
　　而请诸能称者注师古云云○【臣召南】按史记作而请诸不称者罚此文只换一不字省一罚字义遂不同史记言惩儆滥举此文言登进贤才也
　　自鲁商瞿子木云云○【臣召南】按史记只云商瞿传易六世至田何未尝详六世姓字也自桥庇子庸至孙虞子乗皆班氏所又田何子装史记作子庄班氏当以避明帝讳而改曰装耳
　　要言易者本之田何○按史记作然要言易者本于杨何之家
　　费直传琅邪王璜平中能传之○按王璜沟洫志作王横
　　高相传东郡太守翟谊○按本传作翟义义谊古字通用蔡义亦或作蔡谊
　　伏生传于是诏太常使掌故朝错往受之○【臣召南】按朝鼂二字通用据后汉书何敞传敞之祖何比干学尚书于错也
　　齐学者由此颇能言尚书○【臣召南】按史记但云学者由此颇能言尚书此文似衍齐字然以上下文推之又似齐字下脱鲁字如云齐鲁学者于文甚顺也
　　申公传弟子自逺方至受业者千余人○【臣召南】按千余人史记作百余人下文言申公弟子为博士者十余人大夫郎掌故以百数则此文作千余人是也又按申公为鲁诗之师又为谷梁春秋之师故下文言申公卒以诗春秋授而瑕邱江公尽能传之也
　　辕固传履虽新必贯于足○按贯字史记作关
　　胡母生传弟子遂之者○【臣召南】按史记作仲舒弟子通者又东平嬴公史记无而广川叚仲史记作殷忠










　　前汉书卷八十八考证
　　钦定四库全书
　　前汉书卷八十九
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　循吏传第五十九
　　【师古曰循顺也上顺公法下顺人情也】
　　汉兴之初反秦之敝与民休息凡事简易禁罔疏阔而相国萧曹以寛厚清静为天下帅【师古曰帅遵也】民作画一之歌【师古曰谓歌曰萧何为法讲若画一曹参代之守而勿失】孝惠垂拱高后女主不出房闼而天下晏然民务稼穑衣食滋殖【师古曰滋益也殖生也】至于文景遂移风易俗是时循吏如河南守呉公蜀守文翁之属皆谨身帅先居以亷平不至于严而民从化孝武之世外攘四夷内改法度【师古曰攘却也】民用雕敝奸不禁【师古曰不可禁】时少能以化治称者唯江都相董仲舒内史公孙儿寛居官可纪三人皆儒者通于世务明习文法以经术润饰吏事天子器之仲舒数谢病去寛至三公孝昭防冲霍光秉政承奢侈师旅之后海内虚耗光因循守职无所改作至于始元元凤之间匈奴乡化【师古曰乡读曰向】百姓益富举贤良文学问民所疾苦于是罢酒而议盐铁矣及至孝宣繇仄陋而登至尊【师古曰仄古侧字仄陋言非正统而身经微贱也繇与由同以下类此】兴于闾阎【师古曰闾里门也阎里中门也言从里巷而即大位也】知民事之囏难自霍光薨后始躬万机厉精为治五日一听事自丞相已下【○宋祁曰已字当作以】各奉职而进及拜刺史守相辄亲见问观其所繇退而考察所行以质其言【师古曰质正也】有名实不相应必知其所以然常称曰庻民所以安其田里而亡叹息愁恨之心者政平讼理也【师古曰讼理言所讼见理而无也】与我共此者其唯良二千石乎【师古曰谓郡守诸侯相】以为太守吏民之本也【○宋祁曰越本无也字姚本删】数变易则下不安民知其乆不可欺罔廼服从其教化故二千石有治理效辄以玺书勉厉増秩赐金或爵至闗内侯公卿缺则选诸所表以次用之【师古曰所表谓増秩赐金爵也】是故汉世良吏于是为盛称中兴焉若赵广汉韩延夀尹翁归严延年张敞之属皆称其位然任刑罚或抵罪诛【师古曰抵至也音丁礼反】王成黄霸朱邑龚遂郑召信臣等【师古曰召读曰邵】所居民富所去见思生有荣号死见奉祀此廪廪庻几徳让君子之遗风矣【师古曰廪廪言有风采也】文翁庐江舒人也少好学通春秋以郡县吏察举景帝末为蜀郡守仁爱好教化见蜀地辟陋有蛮夷风【师古曰辟读曰僻】文翁欲诱进之乃选郡县小吏开敏有材者张叔等十余人亲自饬厉【师古曰饬与敕同】遣诣京师受业博士或学律令减省少府用度买刀布蜀物赍计吏以遗博士【如淳曰金马书刀今赐计吏是也作马形于刀环内以金镂之晋灼曰刀书刀布布刀也旧时蜀郡工官作金马书刀者似佩刀形金错其拊布刀谓妇人割裂财布刀也师古曰少府郡掌财物之府以供太守者也刀凡蜀刀有环者也布蜀布细宻环也二者蜀人作之皆善故赍以为货无限于书刀布刀也如晋二説皆烦而不当也○宋祁曰注文细宻环也景本据史馆本改作细宻者也】数岁蜀生皆成就还归文翁以为右职【师古曰郡中高职也】用次察举官有至郡守刺史者又脩起学官于成都市中【师古曰学官学之官舍也】招下县子弟以为学官弟子【师古曰下县四郊之县非郡所治也】为除更繇【师古曰不令从役也更音工衡反繇读曰徭】高者以补郡县吏次为孝弟力田常选学官僮子使在便坐受事【师古曰便坐别坐可以视事非正廷也坐音财卧反】毎出行县益从学官诸生明经饬行者与俱【师古曰益多也饬整也读与敕同】使传教令出入闺閤【师古曰闺閤内中小门也】县邑吏民见而荣之数年争欲为学官弟子富人至出钱以求之繇是大化【师古曰繇读曰由】蜀地学于京师者比齐鲁焉至武帝时乃令天下郡国皆立学校官自文翁为之始云文翁终于蜀吏民为立祠堂岁时祭祀不絶至今巴蜀好文雅文翁之化也【师古曰文翁学堂于今犹在益州城内】
　　王成不知何郡人也为胶东相治甚有声宣帝最先褒之地节三年下诏曰盖闻有功不赏有罪不诛虽唐虞不能以化天下今胶东相成劳来不怠【师古曰谓劝勉招懐百姓也劳音郎到反来音郎代反】流民自占八万余口【师古曰隐度民数而来附业也占音之赡反】治有异等之效【师古曰异于常等】其赐成爵闗内侯秩中二千石未及征用防病卒官后诏使丞相御史问郡国上计长吏守丞以政令得失或对言前胶东相成伪自增加以防显赏是后俗吏多为虚名云【○刘攽曰长吏守丞吏当作史郡使守丞国使长史皆一物也故总言郡国上计长史守丞后汉百官志诸侯王相如太守长史如郡丞又边郡有丞元有长史长史上计无疑矣长史者通于令丞尉之称与守丞连言之説不可不尔下言长史守丞同】黄霸字次公淮阳阳夏人也【师古曰夏音工雅反】以豪桀役使徙云陵【师古曰身为豪桀而役使乡里人也】霸少学律令喜为吏【师古曰喜谓爱好也音许吏反】武帝末以待诏入钱赏官补侍郎谒者【孟康曰赏官主赏赐之官也师古曰此説非也因入钱而见赏以官○宋祁曰姚本正文删以字】坐同产有罪劾免【师古曰同产谓兄弟也○宋祁曰景本无罪字】后复入谷沈黎郡补左冯翊二百石卒史【如淳曰三辅郡得仕用他郡人而卒史独二百石所谓尤异者也】冯翊以霸入财为官不署右职【师古曰轻其为人也右职高职也】使领郡钱谷计【师古曰计谓出入之数也】簿书正以亷称【师古曰言无所侵隐故簿书皆正不虚谬也】察补河东均输长【师古曰以亷见察而迁补】复察亷为河南太守丞霸为人明察内敏【师古曰内敏言心思捷疾也】又习文法然温良有让足知善御众为丞处议当于法合人心太守甚任之吏民爱敬焉自武帝末用法深昭帝立防大将军霍光秉政大臣争权上官桀等与燕王谋作乱光既诛之遂遵武帝法度以刑罚痛绳羣下繇是俗吏尚严酷以为能【师古曰繇读与由同】而霸独用寛和为名防宣帝即位在民间时知百姓苦吏急也闻霸持法平召以为廷尉正数决疑狱庭中称平【师古曰此庭中谓廷尉之中○宋祁曰庭当作廷下文同】守丞相长史坐公卿大议庭中【师古曰大议总防议也此庭中谓朝廷之中】知长信少府夏侯胜非议诏书大不敬霸阿从不举劾皆下廷尉【师古曰胜及霸俱下廷尉】系狱当死霸因从胜受尚书狱中再隃冬【师古曰隃与逾同】积三嵗廼出语在胜传胜出复为諌大夫令左冯翊宋畸举霸贤良胜又口荐霸于上上擢霸为扬州刺史三岁宣帝下诏曰制诏御史其以贤良高第州刺史霸为颍川太守秩比二千石居官赐车盖特高一丈别驾主簿车缇油屏泥于轼前以章有徳【○宋祁曰景本越本自赐车盖止以章有徳无此二十三字】时上垂意于治数下恩泽诏书吏不奉宣【师古曰不令百姓皆知也】太守霸为选择良吏分部宣布诏令【师古曰分音扶问反○宋祁曰太守当在为字下刘攽曰太守字当在霸为字下】令民咸知上意使邮亭乡官皆畜鸡豚【师古曰邮亭书舍谓传送文书所止处亦如今之驿舘矣乡官者乡所治处也】以赡鳏寡贫穷者然后为条教置父老师帅伍长班行之于民间劝以为善防奸之意及务耕桑节用殖财种树畜飬去食谷马米盐靡宻初若烦碎【师古曰米盐言杂而且细】然霸精力能推行之吏民见者语次寻绎【师古曰绎谓抽引而出也】问它隂伏以相参考尝欲有所司察择长年廉吏遣行属令周宻【师古曰属戒也周宻不泄漏也属音之欲反】吏出不敢舎邮亭【师古曰舎止也】食于道旁乌攫其肉【师古曰攫搏持之也攫音厥缚反○宋祁曰攫説文曰捽也音九缚反】民有欲诣府口言事者适见之霸与语道此后日吏还谒霸霸见迎劳之曰甚苦食于道旁乃为乌所盗肉吏大惊以霸具知其起居所问豪厘不敢有所隐鳏寡独有死无以者乡部书言霸具为区处【师古曰区处谓分别而处置也音昌女反】某所大木可以为棺某亭猪子可以祭【○宋祁曰猪当作猪】吏徃皆如言其识事聪明如此【师古曰识记也音式二反】吏民不知所出【师古曰不知其用何术也】咸称神明奸人去入它郡盗贼日少霸力行教化而后诛罚【师古曰力犹勤也言先以徳教化于下若有弗从然后用刑罚也】务在成就全安长吏【师古曰不欲易代及损伤之也】许丞老病聋【如淳曰许县丞】督邮白欲逐之霸曰许丞廉吏虽老尚能拜起送迎正颇重听何伤且善助之毋失贤者意或问其故霸曰数易长吏送故迎新之费及奸吏縁絶簿书盗财物【师古曰縁因也因交代之际而弃匿簿书以盗官物也】公私费耗甚多皆当出于民所易新吏又未必贤或不如其故徒相益为乱凡治道去其泰甚者耳霸以外寛内明得吏民心户口岁増治为天下第一征守京兆尹秩二千石坐发民治驰道不先以闻又发骑士诣北军马不适士【孟康曰闗西人谓补满为适马少士多不相补满也○宋祁曰不先以闻姚本作不先闻萧该音义适足也音相代反韦昭音诗歴反案今汉书字作适字注云适始歴反予谓与韦昭音同】劾乏军兴连贬秩有诏归颍川太守官以八百石居治如其前前后八年郡中愈治是时凤凰神爵数集郡国颍川尤多天子以霸治行终长者下诏称曰颍川太守霸宣布诏令百姓乡化【师古曰乡读曰向下亦同】孝子弟弟贞妇顺孙日以众多田者让畔道不拾遗飬视鳏寡赡助贫穷狱或八年亡重罪囚吏民乡于教化兴于行谊可谓贤人君子矣书不云乎股肱良哉【师古曰虞书益稷之辞已觧于上】其赐爵闗内侯黄金百斤秩中二千石而颍川孝弟有行义民三老力田皆以差赐爵及帛后数月征霸为太子太傅迁御史大夫五凤三年【○宋祁曰景本三作二】代丙吉为丞相封建成侯食邑六百户霸材长于治民及为丞相总纲纪号令风采不及丙魏于定国功名损于治郡时京兆尹张敞舎鹖雀飞集丞相府【蘓林曰今虎贲所着鹖也师古曰蘓説非也此鹖音芬字本作鳻此通用耳鳻雀大而色青出羗中非武贲所着也武贲鹖色黒出上党以其鬭死不止故用其尾饰武臣首云今时俗人所谓鹖鸡者也音曷非此鳻雀也○宋祁曰注文鹖音介字本作防今本误作芬竝鳻字予见徐锴本改芬为介鳻为防案许慎説文防音古拜反鸟似鹖而色青出羗中与师古所引合徐改为允鳻是鸟聚貌非鸟名】霸以为神雀议欲以闻敞奏霸曰窃见丞相请与中二千石博士杂问郡国上计长吏【○宋祁曰吏当作史】守丞为民兴利除害成大化条其对有耕者让畔男女异路道不拾遗及举孝子弟弟贞妇者为一辈先上殿【师古曰丞相所坐屋也古者屋之高严通呼为殿不必宫中也○宋祁曰景本无弟弟字】举而不知其人数者次之不为条教者在后叩头谢丞相【○宋祁曰邵本无后字当作在后】虽口不言而心欲其为之也长吏守丞对【○宋祁曰吏当作史下文上计长吏同】时臣敞舎有鹖雀飞止丞相府屋上丞相以下见者数百人边吏多知鹖雀者问之皆阳不知丞相图议上奏【师古曰图谋也】曰臣闻上计长吏守丞以兴化条【师古曰凡言条者一一而疏举之若木条然】皇天报下神雀后知从臣敞舎来乃止郡国吏窃笑丞相仁厚有知畧微信竒怪也昔汲黯为淮阳守辞去之官谓大行李息曰御史大夫张汤懐诈阿意以倾朝廷公不早白与俱受戮矣息畏汤终不敢言后汤诛败上闻黯与息语乃抵息罪而秩黯诸侯相取其思竭忠也臣敞非敢毁丞相也诚恐羣臣莫白而长吏守丞【○宋祁曰吏当作史】畏丞相指归舎法令各为私教【师古曰舎废也】务相増加浇淳散朴【师古曰不杂为淳以水浇之则味漓薄朴大质也割之则散也】并行伪貌有名亡实倾揺觧怠甚者为妖【师古曰觧读曰】假令京师先行让畔异路道不拾遗其实亡益廉贪贞滛之行而以伪先天下固未可也即诸侯先行之伪声轶于京师非细事也【师古曰轶过也音逸】汉家承敝通变造起律令即以劝善禁奸条贯详备不可复加宜令贵臣明饬长吏守丞【师古曰饬读与勅同以下类此○宋祁曰吏当作史】归告二千石举三老孝弟力田孝廉廉吏务得其人郡事皆以义法令检式【师古曰检扃也音居俭反○宋祁曰郡字疑作群字】毋得擅为条教敢挟诈伪以奸名誉者必先受戮【师古曰奸求也音干】以正明好恶天子嘉纳敞言召上计吏使侍中临饬如敞意霸甚慙又乐陵侯史高以外属旧恩侍中贵重霸荐高可太尉天子使尚书召问霸太尉官罢乆矣丞相兼之所以偃武兴文也如国家不虞边境有事【师古曰如若也】左右之臣皆将帅也夫宣明教化通逹幽隐使狱亡刑邑亡盗贼君之职也将相之官朕之任焉【师古曰言欲拜将相事自在朕也】侍中乐陵侯高帷幄近臣朕之所自亲【师古曰具知其材质】君何越职而举之尚书令受丞相对霸免冠谢罪数日乃决【师古曰乃得免罪】自是后不敢复有所请然自汉兴言治民吏以霸为首为丞相五嵗甘露三年薨諡曰定侯霸死后乐陵侯高竟为大司马【师古曰史着此者亦言霸奏高为太尉适事宜也】霸子思侯赏嗣为闗都尉薨子忠侯辅嗣至卫尉九卿薨子忠嗣侯讫王莾廼絶子孙为吏二千石者五六人始霸少为阳夏防徼【师古曰游徼主徼廵盗贼者也】与善相人者共载出【师古曰同乘车】见一妇人相者言此妇人当富贵不然相书不可用也霸推问之乃其乡里巫家女也霸即娶为妻与之终身为丞相后徙杜陵
　　朱邑字仲卿庐江舒人也少时为舒桐乡啬夫廉平不苛以爱利为行【师古曰仁爱于人而安利也】未尝笞辱人存问耆老寡遇之有恩所部吏民爱敬焉迁补太守卒史举贤良为大司农丞迁北海太守以治行第一入为大司农为人淳厚笃于故旧然性公正不可交以私天子器之朝廷敬焉是时张敞为胶东相与邑书曰明主游心太古广延茂士【师古曰茂善也】此诚忠臣竭思之时也直敞远守剧郡驭于绳墨【师古曰直读曰值】匈臆约结固亡竒也【师古曰约屈也】虽有亦安所施【师古曰言在逺郡无足展效也○宋祁曰注文旧作放姚本改作效】足下以清明之徳掌周稷之业【师古曰司农主百谷故云周稷之业】犹饥者甘糟糠穰岁余粱肉【师古曰穰嵗丰穰之嵗穰音攘】何则有亡之势异也昔陈平虽贤须魏倩而后进【苏林曰魏无知也韦昭曰无知字也师古曰倩士之美称故云魏倩也而韦氏便以为无知之字非也譬犹谓汲黯为汲直黯岂字直乎且次下句云赖萧公而后信亦非何之字也】韩信虽竒赖萧公而后信【师古曰信谓为君上所信任也一説信读曰伸得伸其材用也】故事各逹其时之英俊【○宋祁曰事当作士】若必伊尹吕望而后荐之则此人不因足下而进矣【师古曰言能自逹也】邑感敞言贡荐贤士大夫多得其者身为列卿居处俭节禄赐以共九族乡党【师古曰共读曰供】家亡余财神爵元年卒天子闵惜下诏称扬曰大司农邑廉洁守节退食自公亡疆外之交束脩之餽【师古曰餽与馈同○宋祁曰亡疆景本作亡彊】可谓淑人君子遭离凶灾朕甚闵之【师古曰离亦遭】其赐邑子黄金百斤以奉其祭祀初邑病且死属其子【师古曰属音之欲反】曰我故为桐乡吏其民爱我必我桐乡后世子孙奉甞我不如桐乡民【师古曰甞谓蒸甞之祭】及死其子之桐乡西郭外民果然共为邑起冡立祠嵗时祠祭至今不絶龚遂字少卿山阳南平阳人也以明经为官至昌邑郎中令事王贺贺动作多不正遂为人忠厚刚毅有大节内谏争于王外责傅相引经义陈祸福至于涕泣蹇蹇亡已【师古曰蹇蹇不阿顺意也易蹇卦曰王臣蹇蹇】面刺王过王至掩耳起走曰郎中令善媿人【师古曰媿古愧字愧辱也】及国中皆畏惮焉【师古曰王及国人皆惮之】王尝乆与驺奴宰人游戏饮食赏赐亡度遂入见王涕泣防行左右侍御皆出涕王曰郎中令何为哭遂曰臣痛社稷危也愿赐清闲竭愚王辟左右【师古曰闲读曰闲辟音辟】遂曰大王知胶西王所以为无道亡乎王曰不知也曰臣闻胶西王有防臣侯得王所为儗于桀纣也【师古曰儗比也】得以为尧舜也王説其謟谀尝与寝处【师古曰説读曰悦】唯得所言以至于是【师古曰唯用得之邪言故至亡】今大王亲近羣小渐渍邪恶所习存亡之机不可不慎也臣请选郎通经术有行义者与王起居坐则诵诗书立则习礼容宜有益王许之遂廼选郎中张安等十人侍王居数日王皆逐去安等乆之宫中数有妖怪王以问遂遂以为有大忧宫室将空语在昌邑王传防昭帝崩亡子昌邑王贺嗣立官属皆征入王相安乐迁长乐卫尉遂见安乐流涕谓曰王立为天子日益骄溢諌之不复听今哀痛未尽【师古曰谓新居防服】日与近臣饮食作乐鬬虎豹召皮轩车九流驱驰东西所为誖道【师古曰誖乖也音布内反】古制寛大臣有隐退今去不得阳狂恐知身死为世戮奈何君陛下故相宜极谏争王即位二十七日卒以乱废昌邑群臣坐防王于恶不道皆诛死者二百余人唯遂与中尉王阳以数谏争得减死髠为城旦宣帝即位乆之勃海左右郡嵗饥盗贼并起【师古曰左右谓侧近相次者】二千石不能禽制上选能治者丞相御史举遂可用上以为勃海太守时遂年七十余召见形貌短小宣帝望见不副所闻心内轻焉谓遂曰勃海废乱朕甚忧之君欲何以息其盗贼以称朕意遂对曰海濒遐逺不霑圣化【师古曰濒涯也音频又音賔】其民困于饥寒而吏不恤故使陛下赤子盗弄陛下之兵于潢池中耳【师古曰赤子犹言初生幼小之意也积水曰潢音黄】今欲使臣胜之邪安之也【师古曰胜谓以威力克而杀之安谓以徳化抚而安之】上闻遂对甚説【师古曰説读曰悦】荅曰选用贤良固欲安之也遂曰臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便宜从事上许焉加赐黄金赠遣乘传至勃海界【师古曰传音张恋反】郡闻新太守至发兵以迎遂皆遣还移书勑属县悉罢逐捕盗贼吏诸持鉏钩田器者皆为良民吏毋得问【师古曰钩镰也】持兵者廼为盗贼遂单车独行至府郡中翕然盗贼亦皆罢【师古曰罢读曰疲言为盗贼乆心亦疲厌○刘奉世曰盗贼与劫畧相随史以为二事故前云盗贼亦皆罢后云劫略者去兵末乃总云盗贼于是悉平矣师古疑前未尝言皆罢故觧为疲字乃非遂功矣但如字读之文意自通】勃海又多劫畧相随闻遂教令即时觧散弃其兵弩而持钩鉏盗贼于是悉平民安土乐业遂廼开仓廪假贫民【师古曰假谓给与】选用良吏尉安牧养焉遂见齐俗奢侈好末技不田作廼躬率以俭约劝民务农桑令口种一树榆百本防五十本葱一畦韭【师古曰毎一口即如此种也】家二母彘五鸡【师古曰毎一家则如此飬之也】民有带持刀剑者使卖剑买牛卖刀买犊曰何为带牛佩犊春夏不得不趋田畆【师古曰趋读曰趣趣向也】秋冬课收敛益畜果实蓤芡劳来循行郡中皆有畜积【师古曰蓤芰也芡鸡头也劳来劝勉也畜读曰蓄芡音俭劳音卢到反来音卢代反】吏民皆富实狱讼止息数年上遣使者征遂议曹王生愿从功曹以王生素耆酒亡节度不可使【师古曰耆读曰嗜】遂不忍逆从至京师王生日饮酒不视太守【师古曰日日恒饮酒也】防遂引入宫王生醉从后呼曰【师古曰呼音火故反】明府且止愿有所白遂还问其故【师古曰还回也】王生曰天子即问君何以治勃海君不可有所陈对宜曰皆圣主之徳非小臣之力也遂受其言既至前上果问以治状遂对如王生言天子説其有让【师古曰説读曰悦】笑曰君安得长者之言而称之遂因前曰臣非知此乃臣议曹教戒臣也上以遂年老不任公卿拜为水衡都尉议曹王生为水衡丞以襃显遂云水衡典上林禁苑共张宫馆【师古曰共音居用反张音知亮反下亦同】为宗庙取牲官职亲近上甚重之以官夀卒【师古曰以夀终而卒于官也】召信臣字翁卿九江寿春人也【师古曰召读曰邵】以明经甲科为郎出补谷阳长举高第迁上蔡长其治视民如子所居见称述超为零陵太守病归复征为谏大夫迁南阳太守其治如上蔡信臣为人勤力有方畧好为民兴利务在富之躬劝耕农出入阡陌止舎离乡亭【师古曰言休息之时皆在野次】稀有安居时行视郡中水泉【师古曰行音下更反】开通沟渎起水门提阏凡数十处【师古曰阏所以壅水音一曷反】以广溉灌歳歳増加多至三万顷民得其利畜积有余【师古曰畜读曰蓄】信臣为民作均水约束【师古曰言用之有次第也】刻石立于田畔以防分争禁止嫁娶送终奢靡务出于俭约府县吏家子弟好游敖不以田作为事辄斥罢之甚者案其不法以视好恶【师古曰视读曰示】其化大行郡中莫不耕稼力田百姓归之户口増倍盗贼狱讼衰止吏民亲爱信臣号之曰召父荆州刺史奏信臣为百姓兴利郡以殷富赐黄金四十斤迁河南太守治行常为第一复数増秩赐金竟寕中征为少府列于九卿奏请上林诸离逺宫馆稀幸御者勿复缮治共张又奏省乐府黄门倡优诸戏及宫馆兵弩什器减过太半太官园种冬生葱韭菜茹覆以屋庑【师古曰庑周室也茹音人庶反庑音舞】昼夜防蕴火待温气乃生【师古曰防古然字蕴火蓄火也蕴音于云反】信臣以为此皆不时之物有伤于人不宜以奉供飬及它非法食物悉奏罢省费歳数千万【师古曰素所费者今皆省也】信臣年老以官卒元始四年诏书祀百辟卿士有益于民者【师古曰百辟百官】蜀郡以文翁九江以召父应诏书歳时郡二千石率官属行礼奉祠信臣而南阳亦为立祠








　　前汉书卷八十九
　　前汉书卷八十九考证
　　循吏传以寛厚清静为天下帅注师古曰帅遵也○【臣召南】按帅是率先之意顔注非也
　　文翁传蜀地学于京师者比齐鲁焉○【臣召南】按蜀志秦宓曰文翁遣司马相如东受七经还教吏民然则相如即文翁所防以为蜀人师者其语与地理志所云繇文翁倡其教相如为之师者正合但此传及相如传并无明文
　　文翁之化也注师古曰文翁学堂于今犹在益州城内○【臣召南】按文翁学堂即石室讲堂也水经注曰文翁为蜀守立讲堂作石室于南城后守更増二石室顔有意益州学馆记曰华阳国志文翁讲堂石室一名玉堂安帝初间烈火为灾惟石室独存至献帝兴平元年太守高联于玉堂东更造一石室为周公礼殿唐志有益州文翁学堂图一卷
　　黄覇传风采不及丙魏于定国○【臣召南】按此总计孝宣朝名相而言覇前不及丙魏后不及定国也定国为相实在覇后
　　君何越职而举之○胡三省曰丞相职总百官进贤退不肖覇荐史高以为所荐非其人可也以为越职则不可也葢自武帝以来丞相之失其职也乆矣【臣召南】按自武帝以后外廷之官统于丞相中朝之官统于大司马覇以丞相而举史高堪大司马故以越职责之
　　朱邑传少时为舒桐乡啬夫○按乡吏之有秩者曰三老曰啬夫曰游徼啬夫职听讼狱赋税
　　龚遂传拜为水衡都尉　【臣召南○】按公卿表遂以地节四年为水衡都尉即朱邑以北海太守入为大司农之嵗也
　　召信臣传起水门提阏凡数十处○【臣召南】按提应作堤又按信臣于南阳水利无所不兴其最钜者钳卢陂六门堨并在穰县之南灌溉穰新野昆阳三县后汉杜诗修其故迹民有召父杜母之歌晋杜预复其遗规地有二十九陂之利故读后书晋书及水经注通典而叹信臣功在南阳并于蜀李氷邺史起也顔注太畧











　　前汉书卷八十九考证
　　钦定四库全书
　　前汉书卷九十
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　酷吏传第六十
　　孔子曰导之以政齐之以刑民免而无耻导之以徳齐之以礼有耻且格【师古曰论语载孔子之言也格至也谓御以政刑则人思茍免不耻于恶化以徳礼则下知愧辱而至于治也○宋祁曰注文不耻景本作不止刋误作不耻】老氏称上徳不徳是以有徳下徳不失徳是以无徳法令滋章盗贼多有【师古曰老子徳经之言也上徳体合自然是以为徳下徳务于修建更以防之法令繁则巧诈益起故多盗贼也○宋祁曰注文繁字下疑有滋字】信哉是言也法令者治之具而非制治清浊之源也【师古曰言为治之体亦须法令而法令非治之本】昔天下之罔尝宻矣【师古曰谓秦时】然奸愈起其极也上下相遁至于不振【师古曰遁避也言吏避于君民避于吏至乎防败不可振救也】当是之时吏治若救火沸【师古曰言廹急也本敝不除则其末难正】非武健严酷恶能胜其任而媮快乎【师古曰恶读曰乌乌于何也媮茍且也】言道徳者溺于职矣【师古曰溺谓沉滞而不举也】故曰听讼吾犹人也必也使无讼乎【师古曰论语载孔子之辞也言使我听狱讼犹凡人耳然而立政施徳则能使其絶于争讼】下士闻道大笑之【师古曰老子道经之言也大道深非其所及故致笑也】非虚言也汉兴破觚而为圜斵雕而为朴【孟康曰觚方也师古曰去严刑而从简易抑巧伪而务敦厚也雕谓刻镂也字与雕同】号为罔漏吞舟之鱼【师古曰言其疏也】而吏治蒸蒸不至于奸【师古曰蒸蒸纯壹之貌也】黎民艾安【师古曰黎众也艾读曰乂乂治也】由是观之在彼不在此【师古曰言不在于严酷也】高后时酷吏独有侯封刻轹宗室侵辱功臣【师古曰轹谓陵践也音来的反○宋祁曰轹当音来各反】吕氏已败遂夷侯封之家【师古曰夷除也】孝景时鼂错以刻深颇用术辅其资【师古曰资材也】而七国之乱发怒于错错卒被戮【师古曰卒终也】其后有郅都成之伦【师古曰郅音之日反】
　　郅都河东大阳人也以郎事文帝景帝时为中郎将敢直谏面折大臣于朝尝从入上林贾姬在厠【师古曰贾姬即贾夫人生赵敬肃王彭祖中山靖王胜者】野彘入厠上目都【师古曰动目以使也】都不行上欲自持兵救贾姬都伏上前曰亡一姬复一姬进天下所少宁姬等邪陛下纵自轻奈宗庙太后何上还彘亦不伤贾姬太后闻之赐都金百斤上亦赐金百斤由此重都济南瞷氏宗人三百余家豪猾【应劭曰瞷音马瞷眼之瞷师古曰音闲○萧该音义曰案尔雅马一目白曰瞷音闲宋祁曰姚本删注中一瞷字】二千石莫能制于是景帝拜都为济南守至则诛瞷氏首恶余皆股栗【师古曰言惧之甚至于股脚战栗也】居岁余郡中不拾遗旁十余郡守畏都如大府【师古曰言犹如统属之也】都为人勇有气公亷不发私书问遗无所受请寄无所听常称曰已背亲而出身固当奉职死节官下终不顾妻子矣都迁为中尉丞相条侯至贵居也【师古曰居怠傲读与倨同】而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰【师古曰言其鸷击之甚】临江王征诣中尉府对簿【师古曰簿者狱辞之文书也音歩户反】临江王欲得刀笔为书谢上【师古曰刀所以削治书也古者书于简牍故笔用刀焉】而都禁吏弗与魏其侯使人间予临江王【师古曰伺间隙而私与也】临江王既得为书谢上因自杀窦太后闻之怒以危法中都【师古曰谓搆成其罪也中音竹仲反次下亦同】都免归家景帝廼使使即拜都为鴈门太守【师古曰就家拜之】便道之官【师古曰不令至阙陈谢也】得以便宜从事匈奴素闻郅都节举边为引兵去竟都死不近鴈门匈奴至为偶人象都【师古曰以木为人象都之形也偶对也】令骑驰射莫能中其见惮如此匈奴患之乃中都以汉法景帝曰都忠臣欲释之【师古曰释置也觧也谓放免也】窦太后曰临江王独非忠臣乎于是斩都也【○宋祁曰传末也字当删】
　　成南阳穰人也以郎谒者事景帝好气为少吏【○宋祁曰淳化本越本少作小据史馆本作少今两存之】必陵其长吏为人上操下急如束湿【师古曰操执持也束湿言其急之甚也湿物则易束操音千高反】猾贼任威稍迁至济南都尉而郅都为守始前数都尉歩入府因吏谒守如县令其畏都如此及成徃直凌都出其上都素闻其声善遇与结驩乆之都死后长安左右宗室多犯法【师古曰长安左右京邑之中也】上召成为中尉其治效郅都其廉弗如然宗室豪桀人皆惴恐【师古曰惴战栗也人人皆战恐也惴音之瑞反】武帝即位徙为内史外戚多毁成之短抵罪髠钳是时九卿死即死少被刑而成刑极自以为不复【如淳曰以被重刑将不复见用也师古曰刑极者言残毁之重也】廼觧脱诈刻传出闗归家【师古曰輙觧脱钳釱而亡去也传所以出闗之符也音张恋反】称曰仕不至二千石贾不至千万安可比人乎【师古曰贾谓贩卖之】廼贳貣陂田千余顷【师古曰贳貣假取之也貣音吐得反】假贫民役使数千家【师古曰假谓雇赁也】数年防赦致产数千万为任侠持吏长短出从数十骑其使民威重于郡守周阳由其父赵兼以淮南王舅侯周阳【师古曰封为周阳侯】故因氏焉【师古曰遂改赵姓而为周阳也】由以宗家任为郎事文帝景帝时由为郡守武帝即位吏治尚修谨然由居二千石中最为暴酷骄恣所爱者挠法活之所憎者曲法灭之【师古曰挠亦屈曲也音女教反】所居郡必夷其豪【师古曰平除之○宋祁曰豪字下当有桀字】为守视都尉如令为都尉陵太守夺之治汲黯为忮【师古曰忮意坚也音章豉反○宋祁曰韦昭曰忮音洎字书之豉反】司马安之文恶【孟康曰以文法伤害人也】俱在二千石列同车未尝敢均茵冯【师古曰茵车中蓐也冯车中所冯者也言此二人皆下让由故同车之时自处其偏侧不均敌也冯读曰凭○宋祁曰茵亦作鞇霍光传作絪晋灼音义作鞇字亦音因】后由为河东都尉与其守胜屠公争权相告言【师古曰胜屠姓也】胜屠公当抵罪议不受刑自杀【○刘敞曰议当作义】而由弃市自成周阳由之后事益多民巧法大抵吏治类多成由等矣【师古曰大抵大归也音丁礼反】
　　赵禹斄人也【师古曰斄读曰邰扶风县也音胎】以佐史补中都官【师古曰京师诸官为吏也○宋祁曰淳化本史作吏刋误据史馆本改作史注文师古曰下当有于字】用廉为令史事太尉周亚夫亚夫为丞相禹为丞相史府中皆称其廉平然亚夫弗任曰极知禹无害【师古曰无害言无人能胜之者○刘奉世曰足以知谓廉平之类为无害也】然文深【应劭曰禹持文法深刻】不可以居大府武帝时禹以刀笔吏积劳迁为御史上以为能至中大夫与张汤论定律令作见知吏传相监司以法尽自此始禹为人廉裾【师古曰裾亦傲也读与倨同】为史以来舎无食客公卿相造请【师古曰造音千到反】禹终不行报谢务在絶知友賔客之请【师古曰以此意告报公卿○刘敞曰报谢当属上句言公卿造请禹而禹终不诣之】立行一意而已见法辄取亦不覆案求官属隂罪【师古曰不见知者无所捜求也】尝中废已为廷尉始条侯以禹贼深及禹为少府九卿酷急至晚节事益多吏务为严峻而禹治加缓名为平王温舒等后起治峻禹禹以老徙为燕相【○宋祁曰老字上当有先字】数歳誖乱有罪免归【师古曰誖惑也言其心意昏惑也誖音布内反】后十余年以寿卒于家
　　义纵河东人也少年时常与张次公俱攻剽为羣盗【师古曰剽刼也音频妙反】纵有姊以医幸王太后【师古曰武帝母】太后问有子兄弟为官者乎姊曰有弟无行不可【○宋祁曰校本改时作行】太后廼告上上拜义姁弟纵为中郎【孟康曰姁纵姊名也师古曰姁音许于反○萧该音义曰姁音熈主反韦昭音同李竒音呼】补上党郡中令治敢徃少温籍【服防曰敢行暴虐之政师古曰少温籍言无所含容也温音于问反籍音才夜反】县无逋事【师古曰逋亡也负也音必胡反】举第一迁为长陵及长安令直法行治不避贵戚以捕按太后外孙脩成子中【师古曰修成君王太后所生金氏女也中者其子名也读曰仲】上以为能迁为河内都尉至则族灭其豪穰氏之属河内道不拾遗而张次公亦为郎以勇悍从军【师古曰悍音胡旦反】敢深入有功封为岸头侯成家居上欲以为郡守御史大夫曰【师古曰公孙】臣居山东为小吏时【○宋祁曰小或作少】成为济南都尉其治如狼牧羊成不可令治民上廼拜成为闗都尉嵗余闗吏税肄郡国出入闗者【蘓林曰税音伐阅之阅李竒曰肄阅也师古曰肄音弋二反】号曰宁见乳虎无直成之怒【师古曰猛兽产乳养防其子则搏噬过常故以喻也直读曰值一曰直当】其暴如此义纵自河内迁为南阳太守闻成家居南阳及至闗成侧行送迎然纵气盛弗为礼至郡遂按氏破碎其家成坐有罪及孔暴之属皆奔亡南阳【师古曰孔氏暴氏二家素豪猾者】吏民重足一迹【○刘攽曰南阳属下句】而平氏朱彊杜衍杜周为纵爪牙之吏任用【师古曰平氏杜衍二县名也】迁为廷尉史军数出定襄定襄吏民乱败于是徙纵为定襄太守纵至掩定襄狱中重罪二百余人及賔客昆弟私入相视者亦二百余人纵壹切捕鞠曰为死罪觧脱【服防曰一切皆捕之也律诸囚徒私觧脱桎梏钳赭加罪一等为人觧脱与同罪纵鞠相赂饷者二百人以为觧脱死罪尽杀之师古曰鞠穷也谓穷治也】是日皆报杀四百余人【师古曰奏请得报而论杀○刘敞曰纵掩定襄狱一切捕鞠而云是日皆报杀则非奏请报可之报矣然则以论决为报】郡中不寒而栗猾民佐吏为治【师古曰百姓有素豪猾为罪恶者今畏纵之严反为吏耳目治公务以自效】是时赵禹张汤为九卿矣然其治尚寛辅法而行纵以鹰击毛摰为治【师古曰言如鹰隼之击奋毛羽执取飞鸟也】后防更五铢钱白金起【师右曰更改也】民为奸京师尤甚廼以纵为右内史王温舒为中尉温舒至恶所为弗先言纵纵必以气陵之【师古曰言温舒虽酷恶而纵又甚也】败壊其功其治所诛杀甚多然取为小治奸益不胜【晋灼曰取音趣】直指始出矣吏之治以斩杀缚束为务阎奉以恶用矣【师古曰阎奉以严恶之故而见任用言时政尚急刻也】纵廉其治效郅都上幸鼎湖病乆已而卒起幸甘泉【师古曰已为病愈也言帝乆病既得愈而忽然即幸甘泉卒读曰猝】道不治上怒曰纵以我为不行此道乎衔之【师古曰衔含也包含在心以为过也】至冬杨可方受告缗纵以为此乱民部吏捕其为可使者天子闻使杜式治以为废格沮事【孟康曰武帝使杨可主告缗没入其财物纵捕为可使者此为废格诏书沮已成之事也师古曰沮壊也音材汝反格读曰阁】弃纵市后一岁张汤亦死王温舒阳陵人也少时椎埋为奸【师古曰椎杀人而埋之椎音直追反其字从木】已而试县亭长【师古曰试补也】数废数为吏以治狱至廷尉史事张汤迁为御史督盗贼杀伤甚多稍迁至广平都尉择郡中豪敢徃吏十余人为爪牙【师古曰豪杰而性果敢一徃无所顾者以为吏也○宋祁曰豪字下当有桀字】皆把其隂重罪【师古曰把音布马反】而纵使督盗贼【师古曰纵放也督察视也】快其意所欲得此人虽有百罪弗法【师古曰言所捕盗贼得其人而快温舒意者则不问其先所犯罪也法谓行法也】即有避回夷之亦灭宗【师古曰避回谓不尽意捕击也回音胡内反】以故齐赵之郊盗不敢近广平广平声为道不拾遗上闻迁为河内太守素居广平时皆知河内豪奸之家及徃以九月至令郡具私马五十疋为驿自河内至长安【师古曰以私马于道上徃徃置驿也】部吏如居广平时方畧捕郡中豪猾相连坐千余家上书请大者至族小者乃死家尽没入偿臧【师古曰以致罪者既没入之又令出倍或入官或还其主也】奏行不过二曰得可事论报至流血十余里【师古曰天子可其奏而论决之杀人既多故血流十余里○刘敞曰騐此可与报益异矣】河内皆怪其奏以为神速尽十二月郡中无犬吠之盗其颇不得失之旁郡追求防春温舒顿足叹曰嗟乎令冬月益展一月足吾事矣【师古曰立春之后不复行刑故云然展伸也】其好杀行威不爱人如此上闻之以为能迁为中尉其治复放河内【师古曰放依也音甫徃反】徒请召猜祸吏与从事【应劭曰徒但也猜疑也取吏好猜疑作旤害者任用之】河内则扬皆麻戊闗中杨赣成信等【师古曰此皆猜旤者】义纵为内史惮之未敢恣治【师古曰言温舒惮纵不得恣其酷暴○宋祁曰或无治字】及纵死张汤败后徙为廷尉而尹齐为中尉坐法抵罪温舒复为中尉为人少文居它惛惛不辩【师古曰言为余官则心意防蔽职事不举惛音昏】至于中尉则心开素习闗中俗知豪恶吏豪恶吏尽复为用吏苛察恶少年投銗购告言奸【师古曰銗所以受投书也音项觧在赵广汉传】置伯落长以司奸【师古曰伯亦长帅之称也置伯及邑落之长以捕司察奸人也】温舒多謟善事有埶者即无埶视之如奴有埶家虽有奸如山弗犯无埶虽贵戚必侵辱【师古曰谓不居权要之职者】舞文巧请下戸之猾以动大豪【师古曰弄法为巧而治下户之狡猾者用讽动大豪之家所以然者为大豪中有权要不可治故也请谓奏请】其治中尉如此奸猾穷治大氐尽靡烂狱中【师古曰大氐大归也靡碎也氐音丁礼反靡音武皮反】行论无出者其爪牙吏虎而冠【师古曰言其残暴之甚也非有人情】于是中尉部中中猾以下皆伏有埶者为游声誉称治数歳其吏多以权贵富【师古曰谓权贵之家所拥佑故积受取致富者也】温舒击东越还议有不中意【师古曰不当天子意也中音竹仲反】坐以法免是时上方欲作通天台而未有人温舒请覆中尉脱卒得数万人作【师古曰覆校脱漏未为卒者也脱音它活反】上説【师古曰説读曰悦】拜为少府徙右内史治如其故奸邪少禁坐法失官复为右辅行中尉如故操歳余防宛军发【孟康曰兵伐大宛】诏征豪吏温舒匿其吏华成及人有变告温舒受员骑钱它奸利事罪至族自杀【师古曰员骑骑之有正员也】其时两弟及两婚家亦各自坐它罪而族光禄勲徐自为曰悲夫夫古有三族而王温舒罪至同时而五族乎【师古曰温舒与弟同三族而两妻家各一故为五也】温舒死家絫千金【师古曰絫古累字】尹齐东郡茌平人也【师古曰茌音仕疑反○宋祁曰韦昭音鲻字林曰茌草亦盛也】以刀笔吏稍迁至御史事张汤汤数称以为廉武帝使督盗贼斩伐不避贵埶迁闗都尉声甚于成上以为能拜为中尉吏民益雕敝轻齐木彊少文【师古曰木质也言如木石之为也】豪恶吏伏匿而善吏不能为治【师古曰恶吏不肯为用独善吏在故不能治事也】以故事多废抵罪【师古曰以职事多废故至于坐罪也】后复为淮阳都尉王温舒败后数年病死家直不满五十金所诛灭淮阳甚多及死仇家欲烧其尸妻亡去归
　　杨仆宜阳人也以千夫为吏【孟康曰千夫若五大夫武帝以军用不足令民出钱谷为之师古曰所谓武功赏官以宠战士】河南守举为御史使督盗贼【○宋祁曰越本守作辟】闗东治放尹齐【韦昭曰放依也音甫徃反】以敢击行【师古曰果敢搏撃而行其治也】稍迁至主爵都尉上以为能南越反拜为楼船将军有功封将梁侯东越反上欲复使将为其伐前劳【师古曰伐谓矜恃也】以书勅责之曰将军之功独有先破石门寻陿【刘徳曰南越中险地名也○宋祁曰陿或作阻】非有斩将骞旗之实也【师古曰骞与搴同骞防取之也】乌足以骄人哉【师古曰乌于何也】前破番禺捕降者以为虏掘死人以为获是一过也建徳吕嘉逆罪不容于天下【师古曰建徳南越王名也尉佗孙也吕嘉其相也】将军拥精兵不穷追超然以东越为援是二过也【师古曰以仆不穷追之故令建徳得以东越为援也】士卒暴露连嵗为朝防不置酒【○宋祁曰嵗字下当有朕字】将军不念其勤劳而造佞巧请乘传行塞【师古曰传音张恋反行音下更反】因用归家懐银黄垂三组夸乡里是三过也【师古曰银银印也黄金印也仆为主爵都尉又为楼船将军并将梁侯三印故三组也组印绶也】先期内顾以道恶为觧【师古曰内顾言思妻妾也觧谓自觧説也若今言分疏】失尊尊之序是四过也欲请蜀刀问君贾几何对曰率数百【孟康曰仆尝为将请官蜀刀诏问贾答言此率数百也师古曰贾读曰价○宋祁曰注文尝字疑作当将字下当有行字】武库日出兵而阳不知挟伪干君是五过也【师古曰干犯也】受诏不至兰池宫【如淳曰本出军时欲使之兰池宫顿而不去兰池宫在渭城】明日又不对假令将军之吏问之不对令之不从其罪何如推此心以在外江海之间可得信乎今东越深入将军能率众以掩过不仆惶恐对曰愿尽死赎罪【○宋祁曰死字下当有以字】与王温舒俱破东越后复与左将军荀彘俱击朝鲜为彘所缚语在朝鲜传还免为庶人病死
　　咸宣杨人也【师古曰咸音减省之减杨河东之邑】以佐史给事河东守卫将军青使买马河东【师古曰军卫青使而于河东买马也】见宣无害言上征为廐丞官事办稍迁至御史及丞【○宋祁曰淳化本为御史中丞刋误据史舘本改予依南本添及字】使治主父偃及淮南反狱所以微文深诋杀者甚众【师古曰诋诬也】称为敢决疑数废数起为御史及中丞者几二十嵗【师古曰几音钜依反】王温舒为中尉而宣为左内史其治米盐【师古曰米盐细杂也】事大小皆闗其手自部署县名曹寳物官吏令丞弗得擅揺痛以重法绳之居官数年壹切为小治辩然独宣以小治大能自行之难以为经【师古曰经常也不可为常法也】中废为右扶风坐怒其吏成信信亡藏上林中宣使郿令将吏卒【师古曰郿扶风县也音媚】防入上林中蚕室门攻亭格杀信射中苑门【师古曰中音竹仲反】宣下吏为大逆当族自杀而杜周任用是时郡守尉诸侯相二千石欲为治者大抵尽效王温舒等而吏民益轻犯法盗贼滋起【师古曰滋亦益也】南阳有梅免百政【师古曰梅百皆姓也】楚有叚中杜少【师古曰中读曰仲】齐有徐勃燕赵之间有坚卢范主之属【邓展曰延笃读坚曰甄晋灼曰音近甄城字书已先反】大羣至数千人擅自号攻城邑　库兵释死罪【师古曰释觧也】缚辱郡守都尉杀二千石为檄告县趋具食【师古曰趋读曰促】小羣以百数掠卤乡里者不可称数于是上始使御史中丞丞相长史使督之【师古曰出为使者督察也】犹弗能禁【师古曰禁音居禽反】乃使光禄大夫范昆诸部都尉及故九卿张徳等衣绣衣持节虎符发兵以兴击【师古曰以军兴之法而讨击也】斩首大部或至万余级及以法诛通行饮食坐相连郡甚者数千人数岁廼颇得其渠率【师古曰渠大也】散卒失亡复聚党阻山川徃徃而羣无可奈何于是作沈命法【应劭曰沈没也敢蔽匿盗贼者没其命也孟康曰沈臧匿也命亡逃也师古曰应説是】曰羣盗起不发觉发觉而弗捕满品者【师古曰品率也以人数为率也】二千石以下至小吏主者皆死其后小吏畏诛虽有盗弗敢发恐不能得坐课累府府亦使不言【孟康曰县有盗贼府亦并坐使县不言之也师古曰府郡府也累音力瑞反韦昭曰负累及府府亦使其不言也】故盗贼寖多【师古曰寖渐也】上下相为匿以避文法焉
　　田广明字子公郑人也【师古曰京兆郑县即今之华州】以郎为天水司马功次迁河南都尉以杀伐为治郡国盗贼并起迁广明为淮阳太守歳余故城父令公孙勇与客胡倩等谋反【师古曰倩音千见反】倩诈称光禄大夫从车骑数十言使督盗贼止陈留传舎太守谒见欲收取之广明觉知发兵皆捕斩焉而公孙勇衣绣衣乘驷马车至圉【师古曰陈留圉县】圉使小史侍之亦知其非是守尉魏不害与廐啬夫江徳尉史苏昌共收捕之上封不害为当涂侯徳轑阳侯【师古曰轑音僚】昌蒲侯初四人俱拜于前小史窃言武帝问言何对曰为侯者得东归不上曰女欲不贵矣【师古曰言汝意欲归不吾今贵汝谓赐之爵也○宋祁曰不字当有音疑注脱】女乡名为何对曰名遗乡上曰用遗汝矣【师古曰遗音弋季反】于是赐小史爵闗内侯食遗乡六百户上以广明连禽大奸征入为大鸿胪擢广明兄云中代为淮阳太守昭帝时广明将兵击益州还赐爵闗内侯徙卫尉后出为左冯翊治有能名宣帝初立代蔡义为御史大夫以前为冯翊与议定防【师古曰与读曰豫○宋祁曰为字下当有左字】封昌水侯岁余以祁连将军将兵击匈奴出塞至受降城受降都尉前死防柩在堂广明召其寡妻与奸既出不至质【服防曰质所期处也○宋祁曰韦昭曰所期约誓地萧该音义质音贽】引军空还下太守杜延年簿责【师古曰簿音歩戸反○宋祁曰太守姚本作太仆】广明自杀阙下国除兄云中为淮阳守【○宋祁曰淮一作灌姚本改作淮】亦敢诛杀吏民守阙告之竟坐弃市
　　田延年字子賔先齐诸田也徙阳陵【师古曰高祖时徙之其地后为阳陵县○宋祁曰先字上当有其字】延年以材略给事大将军莫府霍光重之迁为长史出为河东太守选防尹翁归等以为爪牙诛鉏豪彊奸邪不敢发以选入为大司农防昭帝崩昌邑王嗣立乱霍将军忧惧与公卿议废之莫敢发言延年按剑廷叱群臣【师古曰止于朝廷之中而叱之也若言廷争矣】即日议决语在光宣帝即位延年以决疑定防封阳成侯先是茂陵富人焦氏贾氏以数千万隂积贮炭苇诸下里物【孟康曰死者归蒿里地下故曰下里师古曰以数千万钱为本而贮此物也】昭帝大行时方上事暴起【师古曰方上谓圹中也昭帝暴崩故其事仓猝】用度未办延年奏言商贾或豫方上不祥器物冀其疾用欲以求利【师古曰疾速也】非民臣所当为请没入县官奏可富人亡财者皆怨出钱求延年罪初大司农取民牛车三万两为僦【师古曰一乘为一两僦谓赁之与雇直也音子就反○宋祁曰服防曰雇载曰僦音将秀反】载沙便桥下送致方上车直千钱延年上簿诈増僦直车二千凡六千万盗取其半焦贾两家告其事下丞相府丞相议奏延年主守盗三千万不道【○宋祁曰刘云延年未尝有酷烈声而附此传中何也延年决大议其明勇过隽不疑至诈増僦直是韩延夀比耳○刘敞曰议当作义】霍将军召问延年欲为道地【师古曰为之开通道路使有安全之地也】延年抵曰【师古曰抵拒讳也音丁礼反】本出将军之门此爵位【师古曰延年尝给事莫府又为大将军长史故云然也】无有是事光曰即无事当穷竟【师古曰既无实事当令有司穷治尽其理】御史大夫田广明谓太仆杜延年春秋之义以功覆过当废昌邑王时非田子賔之言大事不成今县官出三千万自乞之何哉【师古曰自谓乞与之也乞音气○宋祁曰江南本作自之徐锴改自作丐今详注云自谓乞与之则正文不应云自乞之今兼存】愿以愚言白大将军延年言之大将军大将军曰诚然实勇士也当发大议时震动朝廷光因举手自抚心曰使我至今病悸【师古曰悸心动也音揆○宋祁曰韦昭曰心中喘息曰悸音水季反】谢田大夫晓大司农通徃就狱得公议之【师古曰晓者告白意指也通者从公家通理也光忿其拒讳故不佑之】田大夫使人语延年延年曰幸县官寛我耳何靣目入牢狱使众人指笑我卒徒唾吾背乎即闭閤独居齐舎【师古曰齐读曰斋】偏袒持刀东西歩数曰使者召延年诣廷尉闻鼓声自刎死【晋灼曰使者至司农司农诏书故鸣鼓也师古曰刎谓断颈也】国除严延年字次卿东海下邳人也其父为丞相掾延年少学法律丞相府归为郡吏以选除补御史掾举侍御史是时大将军霍光废昌邑王尊立宣帝宣帝初即位延年劾奏光擅废立亡人臣礼不道【○宋祁曰立字下当有主字】奏虽寝然朝廷肃焉敬惮延年后复劾大司农田延年持兵干属车【师古曰干犯也属车天子后车也音之欲反】大司农自讼不干属车事下御史中丞谴责延年何以不移书宫殿门禁止大司农而令得出入宫于是覆劾延年阑内罪人法至死【张晏曰故事有所劾奏并移宫门禁止不得入师古曰覆反也反以此事劾之覆音方目反】延年亡命防赦出丞相御史府征书同日到延年以御史书先至诣御史府复为掾宣帝识之【张晏曰识其前劾霍光擅废立】拜为平陵令坐杀不辜去官后为丞相掾复擢好畤令神爵中西羗反彊弩将军许延夀请延年为长史从军败西羗还为涿郡太守时郡比得不能太守【师古曰比频也○宋祁曰还字下当有迁字】涿人毕野白等由是废乱【师古曰废公法而狡乱也】大姓西高氏东高氏【师古曰两高氏各以所居东西为号者】自郡吏以下皆畏避之莫敢与牾【师古曰牾逆也音悟】咸曰宁负二千石无负豪大家賔客放为盗贼【师古曰放纵也】发輙入高氏吏不敢追浸浸日多【师古曰浸渐也】道路张弓拔刄然后敢行其乱如此延年至遣掾蠡吾赵绣按高氏得其死罪绣见延年新将【师古曰新为郡将也谓郡守为郡将者以其兼领武事也○宋祁曰越本按作劾】心内惧即为两劾欲先白其轻者观延年意怒廼出其重劾延年已知其如此矣赵掾至果白其轻者延年索懐中得重劾【师古曰索捜也音山客反○宋祁曰越本无果字】即送狱夜入晨将至市论杀之先所按者死【师古曰在高氏前死】吏皆股弁【师古曰股战若弁弁谓抚手也】更遣吏分考两高穷竟其奸诛杀各数十人郡中震恐道不拾遗三歳迁河南太守赐黄金二十斤豪彊胁息【师古曰胁敛也屛气而息】野无行盗威震旁郡其治务在摧折豪彊扶贫弱贫弱虽防法曲文以出之其豪桀侵小民者以文内之【师古曰饰文而入之为罪】众人所谓当死者一朝出之所谓当生者诡杀之【师古曰诡违正理而杀也】吏民莫能测其意深浅战栗不敢犯禁按其狱皆文致不可得反【师古曰致至宻也言其文案整宻也反音幡】延年为人短小精悍敏防于事【师古曰悍劲也】虽子贡冉有通艺于政事不能絶也吏忠尽节者厚遇之如骨肉皆亲乡之【师古曰乡读曰向】出身不顾以是治下无隐情然疾恶泰甚中伤者多尤巧为狱文善史书所欲诛杀奏成于手中主簿亲近史不得闻知奏可论死奄忽如神冬月传属县囚防论府上【师古曰总集郡府而论杀】流血数里河南号曰屠伯【邓展曰言延年杀人如屠儿之杀六畜伯长也】令行禁止郡中正清是时张敞为京兆尹素与延年善敞治虽严然尚颇有纵舎闻延年用刑刻急廼以书谕之曰昔韩卢之取菟也上观下获【应劭曰韩卢六国时韩氏之黒犬也孟康曰言良犬之取菟仰观人主之意而之喻不妄杀】不甚多杀愿次卿少缓诛罚思行此术延年报曰河南天下喉咽二周余毙【师古曰喉咽言其所在襟要如人体之有喉咽也二周东西周君国也咽音一千反】莠盛苖秽何可不鉏也【师古曰莠粃谷所生也苖粟苖也莠音诱】自矜伐其能终不衰止时黄霸在颍川以寛恕为治郡中亦平娄防丰年【师古曰娄古屡字】凤皇下上贤焉下诏称其行加金爵之赏延年素轻霸为人及比郡为守襃赏反在已前【师古曰比接近也音频二反】心内不服河南界中又有蝗虫府丞义出行蝗还见延年延年曰此蝗岂凤凰食邪【○宋祁曰府丞义当作府丞狐义】义又道司农中丞耿夀昌为常平仓利百姓延年曰丞相御史不知为也当避位去夀昌安得权此【师古曰作此仓非竒异之功也公卿不知为之是旷官也夀昌安得擅此以为权乎】后左冯翊缺上欲征延年符已发为其名酷复止【应劭曰符竹使符也在符节台欲有所拜召治书御史符节令符下太尉也】延年疑少府梁邱贺毁之心恨防琅邪太守以视事乆病满三月免延年自知见废谓丞曰此人尚能去官我反不能去邪【师古曰与丞言云尔】又延年察狱史廉有臧不入身【师古曰延年察举其狱史为廉而此人乃有臧罪然臧不入身也○宋祁曰越本删有字】延年坐举不实贬秩笑曰后敢复有举人者矣【师古曰言已滥被贬秩后人寕敢复举人乎】丞义年老颇悖【师古曰心思惑乱悖音布内反】素畏延年恐见中伤延年本尝与义俱为丞相史实亲厚之无意毁伤也馈遗之甚厚义愈益恐自筮得死卦忽忽不乐取告至长安【师古曰取休假】上书言延年罪名十事已拜奏因饮药自杀以明不欺事下御史丞按验有此数事以结延年【师古曰结正其罪也】坐怨望非谤政治不道弃市初延年母从东海来欲从延年腊【师古曰建丑之月为腊祭因防饮若今之蜡节也】到雒阳适见报囚【师古曰奏报行决也○刘攽曰检寻前后直谓断决囚为报尔非奏得报也如今有司书囚罪长吏判准断定所谓报也】母大惊便止都亭不肯入府延年出至都亭谒母母闭閤不见延年免冠顿首閤下良乆母乃见之因数责延年【师古曰数音所具反】幸得备郡守专治千里不闻仁爱教化有以全安愚民顾乘刑罚多刑杀人【师古曰顾反也乘因也】欲以立威岂为民父母意哉延年服罪重顿首谢【师古曰重音直用反】因自为母御归府舎母毕正腊【师古曰腊及正嵗礼毕也正音之盈反】谓延年天道神明人不可独杀【师古曰言多杀人者已亦当死】我不意当老见壮子被刑戮也【师古曰言素意不自谓如此也】行矣去女东归埽除墓地耳【师古曰言待其防至也】遂去归郡见昆弟宗人复为言之后岁余果败东海莫不贤知其母【师古曰称其贤智也】延年兄弟五人皆有吏材至大官东海号曰万石严妪【师古曰一门之中五二千石故总云万石】次弟彭祖至太子太傅在儒林传
　　尹赏字子心钜鹿杨氏人也以郡吏察廉为楼烦长举茂材粟邑令左冯翊薛宣奏赏能治剧徙为频阳令坐残贼免后以御史举为郑令永始元延间上怠于政贵戚骄恣红阳长仲兄弟交通轻侠臧匿亡命【邓展曰红阳姓长仲字也如淳曰红阳南阳县也长姓仲字也师古曰姓红阳而兄字长弟字仲今书长字或作张者非也后人所改耳一曰红阳侯王立之子兄弟长少者也】而北地大豪浩商等报怨杀义渠长妻子六人【○宋祁曰六人或作二十八】徃来长安中丞相御史遣掾求逐党与诏书召捕乆之廼得长安中奸猾浸多闾里少年羣辈杀吏受赇报雠【师古曰或有自怨于吏或受人赇赂报仇雠也○宋祁曰赇当作财】相与探丸为弹【师古曰为弹丸作赤黒白三色而共探取之也弹音徒旦反】得赤丸者斫武吏得黒者斫文吏白者主治防【师古曰其党与有为吏及它人所杀者则主其防事也】城中薄暮尘起剽劫行者死伤横道枹鼓不絶【师古曰枹击鼓椎也音孚其字从木○萧该音义曰字林曰枹击鼓柄音浮】赏以三辅高第选守长安令得壹切便宜从事赏至脩治长安狱穿地方深各数丈致令辟为郭【师古曰致谓积累之也令辟防甎也郭谓四周之内也致读如本字又音缀令音零辟音避歴反】以大石覆其口名为虎穴乃部户曹掾史与乡吏亭长里正父老伍人【师古曰五家为伍伍人者各其同伍之人也】杂举长安中轻薄少年恶子【师古曰恶子不承父母教命者○宋祁曰注文承字下当有籍字】无市籍商贩作务而鲜衣凶服被铠扞持刀兵者悉籍记之【师古曰凶服危险之服铠甲也扞臂衣也籍记为名籍以记之】得数百人赏一朝防长安吏车数百两分行捕皆劾以为通行饮食群盗【师古曰饮音于禁反食读曰飤】赏亲阅见十置一【师古曰置放也】其余尽以次内虎穴中百人为辈覆以大石数日壹发视皆相枕籍死便舆出瘗寺门桓东【如淳曰瘗埋也旧亭于四角靣百歩筑土四方上有屋屋上有柱出高丈余有大板贯柱四出名曰桓表县所治夹两边各一桓陈宋之俗言桓声如和今犹谓之和表师古曰即华表也○宋祁曰桓徐锴改作垣非是萧该音义作寺门外垣东又云今汉书多作垣字葢后人多知墙垣不知桓表当从桓刘攽曰便读如箯】楬着其姓名【师古曰楬杙也防杙于瘗处而书死者名也楬音竭杙音弋字并从木】百日后廼令死者家各自发取其尸亲属号哭道路皆歔欷长安中歌之曰安所求子死桓东少年场【师古曰安犹焉也死谓尸也】生时谅不谨枯骨后何【师古曰谅信也字合韵音子郎反】赏所置皆其魁宿【师古曰魁根本也宿乆旧也】或故吏善家子失计随轻黠愿自改者财数十百人【师古曰财与才同】皆贳其罪【师古曰贳缓也】诡令立功以自赎【师古曰诡责也】尽力有效者因亲用之为爪牙追捕甚精甘耆奸恶甚于凡吏【师古曰耆读曰嗜】赏视事数月盗贼止郡国亡命散走各归其处不敢阚长安江湖中多盗贼以赏为江夏太守捕格江贼及所诛吏民甚多坐残贼免南山羣盗起以赏为右辅都尉迁执金吾督大奸猾三辅吏民甚畏之数年卒官疾病且死戒其诸子曰丈夫为吏正坐残贼免追思其功效则复进用矣一坐软弱不胜任免终身废弃无有赦时其羞辱甚于贪污坐臧慎毋然赏四子皆至郡守长子立为京兆尹皆尚威严有治辩名
　　赞曰自郅都以下皆以酷烈为声然都抗直引是非争大体张汤以知阿邑人主与俱上下【蘓林曰邑音人相悒纳之悒师古曰如蘓氏之説邑字音乌合反然今之书本或作色字此言阿防观人主顔色而上下也其义两通○宋祁曰李竒阿音乌萧该案汉书作阿媚人主者传写误】时辩当否国家頼其便赵禹据法守正【师古曰据音据】杜周从谀以少言为重张汤死后罔密事丛【师古曰丛谓众也】以耗废【师古曰渐也耗乱也音莫报反】九卿奉职救过不给【师古曰给供也】何暇论绳墨之外乎自是以至哀平酷吏众多然莫足数此其知名见纪者也其廉者足以为仪表【师古曰谓有仪形可表明者】其污者方畧教道壹切禁奸【师古曰污浊也道读曰导】亦质有文武焉虽酷称其位矣【师古曰称音尺孕反○宋祁曰亦字下当有皆字】汤周子孙贵盛故别传【师古曰言所以不列于酷吏之篇也】
  </div>
  <div class="pagination">
   <a href="前汉书_page65.html">
    上一页
   </a>
   <span>
    ...
   </span>
   <a href="前汉书_page61.html">
    61
   </a>
   <a href="前汉书_page62.html">
    62
   </a>
   <a href="前汉书_page63.html">
    63
   </a>
   <a href="前汉书_page64.html">
    64
   </a>
   <a href="前汉书_page65.html">
    65
   </a>
   <span class="current-page">
    66
   </span>
   <a href="前汉书_page67.html">
    67
   </a>
   <a href="前汉书_page68.html">
    68
   </a>
   <a href="前汉书_page69.html">
    69
   </a>
   <a href="前汉书_page70.html">
    70
   </a>
   <a href="前汉书_page71.html">
    71
   </a>
   <span>
    ...
   </span>
   <a href="前汉书_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
