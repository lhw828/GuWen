<!DOCTYPE html>
<html>
<head>
    <meta charset="UTF-8">
    <title>北史 - 第 120 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北史 - 第 120 页/共 152 页</h1>
    <div class="content">　　炀帝即位，汉王谅反，从杨素击之，每战先登。进位柱国。除莱州刺史，无莅政名。转汝南太守，稍习法令，群盗屏迹。后因朝集，考功郎窦威嘲之曰：「麦是何姓？」铁杖应声曰：「麦豆不殊，何忽相怪？」威赧然无以应，时人以为敏捷。寻除右屯卫大将军。帝待之愈密。

　　铁杖自以荷恩深重，每怀竭命之志。及辽东之役，请为前锋，顾谓医者吴景贤曰：「大丈夫性命自有所在，岂能艾炷灸頞，瓜釭袴鼻，疗黄不差，而卧死兒女手中乎！」将度辽，呼其三子曰：「阿奴！当备浅色黄衫。吾荷国恩，今是死日。我得被杀，尔当富贵。唯诚与孝，尔其勉之。」及济，桥未成，去东岸尚数丈，贼大至。杖跳上岸，与贼战，死。武贲郎将钱士雄、孟金叉亦死之，左右更无及者。帝为之流涕，购得其尸，赠光禄大夫、宿国公，谥曰武烈。子孟才嗣，授光禄大夫。孟才二弟仲才、季才，俱拜正议大夫。赗赠钜万，赐辒辌车，给前后部羽葆鼓吹。命平壤道败将宇文述等百余人皆为执绋，王公以下送至郊外。士雄赠左光禄大夫、右屯卫将军、武强侯，谥曰刚。子杰嗣。金叉赠右光禄大夫，子善谊袭官。

　　孟才，字智稜，果烈有父风，帝以其死节将子，恩锡殊厚，拜武贲郎将。及江都之难，慨然有复仇志。与武牙郎将钱杰素交友，二人相谓曰：「事等世荷国恩，门著诚节。今贼臣杀逆，社稷沦亡，无节可纪，何面目视息世间哉！」乃流涕扼腕，相与谋于显福宫邀击宇文化及。事临发，陈籓之子谦知而告之，与其党沈光俱为化及所害，忠义之士哀焉。

　　光字总持，吴兴人也。父居道，仕陈为吏部侍郎。陈灭，徙家长安。皇太子勇引署学士。后为汉王谅府掾，谅败，除名。

　　光少骁捷，善戏马，为天下之最。略综书记，微有词藻，常慕立功名，不拘小节。家贫，父兄并以佣书为事，光独跅，交通轻侠，为京师恶少年所附。人多赡遗，得以养亲，每致甘食美服，未尝困匮。初建禅定寺，其中幡竿高十余丈，适值绳绝，非人力所及。光谓僧曰：「当相为上绳。」与诸僧惊喜。光因取索口衔，拍竿而上，直至龙头。击绳毕，手足皆放，透空而下，以掌拓地，倒行十余步。观者骇悦，莫不嗟异，时人号为「肉飞仙」。

　　大业中，炀帝征天下骁果之士伐辽东，光预焉。同类数万人，皆出其下。光将诣行在所，宾客送至灞上百余骑。光酹酒誓曰：「是行若不建功立名，当死于高丽，不复与诸君相见。」及从帝攻辽东，以冲梯击城，竿长十五丈，光升其端，临城与贼战，知兵接敌，杀伤十数人。贼竞击而坠，未及地，适遇竿有垂絙，光接而复上。帝望见，壮而异之，驰召与语，大悦，即日拜朝散大夫，赐宝刀良马。恆置左右，亲顾渐密。未几，以为折冲郎将，赏遇优重。帝每推食解衣赐之，同辈莫比。

　　光自以荷恩深重，思怀竭节。及江都之难，潜构义勇，将为帝复仇。先是，帝宠昵官奴，名为给使，宇文化及以光骁男，方任之，使总统，营于禁内。时麦孟才、钱杰等阴图化及，因谓光曰：「我等荷国厚恩，不能死难，又俯首事雠，受其驱率，何用生为！吾必欲杀之，死无所恨。公义士也，肯从我乎？」光泣下沾衿曰：「是所望于将军也。仆领给使数百人，并荷先帝恩，今在化及内营。以此复仇，如鹰鹯之逐乌雀。」孟才为将军。领江淮众数千人，期以营将发时，晨起袭化及。光语泄，陈谦告其事。化及大惧曰：「此麦铁杖子也，及沈光者，并勇决不可当，须避其锋。」是夜即与腹心走出营外，留人告司马德戡等，遣领兵马，逮捕孟才。光闻营内喧声，知事发，不及被甲。即袭化及营，空无所获。逢舍人元敏，数而斩之。德戡兵至，四面围合。光大呼溃围，给使齐奋，斩首数十级，贼皆披靡。德戡辄复遣骑，翼而射之。光身无介胄，遇害，时年二十八。麾下百人皆斗死，一无降者。壮士闻之，莫不为之陨涕。

　　权武，字武弄，天水人也。祖超，魏秦州刺史。父袭庆，仕周，为开府。时武元皇帝之为周将也，与齐师战于并州。袭庆时从，被围百余重，力战矢尽，短兵接战，杀伤甚众，刀槊皆折，脱胄掷地，向贼大骂曰：「何不来斫头！」贼遂杀之。武以忠臣子，起家拜开府，袭爵齐郡公。武少果劲，勇力绝人，能重甲上马。尝倒投于井，未及泉，复跃而出，其拳捷如此。频以军功增邑。周宣帝时，拜劲捷左旅上大夫，进位上开府。隋文帝为丞相，引置左右。平陈之役，以行军总管从晋王出六合，还拜豫州刺史。以创业之旧，进位大将军，检校潭州总管。其年，桂州人李世贤作乱，武以行军总管与武候大将军虞庆则击平之。庆则以罪诛，功竟不录，复还于州。多造金带，遣岭南酋领，其人复答以宝物，武皆纳之，由是致富。后武晚生一子，与亲客宴集，酒酣，遂擅赦所部狱囚。武常以南越边远，政从其俗，务适便宜，不依律令，而每言当今法急，官不可为。上令有案之，皆验，令斩之。武于狱中上书，言父为武元皇帝战死于马前，以求哀，由是除名。仁寿中，复拜大将军。封邑如旧。未几，授太子右卫率。炀帝即位，拜右武卫将军，坐事免。后为右屯卫大将军。坐事除名。卒于家。子弘。

　　王仁恭，字元实，天水上邽人也。祖建，周凤州刺史。父猛，鄯州刺史。仁恭少刚毅修谨，工骑射。秦孝王引为记室，后为车骑将军。从杨素击突厥于灵武，以功拜上开府。以骠骑将军典蜀王军事。蜀王以罪废，官属多罹其患。上以仁恭素质直，置而不问。后从杨素讨平汉王谅，以功进位大将军。历吕、卫二州刺史。寻改为汲郡太守，有能名。上征入朝，慰勉之，褒赐甚厚。迁信都太守。汲郡吏民扣马号哭于道，数日不得出境。辽东之役，以仁恭为军将。及班师，仁恭为殿，遇贼，败之。进左光禄大夫，明年，复以军将指扶余道，帝谓曰：「往者诸军多不利，公独以一军破贼。古人云，败军之将不可以言勇，诸将其可任乎？今委公为前军。」前后赏赉甚重。仁恭遂进军。至新城，破其军，因围之。帝闻之大悦，遣赐以珍物，进光禄大夫。会杨玄感反，其兄子武贲郎将仲伯预焉，由是坐免。寻而突厥为寇，诏仁恭以本官领马邑太守。其年，始毕可汗来寇马邑，复令二将勒兵南过。时郡兵不满三千，仁恭简精锐逆击，破之，并斩二将。后突厥复入定襄，仁恭复大破之。时天下大乱，道路隔绝，仁恭颇改旧节，受纳货贿，又不敢辄开仓赈恤百姓。其麾下校尉刘武周与仁恭侍婢奸通，恐其事泄，遂害之。武周于是开仓赈给，郡内皆从之，自称天子，置百官，转攻傍郡。

　　吐万绪，字长绪，代郡鲜卑人也。父通，周郢州刺史。绪少有武略，在周，袭爵元寿县公，累迁大将军、小司武。隋文帝受禅，拜襄州总管，封谷城郡公。转青州总管，颇有政名。徙朔州总管，甚为北狄所惮。后帝有吞陈志，转为徐州总管，令修战具。及大举济江，绪以行军总管与四河纥豆陵洪景屯兵江北。及陈平，拜夏州总管。晋王广为太子，引为右虞候率。及帝即位，恐汉王谅为变，拜绪晋、绛二州刺史。未出关，谅已举兵，诏绪从杨素击破之，拜左武候将军。大业初，转光禄卿。贺若弼遇谗，引绪为证，绪明其无罪，由是免官。后守东平太守。帝幸江都，路经其境，迎谒道傍。帝命升龙舟，绪因顿首谢往事。帝大悦，拜金紫光禄大夫，太守如故。及辽东之役，请为先锋，拜左屯卫大将军。指盖马道。及还，留镇怀远，进位左光禄大夫。时刘元进作乱，攻润州，帝徵绪讨之。绪击破元进，解润州围。贼穷蹙请降，元进及其伪仆射硃燮仅以身免，于阵斩其伪仆射管崇及其将军陆顗等五千余人。进解会稽围。元进复据建安，帝令进讨之。绪以士卒疲弊，请息甲待来春。帝不悦，密求绪罪，有司奏绪怯懦违诏，除名配防建安。寻徵诣行在所，绪郁郁不得志，还至永嘉，发疾而卒。

　　董纯，字德厚，陇西成纪人。祖和，魏太子左卫率。父升，周柱国。纯少有膂力，便弓马。仕周，位司御上士、典驭下大夫。从武帝平齐，拜仪同，进为大兴县侯。隋文帝受禅，进爵汉曲县公。后以军功，进位上开府。开皇末，以劳旧拜左卫将军，改封顺政县公。后从杨素平汉王谅，以功拜柱国，进爵郡公，再迁左骁卫将军。齐王暕之得罪，纯坐与交通，帝谴之。纯曰：「此数诣齐王者，以先帝、先后往在仁寿宫，置元德太子及齐王于膝上，谓臣曰：'汝好看此二兒，勿忘吾言。'臣诚不敢忘先帝言。时陛下亦侍先帝侧。」帝改容曰：「诚有斯旨。」于是舍之。数日，出为汶山太守。岁余，突厥寇边，转榆林太守。会彭城贼帅张大彪、宗世模等保悬薄山，帝令纯讨破之，斩万余级，筑为京观。又破贼魏麒麟于单父。及帝重征辽东，复以纯为彭城留守。东海贼彭孝才转入沂水，保伍不及山，纯击之，禽孝才于阵，车裂之。时盗贼日益，纯虽克捷，而所在蜂起。有谮纯怯懦不能平贼，帝遣锁诣东都。有司见帝怒甚，希旨致纯死罪，竟诛。

　　鱼俱罗，冯翊下邽人。身长八尺，膂力绝人，声气雄壮，言闻数百步。为大都督，从晋王广平陈，以功拜开府。及沈玄懀、高智慧等作乱江南，杨素以俱罗壮勇，请与同行。有功，加上开府，封高唐县公，拜叠州总管。以母忧去职。还至扶风，会杨素将出灵州道击突厥，逢之，送与俱行。及遇贼，俱罗与数骑奔击，瞋目大呼，所当皆披靡。以功进位柱国，拜丰州总管。突厥入境，辄禽斩之，自是屏迹，不敢畜牧于塞下。

　　初，炀帝在籓，俱罗弟赞以左右从，累迁大都督。及帝嗣位，拜车骑将军。赞凶暴，令左右炙肉，遇不中意，以签刺瞎其眼，温酒不适口者，立断其舌。帝以籓邸之旧，不忍加诛，谓近臣曰：「弟既如此，兄亦可知。」因召俱罗责之，出赞于狱，令自为计。赞至家，饮药而死。帝恐俱罗不安，虑生边患，转安州刺史，迁赵郡太守。后因朝集至东都，与将军梁伯隐有旧，数相往来。又从郡多将杂物以贡献，帝不受，因遗权贵。御史劾俱罗以郡将交通内臣，帝大怒，与伯隐俱坐除名。未几，越巂飞山蛮反，诏俱罗白衣领将，并率蜀郡都尉段钟葵讨平之。大业九年，重征高丽，以俱罗为碣石道军将。及还，江南刘元进作乱，诏俱罗将兵向会稽诸郡逐捕之。时百姓思乱，从盗如市，俱罗击贼帅硃燮、管崇等，战无不捷。然贼势浸盛，败而复聚。俱罗度贼非岁月可平，诸子并在京、洛，又见天下渐乱，终恐道路隔绝。于时东都饥馑，谷食踊贵，俱罗遣家僮将船米至东都粜之，益市财货，潜迎诸子。朝廷微知之，恐有异志，案验不得其罪。帝复令大理司直梁敬真就锁将诣东都，俱罗相表异人，目有重瞳，阴为帝之所忌。敬真希旨，奏俱罗师徒败衄，斩东都市，家口籍没。

　　王辩，字警略，冯翊蒲城人也。祖训，以行商致富。魏世，出粟助给军粮，为假清河太守。辩少习兵书，尤善骑射，慷慨有大志。在周，以军功授帅都督。仁寿中，累迁车骑将军。后从杨素讨平汉王谅，赐爵武宁县男。累以军功，加至通议大夫，寻迁武贲郎将。及山东盗贼起，帝引辩升御榻，问以方略。辩论取贼势，帝称善曰：「诚如此，贼不足忧。」于是发从行步骑三千，击败之，赐黄金二百两。勃海贼帅高士达自号东海公，众以万数。令辩击之，屡挫其锐。帝在江都宫，闻而召之，及见，礼赐甚厚，复令往信都经略士达，复战破之，优诏褒显。时贼帅郝孝德、孙宣雅、时季康、窦建德、魏刀兒等往往屯聚，大者十数万，小者数千，寇掠河北。辩击之，所向皆捷。及翟让寇徐、豫，辩频击走之。让寻与李密屯据洛口仓，辩与王世充讨密，阻洛水相持经年。辩攻败密。乘胜将入城，世充不知，恐将士劳倦，鸣角收兵，翻为密徒所乘，官军大溃，不可救止。辩至洛水，桥已坏。遂涉水至中流，为溺人所引坠马，竟溺死。三军莫不痛惜之。

　　时有河南斛斯万善，骁勇果毅，与辩齐名。从卫玄讨杨玄感，万善与数骑追及之，玄感窘迫自杀。由是知名，拜武贲郎将。突厥始毕之围雁门，万善奋击之，所向皆破。由是突厥莫敢逼城，十许日竟退，万善力也。后频讨群盗，累功至将军。

　　又有将军鹿愿、范贵、冯孝慈，俱为将帅，数从征伐，并有名于世。事皆亡失，故史官阙云。

　　陈稜，字长威，庐江襄安人也。祖硕，以渔钓自给。父岘，少骁勇，事章大宝为帐内部曲。告大宝反，授谯州刺史。陈灭，废于家。高智慧、汪文进反，庐江豪杰亦举兵相应。以岘旧将，共推为主。岘欲拒之，稜谓岘曰：「众乱既作，拒之祸且及己，不如伪从，别为后计。」岘然之。后潜使稜至柱国李彻所，请为内应。彻上其事，拜上大将军、宣州刺史，封谯郡公，诏彻应接之。彻军未至，谋泄，为其党所杀，稜以获免。上以其父之故，拜开府，寻领乡兵。

　　大业三年，拜武贲郎将。后与朝请大夫张镇周自义安泛海击流求国，月余而至。流求人初见船舰，以为商旅，往往诣军贸易。稜率众登岸，遣镇周为先锋。其主欢斯渴刺兜遣兵拒战，镇周频破之。稜进至低没檀洞，其小王欢斯老模拒战，稜败之，斩老模。其日雾雨晦冥，将士皆惧，稜刑白马以祭海神，既而开霁。分为五军，趣其都邑，乘胜逐北，至其栅，破之，斩渴刺兜，获其子岛槌，虏男女数千而归。帝大悦。加稜右光禄大夫，镇周金紫光禄大夫。

　　辽东之役，以宿卫迁左光禄大夫。明年，帝复征辽东，稜为东莱留守。杨玄感反，稜击平黎阳，斩玄感所署刺史元务本。寻奉诏于江南营战舰。至彭城，贼帅孟让据都梁宫，阻淮为固。稜潜于下流而济，至江都，袭破让。以功进位光禄大夫，赐爵信安侯。

　　后帝幸江都宫，俄而李子通据海陵，左才相掠淮北，杜伏威屯六合，帝遣夌击之，往见克捷，超拜右御卫将军。复度清江，击宣城贼。俄而帝以弑崩，宇文化及引军北上，召稜守江都。稜集众缟素，为炀帝发丧，备仪卫，改葬于吴公台下，衰杖送丧，恸感行路，论者深义之。稜后为李子通所陷，奔杜伏威，伏威忌而害之。

　　赵才，字孝才，张掖酒泉人也。祖隗，魏银表光禄大夫、乐浪太守。父寿，周顺政太守。才少骁武，便弓马，性粗悍，无威仪。仕周，为舆正上士。隋文帝受禅，以军功至上仪同。后配事晋王，为右虞候率。炀帝即位，转左备身骠骑、右骁卫将军。帝以才籓邸旧臣，渐见亲待。才亦恪勤匪懈，所在有声。转右候卫将军。从征吐谷浑，以为行军总管，率卫尉卿刘权、兵部侍郎明雅等出合河道，破贼，以功进金紫光禄大夫。及辽东之役，再出碣石道。再迁右候卫大将军。时帝每事巡幸，才恆为斥候，肃遏奸非，无所回避。在途遇公卿妻子有违禁者，才辄丑言大骂，多所援及。时人虽患其不逊，然才守正，无如之何。

　　十二年，帝将幸江都，才见四海土崩，谏请还京师，安兆庶。帝大怒，以才属吏，旬日乃出之。遂幸江都，待遇逾昵。时江都粮尽，内史侍郎虞世基、秘书监袁充等多劝帝幸丹阳。才极陈入京策，世基极言度江便。帝无言，才与世基相忿而出。

　　宇文化及杀逆之际，才时在苑北，化及遣骁果席德方执之，谓曰：「今日之事，祇得如此。」才默然不对。化及忿才无言，将杀之，三日乃释，以本官从事，郁郁不得志。才尝对化及宴，请劝其同谋逆者十八人杨士览等酒，化及许之。才执杯曰：「十八人止可一度作，勿复余处更为。诸人默然不对。行止聊城，遇疾。俄而化及为窦建德所破，才复见虏。心弥不平，数日而卒。

　　仁寿、大业间有兰兴洛、贺兰蕃，俱为武候将军，刚严正直，不避强御，咸以称职知名。

　　论曰：虎啸风生，龙腾云起，英贤夺发，亦各因时。张定和、张ＣＯ、麦铁杖皆一时壮士，而困于贫贱。当其郁抑未遇，亦安知有鸿鹄志哉！终能振拔汙泥，申其力用，符马革之愿，快生平之必，得丈夫之节矣。孟才、钱杰、沈光等感怀恩旧，临难亡身，虽功无所成，其志有可称矣。权武素无行检，不拘刑宪，终取黜辱，不亦宜哉！仁恭武毅见知，文以取达，初在汲郡，清能可纪，后居马邑，贪吝而亡。鲜克有终，斯言乃验。吐万绪、董纯以萑蒲不翦，遽婴罪戮。大业之季，盗可尽乎？俱罗欲加之罪，非其咎衅。王辩殒身勍敌，志在勤王。陈稜缟素发丧，哀感行路，义之所动，固已深乎！赵才虽人而无仪，志在强直，拒世基之谄，可谓不苟同矣。

　





北史卷七十九

列传第六十七

　　宇文述云定兴赵行枢述子化及司马德戡裴虔通王世充段达

　　宇文述，字伯通，代郡武川人也。高祖侰与敦、曾祖长寿、祖孤，仕魏，并为沃野镇军主。父盛，仕周，位上柱国、大宗伯。

　　述少骁锐，便弓马。年十一时，有相者谓曰：「公子善自爱，后当位极人臣。」周武帝时，以父军功，起家拜开府。述性谨密，周大冢宰宇文护甚爱之，以本官领护亲信。及武帝亲总万机，召为左宫伯，累迁英果中大夫，赐爵博陵郡公，改封濮阳郡公。尉迟迥作乱，述以行军总管从韦孝宽击之，破迥将李隽军于怀州，又与诸将破尉惇于永平桥。以功超拜上柱国，进爵褒国公。

　　开皇初拜右卫大将军。平陈之役，以行军总管自六合而济。时韩擒、贺若弼两军趣丹阳，述据石头以为声援。陈主既禽，而萧瓛、萧岩据东吴地。述领行军总管元契、张默言等讨之，落丛公燕荣以舟师自东海至，亦受述节度，于是吴会悉平。以功授子化及为开府，徙拜安州总管。时晋王广镇扬州，甚善于述，奏为寿州总管。王时阴有夺宗之志，请计于述。述曰：「皇太子失爱已久。大王才能盖世，数经将领，主上之与内宫，咸所钟爱，四海之望，实归大王。然废立国家大事，能移主上者，唯杨素耳。移素谋者，唯其弟约。述雅知约，请朝京师，与约共图废立。」晋王大悦，多赍金宝，资述入关。述数请约，盛陈器玩，与之酣暢，因共博戏，每阳不胜，输所将金宝。约所得既多，稍以谢述。述因曰：「此晋王赐述，令与公为欢。」约大惊曰：「何为者？」述因为王申意。约然其说，退言于素，亦从之。于是晋王与述情好益密，命述子士及尚南阳公主，后赏赐不可胜计。及晋王为皇太子，以述为左卫率。旧令，率官第四品，以述素贵，遂进率品第三，其见重如此。

　　炀帝嗣位，拜左卫大将军，参掌武官选事。后改封许国公，寻加开府仪同三司，每冬正朝会，辄给鼓吹一部。从幸榆林，时铁勒契弊歌稜攻败吐谷浑。其部携散，遂遣使请降，求救。帝令述以兵抚纳降附。吐谷浑见述拥强兵，惧不敢降，遂西遁。述追至曼头城，攻拔之。乘胜至赤水城，复拔之。其余党走屯丘尼川，进击，大破之，获其王公、尚书、将军二百人。浑主南走雪山，其故地皆空。帝大悦。明年，从帝西巡至金山，登燕支，述每为斥候。时浑贼复寇张掖，述进击走之。还至江都宫，敕述与苏威常典选举，参预朝政。述时贵重，委任与威等，其亲爱则过之。帝所得远方贡献及四时口味，辄见班赐，中使相望于道。述善于供奉，俯仰折旋，容止便辟，宿卫咸取则焉。又有巧思，凡所装饰，皆出人意表。数以奇服异物进宫掖，由是帝弥悦焉。言无不从，势倾朝廷。左卫将军张瑾与述连官，尝有评议，偶不中意，述张目瞋之，瑾惶惧而走。文武百僚莫敢违忤。性贪鄙，知人有珍异物，必求取，富商大贾及陇右诸胡子弟，皆接以恩意，呼之为兒。由是竞加馈遗，金宝累积。后庭曳罗绮者甚众，家僮千余人，皆控良马，被服金玉。及征高丽，述为扶余道军将，临发，帝谓曰：「礼，七十者行役以妇人从，公宜以家累自随。古称妇人不入军，谓临战时耳。至军垒间，无所伤也。项籍虞兮，即其故事。」述与九军至鸭绿水，粮尽，议欲班师。诸将多异同，述又不测帝意。会乙支文德来诣其营，述先与于仲文俱奉密旨，令诱执文德。既而缓纵，文德逃归，述内不自安，遂与诸将度水追之。时文德见述军中多饥色，欲疲述众，每斗便北。述一日中七战皆捷，既恃骤胜，又内逼群议，遂进，东济萨水，去平壤城三十里，因山为营。文德复遣使伪降，请述曰：「若旋师者，当奉高元朝行在所。」述见士卒疲弊，不可复战，又平壤险固，卒难致力，遂因其诈而还。众半济，贼击后军。于是大溃不可禁止，九军败绩，一日一夜，还至鸭绿水，行四百五十里。初度辽，九军三十万五千人，及还至辽东城，唯二千七百人。帝怒，除其名。明年，帝又事辽东，复述官爵，待之如初。从至辽东，与将军杨义臣率兵复临鸭绿水。会杨玄感作乱，帝召述驰驿讨玄感。时玄感逼东都，闻述军至，西遁将图关中。述与刑部尚书卫玄、右骁卫大将军来护兒、武卫将军屈突通等蹑之。至阌乡皇天原，与玄感相及，斩其首，传行在所。复从东征，至怀远而还。

　　突厥之围雁门也，帝大惧，述请溃围而出。来护兒及樊子盖并固谏，帝乃止。及围解，次太原，议者多劝帝还京师，帝有难色。述奏曰：「从官妻子多在东都，请便道向洛阳，自潼关入。」帝从之。寻至东都，又观望帝意，劝幸江都宫。

　　述于江都遇疾，及疾笃，帝令中使相望于第，谓述有何言。述曰：「愿陛下一能降临。」帝遣司宫魏氏谓曰：「公危笃，朕惮相烦动。必有言，可陈也。」述流涕曰：「臣子化及，早预籓邸，愿陛下哀怜之。士及夙蒙天恩，亦堪驱策。臣死后，智及不可久留，愿早除之，望不破门户。」魏氏返命，隐其言，因诡对曰：「述唯忆陛下耳。」帝泫然曰：「述忆我耶？」将亲临之，宫人百僚谏乃止。及薨，帝为废朝，赠司徒、尚书令、十郡太守，班剑四十人，辒辌车，前后部鼓吹，谥曰恭。诏黄门侍郎裴矩祭以太牢，鸿胪监护丧事。

　　云定兴者，附会于述。初，定兴女为皇太子勇昭训，及勇废，除名配少府。定兴先得昭训明珠络帷，私赂于述，自是数共交游。定兴每时节必有赂遗，并以音乐干述。述素好著奇服，炫耀时人。定兴为制马鞯，于后角上缺方三寸，以露白色，世轻薄者率仿学之，谓为许公缺势。又遇天寒，定兴曰：「入内宿卫，必当耳冷。」述曰：「然。」乃制夹头巾，令深袹耳，人又学之，名为许公袹势。述大悦曰：「云兄所作，必能变俗。我闻作事可法，故不虚也。」后帝将事四夷，大造兵器，述荐之，因敕少府工匠并取其节度。述欲为之求官，谓之曰：「兄所制器仗并合上心，而不得官者，为长宁兄弟犹未死耳。」定兴曰：「此无用物，何不劝上杀之？」述因奏曰：「房陵诸子，年并成立，今欲动兵征讨，若将从驾，则守掌为难；若留一处，又恐不可。进退无用，请早处分。」因鸠杀长宁，又遣以下七弟分配岭表，于路尽杀之。其年大阅，帝称甲仗为佳，述奏并云定兴之功也。擢授少府丞。十一年，累迁屯卫大将军。

　　又有赵行枢者，本太常乐户，家财亿计。述谓为兒，受其赂遗，称为骁勇，起家为折冲郎将。

　　化及，述长子也。性凶险，不循法度，好乘肥挟弹，驰鹜道中，由是长安谓之轻薄公子。炀帝为太子时，常领千牛出入卧内。累迁至太子仆，以受纳货贿，再三免官。太子嬖昵之。俄而复职，又以其弟士及尚南阳公主。由此益骄，处公卿间，言辞不逊，多所凌轹。见人子女狗马珍玩，必请托求之。常与屠贩者游，以规其利。炀帝即位，拜太仆少卿，益恃旧恩，贪冒尤甚。炀帝幸榆林，化及与弟智及违禁与突厥交市。帝大怒，囚之数月。还京师，欲斩之而后入城，解衣辫发讫，以主救之，乃释，并智及并赐述为奴。述薨后，炀帝追忆之，起化及为右屯卫将军，将作少监。

　　时李密据洛口，炀帝惧，留淮左，不敢还都。从驾骁果多关中人，久客羁旅，见帝无西还意，谋欲叛归。时武贲郎将司马德戡总领骁果，屯于东城，风闻兵士欲叛，未审，遣校尉元武达阴问知情，因谋构逆。共所善武贲郎将元礼、直阁裴虔通互相扇惑曰：「闻陛下欲筑宫丹阳，人人并谋逃去。我欲言之，恐先事见诛。今知而不言，后事发当族，将如之何？」虔通曰：「主上实尔。」德戡又谓两人曰：「我闻关中陷没，李孝常以华阴叛，陛下囚其二弟，将尽杀之。吾辈家属在西安，得无此虑？」虔通等曰：「正恐旦暮及诛，计无所出。」德戡曰：「骁果若走，可与俱去。」虔通等曰：「诚如公言。」因递相招诱。又转告内史舍人元敏、鹰扬郎将孟景、符玺郎牛方裕，直长许弘仁、薛世良、城门郎唐奉义、医正张恺等，日夜聚博，约为刎颈交，言无回避，于坐中辄论叛计，并相然许。时李质在禁，令骁果守之，中外交通，所谋益急。又赵行枢先交智及；勋侍杨士览者，宇文氏之甥。二人同以告智及。智及素狂勃，闻之喜，即共见德戡，期以三月十五日举兵同叛，劫十二卫武马，虏掠居人财物西归。智及曰：「不然。今天实丧隋，英雄并起，因行大事，此帝王业也。」德戡然之。行枢、世良请以化及为主，约定，方告化及。化及性驽怯，初闻之，大惧，色动流汗，久之乃定。

　　义宁二年三月一日，德戡欲告众人，恐心未一，更谲诈以胁骁果，谓许弘仁、张恺曰：「君是良医，国家所使，出言惑众，众必信。君可入备身府，遍告所识者，言陛下闻骁果欲叛，多醖毒酒，因享会，尽鸠杀之，独与南人留此。群情必骇，因而举事，无不谐矣。」其月五日，弘仁等宣布此言，骁果递相告，谋反逾急。德戡等知计行，遂以十日总召故人，谕以所为。众皆伏曰：「唯将军命！」其夜，奉义主闭城门，门皆不下钥，至夜三更。德戡于东城内集兵，得数万人，举火与城外相应。帝闻有声，问是何事。虔通伪曰：「草坊被烧，外人救火，故喧嚣耳。」中外隔绝，帝以为然。孟景、智及于城外得千余人，劫候卫武贲冯普乐，共布兵捉郭下街巷。至五更，德戡授虔通兵，以换诸门卫士。虔通因自开门，领数百骑，至成象殿，杀将军独孤盛。武贲郎将元礼遂引兵进。宿卫者皆走。虔通进兵排左閤，驰入永巷问：「陛下安在？」有美人出房，指云：「在西閤。」从往执帝。帝谓虔通曰：「卿非我故人乎！何恨而反？」虔通曰：「臣不敢反，但将士思归，奉陛下还京师耳。」帝曰：「即为汝归。」虔通自勒兵守之。

　　至旦，孟景以甲骑迎化及。化及未知事果，战栗不能言，人有谒之，但低头据案，答曰「罪过」。时士及在公主第，弗之知也。智及遣家僮庄桃树就第杀之，桃树不忍，执诣智及，久之乃见释。化及至城门，德戡迎谒，引入朝堂，号为丞相。令将帝出江都门以示群贼，因复将入。遣令狐行达弑帝于宫中。又执朝臣不同己者数十人，及诸王外戚，无少长皆害之。唯留秦孝王子浩，立以为帝。

　　十余日，夺江都人舟楫，从水路西归。至显福宫，宿公麦孟才、折冲郎将沈光等谋击化及，反为所害。化及于是入据六宫，其自奉一如炀帝故事。每帐中南面端坐，人有白事者，默然不对。下牙时，方收取启状。共奉义、方裕、世良、恺等参决之。行至徐州，水路不通，复夺人车牛，得二千两，并载宫人珍宝。其戈甲戎器，悉令军士负之。道远疲极，三军始怨。

　　德戡失望，窃谓行枢曰：「君大误我。当今拨乱，必藉英贤，化及庸暗，事将必败，若何？」行枢曰：「废之何难！」因共李孝本、宇文导师、尹正卿等谋，以后军万余兵袭杀化及，立德戡为主。弘仁知之，密告化及，尽收德戡及支党杀之。引兵向东郡，通守王轨以城降之。

　　元文都推越王侗为主，拜李密为太尉，令击化及。密壁清淇，与徐世勣以烽火相应。化及数战不利，其将军于弘达为密所禽，送于侗所，镬烹之。化及粮尽，度永济渠，与密决战于童山。遂入汲郡求军粮，又遣使拷掠东郡人吏，责米粟。王轨怨之，以城归李密。化及大惧，自汲郡将图以北诸州。其将陈智略率岭南骁果万余人，张童兒率江东骁果数千人，皆叛归李密。化及尚有众二万，北走魏县。张恺与其将陈伯谋去之，事觉，为化及所杀。腹心稍尽，兵势日蹙，兄弟更无他计，但相聚酣宴，奏女乐。醉后，尤智及曰：「我初不知，由汝为计，强来立我。今所向无成，负弑主之名，天下所不纳。灭族岂非由汝乎？」抱其两子而泣。智及怒曰：「事捷之日，都不赐尤；及其将败，乃欲归罪。何不杀我以降建德！」兄弟数相斗阋，言无长幼，醒而复饮，以此为恆。

　　自知必败，乃叹曰：「人生故当死，岂不一日为帝乎！」于是鸠杀浩，僭皇帝位于魏县，国号许，建元为天寿，置百官。攻元宝藏于魏州，反为所败，乃东北趣聊城，将招携海内诸贼。遣士及徇济北，征求饷馈。大唐遣淮安王神通安抚山东，神通围之十余日，不克而退。窦建德悉众攻之。先是，齐州贼帅王薄闻其多宝物，诈来投附。化及信之，与共居守。至是，薄引建德入城，禽化及，悉虏其众。先执智及、元武达、孟景、杨士览、许弘仁等，皆斩之。及以槛车载化及至大陆县城下，数其弑逆，并二子承基、承趾皆斩之，传首于突厥义城公主，枭之虏庭。士及自济北西归长安。

　　智及幼顽凶，好与人群聚斗鸡，习放鹰狗。初以父功，赐爵濮阳郡公。蒸淫丑秽，无所不为。其妻长孙氏，妒而告述。述虽为隐，而大忿之，纤芥之愆，必加鞭棰。弟士及，恃尚主，又轻忽之。唯化及事事营护，父再三欲杀，辄救免之，由是颇相亲昵。遂劝化及遣人入蕃，私为交易。事发，当诛，述独证智及罪恶，而为化及请命，帝因两释之。述将死，抗表言其凶勃，必且破家。帝后思述，拜智及将作少监。其江都弑逆事，皆智及之谋也。化及为丞相，以为右仆射，领十二卫大将军。及僭号，封齐王。窦建德获而斩之，并其党十余人，皆暴死枭首。

　　司马德戡，扶风雍人。父元谦，仕周为都督。德戡幼孤，以屠豕自给。有桑门释粲，通德戡母娥氏，遂抚教之，因解书计。开皇中，为侍官，渐迁至大都督。从杨素出讨汉王谅，充内营左右。进止便僻，俊辩多奸计，素大善之。以勋授仪同三司。大业三年，为鹰扬郎将。从讨辽左，进位正议大夫，迁武贲郎将。炀帝甚昵之。从至江都，领左右备身骁果万人，营于城内。因隋末大乱，乃率骁果反，语在化及事中。既获炀帝，与党孟景等推化及为丞相。化及首封德戡为温国公，加光禄大夫，仍统本兵。化及意甚忌之。后数日，化及署诸将，分配士卒，乃以德戡为礼部尚书，外示美迁，实夺其兵也。由是怀怨，所获赏物皆赂于智及，智及为之言。行至徐州，舍舟登陆，令德戡将后军。乃与赵行枢、李孝本、尹正卿、宇文导师等谋袭化及，遣人使于孟海公，结为外助。迁延未发，以待使报。许弘仁、张恺知之，以告化及。因遣其弟士及阳为游猎，至于后军。德戡不知事露，出营参谒，因命执之，并其党与。化及责之曰：「与公戮力共定海内，出于万死。今始事成，愿得同守富贵，公又何为反也？」德戡曰：「本杀昏主，苦其毒害。立足下而又甚之，逼于物情，不获已也。」化及不对，命送至幕下，缢而杀之。

　　裴虔通，河东人。初，炀帝为晋王，以亲信从，稍迁至监门校尉。帝即位，擢旧左右，授宣惠尉。累从征役，至通议大夫。与司马德戡同谋作乱，先开宫门，骑至成象殿，杀将军独孤盛，执帝于西閤。化及以虔通为光禄大夫、莒国公。化及引兵之北也，令镇徐州。化及败后，归于大唐，即授徐州总管，转辰州刺史，封长蛇男。寻以隋朝弑逆之罪，除名，徙于岭表而死。

</div>
    <div class="pagination">
<a href="北史_page119.html">上一页</a><span>...</span><a href="北史_page115.html">115</a><a href="北史_page116.html">116</a><a href="北史_page117.html">117</a><a href="北史_page118.html">118</a><a href="北史_page119.html">119</a><span class="current-page">120</span><a href="北史_page121.html">121</a><a href="北史_page122.html">122</a><a href="北史_page123.html">123</a><a href="北史_page124.html">124</a><a href="北史_page125.html">125</a><span>...</span><a href="北史_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
