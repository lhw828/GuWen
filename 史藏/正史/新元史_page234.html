<!DOCTYPE html>
<html>
<head>
    <meta charset="UTF-8">
    <title>新元史 - 第 234 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 234 页/共 398 页</h1>
    <div class="content">
　　诸公事非当言而言者，拳其耳；再犯，笞；三犯，杖；四犯，论死。 

　　诸千户越万户前行者，以木镞射之。百户、甲长、诸军有犯者，其罪同。不遵此法者，斥罢之。 

　　诸人或居室，或在军中，毋敢喧呼。 

　　盗马一、二匹者，即论死。 

　　诸人马不应绊于克□苏噜克内者，辄没与畜虎豹人。 

　　诸妇人制济逊燕服不如法者，及妒者，乘以以骣牛徇部中，论罪，即聚财为更娶。 

　　宪宗时，世祖在潜邸。驻跸桓、抚二州，燕京断事官伊啰斡齐与布智儿等，一日杀二十八人。其一人盗马者，巳杖而释之。有献环刀者，乃追还杖者，手试刃斩之。帝闻而责之曰：“凡死罪，当详谳而后行刑。今一日杀二十八人，冤溢多矣。况已杖而复斩之。此何刑也。”布智儿惭惧不能对。 

　　及即位，颁建元诏书内一款：“凡犯罪至死者，如府州审问狱成，便行处断，则死者不可复生，断者不可复续。案牍繁冗，须臾断决，万一差误，人命至重，悔将何及。肤实哀之。今后凡有死刑，仰所在有司推问得实，具情事始末及断定招款，申宣抚司再行审复无疑，呈中书省奏闻，待报处决。” 

　　中统四年，中书省奏准条画：鞠、勘罪囚，仰达鲁花赤、管民官一同研问，不得转委通事、必阇赤人等推勘；妇人犯罪有孕应拷及决杖笞者，须候产后百日决遣；临产者，召保听候出产二十日，复追入狱，无保及犯死罪者。令妇人入禁省视。 

　　五年，颁立中书省诏书内一款：“诸州司县，但有疑惑，不能决断者，与随即申解本路上司，若仍有疑惑不能决者，申部，犯死罪枷杻收禁，妇人去杻，杖罪以下锁收。”又颁建都诏书内一款：“失盗，勒令当该弓手立三限收捕。如限内不获，其捕盗官，强盗停俸两月，窃盗一月外。弓手如一月不获强盗的，决一十七下，窃盗七下；两月，强盗再决二十七下，窃盗一十七下；三月，强盗再决三十七下，窃盗二十七下。如限内获贼及半者，全免本罪。 

　　至元八年，始禁用金《泰和律》。 

　　十一年，禁用宋鞭背黥面及诸溢刑。 

　　十六年，御史中示崔彧言：“宪曹无法可守，是以奸人无所顾忌，宜定律令以为一代之法。”命与御史大夫月吕鲁那演议之。 

　　二十三年，中书省臣言：“比奉旨为盗者毋碎，今窃盗数贯及佩刀微物与童幼窃物者，悉令配役。臣等议：一犯者杖释，再犯依法配役为是。”帝曰：“朕以汉人徇私，用《泰和律》处断，致盗贼滋众，故有是言。人命至重，今后非详谳者，勿辄杀人。” 

　　二十七年，江淮行省平章政事沙不丁以仓库官盗窃官粮，请依宋法黥面、断其碗。帝曰：“此回回法也。”不听。 

　　是年，命中书参知政事何荣祖以公规、治民、御盗、理财等十事，辑为一书，名曰《至元新格》。二十八年，书成，敕刻板颁行，俾百司遵守。其刑律条件之可考者： 

　　诸杖罪五十七以下，司县断决；八十七以下，散府、州、军断决；一百七以下，宣慰司、总管府断决。 

　　配流、死罪，依例勘审完备，申刑部待报，申札鲁忽赤者亦同。 

　　诸季报罪囚，当该上司，皆须详视，但有淹滞，随即举行。 

　　其各路推官，既使专理刑名，察狱有不平者，即听推问明白，咨申本路改正。若推问已成，他司审理或有不实、不尽，听招状问实待报。若犯人翻案，家属称冤，听牒本路移推，其证验已明者，不在移推之例。 

　　诸见禁罪囚，各处正官每月分轮检视，凡禁系不究，淹滞不决，患病不治，并囚粮依时不给者，须随时讯问，肃政廉访司依上审察。 

　　其京师狱囚，中书省、刑部、御史台、札鲁忽赤各须委问官一员，审理冤者，辨明迟者，督催释者，断遣。 

　　诸鞠问罪囚，必先参照元发事件，详审研穷，并用证佐追究。若事情疑似，赃伏已明，而隐匿不招者，与连职官员同署依法拷问。其指告不明，无证佐可据者，须以理推寻，不得辄加拷掠。 

　　诸行省、行院，凡于所属，若管民官抚治不到，以致百姓逃亡，营军官镇守不严，以致盗诚滋兴，须审其所由，依理究治。 

　　诸行院到任，取会所管地方，见有草贼起数，严谕各处军民官，各使镇守有法，招捕得宜。仍将见有起数，先行报院。每季具已未招捕起数，咨院呈省施行。 

　　诸草贼招捕，既平之后，仍须区处得宜，严责各管官司，毋令疏失。 

　　诸捕盗官，如能巡警尽心，使境内盗息者为上；虽有过失起数，而限内全获者为次。其因失盗，累经责罚，未获数多者为下。到选之日，考其实际，以定升降。 

　　其江南现有草贼去处，若平治有法，另议闻奏升擢。 

　　诸狱讼原告明白，易为穷治。官司凡受词状，即须仔细详审。若指陈不明，及无证验者，省会别具的实文状，以凭勾问。其所告情事重大，应掩捕者不拘此例。 

　　诸狱讼之繁，婚、田为甚。其各处官司，宜使媒人通晓不应成婚之例，使牙人知买卖田宅违法之例，写状词人知应告不应告之例，仍取管不违甘给文状，以塞起讼之源。 

　　诸诉婚姻家财田宅债负，若不系违法重事，并听社长以理谕解；免使妨废农务，烦扰官司。 

　　诸词讼，若证验无疑。断例明白，而官吏看详，故有枉错者，虽事已改正，其原断情由，仍须究治。 

　　诸官司听讼事理，自始初究问，及中间施行，至末后归结，另置簿朱销。其肃政廉访司专行照刷，无致淹滞。大致取一时所行事例，编为条格，而已不比附旧律也。 

　　三十一年，刑部尚书尚文以远近禀决狱制不一。请依古律令以定宪章。不报。 

　　元贞元年，御史台臣言：“先朝决狱，随罪轻重，笞杖异施，今止用杖，乞如旧制。”帝不允。 

　　二年，命中书参知政事何荣祖等更定律令。帝谕荣祖曰：“律令，良法也。宜早定之。”对曰：“臣所择者三百八十条，一条有该三四事者。”帝曰：“古今异宜，不必相沿，但取宜于今者。” 

　　大德五年，诏：“凡狱囚禁系，累年疑不能决者，令廉访司申省台详谳。”仍为定例。是年，定强窃盗条格：凡盗人孽畜者，取一偿九。 

　　七年，定诸改补钞罪例：为首者杖二百有七，从者减二等；再犯，从者杖与首同。诏：凡为匿名书，辞语重者，诛之；轻者，配流；皆没其妻子。定大都南北兵马司奸盗等罪，六十七以下付本路。七十七以上，付也可札鲁忽赤。是年，谕中书省、枢密院、御史台，内外大小衙门官吏军民人等曰：“庆赏刑罚，国之大柄，二者不可偏废。朕自即位以来。恪遵世祖成宪。优礼臣下，期于履正奉公，以称朕怀，不务出此。若平章政事伯颜，暗都剌，右丞八都马辛等，营私纳贿，获蔽上下，以致政失其平，民受其弊。今已籍没家资，役戍边远，明正其罪。是用更张，以清庶务。以近年所定赃罪条例，互有重轻，特敕中书省集议，酌古准今，为十二章，自今伊始，凡内外有官守者，其洗心涤虑，奉职忠勤，无俾吾民重困，式符委任责成之意。“所谓十二章者，枉法五章，曰：一贯至十贯，四十七下，不满贯者，量情决断，依例除名；曰：十贯以上至二十贯，五十七下；曰：二十贯以上至三十七贯，七十七下；曰：“三十贯以上至一百贯，八十七下；曰：二百贯以上，一百七下。不枉法七章：一贯至二十贯，四十贯本等叙，不满贯者，量情断罪，解见任别行求仕；二十贯以上至五十贯，五十七下，注边远一任；五十贯以上至一百贯，六十七下，降一等；一百贯以上至一百五十贯，七十七下，降二等；一百五十贯以上至二百贯，八十七下，降三等；二百贯以上至三百贯，九十七下，降四等；三百贯以上，一百七下，除名不叙。所谓枉法者，断令有理，一受讫无理人钱物；一受讫有罪人钱物脱放；一受讫有罪人钱物，刑及无辜；一教令有罪人妄指平民，取受钱物；一违例卖官，及横差民户充仓库官、祗待、头目、乡里正等，诈取钱物。不枉法者：一，馈献率敛津助人情推收过割，因事索要勾事纸笔等钱，及仓库院务搭带分例关津批验等钱，其事多端。不能尽举；一，与钱人本宗事无理或有罪，买嘱官吏求胜脱免，虽已受赃，其事未曾枉法结绝，合从不枉法论，其赃物结没，一，与钱人本宗事无理，或买嘱官吏求胜脱免者，不论其事已末结绝及自首，俱合没官；一，与钱人本宗事虽有理，用钱买嘱官吏，要将对讼人凌虐重断，不遂其意，告发到官，即系行赇，亦合没官；一，营求勾当赃钱，及求仕人虽依理合用，当该官吏不曾刁蹬乞取行赇，疾早定夺，或不遂其意告发到官者；一，骗胁科敛等钱，畸零不能给散，或不能尽见出钱，入花名随事议设；一，与钱人本宗事有理，官吏刁蹬取受，告发到官，合给主。终元之世，科赃罪皆依十二章决罚，屡申明其制。以儆官吏焉。 

　　八年，诏：“内郡、江南人，凡为盗黥，三次者，谪戍辽阳；诸色人及高丽三次，免黥，谪戍湖广。”未几，仍禁黥面法不用。 

　　至大二年，皇太子言：“宣政院先奉旨，殴西僧者，截其手，詈者断其舌。此法昔所未闻，有乖国典，乞更其令。”从之。是年，申书省臣言：“律令者，治国之急务，当以时损益。世祖有旨：金《泰和律》勿用，令老臣通法律者参酌古今，从新定制。至今尚未行。臣等谓，律令重布，未可轻议。请自世祖即位以来所行条格，校雠归一，遵而行之。”未几，尚书省臣又言：“国家地广人众，古所未有，累朝格例前后不一，执法之吏轻重任意。请自太祖以来所行政令九千余条，删除繁冗，使归于一。”并从之。于是刑律之出入抵牾者，始稍稍改正云。 

　　仁宗即位，又命右丞相阿散，平章政事、商议中书省事刘正等，择开国以来法制事例，汇集折衷，以示所司。其大纲有三：一曰诏制，二曰条格，三曰断例。经纬于格例之间，非内外职守所急者，亦时载之，名曰别敕。延祐三年，书成，敕抠密院、御史台、翰林国史、集贤院诸臣相与是正之。至治三年，又命枢密副使完颜纳丹、侍御史曹伯启、也可札鲁忽赤普颜、集贤学士钦察、翰林直学士曹元用等，就前书而损益之，名曰《大元通制》，仍取延祐二年以后所未类者附著焉。凡诏制为条九十四，条格为条一千一百五十有一，断例为条七百一十有七，令类五百七十有七，共二千五百三十九条。其类二十有一：曰名例，曰卫禁，曰职制，曰祭令，曰学规，曰军律，曰户婚，曰食货，曰十恶，曰奸非，曰盗贼，曰诈端，曰诉讼，曰斗殴，曰杀伤，曰禁令，曰杂犯，曰捕亡，曰恤刑，曰平反，曰赎刑。 

　　名例为法之本：一曰五刑，笞刑六，自七下至五十七，每十为一等加减；杖刑五，自六十七至一百七，每十为一等加减；徒刑五，徒一年，杖六十七，年半，杖七十七，二年，杖八十七，二年半，杖九十七，三年，杖一百七，每杖十及徒半年为一等加减；流刑三，二千里比徒四年，二千五百里比徒四年半，三千里比徒五年；死刑二，斩、凌迟处死。 

　　一曰五服：斩衰，三年子为父，妇为夫之父之类；齐衰有三年杖期，不杖期，五月、三月之别，为母，为夫之父母之类；大功，有九月殇七月之别，为同堂兄弟。为姑姊妹适人者之类；小功，五月，为伯叔祖父母、父母，为再从兄弟之类；缌麻，三月，为族兄弟，为族曾父母之类。 

　　一日十恶：谋反，谓谋危社稷；谋大逆，谓毁宗庙山陵及宫阙；谋叛，谓叛背国从伪；恶逆，谓殴及谋杀祖父母、父母杀伯叔父母、姑兄姊、外祖父母、夫之祖父母父母者；不道，谓杀一家非死罪三人及支解人、造畜、蛊毒、魇魅者；大不敬，谓盗大祀神御之物、乘舆服物，盗及伪造御宝，合和御药误，不如本方，及封题误，若造御膳误犯食忌，御幸舟船误不牢固，指斥乘舆及对捍制使而无人臣之礼者；不孝，谓告言诅詈祖父母、父母，及祖父母、父母在，别籍异财，若供养有阙，居父母丧身自嫁娶，若作乐释服从吉，闻祖父母、父母丧，匿不举哀，诈称祖父母、父母死者；不睦，谓谋杀及卖缌麻以上亲，殴告夫及大功以上亲，小功尊属；不义，谓本属府主、刺史、县令、见受业师吏卒杀本部五品以上官长，及闻夫丧匿不举哀，若作乐释服从吉，及改嫁者；内乱，谓奸小功以上亲父祖妾及与和者。 

　　一曰八议：议亲，谓皇帝祖免以上亲及太皇太后、皇大后缌麻以上亲，皇后小功以上亲；议故，谓故旧议贤，谓有大德行议能，谓有大才业议功，谓在大功勋议贵，谓职事官三品以上、散官二品以上及爵一品者议勤，谓有大勤劳议宾，谓承先代之后为国宾者。 

　　至狱具，则有枷、杻、锁、镣、杖五者之制。枷长五尺以上、六尺以下，阔一尺四寸以上、一尺六寸以下。杻长一尺六寸以上、二尺以下，阔三寸，厚一寸。锁长八尺以上、一丈二尺以下。镣连环重三斤。杖长三尺二寸，毋以筋胶装钉。凡三等：笞杖，大头径二分七厘，小头径一分七厘；杖徒，大兴径三分二厘，小头径二分二厘；讯杖，大头径五分五厘，小头径二分二厘。决讯者，并用小头。 

　　笞杖以七起数者：世祖建元以前，断狱皆用成数，如匿税者笞五十，犯私盗者杖七十，私宰马牛者杖一百，旧法犹有存者。大德中。刑部尚书王约言：“国朝用刑宽恕，笞杖十减其三，故笞一十减七，今之杖一百者，宜止九十七，不当又加十也。”议者惮于改正，其事遂寝。 

　　至于死刑，有斩无绞，以绞斩相去不至县绝，且从降一等言之，斩之降即为杖一百七籍流，犹有幸不至死之理焉。 

　　延祐六年，更定诸盗例： 

　　一，强盗持杖伤人，虽不得财，皆死。不伤人、不得财，断一百七，徒三年，但得财，断一百七，交出军。二十贯，为首者敲，为从者一百七，出军，不持杖伤人，造意为首下手者敲。不曾伤人、不得财，断八十七，徒二年。十贯以下，断九十七，徒二年半。至二十贯，断一百七，徒三年。至四十贯，为首者敲，余人断一百七，出军。 
</div>
    <div class="pagination">
<a href="新元史_page233.html">上一页</a><span>...</span><a href="新元史_page229.html">229</a><a href="新元史_page230.html">230</a><a href="新元史_page231.html">231</a><a href="新元史_page232.html">232</a><a href="新元史_page233.html">233</a><span class="current-page">234</span><a href="新元史_page235.html">235</a><a href="新元史_page236.html">236</a><a href="新元史_page237.html">237</a><a href="新元史_page238.html">238</a><a href="新元史_page239.html">239</a><span>...</span><a href="新元史_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
