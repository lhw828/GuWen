<!DOCTYPE html>
<html>
<head>
    <meta charset="UTF-8">
    <title>新元史 - 第 36 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 36 页/共 398 页</h1>
    <div class="content">
　　六月，卢州大张顺出米赈饥，旌其门。 

　　秋七月丁亥，河决济阴。己丑，有事于太庙。丙午，中书平章政事铁木儿达识为御史大夫，巩卜班为中书平章政事。 

　　八月戊午，祭社稷。是月，车驾至自上都。 

　　九月壬午朔，日有食之。辛丑，中书右丞达识帖睦达罢为翰林学士丞旨，参知政事搠思监为右丞，资政院使朵儿只班为中书参知政事。 

　　冬十月壬子，中书平章政事贺惟一为御史大夫，赐姓蒙古氏，名太平。乙卯，有事于太庙。辛酉，遣使巡行天下，诏曰： 

　　朕自践阼以来，至今十有余年，托身亿兆之上，耳目所及，岂能周知。虽夙夜优勤，觊安黎庶，而和气未臻，灾眚时作，岂承宣之寄，纠劾之司奉行有未至欤？若稽先朝成宪，遣官分道奉使，宣布朕意，询民疾苦，疏涤冤滞，蠲除烦苛。体察官吏贤否，明加黜陟，四品以上停职申请，五品以下就便处决。一切兴利除弊之事，悉听举行。 

　　江西行省左丞忽都不下、吏部尚书何执礼巡两浙江东道，前云南行省右丞散散、将作院使王士宏巡江西福建道，大都路达鲁花赤拔实、江浙行省参知政事秦从德巡江南湖广道，吏部尚书定僧、宣政院签事魏景道巡河南江北道，资政院使蛮子、兵部尚书李宪巡燕南山东道，兵部尚书不花、枢密院判官靳义巡河东山西道，宜政院同知伯家奴、宣徽院佥事王也速迭儿巡山北辽东道，判湖北道宣慰使阿乞刺、两淮运使杜德运巡云南行省，上部留守阿牙赤、陕西行省左丞王冲巡甘肃永昌道，大都留守答儿麻失理、河南行省参知政事王守诚巡四川行省，前西台御史中丞定定、集贤侍讲学十苏天爵巡京畿道，平江路达鲁花赤左答纳夫里、都水监贾惟贞巡海北海南广东道。辛未，阿鲁图等表进《宋史》四百九十六卷。至是，三史告成。帝谕阿鲁图等曰：“史既成书，前人善者，朕当取以为法，恶者取以为戒。然为臣者，亦当知之。卿等其以前代善恶之事自勉。“是后，吕思诚为中书参知政事。 

　　十一月甲午，《至正条格》成。奉元人陈望林伪称燕吉思太子，伏诛。 

　　十二月丁巳，定荐举守令法。 

　　六年春二月庚戌朔，日有食之。是月，山东地震七日。 

　　三月，山东盗起。戊申，遣中书参知政事锁南班防盗于东平。 

　　夏四月壬子，辽阳路吾者野人及水达达并叛。癸丑，颁行《至正条格》。甲寅，中书参知政事吕思诚为中书左丞。乙卯，有事于太庙。丁卯，车驾幸上都。万户买住等讨吾者叛贼，死之，诏恤其家。 

　　五月壬午，广西象州盗起。丁亥，盗窃太庙神主。火儿忽答以兵讨吾者叛贼。丁酉，立河南山东行都水监。 

　　六月己酉，汀州贼罗天麟等陷长汀县，元帅府经历真保、万户廉和尚等以兵讨之。丁巳，亦秋七月，己卯，有事于太庙。丙戌，太保伯撒里为辽阳行省左丞相。丁亥，散毛洞叛酋覃全在降，授散毛誓崖等处军民安抚使。丙申，朵儿只班为中书右丞，答儿麻为中书参知政事。 

　　八月丙午，江浙行省左丞忽都不花、江西行省右丞秃鲁讨汀州贼，平之。戊申，祭社稷。是月，车驾至自上都。 

　　九月戊子，邵武府地庄。 

　　冬十月，靖州徭贼寇武冈，湖南宣慰元帅完者帖木儿等以兵讨之。 

　　闰月癸酉，罗天麟伏诛。乙亥，赦天下，免差税有差。靖徭贼陷黔阳县。 

　　十二月丁丑，改谥明宗生母仁献章圣皇后曰庄献嗣圣皇后。己卯，立山东东西道宣慰司都元帅府。甲午，置海剌秃屯田。复立八百等处宣慰司。辛丑，吉剌班为太尉。壬寅，山东、河南盗起，左右阿速卫指挥使不儿图等以兵讨之。是月，右丞相阿鲁图罢。七年春正月甲辰朔，日有食之。己酉，有事于太庙。壬子，中书左丞相别儿怯不花为右丞相，寻罢。丁巳，复立东路都蒙古军元帅府。庚申，云南老了蛮降，立老了耿冻路军民总管府。 

　　二月己卯，山东地震。庚辰，中书参知政事锁南班为中书右丞，道童为中书参知政事。丙戌，宦者伯颜帖木儿为大司徒。是月，阿吉剌知枢密院事，整治军务。 

　　三月戊午，敕中书省编《六条政类》。乙丑，云南王孛罗来献死可伐之捷。 

　　夏四月己卯，有事于太庙。辛巳，达本、贺方使占城国。通政院使朵郎吉儿为辽阳行省参知政事。己丑，翰林学士丞旨定住为中书右丞。庚寅，别儿怯不花复为中书右丞相，中书平章政事铁木儿塔识为左丞相。是月，车驾幸上都。河东大旱，民多饿死。 

　　五月乙丑，右丞相别儿怯不花罢。 

　　六月，太师马札儿台免官，安严西宁州。御史大夫太平复为中书平章政事，福寿为中书参知政事。彰德路大饥，民相食。 

　　秋七月丁巳，江南行台御史大夫纳麟为御史大夫。是月，吴天保陷溆浦、辰溪等县。徙马札儿台于甘肃。脱欢为中书右丞，孔思立为中书参知政事。 

　　九月戊申，车驾至自上都。甲寅，诏举才学之士以备侍从。丁巳，中书左丞相铁木儿塔识卒。辛酉，御史大夫朵儿只为中书左丞相。甲子，集庆路盗起，镇南王李罗不花以兵讨之。丁卯，吴天保寇宝庆，湖广行省右丞相沙班军败死之。 

　　冬十月辛未，有事于太庙。丙戌，亦伶只答儿叛。戊戌，西番叛，陷哈剌火洲。忽都不花为中书平章政事。 

　　十一月庚戌，湖广行省平章政事苟尔，以兵讨徭贼吴天保。以河决，遣工部尚书迷儿马哈谟行视金堤。甲寅，吴天保陷靖州。丁巳，中书平章政事太平为中书左丞相。己未，中书参知政事韩嘉讷为中书平章政事。 

　　十二月丙子，以连年水旱，选台阁名臣二十六人为知州县令，仍许民间利害实封上闻。中书平章政事韩嘉讷为御史大夫。 

　　是年置中书议事平章四人。晋衍圣公秩三品。八年春正月戊戌，也先估木儿知枢密院事。丁未，有事于太庙。己未，河决。是月，湖广行省右丞秃赤等讨平莫磐洞诸蛮，获其酋杨鹿五。 

　　二月癸酉，御史大夫纳麟加太尉，致仕。乙亥，罢海刺秃屯田。是月，立行都水监于郓城。 

　　三月丁酉，辽东贼锁火奴作乱，妄称金后，水达达路脱脱水孙火鲁火赤讨斩之。壬寅，以福建盗起，立分元帅府于汀、漳二州。癸卯，廷试进士七十有八人，赐阿鲁辉帖木儿、王宗哲等及第、出身有差。壬戌，徽州路达鲁花赤哈剌不花有政绩，赐金帛旌之。 

　　夏四月乙亥，帝幸国子学。晋衍圣公秩二品。丁丑，有事于太庙。辽阳贼董哈剌作乱，镇抚使钦察讨斩之。己卯，海宁州盗起，翰林学士秃坚不花以兵讨之。是月，车驾幸上都。脱脱为太傅。 

　　五月庚子，广西山崩、水涌。 

　　六月丙戌，立司天台于上都。 

　　秋七月丙申朔，日有食之。乙巳，有事于太庙。旌大都节妇巩氏门。乙卯，遣使祭曲阜孔子庙。丙辰，阿剌不花为大司徒。 

　　八月，车驾至自上都。 

　　冬十月丁亥，广西叛蛮寇道州。 

　　十一月，台州人方国珍作乱，江浙行省参知政事朵儿只班以兵讨之。太不花为中书平章政事，忽都不花为中书右丞。九年春正月丁酉，有事于太庙。 

　　二月戊寅，祭社稷。 

　　三月己巳，大司农达识帖睦迩为湖广行省平章政事。吴天保复陷沅州。 

　　夏四月丁丑，有事于太庙。知枢密院事钦察台为中书平章政事。己卯，燕南道廉访使韩元善为中书左丞。是月，车驾幸上都。 

　　五月戊戌，命太傅脱脱提调大斡耳朵。庚子，筑黄河金堤。是月，河东注沛县，遂成巨浸。 

　　秋七月庚寅，监察御史斡勒海寿劾侍御史哈麻及其弟雪雪交结脱忽思皇后近侍。御史大夫韩嘉讷以闻，章三上。免哈麻、雪雪官，出海寿为陕西廉访副使，韩喜讷罢为宣政院使。甲午，也先帖木儿为御史大夫。乙未，湖广行省左丞相亦怜真班知枢密院事。中书右丞相朵儿只罢，依前为国王。左丞相太平安为翰林学士承旨。 

　　闰月辛酉，太傅脱脱复为中书右丞相。庚午，也可札鲁忽赤搠思监为中书右丞，同知枢密院事玉枢虎儿吐华为中书参知政事。戊子，命歧王阿刺乞镇西番。 

　　八月甲辰，集贤大学士伯颜为中书平章政事。是月，车驾至自上都。 

　　九月甲子，诏中外建言者，委官选其可行之事以闻。 

　　冬十月辛卯，有事于太庙。丁酉，改宣文阁为端本堂，命皇子入端本堂读书。 

　　十一月戊午朔，日有食之。 

　　十二月丁未，吴天保陷辰州。脱忽思皇后诉斡勒海寿于帝，免海寿官，并杖流韩嘉讷于奴儿干。 
</div>
    <div class="pagination">
<a href="新元史_page35.html">上一页</a><span>...</span><a href="新元史_page31.html">31</a><a href="新元史_page32.html">32</a><a href="新元史_page33.html">33</a><a href="新元史_page34.html">34</a><a href="新元史_page35.html">35</a><span class="current-page">36</span><a href="新元史_page37.html">37</a><a href="新元史_page38.html">38</a><a href="新元史_page39.html">39</a><a href="新元史_page40.html">40</a><a href="新元史_page41.html">41</a><span>...</span><a href="新元史_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
