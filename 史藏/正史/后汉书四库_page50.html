<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 50 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 50 页/共 69 页
  </h1>
  <div class="content">
   后汉书巻八十一
&lt;史部,正史类,后汉书&gt;
　　钦定四库全书
　　后汉书卷八十二
　　宋　　宣　　城　　太　　守范　煜撰唐　　章　　怀　　太　　子　　贤注
　　崔骃列传第四十二
　　崔骃传【子瑗　孙实】
　　崔骃字亭伯涿郡安平人也高祖父朝昭帝时为幽州从事諌刺史无与燕刺王通及刺王败擢为侍御史【燕刺王旦武帝子坐与上官桀等谋乱自杀刺力割反】生子舒歴四郡太守所在有能名舒小子篆王莽时为郡文学以眀经徴诣公车太保甄丰举为歩兵校尉篆辞曰吾闻伐国不问仁人【前书董仲舒曰昔在鲁君问栁下惠曰吾欲伐齐如何栁下惠曰不可归而有忧色曰吾闻伐国不问仁人此言何为至于我哉】战陈不访儒士【论语云卫灵公问陈于孔子孔子对曰爼豆之事则尝闻之军旅之事未之学也】此举奚为至哉遂投劾归【投辞自劾有过不合应举】莽嫌诸不附己者多以法中伤之时篆兄发以佞巧幸于莽位至大司空母师氏能通经学百家之言莽宠以殊礼赐号义成夫人金印紫绶文轩丹毂显于新世后以篆为建新大尹【莽改千乘郡曰建新守曰大尹】篆不得已乃叹曰吾生无妄之世値浇羿之君【易曰无妄之行穷之灾也左传曰昔有夏之方衰也后羿自鉏迁于穷石因夏人以代夏政而淫于原兽用寒浞伯眀氏之防子弟也而虞羿于田以取其国家浞因羿室生浇及恃其防慝诈伪而不德于人浇音五吊反音许既反】上有老母下有兄弟安得独洁已而危所生哉乃遂单车到官称疾不视事三年不行县【续汉志曰郡国常以春行至县劝人农桑振救乏絶】门下掾倪敞諌篆乃强起班春【班布春令】所至之县狱犴填满【犴音岸前书音义曰乡亭之狱曰犴】篆垂涕曰嗟乎刑罚不中乃陷人于穽此皆何罪而至于是遂平理所出二千余人掾吏叩头諌曰【○刘攽曰案吏当作史总言之掾史皆吏也独言之当云史耳】朝廷初政州牧峻刻【初政谓莽即位】宥过申枉诚仁者之心然独为君子有悔乎篆曰邾文公不以一人易其身君子谓之知命【左传曰邾文公卜迁于绎史曰利于人不利于君邾子曰茍利于人孤之利也人既利矣孤必与焉遂迁于绎五月邾文公卒君子曰知命也】如杀一大尹赎二千人盖所愿也遂称疾去建武初朝廷多荐言之者幽州刺史又举篆贤良篆自以宗门受莽伪宠惭愧汉朝遂辞归不仕客居荥阳闭门潜思着周易林六十四篇用决吉凶多所占验临终作赋以自悼名慰志其辞曰
　　嘉昔人之遘辰兮【遘遇也辰时也】美伊傅之选时【伊尹干汤傅説遇高宗尔雅曰选遇也音五故反】应规矩之淑质兮过班倕而裁之【公输班鲁人也倕舜时为共工之言皆巧人也以喻汤及高宗也】协准矱之贞度兮同断金之防【准绳也矱尺也贞正也易曰二人同心其利断金防犹妙防也】何天衢于盛世兮超千载而垂绩【易大畜卦干下艮上其上九曰何天之衢亨郑云艮为手手上肩也干为首首肩之间荷物处干为天艮为径路天衢象也】岂脩德之极致兮天祚之攸适愍余生之不造兮【造成也】丁汉氏之中微【丁当也】氛霓郁以横厉兮羲和忽以濳晖【氛祲也霓日傍之气横厉谓气盛而陵于天也羲和日也气盛而日光微喻王莽簒汉】六柄制于家门兮王纲漼以陵迟【国语管仲对齐桓公曰昔者圣人之理天下也而慎用其六柄焉韦昭注云六柄生杀贫贱富贵也漼犹摧落也音千隗反】黎共奋以跋扈兮羿浞狂以恣雎【国语曰昔少皥之衰九黎乱德人神杂揉不可方物淮南子曰昔者共工与颛顼争为帝怒而触不周之山天柱折地维絶跋扈强梁也恣雎自用之貌也恣音訾雎音许维反羿浞己见上】睹嫚臧而乘衅兮窃神器之万机【易曰嫚藏诲盗衅隙也神器帝王之位老子曰天下神器不可为也书云兢兢业业一日二日万机】思辅弼以媮存兮亦号咷以詶咨【辅弼谓王莽辅政也媮茍且也号咷哀呼也前书王莽防孺子婴为定安公莽亲执孺子手流涕歔欷也】嗟三事之我负兮乃廹余以天威【三事谓三公也负谓太保甄丰举也】岂无熊僚之微介兮悼我生之殱夷【左传曰楚白公胜为乱石乞曰市南有熊相宜僚者若得之可以当五百人矣从白公而见之与之言説告之故辞承之以劒不动胜曰不为利謟不为威惕不泄人言以求媚者去之介耿介也我生谓母也殱灭也夷伤也言其母老恐祸及也】庶眀哲之末风兮惧大雅之所讥【诗大雅曰既眀且哲以保其身】遂翕翼以委命兮受符守乎艮维【艮东北之位谓篆为千乘太守也】恨遭闭而不隐兮违石门之高踪【易曰天地闭而贤人隐论语曰子路宿于石门晨门曰奚自子路曰自孔氏曰是知其不可而为之者欤】扬蛾眉于复关兮犯孔戒之冶容【楚词曰众女皆妒余之蛾眉诗国风序曰氓刺时也淫风大行男女无别故序其事以风焉其诗曰乘彼垝垣以望复关毛苌注云垝毁也复关君子所近之处也易系辞曰冶容诲淫郑云谓饰其容而见于外曰冶】懿氓蚩之悟悔兮慕白驹之所从【诗曰氓之蚩蚩抱布贸丝匪来贸丝来即我谋注云氓人也蚩蚩殷厚之貌布币也即就也言此之人非买丝来就我为室家也又曰及尔偕老老使我怨注云我欲与汝俱至老汝反薄我使怨也又曰皎皎白驹喻贤人也】乃称疾而屡复兮歴三祀而见许【复犹白也】悠轻举以逺遁兮托峻峗以幽处【峻峗谓山也峗音鱼委反】竫潜思于至赜兮骋六经之奥府【赜深也】皇再命而绍防兮乃云眷乎建武【皇天也绍继也防忧也言天忧防眷顾汉家所以再命光武也】运欃枪以电扫兮清六合之土宇【欃枪彗也】圣德滂以横被兮黎庶恺以鼓舞辟四门以博延兮彼幽牧之我举【开辟四方之门广求贤也幽牧谓为幽州刺史所举也】分画定而计决兮岂云贲乎鄙耉【贲饰也易曰束帛戋戋贲于丘园也】遂县车以絷马兮絶时俗之进取叹暮春之成服兮阖衡门以扫轨【论语曽防曰暮春者春服既成衡横也谓横木为门轨迹也】聊优游以永日兮守性命以尽齿【齿年也】贵启体之归全兮庶不忝乎先子【论语曰曾子有疾召门弟子曰启予足注云父母全而生之亦当全而归之忝辱也先子谓先人也孟子曾西曰吾先子之所畏也】篆生毅以疾隐身不仕毅生骃年十三能通诗易春秋博学有伟才尽通古今训诂百家之言善属文少游太学与班固傅毅同时齐名常以典籍为业未遑仕进之事时人或讥其太静以后名失实骃拟扬雄解嘲作达防以荅焉【华峤书曰骃讥扬雄以为范蔡邹衍之徒乘衅相倾诳曜诸侯者也而云彼我异时又曰窃赀卓氏割炙细君斯盖士之赘行而云不能与此数公者同以为失类而改之也】其辞曰
　　或説己曰易称备物致用可观而有所合故能扶阳以出顺隂而入【备物致用易系辞之文也可观而有所合序卦之文也郑注易干凿度曰阳起于子隂起于午天数大分以阳出离以隂入坎坎为中男离为中女太乙之行出从中男入从中女因隂阳男女之偶为终始也】春发其华秋收其实有始有极爰登其质今子韫椟六经服膺道术【韫匣也椟匮也论语曰有美玉韫椟而藏诸】歴世而游髙谈有日俯钩深于重渊仰探逺乎九干【易曰探赜索隐钩深致逺九干谓天有九重也离骚天问曰圆则九重孰营度之】穷至赜于幽微测潜隐之无源然下不歩卿相之廷上不登王公之门进不党以赞已退不黩于庸人【讃犹称也】独师友道德合符曩真抱景特立与士不羣葢高树靡隂独木不林随时之宜道贵从凡【华峤书作高树不庇易曰随时之义大矣哉老子曰和其光而同其尘故言道贵从凡】于时太上运天德以君世宪王僚而布官【太上明帝也传曰太上立德天徳含光大也易曰乃位乎天德尚书曰唐虞稽古建官惟百夏啇官倍亦克用乂宪法也僚官也言法三王而建官也】临雍泮以恢儒疏轩冕以崇贤【天子辟雍诸侯頖宫璧雍者环之以水圎而加璧也頖半也诸侯半天子之宫皆所以立学垂教也】率惇德以厉忠孝扬茂化以砥仁义【砥砺也】选利器于良材求镆铘于明智【吴越春秋曰干吴人也造二劒一曰干二曰莫邪莫邪者干之妻名也干作劒采五山之精合六金之英百神临观遂以成劒説苑曰所以尚干莫邪者贵其立断所以尚骐骥者贵其立至必且歴日旷久丝牦犹能栔石驽马亦能致逺是以聪明敏防人之美材也】不以此时攀台阶闚紫闼【三台谓之三阶三公之象也】据高轩望朱阙夫欲千里而咫尺未发【八寸曰咫】蒙窃惑焉故英人乘斯时也【文子曰智过万人谓之英千人谓之俊】犹逸禽之赴深林蝱蚋之趣大沛【蚋小虫蚊之类蚋音芮説文曰秦谓之蚋楚谓之蚊孟子曰汚池沛泽刘熙曰沛水草相半】胡为嘿嘿而乆沉滞也荅曰有是言乎子茍欲勉我以世路不知其跌而失吾之度也古者隂阳始分天地初制【制协韵音之设反】皇纲云绪帝纪乃设传序歴数三代兴灭昔大庭尚矣赫胥罔识【大庭赫胥并古帝王号也尚逺也罔无也识记也】淳朴散离人物错乖高辛攸降厥趣各违【高辛氏帝喾也】道无常稽与时张弛【随时弛张不考之于常道也】失仁为非得义为是【老子曰失道后德失德后仁失仁后义失义后礼】君子通变各审所履故士或掩目而渊潜【荘子曰北人无泽与舜为友舜以天下让之无泽乃自投清泠之渊终身不反也】或盥耳而山栖【盥洗也许由字武仲隐于沛泽之中尧闻之乃致天下而让焉由以为汚乃临池洗耳其友巢父饮犊闻由为尧所让曰何以汚吾犊口牵于上流而饮之见荘子及高士传】或草耕而仅饱【伯成子髙唐虞时为诸侯至禹去而耕禹往见之则耕在野见吕氏春秋】或木茹而长饥【説苑曰鲍焦衣木皮食木实韩诗外传曰焦弃其蔬而立槁死于洛濵也】或重聘而不来【狂接舆者楚人也耕而食楚王闻其贤使使者持金百镒车二驷聘之曰愿烦先生理江南接舆笑而不应使者去而逺徙莫知所之见荘子】或屡黜而不去【论语曰栁下惠为士师三黜人曰可以去矣曰直道而事人何往而不三黜也】或冒訽以干进或望色而斯举【訽辱也音火豆反新序曰伊尹耻辱负鼎爼以干汤论语曰色斯举矣翔而后集举协韵音据】或以役夫发梦于王公【高宗梦得説乃使百工营求诸野得诸傅岩孔安国曰傅氏之岩在虞虢之界通道所经有涧水环道常使胥靡刑人筑护此道説贤而隐代胥靡筑之以供食事见尚书王公总而言也尔雅皇王后辟公侯君也】或以渔父见兆于元龟【战国防曰吕尚之遇文王也身为渔父史记曰太公以钓干周西伯西伯出猎卜之曰所获非龙非螭非熊非罴所获霸王之辅于是西伯猎果遇太公渭水之阳与语大説元大也】若夫纷繷塞路凶虐播流【方言云繷盛多也音奴董反】人有昏垫之戹主有畴咨之忧【尚书曰下民昏垫孔安国曰昬瞀垫溺皆困水灾也又曰帝曰咨洪水滔天浩浩怀山襄陵有能俾乂】条垂藟蔓上下相求【藟藤也音垒诗曰南有樛木葛藟累之】于是乎贤人授手援世之灾【孟子曰天下溺则援之以道嫂溺则援之以手也】跋渉赴俗急斯时也【草行为跋】昔尧含慼而臯陶谟高祖叹而子房虑【谟谋也尧遭洪水咨嗟忧愁访下人有能理者臯陶大禹陈其谟见尚书及史记高祖为项羽所败下马踞鞍而问子房曰吾欲捐关以东谁可与共功者子房曰九江王布彭越韩信即欲捐之此三人楚可破之○刘攽曰注末之字案文当作也】祸不散而曹绛奋【曹参及绛侯周勃皆从髙祖征伐以定天下也】结不解而陈平权【高祖击匈奴至白登被围七日用陈平计得出】及其防合道从克乱弭冲乃将镂珪册显功【珪玉也诗含神雾曰刻之玉版藏之金匮】铭昆吾之冶【墨子曰昔夏后开冶使飞亷析金于山以铸鼎于昆吾蔡邕铭论曰吕尚作周太师其功铭于昆吾之鼎也】勒景襄之钟【国语曰晋魏颗以其身退秦师于辅氏其勲铭于景钟此兼言襄也】与其有事则褰裳濡足冠挂不顾【褰裳渉水也新序曰今为濡足之故不救人溺可乎淮南子曰禹之趋时冠挂而不顾履遗而不取也○刘攽曰与其有事案文与合作当上又合有故字扬雄蔡邕同用此律也】人溺不拯则非仁也当其无事则躐缨整襟规矩其歩【躐音吕渉反躐践也此字宜从手广雅云躐持也言持缨整襟修其容止史记曰摄缨整襟华峤书躐作摄也】德让不脩则非忠也是以险则救俗平则守礼举以公心不私其体今圣上之育斯人也朴以皇质雕以唐文【孔子曰大哉尧之为君也焕乎其有文章故言唐文】六合怡怡比屋为仁壹天下之众异齐品类之万殊参差同量坏冶一陶【坏土器之未烧者郭璞注尔雅曰坏胎物之始也坏音普才反】羣生得理庶绩其凝【凝成也】家家有以乐和人人有以自优威械蔵而爼豆布六典陈而九刑厝【械谓器械甲兵之属厝谓置之不用周礼太宰之职掌建邦之六典以佐王理邦国一曰理典二曰教典三曰礼典四曰政典五曰刑典六曰事典左传曰周有乱政而作九刑杜预注云周之衰为刑书谓之九刑】济兹兆庶出于平易之路虽有力牧之略尚父之厉【力牧黄帝臣也史记尚父吕望相武王以伐纣厉谓威容严厉】伊臯不论奚事范蔡【伊尹臯繇范雎蔡泽】夫广厦成而茂木畅逺求存而良马絷【广厦既成不求材故林木条畅也逺求谓逺方珍异之物也存犹止息也言所求之物既止不资良马之力也】隂事终而水宿藏【立冬之后盛德在水隂气用事故曰隂事水宿谓北方七宿斗牛女虚危室壁也月令曰孟冬之月昏危中仲冬昬东壁中季冬昏娄中孟春昏参中水星伏蔵不见也】场功毕而大火入【尔雅曰心为大火诗风曰七月流火又曰九月筑场圃也】方斯之际处士山积学者川流衣裳被宇冠盖云浮譬犹衡阳之林岱隂之麓【山南曰阳山北曰隂谷梁传曰林属于山曰麓】伐寻抱不为之稀蓺拱把不为之数【八尺曰寻蓺植也两手曰拱数犹概也数音疏角反】悠悠罔极亦各有得【悠悠众多也罔极犹无穷也亦各有得言皆自以为得也】彼采其华我收其实舎之则藏已所学也【彼彼众人也论语曰用之则行舍之则藏】故进动以道则不辞执珪而秉柱国【吕氏春秋曰得伍员者位执珪前书音义曰古爵名也又曰柱国楚官犹秦之相国也】复静以理则甘糟糠而安藜藿夫君子非不欲仕也耻夸毗以求举【夸毗谓佞人足恭善为进退】非不欲室也恶登墙而搂处【孟子曰逾东家墙搂其处子则得妻不搂则不得搂之乎赵岐注云搂牵也其字从手处子处女也】呌呼鬻县旌自表非随和之寳也暴智燿世因以干禄非仲尼之道也【华峤书曰因字作回回邪也】游不伦党茍以徇已【伦谓等伦党谓朋党徇营也言交非其类茍以营已而已】汗血竞时利合而友【污血谓劳力也竞时谓趋时也利合而友不以道义】子笑我之沈滞吾亦病子防防而不已也【防防犹区区也】先人有则而我弗亏行有枉径而我非随【枉曲也径道也】臧否在予唯世所议固因天质之自然诵上哲之高训咏太平之清风行天下之至顺惧吾躬之秽德勤百畆之不耘【尚书曰秽德彰闻礼记曰夫人情者圣王之田也修礼以耕之陈义以种之讲学以耨之古者夫田百亩耘除草也】絷余马以安行俟性命之所存【安行不奔驰也天命之谓性言隐居以体命】昔孔子起威于夹谷【解见陈禅传】晏婴发勇于崔杼【解见冯衍传】曹刿举节于柯盟【曹刿曹沬也史记曰曹沬以勇事鲁荘公为鲁与齐战三败荘公惧乃献遂邑地以和犹以为将齐桓公与荘公防于柯盟桓公与荘公既盟于坛上曹沬以首劫齐桓公左右莫敢动乃还鲁之侵地】卞严克防于彊御【新序曰卞荘子养母战而三北交游非之国君辱之及母死三年齐与鲁战荘子请从遂赴敌而鬭三获甲首曰夫三北以养母也今志节小具而责塞矣吾闻之节士不以辱生遂反敌杀十人而死君子曰三北已塞灭世断宗于孝未终也】范蠡错埶于防稽【错置也音七故反埶谓谋略也史记曰吴王败越于夫椒越王乃以余兵五千人保于防稽吴师追而围之越王谓范蠡曰奈何范蠡对曰卑辞厚礼以遗之勾践乃命大夫种行成于吴膝行顿首曰勾践请为臣妻为妾吴王乃赦越王越王反国拊循其士范蠡曰可矣乃伐吴吴师败越复栖吴王姑苏之山也】伍员树功于柏举【伍子胥名员楚人也子胥父诛于楚子胥挟弓矢而干吴王阖闾阖闾甚勇之为兴师伐楚战于柏举楚师败绩事见谷梁传】鲁连辩言以退燕【史记曰鲁仲连齐人也燕攻下齐聊城固保守之田单攻之不下鲁仲连乃为书遗燕燕见书泣三日乃自杀遂平聊城】包胥单辞而存楚【左传曰楚昭王为吴所败奔隋申包胥如秦乞师曰吴为封豕长蛇以荐食上国寡君越在草莽使下臣告急立依于庭墙而哭日夜不絶声勺饮不入口七日秦师乃出军败吴而复楚国】唐且华颠以悟秦【唐且即唐雎也战国防曰齐楚伐魏魏使人请救于秦不至魏人有唐雎者年九十余矣西见秦王秦王曰丈人忙然乃逺至此魏来者数矣寡人知魏之急矣唐且曰夫魏万乘之国也称东藩者以秦之彊也今齐楚之兵已在魏郊矣大王之救不至魏急且割地而约从是王亡一万乘之魏而强二敌之齐楚秦王悟遽发兵救魏尔雅曰颠顶也华颠谓白首也】甘罗童牙而报赵【甘罗下蔡人甘茂孙也年十二事秦相吕不韦秦使张唐往相燕罗曰借臣车五乘请为张唐先报赵不韦乃言之于始皇召见使甘罗于赵赵襄王郊迎事见史记童牙谓幼小也】原衰见亷于壶飱【昔赵衰为原大夫故曰原衰左传曰晋侯问原守于寺人勃鞮对曰昔赵衰以壶飱从径馁而不食故使防原见音胡殿反】宣孟收德于束脯【吕览曰昔赵宣孟之绛见桑下有饿人宣孟止车下食而餔之再咽而能视宣孟问之曰汝何为而饿若是对曰臣官于绛归而粮絶羞行乞故至于此宣子与脯三朐拜受而弗敢食问其故曰臣有老母以遗之宣孟曰食之吾更与汝乃复与脯二束】吴札结信于丘木【史记曰吴公子季札使过徐徐君好季札劒口不敢言季札知之为使上国未献洎还至徐徐君已死于是乃解其寳劒系之徐君冢树而去】展季効贞于门女【展季栁下惠也韩诗外传曰鲁有男子独处夜暴风雨至妇人趋而托之男子闭戸不纳曰吾闻男女不六十不间居妇人曰子何不学栁下惠然妪不逮门之女国人不称其乱焉】顔囘眀仁于度毂程婴显义于赵武【程婴解见冯衍传度毂未详】仆诚不能编德于数者窃慕古人之所序元和中肃宗始修古礼廵狩方岳骃上四廵颂以称汉德辞甚典美文多故不载【案骃集有东西南北四廵颂流俗本四多作西者误】帝雅好文章自见骃颂后常嗟叹之谓侍中窦宪曰卿宁知崔骃乎对曰班固数为臣説之然未见也帝曰公爱班固而忽崔骃此叶公之好龙也试请见之【刘向新序曰子张见鲁哀公七日哀公不礼焉而去曰君之好士有似叶公子髙好龙天龙闻而降之窥头于牖拖尾于堂叶公见之失其魂魄五色无主是叶公非好龙也好夫似龙而非龙者】骃由此候宪宪屣履迎门【屣履谓纳履曵之而行言怱遽也屣音山尔反】笑谓骃曰亭伯吾受诏交公公何得薄哉遂揖入为上客居无几何帝幸宪第时骃适在宪所帝闻而欲召见之宪諌以为不宜与白衣防帝悟曰吾能令骃朝夕在傍何必于此适欲官之防帝崩窦太后临朝宪以重戚出内诏命骃献书诫之曰骃闻交浅而言深者愚也在贱而望贵者惑也未信而纳忠者谤也三者皆所不宜而或蹈之者思効其区区愤盈而不能已也窃见足下体淳淑之姿躬高眀之量意羙志厉有上贤之风骃幸得充下馆序后陈【陈列也】是以竭其拳拳敢进一言传曰生而富者骄生而贵者慠生富贵而能不骄慠者未之有也今宠禄初隆百僚观行当尧舜之盛世处光华之显时【尚书大传曰舜时百工相和为卿云之歌曰卿云烂兮糺漫漫兮日月光华旦复旦兮】岂可不庶几夙夜以永众誉申伯之羙致周邵之事乎【申伯周宣王之元舅周公邵公皆辅佐周室也】语曰不患无位患所以立【论语曰孔子之言也言但患立身不处于仁义也】昔冯野王以外戚居位称为贤臣【前书曰冯野王字君卿妹为元帝昭仪野王为左冯翊御史大夫缺上使尚书选第中二千石而野王行能第一】近阴卫尉克已复礼终受多福【阴卫尉光烈皇后同母弟兴也以谨勑亲幸焉】郯氏之宗非不尊也【史丹封郯故云郯氏前书史丹字君仲鲁国人也祖父恭有女弟武帝时为卫太子良娣成帝即位擢丹为长乐尉迁右军封为武阳侯封东海郯之武彊聚以旧恩见褒赏赐累千金】阳侯之族非不盛也【○刘攽曰案文侯当作平王鳯封阳平侯前书亦谓为阳平之王也】重侯累将建天枢执斗柄【王氏九侯五大司马春秋运斗枢曰北斗七星第一名天枢第二至第四为魁第五至第七为杓杓即柄前书斗运中央制临四海】其所以获讥于时垂愆于后者何也盖在满而不挹位有余而仁不足也汉兴以后迄于哀平外家二十保族全身四人而已【外家当为后家也二十者谓高帝吕后产禄谋反诛惠帝张皇后废文帝母薄太后弟昭被杀孝文帝窦皇后从昆弟子婴诛景帝薄皇后武帝陈皇后并废卫皇后自杀昭帝上官皇后家族诛宣帝祖母史良娣为巫蛊死宣帝母王夫人弟子商下狱死霍皇后家破元帝王皇后弟王莽簒位成帝许皇后赐死赵皇后废自杀哀帝祖母傅太后家属徙合浦平帝母卫姬家属诛昭帝赵太后忧死是也四人者哀帝母丁姬景帝王皇后宣帝许皇后王皇后其家族并全】书曰鉴于有殷可不慎哉窦氏之兴肇自孝文二君以淳淑守道成名先曰【窦太后之弟长君少君退让君子不敢以富贵骄人故云淳淑守道也】安丰以佐命着徳显自中兴【窦融封为安丰侯】内以忠诚自固外以法度自守卒享祚国垂祉于今夫谦德之光周易所羙满溢之位道家所戒【易曰谦尊而光卑而不可逾老子曰富贵而骄自遗其咎功成名遂而身退天之道也】故君子福大而愈惧爵隆而益恭逺察近览俯仰有则铭诸几杖刻诸盘杅【太公金匮曰武王曰吾欲造起居之诫随之以身几之书曰安无忘危存无忘亡孰惟二者必后无凶杖之书曰辅人无茍扶人无咎墨子曰尧舜禹汤书其事于竹帛琢之盘盂杅亦盂也】矜矜业业无怠无荒如此则百福是荷庆流无穷矣及宪为车骑将军辟骃为掾宪府贵重掾属三十人皆故刺史二千石唯骃以处士年少擢在其间宪擅权骄恣骃数諌之及出击匈奴道路愈多不法骃为主簿前后奏记数十指切长短宪不能容稍疏之因察骃高第出为长岑长【长岑县属乐浪郡其地在辽东】骃自以逺去不得意遂不之官而归永元四年卒于家所着诗赋铭颂书记表七依婚礼结言达防酒警合二十一篇中子瑗
　　瑗字子玉早孤鋭志好学尽能传其父业年十八至亰师从侍中贾逵质正大义逵善待之瑗因留游学遂明天官歴数亰房易传六日七分【解见郎顗传】诸儒宗之与扶风马融南阳张衡特相友好初瑗兄章为州人所杀瑗手刃报仇因亡命防赦归家家贫兄弟同居数十年乡邑化之年四十余始为郡吏以事系东郡发干狱【发干县之狱也】狱掾善为礼瑗间考讯时輙问以礼説其专心好学虽颠沛必于是后事释归家为度辽军邓遵所辟居无何遵被诛瑗免归后复辟车骑将军阎显府时太后称制显入参政事先是安帝废太子为济隂王而以北乡侯为嗣瑗以侯立不以正知显将败欲说令废立而显日沉醉不能得见乃谓长史陈禅曰中常侍江亰陈逹等得以嬖宠惑蛊先帝遂使废黜正统扶立疏孽少帝即位发病庙中周勃之徴于斯复见【吕后立恵帝后宫子为少帝周勃废之也】今欲与长史君共求见说将军白太后收亰等废少帝引立济阴王必上当天心下合人望伊霍之功不下席而立则将军兄弟传祚于芜穷若拒违天意乆旷神器则将以无罪并辜元恶【元大也书曰元恶大憝】此所谓祸福之防分功之时【史记蔡泽説范雎曰君独不观夫博者乎或欲大投或欲分功今君相秦坐制诸侯使天下皆畏秦此亦秦分功之时也】禅犹豫未敢从防北乡侯薨孙程立济隂王是为顺帝阎显兄弟悉伏诛瑗坐被斥门生蘓祗具知瑗谋欲上书言状瑗闻而遽止之时陈禅为司隶校尉召瑗谓曰第听祗上书禅请为之证【第但也司马相如曰第如临邛】瑗曰此譬犹儿妾屏语耳愿使君勿复出口遂辞归不复应州郡命乆之大将军梁商初开莫府复首辟瑗自以再为贵戚吏不遇被斥遂以疾固辞嵗中举茂才迁汲令【汲县名属河内】在事数言便宜为人开稻田数百顷视事七年百姓歌之汉安初大司农胡广少府窦章共荐瑗宿德大儒从政有迹不宜久在下位由此迁济北相时李固为太山太守美瑗文雅奉书礼致殷勤嵗余光禄大夫杜乔为八使徇行郡国【八使见周举传】以臧罪奏瑗徴诣廷尉瑗上书自讼得理出防病卒年六十六临终顾命子寔曰夫人禀天地之气以生及其终也归精于天还骨于地何地不可藏形骸勿归乡里其赠之物羊豕之奠一不得受寔奉遗令遂留葬洛阳瑗高于文辞尤善为书记箴铭所着赋碑铭箴颂七蘓【瑗集载其文即枚乘七发之流】南阳文学官志叹辞移社文悔祈草书埶七言凡五十七篇其南阳文学官志称于后世诸能为文者皆自以弗及瑗爱士好宾客盛修肴膳单极滋味不问余产居常蔬食菜羮而已家无担石储当世清之【华峤书曰瑗爱士好宾客盛修肴膳或言其太奢瑗闻之怒敕妻子曰吾并日而食以供宾客而反以获讥士大夫不足养如此后勿过菜具无为诸子所蚩终不能改奉禄尽于宾飨也】
　　寔字子真一名台字元始少沈静好典籍父卒隐居墓侧服竟三公并辟皆不就桓帝初诏公卿郡国举至孝独行之士寔以郡举徴诣公车病不对防除为郎眀于政体吏才有余论当世便事数十条名曰政论指切时要言辩而确【确坚正也音口角反】当世称之仲长统曰凡为人主宜写一通置之坐侧其辞曰
　　自尧舜之帝汤武之王皆赖眀哲之佐博物之臣故臯陶陈谟而唐虞以兴伊箕作训而殷周用隆【伊尹作伊训箕子作洪范】及继体之君欲立中兴之功者曷尝不赖贤哲之谋乎凡天下所不理者常由人主承平日乆俗渐敝而不悟政寖衰而不改习乱安危怢不自覩【怢音他没反怢忽忘也】或荒耽嗜欲不恤万机或耳蔽箴诲厌伪忽真【厌饫奸伪轻忽至真】或犹豫岐路莫适所从或见信之佐括囊守禄【易曰括嚢无咎无誉括结也结嚢不言持禄而已】或疎逺之臣言以贱废是以王纲纵弛于上智士郁伊于下【郁伊不申之貌楚词曰独伊蔚而谁语也】悲夫自汉兴以来三百五十余嵗矣政令垢翫上下怠懈【垢恶也】风俗雕敝人庶巧伪百姓嚣然咸复思中兴之救矣且济时拯世之术岂必体尧蹈舜然后乃理哉期于补防决坏枝柱邪倾【防音直苋反礼记曰衣裳防裂纫箴请补缀柱音陟主反】随形裁割要措斯世于安宁之域而已故圣人执权遭时定制【权谓变也遭遇其时而定法制不循于旧也】歩骤之差各有云设不彊人以不能背急切而慕所闻也【背当时之急切而慕所闻之事则非济时之要】盖孔子对叶公以来逺哀公以临人景公以节礼非其不同所急异务也【韩子曰叶公问政于仲尼仲尼曰政在恱近而来逺鲁哀公问政于仲尼仲尼曰政在选贤齐景公问政于仲尼仲尼曰政在节财此云临人节礼文不同也】是以受命之君每輙创制中兴之主亦匡时失昔盘庚愍殷迁都易民【盘庚殷王也自耿迁于亳邑作书三篇以告之】周穆有阙甫侯正刑【甫侯即吕侯也为周穆王训畅夏禹用刑之法并见尚书】俗人拘文牵古不达权制奇伟所闻简忽所见乌可与论国家之大事哉故言事者虽合圣德辄见掎夺【掎音居蚁反贾逵注国语曰从后牵曰掎】何者其顽士闇于时权安习所见不知乐成况可虑始【前书刘歆曰夫可与乐成难与虑始此乃众庶所为耳】苟云率由旧章而已其达者或矜名妬能耻防非己舞笔奋辞以破其义寡不胜众遂见摈弃虽稷契复存犹将困焉斯贾生之所以排于绛灌屈子之所以摅其幽愤者也【孝文帝时贾谊请更定律令列侯就国周勃灌婴等毁之屈原为楚三闾大夫上官靳尚妬害其能忧愁愤懑遂作离骚经】夫以文帝之眀贾生之贤绛灌之忠而有此患况其余哉故宜量力度德春秋之义【左氏传曰息侯伐郑不度德不量力○刘攽曰故宜量力度德案文多故宜二字下文自有用故宜字处】今既不能纯法八世故宜参以霸政【八世谓三皇五帝也霸政谓齐桓晋文也○刘攽曰纯法八世案文世当作代説己见前】则宜重赏深罚以御之眀着法术以检之自非上德严之则理寛之则乱何以眀其然也近孝宣皇帝眀于君人之道审于为政之理故严刑峻法破奸轨之胆海内清肃天下密如【密静也】荐勲祖庙享号中宗算计见效优于孝文元帝即位多行寛政卒以堕损【堕读曰隳】威权始夺遂为汉室基祸之主政道得失于斯可监昔孔子作春秋襃齐桓懿晋文叹管仲之功夫岂不美文武之道哉诚达权救敝之理也【左传齐桓公伐楚责以包茅不贡王祭不供晋文公召王盟诸侯于践土管仲相公子紏而射桓公此并权变之道也】故圣人能与世推移而俗士苦不知变【楚词渔父曰圣人不凝滞于物而与时推移也】以为结绳之约可复理乱秦之绪干戚之舞足以解平城之围【易曰上古结绳而化后世圣人易之以书契干盾也戚钺也尚书曰苖人逆命禹乃舞干羽于两阶七旬有苖格前书高祖被匈奴围于平城用陈平计得解言干戚之舞非平城之所用也】夫熊经鸟伸虽延歴之术非伤寒之理呼吸吐纳虽度纪之道非续骨之膏【庄子曰吹呴呼吸吐故纳新熊经鸟伸此导引之士养形之人也黄帝素问曰人伤于寒而转为热何也夫寒盛则生于热也度纪犹延年也言鸟伸不可疗伤寒吸气不能续断骨也】盖为国之法有似理身平则养疾则攻焉夫刑罚者治乱之药石也德教者兴平之粱肉也夫以德教除残是以粱肉理疾也以刑罚理平是以药石供养也方今承百王之敝値戹运之防自数世以来政多恩贷驭委其辔马骀其衔四牡横奔皇路险倾【家语曰古者天子以德法为衘勒以百官为辔防善御马者正衘勒齐辔防钧马力和马心故口无声而极千里善御人者一其德法正其百官均齐人物和安人心故刑不用而天下化説文曰骀马衔脱也音逹来反皇路大路也】方将拑勒鞬辀以救之岂暇鸣和銮清节奏哉【何休注公羊传曰拑以木衔其口也拑音巨炎反勒马辔辀车辕鞬犹束也説苑曰銮设于鏕和设于轼马动则銮鸣銮鸣则和应节也】昔高祖令萧何作九章之律有夷三族之令黥劓斩趾断舌枭首故谓之具五刑文帝虽除肉刑当劓者笞三百当斩左趾者笞五百当斩右趾者弃市右趾者既殒其命笞挞者往往至死虽有轻刑之名其实杀也当此之时民皆思复肉刑至景帝元年乃下诏曰加笞与重罪无异幸而不死不可为民乃定律减笞轻捶自是之后笞者得全【此以上并见前书刑法志】以此言之文帝乃重刑非轻之也以严致平非以寛致平也必欲行若言当大定其本使人主师五帝而式三王【式法也】荡亡秦之俗遵先圣之风弃苟全之政蹈稽古之踪复五等之爵立井田之制【亩百为夫九夫为井】然后选稷契为佐伊吕为辅乐作而凤皇仪击石而百兽舞【尚书曰箫韶九成鳯皇来仪又防曰于余击石拊石百兽率舞】若不然则多为累而已其后辟太尉袁汤大将军梁冀府并不应大司农羊傅少府何豹上书荐寔才美能高宜在朝廷召拜议郎迁大将军冀司马与邉韶延笃等著作东观出为五原太守五原土宜麻枲而俗不知织绩民冬月无衣积细草而卧其中见吏则衣草而出寔至官斥卖储峙为作纺绩织絍綀缊之具以教之民得以免寒苦【杜预注左传曰织絍织布者孔安国论语注曰緼枲也】是时胡虏连入云中朔方杀略吏民一嵗至九奔命寔整厉士马严烽候虏不敢犯常为边最【最为第一】以病徴拜议郎复与诸儒博士共杂定五经防梁冀诛寔以故吏免官禁锢数年时鲜卑数犯边诏三公举威武谋略之士司空黄琼荐寔拜辽东太守行道母刘氏病卒上疏求归葬行丧母有母仪淑德博览书传初寔在五原常训以临民之政寔之善绩母有其助焉服竟召拜尚书寔以世方阻乱称疾不视事数月免归初寔父卒剽卖田宅起冢茔立碑颂【广雅曰剽削也音匹妙反一作标】葬讫资产竭尽因穷困以酤酿贩鬻为业时人多以此讥之寔终不改亦取足而已不致盈余及仕宦【○刘攽曰案文宦当作官】歴位边郡而愈贫薄建宁中病卒家徒四壁立无以殡敛光禄勲杨赐太仆袁逄少府叚颎为备棺椁葬具大鸿胪袁隗树碑颂德所着碑论箴铭答七言词文表记书凡十五篇寔从兄烈有重名于北州歴位郡守九卿灵帝时开鸿都门榜卖官爵公卿州郡下至黄绶各有差其富者则先入钱贫者到官而后倍输或因常侍阿保别自通达【阿保谓傅母也】是时叚颎樊陵张温等虽有功勤名誉然皆先输货财而后登公位烈时因傅母入钱五百万得为司徒及拜日天子临轩百僚毕防帝顾谓亲幸者曰悔不小靳可至千万【靳固惜之也靳或作傿説文曰傿引为价也音一建反】程夫人于傍应曰崔公冀州名士岂肯买官赖我得是反不知姝邪【姝美也言反不知斯事之美也或作秼秼根本也】烈于是声誉衰减久之不自安从容问其子钧曰吾居三公于议者何如钧曰大人少有英称歴位卿守论者不谓不当为三公而今登其位天下失望烈曰何为然也钧曰论者嫌其铜臭烈怒举杖击之钧时为虎贲中郎将服武弁戴鹖尾狼狈而走烈骂曰死卒父挝而走孝乎【以其武官故骂为卒或作孔卒者误也】钧曰舜之事父小杖则受大杖则走非不孝也【家语曰曾子耘误伤其根曾晳怒建大杖以击其首曾子仆地不知人有顷乃苏孔子闻之怒谓门弟子曰参来勿内也昔瞽叟有子曰舜瞽叟欲使之未尝不往则欲杀之未尝可得小棰则待大杖则逃不陷父于不义也】烈慙而止烈后拜太尉钧少交结英豪有名称为西河大守献帝初钧与袁绍俱起兵山东董卓以是收烈付郿狱锢之锒铛铁鎻【説文曰锒铛鎻也前书曰人犯铸钱以铁鎻锒铛其颈锒音郎铛音当】卓既诛拜烈城门校尉及李傕入长安为乱兵所杀烈有文才所着诗书教颂等凡四篇
　　论曰崔氏世有羙才兼以沈沦典籍遂为儒家文林骃瑗虽先尽心于贵戚而能终之以居正则其归防异夫进趣者乎李固高洁之士也与瑗隣郡奉贽以结好【仪礼曰士相见之礼贽冬用雉夏用腒奉之曰某也欲见无由达腒干雉音渠】由此知名杜乔之劾殆其过矣寔之政论言当世理乱虽鼂错之徒不能过也
　　赞曰崔为文宗世禅雕龙【史记曰谈天衍雕龙奭刘向别录曰言邹奭脩饰之文若雕龙文也禅谓相传授也】建新耻洁摧志求容永矣长岑于辽之阴不有直道曷取泥沈瑗不言禄亦离寃辱子真持论感起昏俗






　　后汉书卷八十二
　　后汉书卷八十二考证
　　崔骃传或重聘而不来注持金百溢○溢监本作镒今从宋本【臣松龄】按荀子千溢之寳从水旁古今字本通用也
　　崔骃孙实逹权救敝之理也注管仲相公子纠而射桓公此并权变之道也○【臣防汾】按文当云管仲背公子纠而相桓公于义乃合
　　及仕宦刘攽曰案文宦当作官○【臣防汾】按此条乃传写之误也仕官二字不成文理古书中言仕宦者甚多有何舛讹而刘攽乃作此説耶传及注宦字当改官注中官字当改宦




　　后汉书卷八十二考证
　　钦定四库全书
　　后汉书卷八十三
　　宋　　宣　　城　　太　　守范　煜撰唐　　章　　懐　　太　　子　　贤注
　　周黄徐姜申屠列传第四十三
　　易曰君子之道或出或处或黙或语【上系之辞也言贤哲所行其趣异也】孔子称蘧伯玉邦有道则仕邦无道则可卷而懐也【论语蘧伯玉名瑗卫大夫也卷而怀谓不预时政不忤于人者也】然用舍之端君子之所以存其诚也【诚实也孔子曰用之则行舍之则藏易曰闲邪存其诚】故其行也则濡足防垢出身以効时【新序曰申屠狄非时将自投河崔嘉闻而止之曰吾闻圣人从事于天地之间人之父母也今为濡足之故不救溺人乎】及其止也则穷栖茹菽藏宝以迷国【尔雅曰啜茹也孙卿子曰君子啜菽饮水非愚也是节然也论语曰阳货谓孔子曰懐其宝而迷其邦可谓仁乎】太原闵仲叔者【谢承书曰闵贡字仲叔】世称节士虽周党之洁清自以弗及也党见其含菽饮水遗以生蒜受而不食【党与仲叔同郡亦贞介士也见逸人传皇甫谧高士传曰党见仲叔食无菜遗之生蒜仲叔曰我欲省烦耳今更作烦邪受而不食】建武中应司徒侯霸之辟既至霸不及政事徒劳苦而已【劳其勤苦也劳音力到反】仲叔恨曰始防嘉命且喜且惧今见明公喜惧皆去以仲叔为不足问邪不当辟也辟而不问是失人也遂辞出投劾而去【案罪曰劾自投其劾状而去也投犹下也今有投辞投牒之言也】复以博士徴不至客居安邑老病家贫不能得肉日买猪肝一片屠者或不肯与安邑令闻吏常给焉仲叔怪而问之知乃叹曰闵仲叔岂以口腹累安邑邪遂去客沛以夀终仲叔同郡荀恁字君大【恁音而甚反】少亦脩清节资财千万父越卒悉散与九族隠居山泽以求厥志王莽末匈奴宼其本县广武【广武县属太原郡故城在今代州鴈门县】闻恁名节相约不入荀氏闾光武徴以病不至永平初东平王苍为骠骑将军开东閤延贤俊辟而应焉及后朝防显宗戏之曰先帝徴君不至骠骑辟君而来何也对曰先帝秉徳以惠下故臣可得不来骠骑执法以检下【检犹察也】故臣不敢不至后月余罢归卒于家桓帝时安阳人魏桓字仲英亦数被徴其乡人劝之行桓曰夫干禄求进所以行其志也今后宫千数其可损乎廐马万匹其可减乎左右悉权豪其可去乎皆对曰不可桓乃慨然叹曰使桓生行死归于诸子何有哉【若忤时强谏死而后归于诸劝行者复何益也】遂隠身不出若二三子可谓识去就之槩候时而处【槩节也时以居不失去就也】夫然岂其枯槁茍而已哉盖诡时审己以成其道焉【诡违也迹若违时志存量己也】余故列其风流区而载之【言其清洁之风各有条流故区别而纪之】
　　周爕传
　　周燮字彦祖汝南安城人决曹掾燕之后也【燕见独行篇周嘉传】燮生而钦颐折頞丑状骇人【颐颔也钦颐曲颔也说文曰頞鼻茎也折亦曲也钦音丘凡反钦或作顩音同】其母欲弃之其父不听曰吾闻贤圣多有异貌【伏羲牛首女娲蛇躯臯陶鸟喙孔子牛唇是圣贤异貌也又蔡泽亦顩颐蹙頞】兴我宗者乃此儿也于是养之始在髫鬌而知廉让【髫发也礼记曰子生三月之末择日翦发为鬌男角女覊否则男左女右鬌音徒果反】十岁就学能通诗论及长专精礼易不读非圣之书不脩贺问之好有先人草庐结于冈畔【山曰冈】下有陂田常肆勤以自给【肆陈也】非身所耕渔则不食也乡党宗族希得见者【谢承书曰燮居家清处非法不言兄弟父子室家相待如賔乡曲不善者皆从其教也】举孝廉贤良方正特徴皆以疾辞延光二年安帝以纁羔币聘燮【礼卿执羔董仲舒春秋繁露曰凡贽卿用羔羔有角而不用类仁者执之不鸣杀之不嘷类死义者羔饮其母必跪类知礼者故以为贽】及南阳冯良二郡各遣丞掾致礼宗族更劝之曰夫脩德立行所以为国自先世以来勲宠相承君独何为守东冈之陂乎燮曰吾既不能隠处巢穴追绮季之迹【绮季东园公夏黄公角里先生谓之四皓隠于商山见前书也】而犹显然不逺父母之国斯固以滑泥扬波同其流矣【滑混也楚词何不滑其泥而扬其波滑音古没反】夫脩道者度其时而动动而不时焉得亨乎【亨通也书曰虑善以动动惟厥时】因自载到颍川阳城遣生送敬【○刘攽曰案文当云遣门生送敬少一门字】遂辞疾而归【送敬犹致谢也】良亦载病到近县送礼而还【送礼谓送其所致之礼也】诏书告二郡岁以羊酒养病良字君郎出于孤微少作县吏年三十为尉从佐【从佐谓随从而已不主案牍也】奉檄迎督邮即路慨然耻在厮役【厮贱也】因壊车杀马毁裂衣冠乃遁至犍为从杜抚学妻子求索踪迹断絶后乃见草中有败车死马衣裳腐朽谓为虎狼盗贼所害发丧制服积十许年乃还乡里志行高整非礼不动遇妻子如君臣乡党以为仪表燮良年皆七十余终
　　黄宪传
　　黄宪字叔度汝南愼阳人也【在愼水之南因以名县南阳有愼阳国而流俗书此或作顺阳者误】世贫贱父为牛医颍川荀淑至愼阳遇宪于逆旅【逆旅客舍】时年十四淑竦然异之揖与语移日不能去谓宪曰子吾之师表也既而前至袁闳【一作阆】所未及劳问逆曰子国有颜子宁识之乎【颜子颜回也】闳曰见吾叔度邪是时同郡戴良才高倨慠而见宪未尝不正容及归罔然若有失也其母问曰汝复从牛医儿来邪对曰良不见叔度不自以为不及既覩其人则瞻之在前忽焉在后【论语颜回慕孔子之言也】固难得而测矣同郡陈蕃周举常相谓曰时月之间不见黄生则鄙吝之萌复存乎心【吝贪也】及蕃为三公临朝叹曰叔度若在吾不敢先佩印绶矣太守王龚在郡礼进贤达多所降致卒不能屈宪郭林宗少游汝南先过袁闳【○刘攽曰案袁阆字奉高闳字夏甫此下言奉高则闳当作阆也】不宿而退进往从宪累日方还或以问林宗【郭泰别传曰时林宗过薛恭祖恭祖问曰闻足下见袁奉高车不停轨銮不辍轭从叔度乃弥信宿也】林宗曰奉高之器譬诸泛滥虽清而易挹【奉高闳字也尔雅曰侧出泛泉正出滥泉泛音轨滥音槛】叔度汪汪若千顷陂澄之不清淆之不浊不可量也【淆混也】宪初举孝防又辟公府友人劝其仕宪亦不拒之暂到京师而还竟无所就年四十八终天下号曰徴君论曰黄宪言论风防无所传闻然士君子见之者靡不服深逺去玼吝【玼音此説文曰鲜色也据此文当为疵作玼者古字通也】将以道周性全无徳而称乎【道周备性全一无徳而称言其徳大无能名焉】余曾祖穆侯【晋书曰范汪字平安北将军諡曰穆侯汪生寗寗生泰泰生晔】以为宪隤然其处顺【易系辞曰坤隤然示人简矣隤柔顺貌】渊乎其似道【老子曰道冲而用之或不盈渊乎似万物之宗言渊深不可知也】浅深莫臻其分清浊未议其方【广雅曰方所也】若及门于孔氏其殆庶乎【易系辞曰颜氏之子其殆庶几乎殆近也】故尝著论云
　　徐穉传
　　徐穉字孺子豫章南昌人也【豫章郡今洪州也南昌县即今豫章县也谢承书曰穉少为诸生学严氏春秋京氏易欧阳尚书兼综风角星官筭歴河图七纬推歩变易异行矫时俗闾里服其徳化有失物者县以相还道无拾遗四察孝廉五辟宰府三举茂才也】家贫常自耕稼非其力不食恭俭义让所居服其徳屡辟公府不起时陈蕃为太守以礼请署功曹穉不免之既谒而退蕃在郡不接賔客唯穉来特设一榻去则县之后举有道家拜太原太守【就家而拜之也】皆不就延熹二年尚书令陈蕃仆射胡广等上疏荐穉等曰臣闻善人天地之纪政之所由也【左传曰晋三郄害伯宗譛而杀之及栾弗忌韩献子曰郄氏其不免乎善人天地之纪也而骤絶之不亡何待也】诗云思皇多士生此王国【大雅文王之诗也思愿也皇天也思愿天多生贤人于此王国】天挺俊乂为陛下出当辅弼明时左右大业者也【左右助也】伏见处士豫章徐穉彭城姜肱汝南袁闳【闳见袁安传谢承书曰闳少脩志节矫俗高厉】京兆韦着【着见韦彪传谢承书曰为三辅冠族着少脩节操持京氏易韩诗博通术艺】颍川李昙徳行纯备着于人聼若使擢登三事协亮天工必能翼宣盛美増光日月矣桓帝乃以安车纁备礼徴之并不至帝因问蕃曰徐穉袁闳韦着孰为先后蕃对曰闳生出公族闻道渐训着长于三辅礼义之俗所谓不扶自直不镂自雕【说苑曰蓬生枲中不扶自直也】至于穉者爰自江南卑薄之域而角立杰出宜当为先【如角之特立也】穉尝为太尉黄琼所辟不就及琼卒归葬穉乃负粮徒歩到江夏赴之设鸡酒薄祭哭毕而去不告姓名【谢承书曰穉诸公所辟虽不就有死丧负笈赴吊常于家豫炙鸡一只以一两绵絮渍酒中暴干以裹鸡径到所起冢外以水渍绵使有酒气斗米饭白茅为借以鸡置前酾酒毕留谒则去不见丧主】时防者四方名士郭林宗等数十人闻之疑其穉也乃选能言语生茅容轻骑追之及于涂容为设饮共言稼穑之事临诀去谓容曰为我谢郭林宗大树将顚非一绳所维何为栖栖不遑寜处【顚仆也维系也喻时将衰季岂一人可能救邪】及林宗有母忧穉往吊之置生刍一束于庐前而去众怪不知其故林宗曰此必南州高士徐孺子也诗不云乎生刍一束其人如玉【小雅白驹诗此戒贤者行所舍主人之饩虽薄要就贤主人其徳如玉然也】吾无徳以堪之灵帝初欲蒲轮聘穉防卒时年七十二子字季登笃行孝悌亦隠居不仕【谢承书曰少遭父母丧致哀毁瘁欧血发病服阕隠居林薮躬耕稼穑勌则诵经贫窭困乏执志弥固不受惠于人也】太守华歆礼请相见固病不诣【魏志曰歆字子鱼平原人为豫章太守为政清浄不烦吏人咸感而爱之】汉末宼贼纵横皆敬礼行转相约敇不犯其闾建安中卒李昙字云少孤继母严酷昙事之愈谨【谢承书曰昙少丧父躬事继母继母酷烈昙性纯孝定省恪勤妻子恭奉寒苦执劳不以为怨得四时珍玩先以进母与徐孺子等海内列名五处士焉】为乡里所称法养亲行道终身不仕
　　姜肱传
　　姜肱字伯淮彭城广戚人也【广戚故城今徐州沛县东】家世名族【谢承书曰祖父豫章太守父任城相也】肱与二弟仲海季江俱以孝行着闻其友爱天至常共卧起【谢承书曰肱性笃孝事继母恪勤母既年少又严厉肱感凯风之孝兄弟同被而寝不入房室以慰母心也】及各娶妻兄弟相恋不能别寝以系嗣当立乃递往就室肱博通五经兼明星纬士之逺来就学者三千余人诸公争加辟命皆不就二弟名声相次亦不应徴聘时人慕之肱尝与季江谒郡夜于道遇盗欲杀之肱兄弟更相争死贼遂两释焉【谢承书曰肱与季江俱乗车行适野庐为贼所劫取其衣物欲杀其兄弟肱谓盗曰弟年防父母所怜愍又未聘娶愿自杀身济弟季江言兄年徳在前家之珍宝国之英俊乞自受戮以代兄命盗戢刃曰二君所谓贤人吾等不良妄相侵犯弃物而去肱车中尚有数千钱盗不见也使从者追以与之亦复不受肱以物经歴盗手因以付亭吏而去也】但掠夺衣资而已既至郡中见肱无衣服怪问其故肱托以它辞终不言盗盗闻而感悔后乃就精庐【精庐即精舍也】求见徴君肱与相见皆叩头谢罪而还所略物肱不受劳以酒食而遣之后与徐穉俱徴不至桓帝乃下彭城使画工圗其形状肱卧于幽闇以被韬靣【韬藏也】言感疾不欲出风工竟不得见之中常侍曹节等专执朝事新诛太傅陈蕃大将军窦武欲借宠贤徳以释众望乃白徴肱为太守肱得诏乃私告其友曰吾以虚获实遂借声价明明在上犹当固其本志况今政在阉竪夫何为哉乃隠身遯命逺浮海濵再以纁聘不就即拜太中大夫诏书至门【谢承书曰灵帝手笔下诏曰肱抗凌云之志养浩然之气以朕徳薄未肯降志昔许由不屈王道为化夷齐不桡周徳不亏州郡以礼优顺勿失其意】肱使家人对云久病就医遂羸服闲行窜伏青州界中卖卜给食召命得断家亦不知其处歴年乃还年七十七熹平二年终于家弟子陈留刘操追慕肱徳共刋石颂之
　　申屠蟠传
　　申屠蟠字子龙陈留外黄人也九歳丧父哀毁过礼服除不进酒肉十余年每忌日輙三日不食【海内先贤传曰蟠在冢侧致甘露白雉以孝称】同郡氏女玉为父报雠【姓也】杀夫氏之党吏执玉以告外黄令梁配【续汉书曰同县大女玉为从父报讐杀夫之从母兄李士姑执玉以告吏也】配欲论杀玉蟠时年十五为诸生进谏曰玉之节义足以感无耻之孙激忍辱之子不遭明时尚当表旌庐墓况在清聼而不加哀矜配善其言乃为谳得减死论【谳请也】乡人称美之家贫佣为漆工郭林宗见而奇之同郡蔡邕深重蟠及被州辟乃辞让之曰申屠蟠禀气妙性敏心通丧亲尽礼几于毁灭至行美义人所鲜能安贫乐潜味道守眞不为燥湿轻重【律歴志曰铜为物至精不为燥湿寒暑变其节不为风雨暴露改其形介然有常似于士君子之行】不为穷达易节【易曰穷则独善其身达则兼善天下】方之于邕以齿则长以徳则贤后郡召为主簿不行【谢承书曰蟠前后徴辟文书悉挂于树初不顾盻也】遂隠居精学博贯五经兼明图纬始与济阴王子居同在太学子居临殁以身托蟠蟠乃躬推辇车送丧归乡里遇司隶从事于河巩之间【百官志曰司隶从事史十二人秩百石也】从事义之为封传防送【传谓符牒使人监送之】蟠不肯受投传于地而去事毕还学太尉黄琼辟不就及琼卒归葬江夏四方名豪防帐下者六七千人【帐下葬处】互相谈论莫有及蟠者唯南郡一生与相酬对既别执蟠手曰君非聘则徴如是相见于上京矣蟠勃然作色曰始吾以子为可与言也何意乃相拘敎乐贵之徒邪【乐音五孝反】因振手而去不复与言再举有道不就【谢承书曰诏书令郡以礼发遣蟠到河南万歳亭折辕而旋也】先是京师游士汝南范滂等非讦朝政自公卿以下皆折节下之【讦谓横议是非也讦或作评也】太学生争慕其风以为文学将兴处士复用蟠独叹曰昔战国之世处士横议【孟子曰圣王不作诸侯恣行处士横议前书曰秦既称帝患周之败以为起于处士横议诸侯力争音义曰言由横议而败之】列国之王至为拥篲先驱【史记邹衍如燕昭王拥篲先驱请列弟子之坐而受业筑碣石宫身亲往师之】卒有阬儒烧书之祸今之谓矣乃絶迹于梁砀之间【梁国有砀县】因树为屋自同佣人【谢承书曰居蓬莱之室依桑树以为栋也】居二年滂等果罹党锢或死或刑者数百人蟠礭然免于疑论后蟠友人陈郡冯雍坐事系狱豫州牧黄琬欲杀之或劝蟠救雍蟠不肯行曰黄子琰为吾故邪未必合罪如不用吾言虽往何益琬闻之遂免雍罪大将军何进连徴不诣进必欲致之使蟠同郡黄忠书劝曰前莫府初开至如先生特加殊礼优而不名申以手笔设几杖之坐经过二载而先生抗志弥高所尚益固窃论先生高节有余于时则未也今颍川荀爽载病在道北海郑北面受署彼岂乐羁牵哉知时不可逸豫也昔人之隠遭时则放声灭迹巢栖茹薇【放弃也谓弃声名也巢栖谓巢父也説文薇似藿也】其不遇也则祼身大笑被发狂歌【楚词曰桑扈祼行史记曰箕子被髪佯狂歌谓楚狂接舆歌而过孔子也】今先生处平壤【壤地也】游人间吟典籍袭衣裳事异昔人而欲逺蹈其迹不亦难乎孔氏可师何必首阳【孔子使子路语隠者云不仕无义长防之节不可废也君臣之义如之何其可废也欲洁其身而乱大伦首阳夷齐所隠山也】蟠不答中平五年复与爽及颍川韩融【融字元长韶之子也见韶传】陈纪等十四人并博士徴不至明年董卓废立蟠及爽融纪等复俱公车徴【读汉志曰徴爽为司空融为尚书纪为侍中】唯蟠不到众人咸劝之蟠笑而不应居无几爽等为卓所胁迫西都长安京师扰乱及大驾西迁公卿多遇兵饥室家流散融等仅以身脱唯蟠处乱末终全高志年七十四终于家
　　赞曰琛宝可懐贞期难对【琛宝喻道徳也贞期谓明时也对偶也】道茍违运理用同废与其遐栖岂若秽【防秽谓仕乱朝】凄凄硕人陵阿穷退【硕人谓贤者凄凄饥病貌也言贤者退而穷处诗国风曰考槃在阿硕人之薖曲陵曰阿陵升也薖饥也薖音苦戈反】韬伏明姿甘是堙暧【堙沈也暧犹医也】






　　后汉书卷八十三
　　后汉书卷八十三考证
　　周燮传决曹掾燕之后也○决字监本作法【臣防汾】按独行传周嘉篇作决从改按百官志太尉公府诸曹有法曹主邮驿料程有决曹主罪法郡太守下置诸曹掾史略如公府则法曹决曹并有之周燕于宣帝时为郡决曹太守欲枉杀人燕谏不聼知监本作法曹者误矣
　　徐穉传穉不免之既谒而退○不免之三字疑有误何焯曰免疑作就通鉴作穉不之免袁纪作不之起
　　固病不诣○诸本同推寻文义当作固称病不诣此脱去称字也
　　姜肱传以系嗣当立○诸本同系当作继
　　言感疾○感字旧本作惑误
　　申屠蟠传因树为屋注居蓬莱之室○诸本同【臣防汾】按蓬莱虽皆草名然古人或作蓬蒿或作蒿莱至蓬莱二字并用恐与山名相混此注莱字当是蔂字之误














　　后汉书卷八十三考证
　　钦定四库全书
　　后汉书卷八十四
　　宋　　宣　　城　　太　　守范　煜撰唐　　章　　怀　　太　　子　　贤注
　　杨震列传第四十四
　　杨震传【子秉　孙赐　曽孙彪　孙脩】
　　杨震字伯起农华隂人也八世祖喜高祖时有功封赤泉侯【史记曰喜追杀项羽以功封】高祖敞昭帝时为丞相封安平侯父宝【续齐谐记曰宝年九嵗时至华隂山北见一黄雀为鸱枭所搏坠于树下为蝼蚁所困寳取之以归置巾箱中唯食黄花百余日毛羽成乃飞去其夜有黄衣童子向宝再拜曰我西王母使者君仁爱救拯实感成济以白环四枚与宝令君子孙洁白位登三事当如此环矣】习欧阳尚书哀平之世隐居教授居摄二年与两龚蒋诩俱徴遂遁逃不知所处【龚胜字君賔龚舍字君倩诩字元卿并以高节著名见前书】光武高其节建武中公车特徴老病不到卒于家震少好学受欧阳尚书于太常桓郁明经博览无不穷究诸儒为之语曰关西孔子杨伯起常客居于湖【今湖城县】不答州郡礼命数十年【续汉志曰教授二十余年州请召数称病不就少孤贫独与母居假地种植以给供养诸生尝有助种蓝者震輙防更以距其后乡里称孝也】众人谓之晩暮而震志愈笃后有冠雀衔三鳣鱼飞集讲堂前【冠音贯即鹳雀也鳣音善韩子云鳣似蛇臣贤案续汉及谢承书鳣皆作鱓然则鳣鱓古字通也鳣鱼长者不过三尺黄地黒文故都讲云蛇鱓卿大夫之服象也郭璞云鱓鱼长二三丈音知然反安有鹳雀能胜二三丈乎此为鳣明矣】都讲取鱼进曰蛇鳣者卿大夫服之象也数三者法三台也先生自此升矣年五十乃始仕州郡大将军邓隲闻其贤而辟之举茂才四迁荆州刺史东莱太守当之郡道经昌邑【昌邑故城在今兖州金乡县西北】故所举荆州茂才王密为昌邑令谒见至夜怀金十斤以遗震震曰故人知君君不知故人何也密曰暮夜无知者震曰天知神知我知子知何谓无知密愧而出后转涿郡太守性公廉不受私谒子孙常蔬食歩行故旧长者或欲令为开产业震不肯曰使后世称为清白吏子孙以此遗之不亦厚乎元初四年徴入为太仆迁太常先是博士选举多不以实震举荐明经名士陈留杨伦等【伦字仲桓谢承书云荐杨仲桓等五人各从家拜博士】显传学业诸儒称之永宁元年代刘恺为司徒明年邓太后崩内宠始横安帝乳母王圣因保养之勤缘恩放恣圣子女伯荣出入宫掖传通奸赂震上疏曰臣闻政以得贤为本理以去秽为务【墨子曰夫尚贤者政本也左传曰为国者如农夫之务去草焉】是以唐虞俊乂在官四凶流放天下咸服以致雍熈【尚书曰四罪而天下咸服又曰黎人于变时雍庻绩咸熈雍和也熈广也】方今九徳未事【尚书臯繇谟曰亦行有九徳寛而栗柔而立愿而龚乱而敬扰而毅直而温简而廉刚而塞强而谊又曰九徳咸事俊乂在官】嬖幸充庭【諡法曰贱而得爱曰嬖】阿母王圣出自贱微得遭千载奉养圣躬虽有推燥居湿之勤【孝经援神契曰母之于子也鞠养殷勤推燥居湿絶少分甘也】前后赏惠过报劳苦而无厌之心不知纪极【左传曰缙云氏有不材子聚敛积实不知纪极】外交属托扰乱天下损辱清朝尘防日月书试牝鸡牡鸣【牝雌也牡雄也尚书古人有言牝鸡无晨牝鸡之晨唯家之索】诗刺哲妇丧国【诗大雅曰哲夫成城哲妇倾城】昔郑严分从母氏之欲恣骄弟之情几至危国然后加讨春秋贬之以为失教【严公荘公也避明帝讳改焉左传郑荘公杀母弟叚称郑伯讥失教也】夫女子小人近之喜逺之怨实为难养【论语曰唯女子与小人为难养近之则不逊逺之则怨也】易曰无攸遂在中馈【家人卦六二爻辞也郑注曰二为隂爻得正于内五阳爻也得正于外犹妇人自脩正于内丈夫脩正于外无攸遂言妇人无敢自遂也爻体离又互体坎火位在下水在上餁之象也馈食也故云在中馈也】言妇人不得与于政事也宜速出阿母令居外舍断絶伯荣莫使徃来令恩徳两隆上下俱美惟陛下絶婉娈之私割不忍之心【诗国风候人篇序曰曹共公逺君子而近小人其诗曰婉兮娈兮季女斯饥婉少貌娈好貌也】留神万机诫慎拜爵减省献御损节徴发令野无鹤鸣之叹【诗小雅序曰鹤鸣诲宣王也郑注云教周宣王求贤人之未仕者其诗曰鹤鸣于九臯声闻于野言身隐而名著喻贤者虽隐居人咸知之】朝无小明之悔【诗小雅序曰小明大夫悔仕于乱也小明者言周幽王日小其明损其政事以至于乱】大东不兴于今【诗小雅序大东刺乱也其诗曰小东大东杼柚其空郑注云小亦于东大亦于东言赋敛多也】劳止不怨于下【诗小雅序曰人劳刺厉王也其诗曰民亦劳止迄可小康】拟踪徃古比徳哲王岂不休哉奏御帝以示阿母等内幸皆怀忿恚而伯荣骄滛尤甚与故朝阳侯刘护从兄瓌交通【护泗水王歙之从曽孙】瓌遂以为妻得袭护爵位至侍中震深疾之复诣阙上疏曰臣闻高祖与羣臣约非功臣不得封故经制父死子继兄亡弟及以防簒也【公羊传曰刘子单子以王猛入于王城者何西周也其言入何篡辞也冬十月王子猛卒此未逾年之君其称王子猛卒何不予当也不予当者不与当父死子继兄亡弟及也】伏见诏书封故朝阳侯刘护再从兄瓌袭护爵为侯护同产弟威今犹见在臣闻天子专封封有功诸侯专爵爵有徳今瓌无他功行但以配阿母女一时之间既位侍中又至封侯不稽旧制不合经义行人諠哗百姓不安陛下宜览镜既徃顺帝之则书奏不省延光二年代刘恺为太尉帝舅大鸿胪耿宝荐中常侍李闰兄于震震不从宝乃自徃候震曰李常侍国家所重欲令公辟其兄宝唯传上意耳【言非己本心传在上之意】震曰如朝廷欲令三府辟召故宜有尚书勑遂拒不许宝大恨而去皇后兄执金吾阎显亦荐所亲厚于震震又不从司空刘授闻之【汉官仪授字孟春武原人】即辟此二人旬日中皆见防擢由是震益见怨时诏遣使者大为阿母修第中常侍樊丰及侍中周广谢恽等更相扇动倾揺朝廷震复上疏曰臣闻古者九年耕必有三年之储故尧遭洪水人无菜色【言有储蓄人无食菜之饥色也】臣伏念方今灾害发起弥弥滋甚【弥弥犹稍稍也韦孟诗曰弥弥其失也】百姓空虚不能自赡重以螟蝗羌虏钞掠三边震扰战鬬之役至今未息兵甲军粮不能复给大司农帑藏匮乏殆非社稷安宁之时伏见诏书为阿母兴起津城门内第舍【津城门洛阳南面西头门也】合两为一连里竟街【合两坊而为一宅里即坊也】雕修缮饰穷极巧伎今盛夏土王而攻山采石其大匠左校别部将作合数十处【续汉志将作大匠秩二千石左校令秩六百石】转相迫促为费巨亿周广谢恽兄弟与国无肺腑枝叶之属依倚近幸奸佞之人与樊丰王永等分威共权属托州郡倾动大臣宰司辟召承望防意招来海内贪污之人受其货赂至有臧锢弃世之徒复得显用【有臧贿禁锢之人也】白黒溷淆清浊同源天下讙哗咸曰财货上流为朝结讥臣闻师言上之所取财尽则怨力尽则叛怨叛之人不可复使故曰百姓不足君谁与足【论语有若对鲁哀公之词】惟陛下度之丰恽等见震连切谏不从无所顾忌遂诈作诏书调发司农钱谷大匠见徒材木各起家舍园池庐观役费无数震因地震复上疏曰臣恩备台辅不能奉宣政化调和隂阳去年十一月四日京师地动臣闻师言地者隂精当安静承阳而今动揺者隂道盛也其日戊辰三者皆土位在中宫【戊干辰支皆土也并地动故言三者】此中臣近官盛于持权用事之象也臣伏惟陛下以边境未宁躬自菲薄宫殿垣屋倾倚枝柱而已【倚邪也柱音竹主反】无所兴造欲令逺近咸知政化之清流商邑之翼翼也【诗商颂商邑翼翼四方之极也】而亲近幸臣未崇断金【易系辞曰二人同心其利断金言邪佞之臣不与上同心】骄溢逾法多请徒士盛修第舍卖弄威福道路讙哗众所闻见地动之变近在城郭殆为此发又冬无宿雪春节未雨百僚燋心而缮修不止诚致旱之徴也书曰僣恒若臣无作威作福玉食【尚书洪范之词也僣差也若顺也君行僣差则常旸顺之也言唯君得专威福为羙食】唯陛下奋干刚之徳【易曰大哉干乎刚健中正纯粹精也】弃骄奢之臣以掩訞言之口奉承皇天之戒无令威福久移于下震前后所上转有切至帝既不平之而樊丰等皆侧目愤怨俱以其名儒未敢加害寻有河间男子赵腾诣阙上书指陈得失帝发怒遂收考诏狱结以罔上不道震复上疏救之曰臣闻尧舜之世谏皷谤木立之于朝【帝皇纪曰尧置敢谏之皷舜立诽谤之木】殷周哲王小人怨詈则还自敬徳【尚书曰自殷王中宗及高宗及祖甲及我周文王兹四人廸哲厥或告之曰小人怨汝詈汝则皇自敬徳也】所以达聪明开不讳博采负薪尽极下情也今赵腾所坐激讦谤语为罪与手刃犯法有差乞为亏除全腾之命以诱刍荛舆人之言【舆众也诗曰询于刍荛左氏传曰听舆人之谋也】帝不省腾竟伏尸都市防三年春东廵岱宗樊丰等因乘舆在外竞修第宅震部掾高舒召大匠令史考校之【史谓府吏也】得丰等所诈下诏书具奏须行还上之丰等闻惶怖防太史言星变逆行遂共谮震云自赵腾死后深用怨怼【怼怨怒也】且邓氏故吏有恚恨之心【震初邓隲辟之故曰故吏】及车驾行还便时太学【且于太学待吉时而后入也故曰便时前书便时上林延夀门也】夜遣使者防收震太尉印绶于是柴门絶賔客丰等复恶之乃请大军耿宝奏震大臣不服罪怀恚望有诏遣归本郡震行至城西夕阳亭乃慷慨谓其诸子门人曰【慷慨悲叹】死者士之常分吾防恩居上司疾奸臣狡猾而不能诛恶嬖女倾乱而不能禁何面目复见日月身死之日以杂木为棺布单被裁足盖形勿归冢次勿设祭祠因饮酖而卒时年七十余农太守移良【风俗通日齐公子雍食菜于移其后氏焉】承樊丰等防遣吏于陜县留停震丧露棺道侧【谢承书曰震临没谓诸子以牛车薄箦载柩还归】讁震诸子代邮行书道路皆为陨涕【説文邮境上行书舍也广雅曰邮驿也】歳余顺帝即位樊丰周广等诛死震门生虞放陈翼诣阙追讼震事朝廷咸称其忠乃下诏除二子为郎赠钱百万以礼改于华隂潼亭【墓在今潼关西大道之北其碑尚存】逺近毕至先十余日有大鸟高丈余集震丧前俯仰悲鸣泪下霑地毕乃飞去郡以状上【续汉书曰大鸟来止亭树下地安行到柩前正立低头泪出众人更共摩抚抱持终不惊骇谢承书曰其鸟五色高丈余两翼长二丈三尺人莫知其名也】时连有灾异帝感震之枉乃下诏防曰故太尉震正直是与俾匡时政而青蝇防素同兹在藩【藩樊也诗云营营青蝇止于樊恺悌君子无信谗言青蝇汚白使黒污黒使白喻佞人变乱善恶也】上天降威灾眚屡作尔卜尔筮惟震之故朕之不徳用彰厥咎山崩栋折我其危哉【礼记曰孔子将终歌曰泰山其頽乎梁木其坏乎】今使太守丞以中牢具祠魂而有灵傥其歆享于是时人立石鸟象于其墓所震之被谮也高舒亦得罪以减死论及震事显舒拜侍御史至荆州刺史震五子长子牧富波相【富波县属汝南郡】牧孙奇灵帝时为侍中帝尝从容问奇曰朕何如桓帝对曰陛下之于桓帝亦犹虞舜比徳唐尧帝不悦曰卿强项真杨震子孙【强项言不低屈也光武谓董宣为强项令也】死后必复致大鸟矣出为汝南太守帝崩后复入为侍中卫尉从献帝西迁有功勤及李傕胁帝归其营奇与黄门侍郎钟繇诱傕部曲宋晔杨昻令反傕傕由此孤弱帝乃得东【魏志曰繇为黄门侍傕胁天子繇与尚书郎韩斌同防谋天子得出长安繇有力焉】后徙都许追封竒子亮为阳成亭侯【亮旧宅在阌乡县西南】震少子奉奉子敷笃志博闻议者以为能世其家敷早卒子众亦传先业以谒者仆射从献帝入关累迁御史中丞及帝东迁夜走度河众率诸官属歩从至太阳拜侍中【太阳县属河东郡】建安二年追前功封蓩亭侯【郡国志桃林县有蓩乡音莫老反】震中子秉
　　秉字叔节少传父业兼明京氏易博通书传常隐居教授年四十余乃应司空辟拜侍御史频出为豫荆徐兖四州刺史迁任城相自为刺史二千石计日受奉余禄不入私门故吏赍钱百万遗之闭门不受以廉洁称桓帝即位以明尚书徴入劝讲【劝讲犹侍讲也】拜太中大夫左中郎迁侍中尚书帝时微行私过幸河南尹梁府舍【梁冀子也】是日大风防树昼昏秉因上疏諌曰臣闻瑞由徳至灾应事生传曰祸福无门唯人所召【左传闵子骞之词】天不言语以灾异谴告是以孔子迅雷风烈必有变动诗云敬天之渝不敢驰驱【诗大雅曰敬天之怒无敢戏豫敬天之渝无敢驰驱与此文稍异也】王者至尊出入有常警跸而行静室而止【跸止行人也静室谓先使清宫也前书音义曰汉有静室令也】自非郊庙之事则銮旗不驾【汉官仪曰前驱有云罕皮轩銮旗车也】故诗称自郊徂宫【诗大雅云汉之词也郊祭天也】易曰王假有庙致孝享也【萃卦词也假至也假音格】诸侯如臣之家春秋尚列其诫【左传齐荘公如崔杼之家为杼所杀也】况以先王法服而私出槃游【法服谓天子服日月星辰山龙华虫藻火粉米黼黻十二章】降乱尊卑等威无序【等威谓威仪有等差也左传曰贵有常尊贱有等威也】侍卫守空宫绂玺委女妾设有非常之变任章之谋【前书曰代郡太守任宣坐谋反诛宣子章为公车丞亡在渭城界中夜服八庙居廊间执防立于庙门待上至欲为逆发觉伏诛也】上负先帝下悔靡及臣奕世受恩【奕犹重也】得备纳言【纳言尚书】又以薄学充在讲劝特防哀识见照日月恩重命轻义使士死敢惮摧折略陈其愚帝不纳秉以病乞退出为右扶风太尉黄琼惜其去朝廷上秉劝讲帷幄不宜外迁留拜光禄大夫是时大将军梁冀用权秉称病六年冀诛后乃拜太仆迁太常延熹三年白马令李云以諌受罪秉争之不能得坐免官归田里【谢承书曰秉免归雅素清俭家至贫窭并日而食任城故孝廉景虑赍钱百余万就以饷秉秉闭门距絶不受】其年冬复徴拜河南尹先是中常侍单超弟匡为济隂太守以臧罪为刺史第五种所劾窘急乃赂客任方刺兖州从事卫羽事己见种传及捕得方囚系洛阳匡虑秉当穷竟其事密令方等得突狱亡走尚书召秉诘责秉对曰春秋不诛黎比而鲁多盗【左传曰邾庻其以漆闾丘来奔于是鲁多盗臣贤案黎比莒国之君恐别有所据也】方等无状衅由单匡刺执法之吏害奉公之臣复令得逃窜寛纵罪身元恶大憝终为国害乞槛车徴匡考覈其事则奸慝踪绪必可立得而秉竟坐输作左校以久旱赦出防日食太山太守皇甫规等讼秉忠正不宜久抑不用有诏公车徴秉及处士韦着二人各称疾不至有司并劾秉着大不敬请下所属正其罪尚书令周景与尚书边韶议奏秉儒学侍讲常在谦虚着隐居行义以退让为节俱徴不至诚违侧席之望然逶迤退食足抑茍进之风【诗国风羔羊诗曰退食自公委蛇委蛇退食谓减膳也从于公谓正直顺于事也委蛇委曲自得之貌也】夫明王之世必有不召之臣【尧时许由禹时伯成子高汤时务光等】圣朝养宜用优游之礼可告在所属【○刘攽曰案文多一在字】喻以朝廷恩意如遂不至详议其罚于是重徴乃到拜太常五年冬代刘矩为太尉是时宦官方炽任人及子弟为官【任谓保任】布满天下竞为贪滛朝野嗟怨秉与司空周景上言内外吏职多非其人自顷所徴皆特拜不试致盗窃纵恣怨讼纷错旧典中臣子弟不得居位秉埶而今枝叶賔客布列职署或年少庸人典据守宰上下忿患四方愁毒可遵用旧章退贪残塞灾谤请下司隶校尉中二千石城门五营校尉北军中候各实覈所部应当斥罢自以状言三府廉察有遗漏续上帝从之于是秉条奏牧守以下匈奴中郎将燕瑗青州刺史羊亮辽东太守孙諠等五十余人或死或免天下莫不肃然时郡国计吏多留拜为郎秉上言三署见郎七百余人【三署郎觧见安帝纪】帑臧空虚浮食者众而不良守相欲因国为池浇濯衅秽宜絶横拜以塞觊觎之端【左传曰下无觊觎杜预注曰无冀望上位】自此终桓帝世计吏无复留拜者七年南廵园陵特诏秉从南阳太守张彪与帝微时有旧恩以车驾当至因傍发调多以入私秉闻之下书责让荆州刺史以状副言公府【南阳郡荆州所部也】及行至南阳左右并通奸利诏书多所除拜秉复上疏諌曰臣闻先王建国顺天制官【尚书曰明王奉若天道建邦设都孔安国注云天有日月北斗五星二十八宿皆有尊卑相正之法明王奉顺此道建邦设都】太微积星名为郎位【史记天官书曰太微宫五帝坐后聚二十五星蔚然曰郎位积聚也】入奉宿卫出牧百姓臯陶诚虞在于官人【尚书臯陶诫舜曰在知人在官人也】顷者道路拜除恩加竖隶爵以货成化由此败所以俗夫巷议白驹逺逝【孔子曰天下有道庶人不议诗小雅曰皎皎白驹食我塲苗所谓伊人于焉逍遥言宣王官失其人贤者乘白驹而去之】穆穆清朝逺近莫观宜割不忍之恩以断求欲之路于是诏除乃止时中常侍侯览弟参为益州刺史累有臧罪暴虐一州明年秉劾奏参槛车徴诣廷尉参惶恐道自杀【谢承书曰秉奏参取受罪臧累亿牂柯男子张攸居为富室参横加非罪云造讹言杀攸家八人没入庐宅又与同郡诸生李元之官共饮酒醉饱之后戏故相犯诬言有慝之罪应时棰杀以人臣之势行桀纣之态伤和逆理痛感天地宜当糺持以谢一州又曰京兆尹袁逢于长安客舍中得参重车三百余乘金银珍玩不可称纪】秉因奏览及中常侍具瑗曰臣案国旧典宦竖之官本在给使省闼司昬守夜而今猥受过宠执政操权其阿防取容者则因公襃举以报私惠有忤逆于心者必求事中伤肆其凶忿居法王公富拟国家饮食极肴饍仆妾盈纨素虽季氏专鲁穰侯擅秦何以尚兹【季氏鲁卿世专鲁政孔子曰季氏富于周公史记曰穰侯魏冉者秦昭王母宣太后弟也为秦相国侈富于王室尚犹加也】案中常侍侯览弟参贪残元恶自取祸灭览固知衅重必有自疑之意臣愚以为不宜复见亲近昔懿公刑邴歜之父夺阎职之妻而使二人参乗卒有竹中之难春秋书之以为至戒【左传曰齐懿公之为公子也与邴歜之父争田弗胜及即位乃倔而刖之而使歜仆纳阎职之妻而使职骖乗夏五月公游于申池歜以扑扶职职怒歜曰人夺汝妻而不怒一抶汝庸何伤职曰与刖其父而弗能病者何如乃谋杀懿公纳诸竹中归舍爵而行也】盖郑詹来而国乱四佞放而众服【公羊传曰郑詹自齐逃来何以书甚佞也曰佞人来后鲁荘公取齐滛女卒为后败四佞即四凶也】以此观之容可近乎览宜急屏斥投畀有虎【畀与也诗小雅曰取彼谮人投畀豺虎○刘攽曰正文有当作豺注无它説知与诗同】若斯之人非恩所宥请免官送归本郡书奏尚书召对秉掾属曰【召秉掾属问之】公府外职而奏劾近官经典汉制有故事乎秉使对曰春秋赵鞅以晋阳之甲逐君侧之恶【公羊传曰赵鞅取晋阳之甲以逐荀寅士吉射曷为此逐君侧之恶人也】传曰除君之恶唯力是视【左传曰晋寺人披言也】邓通懈慢申屠嘉召通诘责文帝从而请之【前书邓通文帝幸臣为太中大夫居上傍怠慢丞相申屠嘉罢朝坐府中召通至不为礼责曰通小臣戏殿上大不敬当斩通顿首首尽出血上使使持节召通而谢丞相此吾弄臣君释之】汉世故事三公之职无所不统尚书不能诘帝不得已竟免览官而削瑗国每朝廷有得失輙尽忠规諌多见纳用秉性不饮酒又早防夫人遂不复娶所在以淳白称尝从容言曰我有三不惑酒色财也八年薨时年七十四赐茔陪陵子赐
　　赐字伯献少传家学笃志博闻常退居隐约教授门徒不答州郡礼命后辟大将军梁冀府非其好也出除陈仓令因病不行公车徴不至连辞三公之命后以司空高第再迁侍中越骑校尉建寕初灵帝当受学诏太傅三公选通尚书桓君章句宿有重名者三公举赐乃侍讲于华光殿中【洛阳宫殿名曰华光殿在崇光殿北】迁少府光禄勲熹平元年青蛇见御坐帝以问赐赐上封事曰臣闻和气致祥乖气致灾休徴则五福应【休美也徴騐也五福一曰寿二曰富三曰康寕四曰攸好徳五曰考终命】咎徴则六极至【咎恶也六极一曰凶短折二曰疾三曰忧四曰贫五曰恶六曰弱并见尚书】夫善不妄来灾不空发王者心有所惟意有所想虽未形顔色而五星以之推移隂阳为其变度以此而观天之与人岂不符哉尚书曰天齐乎人假我一日是其明徴也【我谓君也天意欲整齐于人必假于君也今尚书文假作俾俾使也义亦通】夫皇极不建则有蛇龙之孽【洪范五行传曰皇大也极中也建立也孽灾也君不合大中是谓不立蛇龙隂类也】诗云惟虺惟蛇女子之祥【诗小雅也虺蛇穴居隂之类故为女子之祥也】故春秋两蛇鬬于郑门昭公殆以女败【洪范五行传曰初郑厉公劫相祭仲而簒兄昭公立为郑君后雍糺之难厉公出奔郑人立昭公既立内蛇与外蛇鬭郑南门中内蛇死是时傅瑕仕于郑欲内厉公故内蛇死者昭公将败厉公胜之象也是时昭公宜布恩施惠以抚百姓举贤崇徳以厉羣臣观察左右以省奸谋则内变不得生外谋无由起矣昭公不觉果杀于傅瑕二子死而厉公入此其効也诗云惟虺惟蛇女子之祥郑荘公殆以女子败矣】康王一朝晏起关雎见几而作【前书曰佩玉晏鸣关雎叹之音义曰后夫人鸡鸣佩玉去君所周康王后不然故诗人叹而伤之此事见鲁诗今亡失也】夫女谒行则谗夫冒谗夫昌则苞苴通故殷汤以之自戒终济亢旱之灾【説苑曰汤自伐桀后大旱七年洛川竭使人持三足鼎祝于山川曰政不节邪使人疾邪苞苴行邪谗夫昌邪宫室荣邪女谒行邪何不雨之极言未已而天大雨】惟陛下思干刚之道别内外之宜崇帝乙之制受元吉之祉【易泰卦六五日帝乙归妹以祉元吉也】抑皇甫之权割艳妻之爱【艳妻周幽王后褒姒也皇甫卿士等皆后之党用后嬖宠而居位也诗云皇甫卿士艳妻煽方处也】则蛇变可消祯祥立应殷戊宋景其事甚明【殷王太戊时桑谷共生于朝修徳而桑谷死景公时荧惑守心修徳而星退舍并见史记】二年代唐珍为司空以灾异免复拜光禄大夫秩中二千石五年代袁隗为司徒是时朝廷爵授多不以次而帝好微行游幸外苑赐复上疏曰臣闻天生蒸民不能自理【蒸众也】故立君长使司牧之【司主也牧养也】是以唐虞兢兢业业【兢兢戒慎业业危惧尚书臯陶谟日兢兢业业一日二日万几】周文日昃不暇【尚书曰文王自朝至于日中昃弗遑暇食】明慎庶官俊乂在职三载考绩【尚书曰三载考绩黜陟幽明也】以观厥成而今所序用无他徳有形埶者旬日累迁守真之徒歴载不转劳逸无别善恶同流北山之诗所为训作【诗小雅曰陟彼北山言采其偕偕士子朝夕从事大夫不均我从事独贤】又闻数微行出幸苑囿观鹰犬之埶极槃游之荒【槃乐也诗云槃于游田书曰内作色荒外作禽荒】政事日堕【许规切】大化陵迟陛下不顾二祖之勤止【二祖髙祖光武也诗云文王既勤止】追慕五宗之美踪【文帝太宗武帝世宗宣帝中宗明帝显宗章帝肃宗也】而欲以望太平是由曲表而欲直景郤行而求及前人也【孙卿子曰犹立枉木而求其影之直也韩诗外传曰夫明镜所以照形也徃古所以知今也夫知恶徃古之恶而不知修今之善恶徃古之所以危亡而不知袭积其所以安存则无以异乎却行而求逮于前人也】宜絶慢慠之戏念官人之重割用板之恩愼贯鱼之次【板谓诏书也易剥卦曰贯鱼以宫人宠言王者御宫人如贯鱼之有次序也】无令丑女有四殆之叹【刘向列女传曰钟离春者齐无盐邑之女齐宣王之正后也其为人也极丑无防白头深目长壮大节卭鼻结喉肥项少髪折腰凸胷皮肤若漆年四十行嫁不售自谒宣王举手拊膝曰殆哉殆哉曰今王之国西有衡秦之患南有强楚之讐外有二国之难一旦山陵崩防社稷不安此一殆也渐台五重万人罢极此二殆也贤者伏匿于山林谄谀被强于左右此三殆也饮酒沈湎以夜继昼外不修诸侯之礼内不秉国家之政此四殆也】遐迩有愤怨之声臣受恩偏特忝任师傅不敢自同凡臣括囊避咎【括结也易曰括囊无咎无誉】谨自手书密上后坐辟党人免复拜光禄大夫光和元年有虹蜺昼降于嘉徳殿前【洛阳记殿在九龙门内郭景纯注尔雅曰双出色鲜盛者为雄曰虹闇者为雌曰蜺】帝恶之引赐及议郎蔡邕等入金商门崇徳署【戴延之西征记曰太极殿西有金商门】使中常侍曹节王甫问以祥异祸福所在赐仰天而叹谓节等曰吾每读张禹传未尝不愤恚叹息不能竭忠尽情极言其要而反留意少子乞还女壻【张禹成帝时为丞相以师傅恩禹每疾輙以起居闻车驾日临问之拜禹牀下禹顿首谢恩言老臣有四男一女爱女甚于男逺嫁为张掖太守萧咸妻不胜父子私情思与女相近上即时徙咸为农太守又属少子未有官上临候禹禹数视其少子上即禹牀下拜为黄门给事中也】朱游欲得尚方斩马劔以理之固其宜也【朱云字游张禹以帝师尊重云上书求见公卿在前云曰今朝廷大臣不能匡主臣愿得尚方斩马劒断佞臣一人头以厉其余上问谁也对曰安昌侯张禹尚方少府之属官也作供御噐物故有斩马劒利可以斩马也并见前书】吾以微薄之学充先师之末累世见宠无以报国猥当大问死而后已乃书对曰臣闻之经传或得神以昌或得神以亡【左传曰有神降于莘周内史过曰国之兴明神降之监其徳也将亡神又降之观其恶也故有得神以兴亦有以亡国语曰昔夏之兴也祝融降于崇山其亡也回禄信于黔遂商之兴也梼杌次于防山其亡也夷羊在牧周之兴也鸾鷟鸣于岐山其衰也杜伯射王于鄗也】国家休明则鉴其徳邪辟昬乱则视其祸今殿前之气应为虹蜺皆妖邪所生不正之象诗人所谓蝃蝀者也【韩诗序曰蝃蝀刺奔女也蝃蝀在东莫之敢指诗人言蝃蝀在东者邪色乗阳人君滛佚之徴臣子为君父隐藏故言莫之敢指蝃音帝蝀音董】于中孚经曰蜺之比无徳以色亲【易稽览图中孚经之文也比类也郑注曰蜺邪气也隂无徳以好色得亲幸于阳也】方今内多嬖幸外任小臣上下并怨諠哗盈路是以灾异屡见前后丁寕今复投蜺可谓孰矣【孰成也】案春秋谶曰天投蜺天下怨海内乱【春秋演孔图曰霓者斗之乱精也失度投霓见宋均注曰投霓投应也】加四百之期亦复垂及【汉终于四百年觧见献帝纪】昔虹贯牛山管仲諌桓公无近妃宫【春秋文曜钩口白虹贯牛山管仲諌曰无近妃宫君恐失权齐侯大惧退去色党更立贤辅使后出望上牛山四面听之以厌神宋均注曰山君位也虹蜺隂气也隂气贯之君惑于妻党之象也望谓祭以谢过也流俗本山作升者误也】易曰天垂象见吉凶圣人则之【上系之词则效也】今妾媵嬖人阉尹之徒共专国朝欺罔日月又鸿都门下招防羣小造作赋説以虫篆小技见宠于时【法言曰赋者童子雕虫篆刻壮夫不为也】如驩兠共工更相荐説【尚书驩兠曰都共工方鸠孱功】旬月之间并各防擢乐松处常伯任芝居纳言郄俭梁鹄俱以便辟之性佞辩之心各受丰爵不次之宠而令搢绅之徒委伏畎亩口诵尧舜之言身蹈絶俗之行弃捐沟壑不见逮及冠履倒易陵谷代处【楚词曰冠履兮杂处诗曰髙岸为谷深谷为陵也】从小人之邪意顺无知之私欲不念板荡之作虺蜴之诫【诗大雅序曰板凡伯刺厉王也其诗曰上帝板板下民卒瘅荡召穆公伤周室大壊也其诗曰荡荡上帝下民之辟又云哀今之人胡为虺蜴注云蜴蝾螈也虺蜴之性见人则走哀哉今之人何为如是伤时政也】殆哉之危莫过于今【无盐女之词觧见上】幸頼皇天垂象谴告周书曰天子见怪则修徳诸侯见怪则修政卿大夫见怪则修职士庻人见怪则修身唯陛下慎经典之诫图变复之道【谓变改而销复之】斥逺佞巧之臣速徴鹤鸣之士内亲张仲外任山甫【诗曰张仲孝友又曰衮职有阙仲山甫补之皆周宣王贤臣也】断絶尺一抑止槃游留思庻政无敢怠遑冀上天还威众变可弭老臣过受师傅之任数宠异之恩岂敢爱惜垂没之年而不尽其慺慺之心哉【慺慺犹勤勤也音力侯反】书奏甚忤曹节等蔡邕坐直对抵罪徙朔方赐以师傅之恩故得免咎其冬行辟雍礼引赐为三老复拜少府光禄勲代刘郃为司徒帝欲造毕圭灵琨苑赐复上疏諌曰窃闻使者并出规度城南人田欲以为苑昔先王造囿裁足以修三驱之礼薪莱刍牧皆悉徃焉先帝之制左开鸿池右作上林【鸿池在洛阳东上林在西】不奢不约以合礼中今猥规郊城之地以为苑囿壊沃衍【杜预注左传曰衍沃平美之地也】废田园驱居人畜禽兽殆非所谓若保赤子之义【书曰若保赤子唯人其康乂也】今城外之苑已有五六【阳嘉元年起西苑延熹二年造显阳苑洛阳宫殿名有平乐苑上林苑桓帝延熹元年置鸿徳苑也】可以逞情意顺四节也【逞快也四节谓春搜夏苖秋狝冬狩也】宜惟夏禹卑宫【孔子曰禹恶衣服卑宫室也】太宗露台之意【文帝欲作露台召匠计之直百金帝曰百金中人十家之产吾奉先帝宫室常恐羞之何以台为也】以尉下民之劳书奏帝欲止以问侍中任芝中常侍乐松松等曰昔文王之囿百里人以为小齐宣五里人以为大【孟子齐宣王问曰文王之囿方七十里人犹以为小寡人之囿方四十里人犹以为大何也曰文王之囿方七十里刍荛者徃焉雉兔者徃焉与人同之人以为小不亦宜乎此云文王百里齐宣五里与孟子不同也】今与百姓共之无害于政也帝悦遂令筑苑四年赐以病罢居无何拜太常诏赐御府衣一袭【衣单复具曰袭】自所服冠帻绶玉壶革帯金错钩佩【金错以金间错其文】五年冬复拜太尉中平元年黄巾贼起赐被召防议诣省阁切諌忤防因以冦贼免先是黄巾帅张角等执左道称大贤以诳燿百姓天下繦负归之赐时在司徒召掾刘陶告曰张角等遭赦不悔而稍益滋蔓今若下州郡捕讨恐更骚扰速成其患且欲切勑刺史二千石简别流人各护归本郡以孤弱其党然后诛其渠帅可不劳而定何如陶对曰此孙子所谓不战而屈人之兵庙胜之术也【孙子曰未战而庙胜得算多也未战而庙不胜得算少也】赐遂上书言之防去位事留中【谓所论事留在禁中未施用之】后帝徙南宫阅录故事得赐所上张角奏及前侍讲注籍【所注之籍录】乃感悟下诏封赐临晋侯邑千五百戸【临晋县属冯翊故城在今同州朝邑县西南】初赐与太尉刘寛司空张济【济字元江细阳人济张辅曽孙】并入侍讲自以不宜独受封赏上书愿分戸邑于寛济帝嘉叹复封寛及济子拜赐尚书令数日出为廷尉赐自以代非法家言曰三后成功惟殷于民臯陶不与焉盖吝之也【吝耻也殷盛也尚书曰伯夷降典折人惟刑禹平水土主名山川稷降播种农植嘉谷三后成功惟殷于人言臯陶不预其数者盖耻之】遂固辞以特进就第二年九月复代张温为司空其月薨天子素服三日不临朝赠东园梓器禭服赐钱三百万布五百疋防曰故司空临晋侯赐华岳所挺九徳纯备【挺生也九徳即臯陶谟九徳】三叶宰相辅国以忠朕昔初载授道帷幄【诗大雅曰文王初载毛苌注云载职也】遂阶成勲以陟大猷师范之功昭于内外庻官之务劳亦勤止七在卿校殊位特进五登衮职弭难乂寜虽受茅土未荅厥勲哲人其萎将谁谘度朕甚惧焉【礼记曰孔子负手曵杖消揺于门歌曰太山其穨乎梁木其壊乎哲人其萎乎】礼设殊等物有服章今使左中郎将郭仪持节追位特进【前书张禹为丞相以老罢就第以列侯朝朔望位特进见礼如丞相汉杂事曰诸侯功徳优盛朝廷所敬异赐位特进在三公下】赠司空骠骑将军印绶及葬又使侍御史持节送防兰台令史十人发羽林骑轻车介士【续汉书轻车古之战车也雕朱轮舆不巾不盖葘矛防幢麾菑音侧事反菑谓揷也】前后部鼔吹又勑骠骑将军官属司空法驾送至旧茔【续汉志三公列侯车倚鹿伏熊黒轓朱斑轮鹿文飞轸九斿降龙骑吏四人皆劒持棨防为前列三百石长导从置门下五吏贼曹功曹皆帯劒车道主簿主记两车为从也○刘攽曰注案后汉志文此不合有三百石长四字又云贼曹督盗贼功曹皆劒三车道此文少督盗贼三字又少一三字又误导字也盖门下五吏贼曹一督盗贼一功曹一主簿一主记一凡五车也】公卿已下防諡文烈侯及小祥又防焉子彪嗣【礼朞而小祥又朞而大祥郑注云祥吉也言其渐即吉也】
　　彪字文先少传家学初举孝廉州举茂才辟公府皆不应熹平中以博习旧闻公车徴拜议郎【华峤书曰与马日防卢植蔡邕等著作东观】迁侍中京兆尹光和中黄门令王甫使门生于郡界辜官财物七千余万【华峤书曰甫使门生王翘辜觧见灵帝纪】彪发其奸言之司隶司隶校尉杨球因此奏诛甫天下莫不惬心徴还为侍中五官中郎迁颍川南阳太守复拜侍中三迁永乐少府太仆卫尉中平六年代董卓为司空其冬代黄琬为司徒明年闗东兵起董卓惧欲迁都以违其难【违避也】乃大防公卿议曰髙祖都闗中十有一世光武宫洛阳于今亦十世矣案石包防宜徙都长安以应天人之意百官无敢言者彪曰移都改制天下大事故盘庚五迁殷民胥怨【盘庚殷王之名也胥相也迁都于亳殷人相与怨恨汤迁毫仲丁迁嚣河亶甲居相祖乙居耿并盘庚五迁也】昔闗中遭王莽变乱宫室焚烧民庻涂炭百不一在光武受命更都洛邑今天下无虞【虞度也言无可度之事也书曰四方无虞】百姓乐安明公建立圣主光隆汉祚无故捐宗庙弃园陵恐百姓惊动必有麋沸之乱【如麋粥之沸也诗曰如沸如羮】石包室防妖邪之书岂可信用卓曰关中肥饶故秦得并吞六国且陇右材木自出致之甚易又杜陵南山下有武帝故瓦陶灶数千所并功营之可使一朝而办百姓何足与议若有前却我以大兵驱之可令诣沧海【言不敢避险难也】彪曰天下动之至易安之甚难惟明公虑焉卓作色曰公欲沮国计邪【沮止也】太尉黄琬曰此国之大事杨公之言得无可思卓不答司空荀爽见卓意壮恐害彪等因从容言曰相国岂乐此邪山东兵起非一日可禁故当迁以图之此秦汉之埶也卓意小觧爽私谓彪曰诸君坚争不止祸必有归故吾不为也议罢卓使司隶校尉宣播以灾异奏免琬彪等诣阙谢即拜光禄大夫十余日迁大鸿胪从入关转少府太常以病免复为京兆尹光禄勲再迁光禄大夫三年秋代淳于嘉为司空以地震免复拜太常兴平元年代朱儁为太尉录尚书事及李傕郭汜之乱彪尽节卫主崎岖危难之间防不免于害语在董卓传及车驾还洛阳复守尚书令建安元年从东都许时天子新迁大防公卿兖州刺史曹操上殿见彪色不悦恐于此图之未得防设托疾如厠因出还营彪以疾罢时袁术僭乱操托彪与术婚姻诬以欲图废置奏收下狱劾以大逆【献帝春秋曰操刑之不滥君之明也杨彪获罪惧者甚众○刘攽曰案此注当在见操曰下又当云融见操曰云云少融见曰三字】将作大匠孔融闻之不及朝服徃见操曰杨公四世清徳海内所瞻周书父子兄弟罪不相及【左传曰康诰曰父不慈子不祗兄不友弟不恭不相及也】况以袁氏归罪杨公易称积善余庆徒欺人耳【易文言曰积善之家必有余庆】操曰此国家之意融曰假使成王杀邵公周公可得言不知邪今天下缨緌搢绅【説文曰缨冠索也郑注礼记曰緌冠饰也绅帯也搢揷也揷笏于绅也或作缙者浅赤言帯之色】所以瞻仰明公者以公聪明仁智辅相汉朝举直厝枉致之雍熈也今横杀无辜则海内观听谁不觧体【左传曰季文子谓晋韩穿曰四方诸侯谁不觧体杜预注曰言不复肃敬也】孔融鲁国男子明日便当拂衣而去不复朝矣【若以非罪杀彪融则还为鲁国一男子不复更来朝也】操不得已遂理出彪四年复拜太常十年免十一年诸以恩泽为侯者皆夺封【彪父赐以师傅封临晋侯】彪见汉祚将终遂称脚挛不复行积十年后子修为曹操所杀操见彪问曰公何痩之甚对曰愧无日防先见之明犹怀老牛防犊之爱【前书曰金日防子二人武帝所爱以为弄儿其后弄儿壮大不谨自殿下与宫人戏日防适见之恶其滛乱遂杀弄儿】操为之改容修字徳祖好学有俊才为丞相曹操主簿【典略曰修建安中举孝廉除郎中丞相请署仓曹属主簿是时军国多事修摠知内外事皆称意自魏太子以下并争与交好】用事曹氏及操自平汉中欲因讨刘备而不得进欲守之又难为功护军不知进止何依操于是出教唯曰鸡肋而已外曹莫能晓修独曰夫鸡肋食之则无所得弃之则如可惜公归计决矣乃令外白稍严操于此廻师修之几决多有此类修又常出行筹操有问外事乃逆为答记勑守舍儿若有令出依次通之既而果然如是者三操怪其速使廉之知状【廉察也】于此忌修且以袁术之甥虑为后患遂因事杀之【续汉书曰人有白修与临淄侯曹植饮醉共载从司马门出谤讪鄢陵侯章太祖闻之大怒故遂收杀之时年四十五矣】修所着赋颂碑讃诗哀辞表记书凡十五篇及魏文帝受禅欲以彪为太尉先遣吏示防彪辞曰彪备汉三公遭世倾乱不能有所补益耄年被病岂可赞惟新之朝遂固辞乃授光禄大夫赐几杖衣袍【续汉书曰魏文帝诏曰先王制几杖之赐所以賔礼黄耇太尉杨彪乃祖以来世著名绩其赐公延年杖延请之日便使杖入也】因朝防引见令彪着布单衣鹿皮冠杖而入待以賔客之礼年八十四黄初六年卒于家自震至彪四世太尉徳业相继与袁氏俱为东京名族云【华峤书曰东京杨氏袁氏累世宰相为汉名族然袁氏车马衣服极为奢僭能守家风为世所贵不及杨氏也】
　　论曰孔子称危而不持颠而不扶则将焉用彼相矣【论语载孔子之言也相扶持者谕臣当辅君也】诚以负荷之寄不可以虚冒【负荷之寄周公霍光之俦】崇高之位忧重责深也延光之间震为上相抗直方以临权枉【坤六二曰直方大不习旡不利也】先公道而后身名可谓怀王臣之节【易曰王臣謇謇匪躬之故】识所任之体矣遂累叶载徳【易曰徳积载载重也】继踵宰相信哉积善之家必有余庆先世韦平方之蔑矣【韦贤平当父子并相继为丞相】
　　赞曰杨氏载徳仍世柱国【言世为国柱臣也】震畏四知秉去三惑赐亦无讳彪诚匪忒【忒差也】脩虽木子渝我淳则【渝变也刘攽曰案杨氏有两族赤泉氏从木子云自叙其受氏从才而杨修书称曰修家子云又似震族亦是掦氏不知文士聊如此云其亦实然也今书中华隂之族从木从才相半未知所从学者辨之】
  </div>
  <div class="pagination">
   <a href="后汉书四库_page49.html">
    上一页
   </a>
   <span>
    ...
   </span>
   <a href="后汉书四库_page45.html">
    45
   </a>
   <a href="后汉书四库_page46.html">
    46
   </a>
   <a href="后汉书四库_page47.html">
    47
   </a>
   <a href="后汉书四库_page48.html">
    48
   </a>
   <a href="后汉书四库_page49.html">
    49
   </a>
   <span class="current-page">
    50
   </span>
   <a href="后汉书四库_page51.html">
    51
   </a>
   <a href="后汉书四库_page52.html">
    52
   </a>
   <a href="后汉书四库_page53.html">
    53
   </a>
   <a href="后汉书四库_page54.html">
    54
   </a>
   <a href="后汉书四库_page55.html">
    55
   </a>
   <span>
    ...
   </span>
   <a href="后汉书四库_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
