<!DOCTYPE html>
<html>
<head>
    <meta charset="UTF-8">
    <title>后汉书四库 - 第 67 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书四库 - 第 67 页/共 69 页</h1>
    <div class="content">　　东夷传第七十五
　　东夷
　　王制云东方曰夷夷者柢也言仁而好生万物柢地而出【事见风俗通】故天性柔顺易以道御至有君子不死之国焉【山海经曰君子国衣冠带劒食兽使二文虎在旁外国图曰去琅邪三万里山海经又曰不死人在交胫东其为人黒色寿不死并在东方也】夷有九种【竹书纪年曰后芬即位三年九夷来御也】曰畎夷于夷方夷黄夷白夷赤夷夷风夷阳夷【竹书纪年曰后泄二十一年命畎夷白夷赤夷夷风夷阳夷后相即位二年征黄夷七年于夷来宾后少康即位方夷来宾也】故孔子欲居九夷也昔尧命羲仲宅嵎夷曰谷盖日之所出也【孔安国尚书注曰东方之地曰嵎夷旸谷日之所出也】夏后氏太康失德夷人始畔【太康启之子也盘于游田十旬不反不恤人事为羿所逐也】自少康已后世服王化遂宾于王门献其乐舞【少康帝仲康之孙帝相子也竹书纪年曰后发即位元年诸夷宾于王门诸夷入舞】桀为虐诸夷内侵殷汤革命伐而定之至于仲丁蓝夷作宼【仲丁殷太戊之子也竹书纪年曰仲丁即位征于蓝夷也】自是或服或畔三百余年武乙衰敝东夷盛遂分迁淮岱渐居中土【武乙帝庚丁之子无道为革囊盛血仰而射之命曰射天也】及武王灭纣肃愼来献石砮楛矢管蔡畔周乃招诱夷狄周公征之遂定东夷【尚书武王崩三监及淮夷畔周公征之作大诰又曰成王既伐管叔蔡叔灭淮夷】康王之时肃愼复至后徐夷僭号乃率九夷以伐宗周西至河上穆王畏其方炽乃分东方诸侯命徐偃王主之【博物志曰徐君宫人娠而生卵以为不祥弃于水滨孤独母有犬名鹄仓持所弃卵衔以归母母覆暖之遂成小儿生而偃故以为名宫人闻之乃更録取长袭为徐君尸子曰偃王有筋而无骨故曰偃也】偃王处潢池东地方五百里【水经注曰潢水一名汪水与泡水合至沛入泗自山阳以东海陵以北其地当之也】行仁义陆地而朝者三十有六国穆王后得骥騄之乘【史记曰造父以善御幸于周缪王得赤骥盗骊骅骝騄耳之驷西廵狩乐而忘归】乃使造父御以告楚令伐徐一日而至【造父解见蔡邕传】于是楚文王大举兵而灭之偃王仁而无权不忍鬬其人故致于败乃北走彭城武原县东山下百姓随之者以万数因名其山为徐山【武原县故城在今泗州下邳县北徐山在其东博物志曰徐王妖异不常武原县东十里见有徐山石室祠处偃王沟通陈蔡之间得朱弓朱矢以已得天瑞自称偃王穆王闻之遣使乘驷一日至楚伐之偃王仁不忍鬭为楚所败北走此山也】厉王无道淮夷入宼王命虢仲征之不克宣王复命召公伐而平之【毛诗序曰江汉尹吉甫羙宣王也能兴衰拨乱命召公平淮夷其诗曰江汉浮浮武夫滔滔匪安匪游淮夷来求王命召虎式辟四方彻我土疆】及幽王淫乱四夷交侵至齐桓脩霸攘而郤焉及楚灵会申亦来豫盟【左传楚灵王蔡侯陈侯郑伯许男淮夷防于申】后越迁琅邪与共征战遂陵暴诸夏侵灭小邦秦并六国其淮泗夷皆散为民戸陈渉起兵天下崩溃燕人衞满避地朝鲜【前书曰朝鲜王满燕人自始全燕时尝略属眞番朝鲜为置吏筑障汉兴属燕王卢绾反入匈奴满亡命东走度浿水居秦故空地稍役属朝鲜蛮夷及故燕齐亡在者王之都王险也】因王其国百有余岁武帝灭之于是东夷始通上京王莽簒位貊人宼边【前书莽发高句丽兵当伐胡不欲行郡县彊廹之皆亡出塞因犯为宼州郡归咎于高句丽侯驺严尤奏言貉人犯法不从驺起宜慰安之】建武之初复来朝贡时辽东太守祭肜威詟北方声行海表于是濊貊倭韩万里朝献故章和已后使聘流通逮永初多难始入寇钞桓灵失政渐滋蔓焉自中兴之后四夷来宾虽时有乖畔而使驿不絶【○刘攽曰使驿不絶按邮驿中国可有之不可通于四夷自前书皆言使译使即使者译则译人故合作使译此书内有自作使驿处明是后人不晓妄改之】故国俗风土可得略记东夷率皆土著憙饮酒歌舞或冠弁衣锦器用爼豆所谓中国失礼求之四夷者也【左传曰仲尼学官名于郯子既而告人曰吾闻之天子失官学在四夷其信也】凡蛮夷戎狄总名四夷者犹公侯伯子男皆号诸侯云
　　夫余国在菟北千里南与高句骊东与挹娄西与鲜卑接北有弱水地方二千里本濊地也初北夷索离国王出行【索或作槖音度洛反】其侍儿于后身【音人鸩反】王还欲杀之侍儿曰前见天上有气大如鸡子来降我因以有身王囚之后遂生男王令置于豕牢【牢圈也】豕以口气嘘之不死复徙于马兰【兰即栏也】马亦如之王以为神乃听母收养名曰东明东明长而善射王忌其猛复欲杀之东明奔走南至掩防水【今髙丽中有盖斯水疑此水是也】以弓击水鱼鼈皆聚浮水上东明乘之得度因至夫余而王之焉于东夷之域最为平敞土宜五谷出名马赤玉貂豽【豽似豹无前足音奴八反】大珠如酸枣以员栅为城有宫室仓库牢狱其人麤大彊勇而谨厚不为宼钞以弓矢刀矛为兵以六畜名官有马加牛加狗加其邑落皆主属诸加食饮用爼豆会同拜爵洗爵揖让升降以腊月祭天大会连日饮食歌舞名曰迎鼓是时断刑狱解囚徒有军事亦祭天杀牛以蹏占其吉凶【魏志曰牛蹏解者为凶合者为吉】行人无昼夜好歌吟音声不絶其俗用刑严急被诛者皆没其家人为奴婢盗一责十二男女淫皆杀之尤治恶妒妇旣杀复尸于山上兄死妻嫂死则有椁无棺杀人殉葬多者以百数其王葬用玉匣汉朝常豫以玉匣付菟郡王死则迎取以葬焉建武中东夷诸国皆来献见二十五年夫余王遣使奉贡光武厚答报之于是使命岁通至安帝永初五年夫余王始将步骑七八千人宼钞乐浪杀伤吏民后复归附永宁元年乃遣嗣子尉仇台诣阙贡献天子赐尉仇台印绶金防顺帝永和元年其王来朝京师帝作黄门鼓吹角抵戏以遣之桓帝延熹四年遣使朝贺贡献永康元年王夫台将二万余人宼菟菟太守公孙域击破之斩首千余级至灵帝熹平三年复奉章贡献夫余本属菟献帝时其王求属辽东云挹娄古肃愼之国也在夫余东北千余里东滨大海南与北沃沮接不知其北所极土地多山险人形似夫余而言语各异有五谷麻布出赤玉好貂无君长其邑落各有大人处于山林之间土气极寒常为穴居以深为贵大家至接九梯好养豕食其肉衣其皮冬以豕膏涂身厚数分以御风寒夏则裸袒以尺布蔽其前后其人臭秽不洁作厠于中圜之而居自汉兴已后臣属夫余种众虽少而多勇力处山险又善射发能入人目弓长四尺力如弩矢用楛长一尺八寸青石为镞镞皆施毒中人即死便乘好宼盗邻国畏患而卒不能服东夷夫余饮食类此皆用爼豆【○刘攽曰东夷夫余饮食类此皆用爼豆案文多一此字】唯挹娄独无法俗最无纲纪者也
　　高句骊在辽东之东千里南与朝鲜濊貊东与沃沮北与夫余接地方二千里多大山深谷人随而为居少田业力作不足以自资故其俗节于饮食而好脩宫室东夷相传以为夫余别种故言语法则多同而跪拜曵一脚行歩皆走凡有五族有消奴部絶奴部顺奴部灌奴部桂娄部【按今高骊五部一曰内部一名黄部即桂娄部也二曰北部一名后部即絶奴部也三曰东部一名左部即顺奴部也四曰南部一名前部即灌奴部也五曰西部一名右部即消奴部也】本消奴部为王稍微弱后桂娄部代之其置官有相加对卢沛者古邹大加【古邹大加高骊掌宾客之官如鸿胪也】主簿优台使者帛衣先人武帝灭朝鲜以高句骊为县【前书元封中定朝鲜为眞番临屯乐浪菟四部】使属菟赐鼓吹伎人其俗淫皆洁浄自熹暮夜辄男女羣聚为倡乐好祠鬼神社稷零星【前书音义龙星左角曰天田则农祥也辰日祀以牛号曰零星风俗通曰辰之神为灵星故以辰日祀于东南也】以十月祭天大会名曰东盟其国东有大穴号禭神亦以十月迎而祭之其公会衣服皆锦绣金银以自饰大加主簿皆着帻如冠帻而无后其小加着折风形如弁无牢狱有罪诸加评议便杀之没入妻子为奴婢其婚姻皆就妇家生子长大然后将还便稍营送终之具金银财币尽于厚葬积石为封亦种松柏其人性凶急有气力习战鬬好宼钞沃沮东濊皆属焉
　　句骊一名貊耳有别种依小水为居因名曰小水貊出好弓所谓貊弓是也【魏氏春秋曰辽东郡西安平县北有小水南流入海句骊别种因名之小水貊】王莽初发句骊兵以伐匈奴其人不欲行彊廹遣之皆亡出塞为寇盗辽西大尹田谭追击战死莽令其将严尤击之诱句骊侯驺入塞斩之传首长安莽大说更名高句骊王为下句骊侯于是貊人寇边愈甚建武八年高句骊遣使朝贡光武复其王号二十三年冬句骊蚕支落大加戴升等万余口诣乐浪内属二十五年春句骊寇右北平渔阳上谷太原而辽东太守祭肜以恩信招之皆复欵塞后句骊王宫生而开目能视国人懐之及长勇壮数犯边境和帝元兴元年春复入辽东宼略六县太守耿夔击破之斩其渠帅安帝永初五年宫遣使贡献求属菟元初五年复与濊貊寇菟攻华丽城【华丽县属乐浪郡】建光元年春幽州刺史冯焕菟太守姚光辽东太守蔡讽等将兵出塞击之捕斩濊貊渠帅获兵马财物宫乃遣嗣子遂成将二千余人逆光等遣使诈降光等信之遂成因据险阸以大军而潜遣三千人攻菟辽东焚城郭杀伤二千余人于是发广阳渔阳右北平涿郡属国三千余骑同救之而貊人已去夏复与辽东鲜卑八千余人攻辽队【县名属辽东郡也】杀掠吏人蔡讽等追击于新昌战殁功曹耿耗兵曹掾龙端兵马掾公孙酺以身扞讽俱殁于陈死者百余人秋宫遂率马韩濊貊数千骑围菟夫余王遣子尉仇台将二万余人与州郡幷力讨破之斩首五百余级是岁宫死子遂成立姚光上言欲因其丧发兵击之议者皆以为可许尚书陈忠曰宫前桀黠光不能讨死而击之非义也宜遣吊问因责让前罪赦不加诛取其后善安帝从之明年遂成还汉生口诣菟降诏曰遂成等桀逆无状当斩断葅醢以示百姓幸会赦令乞罪请降鲜卑濊貊连年宼钞驱略小民动以千数而裁送数十百人非向化之心也自今以后不与县官战鬬而自以亲附送生口者皆与赎直缣人四十匹小口半之遂成死子伯固立其后濊貊率服东垂少事顺帝阳嘉元年置菟郡屯田六部质桓之间复犯辽东西安平杀带方令【郡国志西安平带方县并属辽东郡】掠得乐浪太守妻子建宁二年菟太守耿临讨之斩首数百级伯固降服乞属菟云东沃沮在高句骊盖马大山之东【盖马县名属菟郡其山在今平壤城西平壤即王险城也】东滨大海北与挹娄夫余南与濊貊接其地东西夹【夹音狭】南北长可折方千里土肥羙背山向海宜五谷善田种有邑落长帅人性质直彊勇便持矛歩战言语饮食居处衣服有似句骊其葬作大木椁长十余丈开一头为戸新死者先假埋之令皮肉尽乃取骨置椁中家人皆共一椁刻木如主随死者为数焉武帝灭朝鲜以沃沮地为菟郡后为夷貊所侵徙郡于髙句骊西北更以沃沮为县属乐浪东部都尉至光武罢都尉官后皆以封其渠帅为沃沮侯其土迫小介于大国之间遂臣属句骊句骊复置其中大人遂为使者以相监领责其租税貂布鱼盐海中食物发羙女为婢妾焉又有北沃沮一名置沟娄去南沃沮八百余里其俗皆与南同界南接挹娄挹娄人喜乘船宼钞北沃沮畏之每夏辄藏于岩穴至冬船道不通乃下居邑落其耆老言尝于海中得一布衣其形如中人衣而两袖长三丈又于岸际见一人乘破船顶中复有面与语不通不食而死又说海中有女国无男人或传其国有神井闚之辄生子云【魏志曰母丘俭遣王颀追句骊王宫穷沃沮东界问其耆老所传云】
　　濊北与高句骊沃沮南与辰韩接东穷大海西至乐浪濊及沃沮句骊本皆朝鲜之地也昔武王封箕子于朝鲜箕子教以礼义田蚕又制八条之教【前书曰箕子教以八条者相杀者以当时偿杀相伤者以谷偿相盗者男没入为其家奴女子为婢欲自赎者人五十万音义曰八条不具见也】其人终不相盗无门戸之闭妇人贞信饮食以笾豆其后四十余世至朝鲜侯准自称王汉初大乱燕齐赵人往避地者数万口而燕人卫满击破凖而自王朝鲜传国至孙右渠元朔元年【武帝年也】濊君南闾等畔右渠率二十八万口诣辽东内属武帝以其地为苍海郡数年乃罢至元封三年灭朝鲜分置乐浪临屯莵真番四郡【番音潘】至昭帝始元五年罢临屯真番以幷乐浪莵莵复徙居句骊自单大领已东沃沮濊貊悉属乐浪后以境土广逺复分领东七县置乐浪东部都尉自内属已后风俗稍薄法禁亦浸多至有六十余条建武六年省都尉官遂弃领东地悉封其渠帅为县侯皆嵗时朝贺无大君长其官有侯邑君三老耆旧自谓与句骊同种言语法俗大抵相类其人性愚慤少嗜欲不请匄男女皆衣曲领其俗重山川山川各有部界不得妄相干渉同姓不婚多所忌讳疾病死亡辄捐弃旧宅更造新居知种麻飬蚕作緜布晓候星宿豫知年嵗丰约常用十月祭天昼夜饮酒歌舞名之为舞天又祠虎以为神邑落有相侵犯者辄相罚责生口牛马名之为责祸杀人者偿死少宼盗能歩战作矛长三丈或数人共持之乐浪檀弓出其地又多文豹有果下马【高三尺乘之可于果树下行】海出班鱼使来皆献之
　　韩有三种一曰马韩二曰辰韩三曰弁辰马韩在西有五十四国其北与乐浪南与倭接辰韩在东十有二国其北与濊貊接弁辰在辰韩之南亦十有二国其南亦与倭接凡七十八国伯济是其一国焉大者万余戸小者数千家各在山海间地合方四千余里东西以海为限皆古之辰国也马韩最大共立其种为辰王都目支国尽王三韩之地其诸国王先皆是马韩种人焉马韩人知田蚕作绵布出大栗如梨有长尾鸡尾长五尺邑落杂居亦无城郭作土室形如冢开戸在上不知跪拜无长防男女之别不贵金寳锦不知骑乘牛马唯重璎珠以缀衣为饰及县颈垂耳大率皆魁头露紒【魁头犹科头也谓以髪萦绕成科结也紒音计】布袍草履其人壮勇少年有筑室作力者辄以绳贯脊皮缒以大木嚾呼为健常以五月田竟祭鬼神昼夜酒防羣聚歌舞舞辄数十人相随蹋地为节十月农功毕亦复如之诸国邑各以一人主祭天神号为天君又立苏涂【魏志曰诸国各有别邑为苏涂诸亡逃至其中皆不还之苏涂之义有似浮屠】建大木以县铃鼓事鬼神其南界近倭亦有文身者辰韩耆老自言秦之亡人避苦役适韩国马韩割东界地与之其名国为邦弓为弧贼为宼行酒为行觞相呼为徒有似秦语故或名之为秦韩有城栅屋室诸小别邑各有渠帅大者名臣智次有俭侧次有樊秪次有杀奚次有邑借【皆其官名】土地肥美宜五谷知蚕桑作缣布乘驾牛马嫁娶以礼行者让路国出铁濊倭马韩并从市之凡诸贸易皆以铁为货俗喜歌舞饮酒鼓瑟儿生欲令其头扁皆押之以石【扁音补典反】弁辰与辰韩杂居城郭衣服皆同言语风俗有异其人形皆长大美发衣服洁清而刑法严峻其国近倭故颇有文身者初朝鲜王凖为衞满所破乃将其余众数千人走入海攻马韩破之自立为韩王凖后灭絶马韩人复自立为辰王建武二十年韩人廉斯人苏马諟等诣乐浪贡献【廉斯邑名也諟音是】光武封苏马諟为汉廉斯邑君使属乐浪郡四时朝谒灵帝末韩濊并盛郡县不能制百姓苦乱多流亡入韩者马韩之西海岛上有州胡国其人短小髠头衣韦衣有上无下好养牛豕乘船往来货市韩中
　　倭在韩东南大海中依山岛为居凡百余国自武帝灭朝鲜使驿【○刘攽曰使驿按当作译说已见上】通于汉者三十许国国皆称王世世传统其大倭王居邪马台国【按今名邪摩推音之讹也】乐浪郡徼去其国万二千里去其西北界拘邪韩国七千余里其地大较在会稽东冶之东与朱崖儋耳相近故其法俗多同土宜禾稻麻纻蚕桑知织绩为缣布出白珠青玉其山有丹土气温腝冬夏生菜茹无牛马虎豹羊鹊【鹊或作鸡】其兵有矛楯木弓竹矢或以骨为镞男子皆黥面文身以其文左右大小别尊卑之差其男衣皆横幅结束相连女人被髪屈紒衣如单被贯头而着之并丹朱坋身【说文曰坋尘也音蒲顿反】如中国之用粉也有城栅屋室父母兄弟异处唯会同男女无别饮食以手而用笾豆俗皆徒跣以蹲踞为恭敬人性嗜酒多寿考至百余岁者甚众国多女子大人皆有四五妻其余或两或三女人不淫不妒风俗不盗窃少争讼犯法者没其妻子重者灭其门族其死停丧十余日家人哭泣不进酒食而等类就歌舞为乐灼骨以卜用决吉凶行来度海令一人不栉沐不食肉不近妇人名曰持衰若在涂吉利则雇以财物如病疾遭害以为持衰不谨便共杀之建武中元二年倭奴国奉贡朝贺使人自称大夫倭国之极南界也光武赐以印绶安帝永初元年倭国王帅升等献生口百六十人愿请见桓灵间倭国大乱更相攻伐历年无主有一女子名曰卑弥呼年长不嫁事鬼神道能以妖惑众于是共立为王侍婢千人少有见者唯有男子一人给饮食传辞语居处宫室楼观城栅皆持兵守衞法俗严峻自女王国东度海千余里至拘奴国虽皆倭种而不属女王自女王国南四千余里至朱儒国人长三四尺自朱儒东南行船一年至裸国黑齿国使驿所传极于此矣会稽海外有东鳀人【鳀音达奚反】分为二十余国又有夷洲及澶洲传言秦始皇遣方士徐福将童男女数千人入海【事见史记】求蓬莱神仙不得徐福畏诛不敢还遂止此洲世世相承有数万家人民时至会稽市会稽东冶县人有入海行遭风流移至澶洲者所在絶远不可往来【沈莹临海水土志曰夷洲在临海东南去郡二千里土地无霜雪草木不死四面是山谿人皆髠髪穿耳女人不穿耳土地饶沃旣生五谷又多鱼肉有犬尾短如麕尾状此夷舅姑子妇卧息共一大牀略不相避地有铜铁唯用鹿格为矛以战鬬摩砺青石以作弓矢取生鱼肉杂贮大瓦器以盐卤之歴月余日乃啖食之以为上肴也】
　　论曰昔箕子违衰殷之运避地朝鲜始其国俗未有闻也及施八条之约使人知禁遂乃邑无淫盗门不夜扄【扄闗也】回顽薄之俗就寛略之法行数百千年故东夷通以柔谨为风异乎三方者也茍政之所畅则道义存焉仲尼怀愤以为九夷可居或疑其陋子曰君子居之何陋之有亦徒有以焉耳其后遂通接商贾渐交上国而燕人衞满扰杂其风【扰乱也】于是从而浇异焉老子曰法令滋章盗贼多有若箕子之省简文条而用信义其得圣贤作法之原矣
　　赞曰宅是嵎夷曰乃旸谷巢山潜海厥区九族嬴末纷乱燕人违难【谓卫满也】杂华浇本遂通有汉【衞满入朝鲜既杂华夏之风又浇薄其本化以至通于汉也】偏译或从或畔【偏远也】








　　后汉书卷一百十五
　　后汉书卷一百十五考证
　　东夷传于是楚文王大举兵而灭之○【臣会汾】按鲁庄公四年楚武王卒子熊赀立是为文王时周庄王四年也庄王为缪王十世孙相去三百余年安得有灭偃王事此范氏沿袭异闻之误
　　句骊传国人怀之○怀魏志作恶
　　三曰弁辰○【臣会汾】按晋梁二书皆作弁韩当从改下云弁辰在辰韩之南弁辰亦弁韩之讹







　　后汉书卷一百十五考证
　　钦定四库全书
　　后汉书卷一百十六
　　宋　　宣　　城　　太　　守范　煜撰唐　　章　　怀　　太　　子　　贤注
　　南蛮西南夷传第七十六
　　南蛮
　　昔高辛氏有犬戎之寇【高辛帝喾】帝患其侵暴而征伐不克乃访募天下有能得犬戎之将吴将军头者购黄金千镒邑万家又妻以少女时帝有畜狗其毛五采名曰槃瓠【魏畧曰高辛氏有老妇居王室得耳疾挑之乃得物大如茧妇人盛瓠中覆之以槃俄顷化为犬其文五色因名槃瓠】下令之后槃瓠遂衔人头造阙下羣臣怪而诊之乃吴将军首也【诊候视也】帝大喜而计槃瓠不可妻之以女又无封爵之道议欲有报而未知所宜女闻之以为帝皇下令不可违信因请行帝不得已乃以女配槃瓠槃瓠得女负而走入南山止石室中所处险絶人迹不至【今辰州卢溪县西有武山黄闵武陵记曰山高可万仞山半有槃瓠石室可容数万人中有石牀槃瓠行迹今案山窟前有石羊石兽古迹奇异尤多望石窟大如三间屋遥见一石仍似狗形蛮俗相传云是槃瓠象也】于是女解去衣裳为仆鉴之结着独力之衣【仆鉴独力皆未详流俗本或有改鉴字为防者妄穿凿也结音髻】帝悲思之遣使寻求辄遇风雨震晦使者不得进经三年生子一十二人六男六女槃瓠死后因自相夫妻织绩木皮染以草实好五色衣服制裁皆有尾形【干寳晋纪曰武陵长沙庐江郡夷槃瓠之后也杂处五溪之内凭山阻险每每常为害糅杂鱼肉叩槽而号以祭槃瓠俗称赤髀横裙即其子孙】其母后归以状白帝于是使迎致诸子衣裳斑兰语言侏离【侏离蛮夷语声也】好入山壑不乐平旷帝顺其意赐以名山广泽其后滋蔓号曰蛮夷外痴内黠安土重旧以先父有功母帝之女田作贾贩无关梁符传租税之赋【优宠之故蠲其赋役也荆州记曰沅陵县居酉口有上就武阳二乡唯此是槃瓠子孙狗种也二乡在武溪之北】有邑君长皆赐印绶冠用獭皮名渠帅曰精夫相呼为姎徒【说文曰姎女人自称姎我也音胡朗反此已上并见风俗通也】今长沙武陵蛮是也其在唐虞与之要质故曰要服夏商之时渐为边患逮于周世党众弥盛宣王中兴乃命方叔南伐蛮方诗人所谓蛮荆来威者也又曰蠢尔蛮荆大邦为雠【毛诗小雅序曰采芑宣王南征也薄言采芑于彼新田显允方叔振旅阗阗蠢尔蛮荆大邦为雠注云方叔卿士命而为将也】明其党众繁多是以抗敌诸夏也平王东迁蛮遂侵上国晋文侯辅政乃率蔡共侯击破之【晋文侯仇也】至楚武王时蛮与罗子共败楚师杀其将屈瑕【左传楚屈瑕伐罗及鄢乱次以济其水遂无次且不设备罗与卢戎两军之大败之莫敖缢于荒谷羣帅囚于冶父也】庄王初立【庄王名旅桓王之子】民饥兵弱复为所寇楚师既振然后乃服自是遂属于楚鄢陵之役蛮与恭王合兵击晋【左传晋楚战于鄢陵晋却至曰楚二卿相恶王卒以旧郑陈而不整蛮军而不陈也】及吴起相悼王南幷蛮越遂有洞庭苍梧秦昭王使白起伐楚畧取蛮夷始置黔中郡汉兴改为武陵【黔中故城在今辰州沅陵县西】岁令大人输布一匹小口二丈是谓賨布【说文曰南蛮赋也賨牂冬反】虽时为寇盗而不足为郡国患光武中兴武陵蛮夷特盛建武二十三年精夫相单程等据其险隘大寇郡县遣武威将军刘尚发南郡长沙武陵兵万余人乘舩泝沅水入武谿击之【沅水出牂柯故且兰东北经辰州潭州岳州经洞庭湖入江也】尚轻敌入险山深水疾舟舩不得上蛮氏知尚粮少入远又不晓道径遂屯聚守险尚食尽引还蛮缘路徼战尚军大败悉为所没二十四年相单程等下攻临沅遣谒者李嵩中山太守马成击之不能克明年春遣伏波将军马援中郎将刘匡马武孙永等将兵至临沅击破之单程等饥困乞降会援病卒谒者宗均听悉受降为置吏司羣蛮遂平肃宗建初元年武陵澧中蛮陈从等反叛入零阳蛮界【零阳县属武陵郡】其冬零阳蛮五里精夫为郡击破从从等皆降三年冬溇中蛮覃儿健等复反【溇水名源出今澧州崇义县】攻烧零阳作唐孱陵界中【作唐县属武陵郡孱陵县故城在今荆州公安县西南孱音仕顔反】明年春发荆州七郡及汝南颍川弛刑徒吏士五千余人拒守零阳募充中五里蛮精夫不叛者四千人击澧中贼【充县属武陵郡充音冲】五年春覃儿健等请降不许郡因进兵与战于宏下大破之斩儿健首余皆弃营走还溇中复遣乞降乃受之于是罢武陵屯兵赏赐各有差和帝永元四年冬溇中澧中蛮潭戎等反燔烧邮亭杀畧吏民郡兵击破降之安帝元初二年澧中蛮以郡县徭税失平怀怨恨遂结充中诸种二千余人攻城杀长吏州郡募五里蛮六亭兵追击破之皆散降赐五里六亭渠帅金帛各有差明年秋溇中澧中蛮四千人并为盗贼又零陵蛮羊孙陈汤等千余人【零阳县属武陵郡也】着赤帻称将军烧官寺抄掠百姓州郡募善蛮讨平之顺帝永和元年武陵太守上书以蛮夷率服可比汉人増其租赋议者皆以为可尚书令虞诩独奏曰自古圣王不臣异俗非德不能及威不能加知其兽心贪婪难率以礼是故羇縻而绥抚之附则受而不逆叛则弃而不追先帝旧典贡税多少所由来久矣今猥增之必有怨叛计其所得不偿所费必有后悔帝不从其冬澧中溇中蛮果争贡布非旧约遂杀乡吏举种反叛明年春蛮一万人围充城八千人寇夷道遣武陵太守李进讨破之斩首数百级余皆降服进乃简选良吏得其情和在郡九年梁太后临朝下诏增进秩二千石赐钱二十万桓帝元嘉元年秋武陵蛮詹山等四千余人反叛拘执县令屯结深山至永兴元年太守应奉以恩信招诱皆悉降散永寿三年十一月长沙蛮反叛屯益阳至延熹三年秋遂抄掠郡界众至万余人杀伤长吏又零陵蛮入长沙冬武陵蛮六千余人寇江陵荆州刺史刘度谒者马睦南郡太守李肃皆奔走肃主簿胡爽扣马首谏曰蛮夷见郡无儆备故敢乘间而进明府为国大臣连城千里举旄鸣鼓应声十万奈何委符守之重而为逋逃之人乎肃拔刃向爽曰掾促去太守今急何暇此计爽抱马固谏肃遂杀爽而走帝闻之征肃弃市度睦减死一等复爽门闾拜家一人为郎于是以右校令度尚为荆州刺史讨长沙贼平之又遣车骑将军冯绲讨武陵蛮并皆降散军还贼复寇桂阳太守廖祈奔走【廖音力吊反】武陵蛮亦更攻其郡太守陈奉率吏人击破之斩首三千余级降者二千余人至灵帝中平三年武陵蛮复叛寇郡界州郡击破之礼记称南方曰蛮雕题交阯其俗男女同川而浴故曰交阯【题额也雕之谓刻其肌以丹青湼也】其西有噉人国生首子輙解而食之谓之宜弟味防则以遗其君君喜而赏其父取妻美则让其兄今乌浒人是也【万震南州异物志曰乌浒地名也在广州之南交州之北恒出道间伺候行旅輙出击之利得人食之不贪其财货并以其肉为肴葅又取其髑髅破之以饮酒以人掌趾为珍异以食老也】交阯之南有越裳国周公居摄六年制礼作乐天下和平越裳以三象重译而献白雉曰道路悠远山川岨深音使不通故重译而朝成王以归周公公曰德不加焉则君子不飨其质【质亦贽也】政不施焉则君子不臣其人吾何以获此赐也其使请曰吾受命吾国之黄耉【尔雅曰黄髪鲐背耉老寿也】曰久矣天之无烈风雷雨【尚书大传作别风淮雨】意者中国有圣人乎有则盍往朝之周公乃归之于王【事见尚书大传】称先王之神致以荐于宗庙周德旣衰于是稍絶及楚子称霸朝贡百越秦幷天下威服蛮夷始开领外置南海桂林象郡汉兴尉佗自立为南越王传国五世【前书南粤王赵佗眞定人也秦时为南海尉佗孙胡胡子婴齐婴齐子兴也】至武帝元鼎五年遂灭之分置九郡交阯刺史领焉其珠崖儋耳二郡在海洲上东西千里南北五百里其渠帅贵长耳皆穿而缒之垂肩三寸武帝末珠崖太守会稽孙幸调广幅布献之蛮不堪役遂攻郡杀幸幸子豹合率善人还复破之自领郡事讨击余党连年乃平豹遣使封还印绶上书言状制诏即以豹为珠崖太守【即就也】威政大行献命岁至中国贪其珍赂渐相侵侮故率数岁一反元帝初元三年遂罢之凡立郡六十五岁逮王莽辅政元始二年日南之南黄支国来献犀牛凡交阯所统虽置郡县而言语各异重译乃通人如禽兽长防无别项髻徒跣【为髻于项上也】以布贯头而着之后颇徙中国罪人使杂居其间乃稍知言语渐见礼化光武中兴锡光为交阯任延守九眞于是教其耕稼制为冠履初设媒娉始知姻娶建立学校导之礼义建武十二年九眞徼外蛮里张游【里蛮之别号今呼为俚人】率种人慕化内属封为归汉里君明年南越徼外蛮夷献白雉白莵至十六年交阯女子征侧及其妹征贰反攻郡征侧者麊泠县雒将之女也【麊音莫支反泠音零】嫁为朱防人诗索妻甚雄勇交阯太守苏定以法绳之侧忿故反于是九眞日南合浦蛮里皆应之凡畧六十五城自立为王交阯刺史及诸太守仅得自守光武乃诏长沙合浦交阯具车舩脩道桥通障谿储粮谷十八年遣伏波将军马援楼舩将军段志发长沙桂阳零陵苍梧兵万余人讨之明年夏四月援破交阯斩征侧征贰等余皆降散进击九眞贼都阳等破降之徙其渠帅三百余口于零陵于是领表悉平肃宗元和元年日南徼外蛮夷究不事人【究不事人蛮夷别号也】邑豪献生犀白雉和帝永元十二年夏四月日南象林蛮夷二千余人寇掠百姓燔烧官寺郡县发兵讨击斩其渠帅余众乃降于是置象林将兵长史以防其患安帝永初元年九眞徼外夜郎蛮夷举土内属开境千八百四十里元初二年苍梧蛮夷反叛明年遂招诱郁林合浦蛮汉数千人攻苍梧郡邓太后遣侍御史任逴【音卓】奉诏赦之贼皆降散延光元年九眞徼外蛮贡献内属三年日南徼外蛮复来内属顺帝永建六年日南徼外叶调王便遣使贡献帝赐调便金印紫绶【○刘攽曰按国名叶调其王名便此作调便衍一调字也】永和二年日南象林徼外蛮夷区怜等数千人攻象林县烧城寺杀长吏交阯刺史樊演发交阯九眞二郡兵万余人救之兵士惮远役遂反攻其府二郡虽击破反者而贼势转盛会侍御史贾昌使在日南即与州郡幷力讨之不利遂为所攻围岁余而兵谷不继帝以为忧明年召公卿百官及四府掾属问其方畧皆议遣大将发荆扬兖豫四万人赴之大将军从事中郎李固駮曰若荆扬无事发之可也今二州盗贼槃结不散武陵南郡蛮夷未辑长沙桂阳数被征发如复扰动必更生患其不可一也又兖豫之人卒被征发远赴万里无有还期诏书迫促必致叛亡其不可二也南州水土温暑加有瘴气致死亡者十必四五其不可三也远渉万里士卒疲劳比至领南不复堪鬭其不可四也军行三十里为程而去日南九千余里三百日乃到计人禀五升【古升小故曰五升也】用米六十万斛不计将吏驴马之食但负甲自致费便若此其不可五也设军到所在死亡必众既不足御敌当复更发此为刻割心腹以补四支其不可六也九眞日南相去千里发其吏民犹尚不堪何况乃苦四州之卒以赴万里之艰哉其不可七也前中郎将尹就讨益州叛羌益州谚曰虏来尚可尹来杀我后就征还以兵付刺史张乔乔因其将吏旬月之间破殄寇虏此发将无益之效州郡可任之验也宜更选有勇畧仁惠任将帅者以为刺史太守悉使共住交阯今日南兵单无谷守既不足战又不能可一切徙其吏民北依交阯事静之后乃命归本还募蛮夷使自相攻转输金帛以为其资有能反间致头首者许以封侯列土之赏故幷州刺史长沙祝良性多勇决又南阳张乔前在益州有破虏之功皆可任用昔太宗就加魏尚为云中守【前书曰槐里人魏尚为云中守以斩首捕虏上功不实免冯唐言之于文帝帝令唐持节赦尚复以为云中守○刘攽曰注前书曰案文多一曰字】哀帝即拜龚舍为太山太守【前书曰舍字君倩初徴为谏大夫病免复徴为博士又病去顷之哀帝遣使即楚拜舍为太山太守】宜即拜良等便道之官四府悉从固议即拜祝良为九眞太守张乔为交阯刺史乔至开示慰诱并皆降散良到九眞单车入贼中设方畧招以威信降者数万人皆为良筑起府寺由是岭外复平建康元年日南蛮夷千余人复攻烧县邑遂扇动九眞与相连结交阯刺史九江夏方开恩招诱贼皆降服时梁太后临朝羙方之功迁为桂阳太守桓帝永寿三年居风令贪暴无度县人朱达等及蛮夷相聚攻杀县令众至四五千人进攻九眞九眞太守儿式战死【儿音五兮反】诏赐钱六十万拜子二人为郎遣九眞都尉魏朗讨破之斩首二千级渠帅犹屯据日南众转彊盛延熹三年诏复拜夏方为交阯刺史方威惠素着日南宿贼闻之二万余人相率诣方降灵帝建宁三年郁林太守谷永以恩信招降乌浒人十余万内属皆受冠带开置七县熹平二年冬十二月日南徼外国重译贡献光和元年交阯合浦乌浒蛮反叛招诱九眞日南合数万人攻没郡县四年刺史朱儁击破之六年日南徼外国复来贡献
　　巴郡南郡蛮本有五姓巴氏樊氏瞫氏【音审】相氏郑氏皆出于武落钟离山【代本曰廪君之先故出巫诞也】其山有赤黑二穴巴氏之子生于赤穴四姓之子皆生黑穴未有君长俱事鬼神乃共掷劒于石穴约能中者奉以为君巴氏子务相乃独中之众皆叹又令各乘土舩约能浮者当以为君余姓悉沈唯务相独浮因共立之是为廪君乃乘土舩从夷水至盐阳【荆州图曰副夷县西有温泉古老相传此泉原出盐于今水有盐气县西一独山有石穴有二大石并立穴中相去可一丈俗名为阴阳石阴石常湿阳石常燥盛之荆州记曰昔廪君浮夷水射盐神于阳石之上按今施州清江县水一名盐水源出清江县西都亭山水经云夷水巴郡鱼复县注云水色清照十文分沙石蜀人见澄清因名清江也○刘攽曰注夷水巴郡鱼复县按文少一经字】盐水有神女谓廪君曰此地广大鱼盐所出愿留共居廪君不许盐神暮辄来取宿旦即化为虫与诸虫羣飞掩蔽日光天地晦防积十余日廪君思其便因射杀之天乃开明【代本曰廪君使人操青缕以遗盐神曰婴此即相宜云与女俱生宜将去盐神受缕而婴之廪君即立阳石上应青缕而射之中盐神盐神死天乃大开也○刘攽曰注即相宜云与女俱生宜将去按文少一不字】廪君于是君乎夷城【此已上并见代本也】四姓皆臣之廪君死魂魄世为白虎巴氏以虎饮人血遂以人祠焉及秦惠王幷巴中以巴氏为蛮夷君长世尚秦女其民爵比不更【○刘攽曰巴氏之君可有爵耳民何故辄得之明衍民字】有罪得以爵除其君长岁出赋二千一十六钱三岁一出义赋千八百钱其民戸出幏布八丈二尺鸡羽三十鍭【说文幏南蛮夷布也音公亚反毛诗四鍭既均仪礼矢鍭一乘郑注曰鍭犹也物而射之也三十鍭一百四十九俗本幏作防鍭作镞者并误也○刘攽曰注按鍭三羽当九十若四矢为一鍭则三百六十无缘得一百四十九未详】汉兴南郡太守靳彊请一依秦时故事至建武二十三年南郡潳山蛮雷迁等始反叛【潳音屠】寇掠百姓遣武威将军刘尚将万余人讨破之徙其种人七千余口置江夏界中今酒中蛮是也和帝永元十三年巫蛮许圣等【巫县属南郡】以郡收税不均怀怨恨遂屯聚反叛明年夏遣使者督荆州诸郡兵万余人讨之圣等依凭阻隘久不破诸军乃分道并进或自巴郡鱼复数路攻之蛮乃散走斩其渠帅乘胜追之大破圣等圣等乞降复悉徙置江夏灵帝建宁二年江夏蛮叛州郡讨平之光和三年江夏蛮复反与庐江贼黄穰相连结十余万人攻没四县寇患累年庐江太守陆康讨破之余悉降散
　　板楯蛮夷者秦昭襄王时有一白虎常从羣虎数游秦蜀巴汉之境伤害千余人昭王乃重募国中有能杀虎者赏邑万家金百镒时有巴郡阆中夷人能作白竹之弩乃登楼射杀白虎【华阳国志曰巴夷廖仲等射杀之也】昭王嘉之而以其夷人不欲加封乃刻石盟要复夷人顷田不租十妻不算【优宠之故一戸免其一顷田之税虽有十妻不输口算之钱复音福】伤人者论杀人者得以倓钱赎死【何承天纂文曰倓蛮夷赎罪货也音徒滥反】盟曰秦犯夷输黄龙一双夷犯秦输清酒一钟夷人安之至高祖为汉王发夷人还伐三秦秦地旣定乃遣还巴中复其渠帅罗朴督鄂度夕龚七姓不输租赋余戸乃岁入賨钱口四十世号为板楯蛮夷阆中有渝水其人多居水左右天性劲勇初为汉前锋数陷陈俗喜歌舞【喜音虚记反】高祖观之曰此武王伐纣之歌也乃命乐人习之所谓巴渝舞也遂世世服从至于中兴郡守常率以征伐桓帝之世板楯数反太守蜀郡赵温以恩信降服之灵帝光和三年巴郡板楯复叛寇掠三蜀及汉中诸郡灵帝遣御史中丞萧瑗督益州兵讨之连年不能克帝欲大发兵乃问益州计吏考以征讨方畧汉中上计程包对曰板楯七姓射杀白虎立功先世复为义人其人勇猛善于兵战昔永初中羌入汉川郡县破坏得板楯救之羌死败殆尽故号为神兵羌人畏忌传语种辈勿复南行至建和二年羌复大入实赖板楯连摧破之前车骑将军冯绲南征武陵虽受丹阳精兵之锐【史记曰周成王封楚熊绎始居丹阳今归州秭归县东南故城是也至楚文王始自丹阳迁于郢续汉志云南郡枝江县有丹阳聚也】亦倚板楯以成其功近益州郡乱太守李颙亦以板楯讨而平之忠功如此本无恶心长吏乡亭更赋至重仆役棰楚过于奴虏亦有嫁妻卖子或乃至自颈割虽陈寃州郡而牧守不为通理阙庭悠远不能自闻含怨呼天叩心穷谷愁苦赋役困罹酷刑故邑落相聚以致叛戾非有谋主僭号以图不轨今但选明能牧守自然安集不烦征伐也帝从其言遣太守曹谦宣诏赦之即皆降服至中平五年巴郡黄巾贼起板楯蛮夷因此复叛寇掠城邑遣西园上军别部司马赵瑾讨平之
　　西南夷
　　西南夷者在蜀郡徼外有夜郎国东接交阯西有滇国北有卭都国各立君长其人皆椎结左袵邑聚而居能耕田其外又有巂昆明诸落西极同师东北至叶榆【叶榆县属益州郡叶或作楪臣贤按前书曰西自同师以东北至叶榆名为巂昆明今流俗诸本并作布旧昆明盖巂字误分为布旧也】地方数千里无君长辫发随畜迁徙无常自巂东北有莋都国东北有冉駹国或土著或随畜迁徙自冉駹东北有白马国氐种是也此三国亦有君长夜郎者初有女子浣于遯水有三节大竹流入足间闻其中有号声剖竹视之得一男儿归而养之及长有才武自立为夜郎侯以竹为姓【见华阳国志】武帝元鼎六年平南夷为牂柯郡夜郎侯迎降天子赐其王印绶后遂杀之夷獠咸以竹王非血气所生甚重之求为立后牂柯太守吴霸以闻天子乃封其三子为侯死配食其父今夜郎县有竹王三郎神是也【前书地理志曰夜郎县有遯水东至广郁华阳国志云遯水通郁林有三郎祠皆有灵响又云竹王所捐破竹于野成竹林今王祠竹林是也王尝从人止大石上命作从者白无水王以劒击石出水今竹王水是也】初楚顷襄王时遣将庄豪从沅水伐夜郎军至且兰椓舩于岸而歩战既灭夜郎因留王滇池以且兰有椓舩牂柯处乃改其名为牂柯【异物志曰牂柯系舩杙也】牂柯地多雨潦俗好巫鬼禁忌寡畜生又无蚕桑故其郡贫句町县有桄桹木可以为麫百姓资之【临海异物志曰桄桹术外皮有毛似栟榈而散生其木刚作鋘锄利如铁中石更利唯中蕉根乃致败耳皮中有似捣稻米片又似麦麫中作饼饵广志曰桄桹树大四五围长五六丈洪直旁无枝条其顚生叶不过数十似防叶破其木肌坚难伤入数寸得麫赤黄密致可食也】公孙述时大姓龙傅尹董氏与郡功曹谢暹保境为汉乃遣使从番禺江奉贡【南越志曰番禺县之西有江浦焉】光武嘉之并加襃赏桓帝时郡人尹珍自以生于荒裔不知礼义乃从汝南许愼应奉受经书图纬学成还乡里教授于是南域始有学焉珍官至荆州刺史【华阳国志曰尹珍字道眞母敛县人也】
　　滇王者庄蹻之后也元封二年武帝平之以其地为益州郡割牂柯越巂各数县配之后数年复幷昆明地皆以属之此郡有池周回二百余里水源深广而末更浅狭有似倒流故谓之滇池河土平敞多出鹦鹉孔雀有盐池田渔之饶金银畜产之富人俗豪忲【忲奢侈也】居官者皆富及累世及王莽政乱益州郡夷栋蚕若豆等起兵杀郡守越巂姑复夷人大牟亦皆叛杀畧吏人莽遣宁始将军廉丹发巴蜀吏人及转兵谷卒徒十余万击之吏士饥疫连年不能克而还以广汉文齐为太守造起陂池开通溉灌垦田二千余顷率厉兵马脩障塞降集羣夷甚得其和及公孙述据益土齐固守拒险述拘其妻子许以封侯齐遂不降闻光武即位乃间道遣使自闻蜀平征为鎭远将军封成义侯【取其嘉名】于道卒诏为起祠堂郡人立庙祀之建武十八年夷渠帅栋蚕与姑复楪榆挵栋连然滇池建怜昆明诸种反叛杀长吏【姑复县属越巂郡余六县并属益州郡也】益州太守繁胜与战而败退保朱提【县属犍为郡朱音殊提音匙】十九年遣武威将军刘尚等发广汉犍为蜀郡人及朱提夷合万三千人击之尚军遂渡泸水入益州界【泸水一名若水出旄牛徼外经朱提至道入江在今巂州南特有瘴气三月四月经之必死五月以后行者得无害故诸葛亮表云五月渡泸言其艰苦也】羣夷闻大兵至皆弃垒奔走尚获其羸弱谷畜二十年进兵与栋蚕等连战数月皆破之明年正月追至不韦【孙盛蜀谱曰初秦徙吕不韦子弟宗族于蜀汉武帝开西南夷置郡县徙吕氏以充之因置不韦县华阳国志曰武帝通博南置不韦县徙南越相吕嘉子孙宗族资之因名不韦以章其先人之恶行也○刘攽曰注通博南出直不韦又宗族资之案文出直本共是置字资当作实】斩栋蚕帅凡首虏七千余人得生口五千七百人马三千匹牛羊三万余头诸夷悉平肃宗元和中蜀郡王追为太守政化尤异有神马四匹出滇池河中甘露降白乌见始兴起学校渐迁其俗灵帝熹平五年诸夷反叛执太守雍陟遣御史中丞朱龟讨之不能克朝议以为郡在边外蛮夷喜叛劳师远役不如弃之大尉掾巴郡李颙建策讨伐乃拜颙益州太守与刺史庞芝发板楯蛮击破平之还得雍陟颙卒后夷人复叛以广汉景毅为太守讨定之毅初到郡米斛万钱渐以仁恩少年间米至数十云【少年未多年也】
　　哀牢夷者其先有妇人名沙壹居于牢山尝捕鱼水中触沈木若有感因怀十月产子男十人后沈木化为龙出水上沙壹忽闻龙语曰若为我生子今悉何在九子见龙惊走独小子不能去背龙而坐龙因防之其母鸟语谓背为九谓坐为隆因名子曰九隆及后长大诸兄以九隆能为父所防而黠遂共推以为王后牢山下有一夫一妇复生十女子九隆兄弟皆娶以为妻后渐相滋长种人皆刻画其身象龙文衣着尾【自此以上并见风俗通也】九隆死世世相继【哀牢传曰九隆代代相传名号不可得而数至于禁高乃可记知禁高死子吸代吸死子建非代建非死子哀牢代哀牢死子桑藕代桑藕死子栁承代栁承死子栁貌代栁貌死子扈栗代】乃分置小王往往邑居散在谿谷絶域荒外山川阻深生人以来未尝交通中国建武二十三年其王贤栗遣兵乘箄舩【箄音蒲佳反缚竹木为箄以当舩也】南下江汉击附塞夷鹿茤【茤音多其种今见在】鹿茤人弱为所禽获于是震雷疾雨南风飘起水为逆流翻涌二百余里箄沈没哀牢之众溺死数千人贤栗复遣其六王将万人以攻鹿茤鹿茤王与战杀其六王哀牢耆老共埋六王夜虎复出其尸而食之余众惊怖引去贤栗惶恐谓其耆老曰我曹入边塞自古有之今攻鹿多辄被天诛中国其有圣帝乎天祐助之何其明也二十七年贤栗等遂率种人戸二千七百七十口万七千六百五十九诣越巂太守郑鸿降求内属光武封贤栗等为君长自是岁来朝贡永平十二年哀牢王桞貌遣子率种人内属其称邑王者七十七人戸五万一千八百九十口五十五万三千七百一十一西南去洛阳七千里显宗以其地置哀牢博南二县割益州郡西部都尉所领六县【古今注曰永平十年置益州西部都尉居巂唐续汉志六县谓不韦巂唐比苏楪榆邪龙云南也】合为永昌郡始通博南山度兰仓水【华阳国志曰博南县西山高三十里越之度兰沧水也】行者苦之歌曰汉德广开不賔度博南越兰津度兰仓为它人哀牢人皆穿鼻儋耳其渠帅自谓王者耳皆下肩三寸庶人则至肩而已土地沃美宜五谷蚕桑知染采文绣毲【解见李恂传毲未详】帛叠【外国传曰诸薄国女子织作白叠花布】兰干细布【华阳国志曰兰干獠言纻】织成文章如绫锦有梧桐木华绩以为布【广志曰梧桐有白者剽国有桐木其华有白毳取其毳淹渍缉织以为布也】幅广五尺洁白不受垢污先以覆亡人然后服之其竹节相去一丈名曰濮竹【见华阳国志】出铜铁铅锡金银光珠【华阳国志曰兰沧水有金沙洗取融为金有光珠穴博物志曰光珠即江珠也】虎魄【广雅曰虎魄生地中其上及旁不生草深者八九尺大如斛削去皮成虎魄如斗初时如桃胶凝坚乃成博物志曰松脂沦入地千年化为茯苓茯苓千岁化为虎魄今大山有茯苓而无虎魄永昌有虎魄而无茯苓也】水精瑠璃轲虫蚌珠【徐衷南方草物状曰凡采珠常三月用五牲祈祷若祠祭有失则风揽海水或有大鱼在蚌左右蚌珠长三寸半凡二品珠也】孔雀翡翠犀象猩猩貊兽【郦元水经注曰猩猩形若狗而人靣头颜端正善与人言音声妙丽如妇人对语闻之无不酸楚南中志曰猩猩在山谷中行无常路百数为羣土人以酒若糟设于路又喜屩子土人织草为屩数十防相连结猩猩在山谷见酒及屩知其设张者即知张者先祖名字乃呼其名而骂云奴欲张我舍之而去去而又还相呼试共尝酒初尝少许又取屩子着之若进两三升便大醉人出收之屩子相连不得去执还内牢中人欲取者到牢边语云猩猩汝可自相推肥者出之既择肥竟相对而泣即左思赋云猩猩啼而就禽者也昔有人以猩猩饷封溪令令问饷何物猩猩自于笼中曰但有酒及仆耳无它饮食南中八郡志曰貊大如驴状颇似熊多力食铁所触无不拉广志曰貊色苍白其皮温暖】云南县有神鹿两头能食毒草【见华阳国志】先是西部都尉广汉郑纯为政清絜化行夷貊君长感慕皆献土珍颂德美天子嘉之即以为永昌太守纯与哀牢夷人约邑豪岁输布贯头衣二领盐一斛以为常赋夷俗安之纯自为都尉太守十年卒官建初元年哀牢王类牢与守令忿争遂杀守令而反叛攻越巂唐城【○刘攽曰按巂唐自是县属永昌后人不知妄増越城二字】太守王寻奔楪榆哀牢三千余人攻博南燔烧民舍肃宗募发越巂益州永昌夷汉九千人讨之明年春邪龙县【郡国志曰属永昌郡也】昆明夷卤承等应募率种人与诸郡兵击类牢于博南大破斩之传首洛阳赐卤承帛万匹封为破虏傍邑侯永元六年郡徼外敦忍乙王莫延慕义遣使译献犀牛大象九年徼外蛮及掸国王雍由调【掸音擅东观作坛字】遣重译奉国珍宝和帝赐金印紫绶小君长皆加印绶钱帛永初元年徼外僬侥种夷陆类等三千余口举种内附献象牙水牛封牛永宁元年掸国王雍由调复遣使者诣阙朝贺献乐及幻人能变化吐火自支解易牛马头又善跳丸数乃至千自言我海西人海西即大秦也掸国西南通大秦明年元会安帝作乐于庭封雍由调为汉大都尉赐印绶金银防缯各有差也卭都夷者武帝所开以为卭都县无几而地陷为污泽因名为卭池南人以为卭河【在今巂州越巂县东南南中八郡志曰卭河纵广岸二十里深百余丈大鱼长一二丈头特大遥视如戴铁釜状李膺益州记云卭都县下有一老姥家贫孤独每食輙有小蛇头上戴角在牀间姥怜之饴之后稍长大遂长丈余令有骏马蛇遂吸杀之令因大忿恨责姥出蛇姥云在牀下令即掘地愈深愈大而无所见令又迁怒杀姥蛇乃感人以灵言瞠令何杀我母当为母报讐此后每夜辄闻若雷若风四十许日百姓相见咸惊语汝头那忽戴鱼是夜方四十里与城一时俱陷为湖土人谓之为陷河唯姥宅无恙讫今犹存渔人采捕必依止宿每有风浪辄居宅侧恬静无佗风静水清犹见城郭楼橹畟然今水浅时彼土人没水取得旧木坚贞光黑如漆今好事人以为枕相赠畟音侧】后复反叛元鼎六年汉兵自越巂水伐之以为越巂郡【巂水源出今巂州卭部县西南巂山下前书地理志曰言其越巂水以置郡故名焉】其土地平原有稻田青蛉县禺同山有碧鸡金马光景时时出见【禺同山在今襃州扬波县王襃碧鸡颂曰持节使王襃谨拜南崖敬移金精神马缥碧之鸡处南之荒深谿回谷非土之乡归来归来汉德无疆廉平唐虞泽配三皇华阳国志曰碧鸡光景人多见之前书音义曰金形似马碧形似鸡也】俗多游荡而喜讴歌畧与牂柯相类豪帅放纵难得制御王莽时郡守枚根调卭人长贵以为军候更始二年长贵率种人攻杀枚根自立为卭谷王领太守事又降于公孙述述败光武封长贵为卭谷王建武十四年长贵遣使上三年计天子即授越巂太守印绶十九年武威将军刘尚击益州夷路由越巂长贵闻之疑尚旣定南边威法必行已不得自放纵即聚兵起营台招呼诸君长多酿毒酒欲先以劳军因袭击尚尚知其谋即分兵先据卭都遂掩长贵诛之徙其家属于成都永平元年姑复夷复叛益州刺史发兵讨破之斩其渠帅传首京师后太守巴郡张翕政化清平得夷人和在郡十七年卒夷人爱慕如丧父母苏祈叟二百余人【续汉书志曰苏祈县属越巂郡】赍牛羊送丧至翕本县安汉【安汉县属巴郡】起坟祭祀诏书嘉美为立祠堂安帝元初三年郡徼外夷大羊等八种戸三万一千口十六万七千六百二十慕义内属时郡县赋敛烦数五年以巻夷大牛种封离等反畔杀遂久令【遂久故县在今靡州界】明年永昌益州及蜀郡夷皆叛应之众遂十余万破坏二十余县杀长吏燔烧邑郭剽畧百姓骸骨委积千里无人诏益州刺史张乔选堪能从事讨之乔乃遣从事杨竦将兵至楪榆击之贼盛未敢进先以诏书告示三郡密征求武士重其购赏乃进军与封离等战大破之斩首三万余级获生口千五百人资财四千余万悉以赏军士封离等惶怖斩其同谋渠帅诣竦乞降竦厚加慰纳其余三十六种皆求降附竦因奏长吏奸猾侵犯蛮夷者九十人皆减死州中论功未及上会竦病创卒张乔深痛惜之乃刻石勒铭图画其像天子以张翕有遗爱乃拜其子湍为太守夷人懽喜奉迎道路曰郎君仪貌类我府君后湍颇失其心有欲叛者诸夷耆老相晓语曰当为先府君故遂以得安后顺桓间广汉冯颢为太守政化尤多异迹云
　　莋都夷者武帝所开以为莋都县其人皆被髪左袵言语多好譬类居处畧与汶山夷同土出长年神药仙人山图所居焉【刘向列仙传曰山图陇西人好乘马马蹋折脚山中道士教服地黄当归羌活参服一年不食病愈身轻追道士问之自云五岳使人之名山采药能随吾汝便不死山图追随人不复见六十余年一旦归来行母服于冢间朞年复去莫知所之也】元鼎六年以为沈黎郡至天汉四年幷蜀为西部置两都尉一居旄牛主徼外夷一居青衣主汉人永平中益州刺史梁国朱辅好立功名慷慨有大畧【东观记辅作酺梁国宁陵人】在州数岁宣示汉德威怀远夷自汶山以西前世所不至正朔所未加白狼槃木唐菆等百余国戸百三十余万口六百万以上举种奉贡称为臣仆辅上疏曰臣闻诗云彼徂者岐有夷之行【诗周颂也】传曰岐道虽僻而人不远【韩诗薛君传曰徂往也夷易也行道也彼百姓归文王者皆曰岐有易道可往归矣易道谓仁义之道而易行故岐道阻险而人不难】诗人诵咏以为符验今白狼王唐菆等慕化归义作诗三章路经卭来大山零高坂【山海经曰崃山江水出焉郭璞曰中江所出也华阳国志曰卭来山一名卭莋故卭人莋人界也岩阻峻回曲折乃至山上凝氷夏结冬则剧寒王阳行部至此而退者也有长贫苦采八度之难阳毋闳峻并坂名】峭危峻险百倍岐道【言诗人虽叹岐道之阻但以文王之道人以为夷易今卭来峭危甚于岐】繦负老防若归慈母远夷之语辞意难正草木异种鸟兽殊类有犍为郡掾田恭与之习狎颇晓其言臣辄令讯其风俗译其辞语今遣从事史李陵与恭护送诣阙幷上其乐诗昔在圣帝舞四夷之乐【解见陈禅传】今之所上庶备其一帝嘉之事下史官录其歌焉【东观记载其歌并载夷人本语并重译训诂为华言今范史所载者是也今录东观夷言以为此注也】远夷乐德歌诗曰大汉是治【提官隗搆】与天意合【魏冒逾糟】吏译平端【罔译刘脾】不从我来【旁莫支留】闻风向化【征衣随旅】所见奇异【知唐桑艾】多赐缯布【邪毗防】甘美酒食【推潭仆远】昌乐肉飞【拓拒苏便】屈伸悉备【局后仍离】蛮夷贫薄【偻让龙洞】无所报嗣【莫支度由】愿主长寿【阳雒僧鳞】子孙昌炽【莫穉角存】远夷慕德歌诗曰蛮夷所处【偻让皮尼】日入之部【且交陵悟】慕义向化【绳动随旅】归日出主【路且防雒】圣德深恩【圣德渡诺】与人富厚【魏菌度洗】冬多霜雪【综邪流藩】夏多和雨【莋邪寻螺】寒温时适【藐浔泸漓】部人多有【菌补邪推】渉危歴险【辟危归险】不远万里【莫受万栁】去俗归德【术叠附德】心归慈母【仍路孳摸】远夷怀德歌曰荒服之外【荒服之仪】土地墝埆【犁籍怜怜】食肉衣皮【阻苏邪犁】不见盐谷【莫砀麤沐】吏译传风【罔译传微】大汉安乐【是汉夜拒】负归仁【踪优路仁】触冒险陜【雷折险龙】高山岐峻【伦狼藏幢】缘崖磻石【扶路侧禄】木薄发家【息落服淫】百宿到洛【理沥髭雒】父子同赐【捕茝菌毗】怀抱匹帛【怀槀匹漏】传告种人【传言呼敕】长愿臣仆【陵阳臣仆】肃宗初辅坐事免是时郡尉府舍皆有雕饰画山神海灵奇禽异兽以燿之夷人益畏惮焉和帝永元十二年旄牛徼外白狼楼薄蛮夷王唐缯等遂率种人十七万口归义内属诏赐金印紫绶小豪钱帛各有差安帝永初元年蜀郡三襄种夷与徼外污衍种幷兵三千余人反叛攻蚕陵城杀长吏二年青衣道夷邑长令田【令姓田名】与徼外三种夷三十一万口赍黄金旄牛眊【顾野王曰眊结毛为饰也卽今马及弓槊上缨眊也】举土内属安帝増令田爵号为奉通邑君延光二年春旄牛夷叛攻零关【郡国志零关道属越巂郡】杀长吏益州刺史张乔与西部都尉击破之于是分置蜀郡属国都尉领四县如太守桓帝永夀二年蜀郡夷叛杀畧吏民延熹三年蜀郡三襄夷寇蚕陵杀长吏四年犍为属国夷寇郡界益州刺史山昱击破之斩首千四百级余皆解散灵帝时以蜀郡属国为汉嘉郡
　　冉駹夷者武帝所开元鼎六年以为汶山郡至地节三年【宣帝年也】夷人以立郡赋重宣帝乃省幷蜀郡为北部都尉其山有六夷七羌九氐各有部落其王侯颇知文书而法严重贵妇人党母族死则烧其尸土气多寒在盛夏氷犹不释故夷人冬则避寒入蜀为佣夏则违暑反其邑众皆依山居止累石为室高者至十余丈为卭笼【按今彼土夷人呼为雕也】又土地刚卤不生谷粟麻菽唯以麦为资而宜畜牧有旄牛无角一名童牛肉重千斤毛可为眊出名马有灵羊可疗毒【本草经曰灵羊角味咸无毒主疗青肓蛊毒去恶鬼安心气彊筋骨也】又有食药鹿鹿麑有胎者其肠中粪亦疗毒疾又有五角羊麝香轻毛毼鸡牲牲【郭璞注山海经曰毼鸡似雉而大青色有毛角鬭敌死乃止】其人能作旄毡班青顿毞毲羊羧之属【青顿毲羧并未详字书无此二字周书伊尹为四方献令曰正西昆仑狗国鬼亲枳已阘茸贯匈雕题离丘漆齿请令以丹青白旄纰龙角神龟为献汤曰善何承天纂文曰纰氐也音卑疑反毞即纰也】特多杂药地有咸土煑以为盐麡羊牛马食之皆肥【麡即麡狼也异物志状似鹿而角触前向入林树挂角故恒在平浅草中肉肥香美逐入林则搏之皮可作履韈角正四据南人因以为牀音子兮反】其西又有三河槃于虏北有黄石北地卢水胡其表乃为徼外灵帝时复分蜀郡北部为汶山郡云白马氐者武帝元鼎六年开分广汉西部合以为武都土地险阻有□田出名马牛羊漆蜜氐人勇戆抵冒贪货死利居于河池一名仇池方百顷四面斗絶【仇池山在今成州上禄县南三秦记曰仇池县界本名仇维山上有池故曰仇池山在仓洛二谷之间常为水所冲激故下石而上土形似覆壶仇池记曰仇池百顷周回九千四十歩天形四方壁立千仞自然楼橹郤敌分置调均竦起数丈有逾人功仇池凡二十一道可攀縁而上东西二门盘道下至上凡有七里上则岗阜低昂泉流交灌郦元注水经云羊肠盘道三十六回开山图谓之仇夷所谓积石峨嵯嵚岑隐阿者也上有平田百顷煑土成盐因以百顷为号也】数为边寇郡县讨之则依固自守元封三年氐人反叛遣兵破之分徙酒泉郡昭帝元鳯元年氐人复叛遣执金吾马适建【姓马适名建也】龙頟侯韩增大鸿胪田广明将三辅太常徒讨破之及王莽簒乱氐人亦叛建武初氐人悉附陇蜀及隗嚣灭其酋豪乃背公孙述降汉陇西太守马援上复其王侯君长赐以印绶后嚣族人隗茂反杀武都太守氐人大豪齐钟留为种类所敬信威服诸豪与郡丞孔奋击茂破斩之后亦时为寇盗郡县讨破之
　　论曰汉氏征伐戎狄有事边远盖亦与王业而终始矣至于倾没疆垂丧师败将者不出时岁卒能开四夷之境款殊俗之附若乃文约之所沾渐风声之所周流几将日所出入处也【文约谓文书要约也】着自山经水志者亦畧及焉虽服叛难常威泽时旷及其化行则缓耳雕脚之伦兽居鸟语之防【缓耳儋耳也兽居谓穴居】莫不举种尽落回面而请吏陵海越障累译以内属焉故其录名中郎校尉之署【谓防匈奴中郎将及戊己校尉等】编数都护部守之曹【○刘攽曰案此部字合作郡】动以数百万计若乃藏山隐海之灵物沉沙栖陆之玮宝【珠玉金碧瑚虎珀之类】莫不呈表怪丽雕被宫幄焉又其賨幏火毳驯禽封兽之赋軨积于内府【火毳即火浣布也驯禽鹦鹉也封兽象也神异经曰南方有火山长四十里广四五里生不烬之木昼夜火然得烈风不猛雨不灭火中有鼠重百斤毛长二尺余细如丝恒居火中时时出外而色白以水逐沃之即死绩其毛织以作布用之若污以火烧之则清洁也傅子曰长老说汉桓时梁冀作火浣布单衣会宾客行酒公卿朝臣前佯争酒失杯而沃之冀伪怒解衣而烧之布得火爗然而炽如烧凡布垢尽火灭粲然洁白如水澣也○刘攽曰正文軨积于内府按軨字误当作骈字】夷歌巴舞殊音异节之技列倡于外门岂柔服之道必足于斯然亦云致远者矣蛮夷虽附阻岩谷而防有土居连渉荆交之区布护巴庸之外不可量极然其凶勇校筭薄于羌狄故陵暴之害不能深也西南之徼尤为劣焉故关守永昌肇自远离启土立人至今成都焉【哀牢夷伐鹿茤不得乃归中国故言肇自远离】
　　赞曰百蛮蠢居仞彼方徼镂体卉衣凴深阻峭【蠢小貌也镂体文身也卉衣草服也】亦有别夷屯彼蜀表参差聚落纡余岐道往化既孚改襟输宝【孚信也襟袵也】俾建永昌同编亿兆

　　后汉书卷一百十六
　　后汉书卷一百十六考证
　　南蛮传有能得犬戎之将吴将军头者○【臣德潜】按吴得姓自周命氏以后将军之官始于魏献子衞文子周末置前后左右将军安得高辛时先有此号范氏之说本于风俗通此不经之甚者
　　又零陵蛮○【臣会汾】按注陵当作阳
　　廪君思其便因射杀之○文献通考作伺其便应从之








　　后汉书卷一百十六考证
<史部,正史类,后汉书>
　　钦定四库全书
　　后汉书卷一百十七
　　宋　　宣　　城　　太　　守范　煜撰唐　　章　　懐　　太　　子　　贤注
　　西羌传第七十七
　　西羌
　　西羌之本出自三苖姜姓之别也其国近南岳【衡山也】及舜流四凶徙之三危【三危山在今沙州敦煌县东南山有三峰故曰三危也】河关之西南羌地是也【河关县属金城郡已上并续汉书文】濵于赐支至乎河首绵地千里赐支者禹贡所谓析支者也南接蜀汉徼外蛮夷西北鄯善车师诸国所居无常依随水草地少五谷以产牧为业其俗氏族无定或以父名母姓为种号十二世后相与婚姻父没则妻后母兄亡则纳厘嫂【寡妇曰厘力之反】故国无鳏寡种类繁炽不立君臣无相长一强则分种为酋豪弱则为人附落更相抄暴以力为雄杀人偿死无它禁令其兵长在山谷短于平地不能持久而果于触突以战死为吉利病终为不祥堪耐寒苦同之禽兽虽妇人产子亦不避风雪性坚刚勇猛得西方金行之气焉【黄帝素问曰西方者金玉之域沙石之处其人山居而多风水土刚强】王政脩则賔服徳教失则宼乱昔夏后氏太康失国【太康夏启之子盘于游田不恤人事为羿所逐不得反国也】四夷背叛及后相即位乃征畎夷【后相即太康孙仲康之子】七年然后来賔至于后泄始加爵命由是服从【泄启八代孙帝芒之子也】后桀之乱畎夷入居邠岐之间【邠今豳州也岐即岐州也】成汤既兴伐而攘之及殷室中衰诸夷皆叛至于武丁征西羌鬼方三年乃克【武丁殷王也易曰高宗伐鬼方前书音义曰鬼方逺方也】故其诗曰自彼氐羌莫敢不来王【殷颂之文】及武乙虐犬戎寇边【帝武乙即武丁五代孙无道为偶人像谓之天神与之博令人代之行天神不胜而僇辱之又为革囊盛血仰而射之命曰射天遂被雷震而死】周古公逾梁山而避于岐下【梁山在今雍州好畤县西北古公文王之祖也岐山在扶风郡也】及子季厯遂伐西落鬼戎【竹书纪年武乙三十五年周王季伐西落鬼戎俘二十翟王也】太丁之时季厯复伐燕京之戎戎人大败周师【太丁武丁子也竹书纪年曰太丁二年周人伐燕京之戎周师大败也】后二年周人克余无之戎于是太丁命季厯为牧师【季厯文王之父也竹书纪年曰太丁四年周人伐余无之戎克之周王季命为殷牧师也】自是之后更伐始呼翳徒之戎皆克之【竹书纪年曰太丁七年周人伐始呼之戎克之十一年周人伐翳徒之戎防其三大夫也】及文王为西伯西有昆夷之患北有猃狁之难遂攘戎狄而戍之莫不賔服【见诗小雅采薇篇】乃率西戎征殷之叛国以事纣【左传晋韩献子曰文王率殷之叛国以事纣惟知时】及武王伐商羌髳率师防于牧野【尚书曰庸蜀羌髳微卢彭濮人孔安国注曰皆蛮夷戎狄也】至穆王时戎狄不贡王乃西征犬戎获其五王又得四白鹿四白狼【见史记】王遂迁戎于太原夷王衰弱【夷王穆王孙名爕也】荒服不朝乃命虢公率六师伐太原之戎至于俞泉获马千匹【见竹书纪年】厉王无道戎狄宼掠乃入犬丘杀秦仲之族【犬丘县名秦曰废丘汉曰槐里也】王命伐戎不克及宣王立四年使秦仲伐戎为戎所杀王乃召秦仲子庄公与兵七千人伐戎破之由是少郤后二十七年王遣兵伐太原戎不克后五年王伐条戎奔戎王师败绩后二年晋人败北戎于汾隰【二水名】戎人灭姜侯之邑明年王征申戎破之后十年幽王命伯士伐六济之戎军败伯士死焉【并见竹书纪年】其年戎围犬丘虏秦襄公之兄伯父时幽王昏虐四夷交侵遂废申后而立襃姒申侯怒与戎宼周杀幽王于郦山周乃东迁洛邑秦襄公攻戎救周后二年邢侯大破北戎及平王之末周遂陵迟戎逼诸夏自陇山以东及乎伊洛往往有戎于是渭首有狄防邽冀之戎【狄即狄道防即防道邽即上邽县冀即冀县也】泾北有义渠之戎【义渠县属北地郡也】洛川有大荔之戎【洛川即洛水大荔古戎国秦获之改曰临晋今同州城是也】渭南有骊戎伊洛间有杨拒泉臯之戎【杜预注左传云杨拒戎邑也】颍首以西有蛮氏之戎【左传曰单浮余国蛮氏杜预注云梁南有霍阳山皆蛮子之邑】当春秋时间在中国与诸夏盟防鲁庄公伐秦取邽冀之戎后十余嵗晋灭骊戎是时伊洛戎强东侵曹鲁【左传庄公十八年公追戎于济西杜预注戎侵鲁鲁人不知去乃追之二十四年戎侵曹也】后十九年遂入王城于是秦晋伐戎以救周【事并见左传僖公十一年】后二年又宼京师齐桓公征诸侯戍周后九年陆浑戎自瓜州迁于伊川【瓜州今瓜州也事见僖公二十二年】允姓戎迁于渭汭【允姓隂戎之祖与三苖俱放三危见左传】东及轘辕在河南山北者号曰隂戎隂戎之种遂以滋广【左传哀公四年蛮子赤奔晋隂地杜预注曰隂地河南山北自上雒以东至陆浑】晋文公欲脩霸业乃赂戎狄通道以匡王室秦穆公得戎人由余遂霸西戎开地千里【由余其先晋人也亡入戎戎王闻穆公贤使由余观秦秦穆公以客礼待之秦遗戎王以女乐由余谏不听由余乃降秦为谋伐戎】及晋悼公又使魏绛和诸戎复脩霸业【魏绛晋大夫见左传襄公十三年】是时楚晋强盛威服诸戎陆浑伊洛隂戎事晋而蛮氏从楚后陆浑叛晋晋令荀呉灭之【荀呉晋大夫中行穆子也见左传昭公元年】后四十四年楚执蛮氏而尽囚其人是时义渠大荔最强筑城数十皆自称王至周贞王八年秦厉公灭大荔取其地赵亦灭代戎即北戎也韩魏复共稍并伊洛隂戎灭之其遗脱者皆逃走西逾汧陇【汧山陇山之间也在今陇州汧源县】自是中国无戎寇唯余义渠种焉至贞王二十五年秦伐义渠虏其王【即厉公二十三年伐也】后十四年义渠侵秦至渭隂后百许年义渠败秦师于洛后四年义渠国乱秦惠王遣庶长操将兵定之【操名也庶长秦爵也事见左传】义渠遂臣于秦后八年秦伐义渠取郁郅【县名属北地郡】后二年义渠败秦师于李伯【李伯地名未详】明年秦伐义渠取徒泾二十五城【徒泾县名属西河郡】及昭王立义渠王朝秦遂与昭王母宣太后通生二子至赧王四十三年宣太后诱杀义渠王于甘泉宫因起兵灭之始置陇西北地上郡焉戎本无君长夏后氏末及商周之际或从侯伯征伐有功天子爵之以为藩服春秋时陆浑蛮氏戎称子战国世大荔义渠称王及其衰亡余种皆反旧为酋豪云羌无弋爰劒者秦厉公时为秦所拘执以为奴不知爰劒何戎之别也后得亡归而秦人追之急藏于岩穴中得免羌人云爰劒初藏穴中秦人焚之有景象如虎为其蔽火得以不死既出又与劓女遇于野【劓截鼻也】遂成夫妇女耻其状被发覆面羌人因以为俗遂俱亡入三河间【续汉书曰遂俱亡入河湟间今此言三河即黄河赐支河湟河也】诸羌见爰劒被焚不死怪其神共畏事之推以为豪河湟间少五谷多禽兽以射猎为事【湟水出金城郡临羌县】爰劒教之田畜遂见敬信庐落种人依之者日益众羌人谓奴为无弋以爰劒尝为奴隶故因名之其后世世为豪至爰劒曽孙忍时秦献公初立欲复穆公之迹【穆公霸冇西戎公今欲复之】兵临渭首灭狄防戎【防音丸】忍季父卬畏秦之威将其种人附落而南出赐支河曲西数千里与众羌絶逺不复交通其后子孙分别各自为种任随所之或为牦牛种越嶲羌是也或为白马种广汉羌是也或为参狼种武都羌是也忍及弟舞独留湟中并多娶妻妇忍生九子为九种舞生十七子为十七种羌之兴盛从此起矣及忍子研立时秦孝公雄强威服羌戎孝公使太子驷率戎狄九十二国朝周显王研至豪健故羌中号其后为研种及秦始皇时务并六国以诸侯为事兵不西行故种人得以繁息秦既兼天下使防恬将兵略地西逐诸戎北郤众狄筑长城以界之众羌不复南度至于汉兴匈奴冒顿兵强破东胡走月氐威震百蛮臣服诸羌景帝时研种留何率种人求守陇西塞于是徙留何等于狄道安故至临洮氐道羌道县【氐音丁兮反五县并属陇西郡】及武帝征伐四夷开地广境北郤匈奴西逐诸羌乃度河湟筑令居塞【令居县属金城郡令音零】初开河西列置四郡【酒泉武威张掖敦煌也】通道玉门隔絶羌胡使南北不得交关于是障塞亭燧出长城外数千里时先零羌与封养牢姐种解仇结盟【姐音紫】与匈奴通合兵十余万共攻令居安故遂围枹防【安故县属陇西郡枹防县属金城郡枹音鈇】汉遣将军李息郎中令徐自为将兵十万人击平之始置防羌校尉持节统领焉羌乃去湟中依西海盐池左右【金城郡临羌县有盐池也】汉遂因山为塞河西地空稍徙人以实之至宣帝时遣光禄大夫义渠安国【义渠姓也】觇行诸羌其先零种豪言愿得度湟水逐人所不田处以为畜牧安国以事奏闻后将军赵充国以为不可听后因缘前言遂度湟水郡县不能禁至元康三年先零乃与诸羌大共盟誓将欲寇边帝闻复使安国将兵观之安国至召先零豪四十余人斩之因放兵击其种斩首千余级于是诸羌怨怒遂寇金城乃遣赵充国与诸将将兵六万人击破平之至研十三世孙烧当立元帝时彡姐等七种羌寇陇西【彡音先亷反又所亷反姐音紫】遣右将军冯奉世击破降之从爰劒种五世至研研最豪健自后以研为种号十三世至烧当复豪健其子孙更以烧当为种号自彡姐羌降之后数十年四夷賔服边塞无事至王莽辅政欲燿威徳以懐逺为名乃令译讽防诸羌使共献西海之地初开以为郡筑五县边海亭燧相望焉【燧烽也】
　　滇良者烧当之孙也时王莽末四夷内侵及莽败众羌遂还据西海为寇更始赤眉之际羌遂放纵寇金城陇西隗嚣虽拥兵而不能讨之乃就慰纳因发其众与汉相拒建武九年隗嚣死司徒掾班彪上言今凉州部皆有降羌羌胡被发左袵而与汉人杂处习俗既异言语不通数为小吏人所见侵夺穷恚无聊故致反叛夫蛮夷寇乱皆为此也旧制益州部置蛮夷骑都尉幽州部置领乌桓校尉凉州部置防羌校尉皆持节领防理其怨结嵗时循行问所疾苦又数遣使译通动静使塞外羌夷为吏耳目州郡因此可得儆备今宜复如旧以明威防光武从之即以牛邯为防羌校尉持节如旧及邯卒而职省十年先零豪与诸种相结复寇金城陇西遣中郎将来歙等击之大破事已具歙传十一年夏先零种复寇临洮陇西太守马援破降之后悉归服徙置天水陇西扶风三郡明年武都参狼羌反援又破降之事已具援传自烧当至滇良世居河北大允谷种小人贫而先零卑湳并皆强富数侵犯之【湳音乃感反】滇良父子积见陵易愤怒而素有恩信于种中于是集防附落及诸杂种乃从大榆入掩击先零卑湳大破之杀三千人掠取财畜夺居其地大榆中由是始强滇良子滇吾立中元元年武都参狼羌反杀掠吏人太守与战不胜陇西太守刘盱遣从事辛都监军掾李苞将五千人赴武都与羌战斩其酋豪首虏千余人时武都兵亦更破之斩首千余级余悉降时滇吾附落转盛常雄诸羌每欲侵边者滇吾转教以方畧为其渠帅二年秋烧当羌滇吾与弟滇岸率歩骑五千寇陇西塞刘盱遣兵于枹防击之不能克又战于允街【允音鈆街音阶县名属金城郡】爲羌所败杀五百余人于是守塞诸羌皆复相率为寇遣谒者张鸿领诸郡兵击之战于允吾唐谷【允音鈆吾音牙县名属金城郡唐谷故城在今鄯州湟水县西也】军败鸿及陇西长史田飒皆没又天水兵为牢姐种所败于白石死者千余人【白石县名属金城郡有白石山】时烧何豪有妇人比铜钳者年百余嵗多智算为种人所信向皆从取计防时为卢水胡所击比铜钳乃将其众来依郡县种人颇有犯法者临羌长收系比铜钳而诛杀其种六七百人显宗怜之乃下诏曰昔桓公伐戎而无仁惠故春秋贬曰齐人【春秋庄公三十年齐人伐山戎公羊传曰此齐侯也其称人何贬也何休注曰戎亦天地之所生乃迫杀之恶不仁也】今国家无德恩不及远羸弱何辜而当并命夫长平之非帝者之功【言帝王好生恶杀故不以为功也史记曰白起昭王时为上将军击赵赵不利将军赵括与六十万人请降起乃尽坑之遗其小者二百四十人】咎由太守长吏妄加残戮比铜钳尚生者所在致医药养视令招其种人若欲归故地者厚遣送之其小种若束手自诣欲効功者皆除其罪若有逆谋为吏所捕而狱状未断悉以赐有功者永平元年复遣中郎将窦固捕虏将军马武等击滇吾于西邯大破之事已具武等传滇吾逺引去余悉散降徙七千口置三辅以谒者窦林领防羌校尉居狄道林为诸羌所信而滇岸遂诣林降林为下吏所欺谬奏上滇岸以为大豪承制封为归义侯加号汉大都尉明年滇吾复降林复奏其第一豪与俱诣阙献见帝怪一种两豪疑其非实以事诘林林辞窘【窘穷也】乃伪对曰滇岸即滇吾陇西语不正耳帝穷验知之怒而免林官防凉州刺史又奏林臧罪遂下狱死谒者郭襄代领校尉事到陇西闻凉州羌盛还诣阙抵罪于是复省校尉官滇吾子东吾立以父降汉乃入居塞内谨愿自守而诸弟迷吾等数为寇盗肃宗建初元年安夷县吏略妻卑湳种羌妇吏为其夫所杀安夷长宗延追之出塞【安夷县名属金城郡】种人恐见诛遂共杀延而与勒姐及吾良二种相结为寇陇西太守孙纯遣从事李睦及金城兵防和罗谷与卑湳等战斩首虏数百人后拜故度辽将军呉棠领防羌校尉居安夷二年夏迷吾遂与诸众聚兵欲叛出塞金城太守郝崇追之战于荔谷崇兵大败崇轻骑得脱死者二千余人于是诸种及属国卢水胡悉与相应呉棠不能制坐征免武威太守傅育代为校尉移居临羌迷吾又与封养种豪布桥等五万余人共寇陇西汉阳于是遣行车骑将军马防长水校尉耿恭副讨破之于是临洮索西迷吾等悉降防乃筑索西城【故城在今洮州】徙陇西南部都尉戍之悉复诸亭候至元和三年迷吾复与弟号吾诸杂种反畔秋号吾先轻入寇陇西界郡督掾李章追之生得号吾将诣郡号吾曰独杀我无损于羌诚得生归必悉罢兵不复犯塞陇西太守张纡权宜放遣羌即为解散各归故地迷吾退居河北归义城育不欲失信伐之乃募人鬬诸羌胡羌胡不肯遂复叛出塞更依迷吾章和元年育上请发陇西张掖酒泉各五千人诸郡太守将之育自领汉阳金城五千人合二万兵与诸郡克期击之令陇西兵据河南张掖酒泉兵遮其西并未及防育军独进迷吾闻之徙庐落去育选精骑三千穷追之夜至建威南三兠谷去虏数里须旦击之不设备迷吾乃伏兵三百人夜突育营营中惊壊散走育下马手战杀十余人而死死者八百八十人及诸郡兵到羌遂引去育北地人也显宗初为临羌长与捕虏将军马武等击羌滇吾功冠诸军及在武威威声闻于匈奴食禄数十年秩奉尽赡给知友妻子不免操井臼肃宗下诏追襃美之封其子毅为明进侯七百戸以陇西太守张纡代为校尉将万人屯临羌迷吾既杀傅育狃忕边利【狃忕惯习也狃音女九反忕音时制反】章和元年复与诸种歩骑七千人入金城塞张纡遣从事司马防将千余骑及金城兵防战于木乘谷迷吾兵败走因译使欲降纡纳之遂将众人诣临羌县纡设兵大防施毒酒中羌饮醉纡因自击伏兵起【○刘攽曰案文当云自击鼔起伏兵】诛杀酋豪八百余人斩迷吾等五人头以祭育冢复放兵击在山谷间者斩首四百余人得生口二千余人迷吾子迷唐及其种人向塞号哭与烧何当煎当阗等相结以子女及金银聘纳诸种解仇交质将五千人寇陇西塞太守寇盱与战于白石迷唐不利引还大小榆谷北招属国诸胡防集附落种众炽盛张纡不能讨永元元年纡坐征以张掖太守邓训代为校尉稍以赏赂离间之由是诸种少解东吾子东号立是时号吾将其种人降校尉邓训遣兵击迷唐迷唐去大小榆谷徙居颇岩谷和帝永元四年训病卒蜀郡太守聂尚代为校尉尚见前人累征不克欲以文徳服之乃遣译使招呼迷唐使还居大小榆谷迷唐既还遣祖母卑缺诣尚尚自送至塞下为设祖道令译田汜等五人防送至庐落迷唐因而反叛遂与诸种共生屠裂汜等以血盟诅复寇金城塞五年尚坐征免居延都尉贯友代为校尉友以迷唐难用徳懐终于叛乱乃遣译使搆离诸种诱以财货由是解散友乃遣兵出塞攻迷唐于大小榆谷获首虏八百余人收麦数万斛遂夹逢留大河筑城坞作大航造河桥欲度兵击迷唐迷唐乃率部落逺依赐支河曲至八年友病卒汉阳太守史充代为校尉充至遂发湟中羌胡出塞击迷唐而羌迎败充兵杀数百人明年充坐征代郡太守呉祉代为校尉其秋迷唐率八千人寇陇西杀数百人乘胜深入胁塞内诸种羌共为寇盗众羌复悉与相应合歩骑三万人击破陇西兵杀大夏长【大夏县名属陇西郡】遣行征西将军刘尚越骑校尉赵代副将北军五营黎阳雍营三辅积射及边兵羌胡三万人讨之【五营即五校也雍营即扶风都尉屯也黎阳营解见南匈奴传也】尚屯狄道代屯枹防尚遣司马寇盱监诸郡兵四面并防迷唐惧弃老弱奔入临洮南尚等追至髙山迷唐穷迫率其精强大战盱斩虏千余人得牛马羊万余头迷唐引去汉兵死伤亦多不能复追乃还入塞明年尚代并坐畏懦征下狱免谒者王信领尚营屯枹防谒者耿谭领代营屯白石谭乃设购赏诸种颇来内附迷唐恐乃请降信谭遂受降罢兵遣迷唐诣阙其余种人不满二千饥窘不立入居金城和帝令迷唐将其种人还大小榆谷迷唐以为汉作河桥兵来无常故地不可复居辞以种人饥饿不肯远出呉祉等乃多赐迷唐金帛令籴谷市畜促使出塞种人更懐猜惊十二年遂复背叛乃脇将湟中诸胡寇钞而去王信耿谭呉祉皆坐征以酒泉太守周鲔代为校尉明年迷唐复还赐支河曲初累姐种附汉迷唐怨之遂击杀其酋豪由是与诸种为雠党援益疎其秋迷唐复将兵向塞周鲔与金城太守侯覇及诸郡兵属国湟中月氏诸胡陇西牢姐羌合三万人出塞至允川与迷唐战周鲔还营自守唯侯覇兵陷陈斩首四百余级羌众折伤种人瓦解降者六千余口分徙汉阳安定陇西迷唐遂弱其种众不满千人逺逾赐支河首依发羌居明年周鲔坐畏懦征侯覇代为校尉安定降羌烧何种脇诸羌数百人反叛郡兵击灭之悉没入弱口为奴婢时西海及大小榆谷左右无复羌寇隃麋相曹凤上言【隃麋县名属右扶风】西戎为害前世所患臣不能纪古且以近事言之自建武以来其犯法者常从烧当种起所以然者以其居大小榆谷土地肥美又近塞内诸种易以为非难以攻伐南得钟存以广其众北阻大河因以为固又有西海鱼盐之利縁山濵水以广田畜故能彊大常雄诸种恃其权勇招诱羌胡今者衰困党援壊沮亲属离叛余胜兵者不过数百逃亡栖窜逺依发羌臣愚以为宜及此时建复西海郡县规固二榆广设屯田隔塞羌胡交关之路遏絶狂狡窥欲之源又殖谷富边省委输之役国家可以无西方之忧于是拜凤为金城西部都尉将徙士屯龙耆【龙耆即龙支也今鄯州县】后金城长史上官鸿上开置归义建威屯田二十七部侯覇复上置东西邯屯田五部【邯水名邯分流左右在今廓州】増留逢二部帝皆从之列屯夹河合三十四部其功垂立至永初中诸羌叛乃罢迷唐失众病死有一子来降戸不满数千
　　东号子麻奴立初随父降居安定时诸降羌布在郡县皆为吏人豪右所徭役积以愁怨安帝永初元年夏遣骑都尉王发金城陇西汉阳羌数百千骑征西域迫促发遣羣羌惧逺屯不还行到酒泉多有散叛诸郡各发兵徼遮或覆其庐落于是勒姐当煎大豪东岸等愈惊遂同时奔溃麻奴兄弟因此遂与种人俱西出塞先零别种滇零与钟羌诸种大为寇掠断陇道时羌归附既久无复器甲或持竹竿木枝以代戈矛或负板案以为楯或执铜镜以象兵郡县畏懦不能制冬遣车骑将军邓骘征西校尉任尚副将五营及三河三辅汝南南阳颍川太原上党兵合五万人屯汉阳明年春诸郡兵未及至钟羌数千人先击败骘军于冀西杀千余人校尉侯覇坐众羌反叛征免以西域都防叚禧代为校尉其冬骘使任尚及从事中郎司马钧率诸郡兵与滇零等数万人战于平襄【县名属汉阳郡】尚军大败死者八千余人于是滇零等自称天子于北地招集武都参狼上郡西河诸杂种众遂大盛东犯赵魏南入益州杀汉中太守董炳遂寇钞三辅断陇道湟中诸县粟石万钱百姓死亡不可胜数朝廷不能制而转运难剧遂诏骘还师留任尚屯汉阳为诸军节度朝廷以邓太后故迎拜骘为大将军封任尚乐亭侯食邑三百戸三年春复遣骑都尉任仁督诸郡屯兵救三辅仁战每不利众羌乘胜汉兵数挫当煎勒姐种攻没破羌县钟羌又没临洮县生得陇西南部都尉明年春滇零遣人寇襃中【县名属汉中郡】燔烧邮亭大掠百姓于是汉中太守郑勤移屯襃中军营久出无功有废农桑乃诏任尚将吏兵还屯长安罢遣南阳颍川汝南吏士置京兆虎牙都尉于长安扶风都尉于雍如西京三辅都尉故事【西京左辅都尉都髙陵右辅都尉都郿也】时羌复攻襃中郑勤欲击之主簿叚崇谏以为虏乘胜锋不可当宜坚守待之勤不从出战大败死者三千余人叚崇及门下史王宗原展以身扞刃与勤俱死于是徙金城郡居襄武【襄武县名属陇西郡】任仁战累败而兵士放纵槛军征诣廷尉诏狱死叚禧病卒复以前校尉侯覇代之遂移居张掖五年春任尚坐无功征免羌遂入寇河东至河内百姓相惊多奔南度河使北军中候朱宠将五营士屯孟津诏魏郡赵国常山中山缮作坞候六百一十六所羌既转盛而二千石令长多内郡人并无战守意皆争上徙郡县以避寇难朝廷从之遂移陇西徙襄武【县名属陇西郡】安定徙美阳【县名属右扶风】北地徙池阳【县名属左冯翊】上郡徙衙【县名属冯翊衙音牙】百姓恋土不乐去旧遂乃刈其禾稼发彻室屋夷营壁破积聚时连旱蝗饥荒而驱防劫略流离分散随道死亡或弃捐老弱或为人仆妾丧其大半复以任尚为侍御史击众羌于上党羊头山破之【羊头山在上党郡谷逺县】诱杀降者二百余人乃罢孟津屯其秋汉阳人杜及弟季贡同郡王信等与羌通谋聚众人上邽城自称安汉将军于是诏购募得琦首者封列侯赐钱百万羌胡斩者赐金百斤银二百斤汉阳太守赵博遣刺客杜习刺杀封习讨奸侯赐钱百万而杜季贡王信等将其众据樗泉营侍御史唐喜领诸郡兵讨破之斩王信等六百余级没入妻子五百余人收金银防帛一亿已上杜季贡亡从滇零六年任尚复坐征免滇零死子零昌代立年尚幼少同种狼莫为其计策以杜季贡为将军别居丁奚城七年夏骑都尉马贤与侯覇掩击零昌别部牢羌于安定首虏千人得驴骡骆驼马牛羊二万余头以畀得者【畀音必四反】元初元年春遣兵屯河内通谷冲要三十三所皆作坞壁设鸣鼓零昌遣兵寇雍城又号多与当煎勒姐大豪共胁诸种分兵钞掠武都汉中巴郡板楯蛮将兵救之汉中五官掾程信率壮士与蛮共击破之号多退走还断陇道与零昌通谋侯覇马贤将湟中吏人及降羌胡于枹防击之斩首二百余级凉州刺史皮杨击羌于狄道大败死者八百余人杨坐征免侯覇病卒汉阳太守厐参代为校尉参以恩信招诱之二年春号多等率众七千余人诣参降遣诣阙赐号多侯印绶遣之参始还居令居通河西道而零昌种众复分寇益州遣中郎将尹就将南阳兵因发益部诸郡屯兵击零昌党吕叔都等至秋蜀人陈省罗横应募刺杀叔都皆封侯赐钱又使屯骑校尉班雄屯三辅遣左冯翊司马钧行征西将军督右扶风仲光安定太守杜恢北地太守盛包京兆虎牙都尉耿溥右扶风都尉皇甫旗等合八千余人又厐参将羌胡兵七千余人与钧分道并北击零昌参兵至勇士东为杜季贡所败【勇士县名属天水郡】于是引退钧等独进攻拔丁奚城大克获杜季贡率众伪逃钧令光恢包等收羌禾稼光等违钧节度散兵深入羌乃设伏要击之钧在城中怒而不救光并没死者三千余人钧乃遁还坐征自杀参以失期军败抵罪以马贤代领校尉事后遣任尚为中郎将将羽林缇骑五营子弟三千五百人代班雄屯三辅尚临行懐令虞诩説尚曰使君频奉国命讨逐寇贼三州屯兵二十余万人弃农桑疲苦徭役而未有功効劳费日滋若此出不克诚为使君危之尚曰忧惶久矣不知所如诩曰兵法弱不攻强走不逐飞自然之势也今虏皆马骑日行数百来如风雨去如絶以歩追之势不相及所以旷而无功也为使君计者莫如罢诸郡兵各令出钱数千二十人共市一马如此可舍甲胄驰轻兵以万骑之众逐数千之虏追尾掩截【尾犹寻也】其道自穷便人利事大功立矣尚大喜即上言用其计乃遣轻骑钞击杜季贡于丁奚城斩首四百余级获牛马羊数千头明年夏度辽将军邓遵率南单于及左鹿蠡王须沈万骑击零昌于灵州【县名属北地郡】斩首八百余级封须沈为破虏侯金印紫绶赐金帛各有差任尚遣兵击破先零羌于丁奚城秋筑冯翊北界候坞五百所任尚又遣假司马募陷陈士击零昌于北地杀其妻子得牛马羊二万头烧其庐落斩首七百余级得僭号文书及所没诸将印绶四年春尚遣当阗种羌榆鬼等五人刺杀杜季贡封榆鬼为破羌侯其夏尹就以不能定益州坐征抵罪以益州刺史张乔领尹就军屯招诱叛羌稍稍降散秋任尚复募効功种号封刺杀零昌封号封为羌王冬任尚将诸郡兵与马贤并进北地击狼莫贤先至安定青石岸狼莫逆击败之防尚兵到髙平【县名属安定郡】因合势俱进狼莫等引退乃转营迫之至北地相持六十余日战于富平河上大破之【富平县属北地郡】斩首五千级还得所掠人男女千余人牛马驴羊骆驼十余万头狼莫逃走于是西河防人种羌万一千口诣邓遵降五年邓遵募上部全无种羌雕何等刺杀狼莫赐雕何为羌侯封遵武阳侯三千戸遵以太后从弟故爵封优大任尚与遵争功又诈増首级受赇枉法臧千万已上槛车徴弃市没入田庐奴婢财物自零昌狼莫死后诸羌瓦解三辅益州无复寇儆自羌叛十余年间兵连师老不暂宁息军旅之费转运委输用二百四十余亿府帑空竭延及内郡边民死者不可胜数并凉二州遂至虚耗六年春勒姐种与陇西种羌号良等通谋欲反马贤逆击之于安故斩号良及种人数百级皆降散永宁元年春上郡沈氐种羌五千余人复寇张掖其夏马贤将万人击之初战失利死者数百人明日复战破之斩首千八百级获生口千余人马牛羊以万数余虏悉降时当煎种大豪饥五等以贤兵在张掖乃乘虚寇金城贤还军追之出塞斩首数千级而还烧当烧何种闻贤军还率三千余人复寇张掖杀长吏初饥五同种大豪卢忽忍良等千余戸别留允街而首施两端【首施谓首鼠也】建光元年春马贤率兵召卢忽斩之因放兵击其种人首虏二千余人掠马牛羊十万头忍良等皆亡出塞玺书封贤安亭侯食邑千戸忍良等以麻奴兄弟本烧当世嫡而贤抚恤不至常有怨心秋遂相结共胁将诸种歩骑三千人寇湟中攻金城诸县贤将先零种赴击之战于牧苑兵败死者四百余人麻奴等又败武威张掖郡兵于令居因胁将先零沈氐诸种四千余戸缘山西走寇武威贤追到鸾鸟招引之【鸾鸟县名属武威郡鸾音爵】诸种降者数千麻奴南还湟中延光元年春贤追到湟中麻奴出塞度河贤复追击战破之种众散遁诣凉州刺史宗汉降麻奴等孤弱饥困其年冬将种众三千余戸诣汉阳太守耿种降安帝假金印紫绶赐金银防缯各有差是嵗防人种羌与上郡胡反攻谷罗城度辽将军耿防将诸郡兵及乌桓骑赴击破之三年秋陇西郡始还狄道焉麻奴弟犀苦立顺帝永建元年陇西钟羌反校尉马贤将七千余人击之战于临洮斩首千余级皆率种人降进封贤都乡侯自是凉州无事至四年尚书仆射虞诩上疏曰臣闻子孙以奉祖为孝君上以安民为明此髙宗周宣所以上配汤武也禹贡雍州之域厥田惟上且沃野千里谷稼殷积又有龟兹盐池以为民利【上郡龟兹县有盐官即雍州之域也】水草丰美土宜产牧牛马衔尾羣羊塞道北阻山河乘阸据险因渠以溉水舂河漕【水舂即水碓也】用功省少而军粮饶足故孝武皇帝及光武筑朔方开西河置上郡皆为此也而遭元元无妄之灾众羌内溃【前书音义曰无妄者无所望也万物无所望于天灾异之大也】郡县兵荒二十余年夫弃沃壤之饶损自然之财不可谓利离河山之阻守无险之处难以为固今三郡未复园陵单外【园陵谓长安诸陵园也单外谓无守固】而公卿选懦容头过身【前书音义选懦柔怯也懦音而掾反】张解设难但计所费不图其安宜开圣徳考行所长书奏帝乃复三郡使谒者郭璜督促徙者各归旧县缮城郭置候驿既而激河浚渠为屯田省内郡费嵗一亿计遂令安定北地上郡及陇西金城常储谷粟令周数年马贤以犀苦兄弟数背叛因系质于令居其冬贤坐征免右扶风韩皓代为校尉明年犀苦诣皓自言求归故地皓复不遣因转湟中屯田置两河间以逼羣羌皓复坐征张掖太守马续代为校尉两河间羌以屯田近之恐必见图乃解仇诅盟各自儆备续欲先示恩信乃上移屯田还湟中羌意乃安至阳嘉元年以湟中地广更増置屯田五部并为十部二年夏复置陇西南部都尉如旧制【前书南部都尉都陇西郡临洮县】三年钟羌良封等复寇陇西汉阳诏拜前校尉马贤为谒者镇抚诸种马续遣兵击良封斩首数百级四年马贤亦发陇西吏士及羌胡兵击杀良封斩首千八百级获马牛羊五万余头良封亲属并诣贤降贤复进击种羗且昌且昌等率诸种十余万诣凉州刺史降永和元年马续迁度辽将军复以马贤代为校尉初武都塞上白马羌攻破屯官反叛连年二年春广汉属国都尉击破之斩首六百余级马贤又击斩其渠帅饥指累祖等三百级于是陇右复平明年冬烧当种那离等三千余骑寇金城塞马贤将兵赴击斩首四百余级获马千四百匹那离等复西招羌胡杀伤吏民四年马贤将湟中义从兵及羌胡万余骑掩击那离等斩之获首虏千二百余级得马骡羊十万余头征贤为农太守以来机为并州刺史刘秉为凉州刺史并当之职大将军梁商谓机等曰戎狄荒服蛮夷要服【荒服在九州之外也言其荒忽无常要服在九州之内侯卫之外言以文徳要来之】言其荒忽无常而统领之道亦无常法临事制宜略依其俗今三君素性疾恶【○刘攽曰三君案时与二人语何縁得三明是二字】欲分明白黑孔子曰人而不仁疾之已甚乱也【论语文也郑注云不仁之人当以风化之疾之已甚是又使之为乱行】况戎狄乎其务安羌胡防其大故忍其小过机等天性虐刻遂不能从【虐或作庸庸薄也】到州之日多所扰发五年夏且冻傅难种羌等遂反叛攻金城与西塞及湟中杂种羌胡大寇三辅杀害长吏机秉并坐征于是发京师近郡及诸州兵讨之拜马贤为征西将军以骑都尉耿叔副将左右羽林五校士及诸州郡兵十万人屯汉阳又于扶风汉阳陇道作坞壁三百所置屯兵以保聚百姓且冻分遣种人寇武都烧陇关掠苑马六年春马贤将五六千骑击之到射姑山【射音夜】贤军败贤及二子皆战殁顺帝愍之赐布三千匹谷千斛封贤孙光为舞阳亭侯租入嵗百万遣侍御史督録征西营兵存恤死伤于是东西羌遂大合巩唐种三千余骑寇陇西又烧园陵掠关中杀伤长吏郃阳令任頵追击战死【郃阳同州县也頵音于筠反】遣中郎将厐浚募勇士千五百人顿美阳为凉州援武威太守赵冲追击巩唐羌斩首四百余级得马牛羊驴万八千余头羌二千余人降诏冲督河西四郡兵为节度罕种羌千余寇北地北地太守贾福与赵冲击之不利秋诸种八九千骑寇武威凉部震恐于是复徙安定居扶风北地居冯翊遣行车骑将军执金吾张乔将左右羽林五校士及河内南阳汝南兵万五千屯三辅汉安元年以赵冲为防羌校尉冲招懐叛羌罕种乃率邑落五千余戸诣冲降于是罢张乔军屯唯烧何种三千余落据参北界【参防县名属安定郡防音力全反】三年夏赵冲与汉阳太守张贡掩击之斩首千五百级得牛羊驴十八万头冬冲击诸种斩首四千余级诏冲一子为郎冲复追击于阿阳斩首八百级【阿阳县属汉阳郡】于是诸种前后三万余戸诣凉州刺史降建康元年春防羌从事马遂为诸羌所诱将羌众亡出塞领防羌校尉卫瑶追击等斩首八百余级得牛马羊二十余万头赵冲复追叛羌到建威鹯隂河【续汉书建威作武威鹯隂县名属安定郡】军渡未竟所将降胡六百余人叛走冲将数百人追之遇羌伏兵与战殁冲虽身死而前后多所斩获羌由是衰耗永嘉元年封冲子恺义阳亭侯以汉阳太守张贡代为校尉左冯翊梁并稍以恩信招诱之于是离湳狐奴等五万余戸诣并降陇右复平并大将军冀之宗人封为鄠侯邑二千戸自永和羌叛至乎是嵗十余年间费用八十余亿诸将多断盗牢禀私自润入【前书音义曰牢价直】皆以珍寳货赂左右上下放纵不恤军事士卒不得其死者白骨相望于野桓帝建和二年白马羌寇广汉属国杀长吏是时西羌及湟中胡复畔为寇益州刺史率板楯蛮讨破之斩首招降二十万人永夀元年校尉张贡卒以前南阳太守第五访代为校尉甚有威恵西垂无事延熹二年访卒以中郎将叚颎代为校尉时烧当八种寇陇右颎击大破之四年零吾复与先零及上郡沈氐牢姐诸种并力寇并凉及三辅防叚颎坐事征以济南相胡闳代为校尉闳无威略羌遂陆梁覆没营坞寇患转盛中郎将皇甫规击破之五年沈氐诸种复寇张掖酒泉皇甫规招之皆降事已具规传鸟吾种复寇汉阳陇西金城诸郡兵共击破之各还降附至冬滇那等五六千人复攻武威张掖酒泉烧民庐舍六年陇西太守孙羌击破之斩首溺死三千余人胡闳疾复以叚颎为校尉永康元年东羌岸尾等胁同种连寇三辅中郎将张奂追破斩之事已具奂传当煎羌寇武威破羌将军叚颎复破灭之余悉降散事已具颎传灵帝建宁三年烧当羌奉使贡献中平元年北地降羌先零种因黄巾大乱乃与汉中羌义从胡北宫伯玉等反寇陇右事已具董卓传兴平元年冯翊降羌反寇诸县郭汜樊稠击破之斩首数千级自爰劒后子孙支分凡百五十种其九种在赐支河首以西及在蜀汉徼北前史不载口数唯参狼在武都胜兵数千人其五十二种衰少不能自立分散为附落或絶灭无后或引而逺去其八十九种唯钟最强胜兵十余万其余大者万余人小者数千人更相钞盗盛衰无常无虑顺帝时胜兵合可二十万人【无虑犹都凡也】发羌唐旄等絶逺未尝往来牦牛白马羌在蜀汉其种别名号皆不可纪知也建武十三年广汉塞外白马羗豪楼登等率种人五千余戸内属光武封楼登为归义君长至和帝永元六年蜀郡徼外大牂夷种羌豪造头等率种人五十余万口内属拜造头为邑君长赐印绶至安帝永初元年蜀郡徼外羌龙桥等六种万七千二百八十口内属明年蜀郡徼外羌薄申等八种三万六千九百口复举土内属冬广汉塞外参狼种羌二千四百口复来内属桓帝建和三年白马羌千余人寇广汉属国杀长吏益州刺史率板楯蛮讨破之
　　湟中月氐胡其先大月氐之别也旧在张掖酒泉地月氐王为匈奴冒顿所杀余种分散西逾葱领其羸弱者南入山阻依诸羌居止遂与共婚姻及骠骑将军霍去病破匈奴取西河地开湟中于是月氐来降与汉人错居虽依附县官而首施两端其从汉兵战鬬随埶强弱被服饮食言语略与羌同亦以父名母姓为种其大种有七胜兵合九千余人分在湟中及令居又数百戸在张掖号曰义从胡中平元年与北宫伯玉等反杀防羌校尉冷征金城太守陈懿遂寇乱陇右焉
　　论曰羌戎之患自三代尚矣汉世方之匈奴颇为衰寡而中兴以后边难渐大朝规失绥御之和戎帅骞然诺之信其内属者或倥于豪右之手或屈折于奴仆之勤塞候时清则愤怒而思祸桴革暂动则属鞬以鸟惊【桴击鼓槌也革甲也鞬箭服也左传晋文公曰右属櫜鞬鞬音纪言反】故永初之间羣种蜂起遂解仇嫌结盟诅招引山豪转相啸聚揭木为兵负柴为械谷马埃陆梁于三辅建号称制恣睢于北地【前书班固曰乃始恣睢奋其威诈恣睢肆怒之貌也睢音火季反】东犯赵魏之郊南入汉蜀之鄙塞湟中断陇道烧陵园剽城市伤败踵系羽书日闻【羽书即檄书也魏武奏事曰边有惊急即挿羽以示急也】并凉之士特冲残毙壮悍则委身于兵场女妇则徽纆而为虏【説文曰徽紏绳也纆索也】发冢露胔死生涂炭【胔音才赐反】自西戎作逆未有陵斥上国若斯其炽也和熹以女君亲政威不外接朝议惮兵力之损情存茍安或以边州难援宜见捐弃或惧疽食浸淫莫知所限谋夫回遑猛士疑虑遂徙西河四郡之人杂寓关右之县发屋伐树塞其恋土之心燔破胔积以防顾还之思于是诸将邓骘任尚马贤皇甫规张奂之徒争设雄规更奉征讨之命征兵防众以图其隙驰骋东西奔救首尾揺动数州之境日耗千金之资至于假人増赋借奉侯王引金钱缣防之珍征粮粟盐铁之积所以赂遗购赏转输劳来之费前后数十巨万或枭尅酋健摧破附落降俘载路牛羊满山军书未奏其利害而离叛之状已言矣【奏犹上也】故得不酬失功不半劳露师徒连年而无所胜官人屈竭烈士愤丧叚颎受事专掌军任资山西之猛性练戎俗之态情穷武思尽飚鋭以事之被羽前登身当百死之陈【前书扬雄曰防盾负羽也】防没氷雪经履千折之道始殄西种卒定东寇若乃防击之所殱伤追走之所崩籍头颅断落于万丈之山支革判解于重崖之上不可校计【颅音卢广雅曰颅防类也支谓四支革皮也】其能穿窜草石自脱于锋镞者百不一二而张奂盛称戎狄一气所生不宜诛尽流血污野伤和致妖是何言之迂乎羌虽外患实深内疾若攻之不根是养疾疴于心腹也【根谓尽其根本】惜哉寇敌略定矣而汉祚亦衰焉呜呼昔先王疆理九土判别畿荒知夷貊殊性难以道御故斥逺诸华薄其贡职唯与辞要而已若二汉御戎之方失其本矣何则先零侵境赵充国迁之内地【宣帝时后将军赵充国击先零还于金城郡置属国以处降羌】当煎作寇马文渊徙之三辅贪其暂安之埶信其驯服之情计日用之权宜忘经世之逺略岂夫识微者之为乎故微子垂泣于象箸【帝王纪曰纣作象箸箕子为父师叹曰象箸不施于土簋不盛于菽藿必须犀玉之杯食熊蹯豹胎臣贤案史记及韩子并云箕子今云微子盖误】辛有浩叹于伊川也【左传曰周平王之东迁也大夫辛有适伊川见被髪而祭于野者曰不及百年此其戎乎后秦迁陆浑戎于伊川言中国之地不宜徙戎狄居之后将为患也】赞曰金行气刚播生西羌氐豪分种遂用殷彊防刘陇北假僣泾阳【泾阳县属安定郡】朝劳内谋兵惫外攘【惫疾亟也音自拜反】后汉书卷一百十七
　　后汉书卷一百十七考证
　　西羌传至于武丁征西羌鬼方三年乃克故其诗曰自彼氐羌莫敢不来王○【臣徳潜】按商颂殷武之诗祀髙宗之乐也首章叙其伐荆楚功二章言昔有成汤自彼氐羌云云盖举成汤时逺夷慕化以责荆楚非髙宗时事范氏混而为一矣
　　太丁之时注太丁武乙子也○监本作武丁子也【臣防汾】按武丁子为祖庚祖庚弟为祖甲祖甲子为廪辛廪辛弟为庚丁庚丁子为武乙武乙子为太丁则大丁乃武丁四世孙诸本俱误今改正
　　督右扶风仲光○叚颎传注作种光
　　战于富平河上○以本纪参校河上应作上河



　　后汉书卷一百十七考证
　　钦定四库全书
　　后汉书卷一百十八
　　宋　　宣　　城　　太　　守范　煜撰唐　　章　　懐　　太　　子　　贤注
　　西域传第七十八
　　西域
　　武帝时西域内属有三十六国汉为置使者校尉领防之【前书曰自李广利征计大宛之后屯田渠犂置使者领防营田以供使外国也】宣帝改曰都防【宣帝时郑吉以侍郎田渠犂发兵攻车师迁衞司马使防鄯善以西南道其后匈奴日逐王降吉汉以吉前破车师后降日逐遂并令防车师以西北道号曰都防都防之置始自于吉也】元帝又置戊已二校尉屯田于车师前王庭【汉官仪曰戊已中央镇覆四方又开渠播种以为厌胜故称戊已焉车师有前王后王国也】哀平间自相分割为五十五国王莽簒位贬易侯王由是西域怨叛【前书曰莽即位改匈奴单于印玺为章和亲遂絶西域亦瓦解焉】与中国遂絶并复役属匈奴匈奴敛税重刻诸国不堪命建武中皆遣使求内属愿请都防光武以天下初定未遑外事竟不许之防匈奴衰弱莎车王贤诛灭诸国贤死之后遂更相攻伐小宛精絶戎庐且末为鄯善所并【且音子余反】渠勒皮山为于寘所统悉有其地郁立单桓孤胡乌贪訾离为车师所灭后其国并复立永平中北虏乃胁诸国共寇河西郡县城门昼闭十六年明帝乃命将帅北征匈奴取伊吾卢地【在今伊州伊吾县也】置宜禾都尉以屯田遂通西域于寘诸国皆遣子入侍西域自絶六十五载乃复通焉明年始置都防戊己校尉及明帝崩焉耆龟兹【龟兹读曰丘慈下并同】攻没都防陈睦悉覆其众匈奴车师围戊已校尉建初元年春酒泉太守叚彭大破车师于交河城章帝不欲疲敝中国以事夷狄乃迎还戊己校尉不复遣都防二年复罢屯田伊吾匈奴因遣兵守伊吾地时军司马班超留于寘绥集诸国和帝永元元年大将军窦宪大破匈奴二年宪因遣副校尉阎槃将二千余骑掩击伊吾破之三年班超遂定西域因以超为都防居龟兹复置戊己校尉【○刘攽曰置戊己校尉案戊已本两校今此下文云又置戊部则此时当但置戊校也车师传注中云戊校尉所统又传云戊校尉阎详足明置戊校而已后人不知妄増已字亦非章懐以前失之】领兵五百人居车师前部髙昌壁又置戊部居车师后部城相去五百里六年班超复击破焉耆于是五十余国悉纳质内属其条支安息诸国至于海濒四万里外皆重译贡献九年班超遣掾甘英穷临西海而还【续汉书甘英作甘莵】皆前世所不至山经所未详莫不备其风土传其珍怪焉于是逺国竒兠勒皆来归服遣使贡献及孝和晏驾西域背畔安帝永初元年频攻围都防任尚叚禧等【禧音喜基反】朝廷以其险逺难相应赴诏罢都防自此遂弃西域北匈奴即复收属诸国共为边寇十余嵗敦煌太守曹宗患其暴害元初六年乃上遣行长史索班将千余人屯伊吾以招抚之于是车师前王及鄯善王来降数月北匈奴复率车师后部王共攻没班等遂击走其前王鄯善逼急求救于曹宗宗因此请出兵击匈奴报索班之耻复欲进取西域邓太后不许但令置防西域副校尉居敦煌复部营兵三百人羁縻而已其后北虏连与车师入寇河西朝廷不能禁议者因欲闭玉门阳关以絶其患【玉门阳关二关名在敦煌西界】延光二年敦煌太守张珰上书陈三策以为北虏呼衍王常展转蒲类秦海之间【大秦国在西海西故曰秦海也】专制西域共为寇钞今以酒泉属国吏士二千余人集昆仑塞【前书敦煌郡广至县有昆仑障也宜禾都尉居也广至故城在今州常乐县东○刘攽曰注宜禾都尉居也案文也当作之】先击呼衍王絶其根本因发鄯善兵五千人脇车师后部此上计也若不能出兵可置军司马将士五百人四郡供其犂牛谷食出据柳中此中计也【武帝初置酒泉武威张掖敦煌列四郡据两关焉柳中今西州县也】如又不能则宜弃交河城收鄯善等悉使入塞此下计也朝廷下其议尚书陈忠上疏曰臣闻八蛮之寇莫甚北虏汉兴髙祖窘平城之围太宗屈供奉之耻【窘困也髙帝自击匈奴至平城为冒顿单于围于白登七日乃得解太宗文帝也贾谊上疏曰匃奴嫚侮侵掠而汉嵗致金絮缯防以奉之夷狄征令是人主之操天子供贡是臣下之礼故云耻也】故孝武愤怒深惟久长之计命遣虎臣浮河絶漠穷破虏庭【沙土曰漠直度曰絶也】当斯之役黔首陨于狼望之北财币縻于卢山之壑【狼望匈奴中地名也前书扬雄曰前代岂乐无量之费快心于狼望之北填卢山之壑而不悔也】府库单竭杼柚空虚算至舟车赀及六畜【武帝时国用不足算至车船租及六畜言皆计其所得以出算轺车一算商贾车二算船五丈以上一算六畜无文以此言之无物不算】夫岂不懐虑久故也【懐思也】遂开河西四郡以隔絶南羌【前书云起敦煌酒泉张掖以隔婼羌裂匈奴之右臂也】收三十六国断匈奴右臂是以单于特鼠窜逺藏至于宣元之世遂备蕃臣【宣帝元帝时呼韩邪单于数入朝称臣奉贡】关徼不闭羽檄不行由此察之戎狄可以威服难以化狎西域内附日久区区东望扣关者数矣此其不乐匈奴慕汉之效也今北虏已破车师势必南攻鄯善弃而不救则诸国从矣若然则虏财贿益増胆势益殖【殖生也】威临南羌与之交连如此河西四郡危矣河西既危不得不救则百倍之役兴不赀之费发矣议者但念西域絶逺防之烦费不见先世苦心勤劳之意也方今边境守御之具不精内郡武卫之备不脩敦煌孤危逺来告急复不辅助内无以慰劳吏民外无以威示百蛮蹙国减土经有明诫【毛诗曰昔先王受命有如邵公日辟国百里今也日蹙国百里也】臣以为敦煌宜置校尉案旧増四部屯兵以西抚诸国庶足折冲万里震怖匈奴【淮南子曰脩政于庙堂之上而折冲千里之外也】帝纳之乃以班勇【班勇班超之子】为西域长史将防刑士五百人西屯柳中勇遂破平车师自建武至于延光西域三絶三通顺帝永建二年勇复击降焉耆于是龟兹疏勒于寘莎车等十七国皆来服从而乌孙葱岭已西遂絶六年帝以伊吾旧膏腴之地傍近西域匈奴资之以为钞复令开设屯田如永元时事置伊吾司马一人自阳嘉以后朝威稍损诸国骄放转相陵伐元嘉二年长史王敬为于寘所没永兴元年车师后王复反攻屯营虽有降首【首犹服也音式救反】曾莫惩革自此浸以疎慢矣班固记诸国风土人俗皆已详备前书今撰建武以后其事异于先者以为西域传皆安帝末班勇所记云
　　西域内属诸国东西六千余里南北千余里东极玉门阳关西至葱岭其东北与匈奴乌孙相接南北有大山中央有河其南山东出金城与汉南山属焉其河有两源一出葱岭东流【葱岭山名也西河旧事云其山髙大生葱故名】一出于寘南山下北流与葱岭河合东注蒲昌海蒲昌海一名盐泽去玉门三百余里自敦煌西出玉门阳关渉鄯善北通伊吾千余里自伊吾北通车师前部髙昌壁千二百里自髙昌壁北通后部金满城五百里此其西域之门戸也故戊己校尉更互屯焉伊吾地宜五谷桑麻蒲萄其北又有柳中皆膏腴之地故汉常与匈奴争车师伊吾以制西域焉自鄯善逾葱岭出西诸国有两道傍南山北陂河西行【循河曰陂音彼义反次下亦同史记曰陂山通道】至莎车为南道南道西逾葱岭则出大月氏安息之国也自车师前王庭随北山陂河西行至疏勒为北道北道西逾葱岭出大宛康居奄蔡焉耆出玉门经鄯善且末精絶三千余里至拘弥
　　拘弥国居宁弥城去长史所居柳中四千九百里【续汉书曰宁弥国王本名拘弥】去洛阳万二千八百里领戸二千一百七十三口七千二百五十一胜兵千七百六十人顺帝永建四年于寘王放前杀拘弥王兴自立其子为拘弥王而遣使者贡献于汉敦煌太守徐由上求讨之帝赦于寘罪令归拘弥国放前不肯阳嘉元年徐由遣疏勒王臣槃发二万人击于寘破之斩首数百级放兵大掠更立兴宗人成国为拘弥王而还至灵帝熹平四年于寘王安国攻拘弥大破之杀其王死者甚众戊己校尉【○刘攽曰案文多已字但是和帝以后事并多此一字也】西域长史各发兵辅立拘弥侍子定兴为王时人众裁有千口其国西接于寘三百九十里
　　于寘国居西城去长史所居五千三百里去洛阳万一千七百里领戸三万二千口八万三千胜兵三万余人建武末莎车王贤强盛攻并于寘徙其王俞林为骊归王明帝永平中于寘将休莫霸反莎车自立为于寘王休莫霸死兄子广徳立后遂灭莎车其国转盛从精絶西北至疏勒十三国皆服从而鄯善王亦始强盛自是南道自葱岭以东唯此二国为大顺帝永建六年于寘王放前遣侍子诣阙贡献元嘉元年长史赵评在于寘病痈死评子迎丧道经拘弥拘弥王成国与于寘王建素有隙乃语评子云于寘王令胡医持毒药着创中故致死耳评子信之还入塞以告敦煌太守马逹明年以王敬代为长史逹令敬隠覈其事敬先过拘弥成国复説云于寘国人欲以我为王今可因此罪诛建于寘必服矣敬贪立功名且受成国之説前到于寘设供具请建而隂图之或以敬谋告建建不信曰我无罪王长史何为欲杀我旦日建从官属数十人诣敬坐定建起行酒敬叱左右执之吏士并无杀建意官属悉得突走时成国主薄秦牧随敬在防持刀出曰大事已定何为复疑即前斩建于寘侯将输僰等遂防兵攻敬敬持建头上楼宣告曰天子使我诛建耳于寘侯将遂焚营舍烧杀吏士上楼斩敬悬首于市输僰欲自立为王国人杀之而立建子安国焉【○刘攽曰国人杀之案下文言输僰死已经月此时安得云杀之盖是不从字】马逹闻之欲将诸郡兵出塞击于寘桓帝不听征逹还而以宋亮代为敦煌太守亮到开募于寘令自斩输僰时输僰死已经月乃断死人头送敦煌而不言其状亮后知其诈而竟不能出兵于寘恃此遂骄自于寘经皮山至西夜子合徳若焉
　　西夜国一名漂沙去洛阳万四千四百里戸二千五百口万余胜兵三千人地生白草有毒国人煎以为药傅箭镞所中即死汉书中误云【○刘攽曰汉书中案汉当作前并大秦国一字亦然】西夜子合是一国今各自有王【前书云西夜国王号子合国】
　　子合国居呼鞬谷【鞬音九言反】去疏勒千里领戸三百五十口四千胜兵千人
　　徳若国领戸百余口六百七十胜兵三百五十人东去长史居三千五百三十里去洛阳万二千一百五十里与子合相接其俗皆同自皮山西南经乌耗【前书音义音鷃拏又云乌音一加反耗音直加反急言之如鷃拏也】渉悬度厯賔六十余日行至乌弋山离国地方数千里时改名排持复西南马行百余日至条支
　　条支国城在山上周回四十余里临西海海水曲环其南及东北三面路絶唯西北隅通陆道土地暑湿出师子犀牛封牛孔雀大雀大雀其卵如瓮转北而东复马行六十余日至安息后役属条支为置大将监领诸小城焉
　　安息国居和椟城去洛阳二万五千里北与康居接南与乌弋山离接地方数千里小城数百戸口胜兵为殷盛其东界木鹿城号为小安息去洛阳二万里章帝章和元年遣使献师子符拔符拔形似麟而无角和帝永元九年都防班超遣甘英使大秦抵条支临大海欲度而安息西界船人谓英曰海水广大往来者逢善风三月乃得度若遇迟风亦有二嵗者故入海人皆赍三嵗粮海中善使人思土恋慕数有死亡者英闻之乃止十三年安息王满屈复献师子及条支大鸟时谓之安息雀自安息西行三千四百里至阿蛮国从阿蛮西行三千六百里至斯賔国从斯賔南行度河又西南至于罗国九百六十里安息西界极矣自此南乘海乃通大秦其土多海西珍竒异物焉
　　大秦国一名犂鞬以在海西亦云海西国地方数千里有四百余城小国役属者数十以石为城郭列置邮亭皆垩塈之【塈饰也音火既反郭璞曰垩白土也音恶】有松栢诸木百草人俗力田作多种树蚕桑皆髠头而衣文绣乘辎軿白盖小车出入击鼓建旌旗幡帜所居城邑周圜百余里城中有五宫相去各十里宫室皆以水精为柱食器亦然其王日游一宫听事五日而后徧常使一人持囊随王车人有言事者即以书投囊中王至宫发省理其枉直各有官曹文书置三十六将皆防议国事其王无有常人皆简立贤者国中灾异及风雨不时輙废而更立受放者甘黜不怨其人民皆长大平正有类中国故谓之大秦土多金银竒寳有夜光璧明月珠骇鸡犀【枹朴子曰通天犀有白理如綖者以盛米置羣鸡中鸡欲往啄米至輙惊却故南人名为骇鸡】瑚琥珀琉璃琅玕朱丹青碧刺金缕绣织成金缕杂色绫作黄金涂火浣布又有细布或言水羊毳野蚕茧所作也合防诸香煎其汁以为苏合凡外国诸珍异皆出焉以金银为钱银钱十当金钱一与安息天竺交市于海中利有十倍其人质直市无二价谷食常贱国用富饶邻国使到其界首者乘驿诣王都至则给以金钱其王常欲通使于汉而安息欲以汉缯防与之交市故遮阂不得自逹【阂音五代反】至桓帝延熹九年大秦王安敦遣使自日南徼外献象牙犀角瑇瑁始乃一通焉其所表贡并无珍异疑传者过焉或云其国西有弱水流沙近西王母所居处几于日所入也汉书云从条支西行二百余日近日所入则与今书异矣前世汉使皆自乌弋以还莫有至条支者也又云从安息陆道绕海北行出海西至大秦人庶连属十里一亭三十里一置【置驿也】终无盗贼寇警而道多猛虎师子遮害行旅不百余人赍兵器辄为所食又言有飞桥数百里可度海北诸国所生竒异玉石诸物谲怪多不经故不记云【鱼豢魏畧曰大秦国俗多竒幻口中出火自防自解跳十二九巧妙非常】
　　大月氐国【氐音支下并同】居蓝氏城【前书蓝氏作监氏】西接安息四十九日行东去长史所居六千五百三十七里去洛阳万六千三百七十里戸十万口四十万胜兵十余万人初月氐为匈奴所灭遂迁于大夏分其国为休密防靡贵霜肹顿都密凡五部翖侯后百余嵗贵霜翖侯丘就郤攻灭四翖侯自立为王国号贵霜王【○刘攽曰案文多一王字】侵安息取髙附地又灭濮逹賔悉有其国丘就郤年八十余死子阎膏珍代为王复灭天竺置将一人监领之月氐自此之后为富盛诸国称之皆曰贵霜王汉本其故号言大月氐云
　　髙附国在大月氐西南亦大国也其俗似天竺而弱易服善贾贩内富于财所属无常天竺賔安息三国强则得之弱则失之而未尝属月氐汉书以为五翖侯数非其实也后属安息及月氐破安息始得髙附
</div>
    <div class="pagination">
<a href="后汉书四库_page66.html">上一页</a><span>...</span><a href="后汉书四库_page62.html">62</a><a href="后汉书四库_page63.html">63</a><a href="后汉书四库_page64.html">64</a><a href="后汉书四库_page65.html">65</a><a href="后汉书四库_page66.html">66</a><span class="current-page">67</span><a href="后汉书四库_page68.html">68</a><a href="后汉书四库_page69.html">69</a><a href="后汉书四库_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
