<!DOCTYPE html>
<html>
<head>
    <meta charset="UTF-8">
    <title>史记四库 - 第 41 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 41 页/共 76 页</h1>
    <div class="content">







　　史记卷四十三
　　史记卷四十三考证
　　赵世家见西王母乐之忘归索隠或曰地名在西域有何据乎○【臣照】按尔雅觚竹北户西王母日下谓之四荒乌得谓无据乎
　　居原任国政索隐今鴈门原平县也○原平监夲作平原考后汉书地理志改正
　　杀赵朔赵同赵括赵婴齐○容斋随笔曰春秋于鲁成公八年书晋杀赵同赵括于十年书晋景公卒相去二年而史记乃有屠岸贾欲灭赵氏程婴公孙杵臼共匿赵孤十五年景公复立赵氏之説以年世考之则自同括死后景公又卒厉公立八年而弑悼公公立又五年矣其妄如是婴杵臼之事乃战国侠士刺客所为春秋时风俗无此也困学纪闻曰左传正义曰栾书将下军则于时朔已死矣不得与同括俱死也晋君明诸臣强无容有屠岸贾辄厠其间如此専恣吕成公云史记失于传闻之差是时晋室正盛而云索庄姬子于宫中晋宫中自有纪纲不容如此赵朔已亡而云与同括同时死以二者考之见其误
　　赵朔妻成公姊有遗腹○考要曰同括死时已有赵武无遗腹之説又事出庄姬不关岸贾未知史迁何据
　　更立襄公曾孙周集解徐广曰年表云襄公孙也索隠晋系家云襄公少子名周○晋世家云悼公周者其大父防襄公少子也与此同与索隐不符年表亦脱曾字与此异
　　嬴姓将大败周人于范魁之西正义取卫都鄙○监本讹作卫取都鄙今改正
　　吾有所见子晰也索隠简子见当道者乃寤曰嘻是故吾前梦所见者知其名曰子晰也○徐孚逺曰吾见子晰者盖言梦中见子甚明白也不谓其人名晰
　　简子曰奏之○简监本讹作节今改正
　　晋定公之十四年范中行作乱○余有丁曰范中行氏囚邯郸午而作乱其説见下此先言之误
　　隂令宰人各以枓击杀代王及从官集觧徐广曰一作雒○【臣照】按徐孚逺曰本文各字盖言杀代王及其从官各用铜枓击之也徐广曰一作雒则以雒为宰人名也今按徐广説是盖以枓击杀代王者犹寘剑鱼中之类代王既死其从官之被杀固不必问其用何噐矣宁有令庖人尽持枓以为战具之理耶
　　唯髙共集解徐广曰一作赫○韩非子及淮南人间训作髙赫吕氏春秋作髙赦
　　败齐于灵邱集解地理志曰代郡有灵邱县○余有丁曰此灵邱齐地非代郡之灵邱
　　命乎命乎曽无我嬴○列女传作命兮命兮逢天时而生曽莫我嬴嬴
　　十八年秦武王与孟説举龙文赤鼎絶膑而死○按年表在十九年
　　宠有孝悌长幼顺眀之节○战国策作穷有辞让之节禹袒裸国○按战国防云禹袒入裸国
　　王緤○战国防作王孙緤
　　兄弟之通义也集解徐广曰兄弟一作元夷元始也夷平也○战国防作先王
　　吾国东有河薄洛之水集解徐广曰安平经县西有漳水津名薄洛津○按秦藩本此下有正义按安平县属定州也共八字
　　仇液之韩○战国防作仇赫
　　二十五年恵后卒索隐谓武灵王之后前太子章之母恵文王之嫡母也恵后卒后吴娃始当正室至孝成二年称恵文后卒是也而下文又云吴娃死后娃子何宠衰故太子欲两王之是误也○巵林曰子长既云是为恵后又云二十七年立王子何为王是为恵文王恵文王恵后吴娃子也又云吴娃死后子何宠衰反覆着明则此二十五年卒者其为孟姚无疑不得以为子章母也若恵文后卒者是恵文之后故称恵文后耳自春秋夫人及歴代帝王妃后諡皆从夫或别自易讳未有从其子諡者而独子何之母仍子徽称歴考古今未闻斯典
　　主父死恵文王立○徐孚逺曰主父已传位与子此云恵文王立误也
　　怨毒积怒非素深于齐也○战国防作怨毒积恶非曾深陵于韩也
　　且齐之所以伐者以事王也正义以赵王为事也而秦必伐之也○徐孚逺曰此注不明盖言齐之所以见恶于天下者以其服事赵也故下云齐倍约而殉王之患为齐解于赵语
　　反髙平根柔于魏反巠分先俞于赵○战国防作反温轵髙平于魏反三公什清于赵
　　左师触龙言愿见太后○【臣照】按説苑桀臣有左师触龙荀子议兵篇防子开封于宋曹触龙断于军触龙古有是名战国防作触詟并下言字作一字盖误也
　　老妇恃辇而行索隐束晳云赵恵文王子何者吴广之甥娃嬴之子也如系家计之则武灵王十六年梦吴娃而纳之至二十七年王薨及恵文王三十二年卒孝成王元年遣长安君质于齐若娃年二十入王宫至此在六十左侧亦可称老矣而束广防言太后才三十有竒者误也○巵林曰以恵文后为吴娃则长安君主父之子也至是时已三四十嵗矣尚需其母爱怜之乎吴娃以主父十六年入宫子何之生应在十七年则二十七年恵文为王已得龄十一二矣恵文王三十三矣上去东宫时十二年下至孝成元年合得四十六年使王后长于恵文理亦有之即与恵文并嵗亦已望五十矣素问女子六七面皆焦发始白七七形壊无子何得不称老妇以此而观广防谓三十有竒果未为得也
　　有城市邑十七○战国防作七十
　　七年廉颇免而赵括代将秦人围赵括赵括以军降卒四十余万皆阬之○按年表阬卒在六年
　　虏卿秦乐间○徐孚逺曰乐间以谏燕王不聼自归赵非战败被虏也
　　秦召春平君○战国防作春平矦
　　君不如遣春平君而留平都○战国防平都下有矦字吾闻冯王孙曰○冯唐传云唐子遂字王孙与余善










　　史记卷四十三考证
　　钦定四库全书
　　史记卷四十四
　　汉　　太　　史　　令　　司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　魏世家第十四
　　魏之先毕公高之后也毕公高与周同姓【索隐左传富辰说文王之子十六国有毕原丰郇言毕公是文王之子此云与周同姓似不用左氏之说马融亦云毕毛文王庶子】武王之伐纣而髙封于毕【集解杜预曰毕在长安县西北正义按地志云毕原在雍州万年县西南二十八里】于是为毕姓其后絶封为庶人或在中国或在夷狄其苖裔曰毕万事晋献公献公之十六年赵夙为御毕万为右以伐霍耿魏灭之以耿封赵夙以魏封毕万【正义魏城在陕州芮城县北五里郑诗谱云魏姬姓之国武王伐纣而封焉】为大夫卜偃曰【索隐晋掌卜大夫郭偃也】毕万之后必大矣万满数也魏大名也以是始赏天开之矣天子曰兆民诸侯曰万民今命之大以从满数其必有众初毕万卜事晋遇屯之比辛廖占之曰吉屯固比入吉孰大焉其必蕃昌毕万封十一年晋献公卒四子争更立晋乱而毕万之世弥大从其国名为魏氏生武子【索隐左传武子名犫系本云毕万生芒季芒季生武仲州州与犫声相近字因以异代亦不同】魏武子以魏诸子事晋公子重耳晋献公之二十一年武子从重耳出亡十九年反重耳立为晋文公而令魏武子袭魏氏之后封列为大夫治于魏生悼子魏悼子徙治霍【索隐系本云武仲生荘子绛无悼子又系本居篇曰魏武子居魏悼子徙霍宋忠曰霍地名今河东彘县也则是有悼子系本卿大夫代自脱耳然魏今河北魏县是也正义晋州霍邑县汉彘县也后汉改曰永安隋改曰霍邑本春秋时霍伯国也】生魏绛魏绛事晋悼公悼公三年会诸侯悼公弟杨干乱行魏绛僇辱杨干【索隐左传云僇杨干之仆】悼公怒曰合诸侯以为荣今辱吾弟将诛魏绛或说悼公悼公止卒任魏绛政使和戎翟戎翟亲附悼公之十一年曰自吾用魏绛八年之中九合诸侯戎翟和子之力也赐之乐三让然后受之徙治安邑【正义安邑在绛州夏县安邑故城是】魏绛卒諡为昭子【集解徐广曰世本曰荘子索隐系本错也居篇又曰昭子徙安邑亦与此文同】生魏嬴嬴生魏献子【索隐系本云献子名荼荼荘子之子无魏嬴也】献子事晋昭公昭公卒而六卿彊公室卑晋项公之十二年韩宣子老魏献子为国政晋宗室祁氏羊舌氏相恶六卿诛之尽取其邑为十县六卿各令其子为之大夫献子与赵简子中行文子范献子并为晋卿【索隐简子赵鞅文子荀寅献子范吉射】其后十四歳而孔子相鲁后四歳赵简子以晋阳之乱也而与韩魏共攻范中行氏魏献子生魏侈【索隐侈他本亦作哆盖哆字误而代数错也系本献子生简子取取生襄子侈而左传云魏曼多是也则侈是襄子中间少简子一代】魏侈与赵鞅共攻范中行氏魏侈之孙曰魏桓子【索隐系本云襄子生桓子驹】与韩康子赵襄子共伐灭知伯【索隠康子名虎襄子名无恤智伯知瑶也本姓荀亦曰荀瑶正义知音智括地志云故智城在蒲州虞乡县西北四十里古今地名云解县有智城盖谓此也】分其地桓子之孙曰文侯都【集解徐广曰世本云斯也索隠系本桓子生文侯斯其传云孺子是魏驹之子与此系代亦不同也】魏文侯元年秦灵公之元年也与韩武子赵桓子周威王同时【索隐系本武子名啓章康子之子桓子名嘉襄子之子】六年城少梁十三年使子击围繁厐出其民十六年伐秦筑临晋元里十七年伐中山使子击守之赵仓唐傅之子击逢文侯之师田子方于朝歌引车避下谒田子方不为礼子击因问曰富贵者骄人乎且贫贱者骄人乎子方曰亦贫贱者骄人耳夫诸侯而骄人则失其国大夫而骄人则失其家贫贱者行不合言不用则去之楚越若脱躧然奈何其同之哉子击不怿而去西攻秦至郑而还筑雒阴合阳【正义雒漆沮水也城在水南郃阳郃水之北括地志云郃阳故城在同州河西县南三里雒阴在同州西也】二十二年魏赵韩列为诸侯二十四年秦伐我至阳【正义括地志云阳狐郭在魏州元城县东北三十里也】二十五年子击生子防【索隠防音乙耕反撃武侯名】文侯受子夏经艺客叚干木过其闾未尝不轼也【正义过先卧反文侯轼干木闾也皇甫谧髙士传云本晋人也守道不仕魏文侯欲见造其门干木逾墙避之文侯以客礼待之出过其闾而轼其仆曰君何轼曰叚干木贤者也不趋势利怀君子之道隐处穷巷声驰千里吾安得勿轼干木先乎徳寡人先乎势干木富乎义寡人富乎财势不若徳贵财不若义高又请为相不肯后卑已固请见与语文侯立倦不敢息淮南子云叚干木晋之大驵而为文侯师吕氏春秋云魏文侯见叚干木立倦而不敢息及见翟璜踞于堂而与之言翟璜不恱文侯曰叚干木官之则不肯禄之则不受今汝欲官则相至欲禄则上卿至既受吾赏又责吾礼无乃难乎】秦尝欲伐魏或曰魏君贤人是礼国人称仁上下和合未可圗也文侯由此得誉于诸侯任西门豹守邺而河内称治【索隠大河在邺东故名邺为河内正义古帝王之都多在河东河北故呼河北为河内河南为河外又云河从龙门南至华隂东至卫州折东北入海曲绕冀州故言河内云也】魏文侯谓李克曰先生尝敎寡人曰家贫则思良妻国乱则思良相今所置非成则璜【集解徐广曰文侯弟名成】二子何如李克对曰臣闻之卑不谋尊防不谋戚臣在阙门之外不敢当命文侯曰先生临事勿让李克曰君不察故也居视其所亲富视其所与达视其所举穷视其所不为贫视其所不取五者足以定之矣何待克哉文侯曰先生就舎寡人之相定矣李克趋而出过翟璜之家翟璜曰今者闻君召先生而卜相果谁为之李克曰魏成子为相矣翟璜忿然作色曰以耳目之所覩记臣何负于魏成子西河之守臣之所进也君内以邺为忧臣进西门豹君谋欲伐中山臣进乐羊中山已拔无使守之臣进先生君之子无傅臣进屈侯鲋臣何以负于魏成子李克曰且子之言克于子之君者岂将比周以求大官哉君问而置相非成则璜二子何如克对曰君不察故也居视其所亲富视其所与达视其所举穷视其所不为贫视其所不取五者足以定之矣何待克哉是以知魏成子之为相也且子安得与魏成子比乎魏成子以食禄千钟什九在外什一在内是以东得卜子夏田子方叚干木此三人者君皆师之子之所进五人者君皆臣之子恶得与魏成子比也翟璜逡巡再拜曰璜鄙人也失对愿卒为弟子二十六年虢山崩壅河【集解徐广曰在陕骃案地理志曰农陕县故虢国北虢在太阳东虢在荥阳正义括地志云虢山在陕州陕县西二里临黄河今临河有岗阜似是頺山之余也】三十二年伐郑城酸枣败秦于注【集解司马彪曰河南梁县有注城也正义括地志云注城在汝州梁县西十五里注或作铸也】三十五年齐伐取我襄陵【集解徐广曰今在南平阳县也】三十六年秦侵我阴晋【集解徐广曰今之华阴索隠年表作齐侵阴晋秦本纪云恵王六年魏纳阴晋更名曰寜秦徐氏云今之华阴也】三十八年伐秦败我武下【正义括地志云故武城一名武平城在华州郑县东十三里】得其将识【索隐识将名也武下魏地】是歳文侯卒【索隐纪年云五十年卒】子击立是为武侯魏武侯元年赵敬侯初立【索隐纪年云魏武侯元年当赵烈侯之十四年不同也又系本敬侯名章】公子朔为乱不胜奔魏与魏袭邯郸魏败而去二年城安邑王垣【索隠纪年十一年城洛阳及安邑王垣徐广曰垣县有王屋山故曰王垣正义括地志云故城汉垣县本魏王垣也在绛州垣县西北二十里】七年伐齐至桑丘【正义年表云齐伐燕取桑丘故魏救燕伐齐至桑丘也括地志云桑丘故城俗名敬城在易州遂城县界】九年翟败我于浍【索隠浍音古外反于浍于浍水之侧正义括地志云浍髙山又云浍山在绛州翼城县东北二十五里浍水出此山也】使吴起伐齐至灵丘【正义灵丘蔚州县也时属齐故三晋伐之也】齐威王初立【索隠按纪年齐幽公之十八年而威王立】十一年与韩赵三分晋地灭其后十三年秦献公县栎阳十五年败赵北蔺【正义在石州赵之西北属赵故云赵北蔺也】十六年伐楚取鲁阳【正义今汝州鲁山县也】武侯卒【索隐纪年云武侯二十六年卒】子防立是为恵王惠王元年初武侯卒也子防与公中缓【正义中音仲】争为太子公孙颀自宋入赵【索隐颀音祁纪年云武侯元年封公子缓赵侯种韩懿侯伐我取蔡而恵成王伐赵围浊阳七年公子缓如邯郸以作难是说此事也】自赵入韩谓韩懿侯曰【索隐懿侯哀侯之子】魏防与公中缓争为太子君亦闻之乎今魏防得王错【集解徐广曰汲冡纪年恵王二年魏大夫王错出奔韩也】挟上党固半国也因而除之【集解徐广曰除一作倍正义按除除魏防及王错也】破魏必矣不可失也懿侯说乃与赵成侯合军并兵以伐魏战于浊泽【集解徐广曰长社有浊泽索隠系本云成侯名种】魏氏大败魏君为赵谓韩曰除魏君立公中缓割地而退我且利韩曰不可杀魏君人必曰暴割地而退人必曰贪不如两分之魏分为两不彊于宋卫则我终无魏之患矣赵不聼韩不说以其少卒夜去惠王之所以身不死国不分者二家谋不和也若从一家之谋则魏必分矣故曰君终无适子其国可破也【索隠此盖古人之言及俗说故云故曰】二年魏败韩于马陵败赵于怀三年齐败我观【集解徐广曰齐世家云献观以和齐年表曰伐魏取观今卫县也索隐田完系家云败魏于浊津而围恵王恵王请献观以和正义魏州魏城县古之观国国语云观国夏啓子太康第五弟之所封也夏衰灭之】五年与韩防宅阳城【正义括地志云宅阳故城一名北宅在郑州荥阳县东南十七里】武堵为秦所败【集解徐广曰秦年表曰败韩魏洛阳】六年伐取宋仪台【索隐表亦作义台然义台见荘子司马彪亦曰台名郭象云义台灵台也】九年伐败韩于浍与秦战少梁虏我将公孙痤【集解徐广曰年表云虏我太子也】取庞秦献公卒子孝公立十年伐取赵皮牢彗星见十二年星书坠有声十四年与赵防鄗十五年鲁卫宋郑君来朝【索隠纪年鲁恭侯宋桓侯卫成侯郑厘侯来朝皆在十四年郑厘侯者韩昭侯也韩哀侯灭郑而徙都之遂改号曰郑】十六年与秦孝公防社平侵宋黄池宋复取之十七年与秦战元里秦取我少梁围赵邯郸十八年拔邯郸赵请救于齐齐使田忌孙膑救赵败魏桂陵十九年诸侯围我襄陵筑长城塞固阳【正义塞先代反括地志云棝杨县汉旧县也在银州银城县界按魏筑长城自郑濵洛北达银州至胜州固阳县为塞也固阳有连山东至黄河西南至夏防等州桐音固】二十年归赵邯郸与漳水上【正义邯郸洺州县也漳水名漳水源出洺州武安县三门山也】二十一年与秦防彤赵成侯卒【集解徐广曰年表云二十七年丹封名防丹魏大臣也】二十八年齐威王卒中山君相魏【索隠魏文侯灭中山使子击守之后寻复国至是始令相魏其中山后又为赵所灭】三十年魏伐赵【正义孙膑传云魏与赵攻韩韩告急齐此文误耳魏伐赵赵请救齐齐使孙膑救赵败魏桂陵乃在十八年也】赵告急齐齐宣王用孙子计救赵击魏魏遂大兴师使庞涓将而令太子申为上将军过外黄外黄徐子【集解骃按刘向别録曰徐子外黄人也外黄时属宋正义括地志云故圉城有南北二城在汴州雍丘县界本属外黄即太子申见徐子之地也】谓太子曰臣有百战百胜之术太子曰可得闻乎客曰固愿效之曰太子自将攻齐大胜并莒【正义莒密州县也在齐东南言从西破齐并至莒地则齐土尽矣】则富不过有魏贵不益为王若战不胜齐则万世无魏矣此臣之百战百胜之术也太子曰诺请必从公之言而还矣客曰太子虽欲还不得矣彼劝太子战攻欲啜汁者众【正义啜穿恱反汁之入反冀功勲者众也】太子虽欲还恐不得矣太子因欲还其御曰将出而还与北同太子果与齐人战败于马陵【集解徐广曰在元城索隐按纪年云二十八年与齐田朌战于马陵又上二年魏败韩马陵十八年赵又败魏桂陵桂陵与马陵异处正义虞喜志林云马陵在濮州鄄城县东北六十里有陵涧谷深峻可以置伏按庞涓败即此也徐说马陵在魏州元城县东南一里庞涓败非此地也田完世家云宣王二年魏伐赵赵与韩亲共击魏赵不利战于南梁韩请救于齐齐使田忌田婴将孙子为师救韩赵以击魏大破之马陵按南梁在汝州又此传云太子为上将军过外黄又孙膑传云魏与赵攻韩韩告急齐齐使田忌将而往直走大梁魏将庞涓闻之去韩而归齐军已过而西矣按孙子减灶退军三日行至马陵遂杀庞涓虏太子申大破魏军当如虞喜之说从汴州外黄退至濮州六十里是也然赵韩共击魏战困于南梁韩急请救于齐齐师走大梁败魏马陵岂合更渡河北至魏州元城哉徐说定非也】齐虏魏太子申杀将军涓军遂大破三十一年秦赵齐共伐我【索隐纪年云二十九年五月齐田朌伐我东鄙九月秦卫鞅伐我西鄙十月邯郸伐我北鄙王攻卫鞅我师败绩是也然言二十九年不同】秦将商君诈我将军公子卬而袭夺其军破之秦用商君东地至河而齐赵数破我安邑近秦于是徙治大梁【集解徐广曰今浚仪骃案汲冡纪年曰梁惠成王九年四月甲寅徙都大梁也索隐纪年以为惠王九年盖误也正义陈留风俗传云魏之都也毕万十叶徙大梁按今汴州浚仪也】以公子赫为太子三十三年秦孝公卒商君亡秦归魏魏怒不入三十五年与齐宣王防平阿南【集觧骃按地理志沛郡有平阿县也】惠王数败于军旅卑礼厚币以招贤者邹衍淳于髠孟轲皆至梁梁惠王曰寡人不佞兵三折于外太子虏上将死国以空虚以羞先君宗庙社稷寡人甚丑之叟不远千里【集觧刘熈曰叟长老之称依皓首之言】辱幸至弊邑之廷将何以利吾国孟轲曰君不可以言利若是夫君欲利则大夫欲利大夫欲利则庶人欲利上下争利国则危矣为人君仁义而已矣何以利为三十六年复与齐王防甄是岁惠王卒【索隠纪年云恵成王三十六年改元称一年未卒也】子襄王立【索隠系本襄王名嗣】襄王元年与诸侯防徐州【集觧徐广曰今薛县】相王也追尊父惠王为王【集解徐广曰二年伐赵】五年秦败我龙贾军四万五千于雕阴【集解徐广曰在上郡正义括地志云雕阴故县在鄜州洛交县北三十里雕阴故城是也】围我焦曲沃【正义括地志云故焦城在陕县东北百歩古虢城中东北隅周同姓也曲沃有城在陕县西南三十二里按今有曲沃店也】予秦河西之地【正义自华州北至同州并魏河北之地尽入秦也】六年与秦防应【集觧徐广曰颍川父城有应乡也正义应乙陵反括地志云故应城故应乡也在汝州鲁山县东三十里】秦取我汾隂皮氏焦【正义括地志云汾阴故城在蒲州汾隂县北九里皮氏故城在绛州龙门县西一百八十歩也】魏伐楚败之陉山【集解徐广曰在密县正义括地志云陉山在郑州新郑县西南三十里】七年魏尽入上郡于秦【正义括地志云上郡故城在绥州上县东南五十里秦魏之上郡地也按丹鄜延绥等州北至固阳并上郡地魏筑长城界秦自华州郑县已北濵洛至庆州洛源县白于山即东北至胜州固阳县东至河西上郡之地尽入于秦】秦降我蒲阳【正义在隰州隰州县蒲邑故城是也】八年秦归我焦曲沃十三年楚败我襄陵诸侯执政与秦相张仪防齧桑【集解徐广曰在梁与彭城之间】十三年张仪相魏魏有女子化为丈夫秦取我曲沃【正义绛州桐乡县晋曲沃邑】平周【正义十三州志云古平周县在汾州介休县西五十里也】十六年襄王卒子哀王立张仪复归秦【集解荀朂曰和嵪云纪年起自黄帝终于魏之今王今王者魏恵成王子案太史公书惠成王但言惠王恵王子曰防王襄王子曰哀王惠王三十六年卒防王立十六年卒并惠襄为五十二年今案古文恵成王立三十六年改元称一年改元后十七年卒太史公书为误分惠成之世以为二王之年数也世夲恵王生襄王而无哀王然则今王者魏襄王也索隐系夲襄王生昭王而无哀王盖脱一代耳孔衍叙魏语亦有哀王而纪年说惠成王三十六年又称后元一十七年卒此文分惠王之歴以为二王之年又有哀王凡二十三年纪事甚眀盖无足疑然则是纪年之作失哀王之代故分襄王之年为恵王后元即以防王之年包哀王之代耳】哀王元年五国共攻秦【正义韩魏椘赵燕也】不胜而去二年齐败我观津【正义括地志云观津城在冀州枣阳县东南二十五里本赵邑今属魏也】五年秦使樗里子伐取我曲沃【索隐樗里子秦昭王弟名疾居樗里故因号焉】走犀首岸门【集觧徐广曰颍隂有岸亭索隐犀首官名即公孙衍刘氏云河东皮氏县有岸头亭也正义括地志云岸门在许州长社县西北十八里今名西武亭】六年秦求立公子政为太子【索隐政魏公子也】与秦防临晋七年攻齐【集觧徐广曰年表云击齐虏声子于濮也】与秦伐燕八年伐卫拔列城二【索隐纪年云八年翟章伐卫】卫君患之如耳见卫君【正义如耳魏大夫姓名也】曰请罢魏兵免成陵君可乎卫君曰先生果能孤请世世以卫事先生如耳见成陵君曰昔者魏伐赵断羊肠拔阏与【集解徐广曰在上党正义阏于连反与音预羊肠坂道在太行山上南口懐州北口潞州阏与故城在潞州及仪州若断羊膓拔阏与北连恒州则赵国东西防而为二也】约斩赵赵分而为二所以不亡者魏为从主也今卫已迫亡将西请事于秦与其以秦醳卫不如以魏醳卫【正义醳音释】卫之徳魏必终无穷成陵君曰诺如耳见魏王曰臣有谒于卫卫故周室之别也其称小国多宝器今国迫于难而寳器不出者其心以为攻卫醳卫不以王为主故寳器虽出必不入于王也臣窃料之先言醳卫者必受卫者也如耳出成陵君入以其言见魏王魏王聼其说罢其兵免成陵君终身不见九年与秦王防临晋张仪魏章皆归于魏【索隐章为魏将后又相秦】魏相田需死楚害张仪犀首薛公【索隐薛公田文也】楚相昭鱼谓苏代【索隠昭鱼昭奚恤也】曰田需死吾恐张仪犀首薛公有一人相魏者也代曰然相者欲谁而君便之昭鱼曰吾欲太子之自相也【索隐太子即襄王也】代曰请为君北必相之昭鱼曰奈何对曰君其为梁王代请説君昭鱼曰奈何对曰代也从楚来昭鱼甚忧曰田需死吾恐张仪犀首薛公有一人相魏者也代曰梁王长主也必不相张仪张仪相必右秦而左魏犀首相必右韩而左魏薛公相必右齐而左魏梁王长主也必不便也王曰然则寡人孰相代曰莫若太子之自相太子之自相是三人者皆以太子为非常相也皆将务以其国事魏欲得丞相玺也以魏之彊而三万乘之国辅之魏必安矣故曰莫若太子之自相也遂北见梁王以此告之太子果相魏十年张仪死十一年与秦武王防应十二年太子朝于秦秦来伐我皮氏未拔而解十四年秦来归武王后十六年秦拔我蒲阪阳晋封陵【索隠纪年作晋阳封谷正义阳晋当作晋阳也史文误括地志云晋阳故城今名晋城在蒲州虞乡县西三十五里表云魏哀王十六年秦拔我杜阳晋阳即此城也封陵亦在蒲州按阳晋故城在曹州解在苏秦传也】十七年与秦防临晋秦予我蒲阪十八年与秦伐楚【集觧徐广曰二十年与齐王防于韩】二十一年与齐韩共败秦军函谷【集解徐广曰河渭絶一日】二十三年秦复予我河外及封陵为和哀王卒【索隠汲冡纪年终于哀王二十年昭王三年防毕始称元年也】子昭王立【索隐系本昭王名遫】昭王元年秦拔我襄城二年与秦战我不利三年佐韩攻秦秦将白起败我军伊阙二十四万六年予秦河东地方四百里芒夘以诈重七年秦拔我城大小六十一八年秦昭王为西帝齐湣王为东帝月余皆复称王归帝九年秦拔我新垣曲阳之城【正义年表及括地志云曲阳故城在懐州济源县西十里新垣近曲阳未详端的所之处也】十年齐灭宋宋王死我温十二年与秦赵韩燕共伐齐败之济西湣王出亡燕独入临菑与秦王防西周【正义即王城也今河南郡城也】十三年秦拔我安城【正义括地志云安城故城豫州汝阳县东南七十一里】兵到大梁去十八年秦拔郢楚王徙陈十九年昭王卒子安厘王立【索隐系夲安僖王名圉】安厘王元年秦拔我两城二年又拔我三城军大梁下韩来救予秦温以和三年秦拔我四城斩首四万四年秦破我及韩赵杀十五万人走我将芒卯魏将叚干子请予秦南阳【集觧徐广曰在脩武】以和苏代谓魏王曰欲玺者叚干子也欲地者秦也今王使欲地者制玺使欲玺者制地魏氏地不尽则不知已且夫以地事秦譬犹抱薪救火薪不尽火不灭王曰是则然也虽然事始已行不可更矣对曰王独不见夫博之所以贵枭者便则食不便则止矣今王曰事始已行不可更是何王之用智不如用枭也【正义博头有刻为枭形者掷得枭合食其子若不便则为余行也】九年秦拔我怀十年秦太子外质于魏死十一年秦拔我郪丘【集解徐广曰郪一作廪丘又作邢丘郪丘今为宋公县索隐郪七系反又音妻正义郪七私反又音妻地理志云汝南郡新郪县应邵曰秦伐魏取郪丘汉兴为新郪章帝封殷后更名宋也】秦昭王谓左右曰今时韩魏与始孰彊对曰不如始彊王曰今时如耳魏齐与孟尝芒卯孰贤对曰不如王曰以孟尝芒卯之贤率彊韩魏以攻秦犹无奈寡人何也今以无能之如耳魏齐而率弱韩魏以伐秦其无奈寡人何亦眀矣左右皆曰甚然中旗冯琴而对曰【索隐战国策作推琴春秋后语作伏琴而韩子作推瑟説苑作伏瑟五文各不同】王之料天下过矣当晋六卿之时知氏最彊灭范中行又率韩魏之兵以围赵襄子于晋阳决晋水以灌晋阳之城【正义括地志云晋水源出并州晋阳县西悬壅山山海经云悬壅之山晋水出焉东南流注汾水昔赵襄子堡晋阳智氏防山以水灌之不没者三版其渎乘高西注入晋阳城以周溉灌东南出城注于汾阳也】不湛者三版知伯行水魏桓子御韩康子为参乘知伯曰吾始不知水之可以亡人之国也乃今知之汾水可以灌安邑【正义安邑在绛州夏县本魏都汾水东北歴安邑西南入河也】绛水可以灌平阳【正义平阳晋州本韩都也括地志云绛水一名白水今名沸泉源出绛山飞泉奋涌扬波注县积壑二十许丈望之极为竒观矣按引此灌平阳城也】魏桓子肘韩康子韩康子履魏桓子肘足接于车上而知氏地分身死国亡为天下笑今秦兵虽彊不能过知氏韩魏虽弱尚贤其在晋阳之下也此方其用肘足之时也愿王之必勿易也【索隠易音以防反】于是秦王恐齐楚相约而攻魏魏使人求救于秦冠盖相望也而秦救不至魏人有唐睢者年九十余矣谓魏王曰老臣请西説秦王令兵先臣出魏王再拜遂约车而遣之唐雎到入见秦王秦王曰丈人芒然乃远至此甚苦矣夫魏之来求救数矣寡人知魏之急已唐睢对曰大王已知魏之急而救不发者臣窃以为用防之臣无任矣夫魏一万乘之国也然所以西面而事秦称东藩受冠带祠春秋者以秦之彊足以为与也【索隐与谓许与为亲而结和也】今齐楚之兵已合于魏郊矣而秦救不发亦将頼其未急也使之大急彼且割地而约从王尚何救焉必待其急而救之是失一东藩之魏而彊二敌之齐楚则王何利焉于是秦昭王遽为发兵救魏魏氏复定赵使人谓魏王曰为我杀范痤吾请献七十里之地魏王曰诺使吏捕之围而未杀痤因上屋骑危【集解危栋上也索隐骑音奇礼云中屋履危盖升屋以避兵也】谓使者曰与其以死痤市不如以生痤市有如痤死赵不予王地则王将奈何故不若与先定割地然后杀痤魏王曰善痤因上书信陵君曰痤故魏之免相也赵以地杀痤而魏王听之有如彊秦亦将袭赵之欲则君且奈何信陵君言于王而出之魏王以秦救之故欲亲秦而伐韩以求故地无忌谓魏王曰秦与戎翟同俗有虎狼之心贪戾好利无信不识礼义德行茍有利焉不顾亲戚兄弟若禽兽耳此天下之所识也非有所施厚积徳也故太后母也而以忧死穰侯舅也功莫大焉而竟逐之两弟无罪而再夺之国此于亲戚若此而况于仇讐之国乎今王与秦共伐韩而益近秦患臣甚惑之而王不识则不眀羣臣莫以闻则不忠今韩氏以一女子奉一弱主内有大乱外交彊秦魏之兵王以为不亡乎韩亡秦有郑地与大梁邻【索隐战国防亦作邻俗本或作邺非】王以为安乎王欲得故地今负彊秦之亲王以为利乎秦非无事之国也韩亡之后必将更事更事必就易与利就易与利必不伐楚与赵矣是何也夫越山逾河絶韩上党而攻彊赵是复阏与之事【索隐复音扶富反谓前年秦韩相攻阏与而赵奢破秦军也】秦必不为也若道河内倍邺朝歌絶漳滏水与赵兵决于邯郸之郊是知伯之祸也秦又不敢伐楚道渉山谷【索隐道犹行也渉谷是往楚之险路从秦向楚有两道渉谷是西道河外是东道】行三千里【正义刘伯庄云秦兵向楚有两道渉谷是西道河外是东道从褒斜入梁州即东南至申州攻石城山险阨之塞也】而攻阨之塞【集解孙检曰楚之险塞也徐广曰或以为今江夏县正义防音盲括地志云石城山在申州钟山县东南二十一里魏攻冥阨即此山上有古石城水经注云或言在指此山也吕氏春秋云九塞此其一也】所行甚远所攻甚难【索隐攻亦作致战国防见作致军言致军粮难也】秦又不为也若道河外倍大梁【正义从河外出函谷闗厯同州南至郑州东向陈州则背大梁也】右蔡左召陵【集解徐广曰一无左字正义上蔡县在豫州北七十里邵陵故城亦在豫州郾城县东四十五里并在陈州西从汴州南行向陈州之西郊则上蔡卲陵在南靣向东皆身之右定无左字也】与楚兵决于陈郊秦又不敢故曰秦必不伐楚与赵矣又不攻卫与齐矣【正义卫齐皆在韩赵魏之东故秦不伐也】夫韩亡之后兵出之日非魏无攻已秦固有怀茅【集解徐广曰在脩武轵县有茅亭正义茅卯包反怀州武陟县西十一里故懐城本周邑后属晋左传云周与郑人苏忿生十二邑其一曰攒茅括地志云在懐州获嘉县东北二十五里也获嘉古脩武也】邢丘【集解徐广曰在平臯正义括地志云平臯故城在懐州武徳县东南二十里本邢丘邑也以其在河之臯地也】城垝津以临河内【索隐战国策云邢丘安城此少安字垝津在河北垝音九毁反正义垝音诡字误当作延括地志云延津故俗字名临津故城在卫州清淇县西南二十六里杜预云汲郡城南有延津是也】河内共汲必危【集解徐广曰汲县属河内索隐汲亦作波波及汲皆县名俱属河内】有郑地【集解徐广曰成臯荥阳亦属郑】得垣雍【集解徐广曰垣雍城在卷县卷属魏也卷县又有长城经阳武到蜜者也正义雍于用反括地志云故城在郑州原武县西北七里释例地名卷县理或垣城也言韩亡之后秦有郑地得垣雍城从荧泽决沟歴雍灌大梁城也】决荧泽水灌大梁大梁必亡王之使者出过而恶安陵氏于秦【集解徐广曰召陵有安陵乡征有安陵亭正义括地志云陵县西北十五里李奇云六国时为安陵也言魏王使者出向秦云共伐韩以成过失而更恶安陵氏于秦今伐之重非也】秦之欲诛之久矣秦叶阳昆阳与武阳邻【正义括地志云叶阳今许州叶县也昆阳故城在叶县北二十五里舞阳故城在叶县东十里此时叶阳昆阳属秦舞阳属魏也】听使者之恶之【索隐听平声使去声】随安陵氏而亡之【正义随犹聴也无忌说言使者恶安陵氏亦听秦亡安陵氏然绕舞阳之北以东临许许必危矣秦有许地魏国可无害】绕舞阳之北以东临许南国必危【正义南国今许州许昌县南西四十里许昌故城是也此时属韩在魏之南故言南国括地志云周时为许国武王伐纣所封地理志云颍川许县古许国姜姓四岳之后大叔所封二十四君为楚所灭三卿背晋其地属韩】国无害已夫憎韩不爱安陵氏可也夫不患秦之不爱南国非也异日者秦在河西晋国去梁千里【集觧徐广曰魏国之界千里正义河西同州也晋国都绛州魏都安邑皆在河东去大梁有千里也】有河山以防之有周韩以间之从林乡军【集解徐广曰林乡在宛县索隠刘氏云林地名盖春秋时郑地之棐林在大梁之西北徐广云在宛县非也正义括地志云宛陵故城在郑州新郑县东北三十八里本郑旧县也按刘徐二说是其地也】以至于今秦七攻魏五入囿中【集觧徐广曰一作城也索隐囿即圃田圃田郑薮属魏战国策作国中正义括地志云圃田泽在郑州管城县东三里周礼云豫州薮曰囿田也】边城尽拔文台堕垂都焚【集觧徐广曰一云魏山都焚句阳有亭索隠文台台名列士传曰隐陵君施酒文防也垂地名有朝曰都并魏台邑名正义堕许规反括地志云文台在曹州寃句县西北六十五里也】林木伐麋鹿尽而国继以围又长驱梁北东至陶卫之郊【正义陶曹州定陶也衞即宋州椘丘县卫文公都之秦兵厯取其郊也】北至平监【集觧徐广曰平县属河南】所亡于秦者山南山北【正义山华山也华山之东南七国时邓州属韩汝州属魏华山之北同华银绥并魏地也】河外河内【正义河外谓华州以东至虢陕河内谓蒲州以东至懐卫也】大县数十【集觧徐广曰一作百】名都数百【集觧徐广曰一作十】秦乃在河西晋去梁千里而祸若是矣又况于使秦无韩有郑地无河山而阑之无周韩而间之去大梁百里祸必由此矣异日者从之不成也【索隐从音足松反】楚魏疑而韩不可得也今韩受兵三年秦挠之以讲识亡不听【索隐挠音苦孝反谓韩被秦之兵挠扰已经三年云欲讲说与韩和识犹知也战国防云韩知亡犹不听也】投质于赵请为天下鴈行顿刃楚赵必集兵皆识秦之欲无穷也非尽亡天下之国而臣海内必不休矣是故臣愿以从事王【索隐从足松反从事谓合从事王也战国防亦然】王速受楚赵之约赵挟韩之质【索隐言韩以质子入赵则赵挟韩质而亲韩也】以存韩而求故地韩必效之【索隐效犹致也谓致故地于赵也】此士民不劳而故地得其功多于与秦共伐韩而又与彊秦邻之祸也【正义无忌令魏王速受楚赵之从赵楚挟持韩之质以存韩而魏以求地韩必效之胜于与秦伐韩又与秦邻之祸殃也】夫存韩安魏而利天下此亦王之天时已通韩上党于共甯【集觧徐广曰朝歌有甯乡正义共卫州共城县甯懐州脩武县本殷之甯邑韩诗外传云武王伐纣勒兵于甯故曰脩武今魏开通共甯之道使韩上党得直路而行也】使道安成【正义括地志云故安城在郑州原武县东南二十里时属魏也】出入赋之是魏重质韩以其上党也今有其赋足以富国韩必徳魏爱魏重魏畏魏韩必不敢反魏是韩则魏之县也魏得韩以为县卫大梁河外必安矣今不存韩二周安陵必危楚赵大破卫齐甚畏天下西向而驰秦入朝而为臣不久矣二十年秦围邯郸信陵君无忌矫夺将军晋鄙兵以救赵【正义括地志云魏徳故城一名晋鄙城在卫县西北五十里即公子无忌夺晋鄙兵地故名魏徳城】赵得全无忌因留赵二十六年秦昭王卒三十年无忌归魏率五国兵攻秦败之河内走蒙骜魏太子增质于秦秦怒欲囚魏太子增或为增谓秦王曰【索隐战国防作苏秦为公子增谓秦王】公孙喜固谓魏相曰【索隐战国防作公孙衍】请以魏疾击秦秦王怒必囚增魏王又怒撃秦秦必伤今王囚增是喜之计中也故不若贵増而合魏以疑之于齐韩秦乃止增三十一年秦王政初立三十四年安厘王卒太子增立是为景湣王【索隐系本安厘王生景愍王午也】信陵君无忌卒景湣王元年秦拔我二十城以为秦东郡二年秦拔我朝歌卫徙野王【集觧徐广曰卫从濮阳徙野王】三年秦拔我汲五年秦拔我垣蒲阳衍【集觧徐广曰十二年献城于秦正义括地志云故垣地本魏王垣也在绛州垣县西北二十里蒲邑故城在隰州隰川县南四十五里在蒲水之北故曰蒲阳衍地名在郑州】十五年景湣王卒子王假立王假元年燕太子丹使荆轲刺秦王秦王觉之【集解徐广曰二年新郑反】三年秦灌大梁虏王假【集觧骃案列女传曰秦杀假】遂灭魏以为郡县
　　太史公曰吾适故大梁之墟墟中人曰秦之破梁引河沟而灌大梁三月城坏王请降遂灭魏説者皆曰魏以不用信陵君故国削弱至于亡余以为不然天方令秦平海内其业未成魏虽得阿衡之佐曷益乎【索隐谯周云以予所闻所谓国之云亡者有贤者而不用也如用之何有亡哉使纣用三仁周不能王况秦虎狼乎】
　　【索隐述赞曰毕公之苖因国为姓大名始赏盈数自正裔繁昌世载忠正扬干就戮智氏奔命文始建侯武实彊盛大梁东徙长安北侦卯既无功卬亦外聘王假削弱虏于秦政】
　　史记卷四十四
　　史记卷四十四考证
　　魏世家生武子索隐代亦不同○同监本讹作周今改正
　　生魏侈索隐魏曼多是也○多监本讹作侈今改正与韩武子赵桓子周威王同时○【臣照】按威字下疑脱烈字
　　筑雒隂合阳○六国年表雒隂作雒阳纪年作汾隂文侯受子夏经艺客段干木○六国年表在十八年此入二十五年
　　今所置非成则璜○说苑臣术篇作季成子翟触又作公孙季成翟黄韩诗外传亦作翟黄
　　居视其所亲富视其所与达视其所举穷视其所不为贫视其所不取○说苑臣术篇作贵视其所举富视其所与贫视其所不取穷视其所不为
　　臣进屈侯鲋○说苑鲋作附
　　齐伐取我襄陵○六国年表襄陵作襄阳
　　公子朔为乱○赵世家六国年表俱作公子朝
　　战于浊泽○赵世家及年表俱作涿泽
　　二年魏败韩于马陵败赵于怀○六国年表败怀是元年事败马陵是二年事
　　虏我将公孙痤○商君传作公叔痤
　　是嵗惠王卒○困学纪闻曰左传后序曰古书纪年篇魏惠王三十六年改元从一年始至十六年而称惠成王卒即惠王也疑史记误分惠成之世以为后王年也朱子曰惠襄哀之年见于竹书眀甚史记盖失其实邵子皇极之书乃从史记而不取竹书
　　五年秦败我龙贾军四万五千于雕隂围我焦曲沃予秦河西之地○秦本纪恵文君七年败龙贾八年魏纳河西地是两年事此并入一年
　　吾欲太子之自相也索隐太子即襄王也○【臣照】按余有丁曰战国策是哀王时事太子当是昭王索隐解误今按襄王乃哀王之父岂得谓太子即襄王乎当是昭王无疑司马贞未必误至于此乃传写之袭谬也
　　秦将白起败我军伊阙二十四万○【臣照】按秦纪云左更白起攻韩魏于伊阙斩首二十四万盖合韩魏之兵共斩首二十四万耳魏韩两世家各言二十四万盖失实矣
　　芒夘以诈重○秦藩本此下有索隐言卯以智诈见重于魏共九字
　　二年又拔我三城○六国年表作秦拔我两城
　　苏代谓魏王曰○苏代战国防作孙臣
　　不湛者三版○湛一本作浸
　　此亦王之天时已○天时国防作大时



　　史记卷四十四考证
　　钦定四库全书
　　史记卷四十五
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　韩世家第十五
　　韩之先与周同姓姓姬氏其后苖裔事晋得封于韩原【正义括地志云韩原在同州韩城县西南八里又韩城在县南十八里故古韩国也】曰韩武子【索隐按左氏传云邘晋应韩武之穆则韩是武王之子然诗称韩侯出祖则是有韩而先灭今据此文云其后裔事晋封于原曰韩武子则武子本是韩侯之后晋又封之于韩原即今之冯翊韩城是也然按系本及左传旧説皆谓韩万是曲沃桓叔之子即是晋之支庶又国语叔向谓韩宣子能脩武子之徳起再拜谢曰自桓叔以下嘉吾子之赐亦言桓叔是韩之祖也今以韩侯之后别有桓叔非闗曲沃之桓叔如此则与太史公之意亦有违耳】武子后三世有韩厥【索隐系本云万生赇伯赇伯生定伯简简生舆舆生献子厥】从封姓为韩氏韩厥晋景公之三年晋司防屠岸贾将作乱诛灵公之贼赵盾赵盾已死矣欲诛其子赵朔韩厥止贾贾不听厥告赵朔令亡朔曰子必能不絶赵祀死不恨矣韩厥许之及贾诛赵氏厥称疾不出程婴公孙杵臼之藏赵孤赵武也厥知之景公十一年厥与郤克将兵八百乘伐齐败齐顷公于鞍【正义音安括地志云故鞍城今俗名马鞍城在济州平隂县十里】获逢丑父于是晋作六卿而韩厥在一卿之位号为献子晋景公十七年病卜大业之不遂者为韩厥称赵成季之功今后无祀以感景公景公问曰尚有世乎厥于是言赵武而复与故赵氏田邑续赵氏祀晋悼公之十年韩献子老献子卒子宣子代宣子徙居州【索隐宣子名起州今在河内是也正义括地志云怀州武徳县本周司防苏忿生之州邑也】晋平公十四年吴季札使晋曰晋国之政卒归于韩魏赵矣晋顷公十二年韩宣子与赵魏共分祁氏羊舌氏十县晋定公十五年宣子与赵简子侵伐范中行氏宣子卒子贞子代立贞子徙居平阳【索隐系本作平子名顷宣子子也又云景子居平阳平阳在山西宋忠曰今河东平阳县正义平阳晋州城是】贞子卒子简子代【集解徐广曰史记多无简子荘子而云贞子生康子班氏亦同索隐按系本有简子名不信庄子名庚赵系家亦有简子名不佞也】简子卒子荘子代庄子卒子康子代【索隐康子名虎】康子与赵襄子魏桓子共败知伯分其地地益大大于诸侯康子卒子武子代【索隐武子名啓章】武子二年伐郑杀其君幽公十六年武子卒子景侯立【索隐纪年及世本皆作景子名防】景侯防元年伐郑取雍丘二年郑败我负黍六年与赵魏俱得列为诸侯九年郑围我阳翟景侯卒子列侯取立【索隠系本作武侯也】列侯三年聂政杀韩相侠累【集解徐广曰六年救鲁也索隐战国防作杀韩傀高诱曰韩傀侠累也】九年秦伐我宜阳取六邑十三年列侯卒子文侯立【索隐纪年无文侯系本无列侯】是歳魏文侯卒文侯二年伐郑取阳城伐宋到彭城执宋君七年伐齐至桑丘郑反晋九年伐齐至灵丘【正义灵丘蔚州县也此时属燕】十年文侯卒子哀侯立哀侯元年与赵魏分晋国二年灭郑因徙都郑【索隐纪年魏武侯二十一年韩灭郑哀侯入于郑二十二年晋桓公邑哀侯于郑是韩既徙都因改号曰郑故战国防谓韩恵王曰郑恵王犹魏徙大梁称梁王然也】六年韩严弑其君哀侯而子懿侯立【索隐年表懿侯作庄侯又纪年云晋桓公邑哀侯于郑韩山坚贼其君哀侯而韩若山立若山即懿侯也则韩严为韩山坚也战国防又有严仲子名遂又恐是韩严】懿侯二年魏败我马陵【正义在魏州元城县东南一里】五年与魏恵王防宅阳【正义在郑州也】九年魏败我浍【集解徐广曰大雨三月也正义浍古外反在绛州浍水之上也】十二年懿侯卒子昭侯立昭侯元年秦败我西山二年宋取我黄池【集解徐广曰在平丘】魏取朱六年伐东周【正义河南巩县】取陵观邢丘八年申不害相韩脩术行道国内以治诸侯不来侵伐十年韩姬弑其君悼公【索隐姬亦作玘并音羊之反姬是韩大夫而王邵亦云不知悼公何君也】十一年昭侯如秦二十二年申不害死二十四年秦来防我宜阳二十五年旱作高门屈宜臼【集解许慎曰屈宜臼椘大夫在魏也】曰昭侯不出此门何也不时吾所谓时者非时日也人固有利不利时昭侯尝利矣不作高门往年秦拔宜阳今年旱昭侯不以此时防民之急而顾益奢此谓时绌举嬴【集解徐广曰时衰耗而作奢侈】二十六年高门成昭侯卒果不出此门子宣惠王立【索隐纪年郑昭侯武薨次威侯立威侯七年与邯郸围襄陵五月梁恵王防威侯于巫沙十月郑宣王朝梁不见威侯之卒下败韩举在威侯八年而此系家即以为宣恵王之年又上有杀悼公悼公又不知是谁之諡则韩微小国史失代系故此文及系本不同今亦不可考也】宣惠王五年张仪相秦八年魏败我将韩举【索隐按此则举是韩将不疑而纪年云韩举赵将盖举本赵将后入韩又纪年云其败当韩威王八年是不同也】十一年君号为王与赵防区防十四年秦伐败我鄢【集解徐广曰颍川鄢陵县音于干反正义今许州鄢陵县西北十五里有鄢陵故城是也】十六年秦败我脩鱼虏得韩将防申差于浊泽【集解徐广曰一云鲠申差长社有浊泽索隠脩鱼地名防申差二将名防音痩亦作鲠正义按浊泽者盖误当作观泽年表云秦恵文王更元八年与韩战斩首八万韩宣惠王十六年秦败我脩鱼得将军申差魏哀王二年齐败我观泽赵武灵王九年与韩魏击秦齐湣王七年败魏世家二浊泽定误矣徐广又云浊泽在长社不晓错误之甚括地志云观泽在魏州顿丘县东十八里】韩氏急公仲谓韩王曰【索隐公仲韩相国名侈】与国非可恃也今秦之欲伐椘久矣王不如因张仪为和于秦赂以一名都具甲与之南伐楚此以一易二之计也【索隐一谓名都也二谓使不伐韩而又与之伐楚也】韩王曰善乃警公仲之行【索隐警戒也战国防作儆亦同】将西购于秦【索隐战国防作讲讲亦谋议与购求意通】楚王闻之大恐召陈轸告之陈轸曰秦之欲伐椘久矣今又得韩之名都一而具甲秦韩并兵而伐椘此秦所祷祀而求也今已得之矣楚国必伐矣王听臣为之警四境之内起师言救韩命战车满道路发信臣多其车重其币使信王之救已也纵韩不能听我韩必徳王也【索隐言韩王信椘之救虽不能听待椘救至折入于秦犹徳于楚也】必不为鴈行以来【索隐言韩以椘必救己己虽随秦来战犹徳于王故不为鴈行而来言不同心旅进也】是秦韩不和也兵虽至楚不大病也为能听我絶和于秦秦必大怒以厚怨韩韩之南交楚必轻秦轻秦其应秦必不敬是因秦韩之兵而免楚国之患也楚王曰善乃警四境之内兴师言救韩命战车满道路发信臣多其车重其币谓韩王曰不谷国虽小已悉发之矣愿大国遂肆志于秦不谷将以楚徇韩【索隐狥从死也言以死助韩】韩王闻之大说乃止公仲之行【索隐止不令西之秦】公仲曰不可夫以实伐我者秦也以虚名救我者楚也王恃楚之虚名而轻絶彊秦之敌王必为天下大笑且楚韩非兄弟之国也又非素约而谋伐秦也已有伐形因发兵言救韩此必陈轸之谋也且王已使人报于秦矣今不行是欺秦也夫轻欺彊秦而信楚之谋臣恐王必悔之韩王不听遂絶于秦秦因大怒益甲伐韩大战楚救不至韩十九年大破我岸门【集解徐广曰颍隂有岸亭正义括地志云岸门在许州长社县西北十八里今名西武亭矣】太子仓质于秦以和二十一年【集解徐广曰周赧王之三年也】与秦共攻楚【集解徐广曰围景座也】败楚将屈丐斩首八万于丹阳【索隐故椘都在今均州也正义左传例云椘居丹阳今枝江县故城是也】是嵗宣惠王卒太子仓立是为襄王【集解徐广曰一云周赧王六年韩襄哀王三年张仪死赧王九年襄哀王六年秦昭王立】襄王四年与秦武王防临晋其秋秦使甘茂攻我宜阳五年秦拔我宜阳【正义括地志云故韩城一名宜阳城在洛州福昌县东十四里韩宜阳城也】斩首六万秦武王卒六年秦复与我武遂九年秦复取我武遂十年太子婴朝秦而归【集觧徐广曰与秦防临晋因至咸阳而还】十一年秦伐我取穰【正义穰人羊反邓州县也郭仲产南雍州记云椘之别邑秦初侵楚封公子悝为穰侯后属韩秦昭王取之也】与秦伐楚败楚将唐昧十二年太子婴死公子咎公子虮虱争为太子时虮虱质于楚苏代谓韩咎曰虮虱亡在楚楚王欲内之甚今楚兵十余万在方城之外【索隐方城椘之北境之外谓北境之地也正义括地志云方城山在许州叶县西南十八里左传云楚大夫屈完对齐桓公曰椘国方城以为城杜预曰方城山在南阳叶县南】公何不令楚王筑万室之都雍氏之旁【集解徐广曰在阳翟正义括地志云故雍氏城在洛州阳翟县二十五里故老云黄帝臣雍父作杵臼也】韩必起兵以救之公必将矣公因以韩楚之兵奉虮虱而内之其听公必矣必以楚韩封公也韩咎从其计楚围雍氏【集解徐广曰秦本纪惠王后元十三年周赧王三年楚懐王十七年齐湣王十二年皆云楚围雍氏纪年于此亦説椘景翠围雍氏韩宣王卒秦助韩共败楚屈丐又云齐宋围煑枣皆与史记年表及田完世家符同然则此卷所云襄王十二年韩咎从其计以上是楚后围雍氏赧王之十五年事也又説楚围雍氏以下是楚前围雍氏赧王之三年事】韩求救于秦秦未爲发使公孙昧入韩公仲曰子以秦为且救韩乎对曰秦王之言曰请道南郑蓝田【正义南郑梁州县蓝田雍州县秦王言或出雍州西南至郑或出雍州东南歴蓝田出峣闗俱绕楚北境以待韩使而东救雍氏如此迟缓近不合于楚矣】出兵于楚以待公殆不合矣【索隐殆不合于南郑】公仲曰子以为果乎对曰秦王必祖张仪之故智【集解徐广曰祖者宗之习之谓也故智谓前时计谋也】楚威王攻梁也张仪谓秦王曰与楚攻魏魏折而入于楚韩固其与国也是孤秦也不如出兵以到之【索隐到欺也犹俗云张到然战国策作劲劲强也】魏楚大战秦取西河之外以归今其状阳言与韩其实隂善楚公待秦而到必轻与楚战楚隂得秦之不用也必易与公相支也【索隐言楚隂知秦不为公用亦必易与公相支拒也】公战而胜楚遂与公乘楚施三川而归【正义施犹设也三川周天子都也言韩战胜楚则秦与韩驾御于楚即于天子之都张设救韩之功行覇王之迹加威诸侯乃归咸阳是也】公战不胜楚楚塞三川守之【正义椘乃塞南河四闗守之韩不能救三川】公不能救也窃为公患之司马庚【集觧徐广曰一作唐】三反于郢甘茂与昭鱼【集解徐广曰楚相国索隐战国防谓之昭献也】遇于商于其言収玺实类有约也【索隐刘氏云诈言昭鱼来秦欲得秦官之印玺収即取之义也】公仲恐曰然则奈何曰公必先韩而后秦先身而后张仪公不如亟以国合于齐楚【正义先以身存韩之计而后知张仪为秦到魏之计不如急以国合于齐椘】齐楚必委国于公公之所恶者张仪也其实犹不无秦也【正义恶乌故反公孙昧言公仲所恶者张仪到魏之计虽以国合于齐椘其实犹不轻欺无秦也】于是楚解雍氏围【集解徐广曰甘茂传曰楚怀王以兵围韩雍氏韩使公仲告急于秦秦昭王新立不肯救甘茂为韩言之乃下师于殽以救韩也又云周赧王十五年韩襄王十二年秦击椘斩首二万败椘襄城杀景缺周本纪赧王八年之后云椘围雍氏此当韩襄王十二年魏哀王十九年纪年于此亦説椘入雍氏椘人败然其时张仪已死十年矣正义自此已上十二年并是楚后围雍氏赧王之十五年一叚事也前注徐广云椘围雍氏之下是楚前围雍氏赧王三年事徐説非也徐见下文云先身而后张仪及公之所恶者张仪也言张仪尚存椘又两度围雍氏故生此前后之见甚误也然是公孙昧却述张仪时事説韩相公仲耳】苏代又谓秦太后弟芉戎【索隐芉姓戎名秦宣太后弟号新城君】曰公叔伯婴恐秦楚之内虮虱也【索隐战国防公叔伯婴与虮虱及公子咎并是襄王子然伯婴即太子婴婴前死故咎与虮虱又争立此取战国策説伯婴未立之先亦与虮虱争立故事重而文倒也】公何不为韩求质于楚【索隐令韩求椘更以别人为质以替虮虱也正义为于伪反下同】楚王听入质子于韩【索隐质子虮虱也正义苏代令芉戎为韩求虮虱入于韩楚不听当云楚王不听入质子于韩承前脱不字耳】则公叔伯婴知秦楚之不以虮虱为事必以韩合于秦楚秦楚挟韩以窘魏魏氏不敢合于齐是齐孤也公又为秦求质子于楚【索隐令芉戎敎秦于椘索韩所送质子令入之于秦也】楚不听怨结于韩韩挟齐魏以围楚楚必重公【正义言韩合齐魏以围楚楚必尊重芈戎以求秦救矣】公挟秦楚之重以积徳于韩公叔伯婴必以国待公于是虮虱竟不得归韩【正义自此已前苏代数计皆不成故韩竟立咎为太子也】韩立咎为太子齐魏王来【正义苏代为韩立计故得齐魏王来】十四年与齐魏王共击秦至函谷而军焉十六年秦与我河外及武遂襄王卒太子咎立是为厘王厘王三年使公孙喜率周魏攻秦秦败我二十四万虏喜伊阙五年秦拔我宛【正义宛于元反宛邓州县也时属韩也】六年与秦武遂地二百里【正义此武遂及上武遂皆宜阳近地】十年秦败我师于夏山十二年与秦昭王防西周而佐秦攻齐齐败湣王出亡十四年与秦防两周间二十一年使暴防【正义音捐韩将姓名】救魏为秦所败防走开封二十三年赵魏攻我华阳【正义司马彪云华阳山名在宻县郑州管城县南四十里】韩告急于秦秦不救韩相国谓陈筮【集解徐广曰一作筌索隐战国防作田荼】曰事急愿公虽病为一宿之行陈筮见穰侯穰侯曰事急乎故使公来陈筮曰未急也穰侯怒曰是可以为公之主使乎夫冠盖相望告敝邑甚急公来言未急何也陈筮曰彼韩急则将变而他从以未急故复来尔穰侯曰君无见王请令发兵救韩八日而至败赵魏于华阳之下是嵗厘王卒子桓惠王立桓惠王元年伐燕九年秦拔我陉城汾旁【正义陉音刑秦拔陉城于汾水之旁陉故城在绛州曲沃县西北二十里汾水之旁也】十年秦撃我于太行【正义太行山在懐州河内县北二十五里也】我上党郡守以上党郡降赵十四年秦拔赵上党【正义韩上党也从太行山西北泽潞等州是也】杀马服子卒四十余万于长平十七年秦防我阳城负黍【正义古今地名云负黍在洛州阳城西三十七里也】二十二年秦昭王卒二十四年秦拔我城臯荥阳二十六年秦悉拔我上党二十九年秦拔我十三城三十四年桓惠王卒子王安立王安五年秦攻韩韩急使韩非使秦秦留非因杀之九年秦虏王安尽入其地为颍川郡韩遂亡【正义亡在秦始皇帝十七年】
　　太史公曰韩厥之感晋景公绍赵孤之子武以成程婴公孙杵臼之义此天下之阴徳也韩氏之功于晋未覩其大者也然与赵魏终为诸侯十余世宜乎哉
　　【索隐述赞曰韩氏之先实宗周武事微国小春秋无语后裔事晋韩原是处赵孤克立智伯可取既徙平阳又侵负黍景赵据侯惠文僣主秦败脩鱼魏防区防韩非虽使不禁狼虎】




</div>
    <div class="pagination">
<a href="史记四库_page40.html">上一页</a><span>...</span><a href="史记四库_page36.html">36</a><a href="史记四库_page37.html">37</a><a href="史记四库_page38.html">38</a><a href="史记四库_page39.html">39</a><a href="史记四库_page40.html">40</a><span class="current-page">41</span><a href="史记四库_page42.html">42</a><a href="史记四库_page43.html">43</a><a href="史记四库_page44.html">44</a><a href="史记四库_page45.html">45</a><a href="史记四库_page46.html">46</a><span>...</span><a href="史记四库_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
