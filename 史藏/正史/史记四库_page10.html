<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 10 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 10 页/共 76 页
  </h1>
  <div class="content">
   史记卷三
　　史记卷三考证
　　殷本纪汤曰汝不能敬命○监本脱汤字今添
　　而诸侯昆吾氏为乱正义帝喾时陆终之长于夏台子昆吾氏之后也世本云昆吾者卫氏是○推寻文义宜云陆终之长子封于昆吾夏之昆吾其后也又楚世家集觧引世本云昆吾者卫是也盖言卫地本昆吾国此氏字衍
　　汤遂伐三防○尚书序作三朡
　　伊尹报于是诸侯服汤○一本作毕服汤一本作心服汤
　　作汤诰○王若虚辨惑曰维三月王自至于东郊云云今汤诰之书具在曷甞有此迁何所据而载之也
　　伊尹作咸有一德咎单作明居○王若虚辨惑曰尚书汤诰篇末曰咎单作明居而咸有一德乃伊挚复政将归时所陈在太甲三篇之下次第明甚不可乱也史记乃谓咸有一德作于汤时而列之汤诰之后明居之前岂非误欤
　　汤崩集觧皇覧曰汤冢在济隂亳县北东郭○前汉志济隂郡无亳县后汉志无济隂郡梁国谷熟为南亳蒙为北毫河南偃师为西亳亳本非县名皇覧是魏时人作其所用必后汉地名此云在济隂亳县必有误
　　伊尹乃立太丁之子太甲○尚书疏曰据经序及太甲之篇太甲必继汤后而殷本纪云汤崩太子太丁未立而卒于是乃立太丁之弟外丙三年崩别立外丙之弟仲壬四年崩伊尹乃立太丁之子太甲与经不同彼必妄也刘歆班固不见古文谬从史记皇甫谧既得此经作帝王世纪乃述马迁之语是其踈也【臣照】按外丙仲壬见于孟子不始于马迁也古今诸儒断断如者祗以桐宫居忧遂谓太甲必继成汤但安知其非为帝仲壬服乎
　　廼作太甲训三篇褒帝太甲○王若虚辨惑曰三篇之书虽曰伊尹作然自始至终皆史氏所録岂独伊尹褒嘉而作乎
　　既葬伊尹于亳集觧帝王世纪伊尹名挚为汤相号阿衡年百嵗卒天雾三日○尚书疏引帝王世纪水经注引皇览皆作大雾三日
　　弟太戊立○困学纪闻曰太戊为太甲之孙三代表云太戊小甲弟则亦是沃丁弟太甲子书正义谓本纪世表必有一误
　　帝阳甲之时殷衰自中丁以来废适而更立诸弟子弟子或争相代立比九世乱○皇王大纪曰以其世考之自沃丁至阳甲立弟者九世中丁之名误也
　　得说于傅险中正义注水经云沙涧水北虞山南经傅岩○水经注本文作沙涧水北出虞山东南经傅岩
　　王嗣敬民罔非天继常祀毋丰于弃道集觧孔安国曰王者主民当敬民事无非天时天时所常祀也○以孔传考之天时二字不复出
　　祖已嘉武丁之以祥雉为德立其庙为髙宗遂作髙宗肜日及训○困学纪闻曰与书序相违王若虚辨惑曰考之于书此篇即祖已训王之辞其曰髙宗者史氏追称耳诸篇之体皆然而云武丁既没祖已嘉之而作谬矣且立庙称宗自国家之事岂独出祖已之意哉髙宗之训乃书篇名自当全着而但云及训此复失之太简矣
　　子帝太丁立○徐孚远曰太丁重见疑误
　　殷之太师少师乃持其祭乐器奔周○王若虚辨惑曰尚书微子篇所谓太师少师即箕子比干也今乃言奔周与书所载异矣而周纪又云纣杀王子比干囚箕子太师疵少师强抱其乐器而奔周则迁所谓太师少师者其乐工邪若殷纪所称亦止于乐工则防子何至与此辈谋决去就而此辈之奔亦为何并持祭器乎至宋世家则曰武王克殷微子持其祭器造于军门前后参差殆不可晓
　　封纣子武庚禄父以续殷祀集觧汲冢纪年曰汤灭夏以至于受二十九王用嵗四百九十六年○前正义引竹书纪年云自盘庚徙殷至纣之灭七百七十三年更不徙都其相缪戾如此











　　史记卷三考证

&lt;史部,正史类,史记&gt;
　　钦定四库全书
　　史记卷四
　　汉　　太　　史　　令司马迁　撰
　　宋中郎外兵曹参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　周本纪第四
　　周后稷名弃【正义因太王所居周原因号曰周地理志云右扶风县岐山西北中水乡周太王所邑括地志云故周城一名羙阳城在雍州武功县西北二十五里即太王城也】其母有邰氏女曰姜原【集解韩诗章句曰姜姓原字或曰姜原谥号也正义邰天来反亦作同说文云邰炎帝之后姜姓封邰周弃外家】姜原为帝喾元妃【索隐谯周以为弃帝喾之冑其父亦不着与此纪异也】姜原出野见巨人迹心忻然说欲践之践之而身动如孕者居期而生子以为不祥弃之隘巷【索隐已下皆诗大雅生民篇所云诞寘之隘巷牛羊腓字之诞寘之平林会伐平林诞寘之寒氷鸟覆翼之是其事也】马牛过者皆辟不践徙置之林中适会山林多人迁之而弃渠中氷上飞鸟以其翼覆荐之姜原以为神遂收飬长之初欲弃之因名曰弃弃为儿时屹如巨人之志其游戏好种树麻菽麻菽美及为成人遂好耕农相地之宜宜谷者稼穑焉【正义种曰稼敛曰穯】民皆法则之帝尧闻之举弃为农师天下得其利有功帝舜曰弃黎民始饥【集解徐广曰今文尚书云祖饥故此作始饥祖始也】尔后稷播时百谷封弃于邰【集解徐广曰今斄乡在扶风索隐即诗生民曰有邰家室是也邰即斄古今字异耳正义括地志云故斄城一名武功城在雍州县西南二十二里古邰国后稷所封也有后稷及姜原祠毛苌云邰姜嫄国也后稷所生尧见天因邰而生后稷故因封于邰也】号曰后稷别姓姬氏【集解礼纬曰祖以履大迹而生】后稷之兴在陶唐虞夏之际皆有令德后稷卒【集解骃案山海经海内经曰黒水青水之间有广都之野后稷葬焉皇甫谧曰冡去中国三万里也】子不窋立【索隐帝王世纪云后稷纳姞氏生不窋而谯周按国语云世后稷以服事虞夏言世稷官是失其代数也若不窋亲弃之子至文王千余岁唯十四代亦不合事情正义括地志云不窋故城在庆州化县南三里即不窋在戎狄所居之城也毛诗疏云虞及夏殷共有千二百岁每世在位皆八十年乃可充其数耳命之短长古今一也而使十五世君在位皆八十许载子必将老始生不近人情之甚以理而推实难据信也】不窋末年夏后氏政衰去稷不务【集解韦昭曰夏太康失国废稷之官不复务农索隐国语曰弃稷不务此云去稷者是太史公恐弃是后稷之名故变文云去也言夏政衰不窋去稷官不复务农者也】不窋以失其官而犇戎狄之间不窋卒子鞠立鞠卒子公刘立公刘虽在戎狄之间复修后稷之业务耕种行地宜自漆沮渡渭取材用【正义公刘徙漆县漆水南渡渭水至南山取材木为用也括地志云豳州新平县即汉漆县也漆水在岐州普闰县东岐山漆水东入渭】行者有资居者有畜积民赖其庆百姓怀之多徙而保归焉周道之兴自此始故诗人歌乐思其徳【索隐即诗大雅篇笃公刘是也】公刘卒子庆节立国于豳【集解徐广曰新平漆县之东北有豳亭索隐豳即邠也古今字异耳正义括地志云豳州新平县即汉漆县诗豳国公刘所邑之地也】庆节卒子皇仆立皇仆卒子差弗立差弗卒子毁隃立【集解音瑜世本作榆索隐世本作僞榆】毁隃卒子公非立【索隐世本作公非辟方皇甫谧云公非字辟方也】公非卒子髙圉立【集解宋忠曰高圉能率稷者也周人报之索隐世本云高圉侯侔】髙圉卒子亚圉立【集解系本云亚圉云都皇甫谧云云都亚圉字索隐汉书古今表曰云都亚圉弟按如此説则辟方侯侔亦皆二人之名实未能详】亚圉卒子公叔祖类立【索隐世本云太公组绀诸盩三代世表称叔类凡四名皇甫谧云公祖一名组绀诸盩字叔类号曰太公也】公叔祖类卒子古公亶父立古公亶父复修后稷公刘之业积德行义国人皆戴之薰育戎狄攻之欲得财物予之已复攻欲得地与民民皆怒欲战古公曰有民立君将以利之今戎狄所为攻战以吾地与民民之在我与其在彼何异民欲以我故战杀人父子而君之予不忍为乃与私属遂去豳度漆沮【集解徐广曰水在杜阳岐山杜阳县在扶风】逾梁山【正义括地志云梁山在雍州好畤县西北十八里郑云岐山西南然则梁山横长其东当阳西北临河其西当岐山东北自豳适周当逾之矣】止于岐下【集解徐广曰岐山在扶风羙阳西北其南有周原骃案皇甫谧云邑于周地故始改国曰周】豳人举国扶老擕弱尽复归古公于岐下及他旁国闻古公仁亦多归之于是古公乃贬戎狄之俗而营筑城郭室屋而邑别居之【集解徐广曰分别而为邑落也】作五官有司【集解骃案礼记曰天子之五官曰司徒司马司空司士司寇典司五众郑曰此殷时制】民皆歌乐之颂其德【索隐即诗颂云后稷之孙实维太王居岐之阳实始剪商是也】古公有长子曰太伯次曰虞仲太姜【正义国语注齐许申吕四国皆姜姓也四岳之后太姜之家太姜太王之妃王季之母】生少子季歴季歴娶太任【集解列女传太姜有吕氏女太任挚任氏中女正义国语挚畴二国任姓奚仲仲虺之后太任之家太任王季之妃文王母也】皆贤妇人【正义列女传云太姜太王娶以为妃生太伯仲雍王季太姜有色而贞顺率导诸子至于成童靡有过失太王谋事必于太姜迁徙必与太任王季娶以为妃太任之性端壹诚庄维徳之行及其有身目不视恶色耳不听滛声口不出傲言能以胎教子而生文王此皆有贤行也】生昌有圣瑞【正义尚书帝命验云季秋之月甲子赤爵衔丹书入于酆止于昌户其书云敬胜怠者吉怠胜敬者灭义胜欲者徙欲胜义者凶凡事不强则不枉不敬则不正枉者废灭敬者万世以仁得之以仁守之其量百世以不仁得之以仁守之其量十世以不仁得之不仁守之不及其世此盖圣瑞】古公曰我世当有兴者其在昌乎长子太伯虞仲知古公欲立季歴以传昌乃二人亡如荆蛮文身断髪【正义应劭曰常在水中故断其发文其身以象龙子故不见伤害】以让季歴【正义太伯奔吴所居城在苏州北五十里常州无锡县界梅里村其城及冡见存而云亡荆蛮者楚灭越其地属楚秦灭楚其地属秦秦讳楚改曰荆故通号吴越之地为荆及北人书史加云蛮势之然也】古公卒季歴立是为公季公季修古公遗道笃于行义诸侯顺之公季卒【集解皇甫谧曰葬鄠县之南山】子昌立是为西伯西伯曰文王【正义帝王世纪云文王龙顔虎眉身长十尺有四乳雒书灵听云苍帝姬昌曰角鸟鼻高长八尺二寸圣智慈理也】遵后稷公刘之业则古公公季之法笃仁敬老慈少礼下贤者日中不暇食以待士士以此多归之伯夷叔齐在孤竹【集解应劭曰在辽西令支正义括地志云孤竹故城在平州卢龙县南十二里殷时诸侯孤竹国也姓墨氏也】闻西伯善飬老盍往归之太顚闳夭散宜生鬻子辛甲大夫之徒皆往归之【集解骃案刘向别録曰鬻子名熊封于楚辛甲故殷之臣事纣盖七十五谏而不听去至周召公与语贤之告文王文王亲自迎之以为公卿封长子长子今上党所治县是也】崇侯虎谮西伯于殷纣曰西伯积善累德诸侯皆向之将不利于帝帝纣乃囚西伯于羑里闳夭之徒患之乃求有莘氏美女【正义括地志云古防国城在同州河西县南二十里世本云莘国姒姓夏禹之后即散宜生等求有莘美女献纣者】骊戎之文马【正义括地志云骊戎故城在雍州新豊县东南十六里殷周时骊戎国城也按骏马赤鬣缟身目如黄金文王以献纣也】有熊九驷【正义括地志云郑州新郑县本有熊氏之墟也按九驷三十六匹马也】他竒怪物因殷嬖臣费仲而献之纣纣大恱曰此一物足以释西伯况其多乎【索隐一物谓防氏之美女也】乃赦西伯赐之弓矢斧使西伯得征伐曰谮西伯者崇侯虎也西伯乃献洛西之地以请纣去炮烙之刑纣许之西伯阴行善诸侯皆来决平于是虞芮之人【集解骃案地理志虞在河东大阳县芮在冯翊临晋县正义括地志云故虞城在陜州河北县东北五十里虞山之上古虞国也故芮城县西二十里古芮国也晋太康地记云虞西百四十里有芮城括地志云又闲原在河北县西六十五里诗云虞芮质厥成毛苌云虞芮之君相与争田久而不平乃相谓曰西伯仁人盍往质焉乃相与朝周二国君相谓曰我等小人不可履君子之庭乃相让所争地以为闲原至今尚在注引地理志芮在临晋者恐疎然闲原在河东复与虞芮相接临晋在河西同州非临晋芮城明矣】有狱不能决乃如周入界耕者皆让畔民俗皆让长虞芮之人未见西伯皆慙相谓曰吾所争周人所耻何往为秪取辱耳遂还俱让而去诸侯闻之曰西伯盖受命之君明年伐犬戎【集解骃案山海经曰有人人面兽身名曰犬戎正义又云黄帝生苖龙苗龙生融吾融吾生并明并明生白犬白犬有二是为犬戎説文云赤狄本犬种故字从犬又后汉书云犬戎槃瓠之后也今长沙武陵之郡大半是也又毛诗疏云犬戎昆夷是也】明年伐密须【集解应劭曰密须氏姞姓之国瓒曰安定阴密县是正义括地志云阴密故城在泾州鹑觚县西其东接县城即古密国杜预云姞姓国在安定阴密县也】明年败耆国【集解徐广曰一作正义即黎国也邹诞生云本或作黎孔安国云黎在上党东北括地志云故黎城黎侯国也在潞州黎城县东北十八里尚书云西伯既戡黎是也】殷之祖伊闻之惧以告帝纣纣曰不有天命乎是何能为明年伐邘【集解徐广曰邘城在野王县西北音于正义括地志云故邘城在懐州河内县西北二十七里古邘国城也左传云邘晋应韩武之穆也】明年伐崇侯虎【正义皇甫谧曰夏鲧封虞夏商周皆有崇国崇国盖在丰镐之间诗云既伐于崇作邑于丰是国之地也】而作丰邑【集解徐广曰丰在京兆鄠县东有灵台镐在上林昆明北有镐池去丰二十五里皆在长安南数十里正义括地志云周丰宫周文王宫也在雍州鄠县东三十五里镐在雍州西南三十二里】自岐下而徙都丰明年西伯崩【集解徐广曰文王九十七乃崩正义括地志云周文王墓在雍州万年县西南二十八里原上也】太子发立是为武王西伯盖即位五十年其囚羑里盖益易之八卦为六十四卦【正义干凿度云埀皇策者羲益卦演徳者文成命者孔也易正义云伏羲制卦文王卦辞周公爻辞孔十翼也按太史公言盖者乃疑辞也文王着演易之功作周纪方赞其美不敢专定重易故称盖也】诗人道西伯盖受命之年称王而断虞芮之讼【正义二国相让后诸侯归西伯者四十余国咸尊西伯为王盖此年受命之年称王也帝王世纪云文王即位四十二年嵗在鹑火文王更为受命之元年始称王矣又毛诗云文王九十七而终终时受命九年则受命之元年年八十九也】后七年而崩【正义七当为九其説在后】諡为文王【正义諡法经纬天地曰文】改法度制正朔矣追尊古公为太王公季为王季【正义易纬云文王受命改正朔有王号于天下郑信而用之言文王称王已改正朔布王号矣按天无二日土无二王岂殷纣尚存而周称王哉若文王自称王改正朔则是功业成矣武王何复得云大勳未集欲卒父业也礼记大传云牧之野武成大事而退追王大王亶父王季历文王昌据此文乃是追王为王何得文王自称王改正朔也】盖王瑞自太王兴【正义古公在邠被戎狄攻战夺民太王曰民之在我与彼何异杀人父子而君之予不忍为遂逺去邠止于岐下邠人举国尽归古公他国闻古公仁亦多归之乃贬戎狄之俗为室屋邑落而分别居之季歴又生昌有圣瑞盖是王瑞自太王时而兴起也然自西伯盖即位五十年以下至太王兴在西伯崩后重述其事为经传不同不可全弃乃略而书之引次其下事必可疑故数言盖也】武王即位【正义谥法克定祸乱曰武春秋元命包云武王骈齿是谓刚强也】太公望为师周公旦为辅召公毕公之徒左右王师修文王绪业九年武王上祭于毕【集解马融曰毕文王墓地名也索隐按文云上祭于毕则毕天星之名毕星主兵故师出而祭毕星也正义上音时掌反尚书武成篇云我文考文王诞膺天命以抚方夏惟九年大统未集太誓篇序云惟十有一年武王伐殷太誓篇云惟十有三年春大防于孟津大戴礼云文王十五而生武王则武王少文王十四岁矣礼记文王世子云文王九十七而终武王九十三而终按文王崩时武王已八十三矣八十四即位至九十三崩武王即位适满十年言十三年伐纣者续文王受命年欲明其卒父业故也金縢篇云惟克商二年王有疾不愈按文王受命九年而崩十一年武王服阕观兵孟津十三年克纣十五年有疾周公请命王有瘳后四年而崩则武王年九十三年矣而太史公云九年王观兵十一年伐纣则以为武王即位年数与尚书违甚疎矣】东观兵至于盟津【集解徐广曰谯周云史记武王十一年东观兵十三年克纣】为文王木主载以车中军武王自称太子发言奉文王以伐不敢自专乃告司马司徒司空诸节【集解马融曰诸受符节有司也】齐栗信哉予无知以先祖有德臣小子受先功【集解徐广曰一云予小子受先公功】毕立赏罚以定其功遂兴师师尚父号曰【集解郑曰号令之军法重者】总尔众庶与尔舟楫后至者斩武王渡河中流白鱼跃入王舟中【集解马融曰鱼者介鳞之物兵象也白者殷家之正色言殷之兵众与周之象也索隐此已下至火复王屋流为乌皆见周书及今文泰誓】武王俯取以祭既渡有火自上复于下至于王屋流为乌其色赤其声魄云【集解马融曰王屋王所居屋流行也魄然安定意也郑曰书说云乌有孝名武王卒父大业故乌瑞臻赤者周之正色也索隐按今文泰誓流为雕雕摰鸟也马融云明武王能伐纣郑云乌是孝鸟言武王能终父业亦各随文而解也】是时诸侯不期而会盟津者八百诸侯诸侯皆曰纣可伐矣武王曰女未知天命未可也乃还师归居二年闻纣昏乱暴虐滋甚杀王子比干囚箕子太师疵少师彊抱其乐器而犇周于是武王徧告诸侯曰殷有重罪不可以不毕伐【集解徐广曰一作灭】乃遵文王遂率戎车三百乘虎贲三千人【集解孔安国曰虎贲勇士称也若虎贲言其猛也】甲士四万五千人以东伐纣十一年十二月戊午师毕渡盟津【正义毕尽也尽从河南渡河北】诸侯咸会曰孳孳无怠武王乃作太誓告于众庶今殷王纣乃用其妇人之言自絶于天毁坏其三正【集解马融曰动逆天地人也正义按三正三统也周以建子为天统殷以建丑为地统夏以建寅为人统也】离逷其王父母弟【集解郑曰王父母弟祖父母之族必言母弟举亲者言之也】乃断弃其先祖之乐乃为淫声用变乱正声怡说妇人【集解徐广曰怡一作辞】故今予发维共行天罚勉哉夫子【集解郑曰夫子丈夫之称】不可再不可三二月甲子昧爽武王朝至于商郊牧野乃誓【集解徐广曰一作正此建丑之月殷之正月周之二月也孔安国曰昧防也爽明朝旦也癸亥夜陈甲子朝誓之正义括地志云卫州城故老云周武王伐纣至于商郊牧野乃筑此城郦元注水经云自朝歌南至清水土地平衍据臯跨泽悉牧野也括地志又云纣都朝歌在卫州东北七十三里朝歌故城是也本妹邑殷王武丁始都之帝王世纪云帝乙复济河北徙朝歌其子纣仍都焉】武王左杖黄右秉白旄以麾【集解孔安国曰钺以黄金饰斧左手杖钺示无事于诛右手把旄示有事于敎令】曰远矣西土之人【集解孔安国曰劳苦之】武王曰嗟我有国冡君【集解马融曰冡大也】司徒司马司空亚旅师氏【集解孔安国曰亚次旅众大夫也其位次卿师氏大夫官以兵守门】千夫长百夫长【集解孔安国曰师率卒率】及庸蜀羌髳防纑彭濮人【集解孔安国曰八国皆蛮夷戎狄羌在西蜀髳防在巴蜀纑彭在西北庸濮在江汉之南马融曰武王所率将来伐纣也正义髳音矛括地志云房州竹山县及金州古卢国益州及巴利等州皆古蜀国陇右岷洮丛等州以西羌也姚府以南古髳国之地戎府之南古防卢彭三国之地濮在楚西南有髳州防濮州卢州彭州焉武王率西南夷诸州伐纣也】称尔戈【集解孔安国曰称举也】比尔干立尔矛予其誓王曰古人有言牝鸡无晨牝鸡之晨惟家之索【集解孔安国曰索尽也喻妇人知外事雌代雄鸣则家尽也】今殷王纣维妇人言是用自弃其先祖肆祀不答【集解郑曰肆祭名答问也】昏弃其家国遗其王父母弟不用乃维四方之多罪逋逃是崇是长是信是使【集解孔安国曰言纣弃其贤臣而尊长逃亡罪人信用之也】俾暴虐于百姓以奸轨于商国今予发维共行天之罚今日之事不过六歩七歩乃止齐焉夫子勉哉【集解孔安国曰今日战事不过六歩七歩乃止相齐言当旅进一心也】不过于四伐五伐六伐七伐乃止齐焉勉哉夫子【集解孔安国曰伐谓击刺也少则四五多则六七以为例也】尚桓桓【集解郑曰威武貌】如虎如罴如豺如离【集解徐广曰此训与螭同】于商郊不御克犇以役西土勉哉夫子【集解郑曰御彊御谓彊暴也克杀也不得暴杀纣师之犇走者当以为周之役也】尔所不勉其于尔身有戮【集解郑曰所言且也】誓已诸侯兵会者车四千乘陈师牧野帝纣闻武王来亦发兵七十万人距武王武王使师尚父与百夫致师【集解骃案周礼环人掌致师郑曰致师者致其必战之志也古者将战先使勇力之士犯敌焉春秋传曰楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下掚马掉鞅而还摄叔曰吾闻致师者右入垒折馘执俘而还皆行其所闻而复】以大卒驰帝纣师【集解徐广曰帝一作商正义大卒谓戎车三百五十乘士卒二万六千二百五十人有虎贲三千人】纣师虽众皆无战之心心欲武王亟入纣师皆倒兵以战以开武王武王驰之纣兵皆崩畔纣纣走反入登于鹿台之上蒙衣其珠玉自燔于火而死【正义衣音于既反周书云甲子夕纣取天智玉琰五环身以自焚注天智玉之善者缝环其身自厚也凡焚四千玉也庶玉则销天智玉不销纣身不尽也】武王持大白旗以麾诸侯诸侯毕拜武王武王乃揖诸侯【正义武王率诸侯伐天子天子已死诸侯毕贺故武王揖诸侯言先拊循其心也】诸侯毕从武王至商国【正义谓至朝歌】商国百姓咸待于郊于是武王使羣臣告语商百姓曰上天降休商人皆再拜稽首武王亦答拜【索隐武王虽以臣伐君颇有慙德不应答商人之拜太史公失辞耳寻上文诸侯毕拜贺武王武王尚且报揖无容遂下拜商人】遂入至纣死所武王自射之三发而后下车以轻劒击之【正义周书作轻吕击之轻吕劒名也】以黄斩纣头县太白之旗已而至纣之嬖妾二女二女皆经自杀武王又射三发击以劒斩以【集解骃案司马法曰夏执宋均曰周铁不磨砺】县其头小白之旗武王已乃出复军其明日除道修社及商纣宫及期百夫荷罕旗以先驱【集解骃案蔡邕独断曰前驱有九旒云罕东京赋曰云罕九旒薛综曰旍旗名】武王弟叔振铎奉陈常车周公旦把大毕公把小以夹武王散宜生太顚闳夭皆执劒以衞武王既入立于社南大卒之左右毕从毛叔郑奉明水【集解骃案周礼曰司烜氏以鉴取明水于月郑曰鉴镜属也取月之水欲得隂阳之絜气陈明水以为酒索隐明明水也旧本皆无水字今本有水字若惟云奉明其义未见不知是明何物也烜音毁】衞康叔封布兹【集解徐广曰兹者籍席之名诸侯病曰负兹索隐兹一作苙公明草也言兹举成器言苙见洁草也】召公奭赞采【正义赞佐也采币也】师尚父牵牲尹佚防祝曰【正义尹佚读防书祝文以祭社也】殷之末孙季纣【正义周书作末孙受德受德纣字也】殄废先王明德侮蔑神祗不祀昏暴商邑百姓其章显闻于天皇上帝于是武王再拜稽首曰膺更【监本作受】大命革殷受天明命武王又再拜稽首乃出封商纣子禄父殷之余民武王为殷初定未集乃使其弟管叔鲜蔡叔度相禄父治殷【正义地理志云河内殷之旧都周既灭殷分其畿内为三国诗邶鄘衞是邶以封纣子武庚鄘管叔尹之衞蔡叔尹之以监殷民谓之三监帝王世纪云自殷都以东为衞管叔监之殷都以西为鄘蔡叔监之殷都以北为邶霍叔监之是为三监按二说各异未详也】已而命召公释箕子之囚【集解徐广曰释一作原】命毕公释百姓之囚表商容之闾命南宫括散鹿台之财发钜桥之粟以振贫弱萌隷命南宫括史佚展九鼎保玉【集解徐广曰保一作寳】命闳夭封比干之墓【正义封谓益其土及画疆界括地志云比干墓在衞州汲县北十里二百五十歩】命宗祝享祠于军乃罢兵西归行狩记政事作武成【集解孔安国曰武功成也】封诸侯班赐宗彝作分殷之器物【集解郑曰宗彝宗庙樽也作分器着王之命及所受物也】武王追思先圣王乃襃封神农之后于焦【集解骃案地理志农陜县有焦城故焦国也】黄帝之后于祝【正义左传云祝其实夹谷杜预云夹谷即祝其也服防云东海郡祝其县也】帝尧之后于蓟【集解骃案地理志燕国有蓟县】帝舜之后于陈【正义括地志云陈州宛丘县在陈城中即古陈国也帝舜后遏父为周武王陶正武王赖其器用封其子妫满于陈都宛丘之侧】大禹之后于杞【正义括地志云汴州雍丘县古杞国地理志云古杞国理此城周武王封禹后于号东楼公二十一代为楚所灭】于是封功臣谋士而师尚父为首封封尚父于营丘曰齐【集解骃案尔雅曰水出其前而左曰营丘郭璞曰今齐之营丘淄水过其南乃东正义水经注今临菑城中有邱云古县邱之地吕望所封齐之都也营邱在县北百歩外城中舆地志云秦立为县城临淄水故曰临淄也】封弟周公旦于曲阜曰鲁【集解应劭曰曲阜在鲁城中委曲长七八里正义帝王世纪云炎帝自陈营都于鲁曲阜黄帝自穷桑登帝位后徙曲阜少昊邑于穷桑以登帝位都曲阜颛顼始都穷桑徙商丘穷桑在鲁北或云穷桑即曲阜也又为大庭氏之故国又是商奄之地皇甫谧云黄帝生于夀丘在鲁城东门之北居轩辕之丘于山海经云此地穷桑之际西射之南是也括地志云兖州曲阜县外城即周公旦子伯禽所筑古鲁城也】封召公奭于燕【正义封帝尧之后于蓟封召公奭于燕观其文稍似重也水经注云蓟城西北隅有蓟丘因取名焉括地志云燕山幽州渔阳县东南六十里宗国都城记云周武王封召公奭于燕地在燕山之野故国取名焉按周封以五等之爵蓟燕二国俱武王立因燕山蓟丘为名其地足自立国蓟防燕盛乃并蓟居之蓟名遂絶马今幽州蓟县古燕国也】封弟叔鲜于管【正义括地志云郑州管城县外城古管国城也周武王弟叔所封】弟叔度于蔡【正义括地志云豫州北七十里上蔡县古蔡国武王封弟叔度于蔡是也县东十里有蔡冈因名也】余各以次受封武王徴九牧之君登豳之阜以望商邑【正义括地志云豳州三水县西十里有豳原周先公刘所都之地也豳城在此原上因公为名按盖武王登此城望商邑】武王至于周自夜不寐周公旦即王所曰曷为不寐【正义周镐京也武王伐纣还至镐京忧未定天之保安故自夜不得寐也】王曰告女维天不飨殷自发未生于今六十年麋鹿在牧【集解徐广曰此事出周书及随巢子云夷羊在牧牧郊也夷羊怪物也】蜚鸿满野【索隐按髙诱曰蜚鸿蠛蠓也言飞虫蔽田满野故为灾非是鸿鴈也随巢子作飞拾飞拾虫也正义蜚音飞古飞字也于今犹当今于今六十年从帝乙十年至伐纣年也麋鹿在牧喻谗佞小人在朝位也飞鸿满野喻忠贤君子见放弃也言纣父帝乙立后殷国益衰至伐纣六十年间谄佞小人在于朝位忠贤君子放迁于野故诗云鸿鴈于飞肃肃其羽之子于征劬劳于野毛苌云之子侯伯卿士也郑云鸿鴈之避阴阳寒暑喻民知去无道就有道也】天不享殷乃今有成【索隐言上天不歆享殷家故见灾异我周今乃有成王业者也】维天建殷其登名民三百六十夫不显亦不賔灭【集解徐广曰一云不顾亦不賔灭一又云不顾亦不恤也索隐言天初建殷国亦登进名贤之人三百六十夫既无非大贤未能兴化致理故殷家不大光昭亦不即摈灭以至于今也亦见周书及随巢子颇复脱错而刘氏音破六为古其字义亦无所通徐广云一本作不顾亦不賔盖是学者以周书及随巢不同逐音改易耳随巢子曰天鬼不顾亦不賔灭天鬼即天神也】以至今我未定天保何暇寐王曰定天保依天室悉求夫恶贬从殷王受【索隐言今悉求取夫恶人不知天命不顺周家者咸贬责之与纣同罪故曰贬从殷王受】日夜劳来我西土【集解徐广曰一云肯来索隐七字连作一句读】我维显服及德方明【正义服事也武王答周公云定知天之安保我位得依天之宫室退除殷纣之恶日夜劳民又安定我之西土我维明于事及我之德教施四方明行之乃可至于寝寐也自此已上为至周自夜不寐周公问之故先书】自洛汭延于伊汭居易母固其有夏之居【集解徐广曰夏居河南初在阳城后居阳翟索隐言自洛汭及伊汭其地平易无险固是有夏之旧居正义括地志云自禹至太康与唐虞皆不易都城然则居阳城为禹避商均时之都也帝王世纪云禹封夏伯今河南阳翟是汲冡古文云太康居斟寻羿亦居之桀又居之括地志云故鄩城在洛州巩县西南五十八里也】我南望三涂北望岳鄙顾詹有河【集解徐广曰周书度邑曰武王问太公曰吾将因有夏之居也南望过于三涂北詹望于有河索隐杜预曰三涂在陆浑南岳盖河北太行山鄙都鄙谓近岳之邑度邑周书篇名度音徒各反正义括地志云太行恒山连延东北接碣石接岳山言北望太行恒山之邉鄙都邑也又晋州霍山一名太岳在洛西北山在洛东北二说皆通】粤詹雒伊母远天室【正义粤者审愼之辞也言审慎瞻雒伊二水之阳无远离此为天室也】营周居于雒邑而后去【正义括地志云故王城一名河南城本郏鄏周公新筑在洛州河南县北九里苑内东北隅自平王以下十二王皆都此城至敬王乃迁都成周至赧王又居王城也帝王世纪云王城西有郏鄏陌左传云成王定鼎于郏鄏京相璠地名云郏山名鄏邑名】纵马于华山之阳【正义华山在华隂县南八里山南曰阳也】牧牛于桃林之虚【集解孔安国曰桃林在华山东正义括地志云桃林在陜州桃林县西山海经云夸父之山其北有林焉名曰桃林广圆三百里中多马湖水出焉北流入河也】偃干戈振兵释旅【集解骃案公羊传曰入曰振旅】示天下不复用也武王已克殷后二年问箕子殷所以亡箕子不忍言殷恶以存亡国宜告【集解徐广曰存一作前索隐六字连一句读正义箕子殷人不忍言殷恶以周国之所宜言告武王为洪范九类武王以类问天道】武王亦丑故问以天道武王病天下未集羣公惧穆卜【集解孔安国曰穆敬也】周公乃祓斋【正义祓音废又音拂斋音扎皆反祓谓除不祥求福也】自为质【正义音至周公祓斋自以贽币告三王请代武王武王病乃瘳也】欲代武王武王有瘳后而崩【集解徐广曰封禅书曰武王克殷二年天下未宁而崩皇甫谧曰武王定位元年岁在乙酉六年庚寅崩骃案皇覧曰文王武王周公皆在京兆长安镐聚东社中也正义括地志云武王墓在雍州万年县西南二十八里毕原上也】太子诵代立是为成王成王少周初定天下周公恐诸侯畔周公乃摄行政当国管叔蔡叔羣弟疑周公与武庚作乱畔周周公奉成王命伐诛武庚管叔放蔡叔以微子开代殷后国于宋【正义今宋州也】颇收殷余民以封武王少弟封为衞康叔【正义尚书洛诰云我卜瀍水东亦惟洛食以居邶鄘衞之众又多士篇序云成周既成迁殷顽民按是为东周古洛阳城也括地志云洛阳故城在洛州洛阳县东北二十六里周公所筑即成周城也舆地志云以周地在王城东故曰东周敬王避子朝乱自洛邑东居此以其廹阨不受王都故坏翟泉而广之按武王灭殷国为邶鄘衞三监尹之武庚作乱周公灭之徙三监之民于成周颇收其余众以封康叔为衞侯即今衞州是也孔安国云以三监之余民国康叔为衞侯周公惩其数叛故使贤母弟主之也】晋唐叔得嘉谷【集解郑云二苗同为一穂】献之成王成王以归周公于兵所【集解徐广曰归一作餽】周公受禾东土鲁天子之命【集解徐广曰尚书序云旅天子之命】初管蔡畔周周公讨之三年而毕定故初作大诰次作微子之命【集解孔安国曰封命之书】次归禾次嘉禾次康诰酒诰梓材【集解孔安国曰告康叔以为政之道亦如梓人之治材也】其事在周公之篇周公行政七年成王长周公反政成王北面就羣臣之位成王在丰使召公复营洛邑如武王之意周公复卜申视卒营筑居九鼎焉曰此天下之中四方入贡道里均作召诰洛诰成王既迁殷遗民周公以王命告作多士无佚召公为保周公为师东伐淮夷残奄【集解郑曰奄国在淮夷之北正义奄音于险反括地志云泗水徐城县北三十里古徐国即淮夷也兖州曲阜县奄至即奄国之地也】迁其君薄姑【集解马融曰齐地正义括地志云薄姑故城在青州博昌县东北六十里薄姑氏殷诸侯封于此周灭之也】成王自奄归在宗周【正义伐奄归镐京也】作多方【集解孔安国曰告众方天下诸侯】既绌殷命袭淮夷归在丰作周官【集解孔安国曰言周家设官分职用人之法古文尚书叙周官书篇名】兴正礼乐度制于是改而民和睦颂声兴【集解何休曰颂声者太平歌颂之声帝王之髙致也】成王既伐东夷息愼来贺王赐荣伯作贿息愼之命【集解孔安国曰贿赐也马融曰荣伯周同姓畿内诸侯为卿大夫也】成王将崩惧太子钊之不任乃命召公毕公率诸侯以相太子而立之成王既崩二公率诸侯以太子钊见于先王庙申告以文王武王之所以为王业之不易务在节俭毋多欲以笃信临之作顾命【集解郑曰临终出命故谓之顾顾将去之意也】太子钊遂立是为康王康王即位徧告诸侯宣告以文武之业以申之作康诰故成康之际天下安宁刑错四十余年不用【集解应劭曰错置也民不犯法无所置刑】康王命作策毕公分居里成周郊【集解孔安国曰分别民之居里异其善恶也成定东周郊境使有保防也】作毕命康王卒子昭王瑕立昭王之时王道微缺昭王南廵狩不返卒于江上其卒不赴告讳之也【正义帝王世纪云昭王德衰南征济于汉船人恶之以胶船进王王御船至中流胶液船解王及祭公俱没于水中而崩其右卒游靡长臂且多力游振得王周人讳之】立昭王子满是为穆王穆王即位春秋已五十矣王道衰微穆王闵文武之道缺乃命伯臩【集解孔安国曰伯冏臣名】申诫【集解徐广曰一作部】太仆【集解应劭曰太仆周穆王所置盖太御众仆之长中大夫也】国之政作臩命【正义尚书序云穆王令伯臩为太仆正】复宁穆王将征犬戎【集解徐广曰一作畎】祭公谋父谏曰【集解韦昭曰祭畿内之国周公之后为王卿士谋父字也正义括地志云故蔡城在郑州管城县东北十五里郑大夫祭仲邑也释例云祭城在河南上有敖仓周公后所封也】不可先王耀德不观兵夫兵戢而时动动则威观则玩玩则无震【集解韦昭曰震惧也】是故周文公之颂曰【集解韦昭曰文公周公旦之諡】载戢干戈载櫜弓矢【集解唐固曰櫜韬也】我求懿德肆于时夏允王保之【集解韦昭曰言武王常求羙徳故陈其功于是夏而歌之信哉武王能保此时夏之美乐章大者曰夏】先王之于民也茂正其德而厚其性阜其财求而利其器用明利害之乡【集解韦昭曰乡方也】以文修之使之务利而辟害懐德而畏威故能保世以滋大昔我先王世后稷【集解韦昭曰谓弃与不窋也唐固曰父子相继曰世】以服事虞夏及夏之衰也【正义谓太康也】弃稷不务【正义言太康弃废稷官】我先王不窋用失其官而自窜于戎狄之间不敢怠业时序其德遵修其绪【集解徐广曰遵一作选】修其训典朝夕恪勤守以敦笃奉以忠信奕世载德不忝前人【正义前人谓后稷也言不窋亦世载德不忝后稷及文王武王无不务农事】至于文王武王昭前之光明而加之以慈和事神保民无不欣喜商王帝辛大恶于民庶民不忍防载武王以致戎于商牧【正义纣近郊地名牧野】是故先王非务武也勤恤民隐而除其害也夫先王之制邦内甸服邦外侯服侯衞宾服【集解韦昭曰此总言之也侯侯圻衞衞圻也】夷蛮要服戎翟荒服甸服者祭【集解韦昭曰供日祭】侯服者祀【集解韦昭曰供月祀】宾服者享【集解韦昭曰供时享】要服者贡【集解韦昭曰供岁贡】荒服者王【集解韦昭曰王王事天子也诗曰莫敢不来王】日祭月祀时享岁贡终王先王之顺祀也【集解徐广曰外传云先王之训】有不祭则修意【集解韦昭曰先修志意以自责也畿内近知王意也】有不祀则修言【集解韦昭曰言号令也】有不享则修文【集解韦昭曰文典法也】有不贡则修名【集解韦昭曰名谓尊卑职贡之名号也】有不王则修德【集解韦昭曰逺人不服则修文德以来之】序成而有不至则修刑【集解韦昭曰序成谓上五者次序已成有不至则有刑罚也】于是有刑不祭伐不祀征不享让不贡告不王于是有刑罚之辟有攻伐之兵有征讨之备有威让之命有文告之辞布令陈辞而有不至则增修于德无勤民于远是以近无不听远无不服今自大毕伯士之终也【集解徐广曰犬戎之君】犬戎氏以其职来王【正义贾逵云大毕伯士犬戎氏之二君也白狼白鹿犬戎之职贡也按大毕伯士终后犬戎氏常以其职来王】天子曰【正义祭公申穆王之意故云天子曰】予必以不享征之且观之兵无乃废先王之训而王几顿乎【正义几音祈】吾闻犬戎树敦【集解徐广曰树一作骃案韦昭曰树立也言犬戎立性敦笃也】率旧德而守终纯固其有以御我矣王遂征之得四白狼四白鹿以归自是荒服者不至诸侯有不睦者有侯言于王作修刑辟【集解郑曰书说云周穆王以甫侯为相】王曰吁来有国有土告汝祥刑【集解孔安国曰告汝善用刑之道也】在今尔安百姓何择非其人【集解王肃曰训以安百姓之道当何所选择乎非当选择贤人乎】何敬非其刑何居非其宜与【集解孔安国曰当何所敬非唯五刑乎当何所居非唯及世轻重所宜乎】两造具备【集解徐广曰造一作遭】师听五辞【集解孔安国曰两谓囚证造至也两至具备则众狱官听其入五刑辞正义汉书刑法志云五听一曰辞听二曰色听三曰气听四曰耳听五曰目听周礼注辞不直则言繁目不直则视眇耳不直则对答惑色不直则貌赧气不直则数喘也】五辞简信正于五刑【集解孔安国曰五辞简核信有罪验则正之于五刑矣】五刑不简正于五罚【集解孔安国曰不简核谓不应五刑当正五罚出金赎罪也】五罚不服正于五过【集解孔安国曰不服不应罚也正于五过从赦免之】五过之疵官狱内狱阅实其罪【集解孔安国曰使与罚名相当索隐按吕刑云惟反惟内惟货惟来今此似阙少或从省文】惟钧其过【集解马融曰以此五过出入人罪与犯法者等】五刑之疑有赦五罚之疑有赦其审克之【集解孔安国曰刑疑赦从罚罚疑赦从免其当清察能得其理也】简信有众惟讯有稽【集解孔安国曰简核诚信有合众心惟察其貌有所考合重之至也索隐讯依尚书音貌也】无简不疑共严天威【集解孔安国曰无简核诚信不听治其狱当严敬天威无轻用刑】黥辟疑赦其罚百率【集解徐广曰率即锾也音刷孔安国曰六两曰锾锾黄铁也索隐锾黄铁锊亦六两故马融曰锊量名与吕刑锾同旧本率亦作选】阅实其罪劓辟疑赦其罚倍洒【集解徐广曰一作蓰五倍曰蓰孔安国曰倍百为二百锾也索隐洒音戾蓰音所解反】阅实其罪膑辟疑赦其罚倍差【集解马融曰倍二百为四百锾也差者又加四百之三分一凡五百三十三三分一也正义倍中之差二百去三分一合三百三十三锾二而也宫刑其罚五百膑刑既轻其数岂加故知孔马之说非也】阅实其罪宫辟疑赦其罚五百【集解徐广曰一作六】率阅实其罪大辟疑赦其罚千率阅实其罪墨罚之属千劓罚之属千膑罚之属五百宫罚之属三百大辟之罚其属二百五刑之属三千命曰甫刑穆王立五十五年崩子共王繄扈立【索隐世本作伊扈】共王游于泾上密康公从【集解韦昭曰康公密国之君姫姓也正义括地志云隂密故城在泾州鹑觚县西东接县城故密国也】有三女犇之其母曰必致之王【集解骃案列女传曰康公母姓隗氏】夫兽三为羣人三为众女三为粲王田不取羣【正义曹大家云羣众粲皆多之名也田猎得三兽王不尽收以其害深也】公行不下众【正义曹大家云公诸侯也公之所与众人共议也】王御不参一族【集解韦昭曰御妇官也参三也一族一父子也故取侄娣以备三不参一族之女也】夫粲美之物也众以美物归女而何徳以堪之王犹不堪况尔之小丑乎小丑备物终必亡康公不献一年共王灭密共王崩子懿王囏立【索隐世本作坚】懿王之时王室遂衰诗人作刺【集解宋忠曰懿王自镐徙都犬丘一曰废丘今槐里是也时王室衰始作诗也】懿王崩共王弟辟方立是为孝王孝王崩诸侯复立懿王太子爕是为夷王【正义纪年云三年致诸侯翦齐哀公昴帝王世纪云十六年崩也】夷王崩子厉王胡立厉王即位三十年好利近荣夷公大夫芮良夫【正义芮伯也】谏厉王曰王室其将卑乎夫荣公好专利而不知大难夫利百物之所生也天地之所载也而有专之其害多矣天地百物皆将取焉何可专也所怒甚多而不备大难以是教王王其能久乎夫王人者将导利而布之上下者也使神人百物无不得极【集解韦昭曰极中也】犹日怵惕惧怨之来也故颂曰思文后稷克配彼天立我烝民莫匪尔极大雅曰陈锡载周【集解唐固曰言文王布锡施利以载成周道也】是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败也厉王不听卒以荣公为卿士用事王行暴虐侈傲国人谤王召公谏曰【集解韦昭曰召康王之后穆公虎为王卿士也】民不堪命矣王怒得衞巫使监谤者【集解韦昭曰衞国之巫也正义监音口衔反监察也以巫人神灵有谤毁必察也】以告则杀之其谤鲜矣诸侯不朝三十四年王益严国人莫敢言道路以目【集解韦昭曰以目相盼而已】厉王喜告召公曰吾能弭谤矣乃不敢言召公曰是鄣之也防民之口甚于防水水壅而溃伤人必多民亦如之是故为水者决之使导为民者宣之使言故天子听政使公卿至于列士献诗【正义上诗风刺】瞽献典【集解韦昭曰典乐典】史献书【正义史太史也上书谏】师箴【正义音针师乐太师也上箴戒之文】防赋【集解韦昭曰无眸子曰防赋公卿列士所献诗也】蒙诵【集解韦昭曰有眸子而无见曰蒙周礼蒙主弦歌讽诵箴谏之语也】百工諌庶人传语【集解韦昭曰庶人卑贱见时得失不得言传以语士正义传音逐缘反庶人防贱见时得失不得上言乃在街巷相传语】近臣尽规【集解韦昭曰近臣骖仆之属】亲戚补察【正义言亲戚补王过失及察是非也】瞽史教诲【集解韦昭曰瞽乐太师史太史也】耆艾修之【集解韦昭曰耆艾师傅也修理瞽史之教以闻于王】而后王斟酌焉是以事行而不悖民之有口也犹土之有山川也财用于是乎出犹其有原隰衍沃也【集解唐固曰下平曰衍有漑曰沃】衣食于是乎生口之宣言也善败于是乎兴行善而备败所以产财用衣食者也夫民虑之于心而宣之于口成而行之若壅其口其与能防何王不听于是国莫敢出言三年乃相与畔袭厉王厉王出奔于彘【集解韦昭曰彘晋地汉为县属河东今曰永安正义括地志云晋州霍邑县本汉彘县后改彘曰永安从鄗犇晋也】厉王太子静匿召公之家国人闻之乃围之召公曰昔吾骤谏王王不从以及此难也今杀王太子王其以我为雠而怼怒乎夫事君者险而不雠怼【集解韦昭曰在危险之中】怨而不怒况事王乎乃以其子代王太子太子竟得脱召公周公二相行政号曰共和【索隐共音如字若汲冡纪年则云共伯干王位共音恭共国伯爵言共伯摄王政故云干王位也正义共音巨用反韦昭曰彘之乱公卿相与和而修政事号曰共和也鲁连子云衞州共城县本周共伯之国也共伯名和好行仁义诸侯贤之周厉王无道国人作难王犇于彘诸侯奉和以行天子事号曰共和元年十四年厉王死于彘共伯使诸侯奉王子靖为宣王而共伯复归国于衞也衞世家云厘侯十三年周厉王出犇于彘共和行政焉二十八年周宣王立四十二年厘侯卒太子共伯余立为君共伯弟和袭攻共伯于墓上共伯入厘侯羡自杀衞人因葬厘侯旁谥曰共伯而立和为衞侯是为武公按此文共伯不得立而和立为武公武公之立在共伯卒后年岁又不相当年表亦同明纪年及鲁连子非也】共和十四年厉王死于彘太子静长于召公家二相乃共立之为王是为宣王宣王即位二相辅之修政法文武成康之遗风诸侯复宗周十二年鲁武公来朝宣王不修籍于千亩【集解应劭云古者天子耕籍田千亩为天下先瓒曰籍蹈籍也按宣王不修亲耕之礼也】虢文公谏曰【集解贾逵曰文公文王母弟虢仲之后为王卿士也韦昭曰文公虢叔之后西虢也宣王都镐在畿内也正义括地志云虢故城在岐州陈仓县东南十里又云千亩原在晋州岳阳县北九十里也】不可王弗听【索隐国语曰虢文公諌云夫人之大事在农上帝之粢盛于是乎出事之繁庶于是乎生人之供给于是乎取事具载国语】三十九年战于千亩【索隐地名在西河介休县】王师败绩于姜氏之戎【集解韦昭曰西夷别种四岳之后也】宣王既亡南国之师乃料民于太原【集解韦昭曰败于姜戎时所亡也南国汉江之间料数也唐固曰南国南阳也】仲山甫谏曰【正义毛苌云仲山甫樊穆仲也括地志云汉樊县城在兖州瑕丘县西南古樊国仲山甫所封也】民不可料也宣王不听卒料民四十六年宣王崩【正义周春秋云宣王杀杜伯而无辜后三年宣王防诸侯田于圃日中杜伯起于道左衣朱衣冠操朱弓矢射宣王中心折脊而死国语云杜伯射王于鄗】子幽王宫湼立【集解徐广曰一作生】幽王二年西州三川皆震【集解徐广曰泾渭洛也骃案韦昭曰西州镐京地震动故三川亦动正义按泾渭二水在雍州北洛水一名漆沮在雍州东北南流入渭此时以王城为东周镐京为西周】伯阳甫曰周将亡矣【集解韦昭曰伯阳甫周大夫也唐固曰伯阳甫周柱下史老子也】夫天地之气不失其序若过其序民乱之也【集解韦昭曰过失也言民不敢斥王者也】阳伏而不能出阴迫而不能蒸【集解韦昭曰蒸升也阳气在下阴气迫之使不能升也】于是有地震今三川实震是阳失其所而塡隂也【集解韦昭曰为隂所塡笮也】阳失而在隂【集解韦昭曰在隂下也】原必塞原塞国必亡夫水土演而民用也【集解韦昭曰水土气通为演演犹润也演则生物民得用之】土无所演民乏财用不亡何待昔伊洛竭而夏亡【集解韦昭曰禹都阳城伊洛所近也】河竭而商亡【集解韦昭曰商人都衞河水所经也】今周德若二代之季矣其川原又塞塞必竭夫国必依山川山崩川竭亡国之徴也川竭必山崩【集解韦昭曰水泉不润枯朽而崩也】若国亡不过十年数之纪也【集解韦昭曰数起于一终于十十则更故曰纪也】天之所弃不过其纪是岁也三川竭岐山崩三年幽王嬖爱襃姒【索隐襃国名夏同姓姓姒氏礼妇人称国及姓其女是龙漦妖子为人所收襃人纳之于王故曰襃姒正义括地志云襃国故城在梁州襃城县东二百歩古襃国也】襃姒生子伯服幽王欲废太子太子母申侯女而为后后幽王得襃姒爱之欲废申后并去太子宜臼以襃姒为后以伯服为太子周太史伯阳读史记曰【正义诸国皆有史以记事故曰史记】周亡矣昔自夏后氏之衰也有二神龙止于夏帝庭而言曰余襃之二君【集解虞翻曰龙自号襃之二先君也】夏帝卜杀之与去之与止之莫吉卜请其漦而藏之乃吉【集解韦昭曰漦龙所吐沫沫龙之精气也】于是布币而防告之【集解韦昭曰以简防之书告龙而请其漦也】龙亡而漦在椟而去之【集解韦昭曰椟匮也】夏亡传此器殷殷亡又传此器周比三代莫敢发之至厉王之末【集解虞翻曰末年王流彘之岁】发而观之漦流于庭不可除厉王使妇人裸而噪之【集解韦昭曰噪谁呼也唐固曰羣呼曰噪】漦化为鼋以入王后宫【索隐亦作蚖音元蚖蜇蜴也】后宫之童妾既齓而遭之【集解韦昭曰毁齿曰齓女七岁而毁齿也】既笄而孕【正义笄音鸡礼记云女子许嫁而笄郑云笄今簪】无夫而生子惧而弃之宣王之时童女谣曰檿弧箕服实亡周国【集解韦昭曰山桑曰檿弧弓也箕木名服矢房也】于是宣王闻之有夫妇卖是器者宣王使执而戮之逃于道而见乡者后宫童妾所弃妖子出于路者【集解徐广曰妖一作夭夭防小也正义夫妇卖檿弧者宣王欲执戮之遂逃于路遇此妖子哀而收之】闻其夜啼哀而收之夫妇遂亡犇于襃襃人有罪请入童妾所弃女子者于王以赎罪【正义国语云周幽王伐有襃襃人以襃姒女焉与虢石甫比也】弃女子出于襃是为襃姒当幽王三年王之后宫见而爱之生子伯服竟废申后及太子以襃姒为后伯服为太子【索隐左传所谓携王奸命是也】太史伯阳曰祸成矣无可奈何襃姒不好笑幽王欲其笑万方故不笑幽王为熢燧【正义峯遂二音画日燃熢以望火烟夜举燧以望火光也防土橹也防炬火也皆山上安之有寇举之】大鼓有寇至则举熢火诸侯悉至至而无寇襃姒乃大笑幽王说之为数举熢火其后不信诸侯益亦不至幽王以虢石父为卿用事国人皆怨石父为人佞巧【集解徐广曰佞一作谄】善防好利王用之又废申后去太子也申侯怒与缯西夷犬戎攻幽王【正义缯自陵反国语云缯姒姓夏禹后括地志云缯县在沂州承县古侯国】幽王举熢火徴兵兵莫至遂杀幽王骊山下【索隐骊在雍州新豊县南故骊戎国也旧音黎徐广曰力知反正义括地志云骊山在雍州新豊县南十里土地记云骊山即蓝田山按骊山之阳即蓝田山】虏襃姒尽取周赂而去【集解骃案汲冡纪年曰自武王灭殷以至幽王凡二百五十七年也正义按汲冡书晋咸和五年汲郡汲县发魏襄王冡得古书册七十五卷】于是诸侯乃即申侯而共立故幽王太子宜臼是为平王以奉周祀平王立东迁于雒邑【正义即王城也平王以前号东都至敬王以后及战国为西周】辟戎寇平王之时周室衰微诸侯彊并弱齐楚秦晋始大政由方伯【集解骃案周礼曰九命作伯郑众云长诸侯为方伯】四十九年鲁隐公即位五十一年平王崩太子泄父【正义音甫】蚤死立其子林是为桓王桓王平王孙也桓王三年郑庄公朝桓王不礼【索隐在鲁隐六年】五年郑宛与鲁易许田许田天子之用事太山田也【索隐左传郑伯以璧假许田卒易祊祊是郑祀太山之田许是鲁朝京师之汤沭邑有周公庙郑以其近故易取之此云许田天子用事太山田误矣正义杜预云成王营王城有迁都之志故赐周公许田以为鲁国朝宿之邑后世因而立周公别庙焉郑桓公友周宣王之母弟封郑有助祭太山汤沐邑在祊郑以天子不复廵狩故欲以祊易许田各从木国所近之宜也恐鲁以周公别庙为疑故云已废大山之祀而欲为鲁祀周公逊辞以求也括地志云许州许昌县南四十里有鲁城周公庙在城中祊田在沂州费县东南按宛郑大夫】八年鲁杀隐公【正义子允令公子翚杀隐公也】立桓公十三年伐郑【索隐在鲁桓五年】郑射伤桓王桓王去归【索左传繻葛之役祝射王中肩是也】二十三年桓王崩子庄王佗立庄王四年周公黒肩欲杀庄王而立王子克【集解贾逵曰庄王弟子仪也】辛伯告王【集解贾逵曰辛伯周大夫也】王杀周公【索左传云初子仪有宠于桓王桓王属诸周公辛伯谏曰并后匹嫡而政耦国乱之本也周公不从故及于难然周公阿先王防自取诛夷辛伯正君臣之义卒安王业二卿优劣诚可识也】王子克犇燕【正义杜预云南燕姞姓也】十五年庄王崩子厘王胡齐立【正义厘音僖】厘王三年齐桓公始霸五年厘王崩子惠王阆立【索隐世本名母凉】惠王二年初庄王嬖姬姚【正义杜预云姚姓也】生子頽【索隐庄王子厘王弟惠王之叔父也】頽有宠及惠王即位夺其大臣园以为囿【集解骃案左传曰大臣蔿国也】故大夫边伯等五人作乱【集解骃案左传曰五人者蔿国边伯詹父子禽祝跪也】谋召燕衞师【正义南燕滑州胙城衞澶州衞南也】伐惠王惠王犇温【正义左传云苏忿生十二邑桓王夺苏子十二邑与郑故苏子同五大夫伐惠王温十二邑之一也杜预云河内温县也】已居郑之栎【集解服防曰栎郑大都正义杜预云栎今河南阳翟县也】立厘王弟頽为王乐及徧舞【集解贾逵曰徧舞皆舞六代之乐也】郑虢君怒四年郑与虢君伐杀王頽【正义贾逵云郑厉公突虢公林父也】复入惠王惠王十年赐齐桓公为伯二十五年惠王崩子襄王郑立襄王母早死后母曰惠后【集解骃案左传曰陈妫归于京师实惠后也正义按陈国舜后妫姓也】惠后生叔带【索隐惠王子襄王弟封于甘故左传称甘昭公正义惠王子襄王弟封之于甘括地志云故甘城在洛州河南县西南二十五里左传云甘昭公王子叔带也洛阳记云河南县西南二十五里有水出焉北流入洛山上有甘城即甘公采邑也】有宠于惠王襄王畏之三年叔带与戎翟谋伐襄王襄王欲诛叔带叔带犇齐齐桓公使管仲平戎于周使隰朋平戎于晋【集解服防曰戎伐周晋伐戎救周故和也】王以上卿礼管仲管仲辞曰臣贱有司也有天子之二守国高在【集解杜预曰国子高子天子所命为齐守臣皆上卿也】若节春秋来承王命何以礼焉【集解贾逵曰节时也王肃曰春秋聘享之节也】陪臣敢辞【集解服防曰陪重也诸侯之臣于天子故曰陪臣】王曰舅氏余嘉乃勲【集解贾逵曰舅氏言伯舅之使也正义武王娶太公女为后故呼舅氏言我善汝有平戎之功勲】毋逆朕命管仲卒受下卿之礼而还【正义杜预云管仲不敢以职自高卒受本位之礼也】九年齐桓公卒十二年叔带复归于周【集解骃案左传曰王召之】十三年郑伐滑【集解贾逵曰滑姬姓之国骃案左传曰滑人叛郑而服于衞也正义杜预云滑故国都河南缑氏县为秦所灭时属郑晋后属周事在鲁厘公二十年括地志云缑氏故城本费城也在洛州缑氏县南东二十五里也】王使游孙伯服请滑【集解贾逵曰二子周大夫】郑人囚之郑文公怨惠王之入不与厉公爵【集解服防曰惠王以后之鞶鉴与郑厉公而独与虢公玉爵正义左传云庄公二十一年王廵虢狩虢公为王宫于玤王与之酒泉郑伯之享王王以后之鞶鉴与之虢公请器王与之爵郑伯由是怨王也杜预云后鞶带而以镜为饰也爵饮酒器也玤地名酒泉周邑】又怨襄王之与衞滑【集解服防曰滑小国近郑世世服从而更违叛郑师伐之听命后自愬于王王以与衞】故囚伯服王怒将以翟伐郑富辰諌【集解服防曰富辰周大夫】曰凡我周之东徙晋郑焉依子頽之乱又郑之由定今以小怨弃之王不听十五年王降翟师以伐郑王徳翟人将以其女为后富辰諌曰平桓庄惠皆受郑劳王弃亲亲翟不可从王不听十六年王绌翟后翟人来诛杀谭伯【集解唐固曰谭伯周大夫原伯毛伯也索隐按国语亦云杀谭伯而左传太叔之难获周公忌父原伯毛伯唐固据传文读谭为原然春秋有谭何妨此时亦仕王朝预获被杀国语既云杀谭伯故太史公依之不从左传说也】富辰曰吾数谏不从如是不出王以我为怼乎乃以其属死之初惠后欲立王子带故以党开翟人翟人遂入周襄王出犇郑【正义公羊传云王者无外此其言出何不能事母也】郑居王于泛【集解杜预曰郑南泛在襄城县南正义泛音凡括地志云故泛城在许州襄城县一里左传云天王出居于郑防于泛是】子带立为王取襄王所绌翟后与居温【正义括地志云故温城在懐州温县西三十里汉晋为县本周司寇苏忿生之邑地理志云温县故国已姓苏忿生所封也】十七年襄王告急于晋晋文公纳王而诛叔带襄王乃赐晋文公珪鬯弓矢为伯以河内地与晋【集解贾逵曰晋有功赏之以地杨樊温原櫕茅之田也】二十年晋文公召襄王襄王会之河阳践土【集解贾逵曰河阳晋之温也践土郑地名在河内正义括地志云故王宫在郑州荥泽县西北十五里王宫城中左传云晋文公败楚于城濮至于衡雍作王宫于践土也按王城则所作在践土城内东北隅有践土台东去衡雍三十余里也】诸侯毕朝书讳曰天王狩于河阳【集解骃案左传云仲尼曰以臣召君不可以训故书曰狩】二十四年晋文公卒三十一年秦穆公卒三十二年襄王崩子顷王壬臣立顷王六年崩子匡王班立匡王六年崩弟瑜立是为定王定王元年楚庄王伐陆浑之戎【集解骃案地理志陆浑县属农郡正义浑音魂杜预云允姓之戎居陆浑在秦晋西北二国诱而徙伊川遂从戎号今洛州陆浑县取其号也后汉书云陆浑戎自州迁于伊川左传云初平王之东迁也辛有适伊川见被发而祭于野者曰不及百年此其戎乎其礼先亡矣按至僖公二十二年秋秦晋迁陆浑之戎于伊川计至辛有言适百年也括地志云故麻城谓之蛮中在汝州梁县界左传单浮余围蛮氏杜预云城在河南新城东南伊洛之戎陆浑蛮氏城也俗以为麻蛮声相近故耳按新城今伊阙县是也】次洛使人问九鼎王使王孙满应设以辞【集解贾逵曰王孙满周大夫也】楚兵乃去十年楚荘王围郑郑伯降已而复之十六年楚庄王卒二十一年定王崩子简王夷立简王十三年晋杀其君厉公迎子周于周立为悼公十四年简王崩子灵王泄心立灵王二十四年齐崔杼弑其君庄公二十七年灵王崩【集解骃案皇覧曰灵王冡在河南城西南栢亭西周山上盖以灵王生而有髭而神故谥灵王其冡民祀之不絶】子景王贵立【索隐名贵按国语景王二十一年铸大钱及无射单穆公及泠州鸠各设辞以谏今此不言亦其略耳】景王十八年后太子圣而早卒二十年景王爱子朝【集解贾逵曰景王之长庶子】欲立之【正义左传云子朝用成周之寳珪沉于河津人得诸河上杜预云祷河求福也珪自水出也按河神不敢受故也】会崩【集解骃案皇览曰景王冡在洛阳太仓中秦封吕不韦洛阳十万戸故大其城并围景王冡也】子丐之党与争立国人立长子猛为王子朝攻杀猛猛为悼王晋人攻子朝而立丐是为敬王【集解贾逵曰敬王猛母弟】敬王元年晋人入敬王子朝自立敬王不得入居泽【集解贾逵曰泽邑周地也】四年晋率诸侯入敬王于周子朝为臣【集觧骃案春秋曰子朝犇楚皇览曰子朝冡在南阳西鄂县今西鄂晁氏自谓子朝复也】诸侯城周十六年子朝之徒复作乱敬王犇于晋十七年晋定公遂入敬王于周三十九年齐田常杀其君简公四十一年楚灭陈孔子卒四十二年敬王崩【集解徐广曰皇甫谧曰敬王四十四年元己卯崩壬戌也】子元王仁立【集解徐广曰世本云贞王介也】元王八年崩子定王介立【集解徐广曰世本云元王赤也皇甫谧曰元王十一年癸未三晋灭智伯二十八年崩三子争立立应为贞定王索隐世本云元王赤皇甫谧曰贞定王考据二文则是元有两名一名仁一名赤如史记则元王为定王父定王即贞王也依世本则元王是贞王子必有一乖误然此定当为贞字误耳岂周家有两定王代数又非逺乎皇甫谧见此疑而不决遂弥缝史记世本之错谬因谓为贞定王未为得也】定王十六年三晋灭智伯分有其地二十八年定王崩【集解徐广曰皇甫谧曰贞定王十年元癸亥崩壬申】长子去疾立是为哀王哀王立三月弟叔袭杀哀王而自立是为思王思王立五月少弟嵬攻杀思王而自立是为考王此三王皆定王之子考王十五年崩【集解徐广曰皇甫谧曰考哲王元辛丑崩乙卯】子威烈王午立考王封其弟于河南【正义帝王世纪云考哲王封弟揭于河南续周公之官是为西周桓公按自敬王迁都成周号东周也桓公都王城号西周桓公】是为桓公以续周公之官职桓公卒子威公代立威公卒子惠公代立乃封其少子于巩【集解徐广曰惠公之子也正义巩竒拱反郭缘生述征记巩县周地巩伯邑史记周显王二年西周惠公封少子班于巩以奉王室为东周惠公也子武公为秦所灭】以奉王号东周惠公【索隐考王封其弟于河南为桓公卒子威公立卒子惠公立长子曰西周公又封少子于巩仍袭父号曰东周惠公于是有东西二周也按世本西周桓公名揭居河南东周惠公名班居洛阳是也】威烈王二十三年九鼎震命韩魏赵为诸侯二十四年崩【集解徐广曰皇甫谧曰元丙辰崩己卯骃案宋忠曰威烈王葬洛阳城中东北隅也】子安王骄立是岁盗杀楚声王安王立二十六年崩【集解皇甫谧曰安王元庚辰崩乙巳】子烈王喜立烈王二年周太史儋【索隐老子列传曰儋即老子耳又曰非也验其年代是别人正义幽王时有伯阳甫唐固曰伯阳甫老子也按幽王元年至孔子卒三百余年孔子卒后一百二十九年儋见秦献公然老子当孔子时唐固说非也】见秦献公曰【正义秦本纪云献公十一年见见后十五年周显王致文武胙于秦孝公是复合时也】始周与秦国合而别别五百载复合【集解应劭曰周孝王封伯翳之后为侯伯与周别五百载至昭王时西周君臣自归受罪献其邑三十六城合也韦昭曰周封秦为始别谓秦仲也五百岁谓从秦仲至孝公彊大显王致伯与之亲合也索隐按周封非子为附庸邑之秦号曰秦嬴是始合也及秦襄公始列为诸侯是别之也自秦列为诸侯至昭王五十二年西周君臣献邑三十六城以入于秦凡五百一十六年是合也云王百举其大数】合十七岁而霸王者出焉【集解徐广曰从此后十七年而秦昭王立骃案韦昭曰武王昭王皆伯至始皇而王天下索隐霸王谓始皇也自周以邑入秦至始皇初立政由太后嫪毐至九年诛毐正十七年正义周始与秦国合者谓周秦俱黄帝之后至非子未别封是合也而别者谓非子末年周封非子为附庸邑秦后二十九君至秦孝公二年五百载周显王致文武胙于秦孝公复与之亲是复合也合十七岁而霸王者出谓从秦孝公三年至十九年周显王致胙于秦孝公是霸也孝公子惠王称王是王者出也然五百载者非子生秦侯已下二十八君至孝公二年都合四百八十六年兼非子邑秦之后十四年则成五百载】十年烈王崩弟扁立【正义扁边典反】是为显王显王五年贺秦献公献公称伯九年致文武胙于秦孝公【集解骃案胙膰肉也左传曰王使宰孔赐齐侯胙曰天子有事于文武】二十五年秦会诸侯于周二十六年周致伯于秦孝公三十三年贺秦惠王三十五年致文武胙于秦惠王四十四年秦惠王称王【正义秦本纪云惠王十三年与韩魏赵并称王】其后诸侯皆为王【索隐谓韩魏齐赵也】四十八年显王崩子愼靓王定立愼靓王立六年崩子赧王延立【索隐皇甫谧曰名诞赧非谥谥法无赧正以微弱窃鈇逃债赧然慙愧故号曰赧耳又按尚书中候以赧为然郑云然读曰赧王劭按古音人扇反今音奴板反尔雅面慙曰赧】王赧时东西周分治【索隐西周河南也东周巩也王赧防弱西周与东分主政理各居一都故曰东西周按髙诱曰西周王城今河南东周成周故洛阳之地】王赧徙都西周【正义敬王徙王城东从成周十世至王赧徙成周西从王城西周武公居焉】西周武公之共太子死【集解徐广曰惠公之长子索隐按战国防作东周武公】有五庶子毋适立司马翦【正义翦音子践反楚臣也】谓楚王曰不如以地资公子咎为请太子左成曰【正义楚臣也】不可周不听是公之知困而交疎于周也【正义言以地资公子咎请为太子周若不许是楚于周交益疎】不如请周君孰欲立以微告翦【正义楚命翦适周讽周君欲立谁以微言告于翦令楚贺之以地周果立咎为太子也此以上至西周武公是楚令周立公子咎为太子也】翦请令楚贺之以地果立公子咎为太子八年秦攻宜阳【正义括地志云故韩城一名宜阳城在洛州福昌县东十四里即韩宜阳县城也】楚救之而楚以周为秦故将伐之【索隐宜阳韩地秦攻而楚救之周为韩出兵而楚疑周为秦因加兵伐周】苏代为周说楚王曰何以周为秦之祸也【索隐苏代为周说楚王王何以道周为秦周实不为秦今王责周为秦周惧楚必入秦是为祸也】言周之为秦甚于楚者欲令周入秦也故谓周秦也【索隐周秦相近秦欲并周而外睦于周故当时诸侯咸谓周秦】周知其不可解必入于秦此为秦取周之精者也【正义解音纪买反代言周若知楚疑亲秦其计定不可解免周必亲于秦也是为秦取周精妙之计】为王计者周于秦因善之不于秦亦言善之以疏之于秦【正义代言为王计者周亲我因而善之周不亲亦言善之楚若善周周必疏于秦也】周絶于秦必入于郢矣【正义郢楚都也楚既亲周秦必絶周亲楚矣以上至八年苏代说楚合周】秦借道两周之间【正义上借音精夕反下音子夜反】将以伐韩周恐借之畏于韩不借畏于秦史厌谓周君曰【正义厌乌减反又于防反索隐周君西周武公也时王赧防弱不主盟防寄居西周耳】何不令人谓韩公叔曰【集解徐广曰一作何应劭曰氏姓谱云以何姓为韩后】秦之敢絶周而伐韩者信东周也公何不与周地发质使之楚【正义质音竹利反使音所吏反质使令公子及重臣等往楚为质使秦疑楚又得不信周也质平敌不相负也】秦必疑楚不信周是韩不伐也又谓秦曰韩彊与周地将以疑周于秦也周不敢不受秦必无辞而令周不受【正义又谓秦曰韩强与周地令秦疑周亲则周不敢不受秦必无巧辞而令周不敢不受韩地也】是受地于韩而听于秦【索隐此史厌说韩令与周地使质于楚令秦疑楚不信周得不假道伐韩而犹听命于秦】秦召西周君西周君恶往故令人谓韩王曰【索隐按战国防云或人为周君谓魏王】秦召西周君将以使攻王之南阳也王何不出兵于南阳周君将以爲辞于秦【索隐髙诱注战国防曰以魏兵在河南为辞周君不往朝秦也】周君不入秦秦必不敢逾河而攻南阳矣【正义南阳今懐州也杜预云在晋山南以上至秦召西周君是西周君说韩令出兵河南谋秦也】东周与西周战韩救西周或为东周说韩王曰【正义为音于伪反盖或人为东周说王令按兵母出则周徳韩矣】西周故天子之国多名器重寳王案兵母出可以德东周【正义韩按兵不出伐东周而东周甚媿韩之恩徳也】而西周之寳必可以尽矣【正义韩出兵助西周虽不攻东周西周媿其佐助寳器必尽归于韩以上至东周与西周战是或人说韩令无救西周也】王赧谓成君楚围雍氏【集解徐广曰阳翟雍氏城也战国防曰韩兵入西周西周令成君辩说秦求救当是说此事而脱误也索隐如徐此说自合当改而注结之不合与楚围雍氏连注正义雍音于防反括地志云故雍城在洛州阳翟县东北二十五里故老云黄帝臣雍父作杵臼所封也按其地时属韩也】韩征甲与粟于东周东周君恐召苏代而告之代曰君何患于是臣能使韩母徴甲与粟于周又能为君得髙都【集解徐广曰今河南新城县髙都城也索隐髙诱曰高都韩邑今属上党也正义括地志云髙都故城一名郜都城在洛州伊阙县北三十五里】周君曰子茍能请以国听子代见韩相国曰【集解汉书百官表曰相国秦官骃谓韩亦有相国然则诸国共放秦也索隐相国公仲侈也】楚围雍氏期三月也今五月不能拔是楚病也【正义谓楚兵弊弱也】今相国乃徴甲与粟于周是告楚病也韩相国曰善使者已行矣【索隐已止也】代曰何不与周高都韩相国大怒曰吾母徴甲与粟于周亦已多矣【正义言幸甚也】何故与周髙都也代曰与周髙都是周折而入于韩也秦闻之必大怒忿周即不通周使是以弊髙都得完周也曷为不与相国曰善果与周髙都【正义以上至楚围雍氏是苏代为东周说韩令不徴甲而得髙都】三十四年苏厉谓周君曰秦破韩魏扑师武【集解徐广曰扑一作仆战国防曰秦败魏将犀武于伊阙】北取赵蔺离石者【集解地理志曰西河有蔺离石二县正义蔺音力刃反括地志云离石县　今石州所理县也蔺近离石皆赵二邑】皆白起也是善用兵又有天命今又将兵出塞攻梁【正义谓伊阙塞也在洛州南十九里伊阙山今名钟山郦元注水经云两山相对望之若阙伊水歴其间故谓之伊阙按今谓之龙门禹凿以通水也】梁破则周危矣君何不令人说白起乎曰楚有飬由基者善射者也去柳叶百歩而射之百发而百中之左右观者数千人皆曰善射有一夫立其旁曰善可敎射矣飬由基怒释弓搤劒曰客安能敎我射乎客曰非吾能敎子支左诎右也【索隐按列女传曰左手如拒右手如附枝右手发之左手不知此射之道也又越絶书曰左手如附太山右手如抱婴儿】夫去柳叶百歩而射之百发而百中之不以善息【索隐言不以其善而且停息息止也】少焉气衰力倦弓拨矢钩一发不中者百发尽息【索隐息犹弃言并弃前射】今破韩魏扑师武北取赵蔺离石者公之功多矣今又将兵出塞过两周倍韩攻梁一举不得前功尽弃公不如称病而无出【正义以上至三十四年是苏厉为周说白起无伐梁也】四十二年秦破华阳约【集解徐广曰一作厄正义六国年表云白起击魏华阳芒卯走括地志云故华阳城在郑州管城县南四十里是】马犯谓周君曰请令梁城周【索隐华阳地名司马彪曰华阳亭名在密县秦昭王三十三年秦背魏约使客卿胡伤击魏将芒卯华阳破之是马犯见秦破魏约惧周危故谓周君请梁城周而设诡计也】乃谓梁王曰周王病若死则犯必死矣【正义马犯周臣也乃说梁王曰秦破魏华阳之军去周甚近周王忧惧国破犹身之重病若死则犯必死也】犯请以九鼎自入于王王受九鼎而图犯【索隐图谋也犯谓梁王我方入鼎于王王当谋救援己也】梁王曰善遂与之卒言戍周【正义戍守也周虽未入九鼎于梁而梁信马犯矫言遂与之卒令守周】因谓秦王曰【正义梁兵非戍周也将渐伐周而取九鼎寳器王若不信试出师于境以观梁王之变也】梁非戍周也将伐周也王试出兵境以观之秦果出兵又谓梁王曰【正义马犯说秦得秦出兵于境又重归说梁王也】周王病甚矣犯请后可而复之【索隐按战国防甚作瘉犯请后可而复之者言王病愈所图不遂请得在后有可之时以鼎入梁也正义复音扶富反复重也秦既破华阳军今又出兵境上是周国病秦久矣犯前请卒戍周诸侯皆心疑梁取周后可更重请益卒守周乎】今王使卒之周诸侯皆生心后举事且不信不若令卒为周城以匿事端【索隐梁实图周九鼎且外遣卒戍周和合秦举兵欲侵周梁不救周是本无善周之事止是欲周危而取九鼎故诸侯皆心不信梁矣故不如匿事端使卒为周城正义既诸侯生心不如令卒便为筑城以隠匿疑伐周之事端絶诸侯不信之心梁王遂使城周解诸侯之疑也】梁王曰善遂使城周【正义以上至四十二年是马犯说梁王为周筑城也】四十五年周君之秦客谓周最曰【索隐最音词喻反周之公子也】公不若誉秦王之孝因以应为太后飬地【集解徐广曰地理志云应今颍川城父县应乡是也索隐战国防作原原周地太后秦昭王母宣太后芉氏也正义括地志云故应城殷时应国在城父按应城此时属周】秦王必喜是公有秦交交善周君必以为公功交恶劝周君入秦者必有罪矣【正义客谓周最曰周君与秦交善是最之功也与秦交恶劝周君入秦者周最今必得劝周君之罪也以上四十五年是周客说周最令周君以应入秦得交善而归也】秦攻周而周最谓秦王曰为王计者不攻周攻周实不足以利声畏天下天下以声畏秦必东合于齐兵弊于周合天下于齐则秦不王矣天下欲弊秦劝王攻周秦与天下弊则令不行矣【正义令音力政反秦欲攻周最说秦曰周天子之国虽有重器名寳土地狭少不足利秦国王若攻之乃有攻天子之声而令天下以攻天子之声畏秦使诸侯归于齐秦兵空弊于周则秦不王矣是天下欲弊秦故劝王攻周令秦受天下弊而令教命不行于诸侯矣以上秦攻周是周最说秦也】五十八年三晋距秦周令其相国之秦以秦之轻也还其行【正义以秦轾易周相故相国于是反归周也】客谓相国曰秦之轻重未可知也【正义言秦之轻相国重相国亦未可知】秦欲知三国之情公不如急见秦王曰请为王听东方之变秦王必重公重公是秦重周周以取秦也齐重则固有周聚以收齐【集解徐广曰一作最最亦古之聚字】是周常不失重国之交也【正义按周聚事齐而和于齐周故得齐重今相国又得秦重是相国收秦周聚收齐周常不失大国之交也】秦信周发兵攻三晋【正义三晋韩魏赵也以上至五十八年是客说周相国令报三国之情得秦重也】五十九年秦取韩阳城负黍【集解徐广曰阳城有负黍聚正义括地志云阳城洛州县也负黍亭在阳城县西南三十五里故周邑左传云郑伐周负黍是也今属韩国也】西周恐倍秦与诸侯约从【集解文頴曰关东为从关西为横孟康曰南北为从东西为横瓒曰以利合曰从以威势相胁曰横正义按诸说未允関东地南北长长为从六国共居之关西地东西广广为横秦独居之】将天下锐师出伊阙攻秦【正义西周以秦取韩阳城负黍恐惧倍秦之约共诸侯连从领天下锐师从洛州南出伊阙攻秦军令不得通阳城】令秦无得通阳城秦昭王怒使将军摎攻西周【集解骃案汉书百官表曰前后左右将军皆周末官也正义摎音糺虬反】西周君犇秦【正义谓西周武公】顿首受罪尽献其邑三十六口三万【索隐秦昭王之五十一年】秦受其献归其君于周周君王赧卒【集解宋忠曰谥曰西周武公索隐非也徐以西周武公是惠公之长子此周君即西周武公也盖此时武公与王赧皆卒故连言也正义刘伯庄云赧是慙耻之甚轾防危弱寄住东西足为慙赧故号之曰赧帝王世纪云名诞虽居天子之位号为诸侯之所役逼与家人无异名负责于民无以得归乃上台避之故周人名其台曰逃责台】周民遂东亡秦取九鼎寳器而迁西周公于狐【集解徐广曰音惮狐聚与阳人聚相近在洛阳南百五十里梁新城之间索隐西周盖武公之太子文公也武公卒而立为秦所迁而东周亦不知其名号战国防虽有周文君亦不知灭时定当何主盖周室衰防略无纪録故太史公虽考众书以卒其事然二国代系甚不分明正义括地志云汝州外古梁城即狐聚也阳人故城即阳人聚也在汝州梁县西四十里秦迁东周君也梁亦古梁城也在汝州梁县西南十五里新城今洛州伊阙县也按狐阳人傍在三城之间】后七岁秦庄襄王灭东西周【集解徐广曰周比亡之时凡七县河南洛阳谷城平隂偃师巩缑氏正义括地志云故谷城在洛州河南县西北十八里苑中河阴县城本汉平阴县在洛州洛阳县东北五十里十三州志云在平津大河之南也魏文帝改曰河阴】东西周皆入于秦周既不祀【集解皇甫谧曰周凡三十七王八百六十七年索隐既尽也日食尽曰既言周祚尽灭无主祭祀正义按王赧卒后天下无主三十五年七雄并争至秦始皇立天下一统十五年海内咸归于汉矣】
　　太史公曰学者皆称周伐纣居洛邑综其实不然武王成王使召公卜居居九鼎焉而周复都丰镐至犬
　　戎败幽王周乃东徙于洛邑所谓周公我毕毕在镐东南杜中【集解徐广曰一作社】秦灭周汉兴九十有余载天子将封泰山东廵狩至河南求周苖裔封其后嘉三十里地号曰周子南君【集解瓉曰汲冡古文谓卫将军文子为子南弥牟其后有子南劲朝于魏后惠成王如衞命子南为侯秦并六国衞最为后疑嘉是衞后故氏子南而称君也正义括地志云周承休城一名梁雀坞在汝州梁县东北二十六里帝王世纪云汉武帝元鼎四年东廵河洛思周徳乃封姬嘉三千户地方三十里为周子南君以奉周祀元鼎三年嘉弟昭进爵为承休侯在此城也平帝元始四年进为郑公光武建武三年封姬观为衞公顔师古云子南其封邑之号故总言周子南君按自嘉以下皆姓姬氏着在史传瓉言子南为氏恐非】比列侯以奉其先祭祀【集解徐广曰自周亡乙巳至元鼎四年戊辰一百四十四年汉之九十四年也汉武元鼎四年封周后也】
　　【索隐述賛曰后稷居邠太王作周丹开雀録火降鸟流三分既有八百不谋苍兕誓众白鱼入舟太师抱乐箕子拘囚成康之日政简刑措南廵不还西服莫附共和之后王室多故檿弧兴谣龙漦作蠹頽帯挂祸实倾周祚】



　　史记卷四
　　史记卷四考证
　　周本纪周后稷正义地理志云右扶风县岐山西北中水乡○汉书地理志右扶风美阳县下云岐山在西北中水乡似脱一在字
　　曰姜原○监本将集解韩诗章句文混入正义内今改正
　　践之而身动如孕者居期而生子○毛诗生民疏曰马迁之言未可信也
　　号曰后稷○困学纪闻曰诗正义曰稷之功成实在尧时其封于邰必是尧之封故笺传皆以为尧本纪以后稷之号亦起舜时其言不可信也【臣照】按弃为农师固在尧时而舜典明有汝后稷播时百谷之文本纪之言何不可信
　　亚圉卒子公叔祖类立○路史发挥曰杜预释例云髙圉仆窋九世孙而史索亦以辟方侯侔为皆二人斯得之矣独史记乃无辟方侯侔云都诸盭至皇甫谧遂以为公非髙圉亚圉祖绀之字盖牵于单穆公十四世之说乃合二人以为一耳【臣照】按三代以还典籍湮没非诗书所载但可存而弗论必欲伸此绌彼有如捕风
　　逾梁山正义梁山横长其东当阳西北临河○推寻文义阳字上脱一字据地理志宜是栎阳
　　季歴娶太任正义国语曰挚畴二国任姓奚仲仲虺之后○此非国语文乃韦昭注国语文也
　　此一物足以释西伯况其多乎索隐一物谓防氏之美女也○别本此下有以殷纣淫昏好色故知然十字
　　于是虞芮之人正义括地志云故芮城县西二十里古芮国也○推寻文义应云故芮城在芮城县西二十里
　　后七年而崩○毛诗文王疏曰尚书武成篇曰我文考文王克成厥勲诞膺天命惟九年大统未集孔安国云言诸侯归之九年而卒故大业未就刘歆作三统歴考上世帝王以为文王受命九年而崩班固作汉书律歴志载其说于是贾逵马融王肃韦昭皇甫谧皆悉同之文王九十七而终终时受命九年受命之元年年八十九其即诸侯之位已四十二年矣故帝王世纪云文王即位四十二年岁在鹑火文王于是更为受命之元年始称王矣乃引周书称文王受命九年惟暮之春在镐召太子发作文传九年犹召太子明其七年未崩故诸儒皆以为九年而崩其伏生司马迁以为文王受命七年而崩故尚书周传云文王受命一年断虞芮之讼二年伐邾三年伐密须四年伐犬夷五年伐耆六年伐崇七年而崩史记周本纪云西伯隂行善诸侯皆来决平虞芮既让诸侯闻之曰西伯葢受命之君也此是受命一年之事又曰明年伐犬夷明年伐密须明年败耆国明年伐邾明年伐崇侯虎而作丰邑明年西伯崩此虽伐犬夷与伐耆伐邾其年与书传不次要亦七年崩也又尚书武成疏曰伏生司马迁韩婴之徒不见此书以为文王受命七年而崩故郑等皆依用之然则史记本文是七年而正义则依尚书武成等书谓当是九年故曰七当为九也监本七字皆讹作十字今俱改正
　　百夫荷罕旗以先驱○汲冡周书作百夫荷素质之旗于王前
　　命南宫括散鹿台之财○汲冡周书作南宫忽
　　命南宫括史佚展九鼎保玉○汲冡周书作乃命南宫百达史佚迁九鼎三巫注云三巫地名
　　黄帝之后于祝帝尧之后于蓟○乐记封黄帝之后于蓟封帝尧之后于祝与此异
　　登豳之阜以望商邑○汲冡周书作升汾之阜
　　维天建殷其登名民三百六十夫不显亦不賔灭以至今○【臣照】按向以賔灭断句而又不可得其解故索隐改賔为摈言不即摈灭若然则是武王灭殷之后又以纣子武庚未殄而不暇寐也岂圣人之心哉且于上文登名民三百六十句又如何可通窃谓灭字应从下句读言惟天建殷而登名民三百六十可谓济济多士矣殷王不能显之亦不能賔之是故灭以至今即诗殷鉴不逺之意故下文云我未定天保何暇寐求贤以自辅而辗转反侧也三百六十断句夫不显亦不賔断句乃可通
　　日夜劳来我西土索隐七字连作一句读○汲冡周书度邑解文今其文曰四方赤宜未之我于西土益讹易不可解又一本我字上有定字索隐七字作八字
　　东伐淮夷残奄集解郑曰奄国在淮夷之北○尚书疏引郑云奄盖在淮夷之地故孔颖达以为亦未能详
　　申告以文王武王之所以为王业之不易务在节俭母多欲以笃信临之作顾命○王若虚辨惑曰今其书但载成王末命使之率循大卞爕和天下以荅扬文武之训而已曷尝有二公申告之事哉【臣照】按马迁之意即指康王之诰上半篇所言太保暨芮伯咸进相揖曰敢告天子云云耳盖顾命与康王之诰本相连属或古本于惟予一人钊报诰以下为康王之诰以上皆属顾命亦未可定不得据以訾迁也
　　康王即位徧告诸侯宣告以文武之业以申之作康诰○王若虚辨惑曰以书考之此篇乃康王之诰耳若康诰则成王所以命康叔者也其谬误如此且本纪既先序周公作康诰酒诰等篇而于此复云书岂有两康诰耶【臣照】按马迁或本作康王之诰而相传之讹致脱王之二字或此篇本亦名康诰后世以两康诰而改此为康王之诰俱未可定不得指为惑而强辨也
　　穆王即位春秋已五十矣○孔安国书传云穆王即位过四十矣孔疏云不知出何书也
　　共王弟辟方立○三代世表无辟字
　　瞽献典○【臣照】按今国语及此纪皆作瞽献典襄十四年左传瞽为诗正义引周语作瞽陈曲韦昭云瞽陈乐曲献之于王字书册置几上曰典册即册字六即几字如尧典舜典之属非瞽之所应献瞽陈乐曲于义为长
　　幽王二年西周三川皆震○国语作幽王三年
　　郑宛与鲁易许田○宛监本讹作怨今改正
　　二十五年惠王崩○年表在二十四年
　　襄王母早死后母曰惠后惠后生叔带○左传疏曰二十四年传曰不谷不徳得罪于母氏之宠子带书曰天王出居于郑辟母弟之难也如彼传文则襄王与子带俱是惠后所出但其母钟爱其少子故欲废太子而立之周本纪云襄王母早死后母曰惠后生叔带与传不同
　　叔带奔齐○襄王四年鲁僖十二年也叔带奔齐在四年此入三年年表亦然皆与左传不符
　　十二年叔带复归于周○左传叔带复归在鲁僖二十二年于襄王为十四年年表亦然此作十二年盖误
　　十三年郑伐滑○春秋经伐滑在鲁僖二十年于襄王为十二年
　　十五年王降翟师以伐郑王德翟人将以其女为后○左传鲁僖二十四年夏狄伐郑取栎于襄王为十六年国语作十七年此与王绌翟后玩左传文似一年事史记分载两年
　　襄王乃赐晋文公珪鬯弓矢为伯以河内地与晋○左传鲁僖二十八年天王狩于河阳赐晋文公珪鬯弓矢为伯此是后事
　　三十二年襄王崩○此是三十三年之误合左传及年表证之自知
　　子灵王泄心立○晋语作大心
　　二十年景王爱子朝欲立之防崩○左传及年表景王二十五年崩此云二十年盖脱五字
　　四十二年敬王崩○【臣世骏】按陆德明左传释文曰按传敬王崩在此年世本亦尔世族谱云敬王四十二年崩敬王子元王十年春秋之传终矣据此则敬王崩当在哀公十七年史记周本纪及十二诸侯年表敬王四十二年崩子元王仁立则敬王是鲁哀十八年崩也六国年表起自元王及本纪皆云元王八年崩子定王介立定王元年是鲁哀公之二十七年与杜预世族谱为异又世本云鲁哀公二十年是定王介崩子元王赤立则定王之崩年是鲁哀公之二十七年也众说不同未详孰是
　　王赧时东西周分治索隐西周河南也东周巩也王赧防弱西周与东分主政理各居一都故曰东西周按髙诱曰西周王城今河南东周成周故洛阳之地○大事记曰周贞定王二十八年考王初立封其弟揭于河南是为河南桓公河南即郏鄏武王迁九鼎周公营以为都是为王城洛阳周公所营下都以迁顽民是为成周平王东迁定都王城王子朝之乱敬王徙都成周至是考王以王城故地封桓公焉平王东迁之后所谓西周者丰镐也东周者洛阳也何以称河南为西周自洛阳下都视王城则在西也何以称洛阳为东周自河南王城视下都则在东也河南桓公卒子威公立威公卒子惠公立考王十五年河南惠公复自封其少子班于巩以奉王号东周没亦諡惠是时东西周虽未分治河南惠公既号奉王者为东周亦必自号西周矣显王二年赵与韩分周为二于是东西各为列国显王虽在东周特建空名是后史传所载致伯赐胙之类者周王也征伐谋防称东西周君者皆谓二周也周本纪云赧王时东西周分治非也赧王特徙都西周耳当以赵世家为正
　　史厌谓周君○战国防作史黡
　　还其行○徐孚逺曰按战国防作留其行注防不进也此还字恐是迟字之误
　　史记卷四考证
　　钦定四库全书
  </div>
  <div class="pagination">
   <a href="史记四库_page9.html">
    上一页
   </a>
   <span>
    ...
   </span>
   <a href="史记四库_page5.html">
    5
   </a>
   <a href="史记四库_page6.html">
    6
   </a>
   <a href="史记四库_page7.html">
    7
   </a>
   <a href="史记四库_page8.html">
    8
   </a>
   <a href="史记四库_page9.html">
    9
   </a>
   <span class="current-page">
    10
   </span>
   <a href="史记四库_page11.html">
    11
   </a>
   <a href="史记四库_page12.html">
    12
   </a>
   <a href="史记四库_page13.html">
    13
   </a>
   <a href="史记四库_page14.html">
    14
   </a>
   <a href="史记四库_page15.html">
    15
   </a>
   <span>
    ...
   </span>
   <a href="史记四库_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
