<!DOCTYPE html>
<html>
<head>
    <meta charset="UTF-8">
    <title>新五代史 - 第 14 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新五代史 - 第 14 页/共 25 页</h1>
    <div class="content">　　刘审交，字求益，幽州文安人也。少略知书，通于吏事，为唐兴令，补范阳牙校。刘守光僭号，以审交为兵部尚书，守光败，归于太原，唐庄宗以为从事。其后赵德钧镇范阳，北面转运使马绍宏辟审交判官。王晏球讨王都，以为转运供军使。定州平，拜辽州刺史。复为北面转运使，改慈州刺史，以母老去官。母丧，哀毁过礼，不调累年。晋高祖即位，杨光远讨范延光于魏州，审交复为供军使。是时，晋高祖分户部、度支、盐铁为三使，岁馀，三司益烦弊，乃复合为一，拜审交三司使。议者请检天下民田，宜得益租，审交曰：“租有定额，而天下比年无闲田，民之苦乐，不可等也。”遂止不检，而民赖以不扰。迁右卫上将军、陈州防御使。出视民田，见民耕器薄陋，乃取河北耕器为范，为民更铸。安从进平，徙审交襄州，又徙青州，皆有善政。罢还。契丹犯京师，留萧翰而去，翰复以审交为三司使。已而翰召许王从益守京师。汉高祖起义太原，从益召高行周以拒高祖，行周不至。从益母王淑妃与群臣谋迎高祖，或以谓燕兵在京师者犹数千，可以城守而待行周，淑妃不从，议未决。审交进曰：“余燕人也，今为燕守城，当为燕谋，然事势不可为也。太妃语是。”从益乃罢不设备，遣人西迎高祖。高祖至，罢审交不用。隐帝时，为汝州防御使，有能名。乾祐三年卒，年七十四。州人聚哭柩前，上疏乞留葬近郊，使民得岁时祠祭。诏特赠太尉，起祠立碑。 
　　○王周 
　　王周，魏州人也。少以勇力从军，事唐庄宗、明宗，为裨校，以力战有功拜刺史。晋天福中，从杨光远讨范延光于魏州，又从杜重威讨安重荣于镇州，皆有功。历贝州、泾州节度使。泾州张彦泽为政苛虐，民多流亡，周乃更为宽恕，问民疾苦，去其苛弊二十馀事，民皆复归。历迁武胜、保义、义武、成德四镇，皆有善政。定州桥坏，覆民租车，周曰：“桥梁不修，刺史过也。”乃偿民粟，为治其桥。杜重威降契丹，契丹兵过镇州，临城呼周使出降，周泣曰：“受晋厚恩，不能死战而以城降，何面目面行见人主与士大夫乎！”乃剧饮，求刀欲自引决，家人止之，迫以出降。契丹以周为武胜军节度使。汉高祖入立，徙镇武宁。卒于镇，赠中书令。 
　　○高行周 行珪附 
　　高行周，字尚质，妫州人也。世为怀戎戍将。父思继。思继兄弟皆以武勇雄于北边，为幽州节度使李匡威戍将。匡威为其弟匡俦所篡，晋王将讨其乱，谋曰：“高思继兄弟在孔领关，有兵三千，此后患也，不如遣人招之。思继为吾用，则事无不成。”克用遣人招思继兄弟。燕俗重气义，思继等闻晋兵为匡威报仇，乃欣然从之，为晋兵前锋。匡俦闻思继兄弟皆叛，乃弃城走。克用以刘仁恭守幽州，以其兄某为先锋都指挥使，思继为中军都指挥使，弟某为后军都指挥使，高氏兄弟分掌燕兵。克用临决谓仁恭曰：“思继兄弟，势倾一方，为燕患者，必高氏也，宜善为防。”克用留晋兵千人为仁恭卫。而晋兵多犯法，思继等数诛杀之。克用以责仁恭，仁恭以高氏为诉，由是晋尽诛思继兄弟。 
　　仁恭以其兄某之子行珪为牙将，而思继子行周年十馀岁，亦收之帐下，稍长，补以军职。仁恭被囚，守光立，以行珪为武州刺史。其后守光背晋，晋兵攻之。守光将元行钦牧马山后，闻守光且见围，即率所牧马赴援，而麾下兵叛于道，推行钦为幽州留后，行钦曰：“吾所惮者行珪也。”乃遣人之怀戎，得行珪子系之。兵过武州，招行珪曰：“守光可取而代也。当从我行，不然，且杀公子。”行珪谢曰：“与君俱刘公将，而忍叛之？吾当为刘氏也，尚何顾吾子耶！”行钦即以兵围行珪。月馀，行珪城中食尽，召其州人告曰：“吾非不为父老守也，今刘公救兵不至，奈何？可杀吾以降晋。”父老皆泣，愿以死守。是时，行周适从行珪在武州，即夜缒行周驰入晋见庄宗，庄宗因遣明宗救武州。比至，行钦已解去，行珪乃降晋。庄宗时，历朔忻岚三州刺史、大同军节度使。明宗入立，徙镇威胜、安远。 
　　行珪性贪鄙，所为多不法，副使范延策，为人刚直，数规谏之，行珪不听，衔之。已而戍兵有谋叛者，行珪先觉之，因潜徙库兵于佗所。戍兵叛，趋库劫兵无所得，乃溃去，行珪追而杀之。因诬奏延策同反，并其子皆见杀，天下冤之。行珪卒于镇，赠太尉。 
　　当行珪之降晋也，行周隶明宗帐下，初为裨将，赵德钧识之，谓明宗曰：“此子貌厚而小心，佗日必大贵，宜善待之。”梁、晋军河上，庄宗遣明宗东袭郓州，行周将前军，夜遇雨，军中皆欲止不进，行周曰：“此天赞我也！郓人恃雨，不备吾来，宜出其不意。”即夜驰涉济，入其城，郓人方觉，遂取之。庄宗灭梁，以功领端州刺史，迁绛州。明宗时，从平硃守殷，克王都，迁颍州团练使、振武军节度使。历镇彰武、昭义。晋高祖时，为西京留守，徙镇天雄。安从进叛，以行周为襄州行营都部署，讨平之，徙镇归德。出帝时，代景延广为侍卫亲军都指挥使。是时，李彦韬、冯玉等用事，乃求归镇。契丹灭晋，留萧翰守汴，翰又弃去，召唐故许王从益入汴。而汉高祖起太原，从益遣人召行周，将以拒汉，行周叹曰：“衰世难辅，况兒戏乎！”乃不从。汉高祖入京师，加行周守中书令，徙镇天平军，封临清王。周太祖入立，封齐王。卒，赠尚书令，追封秦王。有子怀德。 
　　○白再荣 
　　白再荣，不知其世家何人也。少为军卒。唐、晋之间，为护圣指挥使。契丹犯京师，再荣从契丹北归，至镇州，契丹留麻荅守镇州而去，晋人从者多留焉。居未几，李筠、何福进等谋逐麻荅，使人召再荣，再荣迟疑不欲往，军士迫之，乃往，共攻之。麻荅走，诸将以再荣名次最高，乃推为留后。再荣出于行伍，贪而无谋。是时，李崧、和凝等皆随契丹留镇州，再荣以兵环其居，迫而求物，又欲害崧取其赀。李穀谓曰：“公等亲被契丹之苦，忧死不暇，然逐麻荅者，乃众人所为，非独公力也。今才得生路，而遽杀宰相，此契丹尚或不为，然它日至京师，天子问宰相何在，何以对之？”再荣默然，乃止。而悉拘尝事麻荅者取其财，镇人谓之“白麻荅”。汉高祖即位，拜再荣为留后，迁义成军节度使。罢还京师。周太祖以兵入京师，军士攻再荣于第，悉取其财。已而前启曰：“士卒尝事公隶麾下，一旦无礼如此，亦复何面见公乎！”乃斩之，携其首而去，家人以帛赎而葬之。 
　　○安叔千 
　　安叔千，字胤宗，沙陀三部落人也。少善骑射，事唐庄宗，以为奉安指挥使。明宗时与讨王都，拜秦州刺史。从击契丹，为先锋都指挥使，以功拜昭武军节度使。历静难、横海、安国、建雄四镇。叔千状貌堂堂，而不通文字，所为鄙陋，人谓之“没字碑。”晋出帝时，为左金吾卫上将军。契丹犯京师，晋百官迎见耶律德光于赤冈，叔千出班夷言，德光劳曰：“是安没字否？汝在邢州，已通诚款，吾今至此，当与汝一吃饭处。”叔千再拜。乃以为镇国军节度使。汉高祖入立，罢归京师，自以常私附契丹，颇怀愧惧。以太子太师致仕。周太祖兵入京师，军士大掠，叔千家赀已尽，而军士意其有所藏者，箠掠不已。伤重，归于洛阳，卒，年七十二。 
杂传第三十七 
　　○翟光鄴 
　　翟光鄴，字化基，濮州鄄城人也。其父景珂，倜傥有胆气。梁、晋相距于河上，景珂率聚邑人守永定驿，晋人攻之，逾年不能下，景珂卒战死。光鄴时年十岁，为晋兵所掠，明宗爱其颖悟，常以自随。光鄴事唐，官至耀州团练使。晋高祖时，历棣沂二州刺史、西京副留守。出帝已破杨光远，以光鄴为青州防御使。光鄴招辑兵民，甚有恩意。契丹灭晋，遣光鄴知曹州。许王从益入汴，以为枢密使。汉高祖入京师，改右领军卫大将军、左金吾大将军，充街使。周太祖入立，拜宣徽使、枢密副使，出知永兴军，卒于官。 
　　光鄴为人沈默多谋，事继母以孝闻。虽贵，不营财产，常假官舍以居，萧然仅蔽风雨。雍睦亲族，粗衣粝食，与均有无，而光鄴处之晏然，日与宾客饮酒聚书为乐。其所临政，务以宽静休息为意。病亟，戒其左右，气绝以尸归洛，无久留以烦军府。既卒，州人上书乞留葬立祠，不许。 
　　○冯晖 
　　冯晖，魏州人也。为效节军卒，以功迁队长。唐庄宗入魏，与梁相距于河上，晖以队长亡入梁军，王彦章以晖骁勇，隶之麾下。梁亡，庄宗赦晖不问。从明宗讨杨立、魏王继岌平蜀，累迁夔、兴二州刺史。董璋反东川，晖从晋高祖讨璋，军至剑门，剑门兵守，不得入，晖从佗道出其左，击蜀守兵殆尽。会晋高祖班师，拜晖澶州刺史。 
　　天福中，范延光反魏州，遣晖袭滑州，不克，遂入于魏，为延光守。已而出降，拜义成军节度使，徙镇灵武。灵武自唐明宗已后，市马籴粟，招来部族，给赐军士，岁用度支钱六千万，自关以西，转输供给，民不堪役，而流亡甚众。青冈、土桥之间，氐、羌剽掠道路，商旅行必以兵。晖始至，则推以恩信，部族怀惠，止息侵夺，然后广屯田以省转饷，治仓库、亭馆千馀区，多出俸钱，民不加赋，管内大治，晋高祖下诏书褒美。 
　　党项拓拔彦超最为大族，诸族向背常以彦超为去就。晖之至也，彦超来谒，遂留之，为起第于城中，赐予丰厚，务足其意。彦超既留，而诸部族争以羊马为市易，期年有马五千匹。晋见晖马多而得夷心，反以为患，徙镇静难，又徙保义。岁中，召为侍卫步军都指挥使，领河阳节度使，晖于是始觉晋有患己意。是时，出帝昏乱，冯玉、李彦韬等用事，晖曲意事之，因得复镇灵武。时王令温镇灵武，失夷落心，大为边患。晖即请曰：“今朝廷多事，必不能以兵援臣，愿得自募兵以为卫。”乃募得兵千馀人，行至梅戍，蕃夷稍稍来谒，晖顾首领一人，指其佩剑曰：“此板桥王氏剑邪？吾闻王氏剑天下利器也。”俯而取诸腰间，若将玩之，因击杀首领者，其从骑十馀人皆杀之。裨将药元福曰：“今去灵武尚五六百里，奈何？”晖笑曰：“此夷落之豪，部族之所恃也，吾能杀之，其馀岂敢动哉！”已而诸族皆以兵扼道路，晖以言譬谕之，独所杀首领一族求战，即与之战而败走，诸族遂不敢动。晖至灵武，抚绥边部，凡十馀年，恩信大著。官至中书令，封陈留王。广顺三年卒，追封卫王。子继业。 
　　○皇甫晖 
　　皇甫晖，魏州人也。为魏军卒，戍瓦桥关，岁满当代归，而留屯贝州。是时，唐庄宗已失政，天下离心。晖为人骁勇无赖，夜博军中，不胜，乃与其徒谋为乱，劫其部将杨仁晟曰：“唐能破梁而得天下者，以先得魏而尽有河北兵也。魏军甲不去体、马不解鞍者十馀年，今天下已定，而天子不念魏军久戍之劳，去家咫尺，不得相见。今将士思归不可遏，公当与我俱行。不幸天子怒吾军，则坐据一州，足以起事。”仁晟曰：“公等何计之过也！今英主在上，天下一家，精甲锐兵，不下数十万，公等各有家属，何故出此不祥之言？”军士知不可强，遂斩之，推一小校为主，不从，又斩之，乃携二首以诣裨将赵在礼，在礼从之，乃夜焚贝州以入于魏，在礼以晖为马步军都指挥使。晖拥甲士数百骑，大掠城中，至一民家，问其姓，曰：“姓国。”晖曰：“吾当破国！”遂尽杀之。又至一家，问其姓，曰：“姓万。”晖曰：“吾杀万家足矣。”又尽杀之。及明宗入魏，遂与在礼合谋，庄宗之祸自晖始。明宗即位，晖自军卒擢拜陈州刺史，终唐世常为刺史。 
　　晋天福中，以卫将军居京师。在礼已秉旄节，罢镇来朝，晖往候之曰：“与公俱起甘陵，卒成大事，然由我发也，公今富贵，能恤我乎？不然，祸起坐中！”在礼惧，遽出器币数千与之，而饮以酒，晖饮自若，不谢而去。久之，为密州刺史。契丹犯阙，晖率其州人奔于江南，李景以为歙州刺史、奉化军节度使，镇江州。周师征淮，景以晖为北面行营应援使，屯清流关，为周师所败，并其都监姚凤皆被擒。世宗召见，晖金疮被体，哀之，赐以金带、鞍马，后数日卒。拜凤左屯卫上将军。 
　　○唐景思 
　　唐景思，秦州人也。幼善角牴，以屠狗为生。后去为军卒，累迁指挥使。唐魏王继岌伐蜀，景思为蜀守固镇。继岌兵至，景思以城降，拜兴州刺史。晋高祖时，为贝州行军司马。出帝时，契丹攻陷贝州，景思为赵延寿所得，以为壕砦使。契丹灭晋，拜景思亳州防御使。汉高祖时，为邓州行军司马，后为沿淮巡检。 
　　汉法酷，而史弘肇用事，喜以告讦杀人。景思有奴，尝有所求不如意，即驰见弘肇，言景思与李景交通，而私畜兵甲。弘肇遣吏将三十骑往收景思，奴谓吏曰：“景思勇者也，得则杀之，不然将失之也。”吏至，景思迎前，以两手抱吏呼冤，请诣狱自理。吏引奴与景思验，景思曰：“我家在此，请索之。有钱十千，为受外赂。有甲一属，为私畜兵。”吏索之，惟一衣笥，军籍、粮簿而已。吏闵而宽之，景思请械送京师以自明。景思有仆王知权在京师，闻景思被告，乃见弘肇，愿先下狱明景思不反，弘肇怜之，送知权狱中，日劳以酒食。景思既械就道，颍、亳之人随至京师共明之。弘肇乃鞫其奴，具伏，即奏斩奴而释景思。后从世宗战高平，世宗以所得汉降兵数千为效顺指挥，以景思为指挥使，复戍淮上。周师伐淮南，以功领饶州刺史，迁濠州刺史，兵攻濠州，以战伤重卒，赠武清军节度使。 
　　○王进 
　　王进，幽州良乡人也。为人勇悍，走及奔马。少聚徒为盗，乡里患之，符彦超遣人以赂招置麾下。彦超镇安远军，军中有变，遣进驰奏京师，明宗怪其来速，嘉其足力，以隶宁卫指挥。汉高祖为侍卫亲军指挥使，以进为军校。高祖镇河东，因以之从，每有急，遣进驰至京师，往返不过五六日，由是愈亲爱之，累迁奉国军都指挥使。从周太祖起魏，迁虎捷右厢都指挥使。历汝、郑二州防御使、彰德军节度使。显德元年秋，以疾卒，赠太师。 
　　呜呼！予述旧史，至于王进之事，未尝不废书而叹曰：甚哉，五代之君，皆武人崛起，其所与俱勇夫悍卒，各裂土地封侯王，何异豺狼之牧斯人也！虽其附托遭遇，出于一时之幸，然犹必皆横身阵敌，非有百夫之勇，则必一日之劳。至如进者，徒以疾足善走而秉旄节，何其甚欤！岂非名器之用，随世而轻重者欤？世治则君子居之而重，世乱则小人易得而轻欤？抑因缘侥幸，未始不有，而尤多于乱世，既其极也，遂至于是欤？岂其又有甚于是者欤？当此之时，为国长者不过十馀年，短者三四年至一二年。天下之人，视其上易君代国，如更戍长无异，盖其轻如此，况其下者乎！如进等者，岂足道哉！《易》否泰消长，君子小人常相上下，视在上者如进等，则其在下者可知矣。予书进事，所以哀斯人之乱，而见当时贤人君子之在下者，可胜道哉！可胜道哉！ 
　　○常思 
　　常思，字克恭，太原人也。初从唐庄宗为卒，后为长剑指挥使。历唐、晋为六军都虞候。汉高祖为河东节度使，以思为牢城指挥使。高祖入立，领武胜军节度使，徙镇昭义。思起军卒，未尝有战功，徒以幸会汉兴，遂秉旄节。在潞州五年，以聚敛为事，而性鄙俭。初，思微时，周太祖方少孤无依，衣食于思家，以思为叔，后思与周太祖俱遭汉以取富贵。周太祖已即位，每呼思为常叔，拜其妻，如家人礼。广顺三年，徙镇归德，居三年来朝，又徙平卢，思因启曰：“臣居宋，宋民负臣丝息十万两，愿以券上进。”太祖颔之，即焚其券，诏宋州悉蠲除之。思居青州，逾年得疾，归于洛阳，卒，赠中书令。 
　　○孙方谏 
　　孙方谏，郑州清苑人也。初，定州西北有狼山堡，定人常保以避契丹，有尼深意居其中，以佛法诱民，民多归之。后尼死，堡人言其尸不朽，因奉而事之。尼姓孙氏，方谏自以为尼族人，即继行其法，堡人推以为主。晋出帝时，义武军节度使恶方谏聚徒山中，恐为边患，因表以为游奕使。方谏因有所求不得，乃北通契丹。契丹后灭晋，以方谏为义武军节度使。已而徙方谏于云中，方谏不受命，率其徒复入狼山。汉高祖起，契丹纵火烧定州，虏其人民北去。方谏闻之，自狼山入，据之以归汉，高祖嘉之，即拜方谏义武军节度使。周太祖时，徙镇镇国，以其弟行友为定州留后。世宗攻太原，方谏朝于行在，从还京，至洛得疾，徙镇匡国，卒于洛阳，年六十二，赠太师。 
杂传第三十八 
　　○王峻 
　　王峻，字秀峰，相州安阳人也。父丰，为乐营将。峻少以善歌事梁节度使张筠。唐庄宗已下魏博，筠弃相州，走归京师。租庸使赵岩过筠家，筠命峻歌佐酒，岩见而悦之。是时岩方用事，筠因以峻遣岩。梁亡，岩族诛，峻流落民间。久之，事三司使张延朗，延朗不甚爱之。晋高祖灭唐，杀延朗，是时汉高祖从晋起兵，因悉以延朗赀产赐之，峻因得事汉高祖。高祖镇河东，峻为客将。高祖即位，拜峻客省使。汉遣郭从义讨赵思绾，以峻监其军。累迁宣徽北院使。 
　　周太祖镇天雄军，峻为监军。汉隐帝已杀大臣史弘肇等，又遣人杀周太祖及峻等，峻等遂与太祖举兵犯京师。太祖监国，以汉太后命拜峻枢密使。太祖将兵北出，至澶州，返军向京师。是时，太祖已遣冯道迎湘阴公赟于徐州，而汉宗室蔡王信在许州。峻与王殷谋，遣侍卫马军指挥使郭崇率兵之宋州、前申州刺史马鐸之许州以伺变，崇、鐸遂幽赟而杀信。 
　　太祖入立，拜峻右仆射、门下侍郎、同中书门下平章事，监修国史。刘旻攻晋州，峻为行营都部署，得以便宜从事。别遣陈思让、康延沼自乌岭出绛州与峻会。峻至陕州，留不进。太祖遣使者翟守素驰至陕州，谕峻欲亲征。峻屏左右谓守素曰：“晋州城坚不可近，而刘旻兵锐亦未可当，臣所以留此者，非怯也，盖有待尔。且陛下新即位，四方籓镇，未有威德以加之，岂宜轻举！而兗州慕容彦超反迹已露，若陛下出汜水，则彦超入京师，陛下何以待之？”守素驰还，具道峻言。是时，太祖已下诏西幸，闻峻语，遽自提其耳曰：“几败吾事！”乃止不行。峻军出自绛州，前锋报过蒙坑，峻喜，谓其属曰：“蒙坑，晋、绛之险也，旻不分兵扼之，使吾过此，可知其必败也。”峻军去晋州一舍，旻闻周兵大至，即解去。诸将皆欲追之，峻犹豫不决。明日，遣骑兵追旻，不及而还。从讨慕容彦超，为随驾都部署，率众先登。 
　　峻与太祖俱起于魏，自谓佐命之功，以天下为己任。凡所论请，事无大小，期于必得，或小不如志，言色辄不逊，太祖每优容之。峻年长于太祖二岁，往往呼峻为兄，或称其字，峻由是益横。郑仁诲、李重进、向训等，皆太祖故时偏裨，太祖初即位，谦抑未欲进用，而峻心忌之。自破慕容彦超还，即求解枢密以探上意，太祖慰劳之。峻多发书诸镇，求为保荐，居数日，诸镇皆驰骑上峻书，太祖大骇。峻连章求解，因不视事，太祖遣近臣召之曰：“卿若不出，吾当自往候卿。”峻曰：“车驾若来，是致臣有不测也。”然殊无出意。枢密直学士陈同与峻相善，太祖即遣同召峻。同还奏曰：“峻意少解，然请陛下声言严驾，若将幸之，则峻必出矣。”太祖僶俛从之。峻闻太祖且来，遂驰入谒。 
　　峻于枢密院起事，极其华侈，邀太祖临幸，赐予甚厚。太祖于内园起一小殿，峻辄奏曰：“宫室已多，何用此为？”太祖曰：“枢密院屋不少，卿亦何必有作？”峻惭不能对。峻为枢密使兼宰相，又求兼领平卢。已受命，暂之镇，又请借左藏库绫万匹，太祖皆勉从之。又请用颜衎、陈同代李谷、范质为相，太祖曰：“进退宰相，岂可仓卒？当徐思之。”峻论请不已，语渐不逊。日亭午，太祖未食，峻争不已，是时寒食假，太祖曰：“俟假开，当为卿行。”峻乃退。太祖遂不能忍，明日御便殿，召百官皆入，即幽峻于别所。太祖见冯道，泣曰：“峻凌朕，不能忍！”即贬商州司马，卒于贬所。 
　　峻已被黜，太祖以峻监修国史，意其所书不实，因召史官取日历读之，史官以禁中事非外所知，惧以漏落得罪。峻贬后，李穀监修，因请命近臣录禁中事付史馆，乃命枢密直学士就枢密院录送史馆，自此始。 
　　○王殷 
　　王殷，大名人也。少为军卒，以军功累迁灵武马步军都指挥使。唐废帝时，从范延光讨张令昭于魏，以功拜祁州刺史。晋天福中，徙原州刺史。 
　　殷事母以孝闻，欲与人游，必先白母，母所不可者，未尝取往。及为刺史，政事有小失，母责之，殷即取杖授婢仆，自笞于母前。母亡服丧，晋高祖诏殷起复，以为宪州刺史，殷乞终丧。服除，出帝以为奉国右厢都指挥使。 
　　后从汉高祖讨杜重威，先登力战，矢中其脑，镞自口出而不死，高祖嘉之，以为侍卫步军都指挥使，领宁江军节度使。契丹犯边，汉遣殷以兵屯澶州。隐帝已杀杨邠等，诏镇宁军节度使李弘义杀殷于澶州，又诏郭崇杀周太祖于魏。诏书至澶州，弘义恐事不果，反以告殷，殷遣人驰至魏告周太祖，遂起兵反。太祖入立，拜侍卫亲军都指挥使，出为天雄军节度使、同中书门下平章事，仍领亲军，自河以北皆受殷节度。殷颇务聚敛，太祖闻而恶之，遣人谓之曰：“吾起魏时，帑廪储畜岂少邪？汝为国家用，足矣。”殷不听。 
　　殷与王峻俱从太祖起自魏，后峻得罪，殷不自安。广顺三年秋九月永寿节，殷求入为寿，太祖许之，而惧其疑也，复遣使止之。明年，太祖有事于南郊。是冬，殷来朝，殷握兵柄，职当警卫，出入多以兵从，又求兵甲，以备非常。是时，太祖卧疾，疑殷有异志，乃力疾御滋德殿，殷入起居，即命执之，削夺在身官爵，长流登州。已而杀之，徙其家属于登州。 
　　○刘词 
　　刘词，字好谦，大名元城人也。少事杨师厚，以勇悍知名。唐庄宗下魏博，与梁战夹河，词以军功为效节军使，迁长剑指挥使，坐事左迁汝州十馀年。废帝时，诏诸州镇选骁勇者充禁军，词得选为禁军校。从破张从宾、杨光远，以功迁奉国第一军都虞候。从马全节破安州，以功迁指挥使。从杜重威破镇州，以先登功拜泌州刺史。晋军讨安从进，为襄州行营都虞候，以功迁泌州团练使。徙房州，岁馀，为政不苛挠，人颇便之。词居暇日，常被甲枕戈而卧，谓人曰：“我以此取富贵，岂可一日辄忘之？且人情易习，若一堕其筋力，有事何以报国！”汉高祖时，复为奉国右厢都指挥使。汉军讨李守贞于河中，词以侍卫步军都指挥使领宁江军节度使，为行营都虞候，以功拜镇国军节度使。周太祖入立，加同中书门下平章事。历镇安国、河阳三城。世宗战高平，樊爱能等军败南走，遇词而止之曰：“军败矣，可无前也。”词不听，辄趣兵以进，世宗嘉之，以为随驾都部署。及班师，以为河东行营副都部署，徙镇永兴。明年卒于镇，年六十五，赠侍中，谥忠惠。 
　　○王环 
　　王环，镇州真定人也。以勇力事孟知祥为御者，及知祥僭号于蜀，使典卫兵。晋开运之乱，秦、凤、阶、成入于蜀，孟昶以环为凤州节度使。周世宗即位，明年，遣王景、向训攻秦、凤州，数为环所败，大臣皆请罢兵。世宗曰：“吾欲一天下以为家，而声教不及秦、凤，今兵已出，无功而返，吾有惭焉。”乃决意攻之。周兵粮道颇艰，昶遣兵五千出堂仓抵黄花谷以争粮道。景、训先知其来，命排阵使张建雄以兵二千当谷口，别遣裨将以劲兵千人出其后，伏堂仓以待其归。蜀兵前遇建雄，战不胜，退走堂仓，伏发，尽殪之，由是蜀兵守诸城堡者皆溃。 
　　初，昶遣其秦州节度使高处俦以兵援环，未至，闻堂仓兵败，亦溃归，处俦判官赵玭闭城不内，处俦遂奔成都，玭乃以城降，成、阶二州相继亦降，独环坚守百馀日，然后克之。世宗召见环，叹曰：“三州已降，环独坚守，吾数以书招之，而环不答，至于力屈就擒，虽不能死，亦忠其所事也，用之可劝事君者。”乃拜环右骁卫将军。是时，周师已征淮，即以环佐侯章为攻取贼城水砦副部署。初，周师南征，李景陈兵于淮，舟楫甚盛，周师无水战之具，世宗患之，乃置造船务于京城之西，为战舰数百艘，得景降卒，教之水战。明年，世宗再征淮，使环将水战卒数千，自蔡河以入淮。环居军中，未尝有战功。蜀卒与环俱擒者，世宗不杀，悉以从军，后多南奔于景，世宗待环益不疑。已而景将许文缜、边镐等皆被擒，世宗悉以为将军，与环等列第京师，岁时赐与甚厚。明年又幸淮南，又以环从，遇疾，卒于泗州。 
　　○折从阮 
　　折从阮，字可久，初名从远，避汉高祖名，改为阮，云中人也。其父嗣伦，为麟州刺史。从阮为人，温恭长者，居父丧，以孝闻。唐庄宗镇太原，以为牙将，后以为府州刺史。晋出帝与契丹败盟，从阮以兵攻契丹，取其城堡十馀，迁本州团练使，兼领朔州刺史、安北都护、振武军节度使、契丹西南面行营马步军都虞候。汉高祖入立，于府州建永安军，以从阮为节度使。明年，以其族朝京师，徙镇武胜，即拜从阮子德扆为府州团练使。周太祖入立，从阮历徙宣义、保义、静难三镇。显德二年，罢还京师，行至洛阳卒，赠中书令。 
杂传第三十九 
　　○硃守殷 
　　硃守殷，少事唐庄宗为奴，名曰会兒。庄宗读书，会兒常侍左右。庄宗即位，以其厮养为长直军，以守殷为军使，故未尝经战阵之用。然好言人阴私长短以自结，庄宗以为忠，迁蕃汉马步军都虞候，使守德胜。王彦章攻德胜，守殷无备，遂破南城，庄宗骂曰：“驽才，果误予事！”明宗请以守殷行军法，庄宗不听。同光二年，领镇武军节度使。是时，庄宗初入洛，守殷巡检校京师，恃恩骄恣，凌侮勋旧，与伶人景进相为表里。魏王继岌已杀郭崇韬，进诬硃友谦与崇韬谋反，庄宗遣守殷围其第而杀之。是时，明宗自镇州来朝，居于私第。庄宗方惑群小，疑忌大臣，遣守殷伺察明宗动静。守殷阴使人告明宗曰：“位高人臣者身危，功盖天下者不赏，公可谓位高而功著矣。宜自图归籓，无与祸会也！”明宗曰：“吾洛阳一匹夫尔，何能为也！”既而明宗卒反于魏。庄宗东讨，守殷将骑军阵宣仁门外以俟驾。郭从谦作乱，犯兴教门以入，庄宗亟召守殷等军，守殷按军不动。庄宗独与诸王宦官百馀人射贼，守殷等终不至，方移兵憩北邙山下，闻庄宗已崩，即驰入宫中，选载嫔御、宝货以归，纵军士劫掠，遣人趣明宗入洛。 
　　明宗即位，拜守殷同中书门下平章事、河南尹、判六军诸卫事。明年，迁宣武军节度使。九月，明宗诏幸汴州，议者喧然，或以为征吴，或以为东诸侯有屈强者，将制置之。守殷尤不自安，乃杀都指挥使马彦超，闭城反。明宗行至京水，闻守殷反，遣范延光驰兵傅其城。汴人开门纳延光，守殷自杀其族，乃引颈命左右斩之。明宗至汴州，命鞭其尸，枭首于市七日，传徇洛阳。 
　　守殷之将反也，召都指挥使马彦超与计事，彦超不从，守殷杀之。明宗怜彦超之死，以其子承祚为洺州长史。 
　　○董璋 
　　董璋，不知其世家何人也。少与高季兴、孔循俱为汴州富人李让家僮。梁太祖镇宣武，养让为子，是为硃友让。其僮奴以友让故，皆得事梁太祖，璋以军功为指挥使。晋李继韬以潞州叛降梁，末帝遣璋攻下泽州，即以璋为刺史。 
　　梁亡，璋事唐为邠宁节度使，与郭崇韬相善。崇韬伐蜀，以璋为行营右厢马步军都虞候，军事大小，皆与参决。蜀平，以为剑南东川节度使，孟知祥镇西川。其后，二人有异志。安重诲居中用事，议者多言知祥必不为唐用，而能制知祥者璋也，往往称璋忠义，重诲以为然，颇优宠之，以故璋益横。 
　　天成四年，明宗祀天南郊，诏两川贡助南郊物五十万，使李仁矩赍安重诲书往谕璋，璋诉不肯出，只出十万而已。又因事欲杀仁矩，仁矩涕泣而免，归言璋必反。其后使者至东川，璋益倨慢，使者还，多言璋欲反状。重诲患之，乃稍择将吏为两川刺史，以精兵为其牙卫，分布其诸州。又分阆州置保宁军，以仁矩为节度使，遣姚洪将兵千人从仁矩戍阆州。璋及知祥觉唐疑己，且削其地，遂连谋以反。璋因为其子娶知祥女以相结。又遣其将李彦钊扼剑门关为七砦，于关北增置关，号永定。凡唐戍兵东归者，皆遮留之，获其逃者，覆以铁笼，火炙之，或刲肉钉面，割心而啖。长兴元年九月，知祥攻陷遂州，璋攻陷阆州执李仁矩、姚洪，皆杀之。 
　　初，璋等反，唐独诛璋家属，知祥妻子皆在成都，其疏属留京师者皆不诛。石敬瑭讨璋等，兵久无功，而自关以西馈运不给，远近劳敝，明宗患之。安重诲自往督军，敬瑭不纳，重诲遂得罪死，敬瑭亦还。明宗乃遣西川进奏官苏愿、东川军将刘澄西归，谕璋等使改过。知祥遣人告璋，欲与俱谢过自归，璋曰：“唐不杀孟公家族，于西川恩厚矣。我子孙何在？何谢之有！”璋由此疑知祥卖己。三年四月，以兵万人攻知祥，战于弥牟，璋大败，还走梓州。初，唐陵州刺史王晖代还过璋，璋邀留之。至是，晖执璋杀之，传其首于知祥。 
　　○范延光 
　　范延光，字子瑰，相州临漳人也。唐明宗为节度使，置延光麾下，而未之奇也。明宗破郓州，梁兵方扼杨刘，其先锋将康延孝阴送款于明宗。明宗求可以通延孝款于庄宗者，延光辄自请行，乃怀延孝蜡丸书，西见庄宗致之，且曰：“今延孝虽有降意，而梁兵扼杨刘者甚盛，未可图也，不如筑垒马家口以通汶阳。”庄宗以为然。垒成，梁遣王彦章急攻新垒。明宗使延光间行求兵，夜至河上，为梁兵所得，送京师，下延光狱，搒掠数百，胁以白刃，延光终不肯言晋事。系之数月，稍为狱吏所获。庄宗入汴，狱吏去其桎梏，拜而出之。庄宗见延光，喜，拜检校工部尚书。 
　　明宗时，为宣徽南院使。明宗行幸汴州，至荥阳，硃守殷反，延光曰：“守殷反迹始见，若缓之使得为计，则城坚而难近。故乘人之未备者，莫若急攻，臣请骑兵五百，驰至城下，以神速骇之。”乃以骑兵五百，自暮疾驰至半夜，行二百里，战于城下。迟明，明宗亦驰至，汴兵望见天子乘舆，乃开门，而延光先入，犹巷战，杀伤甚众，守殷死，汴州平。 
　　明年，迁枢密使，出为成德军节度使。安重诲死，复召延光与赵延寿并为枢密使。明宗问延光马数几何，对曰“骑军三万五千。”明宗抚髀叹曰：“吾兵间四十年，自太祖在太原时，马数不过七千，庄宗取河北，与梁家战河上，马才万匹。今有马三万五千而不能一天下，吾老矣，马多奈何！”延光因曰：“臣尝计，一马之费，可养步卒五人，三万五千匹马，十五万兵之食也。”明宗曰：“肥战马而瘠吾人，此吾所愧也！” 
　　夏州李仁福卒，其子彝超自立而邀旄节。明宗遣安从进代之，彝超不受代。以兵攻之，久不克。隰州刺史刘遂凝驰驿入见献策，言绥、银二州之人，皆有内向之意，请除二刺史以招降之。延光曰：“王师问罪，本在彝超，夏州已破，绥、银岂足顾哉！若不破夏州，虽得绥、银，不能守也。”遂凝又请自驰入说彝超使出降，延光曰：“一遂凝，万一失之不足惜，所惜者朝廷大体也。”是时，王淑妃用事，遂凝兄弟与淑妃有旧，方倚以蒙恩宠，所言无不听，而大臣以妃故，多不敢争，独延光从容沮止之。明宗有疾，不能视朝，京师之人，汹汹异议，藏窜山谷，或寄匿于军营，有司不能禁。或劝延光以严法制之，延光曰：“制动当以静，宜少待之。”已而明宗疾少间，京师乃定。 
　　是时，秦王握兵骄甚，宋王弱而且在外，议者多属意于潞王。延光惧祸之及也，乃求罢去。延寿阴察延光有避祸意，亦遽求罢。明宗再三留之，二人辞益恳至，继之以泣。明宗不得已，乃皆罢之，延光复镇成德，而用硃弘昭、冯赟为枢密使。已而秦王举兵见诛，明宗崩，潞王反，杀愍帝，唐室大乱，弘昭、赟皆及祸以死。末帝复诏延光为枢密使，拜宣武军节度使。天雄军乱，逐节度使刘延皓，遣延光讨平之，即以为天雄军节度使。 
　　延光常梦大蛇自脐入其腹，半入而掣去之，以问门下术士张生，张生赞曰：“蛇，龙类也，入腹内，王者之兆也。”张生自延光微时，言其必贵，延光素神之，常置门下。言多辄中，遂以其言为然，由是颇畜异志。当晋高祖起太原，末帝遣延光以兵二万屯辽州，与赵延寿掎角。既而延寿先降，延光独不降。高祖即位，延光贺表又颇后诸侯至，又其女为末帝子重美妃，以此遂怀反侧。高祖封延光临清王以慰其心。 
　　有平山人秘琼者，为成德军节度使董温其衙内指挥使，后温其为契丹所虏，琼乃悉杀温其家族，瘗之一穴，而取其家赀巨万计，晋高祖入立，以琼为齐州防御使，橐其赀装，道出于魏。延光阴遣人以书招之，琼不纳，延光怒，选兵伏境上，伺琼过，杀之于夏津，悉取其赀，以戍逻者误杀闻。由是高祖疑其必为乱，乃幸汴州。天福二年六月，延光遂反，遣其牙将孙锐、澶州刺史冯晖，以兵二万距黎阳，掠滑、卫。高祖以杨光远为招讨使，引兵自滑州渡胡梁攻之。锐轻脱无谋，兵行以娼女十余自随，张盖操扇，酣歌饮食自若。军士苦大热，皆不为用。光远得谍者，询得其谋，诱锐等渡河，半济而击之，兵多溺死，锐、晖退走入魏，闭壁不复出。 
　　初，延光反意未决，而得暴疾不能兴，锐乃阴召晖入城。迫延光反，延光惶惑，遂从之。高祖闻延光用锐等以反，笑曰：“吾虽不武，然尝从明宗取天下，攻坚破强多矣。如延光已非我敌，况锐等兒戏邪？行取孺子尔！”乃决意讨之。 
　　延光初无必反意，及锐等败，延光遣牙将王知新赍表自归，高祖不见，以知新属武德司。延光又附杨光远表请降，不报，延光遂坚守。晋以箭书二百射城中，悉赦魏人，募能斩延光者。然魏城坚难下，攻之逾年不克，师老粮匮。宗正丞石帛上书极谏，请赦延光，愿以单车入说而降之。高祖亦悔悟。三年九月，使谒者入魏赦延光，延光乃降，册封东平郡王、天平军节度使，赐铁券。居数月来朝，因惭请老，以太子太师致仕。 
　　初，高祖赦降延光，语使者谓之曰：“许卿不死矣，若降而杀之，何以享国？”延光谋于副使李式，式曰：“主上敦信明义，许之不死，则不死矣。”乃降。乃致仕居京师，岁时宴见，高祖待之与群臣无间，然心不欲使在京师。岁馀，使宣徽使刘处让载酒夜过延光，谓曰：“上遣处让来时，适有契丹使至，北朝皇帝问晋魏博反臣何在，恐晋不能制，当锁以来，免为中国后患。”延光闻之泣下，莫知所为。处让曰：“当且之洛阳，以避契丹使者。”延光曰：“杨光远留守河南，吾之仇也。吾有田宅在河阳，可以往乎？”处让曰：“可也。”乃挈其帑归河阳。其行辎重盈路，光远利其赀，果图之。因奏曰：“延光反覆奸臣，若不图之，非北走胡则南走吴越，请拘之洛阳。”高祖犹豫未决。光远兼镇河阳，其子承勋知州事，乃遣承勋以兵胁之使自裁。延光曰：“天子赐我铁券，许之不死，何得及此？”乃以壮士驱之上马，行至浮桥，推堕水溺死，以延光自投水死闻，因尽取其赀。高祖以适会其意，不问，为之辍朝，赠太傅。水运军使曹千获其流尸于缪家滩，诏许归葬相州。已葬，墓辄崩，破其棺椁，头颅皆碎。初，秘琼杀董温其取其赀，延光又杀琼而取之，而终以赀为光远所杀，而光远亦不能免也。 
　　当延光反时，有李彦珣者，为河阳行军司马，张从宾反河阳，彦珣附之，从宾败，彦珣奔于魏，延光以为步军都监，使之守城。招讨使杨光远知彦珣邢州人也，其母尚在，乃遣人之邢州，取其母至城下，示彦珣以招之，彦珣望见，自射杀之。及延光出降，晋高祖拜彦珣房州刺史，大臣言彦珣杀母当诛，高祖以谓赦令已行，不可失信。后以坐赃诛。 
　　呜呼，甚哉，人性之慎于习也！故圣人于仁义深矣，其为教也，勤而不怠，缓而不迫，欲民渐习而自趋之，至于久而安以成俗也。然民之无知，习见善则安于为善，习见恶则安于为恶。五代之乱，其来远矣。自唐之衰，干戈饥馑，父不得育其子，子不得养其亲。其始也，骨肉不能相保，盖出于不幸，因之礼义日以废，恩爱日以薄，其习久而遂以大坏，至于父子之间，自相贼害。五代之际，其祸害不可胜道也。夫人情莫不共知爱其亲，莫不共知恶于不孝，然彦珣弯弓射其母，高祖从而赦之，非徒彦珣不自知为大恶，而高祖亦安焉不以为怪也，岂非积习之久而至于是欤！《语》曰：“性相近，习相远。”至其极也，使人心不若禽兽，可不哀哉！若彦珣之恶，而恬然不以为怪，则晋出帝之绝其父，宜其举世不知为非也。 
　　○娄继英 
　　娄继英，不知何许人也。历梁、唐，为绛、冀二州刺史、北面水陆转运使、耀州团练使。晋高祖时，为左监门卫上将军。继英子妇，温延沼女也，自明宗时诛其父韬，延沼兄弟废居于许，心常怨望。及范延光反，继英有弟为魏州子城都虞候，延光遣人以蜡书招继英，继英乃遣延沼入魏见延光，延光大喜，与之信箭，使阴图许。延沼与其弟延浚、延衮募不逞之徒千人，期以攻许。而许州节度使苌从简以延光之反，疑有应者，为备甚严。延沼未及发，延光蜡书事泄于京师，继英惶恐不自安，乃出奔许。高祖下诏招慰之，使复位，继英惧不敢出。温氏兄弟谋杀继英以自归，延沼以其女故不忍。张从宾反于洛阳，延沼兄弟乃与继英俱投从宾于汜水。继英知温氏之初欲杀己也，反谮延沼兄弟于从宾，从宾杀之。从宾败，继英为杜重威所杀。 
　　○安重荣 
　　安重荣，小字铁胡，朔州人也。祖从义，利州刺史。父全，胜州刺史、振武马步军都指挥使。重荣有力，善骑射，为振武巡边指挥使。晋高祖起太原，使张颖阴招重荣，其母与兄皆以为不可，重荣业已许颖，母、兄谋共杀颖以止之，重荣曰：“未可，吾当为母卜之。”乃立一箭，百步而射之，曰：“石公为天子则中。”一发辄中；又立一箭而射之，曰：“吾为节度使则中。”一发又中，其母、兄乃许，重荣以巡边千骑叛入太原。高祖即位，拜重荣成德军节度使。 
　　重荣虽武夫，而晓吏事，其下不能欺。有夫妇讼其子不孝者，重荣拔剑授其父，使自杀之，其父泣曰：“不忍也！”其母从傍诟骂，夺其剑而逐之，问之，乃继母也，重荣叱其母出，后射杀之。 
　　重荣起于军卒，暴至富贵，而见唐废帝、晋高祖皆自籓侯得国，尝谓人曰：“天子宁有种邪？兵强马壮者为之尔！”虽怀异志，而未有以发也。是时，高祖与契丹约为父子，契丹骄甚，高祖奉之愈谨，重荣愤然，以谓“诎中国以尊夷狄，困已敝之民，而充无厌之欲，此晋万世耻也！”数以此非诮高祖。契丹使者往来过镇州，重荣箕踞慢骂，不为之礼，或执杀之。是时，吐浑白氏役属契丹，苦其暴虐，重荣诱之入塞。契丹数遣使责高祖，并求使者，高祖对使者鞠躬俯首，受责愈谨，多为好辞以自解，而姑息重荣不能诘。乃遣供奉官张澄以兵二千搜索并、镇、忻、代山谷中吐浑，悉驱出塞。吐浑去而复来，重荣卒纳之，因招集亡命，课民种稗，食马万匹，所为益骄。因怒杀指挥使贾章，诬之以反。章女尚幼，欲舍之，女曰：“吾家三十口皆死于兵，存者特吾与父尔，今父死，吾何忍独生，愿就死！”遂杀之。镇人于是高贾女之烈，而知重荣之必败也。重荣既僭侈，以为金鱼袋不足贵，刻玉为鱼佩之。娶二妻，高祖因之并加封爵。 
　　天福六年夏，契丹使者拽剌过镇，重荣侵辱之，拽剌言不逊，重荣怒，执拽剌，以轻骑掠幽州南境之民，处之博野。上表曰：“臣昨据熟吐浑白承福、赫连功德等领本族三万馀帐自应州来奔，又据生吐浑、浑、契苾、两突厥三部南北将沙陀、安庆、九府等各领其族、牛羊、车帐、甲马七八路来奔，具言契丹残害，掠取生口羊马，自今年二月已后，号令诸蕃，点阅强壮，办具军装，期以上秋南向。诸蕃部诚恐上天不祐，败灭家族，愿先自归，其诸部胜兵众可十万。又据沿河党项、山前后逸越利诸族首领皆遣人送契丹所授告身、敕牒、旗帜来归款，皆号泣告劳，愿治兵甲以报怨。又据朔州节度副使赵崇杀节度使刘山，以城来归。窃以诸蕃不招呼而自至，朔州不攻伐而自归，虽系人情，尽由天意。又念陷蕃诸将等，本自勋劳，久居富贵，没身虏塞，酷虐不胜，企足朝廷，思归可谅，苟闻传檄，必尽倒戈。”其表数千言。又为书以遗朝廷大臣、四方籓镇，皆以契丹可取为言。高祖患之，为之幸鄴，报重荣曰：“前世与虏和亲，皆所以为天下计，今吾以天下臣之，尔以一镇抗之，大小不等，无自辱焉！”重荣谓晋无如我何，反意乃决。重荣虽以契丹为言，反阴遣人与幽州节度使刘晞相结。契丹亦利晋多事，幸重荣之乱，期两敝之，欲因以窥中国，故不加怒于重荣。 
　　重荣将反也，其母又以为不可，重荣曰：“为母卜之。”指其堂下幡竿龙口仰射之，曰：“吾有天下则中之。”一发而中，其母乃许。饶阳令刘岩献水鸟五色，重荣曰：“此凤也。”畜之后潭。又使人为大铁鞭以献，诳其民曰：“鞭有神，指人，人辄死。”号“铁鞭郎君”，出则以为前驱。镇之城门抱关铁胡人，无故头自落，铁胡，重荣小字，虽甚恶之，然不悟也。其冬，安从进反襄阳，重荣闻之，乃亦举兵。是岁，镇州大旱、蝗，重荣聚饥民数万，驱以向鄴，声言入觐。行至宗城破家堤，高祖遣杜重威朔之，兵已交，其将赵彦之与重荣有隙，临阵卷旗以奔晋军，其铠甲鞍辔皆装以银，晋国不知其来降，争杀而分之。重荣闻彦之降晋，大惧，退入于辎重中，其兵二万皆溃去。是冬大寒，溃兵饥冻及见杀无孑遗，重荣独与十馀骑奔还，以牛马革为甲，驱州人守城以待。重威兵至城下，重荣裨将自城西水碾门引官军以入，杀守城二万馀人。重荣以吐浑数百骑守牙城，重威使人擒之，斩首以献，高祖御楼受馘，命漆其首送于契丹。改成德军为顺德，镇州曰恒州，常山曰恒山云。 
　　○安从进 
　　安从进，振武索葛部人也。祖、父皆事唐为骑将。从进初从庄宗于兵间，为护驾马军都指挥使，领贵州刺史。明宗时，为保义、彰武军节度使，未尝将兵征伐。李彝超自立于夏州，从进尝一以兵往，卒亦无功。愍帝即位，徙领顺化，为侍卫马军都指挥使。潞王反凤翔，从进巡检京城，杀枢密使冯赟，送款于从珂。愍帝出奔，从珂将至京师，从进率百官班迎于郊。清泰中，徙镇山南东道。晋高祖即位，加同中书门下平章事。 
　　高祖取天下不顺，常以此惭，籓镇多务，过为姑息，而籓镇之臣，或不自安，或心慕高祖所为，谓举可成事，故在位七年，而反者六起，从进最后反，然皆不免也。自范延光反鄴，从进已畜异志，恃江为险，招集亡命，益置军兵。南方贡输道出襄阳者，多擅留之，邀遮商旅，皆黥以充军。与安重荣阴相结托，期为表裹。高祖患之，谋徙从进，使人谓曰：“东平王建立来朝，愿还乡里，已徙上党。朕虚青州以待卿，卿诚乐行，朕即降制。”从进报曰：“移青州在汉江南，臣即赴任。”高祖亦优容之。其子弘超为宫苑副使，居京师，从进请赐告归，遂不遣。王令谦、潘知麟者，皆从进牙将也，常从从进最久，知其必败，切谏之。从进遣子弘超与令谦游南山，酒酣，令人推堕崖死。 
　　天福六年，安重荣执杀契丹使者，反迹见，高祖为之幸鄴，郑王重贵留守京师。宰相和凝曰：“陛下且北，从进必反，何以制之？”高祖曰：“卿意奈何？”凝曰：“臣闻兵法，先人者夺人，愿为空名宣敕十数通授郑王，有急则命将以往。”从进闻高祖北，遂杀知麟以反。郑王以空名敕授李建崇、郭金海等讨之，从进引兵攻邓州，不克，进至湖阳，遇建崇等，大骇，以为神速，复为野火所烧，遂大败。从进以数十骑奔还襄阳。高祖遣高行周围之，逾年粮尽，从进自焚死。执其子弘受及其将佐四十三人送京师，高祖御楼受俘，徇于市而斩之。降襄阳为防御，赠令谦忠州刺史，知麟顺州刺史。 
　　○杨光远 
　　杨光远，字德明，其父曰阿噔啜，盖沙陀部人也。光远初名阿檀，为唐庄宗骑将，从周德威战契丹于新州，折其一臂，遂废不用。久之，以为幽州马步军都指挥使，戍瓦桥关。光远为人病秃折臂，不通文字，然有辨智，长于吏事。明宗时，为妫、瀛、冀、易四州刺史，以治称。 
　　初，唐兵破王都于中山，得契丹大将荝剌等十馀人。已而契丹与中国通和，遣使者求荝剌等，明宗与大臣议，皆欲归之，独光远不可，曰：“荝剌皆北狄善战者，彼失之如去手足；且居此久，熟知中国事，归之岂吾利也！”明宗曰：“蕃人重盟誓，已与吾好，岂相负也？”光远曰：“臣恐后悔不及尔！”明宗嘉其说，卒不遣荝剌等。光远自易州刺史拜振武军节度使。清泰二年，徙镇中山，兼北面行营都虞候，御契丹于云、应之间。 
　　晋高祖起太原，末帝以光远佐张敬达为太原四面招讨副使，为契丹所败，退守晋安寨。契丹围之数月，人马食尽，杀马而食，马尽，乃杀敬达出降。耶律德光见之，靳曰：“尔辈大是恶汉兒。”光远与诸将初不知其诮己，犹为谦言以对，德光曰：“不用盐酪，食一万匹战马，岂非恶汉兒邪！”光远等大惭伏，德光问曰：“惧否？”皆曰：“甚惧。”曰：“何惧？”曰：“惧皇帝将入蕃。”德光曰：“吾国无土地官爵以居汝，汝等勉事晋。”晋高祖以光远为宣武军节度使、侍卫马步军都指挥使。光远进见，佯为悒悒之色，常如有所恨者，高祖疑其有所不足，使人问之，对曰：“臣于富贵无不足也，惟不及张生铁死得其所，此常为愧尔！”由是高祖以为忠，颇亲信之。 
　　范延光反，以为魏府都招讨使，久之不能下，高祖卒用佗计降延光。而光远自以握重兵在外，谓高祖畏己，始为恣横。高祖每优容之，为选其子承祚尚长安公主，其次子承信等皆超拜官爵，恩宠无比。枢密使桑维翰恶之，数以为言。光远自魏来朝，屡指维翰擅权难制。高祖不得已，罢出维翰于相州，亦徙光远西京留守，兼镇河阳，夺其兵职。光远始大怨望，阴以宝货奉契丹，诉己为晋疏斥。所养部曲千人，挠法犯禁河、洛之间，甚于寇盗。天福五年，徙镇平卢，封东平王。光远请其子以行，乃拜承祚单州刺史，承勋莱州防御使，父子俱东，车骑连属数十里。出帝即位，拜太师，封寿王。 
　　是时，晋马少，括天下马以佐军，景延广请取光远前所借官马三百匹，光远怒曰：“此马先帝赐我，安得复取，是疑我反也！”遂谋为乱。而承祚自单州逃归，出帝即以承祚为淄州刺史，遣使者赐以玉带、御马以慰安之，光远益骄，乃反。召契丹入寇，陷贝州。博州刺史周儒亦叛降契丹。 
　　是时，出帝与耶律德光相距澶、魏之间，郓州观察判官窦仪计事军中，谋曰：“今不以重兵大将守博州渡，使儒得引契丹东过河与光远合，则河南危矣！”出帝乃遣李守贞、皇甫遇以兵万人沿河而下。儒果引契丹自马家渡济河，方筑垒，守贞等急击之，契丹大败，遂与光远隔绝。德光闻河上兵大败，与晋决战戚城，亦败。 
　　契丹已北，出帝复遣守贞、符彦卿东讨，光远婴城固守，自夏至冬，城中人相食几尽。光远北望契丹，稽首以呼德光曰：“皇帝误光远耶！”其子承勋等劝光远出降，光远曰：“我在代北时，尝以纸钱祭天池，投之辄没，人言我当作天子，宜且待时，毋轻议也。”承勋知不可，乃杀节度判官丘涛、亲将杜延寿、杨瞻、白延祚等，劫光远幽之，遣人奉表待罪。承信、承祚皆诣阙自归，而光远亦上章请死。出帝以其二子为侍卫将军，赐光远昭书，许以不死，群臣皆以为不可，乃敕李守贞便宜处置。守贞遣客省副使何延祚杀之于其家。延祚至其第，光远方阅马于厩，延祚使一都将入谓之曰：“天使在门，欲归报天子，未有以藉手。”光远曰：“何谓也？”曰：“愿得大王头尔！”光远骂曰：“我有何罪？昔我以晋安寨降契丹，使尔家世世为天子，我亦望以富贵终身，而反负心若此！”遂见杀，以病卒闻。 
　　承勋事晋为郑州防御使，德光灭晋，使人召承勋至京师，责其劫父，脔而食之，乃以承信为平卢节度使。汉高祖赠光远尚书令，封齐王，命中书舍人张正撰光远碑铭文赐承信，使刻石于青州。碑石既立，天大雷电，击折之。 
　　阿噔啜初非姓氏，其后改名瑊而姓杨氏。光远初名檀，清泰二年，有司言明宗庙讳犯偏傍者皆易之，乃赐名光远云。光远既病秃，而妻又跛其足也，人为之语曰：“自古岂有秃疮天子、跛脚皇后邪？”相传以为笑。然而召夷狄为天下首祸，卒灭晋氏，疮痍中国者三十馀年，皆光远为之也。 
杂传第四十 
　　○杜重威 
</div>
    <div class="pagination">
<a href="新五代史_page13.html">上一页</a><span>...</span><a href="新五代史_page9.html">9</a><a href="新五代史_page10.html">10</a><a href="新五代史_page11.html">11</a><a href="新五代史_page12.html">12</a><a href="新五代史_page13.html">13</a><span class="current-page">14</span><a href="新五代史_page15.html">15</a><a href="新五代史_page16.html">16</a><a href="新五代史_page17.html">17</a><a href="新五代史_page18.html">18</a><a href="新五代史_page19.html">19</a><span>...</span><a href="新五代史_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
