<!DOCTYPE html>
<html>
<head>
    <meta charset="UTF-8">
    <title>后汉书八家辑注 - 第 43 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书八家辑注 - 第 43 页/共 70 页</h1>
    <div class="content">〔七〕　据御览卷七七五补。 
〔八〕　汉书孙宝传载：宝任京兆尹，其所署东部督邮侯文曰：「豺狼横道，不宜复问狐狸。」纲言当本于此。 
〔九〕　淮南子本经训曰：「尧之时，封豨、修蛇为民害，乃使羿断修蛇于洞庭，擒封豨于桑林。」按封豨即封豕，野猪也。修蛇即长蛇，刘安避其父讳而改。定公四年左传即作「封豕长蛇」。二者皆以喻贪暴者。 

〔一○〕类林杂说卷二「汉安」误作「汉宣」，且下有「帝」字。「
安问狐狸」下作「帝曰：『是谁？』曰：『是梁冀。』是日诛冀」，谬甚！ 
　四二四　会广陵贼张婴等众数万人，杀刺史二千石，冀欲陷纲，乃讽尚书以纲为广陵太守，若不为婴所杀，则欲以法中之。前太守往，辄多请兵，及纲受拜，诏问当得兵马几何，纲对曰「无用兵马」，遂单车之官，径诣婴垒门，示以祸福。婴大惊惧，走欲闭门。纲又于门外罢遣吏兵，留所亲者十余人，以书语其长老素为婴所信者，请与相见，问以本变，因示以诏恩，使还请婴。婴见纲意诚，即出见纲。纲延置上坐，问其疾苦，礼毕，乃谓之曰：「前后二千石多非其人，杜塞国恩，肆其私求。乡郡远〔一〕，天子不能朝夕闻也，故民人相聚以避害。二千石信有罪矣，为之者乃非义也。忠臣不欺君以自荣，孝子不损父以求福。天子圣仁，欲文德以来之〔二〕，故使太守来，思以爵禄相荣，不愿以刑也。今诚转祸为福之时也，若闻义不服，天子赫然发怒，大兵云合，岂不危乎？宜深计其利害。」婴闻，泣曰：「
荒裔愚人，数为二千石所侵枉，不堪其困，故遂相聚偷生。明府仁及草木，乃婴等更生之泽，但恐投兵之日，不免孥戮耳。」纲曰：「岂其然乎！要之以天地，誓之以日月。方当相显以爵位，何祸之有乎？」婴曰：「苟赦其罪，得全首领，以就农亩，则抱戴没齿，爵禄非所望也。」婴虽为大贼，起于狂暴，自以为必死，及得纲言，旷然开明，乃辞还营。明日，遂将所部万余人，与妻子面缚诣纲降。纲悉释缚慰纳，谓婴曰：「卿诸人一旦解散，方垂荡然，当条名上之，必受封赏。」婴曰：「乞归故业，不愿以秽名污明时也。」纲以其至诚，乃各从其意，亲为安处居宅，子弟欲为吏者，随才任职，欲为民者，劝以农桑，田业并丰，南州晏然。论功，纲当封，为冀所遏绝，故不得侯。天子美其功，征欲用之。婴等上书，乞留在郡二岁。建康元年，病卒官，时年三十六〔三〕。婴等三百余人〔四〕，皆衰杖送纲丧至洛阳。葬讫，为起冢立祠，四时奉祭，思慕如丧考妣。天子追念不已，下诏褒扬，除一子为郎〔五〕。（姚。汪）──蜀志张翼传注　○　类林杂说卷三　书叙指南卷一八 

〔一〕　汪辑改「乡」作「卿」。袁纪同续书。 
〔二〕　书大禹谟曰：「帝乃诞敷文德。」孔传曰：「远人不服，大布文德以来之。」亦见论语季氏。 
〔三〕　范书本传作「年四十六」，袁纪亦然，续书恐误。 
〔四〕　范书本传作「五百余人」，袁纪同续书。 
〔五〕　纲子名续，除为郎。又以上二引，姚辑未注出处，汪辑不详所出，依姚本而补之以初学记、御览诸引，今并补正之。 
　　王龚传
　四二五　龚以中常侍张昉等弄国权，欲奏诛之。时龚宗亲有以杨震行事谏止之〔一〕。（汪）──汪辑 
〔一〕　此引汪文台未注所由出，仅曰：「范书谓上书极言其状，与此异。」 
　四二六　王龚为太尉，在位恭慎自持，非公事不通州郡书记。其所辟命，皆海内之长者。（汪）──书钞卷五一　○　御览卷二○七 
　　种暠传
　四二七　种暠字景伯。顺帝时为侍御史，监护太子承光宫。中常侍高梵受敕迎太子，不诏书，以衣车载太子欲出。太子太傅（高襄）〔杜乔〕不知所以〔一〕，力不能止。开门临去，暠至，横剑当车，曰：「御史受诏，监护太子。太子，国之储副，天命所系〔二〕。常侍来，无一尺诏书〔三〕，安知非挟奸邪？今日之事，有死而已。」梵不敢争。〔帝嘉其持重，称善良久〕〔四〕。（姚。汪）──初学记卷一二　○ 
　书钞卷六二　御览卷二二七 
〔一〕　据书钞卷六二以正。御览卷二二七误作「高褒」。袁纪、范书均作「杜乔」。 
〔二〕　御览卷二二七作「人命所系」，职官分纪卷一四、天中记卷三二均同　鸫范书亦作「人命」，而袁纪作「巨命」。疑「人」本作「民」，后人避唐太宗讳而改。御览引袁纪误「民」作「巨」，乃形近致讹。而初学记作「天」，则又系撰者误抄「人」为「天」也。 

〔三〕　「一尺」书钞卷六二作「尺寸」，疑皆为「尺一」之讹。李贤曰：「尺一，谓板长尺一，以写诏书也。」陈蕃传「尺一选举」，阳球传「不得稽留尺一」，李云传「尺一拜用」，皆可为证。 

〔四〕　据书钞卷六二补。 
　四二八　种暠为益州刺史，在职三年，宣恩远夷，开晓殊俗，岷山杂落，皆怀服汉德。其白狼、盘木诸国并贡，〔自〕前刺史卒后遂绝〔一〕。暠至，乃复向化。永昌太守铸黄金为文蛇，以献梁冀。暠纠发追捕，驰传上言。冀由是衔怒。（姚。汪）─ 
─类聚卷五○　○　御览卷二五六 
〔一〕　据御览卷二五六补。 
　四二九　种暠字景伯，为梁州刺史，甚得百姓欢心。欲迁，吏民诣阙请留。太后叹曰：「未闻刺史得人民心如此！」复留一年。（姚。汪）──书钞卷七二 
　四三○　种暠为益州刺史〔一〕，迁汉阳太守，吏民五夷，男女号泣。（姚。汪） ──书钞卷三五 
〔一〕　「益」当系「梁」之误。 
　　陈球传
　四三一　陈球迁繁阳令，清高不动。（汪）─ ─书钞卷七八 
　　刘陶传
　四三二　刘（騊）〔陶〕为（涢）〔浈〕阳长〔一〕，政化大行，道不拾遗。以病去官，童谣歌曰：「悒然不乐，思我刘君。何时复来，安此下民。」（姚。汪） 
──类聚卷五○　○　御览卷二六七 
〔一〕　据袁纪、范书改「騊」作「陶」。御览卷二六七作「騊駼」，更谬。又据御览改「涢」作「浈」。然范书本传作「顺阳」，谢承书作「枞阳」，三载各异，未知孰是。 
　　虞诩传
　四三三　虞诩字升卿，陈留圉人〔一〕。祖〔经〕为狱吏〔二〕，尝效于公之治狱〔三〕。及诩生，经曰：「吾虽不及于公子孙至丞相，冀得为九卿。」故字诩曰升卿。至尚书令。（汪）──御览卷六四三 

〔一〕　范书本传作「陈国武平人」。今按陈国即汉故淮阳郡，章和二年改作陈国。圉，旧属淮阳，后入陈留郡。二县虽曾同郡，而相距较远。李贤曰：「郦元水经注云武平城西南七里有汉尚书令虞诩碑，题云『君讳诩，字定安，虞仲之后』。定安盖诩之别字也。」据此恐当以范书为是。又「升」误「叔」，径改，下同。 

〔二〕　据范书本传及下文补。 
〔三〕　于公，西汉名狱吏，史称「决狱平，罗文法者于公所决皆不恨。郡中为之生立祠」。后其子于定国于宣帝时代黄霸为丞相。 
　四三四　虞诩从弟孙客长沙，诩迎与俱渡江水，孙堕船，诩投水中救之，一浮一没，遇沙得皆不死。（姚。汪）──书钞卷一五九 
　四三五　朝歌贼宁季等数千人攻杀长吏，乃使虞诩为朝歌长。故旧皆吊诩曰：「得朝歌何衰！」诩笑曰：「难者不避，易者不从〔一〕，臣之职也。不遇盘根错节，何以别利器乎？」始到，谒河内太守马棱。棱勉之曰：「儒者谋谟庙堂，反在朝歌耶？」诩曰：「初除之日，大夫皆吊。」及到官，设令三科以募求壮士，自掾史以下，各举所知，其攻劫者为上，而不事家业者为下〔二〕，收得百余人。诩为之飨会，悉贷其罪，使入贼中，诱令劫掠，乃伏兵以待之，遂杀贼百人。又潜遣贫民得缝者，佣作贼衣，以绛缕缝其裾为识〔三〕。有出市买者，吏辄禽之。由是骇散，咸称神明。（姚。汪）──御览卷四四九　○　书钞卷七八（2）类聚卷五○　御览卷二六六　范书本传注 

〔一〕　原作「志不求易，事不避难」，乃御览编者妄据范书本传改易所致。今据书钞卷七八、类聚卷五○、御览卷二六六径改。 
〔二〕　范书本传此句上有「伤人偷盗者次，带丧服」十字，疑此引有脱文。 
〔三〕　「绛缕」本作「采綖」「裾」本作「裙」，皆据范书本传注径改。又范书本传「识」作「帜」。 
　四三六　迁武都太守。及还，羌率数千遮诩于陈仓。诩即停军不进，而上书请兵，须到当发。羌闻之，乃分钞傍县。诩因其兵散，日夜进行百余里。令吏士各作两灶，日增倍之，羌不敢逼。或问曰：「孙膑减灶，而君增之。兵法曰：『日行不可过三十里，〔以戒不虞〕。〔一〕』而今日行二百〔里〕〔二〕，何也？」诩曰：「虏众多，吾兵少，徐则易为所及，速则彼不测。虏见灶增，必谓郡兵来迎。〔众〕行速〔三〕，必惮追我。孙膑见弱，吾今示强，势有不同故也。」（姚。汪）──御览卷四四九　○　类聚卷八 
○ 
〔一〕　据类聚卷八○补。李贤曰：「前书王吉上疏曰：『古者师行三十里，吉行五十里。』」 
〔二〕　据类聚卷八○补。 
〔三〕　同右。 
　四三七　虞诩为武都太守。虏来攻城，诩出战，敕曰：「吾言强弩射之，小弩发。言小弩射之，强弩发。」于是小弩先发，虏以为弩力极，即解弛。〔诩〕使强弩二十张共唯一人而射之〔一〕，三发而三中，虏众溃。（汪）──书钞卷一二五　○　御览卷三四八 

〔一〕　据汪辑补。 
　四三八　下辩东三十余里有峡，中当泉水，生大石〔一〕，障塞水流，每至春夏，辄〔濆〕溢，没秋稼〔二〕，坏败营郭。诩乃使人烧石，以水灌之〔三〕，石皆坼裂〔四〕，因镌去石，遂无泛溺之患。〔五〕（姚。汪）──范书本传注　○　水经注卷二漾水注○　类聚卷六　御览卷五三 

〔一〕　水经注卷二○作「峡中白水生大石」，御览卷五三亦然。按「白水」系「泉」之误。 
〔二〕　据水经注卷二○、类聚卷六补。 
〔三〕　水经注卷二○「水」作「酰」，御览卷五三作「醋」。正字通曰：「醋，酰别名也。」酰，音希。 
〔四〕　水经注卷二○「坼」作「碎」，类聚卷六作「罅」，御览卷五三作「淬」，其意一也。 
〔五〕　他三引「患」皆作「害」。 
　四三九　诩始到〔郡〕〔一〕，谷石千〔二〕，盐石八千，见户万三千。视事三岁，米石八十，盐石四百，流人还归，郡户数万，人足家给，一郡无事。（姚。汪）──范书本传注　○　书钞卷一四六　御览卷八六五 

〔一〕　据书钞卷一四六补。郡，武都郡。 
〔二〕　御览卷八六五「千」下有「五百」二字。 
　　傅燮传
　四四○　燮军斩贼三帅卜已、张伯、梁仲宁等，功高为封首。（姚。汪）──范书本传注 
　　盖勋传
　四四一　曾祖父进，汉阳太守；祖父彪，大司农。（姚。汪）──范书本传注 
　四四二　中平元年，黄巾贼起，故武威太守酒泉黄隽被征，失期。梁鹄欲奏诛隽，勋为言得免。隽以黄金二十斤谢勋，勋谓隽曰：「吾以子罪在八议〔一〕，故为子言，吾岂卖评哉！」终辞不受。（姚。汪）──范书本传注 

〔一〕　周礼秋官小司寇曰：「以八辟丽邦法，附刑罚：一曰议亲之辟，二曰议故之辟，三曰议贤之辟，四曰议能之辟，五曰议功之辟，六曰议贵之辟，七曰议勤之辟，八曰议宾之辟。」孙诒让周礼正义曰：「盖凡入八议限者，轻罪则宥，重罪则改附轻比，仍有刑也。」 

　四四三　宋泉〔一〕。（姚。汪）──范书本传注 
〔一〕　范书本传言凉州刺史左昌坐因军兴断盗数千万被征，以扶风宋枭代之。汪文台按：范作「枭」非，作「泉」亦非，疑本作「鸢」，因音误作「渊」，又以庙讳作「泉」。 
　四四四　是时，汉阳叛人王国众十余万，攻陈仓，三辅震动。勋领郡兵五千人，自请满万人，因表用处士扶风士孙瑞为鹰鹞都尉，桂阳魏杰为破敌都尉，京兆杜楷为威虏都尉，弘农杨儒为鸟击都尉，长陵第五隽为清寇都尉。凡五都尉，皆素有名，悉领属勋。每有密事，灵帝手诏问之。（姚。汪）──范书本传注 

　　张衡传
　四四五　张衡字平子，以才学通博称，文最高华，举孝廉，除尚书郎〔一〕。──职官分纪卷八 
〔一〕　范书本传作「永元中，举孝廉不行，连辟公府不就」，后「
安帝雅闻衡善术学，公交车特征拜郎中」，与此异　鸫职官分纪卷八所引，文多怪谲，恐非续书之旧，录以备考。 
　四四六　张衡〔字平子，以郎中迁太史令〕〔一〕。性精微，有巧艺，〔妙善玑衡之正纪，作浑天仪。复造候风〕地动仪〔二〕，以精铜铸〔成〕〔三〕。其器圆径八尺，形似（倾）〔酒〕樽〔四〕，其盖穹隆〔五〕，饰以篆文。〔樽中有都柱，旁行八道，施关发机〕。〔六〕外有八龙，首衔铜丸，下有蟾蜍承之。其牙发机，皆隐在樽中，周密无际，如一体焉。〔如有〕地动〔七〕，〔樽则震〕〔八〕，机发，龙即吐丸，蟾蜍张口受丸，声乃振扬，司者觉知。即省龙机，其余七首不发，〔寻其方面〕〔九〕，则知地震所从起来也。〔验之以事〕〔一○〕，合契若神，观之莫不服其奇丽，自古所来未尝有也。（姚。汪）──御览卷七五二　○　又卷二三五　初学记卷五　书钞卷五五事类赋注卷六 

〔一〕　据御览卷二三五及书钞卷五五补。 
〔二〕　同右。其中「作」字据范书本传补。 
〔三〕　据御览卷二三五补。 
〔四〕　据初学记卷五、事类赋注卷六改。又御览卷二三五作「酒杯」。 
〔五〕　御览卷二三五作「合盖隆起」，且在「八尺」句之下。 
〔六〕　据初学记卷五、事类赋注卷六补。 
〔七〕　据书钞卷五五及御览卷二三五补。 
〔八〕　据御览卷二三五补。 
〔九〕　据御览卷二三五补。 
〔一○〕据书抄卷五五、御览卷二三五补。 
　四四七　「后人皮傅，无所容窜。」〔一〕（汪）──范书本传注 
</div>
    <div class="pagination">
<a href="后汉书八家辑注_page42.html">上一页</a><span>...</span><a href="后汉书八家辑注_page38.html">38</a><a href="后汉书八家辑注_page39.html">39</a><a href="后汉书八家辑注_page40.html">40</a><a href="后汉书八家辑注_page41.html">41</a><a href="后汉书八家辑注_page42.html">42</a><span class="current-page">43</span><a href="后汉书八家辑注_page44.html">44</a><a href="后汉书八家辑注_page45.html">45</a><a href="后汉书八家辑注_page46.html">46</a><a href="后汉书八家辑注_page47.html">47</a><a href="后汉书八家辑注_page48.html">48</a><span>...</span><a href="后汉书八家辑注_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
