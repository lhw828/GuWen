<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 116 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 116 页/共 204 页</h1>
    <div class="content">上曰：「吾闻进贤受上赏。萧何功虽高，得鄂君乃益明。」于是因鄂君故所食关内侯邑封为安平侯。〔一〕是日，悉封何父子兄弟十余人，皆有食邑。乃益封何二千户，以帝尝繇咸阳时何送我独赢钱二也。〔二〕
〔一〕集解徐广曰：「以谒者从定诸侯有功，秩举萧何功，故因侯二千户。封九年卒。至玄孙但，坐与淮南王安通，弃市，国除。」正义括地志云：「泽州安平县，本汉安平县。」
〔二〕索隐谓人皆三，何独五，所以为赢二也。音盈。
汉十一年，陈豨反，高祖自将，至邯郸。未罢，淮阴侯谋反关中，吕后用萧何计，诛淮阴侯，语在淮阴事中。上已闻淮阴侯诛，使使拜丞相何为相国，益封五千户，令卒五百人一都尉为相国卫。诸君皆贺，召平独吊。召平者，故秦东陵侯。秦破，为布衣，贫，种瓜于长安城东，瓜美，故世俗谓之「东陵瓜」，从召平以为名也。召平谓相国曰：「祸自此始矣。上暴露于外而君守于中，非被矢石之事而益君封置卫者，以今者淮阴侯新反于中，疑君心矣。夫置卫卫君，非以宠君也。愿君让封勿受，悉以家私财佐军，则上心说。」相国从其计，高帝乃大喜。
汉十二年秋，黥布反，上自将击之，数使使问相国何为。相国为上在军，乃拊循勉力百姓，悉以所有佐军，如陈豨时。客有说相国曰：「君灭族不久矣。夫君位为相国，功第一，可复加哉？然君初入关中，得百姓心，十余年矣，皆附君，常复孳孳得民和。上所为数问君者，畏君倾动关中。今君胡不多买田地，贱贳贷〔一〕以自污？上心乃安。」于是相国从其计，上乃大说。
〔一〕正义贳音世。又食夜反，赊也。下天得反。
上罢布军归，民道遮行上书，言相国贱强买民田宅数千万。上至，相国谒。上笑曰：「夫相国乃利民！」〔一〕民所上书皆以与相国，曰：「君自谢民。」相国因为民请曰：「长安地狭，上林中多空地，弃，愿令民得入田，毋收稿为禽兽食。」〔二〕上大怒曰：「相国多受贾人财物，乃为请吾苑！」乃下相国廷尉，械系之。数日，王卫尉侍，〔三〕前问曰：「相国何大罪，陛下系之暴也？」上曰：「吾闻李斯相秦皇帝，有善归主，有恶自与。今相国多受贾竖金而为民请吾苑，以自媚于民，故系治之。」王卫尉曰：「夫职事苟有便于民而请之，真宰相事，陛下柰何乃疑相国受贾人钱乎！且陛下距楚数岁，陈豨、黥布反，陛下自将而往，当是时，相国守关中，摇足则关以西非陛下有也。相国不以此时为利，今乃利贾人之金乎？且秦以不闻其过亡天下，李斯之分过，〔四〕又何足法哉。陛下何疑宰相之浅也。」〔五〕高帝不怿。是日，使使持节赦出相国。相国年老，素恭谨，入，徒跣谢。高帝曰：「相国休矣！相国为民请苑，吾不许，我不过为桀纣主，而相国为贤相。吾故系相国，欲令百姓闻吾过也。」
〔一〕索隐谓相国取人田宅以为利，故云「乃利人」也。所以令相国自谢之。
〔二〕索隐苗子还种田人，留稿入官。
〔三〕集解如淳曰：「百官公卿表卫尉王氏，无名字。」
〔四〕索隐按：上文李斯归恶而自予，是分过。
〔五〕集解韦昭曰：「用意浅。」
何素不与曹参相能，及何病，孝惠自临视相国病，因问曰：「君即百岁后，谁可代君者？」对曰：「知臣莫如主。」孝惠曰：「曹参何如？」何顿首曰：「帝得之矣！臣死不恨矣！」
何置田宅必居穷处，为家不治垣屋。曰：「后世贤，师吾俭；不贤，毋为势家所夺。」
孝惠二年，相国何卒，〔一〕谥为文终侯。〔二〕
〔一〕集解东观汉记云：「萧何墓在长陵东司马门道北百步。」正义括地志云：「萧何墓在雍州咸阳县东北三十七里。」
〔二〕集解徐广曰：「功臣表萧何以客初起从也。」
后嗣以罪失侯者四世，绝，天子辄复求何后，封续酇侯，功臣莫得比焉。
太史公曰：萧相国何于秦时为刀笔吏，录录未有奇节。〔一〕及汉兴，依日月之末光，何谨守管钥，因民之疾（奉）〔秦〕法，顺流与之更始。淮阴、黥布等皆以诛灭，而何之勋烂焉。位冠群臣，声施后世，与闳夭、散宜生等争烈矣。
〔一〕索隐录音禄。
【索隐述赞】萧何为吏，文而无害。及佐兴王，举宗从沛。关中既守，转输是赖。汉军屡疲，秦兵必会。约法可久，收图可大。指兽发踪，其功实最。政称画一，居乃非泰。继绝宠勤，式旌砺带。
史记卷五十四
曹相国世家第二十四
平阳侯〔一〕曹参者，沛人也。〔二〕秦时为沛狱掾，而萧何为主吏，居县为豪吏矣。
〔一〕正义晋州城即平阳故城也。
〔二〕集解张华曰：「曹参字敬伯。」索隐地理志平阳县属河东。又按春秋纬及博物志，并云参字敬伯。正义按：沛，今徐州县也。
高祖为沛公而初起也，参以中涓从。〔一〕将击胡陵、方与〔二〕，攻秦监公军，〔三〕大破之。东下薛，击泗水守军薛郭西。复攻胡陵，取之。徙守方与。方与反为魏，击之。〔四〕丰反为魏，〔五〕攻之。赐爵七大夫。击秦司马〔六〕军砀东，破之，取砀、狐父、〔七〕祁善置。〔八〕又攻下邑以西，至虞，〔九〕击章邯车骑。攻爰戚〔一０〕及亢父，〔一一〕先登。迁为五大夫。北救阿，〔一二〕击章邯军，陷陈，追至濮阳。攻定陶，取临济。〔一三〕南救雍丘。击李由军，破之，杀李由，虏秦候一人。秦将章邯破杀项梁也，沛公与项羽引而东。楚怀王以沛公为砀郡长，将砀郡兵。于是乃封参为执帛，〔一四〕号曰建成君。〔一五〕迁为戚公，〔一六〕属砀郡。
〔一〕集解汉书音义曰：「中涓如中谒者。」索隐涓音古玄反。
〔二〕索隐地理志二县皆属山阳郡。正义胡陵，县名，在方与之南。方音房，与音预，兖州县也。
〔三〕集解汉书音义曰：「监，御史监郡者；公，名。秦一郡置守、尉、监三人。」索隐按注，公者监之名，然本纪泗川监名平，则平是名，公为相尊之称也。
〔四〕正义曹参击方与。
〔五〕索隐时雍齿守丰，为魏反沛公。
〔六〕正义音夷。
〔七〕集解徐广曰：「伍被曰『吴濞败于狐父』。」索隐地理志砀属梁国。狐父，地名，在梁砀之闲。徐氏引伍被云「吴濞败于狐父」，是吴与梁相拒而败处。正义括地志云：「狐父亭在宋州砀山县东南三十里。」
〔八〕集解文颖曰：「善置，置名也。」晋灼曰：「祁音坻。孙检曰『汉谓驿曰置。善，名也』。」索隐按：司马彪郡国志谷熟有祁亭。刘氏音迟，又如字。善置，置名，汉谓驿为置。正义括地志云：「故祁城在宋州下邑县东北四十九里，汉祁城县也。」言取砀、狐父及祁县之善置。
〔九〕索隐地理志下邑、虞皆属梁国。正义宋州下邑县在州东百一十里。汉下邑城，今砀山县是。虞城县在州北五十里，古虞国，商均所封。
〔一０〕集解徐广曰：「宣帝时有爰戚侯。」索隐苏林云「县名，属山阳」。按功臣表，爰戚侯赵成。正义音寂。刘音七历反。今在兖州南，近亢父县。
〔一一〕索隐地理志县名，属东平。正义括地志：「亢父故城在兖州任城县南五十一里。」
〔一二〕索隐按：阿即东阿也。时章邯围田荣于东阿也。正义今济州东阿也。
〔一三〕正义淄州高苑县西北二里有狄故城，安帝改曰临济。
〔一四〕集解张晏曰：「孤卿也。或曰楚官名。」
〔一五〕索隐地理志建成县属沛郡。
〔一六〕索隐谓迁参为戚令。正义即爰戚县也，是时属沛郡。
其后从攻东郡尉军，破之成武南。〔一〕击王离军成阳南，〔二〕复攻之杠里，大破之。追北，西至开封，击赵贲〔三〕军，破之，围赵贲开封城中。西击将杨熊军于曲遇，〔四〕破之，虏秦司马及御史各一人。迁为执珪。〔五〕从攻阳武，〔六〕下轘辕、缑氏，〔七〕绝河津，〔八〕还击赵贲军尸北，破之。〔九〕从南攻犨，与南阳守齮战阳城郭东，〔一０〕陷陈，〔一一〕取宛，虏齮，尽定南阳郡。从西攻武关、峣关，〔一二〕取之。前攻秦军蓝田南，〔一三〕又夜击其北，秦军大破，遂至咸阳，灭秦。
〔一〕索隐地理志成武县属山阳。
〔二〕索隐地理志县名，在济阴。成，地名。周武王封弟季载于成，其后代迁于成之阳，故曰成阳。正义成阳故城，濮州雷泽县是。史记云武王封弟季载于成。其后迁于成之阳，故曰成阳也。
〔三〕索隐音奔。
〔四〕集解徐广曰：「在中牟。」索隐曲，丘禹反。遇，牛凶反。正义曲，丘羽反。遇，牛恭反。司马彪郡国志云「中牟有曲遇聚」。按：中牟，郑州县也。
〔五〕集解张晏曰：「侯伯执珪以朝，位比之。」如淳曰：「吕氏春秋『得伍员者位执珪』。古爵名。」
〔六〕正义括地志云：「阳武故城在郑州阳武县东北十八里，汉阳武县城也。」
〔七〕索隐地理志阳武、缑氏二县属河南。轘辕，道名，在缑氏南。正义缑氏，洛州县也。括地志云：「轘辕故关在洛州缑氏县东南四十里。十三州志云轘辕道凡十二曲，是险道。」
〔八〕正义津，济渡处。括地志云：「平阴故津在洛州洛阳县东北五十里。」
〔九〕集解徐广曰：「尸在偃师。」孟康曰：「尸乡北。」正义破赵贲军于尸乡之北也。括地志云：「尸乡亭在洛州偃师县，在洛州东南也。」
〔一０〕集解应劭曰：「今赭阳。」索隐徐广云「阳城在南阳」，应劭云「今赭阳」。赭阳是南阳之县。
〔一一〕正义陷南阳守于阳城郭东也。
〔一二〕正义括地志云：「故武关在商州商洛县东九十里。蓝田关在雍州蓝田县东南九十里，即秦峣关也。」
〔一三〕正义雍州蓝田县在州东南八十里，因蓝田山为名。
项羽至，以沛公为汉王。汉王封参为建成侯。从至汉中，〔一〕迁为将军。从还定三秦，初攻下辩、故道、〔二〕雍、斄。〔三〕击章平军于好畤南，〔四〕破之，围好畤，取壤乡。〔五〕击三秦军壤东及高栎，〔六〕破之。复围章平，章平出好畤走。因击赵贲、内史保军，破之。东取咸阳，更名曰新城。〔七〕参将兵守景陵〔八〕二十日，三秦使章平等攻参，参出击，大破之。赐食邑于宁秦。〔九〕参以将军引兵围章邯于废丘。〔一０〕以中尉从汉王出临晋关。〔一一〕至河内，下修武，〔一二〕渡围津，〔一三〕东击龙且、项他定陶，破之。东取砀、萧、彭城。〔一四〕击项籍军，汉军大败走。参以中尉围取雍丘。王武反于〔外〕黄，〔一五〕程处反于燕，〔一六〕往击，尽破之。柱天侯反于衍氏，〔一七〕又进破取衍氏。击羽婴于昆阳，追至叶。还攻武强，〔一八〕因至荥阳。参自汉中为将军中尉，从〔一九〕击诸侯，及项羽败，还至荥阳，凡二岁。
〔一〕正义梁州本汉中郡。
〔二〕索隐地理志二县名，皆属武都。辩音皮苋反。正义括地志云：「成州同谷县，本汉下辩道。」又云：「凤州两当县，本汉故道县，在州西五十里。」
〔三〕索隐地理志二县名，属右扶风。斄音胎。正义斄作「邰」，音贻。括地志云：「故雍县南七里。故斄城一名武功，县西南二十二里，古邰国也。」
〔四〕正义括地志云：「好畤城在雍州好畤县东南十三里。」
〔五〕集解文颖曰：「地名。」
〔六〕索隐栎音历。按：文颖云「壤乡、高栎皆地名也」。然尽在右扶风，今其地阙也。正义音历。皆村邑名。壤乡，今雍州武功县东南一十余里高壤坊，是高栎近壤乡也。
〔七〕索隐按：汉书高帝元年咸阳名新城，武帝改名曰渭城。
〔八〕集解汉书音义曰：「县名也。」
〔九〕集解苏林曰：「今华阴。」
〔一０〕正义周曰犬丘，秦更名废丘，汉更名槐里，今故城在雍州始平县东南十里。
〔一一〕正义即蒲津关也，在临晋县。故言临晋关，今在同州也。
〔一二〕正义今怀州获嘉县，古修武也。
〔一三〕正义徐广曰：「东郡白马有围津。」索隐顾氏按：水经注白马津有韦乡、韦津城。「围」与「韦」同，古今字变尔。正义括地志云：「黎阳津一名白马津，在滑州白马县北三十里。帝王世纪云『白马县南有韦城，故豕韦国也』。续汉书郡国志云『白马县有韦城』。」
〔一四〕正义徐州二县。
〔一五〕集解徐广曰：「内黄县有黄泽。」
〔一六〕集解徐广曰：「东郡燕县。」骃案：汉书音义曰「皆汉将」。
〔一七〕索隐天柱侯不知其谁封。衍氏，魏邑。地理志云天柱在庐江潜县。
〔一八〕集解瓒曰：「武强城在阳武。」正义括地志云：「武强故城在郑州管城县东北三十一里。」
〔一九〕索隐才用反。
高祖（三）〔二〕年，拜为假左丞相，入屯兵关中。月余，魏王豹反，以假左丞相别与韩信东攻魏将军孙遫〔一〕军东张，〔二〕大破之。因攻安邑，得魏将王襄。击魏王于曲阳，〔三〕追至武垣〔四〕，生得魏王豹。取平阳，〔五〕得魏王母妻子，尽定魏地，凡五十二城。赐食邑平阳。因从韩信击赵相国夏说军于邬东，〔六〕大破之，斩夏说。韩信与故常山王张耳引兵下井陉，击成安君，而令参还围赵别将戚将军于邬城中。戚将军出走，追斩之。乃引兵诣敖仓汉王之所。韩信已破赵，为相国，东击齐。参以右丞相属韩信，攻破齐历下军，遂取临菑。还定济北郡，攻着、漯阴、平原、鬲、卢。〔七〕已而从韩信击龙且军于上假密，〔八〕大破之，斩龙且，虏其将军周兰。定齐，凡得七十余县。得故齐王田广相田光，其守相许章，及故齐胶东将军田既。韩信为齐王，引兵诣陈，与汉王共破项羽，而参留平齐未服者。
〔一〕索隐音速。
〔二〕集解徐广曰：「张者，地名。功臣表有张侯毛泽之。」骃按：苏林曰属河东。正义括地志云：「张阳故城一名东张城，在蒲州虞乡县西北四十里。」
〔三〕正义括地志云：「上曲阳，定州恒阳县是。下曲阳在定州鼓城县西五里。」
〔四〕集解徐广曰：「河东有垣县。」正义括地志云：「武垣县，今瀛州城是。地理志云武垣县属涿郡也。」
〔五〕正义晋州城是。
〔六〕集解徐广曰：「邬县在太原。音乌古反。」索隐地理志邬，太原县名。音乌古反。
〔七〕索隐地理志着县属济南，卢县属泰山，漯阴、平原、鬲三县属平原。漯音吐答反。正义括地志云：「平原故城在德州平原县东南十里。故鬲城在德州安德县西北十五里。」卢县，今济州理县是也。
〔八〕集解文颖曰：「或以为高密。」索隐汉书亦作「假密」。按：下定齐七十县，则上假密非高密，亦是齐地，今阙。
项籍已死，天下定，汉王为皇帝，韩信徙为楚王，齐为郡。参归汉相印。高帝以长子肥为齐王，而以参为齐相国。以高祖六年赐爵列侯，与诸侯剖符，世世勿绝。食邑平阳万六百三十户，号曰平阳侯，除前所食邑。
以齐相国击陈豨将张春军，破之。黥布反，参以齐相国从悼惠王将兵车骑十二万人，与高祖会击黥布军，大破之。南至蕲，还定竹邑、相、萧、留。〔一〕
〔一〕索隐地理志蕲、竹邑、相、萧四县属沛。韦昭云「留今属彭城」，则汉初亦属沛也。正义括地志云：「徐州符离县城，汉竹邑城也。李奇云『今竹邑也』。故相城在符离县西北九十里。舆地志云『宋共公自睢阳徙相子城，又还睢阳』。萧，徐州县，古萧叔国城也。故留城在徐州沛县东南五十里，张良所封。」
参功：凡下二国，县一百二十二；得王二人，相三人，将军六人，大莫敖、〔一〕郡守、司马、候、御史各一人。
〔一〕集解汉书音义曰：「楚之卿号。」
孝惠帝元年，除诸侯相国法，更以参为齐丞相。参之相齐，齐七十城。天下初定，悼惠王富于春秋，参尽召长老诸生，问所以安集百姓，如齐故（俗）诸儒以百数，言人人殊，参未知所定。闻胶西有盖公，善治黄老言，使人厚币请之。既见盖公，盖公为言治道贵清静而民自定，推此类具言之。参于是避正堂，舍盖公焉。其治要用黄老术，故相齐九年，齐国安集，大称贤相。
惠帝二年，萧何卒。参闻之，告舍人趣治行，「吾将入相」。居无何，使者果召参。参去，属其后相曰：「以齐狱市为寄，慎勿扰也。」后相曰：「治无大于此者乎？」参曰：「不然。夫狱市者，所以并容也，今君扰之，奸人安所容也？吾是以先之。」〔一〕
〔一〕集解汉书音义曰：「夫狱市兼受善恶，若穷极，奸人无所容窜；奸人无所容窜，久且为乱。秦人极刑而天下畔，孝武峻法而狱繁，此其效也。老子曰『我无为而民自化，我好静而民自正』。参欲以道化其本，不欲扰其末。」
参始微时，与萧何善；及为将相，有却。至何且死，所推贤唯参。参代何为汉相国，举事无所变更，一遵萧何约束。
择郡国吏木诎于文辞，重厚长者，即召除为丞相史。吏之言文刻深，欲务声名者，辄斥去之。日夜饮醇酒。卿大夫已下吏及宾客见参不事事，〔一〕来者皆欲有言。至者，参辄饮以醇酒，闲之，欲有所言，复饮之，醉而后去，终莫得开说，〔二〕以为常。
〔一〕集解如淳曰：「不事丞相之事。」
〔二〕集解如淳曰：「开谓有所启白。」
相舍后园近吏舍，吏舍日饮歌呼。从吏恶之，无如之何，乃请参游园中，闻吏醉歌呼，从吏幸相国召按之。乃反取酒张坐饮，亦歌呼与相应和。
参见人之有细过，专掩匿覆盖之，府中无事。
</div>
    <div class="pagination">
<a href="史记集解三家注索隐正义_page115.html">上一页</a><span>...</span><a href="史记集解三家注索隐正义_page111.html">111</a><a href="史记集解三家注索隐正义_page112.html">112</a><a href="史记集解三家注索隐正义_page113.html">113</a><a href="史记集解三家注索隐正义_page114.html">114</a><a href="史记集解三家注索隐正义_page115.html">115</a><span class="current-page">116</span><a href="史记集解三家注索隐正义_page117.html">117</a><a href="史记集解三家注索隐正义_page118.html">118</a><a href="史记集解三家注索隐正义_page119.html">119</a><a href="史记集解三家注索隐正义_page120.html">120</a><a href="史记集解三家注索隐正义_page121.html">121</a><span>...</span><a href="史记集解三家注索隐正义_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
