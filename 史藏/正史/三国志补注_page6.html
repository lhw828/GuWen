<!DOCTYPE html>
<html>
<head>
    <meta charset="UTF-8">
    <title>三国志补注 - 第 6 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志补注 - 第 6 页/共 11 页</h1>
    <div class="content">　　兄喜字公穆晋州刺史宗正
　　晋百官名曰嵇喜字公穆歴州刺史康兄也阮籍遭丧徃吊之籍能为青白眼见凡俗之士以白眼对之及喜徃籍不哭见其白眼喜不怿而退康闻之乃赍酒挟琴而造之遂相与善　干寳晋纪曰安尝从康或遇其行康兄喜拭席而待之弗顾独坐车中康母就设酒食求康儿共语戏良乆则去其轻贵如此　世説曰嵇康与吕安善每一相思千里命驾安后来值康不在喜出户延之不入题门上作凤字而去喜不觉犹以为忻故作凤字凡鸟也
　　性好服食尝采御上药善属文论弹琴咏诗
　　修武县志曰太行之北有天门山山麓有岩可容百家又名百家岩上有精舍及嵇康锻灶存　九州要纪曰天门山有三水嵇康采药逢孙登弹一琴即此山　元和郡县志曰苏门山在卫县西北八十一里即孙登隠处　水经注曰华阳亭名在宻县嵇叔夜常采药于山泽学琴于古人即此亭也　灵异志曰嵇中散常西南去洛数十里有亭名华阳投宿一更中操琴闻空中称善中散呼与相见乃出见形以手持其头共论音声授以广陵散　语林曰嵇中散夜灯下弹琴忽有一人面甚小斯须转大遂长丈余单衣革带嵇视之既熟乃吹灯灭之曰耻与魑魅争光　又曰嵇中散夜弹琴忽有一鬼着械来叹其手快曰君一不调中散与琴调之声更清婉问其名不对疑是蔡伯喈伯喈将亡亦被桎梏　大周正乐曰嵇康有迈俗之志常宿王伯通馆忽有八人云吾有兄弟为乐人不胜羇旅今授君广陵散甚妙今代莫测广异志曰嵇中散神情髙迈任心游憩尝行西南山去洛数十里有亭名华阳投宿夜了无人独在亭中此亭由来杀人宿皆多凶至一更中操琴先作诸弄而闻空中称善声中散抚琴而呼之曰君何以不来此人便出云身是古人出没于此数千年矣闻君弹琴音曲清和故来听耳而就终残毁不宜以接侍君子向夜髣髴渐见以手持其头遂与中散共论音声其辞清辨谓中散君试过琴于是中散以琴授之既弹悉作众曲亦不出常唯广陵散絶伦中散才从受之半夕悉得与中散誓不得教他人又不得言其姓也
　　撰録上古以来圣贤隠逸遁心遗名者集为传赞自混沌至于管宁凡百一十有九人
　　史通曰嵇康髙士传其所载者广矣而颜回蘧瑗独不见书葢以二子虽乐道遗荣安贫守志而拘忌名教未免流俗也正如董仲舒子云亦钻仰四科驱驰六籍渐孔门之教义服鲁国之儒风与此何殊而并可甄録夫回瑗是弃而杨董获升可谓识二五而不知十者也　又曰康撰髙士传取庄子楚辞二渔父事合成一篇夫以园吏之寓言骚人之假説而寔为实録斯已谬矣况此二渔父者校年则前后别时论地则南北殊壤而辄并之为一岂非惑哉　隋书经籍志曰圣贤髙士传赞三卷嵇康譔周续之注
　　康寓居河内之山阳县　游于竹林号为七贤述征记曰山阳县城东北二十里魏中散大夫嵇康园宅今悉为田墟而父老犹谓嵇公竹林地以时有遗竹也　太平寰宇记曰山阳城北之狄山即嵇康园宅
　　康方箕踞而锻
　　文士传曰康性絶巧能锻铁家有盛柳树乃激水以圜之夏天甚清凉恒居其下傲戏乃身自锻家虽贫有人説锻者康不受直唯亲旧以鸡酒徃与共饮噉清言而已　世説曰钟士季精有才理先不识嵇康钟要于时贤儁之士俱徃寻康康方大树下锻向子期为佐鼓排康槌不辍旁若无人移时不交一言
　　遂杀安及康
　　晋阳秋曰安冀州刺史昭之第二子志量开旷有拔俗风气　又曰逊隂告安挝母表求徙边安当徙诉自理辞引康　文士传曰吕安罹事康诣狱以明之钟防廷论康曰今皇道开明四海风靡边鄙无诡随之民街巷无异口之议而康上不臣天子下不事王侯轻时傲世不为物用无益于今有败于俗昔太公诛华士孔子戮少正卯以其负才乱羣惑众也今不诛康无以清洁王道于是録康闭狱临死而兄弟亲族咸与共别康颜色不变问其兄曰向以琴来不邪兄曰以来康取调之为太平引曲成叹曰太平引于今絶也　王隠晋书曰康之下狱太学生数千人请之于时豪杰皆随康入狱悉解喻一时散遣　世説曰嵇中散临刑东市神气不变索琴弹之奏广陵散曲终曰袁孝尼尝请学此散吾靳固不与广陵散于今絶矣　太平御览引世説曰防稽贺思令善弹琴常夜在月中坐临风鸣忽有一人形貌甚伟着械有惨色在中庭称善便与共语自云是嵇中散谓贺云卿手下极快但于古法未备因授以广陵散遂传之于今不絶　李充吊嵇中散曰先生挺邈世之风资髙明之质神萧萧以宏逺志落落以遐逸忘尊荣于华堂括卑静于蓬室宁漆园之逍遥安柱下之得一寄欣孤松取乐竹林尚想荣庄聊与抽簪味觚觞之浊醪鸣七之清琴慕义人之防咏千载之徽音凌晨风而长啸托归流而咏吟乃自足于丘壑孰有愠乎陆沈马乐原而跂足悦涂而曳尾畴庙堂而足荣岂和铃之足视乆先生之所期羌达于遐防尚遗大以出生何殉小而入死嗟乎先生逢时命之不丁冀后凋于嵗寒遭繁霜于夏零灭皎皎之玉质絶琅琅之金声援明珠以弹雀捐所重而为轻谅鄙心之不爽非大雅之所营　袁宏友李氏吊嵇中散曰宣尼有言曰惟仁者能好人能恶人自非贤智之流不可以褒贬明徳拟议英哲矣故彼嵇中散之为人可谓命世之杰矣观其徳行竒伟风韵劭邈有似明月之映幽夜清风之过松林也若夫吕安者嵇子之良友也钟防者天下之恶人也良友不可以不明明之而理全恶人不可以不拒拒之而道显夜光匪与鱼目比映三秀难与朝华争荣故布鼓自嫌于雷门砾石有忌于琳琅矣嗟乎道之丧也虽智周万物不能违颠沛之难故存其心者不以一眚累懐检乎迹者必以纎芥为事慨达人之获讥悼髙范之莫全凌清风以三叹抚兹予而怅焉闻先觉之髙唱理极滞其必宣千载之大圣期五百之明贤聊寄愤于斯章思慷慨而然
　　卫觊　河南潘勖
　　魏公九锡策命勗所作也
　　殷芸小説曰魏国初建潘勗为策命文自汉武以来未有此制勗乃依商周宪章唐虞辞义温雅典诰同风于时朝士皆莫能措一字勗亡后王仲宣擅名于当时时人见此策或疑是仲宣所为论者纷纷及晋王为太傅腊日大防賔客勗子满时亦在焉宣王谓之曰尊君作封魏君策髙妙信不可及吾曽闻仲宣亦以为不如朝廷之士乃知勗作也
　　刘劭　着律畧论
　　刘劭律畧曰删旧科采汉律为魏律悬之象魏
　　劭同时东海缪袭　官至尚书光禄勲
　　文章叙録曰袭累迁侍中光禄勲
　　缪斐　事亲色养
　　宋躬孝子传曰缪斐东海兰陵人父忽得患医药不给斐尽夜叩头不寝不食气息将尽至三更中忽有二神引鏁而至求哀曰尊府君昔枉见侵故有怒报君至孝所感昨为天曹所摄鏁锒铛斐惊父已差云吾病恒见二人见持向来忽不见斐乃具説父曰吾曽过伍子胥庙引二神像至地此当是也
　　袭撰统昌言表称统　赡于文辞
　　后汉书仲长统传曰袭常称统文章足继西京董贾刘
　　光禄大夫京兆韦诞
　　初邯郸淳卫觊及诞并善书有名觊孙恒撰四体书势
　　世説注引四体书势曰诞善楷书魏宫观多诞所题明帝立凌霄观误先订榜乃笼盛诞辘轳长絙引上使就题之去地二十五丈诞甚危惧乃戒子孙絶此楷法着之家令　三辅决録曰韦诞除武都太守以书不得之郡转侍中典作魏书号散骑书一名大魏书凡五十篇洛阳邺许三都宫观始就命诞铭题以为永制以御笔墨皆不任用因奏曰夫工欲善其事必先利其器用张芝笔左伯纸及臣墨兼此三具又得臣手然后可以逞径丈之势方寸千言　韦续九品书曰上中魏韦诞正草章及署　袁昂书评曰韦仲将书如龙拏虎据剑拔弩张　张懐瓘书断曰仲将八分隶书章草飞白入妙小篆入能兄康字元将工书子熊字少季亦善书时人云名父之子克有二事世所美焉又曰姜诩梁宣田彦和及司徒韦诞皆伯英弟子并善草书诞最优魏宫观寳器皆是诞手出之僧防名书録
　　傅嘏字兰石
　　世説曰见傅兰硕江廧靡所不有







　　三国志补注卷三
<史部,正史类,三国志补注>
　　钦定四库全书
　　三国志补注卷四
　　编修杭世骏撰
　　魏书
　　桓二陈徐卫卢传
　　桓阶　太祖定荆州　辟为丞相掾主簿迁赵郡太守桓阶别传曰上已平荆州引为主簿每有深谋疑事甞与阶筹之或日昃忘食或夜坐彻旦擢为赵郡太守防郡寮乏人上曰北邉未靖以卿威能震敌徳足懐逺故用相烦是亦寇恂河内之举阶在郡时俸尽食醤酻上闻之数戏之曰卿家醤颇得成不邪诏曰昔子文清俭朝不谋夕而有脯粮之秩宣子守约箪食鱼飱而有加粱之赐况乎大魏富有四海栋宇之大臣而有蔬食非吾所以礼贤之意也其赐射鹿师二人并给媒【齐人谓麴糵为媒】　又曰阶为赵郡太守期月之间増户万余路有遗一囊耕者见之举以系树数日其主还取
　　文帝践阼迁尚书令
　　桓阶别传曰阶为尚书令文帝行幸见诸少子无裈上搏手曰长者子无裈乃抱与同乗是日拜三子为郎使黄门赍衣三十囊赐曰卿儿能趋可以裈矣
　　陈羣　制九品官人之法
　　傅子曰司空陈羣始立九品之制郡置中正评次人才之髙下各为辈目州置都而总其议　孙楚集奏曰九品汉氏本无班固着汉书序先代贤智以九条此盖记鬼録次第耳而陈羣依之以品生人
　　进爵颍乡侯
　　水经注曰潩水又南迳颍隂县故城西魏明帝封司空陈羣为侯国
　　泰字伯
　　世说曰正始中人士所论以五荀方五陈荀淑方陈寔荀靖方陈谌荀爽方陈纪荀彧方陈羣荀顗方陈泰
　　景元元年薨
　　汉晋春秋曰曹髦之薨司马昭闻之自投于地曰天下谓我何于是召百官议其事昭垂涕问陈泰曰何以居我泰曰公光辅数世功盖天下谓当并迹古人垂美于后一旦有杀君之事不亦惜乎速斩贾充犹可以自明也昭曰公闾不可得杀也卿更思余计泰厉声曰意惟有进于此耳余无足委者也归而自杀
　　陈矫　子本嗣　本弟骞
　　世说注引世语曰本字体元　汉晋阳秋曰陈骞兄本有名于世与夏侯亲交拜其母骞求为中领军闻防于其家恱而归既入户曰相与未致于此骞当户立良久曰如君言乃趋而出意气自若以此大知之
　　和常杨杜赵裴传
　　常林　林宰南和治化有成超迁博陵太守幽州刺史所在有绩
　　魏畧曰林歴宰守刺史所在检身节用其家常饥乏糟糠緼
　　辛毗杨阜髙堂隆传
　　辛毗　明帝即位
　　魏略曰明帝时常大会殿中御史簮白笔侧阶而坐上问左右此何官侍中辛毗对曰此谓御史旧簮笔以奏不法今但备官耳
　　青龙二年诸葛率众出渭南先是大将军司马宣王数请与亮战明帝终不聴是嵗恐不能禁乃以毗为大将军军师使持节六军皆肃凖毗节度莫敢犯违
　　晋阳秋曰诸葛亮据渭水南原诏使髙祖拒之亮挑战遗髙祖巾帼巾帼妇女之饰欲以激怒冀获曹咎之利朝廷虑髙祖不胜忿愤而卫尉辛毗骨鲠之臣帝乃使毗仗节为髙祖军司马亮果复挑战髙祖奋怒将出应之毗仗节中门而立髙祖乃止　世说曰诸葛亮之次渭濵闗中震动魏明帝深惧晋宣王战乃遣辛毗为军师司马宣王既与亮对渭而陈亮设诱谲万方宣王果大忿将欲应之以重兵亮遣间谍觇之还曰有一老夫毅然仗黄钺当军门立军不得出亮曰此必辛佐治也
　　毗女宪英　外孙夏侯湛为其传
　　太平御览引夏侯孝若为辛宪英传曰夫人性不好华丽琇上夫人鼲子帔縁以锦不肯服从外孙胡母杨上夫人锦被夫人取反卧之
　　满田牵郭传
　　郭淮字伯济太原阳曲人也
　　古今刀剑録曰郭淮于太原得一刀文曰宜为将后遂为将军及与蜀将战败失此刀
　　徐胡二王传
　　徐邈
　　魏氏春秋曰徐邈善画作水獭标于水濵群獭集焉
　　颍川典农中郎将
　　魏畧曰上以农殖大事将选典农以徐邈为颍川典农中郎将
　　胡质　子威嗣
　　拜见父停廏中十余日告归临辞质赐绢一疋为道路粮威跪曰大人清白不审于何得此绢质曰是吾俸禄之余故以为汝粮耳
　　刘氏史通难曰古人谓方牧为二千石者以其禄有二千石故也名以定体贵实甚焉甚使亷如伯夷介如黔敖茍居此职终不患于贫馁者如胡威之别其父也一缣之财犹且发问则千石之俸其费安施料以牙筹推以食箸察其厚薄知不然矣
　　官至前将军青州刺史
　　晋武帝起居注曰豫州刺史胡威忠素质直思谋深奥其以威为监军刺史如故
　　王昶　昶陈治略五事
　　太平御览引王昶考课事曰尚书侍中考课一曰掌建六材以考官人二曰综理万机以考庶绩三曰进视惟允以考谠言四曰出纳王命以考典政五曰罚法以考典刑
　　王基
　　魏氏春秋曰司空东莱王基当世大儒岂不达礼而纳司空太原王沈女以姓同源异故也【此出刘聪载记聪大鸿胪刘之辞】
　　以基着勲前朝改封基孙廙而以东武余邑赐一子爵闗内侯
　　晋太康起居注曰故司空王基夙为先帝授任基子冲尚书郎中虽在清途犹未免楚挞其以冲为治书侍御史
　　王毌丘诸葛邓钟传
　　王淩　吴大将全琮数万众寇芍陂淩率诸军逆讨水经注曰肥水东北迳白芍亭东北积而为湖谓之芍陂陂周一百二十许里在夀春县南八十里言楚孙叔敖所造魏太尉王淩与吴将张休文战于芍陂即此处
　　宣王将中军乗水道讨淩　大军奄至百尺逼淩　军到邱头淩面缚水次
　　水经注曰沙水又东南流注于颍谓之交口水次有大堰即古百尺堰也　魏书郡国志曰司马宣王讨太尉王淩大军至百尺堨即此堨也今俗呼之为山阳堰非也盖新水首受颍于百尺沟王莽名郡为新平故堰兼有新阳之名　水经注曰渠又右合五池沟上承泽水中流渠谓之五池口魏嘉平三年司马懿帅中军讨太尉王淩于夀春自彼而还帝使侍中韦诞劳军于五池也今其地为五池乡矣　又曰颍水又东迳丘头丘头枕水魏书郡国志曰宣王军次丘头王淩面缚水次故号武丘矣
　　淩至项饮药死
　　干寳晋纪曰淩到项见贾逵祠在水侧　其年八月太傅有疾梦淩逵为疠甚恶之遂薨
　　水经注曰谷水迳小城北又东迳刺史贾逵祠北王隠言祠在城北非也庙前有碑碑石金生干寳曰黄金可采为晋中兴之瑞　王隠晋书曰永嘉元年陈国项县贾逵石碑中生金人盗凿取卖卖已复生此江东中兴之瑞也　还寃记曰宣王有疾白日见淩来并贾逵为祟因呼字曰彦云缓我宣王身亦有打处少日遂薨
　　广字公渊
　　世说曰王公渊娶诸葛诞女入室言语始交王谓妇曰新妇顔色卑下殊不似公休妇曰大丈夫不能彷佛彦云而令妇人比踪英杰　刘峻注引魏氏春秋曰广有风量才学名重当世与傅嘏论才性同异行于世
　　母丘俭　安风津都尉部民张属就射杀俭传首京师旧唐书地理志曰霍丘县北有安丰津斩毌丘俭处
　　钦亡入吴
　　谨上还所受魏使持节前将军山桑侯印绶
　　水经注曰山桑邑俗谓之北斗城昔文钦之封山桑侯疑食邑于此
　　转为庐江太守鹰将军王淩奏钦贪残　曹爽以钦乡里厚养待之
　　魏略曰文钦为庐江太守为都督王淩所奏钦诉曹爽爽谓曰淩责卿载灰两船何用为乎曰闻足下起染舎故烧作灰耳
　　诸葛诞
　　曹嘉之晋纪曰诸葛诞以气厉称常倚柱读书雷震其柱诞读书自若
</div>
    <div class="pagination">
<a href="三国志补注_page5.html">上一页</a><a href="三国志补注.html">1</a><a href="三国志补注_page2.html">2</a><a href="三国志补注_page3.html">3</a><a href="三国志补注_page4.html">4</a><a href="三国志补注_page5.html">5</a><span class="current-page">6</span><a href="三国志补注_page7.html">7</a><a href="三国志补注_page8.html">8</a><a href="三国志补注_page9.html">9</a><a href="三国志补注_page10.html">10</a><a href="三国志补注_page11.html">11</a><a href="三国志补注_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
