<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 13 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 13 页/共 34 页
  </h1>
  <div class="content">
   魏志卷十九考证
　　任城威王彰率师而行唯利所在○太平御览作率师专行
　　陈思王植而植宠日衰注恐吾适出便复私岀故摄将行不可恒使吾尔谁为心腹也○尔册府作以【臣清植】按此文甚抝玩其大意盖谓恐吾它出时诸侯中便复有私出如子建开司马门之为者故欲管摄而尽将之以行既有所不可而留之则又不可信类如此故曰恒使吾以谁为心腹作以字于义较顺
　　内不自安注其人自若而居海上○宋本作自苦又注毎当就植虑事有关○一本作虑事有阙
　　昊天罔极性命不图○性命文选作生命
　　优诏答勉之注自念有过宜当谢帝○宜监本讹作直今改正
　　又注何必同衾帱然后展殷勤○文选此下多忧思成疾疢无乃儿女仁二句
　　退念古之授爵禄者○授文选作受
　　必以杀身靖乱以功报主也○监本靖误作静今改正欲得长缨缨其王覊致北阙○文选作长缨占其王荧烛末光增辉日月○文选作萤烛【臣照】按萤古字作荧荧小火也以虫尾有光故名后世乃易火从虫
　　偃武行文之美○行文册府作修文
　　赐须臾之问使臣得一散所懐○册府作赐须臾之间时年四十一注危若巢幕○若监本讹作共今改正







　　魏志卷十九考证
　　钦定四库全书
　　魏志卷二十
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　武文世王公
　　【丰愍王昻　　　相殇王铄　　邓哀王冲彭城王据　　　燕王宇　　　沛穆王林中山恭王衮　　济阳懐王玹　陈留恭王峻范阳闵王矩　　赵王干　　　临邑殇公子上
　　楚王彪　　　　刚殇公子勤　谷城殇公子乗郿戴公子整　　灵殇公子京　樊安公均广宗殇公子棘　东平灵王徽　乐陵王茂赞哀王恊　　　北海悼王蕤　东武阳懐王鉴东海定王霖　　元城哀王礼　邯郸懐王邕清河悼王贡　　广平哀王俨】
　　武皇帝二十五男卞皇后生文皇帝任城威王彰陈思王植萧懐王熊刘夫人生丰愍王昻相殇王铄环夫人生邓哀王冲彭城王据燕王宇杜夫人生沛穆王林中山恭王衮秦夫人生济阳懐王玹陈留恭玊峻尹夫人生范阳闵王矩王昭仪生赵王干孙姫生临邑殇公子上楚王彪刚殇公子勤李姫生谷城殇公子乗郿戴公子整灵殇公子京周姫生樊安公均刘姫生广宗殇公子棘宋姫生东平灵王徽赵姫生乐陵王茂
　　丰愍王昻字子脩弱冠举孝亷随太祖南征为张绣所害无子黄初二年追封諡曰丰悼公三年以樊安公均子琬奉昻后封中都公其年徙封长子公五年追加昻号曰丰悼王太和三年改昻諡曰愍王嘉平六年以琬袭昻爵为丰王正元景元中累増邑并前二千七百户琬薨諡曰防王子廉嗣
　　相殇玉铄早薨太和三年追封諡青龙元年子愍王潜嗣其年薨二年子懐王偃嗣邑二千五百户四年薨无子国除正元二年以乐陵王茂子阳都乡公竦继铄后邓哀王冲字仓舒少聪察岐嶷生五六嵗智意所及有若成人之智时孙权曾致巨象太祖欲知其斤重访之羣下咸莫能出其理冲曰置象大船之上而刻其水痕所至称物以载之则校可知矣太祖大悦即施行焉时军国多事用刑严重太祖马鞍在库而为鼠所齧库吏惧必死议欲靣缚首罪犹惧不免冲谓曰待三日中然后自归冲于是以刀穿单衣如鼠齧者谬为失意貌有愁色太祖问之冲对曰世俗以为鼠齧衣者其主者不吉今单衣见齧是以忧戚太祖曰此妄言耳无所苦也俄而库吏以齧鞍闻太祖笑曰儿衣在侧尚齧况鞍县柱乎一无所问冲仁爱识逹皆此类也凡应罪戮而为冲防所辨理頼以济宥者前后数十【魏书曰冲每见当刑者輙探覩其寃枉之情而微理之及勤劳之吏以过误触罪常为太祖陈説宜寛宥之辨察仁爱与性俱生容貌姿羙有殊于众故特见宠异臣松之以容貌姿羙一类之言而分以为三亦叙属之一病也】太祖数对羣臣称述有欲传后意年十三建安十三年疾病太祖亲为请命及亡哀甚文帝寛喻太祖太祖曰此我之不幸而汝曹之幸也【孙盛曰春秋之义立嫡以长不以贤冲虽存也犹不宜立况其既没而发斯言乎诗云无易由言魏武其易之也】言则流涕为娉甄氏亡女与合葬赠骑都尉印绶命宛侯据子琮奉冲后二十二年封琮为邓侯黄初二年追赠諡冲曰邓哀侯又追加号为公【魏书载防曰惟黄初二年八月丙午皇帝曰咨尔邓哀侯冲昔皇天钟羙于尔躬俾聪哲之才成于弱年当永享显祚克成厥终如何不禄早世夭昏朕承天序享有四海并建亲亲以藩王室帷尔不逮斯荣且葬礼未偹追悼之懐怆然攸伤今迁于髙陵使使持节兼谒者仆射郎中陈承追赐号曰邓公祠以大牢魂而有灵休兹宠荣呜呼哀哉魏略曰文帝常言家兄孝廉自其分也若使仓舒在我亦无天下】三年进琮爵徙封冠军公四年徙封己氏公太和五年加冲号曰邓哀王景初元年琮坐于中尚方作禁物削户三百贬爵为都乡侯三年复为己氏公正始七年转封平阳公景初正元景元中累増邑并前千九百户
　　彭城王据建安十六年封范阳侯二十二年徙封宛侯黄初二年进爵为公三年为章陵王其年徙封义阳文帝以南方下湿又以环太妃彭城人徙封彭城又徙封济隂五年诏曰先王建国随时而制汉祖増秦所置郡至光武以天下损耗并省郡县以今比之益不及焉其改封诸王皆为县王据改封定陶县太和六年改封诸王皆以郡为国据复封彭城景初元年据坐私遣人诣中尚方作禁物削县二千户【列书载玺书曰制诏彭城王有司奏王遣司马董和赍珠玉来到京师中尚方多作禁物交通工官出入近署逾侈非度慢令违制防王以法朕用怃然不寜于心王以懿亲之重处藩辅之位典籍日陈于前勤诵不辍于侧加雅素奉脩恭肃敬慎务在蹈道孜孜不衰岂忘率意正身考终厥行哉若然小疵或谬于细人忽不觉悟以斯为失耳书云惟圣防念作狂惟狂克念作圣古人垂诰乃至于此故君子思心无斯须逺道焉常虑所以累徳者而去之则徳明矣开心所以为塞者而通之则心夷矣慎行所以为尤者而脩之则行全矣三者王之所能偹也今诏有司宥王削县二千户以彰八柄与夺之法昔羲文作易着休复之语仲尼论行既过能改王其改行茂昭斯义率意无怠】三年复所削户邑正元景元中累増邑并前四千六百户
　　燕王宇字彭祖建安十六年封都乡侯二十二年改封鲁阳侯黄初二年进爵为公三年为下邳王五年改封单父县太和六年改封燕王明帝少与宇同止常爱异之及即位宠赐与诸王殊青龙三年徴入朝景初元年还邺二年夏复徴诣京都冬十二月明帝疾笃拜宇为大将军属以后事受署四日宇深固譲帝意亦变遂免宇官三年夏还邺景初正元景元中累増邑并前五千五百户常道乡公奂宇之子入继大宗
　　沛穆王林建安十六年封饶阳侯二十二年徙封谯黄初二年进爵为公三年为谯王五年改封谯县七年徙封鄄城太和六年改封沛景初正元景元中累増邑并前四千七百户林薨子纬嗣【案嵇氏谱嵇康妻林子之女也】
　　中山恭王衮建安二十一年封平乡侯少好学年十余嵗能属文每读书文学左右常恐以精力为病数谏止之然性所乐不能废也二十二年徙封东乡侯其年又改封赞侯黄初二年进爵为公官属皆贺衮曰夫生深宫之中不知稼穑之艰难多骄逸之失诸贤既庆其休宜辅其阙每兄弟游娯衮独谭思经典文学防辅相与言曰受诏察公举错有过当奏及有善亦宜以闻不可匿其羙也遂共表称陈衮羙衮闻之大惊惧责譲文学曰脩身自守常人之行耳而诸君乃以上闻是适所以増其负累也且如有善何患不闻而遽共如是是非益我者其戒慎如此三年为北海王其年黄龙见邺西漳水衮上书赞颂诏赐黄金十斤诏曰昔唐叔归禾东平献颂斯皆骨肉赞羙以彰懿亲王研精坟典耽味道真文雅焕炳朕甚嘉之王其克慎明徳以终令闻四年改封赞王七年徙封濮阳太和二年就国尚约俭教勑妃妾纺绩织絍习为家人之事五年冬入朝六年改封中山初衮来朝犯京都禁青龙元年有司奏衮诏曰王素敬慎邂逅至此其以议亲之典议之有司固执诏削县二户七百五十【魏书载玺书曰制诏中山王有司奏王乃者来朝犯交通京师之禁朕惟亲亲之恩用寝吏议然法者所与天下共也不可得废今削王县二户七百五十夫克己复礼圣人称仁朝过夕改君子与之王其诫诸无贰咎悔也】衮忧惧戒勑官属愈谨帝嘉其意二年复所削县三年秋衮得疾病诏遣太医视疾殿中虎贲赍手诏赐珍膳相属又遣太妃沛王林并就省疾衮疾困勑令官属曰吾寡徳忝宠大命将尽吾既好俭而圣朝着终诰之制为天下法吾气絶之日自殡及葬务奉诏书昔衞大夫蘧瑗葬濮阳吾望其墓常想其遗风愿托贤灵以弊髪齿营吾兆域必往从之礼男子不卒妇人之手亟以时成东堂堂成名之曰遂志之堂舆疾往居之又令世子曰汝防少未闻义方早为人君但知乐不知苦不知苦必将以骄奢为失也接大臣务以礼虽非大臣老者犹宜答拜事兄以敬恤弟以慈兄弟有不良之行当造膝谏之谏之不从流涕喻之喻之不改乃白其母若犹不改当以奏闻并辞国土与其守宠罹祸不若贫贱全身也此亦谓大罪恶耳其微过细故当掩覆之嗟尔小子愼脩乃身奉圣朝以忠贞事太妃以孝敬闺闱之内奉令于太妃阃阈之外受教于沛王无怠乃心以慰予灵其年薨诏沛王林留讫葬使大鸿胪持节典护防事宗正吊祭赠赗甚厚凡所着文章二万余言才不及陈思王而好与之侔子孚嗣景初正元景元中累增邑并前三千四百户
　　济阳懐王玹建安十六年封西乡侯早薨无子二十年以沛王林子赞袭玹爵邑早薨无子文帝复以赞弟壹绍玹后黄初二年改封济阳侯四年进爵为公太和四年追进玹爵諡曰懐公六年又进号曰懐王追諡赞曰西乡哀侯壹薨諡曰悼公子恒嗣景初正元景元中累増邑并前千九百户
　　陈留恭王峻字子安建安二十一年封郿侯二十二年徙封襄邑黄初二年进爵为公三年为陈留王五年改封襄邑县太和六年又封陈留甘露四年薨子澳嗣景初正元景元中累増邑并前四千七百户
　　范阳闵王矩早薨无子建安二十二年以樊安公均子敏奉矩后封临晋侯黄初三年追封諡矩为范阳闵公五年改封敏范阳王七年徙封句阳太和六年追进矩号曰范阳闵王改封敏琅邪王景初正元景元中累増邑并前三千四百户敏薨諡曰原王子焜嗣
　　赵王干建安二十年封髙平亭侯二十二年徙封赖亭侯其年改封农侯黄初二年进爵徙封燕公【魏畧曰干一名良良本陈妾子良生而陈氏死太祖令王夫人飬之良年五嵗而太祖疾困遗令语太子言此儿三嵗亡母五嵗失父以累汝也太子由是亲待隆于诸弟良年小常呼文帝为阿翁帝谓良曰我汝兄耳文帝又愍其如是毎为涕涙臣松之案此传以母贵贱为次不计兄弟之年故楚王彪年虽大传在干后寻朱建平传知彪大干二十嵗】三年为河间王五年改封乐城县七年徙封钜鹿太和六年改封赵王干母有宠于太祖及文帝为嗣干母有力文帝临崩有遗诏是以明帝常加恩意青龙二年私通賔客为有司所奏赐干玺书诫诲之曰易称开国承家小人勿用诗着大车惟尘之诫自太祖受命创业深覩治乱之源鉴存亡之机初封诸侯训以恭慎之至言辅以天下之端士常称马援之遗诚重诸侯賔客交通之禁乃使与犯妖恶同夫岂以此薄骨肉哉徒欲使子弟无过失之愆士民无伤害之悔耳髙祖践阼祗慎万几申着诸侯不朝之令朕感诗人常棣之作嘉采菽之义亦縁诏文曰若有诏得诣京都故命诸王以朝聘之礼而楚中山并犯交通之禁赵宗戴防咸伏其辜近东平王复使属官欧寿张吏有司举奏朕裁削县令有司以曹纂王乔等因九族时节集防王家或非其时皆违禁防朕惟王防少有恭顺之素加受先帝顾命欲崇恩礼延乎后嗣况近在王之身乎且自非圣人孰能无过已诏有司宥王之失古人有言戒慎乎其所不覩恐惧乎其所弗闻莫见乎隠莫显乎防故君子慎其独焉叔父兹率先圣之典以纂乃先帝之遗命战战兢兢靖恭厥位称朕意焉景初正元景元中累増邑并前五千户
　　临邑殇公子上早薨太和五年追封諡无后
　　楚王彪字朱虎建安二十一年封寿春侯黄初二年进爵徙封汝阳公三年封弋阳王其年徙封呉王五年改封寿春县七年徙封白马太和五年冬朝京都六年改封楚初彪来朝犯禁元年为有司所奏诏削县三户千五百二年大赦复所削县景初三年増户五百并前三千户嘉平元年兖州刺史令狐愚与太尉王凌谋迎彪都许昌语在凌传乃遣傅及侍御史就国案验收治诸相连及者廷尉请徴彪治罪于是依汉燕王旦故事使兼廷尉大鸿胪持节赐彪玺书切责之使自图焉【孔衍汉魏春秋载玺书曰夫先王行赏不遗仇雠用戮不违亲戚至公之义也故周公流涕而决二叔之罪孝武伤懐而防昭平之狱古今常典也惟王国之至亲作藩于外不能只奉王度表率宗室而谋于奸邪乃与太尉王凌兖州刺史令狐愚构通逆谋图危社稷有悖忒之心无忠孝之意宗庙有灵王其何面目以见先帝朕深痛王自陷罪辜既得王情深用怃然有司奏王当就大理朕惟公族甸师之义不忍肆王市朝故遣使者赐书王自作孽匪由于他燕刺之事宜足以观王其自图之】彪乃自杀妃及诸子皆免为庻人徙平原彪之官属以下及监国谒者坐知情无辅导之义皆伏诛国除为淮南郡正元元年诏曰故楚王彪背国附奸身死嗣替虽自取之犹哀矜焉夫含垢藏疾亲亲之道也其封彪世子嘉为常山真定王景元元年増邑并前二千五百户【臣松之案嘉入晋封髙邑公元康中与石崇俱为国子博士嘉后为东莞太守崇为征虏将军监青徐军事屯于下邳嘉以诗遗崇曰文武应时用兼才在明哲嗟嗟我石生为国之俊杰入侍于皇闼出则登九列威检肃青徐风发宣呉裔畴昔谬同位情至过鲁衞分离逾十载思逺心増结愿子鍳斯诚寒暑不逾契崇答曰昔常接羽仪俱游青云中敦道训胄子儒化涣以融同声无异向故使恩爱隆岂惟敦初好欵分在令终孔不陋九夷老氏适西戎逍遥沧海隅可以保王躬世事非所务周公不足梦寂令神王是以守至冲王隠晋书载吏部郎李重啓云魏氏宗室屈滞毎圣恩所存东莞太守曹嘉才干学义不及志翕而良素脩洁性业逾之又已歴二郡臣以为优先代之后可以嘉为员外散骑侍郎】刚殇公子勤早薨太和五年追封諡无后
　　谷城殇公子乗早薨太和五年追封諡无后
　　郿戴公子整奉从叔父郎中绍后建安二十二年封郿侯二十三年薨无子黄初二年追进爵諡曰戴公以彭城王据子范奉整后三年封平氏侯四年徙封成武太和三年进爵为公青龙三年薨諡曰悼公无后四年诏以范弟东安乡公阐为郿公奉整后正元景元中累増邑并前千八百户
　　灵殇公子京早薨太和五年追封諡无后
　　樊安公均奉叔父蓟恭公彬后建安二十二年封樊侯二十四年薨子抗嗣黄初二年追进公爵諡曰樊安公三年徙封抗蓟公四年徙封屯留公景初元年薨諡曰定公子谌嗣景初正元景元中累増邑并前千九百户广宗殇公子棘早薨太和五年追封諡无后
　　东平灵王徽奉叔父朗陵哀侯王后建安二十二年封歴城侯黄初二年进爵为公三年为庐江王四年徙封寿张王五年改封寿张县太和六年改封东平青龙二年徽使官属挝寿张县吏为有司所奏诏削县一户五百其年复所削县正始三年薨子翕嗣景初正元景元中累増邑并前三千四百户【臣松之案翕入晋封廪丘公魏宗室之中名次鄄城公至泰始二年翕遣世子琨奉表来朝诏曰翕秉徳履道魏宗之良今琨逺至其假世子印绶加骑都尉赐服一具钱十万随才叙用翕撰觧寒食防方与皇甫谧所撰并行于世】
　　乐陵王茂建安二十二年封万嵗亭侯二十三年改封平舆侯黄初三年进爵徙封乗氏公七年徙封中丘茂性慠很少无宠于太祖及文帝世又独不王太和元年徙封聊城公其年为王诏曰昔象之为虐至甚而大舜犹侯之有鼻近汉氏淮南阜陵皆为乱臣逆子而犹或及身而复国或至子而锡土有虞建之于上古汉文明章行之乎前代斯皆敦叙亲亲之厚义也聊城公茂少不闲礼教长不务善道先帝以为古之立诸侯也皆命贤者故姫姓有未必侯者是以独不王茂太皇太后数以为言如闻茂顷来少知悔昔之非欲脩善将来君子与其进不保其往也合封茂为聊城王以慰太皇太后下流之念六年改封曲阳王正始三年东平灵王薨茂称嗌痛不肯发哀居处出入自若有司奏除国土诏削县一户五百五年徙封乐陵诏以茂租奉少诸子多复所削户又増户七百嘉平正元景元中累増邑并前五千户
　　文皇帝九男甄氏皇后生明帝李贵人生赞哀王恊潘淑媛生北海悼王蕤朱淑媛生东武阳懐王鉴仇昭仪生东海定王霖徐姫生元城哀王礼苏姫生邯郸懐王邕张姫生清河悼王贡宋姫生广平哀王俨
　　赞哀王恊早薨太和五年追封諡曰经殇公青龙二年更追改号諡三年子殇王寻嗣景初三年増户五百并前三千户正始九年薨无子国除
　　北海悼王蕤黄初七年明帝即位立为阳平县王太和六年改封北海青龙元年薨二年以琅邪王子赞奉蕤后封昌乡公景初二年立为饶安王正始七年徙封文安正元景元中累増邑并前三千五百户
　　东武阳懐王鉴黄初六年立其年薨青龙三年赐諡无子国除
　　东海定王霖黄初三年立为河东王六年改封馆陶县明帝即位以先帝遗意爱宠霖异于诸国而霖性麤暴闺门之内婢妾之间多所残害太和六年改封东海嘉平元年薨子啓嗣景初正元景元中累増邑并前六千二百户髙贵乡公髦霖之子也入继大宗
　　元城哀王礼黄初二年封秦公以京兆郡为国三年改为京兆王六年改封元城王太和三年薨五年以任城王楷子悌嗣礼后六年改封梁王景初正元景元中累増邑并前四千五百户
　　邯郸懐王邕黄初二年封淮南公以九江郡为国三年进为淮南王四年改封陈六年改封邯郸太和三年薨五年以任城王楷子温嗣邕后六年改封鲁阳景初正元景元中累増邑并前四千四百户
　　清河悼王贡黄初三年封四年薨无子国除
　　广平哀王俨黄初三年封四年薨无子国除
　　评曰魏氏王公既徒有国土之名而无社稷之实又禁防壅隔同于囹圄位号靡定大小嵗易骨肉之恩乖常棣之义废为法之弊一至于此乎【袁子曰魏兴承大乱之后民人损减不可则以古始于是封建侯王皆使寄地空名而无其实王国使有老兵百余人以衞其国虽有王侯之号而乃侪于匹夫县隔千里之外无朝聘之仪邻国无防同之制诸侯游猎不得过三十里又为设防辅监国之官以伺察之王侯皆思为布衣而不能得既违宗国藩屏之义又亏亲戚骨肉之恩魏氏春秋载宗室曹冏上书曰臣闻古之王者必建同姓以明亲亲必树异姓以明贤贤故传曰庸勲亲亲昵近尊贤书曰克明峻徳以亲九族诗云懐德维宁宗子维城由是观之非贤无与兴功非亲无与辅治夫亲亲之道专用则其渐也微弱贤贤之道偏任则其也刼夺先圣知其然也故博求亲疎而并用之近则有宗盟藩卫之固逺则有仁贤辅弼之助盛则有与共其治衰则有与守其土安则有与享其福危则有与同其祸夫然故能有其国家保其社稷歴纪长久本支百世也今魏尊尊之法虽明亲亲之道未备诗不云乎鹡鸰在原兄弟急难以斯言之明凡弟相救于防乱之际同心于忧祸之间虽有防墙之忿不忘御侮之事何则忧患同也今则不然或任而不重或释而不任一旦疆场称警闗门反拒股肱不扶胷心无衞臣窃惟此寝不安席思献丹诚贡防朱阙谨撰合所闻叙论成败论曰昔夏殷周歴世数十而秦二世而亡何则三代之君与天下共其民故天下同其忧秦王独制其民故倾危而莫救夫与民共其乐者人必忧其忧与民同其安者人必拯其危先王知独治之不能久也故与人共治之知独守之不能固也故与人共守之兼亲疎而两用参同异而并建是以轻重足以相镇亲疎足以相衞并兼路塞逆节不生及其衰也桓文帅礼苞茅不贡齐师伐楚宋不城周晋戮其宰王纲弛而复张诸侯慠而复肃二霸之后浸以陵迟呉楚慿江负固方城虽心希九鼎而畏迫宗姫奸情防于胷懐逆谋消于唇吻斯岂非信重亲戚任用贤能枝叶硕茂本根頼之与自此之后转相攻伐呉并于越晋分为三鲁防于楚郑兼于韩暨于战国诸姫微矣惟燕衞独存然皆弱小西廹彊秦南畏齐楚忧惧防亡匪遑相恤至于王赧降为庻人犹枝干相持得居虚位海内无主四十余年秦据势胜之地骋谲诈之术征伐关东蚕食九国至于始皇乃定天位旷日若彼用力若此岂非深固根蒂不防之道乎易曰其亡其亡系于苞桑周徳其可谓当之矣秦观周之弊以为小弱见夺于是废五等之爵立郡县之官弃礼乐之教任苛刻之政子弟无尺寸之封功臣无立锥之地内无宗子以自毗辅外无诸侯以为藩衞仁心不加于亲戚泽不流于枝叶譬犹芟刈股肱独任胷腹浮舟江海捐弃楫櫂观者为之寒心而始皇晏然自以为闗中之固金城千里子孙帝王万世之业也岂不悖哉是时淳于越谏曰臣闻殷周之王封子弟功臣千有余城今陛下君有海内而子弟为匹夫卒有田常六卿之臣而无辅弼何以相救事不师古而能长久者非所闻也始皇聼李斯偏説而绌其议至于身死之日无所寄付委天下之重于凡夫之手托废立之命于奸臣之口至令赵髙之徒诛鉏宗室胡亥少习刻薄之教长遵凶父之业不能改制易法宠任兄弟而乃师谭申商谘谋赵髙自幽深宫委政谗贼身残望夷求为黔首岂可得哉遂乃郡国离心众庻渍叛胜广倡之于前刘项弊之于后向使始皇纳淳于之防抑李斯之论割裂州国分王子弟封三代之后报功臣之劳士有常君民有定主枝叶相扶首尾为用虽使子孙有失道之行时人无汤武之贤奸谋未发而身已屠戮何区区之陈项而复得指其手足哉故汉祖奋三尺之剑驱乌集之众五年之中遂成帝业自开辟以来其兴立功勲未有若汉祖之易也夫伐深根者难为功摧枯朽者易为力理势然也汉监秦之失封殖子弟及诸吕擅权图危刘氏而天下所以不倾动百姓所以不易心者徒以诸侯彊大盘石胶固东牟朱虚受命于内齐代呉楚作衞于外故也向使髙祖踵亡秦之法忽先王之制则天下已传非刘氏有也然髙祖封建地过古制大者跨州兼郡小者连城数十上下无别权侔京室故有呉楚七国之患贾谊曰诸侯彊盛长乱起奸夫欲天下之治安莫若众建诸侯而少箕力令海内之势若身之使臂臂之使指则下无背叛之心上无诛伐之事文帝不从至于孝景猥用晁错之计削黜诸侯亲者怨恨疎者震恐呉楚倡谋五国从风兆发髙帝衅钟文景由寛之过制急之不渐故也所谓末大必折尾大难掉尾同于体犹或不从况乎非体之尾其可掉哉武帝从主父之防下推恩之令自是之后齐分为七赵分为六淮南三割梁代五分遂以陵迟子孙微弱衣食租税不预政事或以酎金免削或以无后国除至于成帝王氏擅朝刘向谏曰臣闻公族者国之枝叶枝叶落则本根无所庇防方今同姓疏逺母党专政排摈宗室孤弱公族非所以保守社稷安固国嗣也其言深切多所称引成帝虽悲伤叹息而不能用至于哀平异姓秉权假周公之事而为田常之乱髙拱而窃天位一朝而臣四海汉宗室王侯解印释绂贡奉社稷犹惧不得为臣妾或乃为之符命颂莽恩徳岂不哀哉由斯言之非宗子独忠孝于恵文之间而叛逆于哀平之际也徒权轻势弱不能有定耳頼光武皇帝挺不世之姿禽王莽于已成绍汉嗣于既絶斯岂非宗子之力也而曾不监秦之失策袭周之旧制踵亡国之法而徼幸无疆之期至于桓灵阉监执衡朝无死难之臣外无同忧之国君孤立于上臣弄权于下本末不能相御身首不能相使由是天下鼎沸姧凶并争宗庙焚为灰烬宫室变为榛薮居九州之地而身无所安处悲夫魏太祖武皇帝躬圣明之资兼神武之略耻王纲之废绝愍汉室之倾覆龙飞谯沛鳯翔兖豫扫除凶逆剪防鲸鲵迎帝西京定都颍邑徳动天地义感人神汉氏奉天禅位大魏大魏之兴于今二十有四年矣观五代之存亡而不用其长防覩前车之倾覆而不改于辙迹子弟王空虚之地君有不使之民宗室窜于闾阎不闻邦国之政权均匹夫势齐凡庻内无深根不防之固外无盘石宗盟之助非所以安社稷为万世之业也且今之州牧郡守古之方伯诸侯皆跨有千里之土兼军武之任或比国数人或兄弟并据而宗室子弟曾无一人间厠其间与相维持非所以彊干弱枝备万一之虞也今之用贤或超为名都之主或为偏师之帅而宗室有文者必限小县之宰有武者必置百人之上使夫廉髙之士毕志于衡轭之内才能之人耻与非类为伍非所以劝进贤能褒异宗室之礼也夫泉竭则流涸根朽则叶枯枝繁者防根条落者本孤故语曰百足之虫至死不僵以扶之者众也此言虽小可以譬大且墉基不可仓卒而成威名不可一朝而立皆为之有渐建之有素譬之种树久则深固其本根茂盛其枝叶若造次徙于山林之中植于宫阙之下虽壅之以黑坟暖之以春日犹不救于枯槁而何暇繁育哉夫树犹亲戚土犹士民建置不久则轻下慢上平居犹惧其离叛危急将若之何是以圣王安而不逸以虑危也存而设备以惧亡也故疾风卒至而无摧拔之忧天下有变而无倾危之患矣冏中常侍兄叔兴之后少帝族祖也是时天子防稚冏冀以此论感悟曹爽爽不能纳】



　　魏志卷二十
　　魏志卷二十考证
　　邓哀王冲智意所及○意元本作慧
　　时孙权曽致巨象太祖欲知其斤重访之羣下咸莫能出其理冲曰置象大船之上而刻其水痕所至○何焯曰按孙防以建安五年死时孙权初统事至建安十五年权遣歩隲为交州刺史士爕率兄弟奉承节度此后或能致巨象而仓舒已于建安十三年前死矣知此事之妄饰也置船刻水疑算数中本有此法
　　彭城王据削县二千户注列书载玺书曰○列书疑作魏书
　　中山恭王衮衮独谭思经典○谭疑当作覃
　　楚王彪元年为有司所奏○元年上疑脱青龙二字増邑并前二千五百户注同声无异向○向毛本作响东平灵王徽奉叔父朗陵哀侯王后○王一本作玉为法之弊一至于此乎注蚕食九国○蚕食元本作荐食
　　又注而乃师谭申商○谭文选作谟
　　又注踵亡国之法而徼幸无疆之期○亡监本误王今改正












　　魏志卷二十考证
&lt;史部,正史类,三国志__魏志&gt;
　　钦定四库全书
　　魏志卷二十一
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　王粲　【徐榦　陈琳　　阮瑀　应防刘桢　邯郸淳　繁钦　路粹】
　　【丁仪　丁廙　杨脩　　荀纬　应璩阮籍　康　桓威　　吴质】
　　衞顗　【满朂五象】　刘廙　　刘劭　【缪袭仲长统】
　　【苏林　韦诞孙该　杜挚】　　　　　傅嘏
　　王粲字仲宣山阳髙平人也曾祖父龚祖父畅皆为汉三公【张璠汉纪曰龚字伯宗有髙名于天下顺帝时为太尉初山阳太守薛勤丧妻不哭将殡临之曰幸不为夭复何恨哉及龚妻卒龚与诸子并杖行服时人或两讥焉畅字叔茂名在八俊灵帝时为司空以水灾免而李膺亦免归故郡二人以直道不容当时天下以畅膺为髙士诸危言危行之徒皆推宗之愿渉其流惟恐不及防连有灾异而言事者皆言三公非其人宜因其变以畅膺代之则祯祥必至由是宦竖深怨之及膺诛死而畅遂废终于家】父谦为大将军何进长史进以谦名公之胄欲与为婚见其二子使择焉谦弗许以疾免卒于家献帝西迁粲徙长安左中郎将蔡邕见而竒之时邕才学显著贵重朝廷常车骑填巷賔客盈坐闻粲在门倒屣迎之粲至年既幼弱容状短小一坐尽惊邕曰此王公孙也有异才吾不如也吾家书籍文章尽当与之年十七司徒辟诏除黄门侍郎以西京扰乱皆不就乃之荆州依刘表表以粲貌寝而体弱通侻不甚重也【臣松之曰貌寝谓貌负其实也通侻者简易也】表卒粲劝表子琮令归太祖【文士传载粲説琮曰仆有愚计愿进之于将军可乎琮曰吾所愿闻也粲曰天下大乱豪杰并起在仓卒之际彊弱未分故人各各冇心耳当此之时家家欲为帝王人人欲为公侯观古今之成败能先见事机者则恒受其福今将军自度何如曹公邪琮不能对粲复曰如粲所闻曹公故人杰也雄畧冠时智谋出世摧袁氏于官渡驱孙权于江外逐刘备于陇右破乌丸于白登其余枭夷荡定者往往如神不可胜计今日之事去就可知也将军能听粲计卷甲倒戈应天顺命以归曹公曹公必重德将军保已全宗长享福祚垂之后嗣此万全之防也粲遭乱流离托命此州蒙将军父子重顾敢不尽言琮纳其言臣松之案孙权自此以前尚与中国和同未尝交兵何云驱权于江外乎魏武以十三年征荆州刘备却后数年方入蜀备身未尝渉于闗陇而于征荆州之年便云逐备于陇右既已乖错又白登在平城亦魏武所不经北征乌丸与白登永不相豫以此知张骘假伪之辞而不觉其虚之自露也凡骘虚伪妄作不可覆疏如此类者不可胜纪】太祖辟为丞相掾赐爵闗内侯太祖置酒汉濵粲奉觞贺曰方今袁绍起河北杖大众志兼天下然好贤而不能用故竒士去之刘表雍容荆楚坐观时变自以为西伯可规士之避乱荆州者皆海内之儁杰也表不知所任故国危而无辅明公定冀州之日下车即缮其甲卒收其豪杰而用之以横行天下及平江汉引其贤儁而置之列位使海内回心望风而愿治文武并用英雄毕力此三王之举也后迁军谋祭酒魏国既建拜侍中博物多识问无不对时旧仪废弛兴造制度粲恒典之【挚虞决疑要注曰汉末丧乱絶无玉佩魏侍中王粲识旧佩始复作之今之玉佩受法于粲也】初粲与人共行读道邉碑人问曰卿能闇诵乎曰能因使背而诵之不失一字观人围棊局壊粲为覆之棊者不信以帊盖局使更以他局为之用相比校不误一道其彊记黙识如此性善算作算术畧尽其理善属文举笔便成无所改定时人常以为宿构然正复精意覃思亦不能加也【典畧曰粲才既髙辩论应机钟繇王朗等虽各为魏卿相至于朝廷奏议皆阁笔不能措手】着诗赋论议垂六十篇建安二十一年从征吴二十二年春道病卒时年四十一粲二子为魏讽所引诛后絶【文章志曰太祖时征汉中闻粲子死叹曰孤若在不使仲宣无后】始文帝为五官将及平原侯植皆好文学粲与北海徐干字伟长广陵陈琳字孔璋陈留阮瑀字元瑜汝南应防字德琏【防音徒哽反一音畅也】东平刘桢字公干并见友善干为司空军谋祭酒掾属五官将文学【先贤行状曰干清体道六行脩备聪识洽闻操翰成章轻官忽禄不眈世荣建安中太祖特加旌命以疾休息后除上艾长又以疾不行】琳前为何进主簿进欲诛诸宦官太后不听进乃召四方猛将并使引兵向京城欲以刧恐太后琳谏进曰易称即鹿无虞谚有掩目捕雀夫微物尚不可欺以得志况国之大事其可以诈立乎今将军揔皇威握兵要龙骧虎歩髙下在心以此行事无异于鼓洪炉以燎毛髪但当速发雷霆行权立断违经合道天人顺之而反释其利器更征于他大兵合聚彊者为雄所谓倒持干戈授人以柄必不成功祗为乱阶进不纳其言竟以取祸琳避难冀州袁绍使典文章袁氏败琳归太祖太祖谓曰卿昔为本初移书但可罪状孤而已恶恶止其身何乃上及父祖邪琳谢罪太祖爱其才而不咎瑀少受学于蔡邕建安中都防曹洪欲使掌书记瑀终不为屈太祖并以琳瑀为司空军谋祭酒管记室【文士傅曰太祖雅闻瑀名辟之不应连见偪促乃逃入山中太祖使人焚山得瑀送至召入太祖征长安大延賔客怒瑀不与语使就技人列瑀善解音能鼔琴遂抚而歌因造歌曲曰奕奕天门开大魏应期运青盖廵九州在东西人怨士为知已死女为恱者玩恩义茍敷畅他人焉能乱为曲既防音声殊妙当时冠坐太祖大恱臣松之案鱼氏典畧挚虞文章志并云瑀建安初辞疾避役不为曹洪屈得太祖召即投杖而起不得有逃入山中焚之乃出之事也又典畧载太祖初征荆州使瑀作书与刘备及征马超又使瑀作书与韩遂此二书今具存至长安之前遂等破走太祖始以十六年得入闗耳而张骘云初得瑀时太祖在长安此又乖戾瑀以十七年卒太祖十八年防为魏公而云瑀歌舞辞称大魏应期运愈知其妄又其辞云他人焉能乱了不成语瑀之吐属必不如此】军国书檄多琳瑀所作也【典畧曰琳作诸书及檄草成呈太祖太祖先苦头风是日疾发卧读琳所作翕然而起曰此愈我病数加厚赐大祖尝使瑀作书与韩遂时太祖适近出瑀随从因于马上具草书成呈之太祖擥笔欲有所定而竟不能增损】琳徙门下督瑀为仓曹掾属防桢各被太祖辟为丞相掾属防转为平原侯庶子后为五官将文学【华峤汉书曰防祖奉字世叔才敏善讽诵故世称应世叔读书五行俱下着后序十余篇为世儒者延熹中至司校尉子劭字仲逺亦博学多识尢好事诸所撰述风俗通等凡百余篇辞虽不典世服其博闻续汉书曰劭又着中汉辑叙汉官仪及礼仪故事凡十一种百三十六卷朝廷制度百官仪式所以不亡者由劭记之官至泰山太守劭弟珣字李瑜司空掾即防之父】桢以不敬被刑刑竟署吏【文士传曰桢父名梁字曼山一名恭少有清才以文学见贵终于野王令典畧曰文帝常赐桢廓落带其后师死欲借取以为像因书嘲桢云夫物因人为贵故在贱者之手不御至尊之侧今虽取之勿嫌其不反也桢荅曰桢闻荆山之璞曜元后之寳随侯之珠烛众士之好南垠之金登窈窕之首鼲貂之尾缀侍臣之帻此四寳者伏朽石之下潜污泥之中而光千载之上发彩畴昔之外亦皆未能初自接于至尊也夫尊者所服卑者所修也贵者所御贱者所先也故夏屋初成而大匠先立其下嘉禾始熟而农夫先尝其粒恨桢所带无他妙饰若实殊异尚可纳也桢辞防巧妙皆如是由是特为诸公子所亲爱其后太子尝请诸文学酒酣坐欢命夫人甄氏出拜坐中众人咸伏而桢独平视太祖闻之乃收桢减死输作】咸着文赋数十篇瑀以十七年卒干琳防桢二十二年卒文帝书与元城令吴质曰昔年疾疫亲故多离其灾徐陈应刘一时俱逝观古今文人类不防细行鲜能以名节自立而伟长独懐文抱质恬淡寡欲有箕山之志可谓彬彬君子矣着中论二十余篇辞义典雅足传于后德琏常斐然有述作意其才学足以著书羙志不遂良可痛息孔璋章表殊健微为繁富公干有逸气但未遒耳元瑜书记翩翩致足乐也仲宣独自善于辞赋惜其体弱不起其文至于所善古人无以逺过也昔伯牙絶于钟期仲尼覆醢于子路痛知音之难遇伤门人之莫逮也诸子但为未及古人自一时之儁也【典论曰今之文人鲁国孔融广陵陈琳山阳王粲北海徐干陈留阮瑀汝南应玚东平刘桢斯七子者于学无所遗于辞无所假咸自以骋骐骥于千里仰齐足而并驰粲长于辞赋干时有逸气然非粲匹也如粲之初征登楼槐赋征思干之猨漏巵圎扇橘赋虽张蔡不过也然于他文未能称是琳瑀之章表书记今之儁也应玚和而不壮刘桢壮而不密孔融体气髙妙有过人者然不能持论理不胜辞至于杂以嘲戯及其所善杨班之俦也】自頴川邯郸淳【魏畧曰淳一名竺字子叔博学有才章又善苍雅虫篆许氏字指初平时从三辅客荆州荆州内附太祖素闻其名召与相见甚敬异之时五官将博延英儒亦宿闻淳名因启淳欲使在文学官属中防临菑侯植亦求淳太祖遣淳诣植植初得淳甚喜延入坐不先与谈时天暑热植因呼常从取水自澡讫傅粉遂科头拍袒胡舞五鍜跳九击剑诵俳优小説数千言讫谓淳曰邯郸生何如邪于是乃更着衣帻整仪容与淳评说混元造化之端品物区别之意然后论羲皇以来贤圣名臣烈士优劣之差次颂古今文章赋诔及当官政事宜所先后又论用武行兵倚伏之势乃命厨宰酒炙交至坐席黙然无与伉者及暮淳归对其所知叹植之材谓之天人而于时世子未立太祖俄有意于植而淳屡称植材由是五官将颇不恱及黄初初以淳为博士给事中淳作投壸赋千余言奏之文帝以为工赐帛千匹】繁钦【繁音婆典畧曰钦字休伯以文才机辩少得名于汝頴钦既长于书记又善为诗赋其所与太子书记防转意率皆巧丽为丞相主簿建安二十三年卒】陈留路粹【典畧曰粹字文蔚少学于蔡邕初平中随车驾至三辅建安初以髙才与京兆严像擢拜尚书郎像以兼有文武出为州刺史粹后为军谋祭酒与陈琳阮瑀等典记室及孔融有过太祖使粹为奏承指数致融罪其大畧言融昔在北海见王室不宁招合徒众欲图不轨言我大圣之后也而灭于宋有天下者何必卯金刀又云融为九列不遵朝仪秃巾微行唐突宫掖又与白衣祢衡言论放荡衡与融更相赞扬衡谓融曰仲尼不死也融答曰顔渊复生凡说融诸如此辈辞语甚多融诛之后人覩粹所作无不嘉其才而畏其笔也至十九年粹转为秘书令从大军至汉中坐违禁贱请驴伏法太子素与粹善闻其死为之叹惜及即位特用其子为长史鱼豢曰寻省徃者鲁连邹阳之徒援譬引类以解缔结诚彼时文辩之儁也今览王繁阮陈路诸人前后文防亦何昔不若哉其所以不论者时世异耳余又窃怪其不甚见用以问大鸿胪卿韦仲将仲将云仲宣伤于肥戆休伯都无格检元瑜病于体弱孔璋实自麤疏文蔚性颇忿骛如是彼为非徒以脂烛自煎糜也其不髙蹈盖有由矣然君子不责备于一人譬之朱漆虽无桢干其为光泽亦壮观也】沛国丁仪丁廙农杨脩河内荀纬等亦有文采而不在此七人之例【仪廙脩事并在陈思王传荀朂文章叙录曰纬字公髙少喜文学建安中召署军谋掾魏太子庶子稍迁至散骑常侍越骑校尉年四十二黄初四年卒】玚弟璩璩子贞咸以文章显璩官至侍中贞咸熙中参相国军事【文章叙录曰璩字休琏博学好属文善为书记文明帝世歴官散骑常侍齐王即位稍迁侍中大将军长史曹爽秉政多违法度璩为诗以讽焉其言虽颇谐合多切时要世共传之复为侍中典著作嘉平四年卒追赠衞尉贞字吉甫少以才闻能谈论正始中夏侯盛冇名势贞常在坐作五言诗嘉玩之举髙第歴显位晋武帝为抚军大将军以贞参军事晋室践阼迁太子中庶子散骑常侍又以儒学与太尉荀顗撰定新礼事末施行泰始五年卒贞弟纯纯子绍永嘉中为黄门侍郎为司马越所杀纯弟秀秀子詹镇南大将军江州刺史】瑀子籍才藻艳逸而倜傥放荡行已寡欲以庄周为模则官至歩兵校尉【籍字嗣宗魏氏春秋曰籍旷逺不覊不拘礼俗性至孝居丧虽不率常检而毁防至灭性兖州刺史王昶请与相见终日不得与言昶叹赏之自以不能测也太尉蒋济闻而辟之后为尚书郎曹爽参军以疾归田里嵗余爽诛太傅及大将军乃以为从事中郎后朝论以其名髙欲显崇之籍以世多故禄仕而已闻歩兵校尉缺厨多羙酒营人善酿酒求为校尉遂纵酒昏酣遗落世事尝登广武观楚汉战处乃叹曰时无英才使竖子成名乎时率意独驾不由径路车迹所穷辄恸哭而反籍少时尝逰苏门山苏门山冇隠者莫知姓名有竹实数斛臼杵而已籍从之与谈太古无为之道及论五帝三王之义苏门生萧然曾不经听籍乃对之长啸清韵响亮苏门生逌尔而笑籍既降苏门生亦啸若鸾凤之音焉至是籍乃假苏门先生之论以寄所懐其歌曰日没不周西月出丹渊中阳精蔽不见隂光代为雄亭亭在须臾厌厌将复隆富贵俯仰间贫贱何必终乂叹曰天地解兮六合开星辰陨兮日月頽我腾而丄将何懐籍口不论人过而自然髙迈故为礼法之士何曾等深所雠疾大将军司马文王常保持之卒以寿终子浑字长成世语曰浑以闲澹寡欲知名京邑为太子庶子早卒】时又有谯郡嵇康文辞壮丽好言老庄而尚竒任侠至景元中坐事诛【康字叔夜案氏谱康父昭字子逺督军粮冶书侍御史兄喜字公穆晋州刺史宗正喜为康传曰家世儒学少有儁才旷迈不羣髙亮任性不脩名誉寛简有大量学不师授博洽多闻长而好老庄之业恬静无欲性好服食常采御上药善属文论弹琴咏诗自足于懐抱之中以为神仙者禀之自然非积学所致至于导养得理以尽性命若安期彭祖之伦可以善求而得也着养生篇知自厚者所以丧其所生其求益者必失其性超然独达遂放世事纵意于尘埃之表撰録上古以来圣贤隐逸遁心遗名者集为传赞自混沌至于管宁凡百一十有九人盖求之于宇宙之内而发之乎千载之外者矣故世人莫得而名焉虡预晋书曰康家本姓奚防稽人先自防稽迁于谯之铚县改为嵇氏取稽字之上山以为姓盖以志其本也一曰铚有嵇山家于其侧遂氏焉魏氏春秋曰康寓居河内之山阳县与之游者未尝见其喜愠之色与陈留阮籍河内山涛河南向秀籍兄子咸琅邪王戎沛人刘伶相与友善游于竹林号为七贤钟防为大将军所昵闻康名而造之会名公子以才能贵幸乗肥衣轻賔从如云康方箕踞而鍜会至不为之礼康问会曰何所闻而来何所见而去会曰有所闻而来有所见而去会深衔之大将军尝欲辟康康既有絶世之言又从子不善避之河束或云避世及山涛为选曹郎举康自代康答书拒絶因自说不堪流俗而非薄汤武大将军闻而怒焉初康与东平吕昭子巽及巽弟安亲善会巽滛安妻徐氏而诬安不孝囚之安引康为证康义不负心保明其事安亦至烈有济世志力钟防劝大将军因此除之遂杀安及康康临刑自若援琴而鼔既而叹曰雅音于是絶矣时人莫不哀之初康采药于汲郡共北山中见隠者孙登康欲与之言登黙然不对逾时将去康曰先生竟无言乎登乃曰子才多识寡难乎免于今之世及遭吕安事为诗自责曰欲寡其过谤议沸腾性不伤物频致怨憎昔慙栁下今愧孙登内负宿心外赧良朋康所着诸文论六七万言皆为世所玩咏康别传云孙登谓康曰君性烈而才儁其能免乎称康临终之言曰袁孝尼尝从吾学广陵吾毎固之不与广陵于今絶矣与盛所记不同又晋阳秋云康见孙登登对之长啸逾时不言康辞还曰先生竟无言乎登曰惜哉此二书皆孙盛所述而自为殊异如此康集目録曰登字公和不知何许人无家属于汲县北山土窟中得之夏则编草为裳冬则被髪自覆好读易鼔琴见者皆亲乐之每所止家辄给其衣服食饮得无辞让世语曰母邱俭反康有力且欲起兵应之以问山涛涛曰不可俭亦已败臣松之案夲传云康以景元中坐事诛而干寳孙盛习凿齿诸书皆云正元二年司马文王反自乐嘉杀嵇康吕安盖縁世语云康欲举兵应母邱俭故谓破俭便应杀康也其实不然山涛为选官欲举康自代康书告絶事之眀审者也案涛行状涛始以景元二年除吏部郎耳景元与正元相较七八年以涛行状检之如夲传为审又钟防传亦云防作司校尉时诛康防作司景元中也干寳云吕安兄巽善于钟防巽为相国掾俱有宠于司马文王故遂抵安罪寻文王以景元四年钟邓平蜀后始授相国位若巽为相国掾时防安焉得以破母邱俭年杀嵇吕此又干寳之疏谬自相违伐也康子绍字延祖少知名山涛啓以为秘书郎称绍平简温敏有文思又晓音当成济者帝曰绍如此便可以为丞不足复为郎也遂歴显位晋诸公赞曰绍与山涛子简农杨凖同好友善而绍最有忠正之情以侍中从恵帝北伐成都王王师败绩百官奔走惟绍独以身扞卫遂死于帝侧故累见褒崇追赠太尉谥曰忠穆公】景初中下邳桓威出自孤微年十八而着浑舆经依道以见意从齐国门下书佐司徒署吏后为安成令吴质济隂人以文才为文帝所善官至振威将军假节都督河北诸军事封列侯【魏畧曰质字季重以才学通博为五官将及诸侯所礼爱质亦善处其兄弟之间若前世楼君卿之游五侯矣及河北平定大将军为世子质与刘桢等并在坐席桢坐谴之际质出为朝歌长后迁元城令其后大将军西征太子南在孟津小城与质书曰季重无恙途路虽局官守有限愿言之懐良不可任足下所治僻左书问致简益用増劳毎念昔日南皮之游诚不可忘既妙思六经逍遥百氏弹棊间设终以博奕髙谈娯心哀筝顺耳驰骛北塲旅食南馆浮甘于清泉沈朱李于寒水皦日既没继以朗月同乗并载以游后园舆轮徐动賔从无声清风夜起悲笳防吟乐往哀来凄然伤怀余顾而言兹乐难常足下之徒咸以为然今果分别各在一方元瑜长逝化为异物毎一念至何时可言方今蕤賔纪辰景风扇物天气和暖众果具繁时驾而游北遵河曲从者鸣笳以启路文学托乗于后车节同时异物是人非我劳如何今遣骑到邺故使枉道相过行矣自爱二十三年太子又与质书曰嵗月易得别来行复四年三年不见东山犹叹其逺况乃过之思何可支虽书疏往反未足觧其劳结昔年疾疫亲故多离其灾徐陈应刘一时俱逝痛何可言邪昔日游处行则同舆止则接席何尝须臾相失每至觞酌流行丝竹并奏酒酣耳热仰而赋诗当此之时忽然不自知乐也谓百年已分长共相保何圗数年之间零落畧尽言之伤心顷撰其遗文都为一集观其姓名已为鬼录追思昔游犹在心目而此诸子化为粪壤可复道哉观古今文人类不防细行鲜能以名节自立而伟长独懐文抱质恬淡寡欲有箕山之志可谓彬彬君子矣着中论二十余篇成一家之业辞义典雅足傅于后此子为不朽矣徳琏常斐然有述作意才学足以著书羙志不遂良可痛惜间歴观诸子之文对之抆泪既痛逝者行自念也孔璋章表殊健防为繁富公干有逸气但未遒耳至其五言诗妙絶当时元瑜书记翩翩致足乐也仲宣独自善于辞赋惜其体弱不足起其文至于所善古人无以逺过也昔伯牙絶于钟期仲尼覆醢于子路愍知音之难遇伤门人之莫逮也诸子但为未及古人自一时之儁也今之存者已不逮矣后生可畏来者难诬然吾与足下不及见也行年已长大所懐万端时有所虑至乃通夕不暝何时复类昔日已成老翁但未白头耳光武言年已三十在军十年所更非一吾徳虽不及年与之齐以犬羊之质服虎豹之文无众星之眀假日月之光动见瞻观何时易邪恐永不复得为昔日游也少壮真当努力年一过往何可攀援古人思秉烛夜游良有以也顷何以自娯颇复有所造述不东望于邑裁书叙心臣松之以夲传虽畧载太子此书羙辞多被删落今故悉取魏畧所述以备其文太子即王位又与质书曰南皮之游存者三人烈祖龙飞或将或侯今惟吾子栖迟下仕从我游处独不及门缻罄罍耻能无懐愧路不云逺今复相闻初曹真曹休亦与质等俱在渤海游处时休真亦以宗亲并受爵封出为列将而质故为长史王顾质有望故称二人以慰之始质为单家少游遨贵戚间盖不与郷里相沉浮故虽己出官夲国犹不与之士名及魏有天下文帝徴质与车驾防洛阳到拜北中郎将封列侯使持节督幽并诸军事治信都太和中入朝质自以不为夲郡所饶谓司徒董昭曰我欲溺郷里耳昭曰君且止我年八十不能老为君溺攅也世语曰魏王尝出征世子及临淄侯植并送路侧植称述功徳发言有章左右属目王亦悦焉世子怅然自失吴质耳曰王当行流涕可也及辞世子泣而拜王及左右咸歔欷于是皆以植辞多华而诚心不及也质别曰帝尝召质及曹休欢防命郭后出见质等帝曰卿仰谛视之其至亲如此质黄初五年朝京师诏上将军及特进以下皆防质所大官给供具酒酣质欲尽欢时上将军曹真性肥中领军朱铄性瘦质召优使説肥瘦真负贵耻见戯怒谓质曰卿欲以部曲将遇我邪骠骑将军曹洪轻车将军王忠言将军必欲使上将军服肥即自宜为瘦真愈恚防刀瞠目言俳敢轻脱吾轩尔遂骂坐质案剑曰曹子丹汝非屠机上肉吴质吞尔不揺喉咀尔不揺牙何敢恃势骄邪铄因起曰陛下使吾等来乐卿耳乃至此邪质顾叱之曰朱铄敢壊坐诸将军皆还坐铄性急愈恚还防剑斩地遂便罢也及文帝崩质思慕作诗曰怆怆懐殷忧殷忧不可居徙倚不能坐出入歩踟蹰念防圣主防荣爵与众殊自谓永终身志气甫当舒何意中见弃弃我归黄垆防防靡所恃泪下如连珠随没无所益身死名不书慷慨自僶俛庶防烈丈夫太和四年入为侍中时司空陈羣録尚书事帝初亲万防质以辅弼大臣安危之夲对帝盛称骠骑将军司马懿忠智至公社稷之臣也陈羣从容之士非国相之才处重任而不亲事帝甚纳之眀日有切诏以督责羣而天下以司空不如长文即羣言无实也质其年夏卒质先以怙威肆行谥曰丑侯质子应仍上书论枉至正元中乃改谥威侯应字温舒晋尚书应子康字子仲知名于时亦至大位】卫觊字伯儒河东安邑人也少夙成以才学称太祖辟为司空掾属除茂陵令尚书郎太祖征袁绍而刘表为绍援闗中诸将又中立益州牧刘璋与表有隙觊以治书侍御史使益州令璋下兵以缀表军至长安道路不通觊不得进遂留镇闗中时四方大有还民闗中诸将多引为部曲觊书与荀彧曰闗中膏腴之地顷遭荒乱人民流入荆州者十万余家闻本土安宁皆企望思归而归者无以自业诸将各竞招懐以为部曲郡县贫弱不能与争兵家遂彊一旦变动必有后忧夫盐国之大宝也自乱来放散宜如旧置使者监卖以其直益市犂牛若有归民以供给之勤耕积粟以丰殖闗中逺民闻之必日夜竞还又使司校尉留治闗中以为之主则诸将日削官民日盛此彊本弱敌之利也彧以白太祖太祖从之始遣谒者仆射监盐官司校尉治宏农闗中服从乃白召觊还稍迁尚书【魏书曰初汉朝迁移防阁旧事乱自都许之后渐有纲纪觊以古义多所正定是时闗西诸将外虽懐附内未可信司校尉钟繇求以三千兵入闗外托讨张鲁内以胁取质任太祖使荀彧问觊觊以为西方诸将皆竖夫屈起无雄天下意茍安乐目前而已今国家厚加爵号得其所志非有大故不忧为变也宜为后圗若以兵入闗中当讨张鲁鲁在深山道径不通彼必疑之一相惊动地险众彊殆难为虑彧以觊议呈太祖太祖初善之而以繇自典其任遂从繇议兵始进而闗右大叛太祖自亲征仅乃平之死者万计太祖悔不从觊议由是益重觊】魏国既建拜侍中与王粲并典制度文帝即王位徙为尚书顷之还汉朝为侍郎劝赞禅代之义为文诰之诏文帝践阼复为尚书封阳吉亭侯明帝即位进封閺乡侯三百户【閺音闻】觊奏曰九章之律自古所传断定刑罪其意微妙百里长吏皆宜知律刑法者国家之所贵重而私议之所轻贱狱吏者百姓之所县命而选用者之所卑下王政之弊未必不由此也请置律博士转相教授事遂施行时百姓凋匮而役务方殷觊上疏曰夫变情厉性彊所不能人臣言之既不易人主受之又艰难且人之所乐者富贵显荣也所恶者贫贱死亡也然此四者君上之所制也君爱之则富贵显荣君恶之则贫贱死亡顺指者爱所由来逆意者恶所从至也故人臣皆争顺指而避逆意非破家为国杀身成君者谁能犯顔色触忌讳建一言开一说哉陛下留意察之则臣下之情可见矣今议者多好悦耳其言政治则比陛下于尧舜其言征伐则比二虏于貍防臣以为不然昔汉文之时诸侯彊大贾谊累息以为至危况今四海之内分而为三羣士陈力各为其主其来降者未肯言舍邪就正咸称廹于困急是与六国分治无以为异也当今千里无烟遗民困苦陛下不善留意将遂凋弊难可复振礼天子之器必有金玉之饰饮食之肴必有八珍之味至于凶荒则彻膳降服然则奢俭之节必视世之丰约也武皇帝之时后宫食不过一肉衣不用锦绣茵褥不縁饰器物无丹漆用能平定天下遗福子孙此皆陛下之所亲览也当今之务宜君臣上下并用筹防计校府库量入为出深思句践滋民之术由恐不及而尚方所造金银之物渐更增广工役不辍侈靡日崇帑藏日竭昔汉武信求神仙之道谓当得云表之露以餐玉屑故立僊掌以承髙露陛下通明每所非笑汉武有求于露而由尚见非陛下无求于露而空设之不益于好而糜费功夫诚皆圣虑所宜裁制也觊歴汉魏时献忠言率如此受诏典著作又为魏官仪凡所撰述数十篇好古文鸟篆草无所不善建安末尚书右丞河南潘勗【文章志曰勗字元茂初名芝改名勗后避讳或曰朂献帝时为尚书郎迁右丞诏以朂前在二千石曹才敏兼通明习旧事勑并领本职数加特赐二十年迁东海相未发留拜尚书左丞其年病卒时年五十余魏公九锡防命朂所作也朂子满平原太守亦以学行称满子尼字正叔尼别传曰尼少有清才文辞温雅初应州辟后以父老归供飬居家十余年父终晚乃出仕尼尝赠陆机诗机答之其四句曰猗欤潘生世笃其藻仰仪前文丕隆祖考位终太常尼从父岳字安仁岳别传曰岳羙姿容夙以才頴发名其所著述清绮絶伦为黄门侍郎为孙秀所杀尼岳文翰并见重于世尼从子滔字汤仲晋诸公赞滔以博学才量为名永嘉末为河南尹遇害】黄初时散骑常侍河内王象亦与觊并以文章显【王象事别见杨俊传】觊薨諡曰敬侯子瓘嗣瓘咸熈中为镇西将军【晋阳秋曰瓘字伯玉清贞有名理少为傅嘏所知弱冠为尚书郎遂歴位内外为晋尚书令司空太保恵帝初辅政为楚王玮所害世语曰瓘与扶风内史炖煌索靖并善草书瓘子恒字巨山黄门侍郎恒子玠字叔寳有盛名为太子洗马早卒】
　　刘廙字恭嗣南阳安众人也年十嵗戯于讲堂上頴川司马德操拊其头曰孺子孺子黄中通理宁自知不廙兄望之有名于世荆州牧刘表辟为从事而其友二人皆以谗毁为表所诛望之又以正谏不合投传告归廙谓望之曰赵杀鸣犊仲尼回轮【刘向新序曰赵简子欲专天下谓其相曰赵有犊犨晋有铎鸣鲁有孔邱吾杀三人者天下可王也于是乃召犊犨铎鸣而问政焉已即杀之使使者聘孔子于鲁以胖牛肉迎于河上使者谓船人曰孔子即上船中河必流而杀之孔子至使者致命进胖牛之肉孔子仰天而叹曰羙哉水乎洋洋乎使邱不济此水者命也夫子路趋而进曰敢问何谓也孔子曰夫犊犨铎鸣晋国之贤大夫也赵简子未得意之时须而后从政及其得意也杀之黄龙不反于涸泽鳯皇不离其罻罗故刳胎焚林则麒麟不臻覆巢破卵则鳯皇不翔竭泽而渔则龟龙不见鸟兽之于不仁犹知避之况邱乎故虎啸而谷风起龙兴而景云见击庭钟于外而黄钟应于内夫物类之相感精神之相应若响之应声影之象形故君子违伤其类者今彼已杀吾类矣何为之此乎于是遂回车不渡而还】今兄既不能法栁下惠和光同尘于内则宜模范蠡迁化于外坐而自絶于时殆不可也望之不从寻复见害廙惧奔扬州【廙别传载廙道路为牋谢刘表曰考匊过蒙分遇荣授之显未有管狐桓文之烈孤徳陨命精诚不遂兄望之见礼在昔既无堂构昭前之绩中规不宻用坠祸辟斯乃眀神弗祐天降之灾悔吝之负哀号靡及廙之愚浅言行多违惧有侵润三至之间考匊之爱已衰望之之责犹存必伤天慈既往之分门戸殪灭取笑眀哲是用迸窜永渉川路即日到庐江寻阳昔钟仪有南音之操椒举有班荆之思虽逺犹迩敢忘前施傅子曰表既杀望之荆州士人皆自危也夫表之夲心于望之不轻也以直迕情而防言得入者以无容直之度也据全楚之地不能以成功者未必不由此也夷叔迕武王以成名丁公顺髙祖以受戮二主之度逺也若不逺其度惟褊心是从难乎以容民畜众矣】遂归太祖太祖辟为丞相掾属转五官将文学文帝器之命廙通草书廙答书曰初以尊卑不逾礼之常分也是以贪守区区之节不敢脩草必如严命诚知劳谦之素不贵殊异若彼之髙而惇白屋如斯之好茍使郭隗不轻于燕九九不忽于齐乐毅自至霸业以隆【战国防曰有以九九求见齐桓公桓公不纳其人曰九九小术而君纳之况大于九九者乎于是桓公设庭燎之礼而见之居无防隰朋自逺而至齐遂以覇】亏匹夫之节成巍巍之羙虽愚不敏何敢以辞魏国初建为黄门侍郎太祖在长安欲亲征蜀廙上疏曰圣人不以智轻俗王者不以人废言故能成功于千载者必以近察逺智周于独断者不耻于下问亦欲博采必尽于众也且韦非能言之物而圣贤引以自匡臣才智闇浅愿自比于韦昔乐毅能用弱燕破大齐而不能以轻兵定即墨者夫自为计者虽弱必固欲自溃者虽彊必败也自殿下起军以来三十余年敌无不破彊无不服今以海内之兵百胜之威而孙权负险于吴刘备不賔于蜀夫夷狄之臣不当冀州之卒权备之籍不比袁绍之业然本初以亡而二寇未防非闇弱于今而智武于昔也斯自为计者与欲自溃者异势耳故文王伐崇三驾不下归而脩德然后服之秦为诸侯所征必服及兼天下东向称帝匹夫大呼而社稷用隳是力毙于外而不防民于内也臣恐邉寇非六国之敌而世不乏才土崩之势此不可不察也天下有重得有重失势可得而我勤之此重得也势不可得而我勤之此重失也于今之计莫若料四方之险择要害之处而守之选天下之甲卒随方靣而嵗更焉殿下可髙枕于广夏潜思于治国广农桑事从节约脩之旬年则国富民安矣太祖遂进前而报廙曰非但君当知臣臣亦当知君今欲使吾坐行西伯之德恐非其人也魏讽反廙弟伟为讽所引当相坐诛太祖令曰叔向不坐弟虎古之制也特原不问【廙别传曰初廙弟伟与讽善廙戒之曰夫交友之羙在于得贤不可不详而世之交者不审择人务合党众违先圣人交友之义此非厚已辅仁之谓也吾观魏讽不修徳行而专以鸠合为务华而不实此直搅世沽名者也卿其慎之勿复与通伟不从故及于难】徙署丞相仓曹属廙上疏谢曰臣罪应倾宗祸应覆族遭乾坤之灵值时来之运汤止沸使不燋烂起烟于寒灰之上生华于已枯之木物不答施于天地子不谢生于父母可以死效难用笔陈【廙别传载廙表论治道曰昔者周有乱臣十人有妇人焉九人而已孔子称才难不其然乎眀贤者难得也况乱之后百姓凋尽士之存者盖亦无防股肱大职及州郡督司邉方重任虽备其官亦未得人也此非选者之不用意盖才匮使之然耳况于长吏以下羣职小任能皆简练备得其人也其计莫如督之以法不尔而数转易往来不已送迎之烦不可胜计转易之间辄有奸巧既于其事不省而为政者亦以其不得乆安之故知恵益不得成于已而苟且之可免于患皆将不念尽心于防民而梦想于声誉此非所以为政之夲意也今之所以为黜陟者近颇以州郡之毁誉聴往来之浮言耳亦皆得其事实而课其能否也长吏之所以为佳者奉法也忧公也防民也此三事者或州郡有所不便往来者有所不安而长吏执之不已于治虽得计其声誉未为羙屈而从人于治虽失计其声誉必集也长吏皆知黜陟之在于此也亦何能不去夲而就末哉以为长吏皆宜使少乆足使自展嵗课之能三年摠计乃加黜陟课之皆当以事不得依名事者皆以户口率其垦田之多少及盗贼发兴民之亡叛者为得负之计如此行之则无能之吏修名无益有能之人无名无损法之一行虽无部司之监奸誉妄毁可得而尽事上太祖甚善之】廙著书数十篇及与丁仪共论刑礼皆传于世文帝即王位为侍中赐爵闗内侯黄初二年卒【廙别传云时年四十二】无子帝以弟子阜嗣【案刘氏谱阜字伯陵陈留太守阜子乔字仲彦晋阳秋曰乔有赞世志力恵帝末为豫州刺史乔胄丕显贵盛至今】
　　刘劭字孔才广平邯郸人也建安中为计吏诣许太史上言正旦当日蚀劭时在尚书令荀彧所坐者数十人或云当废朝或云宜却防劭曰梓愼裨灶古之良史犹占水火错失天时礼记曰诸侯旅见天子及门不得终礼者四日蚀在一然则圣人垂制不为变豫废朝礼者或灾消异伏或推术谬误也彧善其言勑朝会如旧日亦不蚀【晋永和中廷尉王彪之与扬州刺史殷浩书曰太史上元日合谈者或有疑应却防与不昔建元元年亦元日合翔庾车骑写刘孔才所论以示八座于时朝议有谓孔才所论为不得礼议荀令从之是胜人之一失也何者礼云诸侯旅见天子入门不得终礼而废者四太庙火日蚀后之丧雨霑服失容寻此四事之指自谓诸侯虽已入门而卒暴有之则不得终礼非为先存其事而徼幸史官推术错谬故不豫废朝礼也夫三辰有灾莫大日蚀史官告谴而无惧容不修豫防之礼而废消救之术方大飨华夷君臣相庆岂是将处天灾罪已之谓且检之事实合之仪至尊静躬殿堂不聴政事冕服御坐门闼之制与元防礼异自不得兼行则当权其事宜合之礼不轻于元防元防有可却之凖合无可废之义谓应依建元故事却元防浩从之竟却防】御史大夫郗虑辟劭会虑免拜太子舎人迁秘书郎黄初中为尚书郎散骑侍郎受诏集五经羣书以类相从作皇览明帝即位出为陈留太守敦崇教化百姓称之征拜骑都尉与议郎庾嶷荀诜等定科令作新律十八篇着律畧论迁散骑常侍时闻公孙渊受孙权燕王之号议者欲留渊计吏遣兵讨之劭以为昔袁尚兄弟归渊父康康斩送其首是渊先世之效忠也又所闻虚实未可审知古者要荒未服脩德而不征重劳民也宜加寛贷使有以自新后渊果斩送权使张弥等首劭尝作赵都赋明帝羙之诏劭作许都洛都赋时外兴军旅内营宫室劭作二赋皆讽谏焉青龙中吴围合肥时东方吏士皆分休征东将军满宠表请中军兵并召休将士须集击之劭议以为贼众新至心专气锐宠以少人自战其地若便进击不必能制宠求待兵未有所失也以为可先遣歩兵五千精骑三千军前发声进道震曜形势骑到合肥疏其行队多其旌鼓曜兵城下引出贼后拟其归路要其粮道贼闻大军来骑断其后必震怖遁走不战自破贼矣帝从之兵比至合肥贼果退还时诏书博求众贤散骑侍郎夏侯惠荐劭曰伏见常侍刘劭深忠笃思体周于数凡所错综源流宏逺是以羣才大小咸取所同而斟酌焉故性实之士服其平和良正清静之人慕其虚退让文学之士嘉其推歩详密法理之士明其分数精比意思之士知其沉深笃固文章之士爱其著论属辞制度之士贵其化畧较要防谋之士赞其明思通微凡此诸论皆取适己所长而举其支流者也臣数听其清谈览其笃论渐渍歴年服膺弥乆实为朝廷竒其器量以为若此人者宜辅翼机事纳谋帏幄当与国道俱隆非世俗所常有也惟陛下垂优游之听使劭承清闲之欢得自尽于前则德音上通煇燿日新矣【臣松之以为凡相称荐率多溢美之辞能不违中者或寡矣惠之称劭云虚退让及明思通微近于过矣】景初中受诏作都官考课劭上疏曰百官考课王政之大较然而歴代弗务是以治典阙而未补能否混而相防陛下以上圣之宏畧愍王纲之弛頽神虑内鉴明诏外发臣奉恩旷然得以启蒙輙作都官考课七十二条又作说畧一篇臣学寡识浅诚不足以宣畅圣防着定典制又以为宜制礼作乐以移风俗着乐论十四篇事成未上会明帝崩不施行正始中执经讲学赐爵闗内侯凡所撰述法论人物志之类百余篇卒追赠光禄勲子琳嗣劭同时东海缪袭亦有才学多所述叙官至尚书光禄勲【先贤行状曰缪斐字文雅该览经传事亲色飬徴博士六辟公府汉帝在长安公卿博举名儒时举斐任侍中并无所就即袭父也文章志曰袭字熈伯辟御史大夫府歴事魏四世正始六年年六十卒子悦字孔怿晋光禄大夫袭孙绍播徴等并皆显达】袭友人山阳仲长统汉末为尚书郎早卒着昌言词佳可观省【袭撰统昌言表称统字公理少好学博渉书记赡于文辞年二十余游学青徐并冀之间与交者多异之并州刺史髙干素贵有名招致四方游士多归焉统过干干善待遇之访以世事统谓干曰君有雄志而无雄才好士而不能择人所以为君深戒也干雅自多不纳统言统去之无防而干败并冀之士以是识统大司农常林与统共在上党为臣道统性倜傥敢直言不矜小节毎列郡命召辄称疾不就黙语无常时人或谓之狂汉帝在许尚书令荀彧领典枢机好士爱竒闻统名啓召以为尚书郎后参太祖军事复还为郎延康元年卒时年四十余统毎论説古今世俗行事发愤叹息辄以为论名曰昌言凡二十四篇】散骑常侍陈留苏林【魏畧曰林字孝友博学多通古今字指凡诸书传文间危疑林皆释之建安中为五官将文学甚见礼待黄初中为博士给事中文帝作典论所称苏林者是也以老归第国家每遣人就问之数加赐遗年八十余卒】光禄大夫京兆韦诞【文章叙録曰诞字仲将太仆端之子有文才善属辞章建安中为郡上计吏特拜郎中稍迁侍中中书监以光禄大夫逊位年七十五卒于家初邯郸淳卫觊及诞并善书有名觊孙恒撰四体书势其序古文曰自秦用篆书焚烧先典而古文絶矣汉武帝时鲁恭王壊孔子宅得尚书春秋论语孝经时人已不复知有古文谓之科斗书汉世秘藏希得见之魏初传古文者出于邯郸淳敬侯写淳尚书后以示淳而淳不别至正始中立三字石经转失淳法因科斗之名遂效其法太康元年汲县民盗发魏襄王冡得防书十余万言案敬侯所书犹有髣髴敬侯谓觊也其序篆书曰秦时李斯号为工篆诸山及铜人铭皆斯书也汉建初中扶风曹喜少异于斯而亦称善邯郸淳师焉畧究其妙韦诞师淳而不及也太和中诞为武都太守以能书防补侍中魏氏寳器铭题皆诞书云汉末又有蔡邕采斯喜之法为古今杂形然精宻简理不如淳也其序录书已畧见武纪又曰师宜官为大字邯郸淳为小字梁鹄谓淳得次仲法然鹄之用笔尽其势矣其序草书曰汉兴而有草书不知作者姓名至章帝时齐相杜度号善作篇后有崔瑗崔实亦皆称工杜氏结字甚安而书体防痩崔氏甚得笔势而结字小疏农张伯英者因而转精其巧凡家之衣帛必书而后练之临池学书池水尽黑下笔必为楷则号怱怱不暇草寸纸不见遗至今世人尤寳之韦仲将谓之草圣伯英弟文舒者次伯英又有姜孟颖梁孔达田彦和及韦仲将之徒皆伯英弟子有名于世然殊不及文舒也】乐安太守谯国夏侯惠【恵渊子事在渊传】陈郡太守任城孙该【文章叙录曰该字公达彊志好学年二十上计掾召为郎中着魏书迁博士司徒右长史复还入著作景元二年卒官】郎中令河东杜挚等亦着文赋颇传于世【文章叙录曰挚字徳鲁初上笳赋署司徒军谋吏后举孝亷除郎中转补校书挚与母邱俭郷里相亲故为诗与俭求仙人药一丸欲以感切俭求助也其诗曰骐骥马不试婆娑槽间壮士志未伸坎轲多辛酸伊摰为媵臣吕望身操竿夷吾困商贩寗戚对牛叹食其处监门淮隂饥不餐买臣老负薪妻畔呼不还释之宦十年位不增故官才非八子伦而与齐其患无知不在此袁盎未有言被此笃病乆荣卫动不安闻有韩众药信来给一丸俭答曰鳯鸟翔京邑哀鸣有所思才为圣世出徳音何不怡八子未遭遇今者遘眀时胡康出垄亩杨伟无根基飞腾冲云天奋迅协光熈骏骥骨法异伯乐观知之但当飬羽翮鸿举必有期体无纎防疾安用问良医聨翩轻栖集还为燕雀嗤韩众药虽良或更不能治悠悠千里情簿言答嘉诗信心感诸中中实不在辞挚竟不得迁卒于秘书庐江何氏家传曰眀帝时有谯人胡康年十五以异才见送又陈损益求试剧县诏特引见众论翕然号为神童诏付秘书使博览典籍帝以问秘书丞何祯康才如何祯答曰康虽有才性质不端必有负败后果以过见谴臣松之案魏朝自防而显者不闻胡康疑是孟康康事见杜恕传杨伟见曹爽传】
　　傅嘏字兰石北地泥阳人傅介子之后也伯父巽黄初中为侍中尚书【傅子曰嘏祖父睿代郡太守父充黄门侍郎】嘏弱冠知名【傅子曰是时何晏以材辨显于贵戚之间邓飏好变通合徒党鬻声名于闾阎而夏侯元以贵臣子少有重名为之宗主求交于嘏而不纳也嘏友人荀粲有清识逺心然犹恠之谓嘏曰夏侯防初一时之杰虚心交子合则好成不合则怨至二贤不睦非国之利此蔺相如所以下亷颇也嘏答之曰防初志大其量能合虚声而无实才何平叔言逺而情近好辨而无诚所谓利口覆邦国之人也邓元茂有为而无终外要名利内无闗钥贵同恶异多言而妬前多言多衅妬前无亲以吾观此三人者皆败徳也逺之犹恐祸及况眤之乎】司空陈羣辟为掾时散骑常侍刘劭作考课法事下三府嘏难劭论曰盖闻帝制宏深圣道奥逺茍非其才则道不虚行神而明之存乎其人暨乎王畧亏頽而旷载罔缀微言既没六籍泯玷何则道宏致逺而众才莫晞也案劭考课论虽欲寻前代黜陟之文然其制度畧以阙亡礼之存者惟有周典外建侯伯藩屏九服内立列司筦齐六职士有恒贵官有定则百揆均任四民殊业故考绩可理而黜陟易通也大魏继百王之末承秦汉之烈制度之流靡所脩采自建安以来至于青龙神武拨乱肇基皇祚埽除凶逆芟夷遗寇旌旗卷舒日不暇给及经邦治戎权法并用百官羣司军国通任随时之宜以应政机以古施今事杂义殊难得而通也所以然者制宜经逺或不切近法应时务不足垂后夫建官均职清理民物所以立本也循名考实纠励成规所以治末也本纲未举而造制未呈国畧不崇而考课是先惧不足以料贤愚之分精幽明之理也昔先王之择才必本行于州闾讲道于庠序行具而谓之贤道脩则谓之能乡老献贤能于王王拜受之举其贤者出使长之科其能者入使冶之此先王收才之议也方今九州之民爰及京城未有六乡之举其选才之职专任吏部案品状则实才未必当任薄伐则德行未为叙如此则殿最之课未尽人才述综王度敷赞国式体深义广难得而详也正始初除尚书郎迁黄门侍郎时曹爽秉政何晏为吏部尚书嘏谓爽弟羲曰何平叔外静而内铦巧好利不念务本吾恐必先惑子兄弟仁人将逺而朝政废矣晏等遂与嘏不平因微事以免嘏官起家拜荥阳太守不行太司马宣王请为从事中郎曹爽诛为河南尹【傅子曰河南尹内掌帝都外统京畿兼古六郷六遂之士其民异方杂居多豪门大族商贾胡貊天下四方防利之所聚而奸之所生前尹司马芝举其纲而太简次尹刘静综其目而太宻后尹李胜毁常法以收一时之声嘏立司马氏之纲统裁刘氏之纲目以经纬之李氏所毁以渐补之郡有七百吏半非旧也河南俗党五官掾功曹典选职皆授其夲国人无用异邦人者嘏各举其良而对用之官曹分职而后以次考核之其治以徳教为夲然持法有恒简而不可犯见理识情狱讼不加榎楚而得其实不为小恵有所荐达及大有益于民事皆隐其端迹若不由已出故当时无赫赫之名吏民乆而后安之】迁尚书嘏常以为秦始罢侯置守设官分职不与古同汉魏因循以至于今然儒生学士咸欲错综以三代之礼礼宏致逺不应时务事与制违名实未附故歴代而不至于治者盖由是也欲大改定官制依古正本今遇帝室多难未能革易时论者议欲自伐吴三征献防各不同诏以访嘏嘏对曰昔夫差陵齐胜晋威行中国终祸姑苏齐闵兼土拓境辟地千里身蹈颠覆有始不必善终古之明效也孙权自破闗羽并荆州之后志盈欲满凶宄以极是以宣文侯深建宏图大举之防今权以死托孤于诸葛恪若矫权苛暴蠲其虐政民免酷烈偷安新惠外内齐虑有同舟之惧虽不能终自保完犹足以延期挺命于深江之外矣而议者或欲泛舟径济横行江表或欲四道并进攻其城垒或欲大佃疆场观衅而动诚皆取贼之常计也然自治兵以来出入三载非掩袭之军也贼之为寇几六十年矣君臣伪立吉凶共患又丧其元帅上下忧危设令列船津要坚城据险横行之计其殆难防惟进军大佃最差完牢隐兵出民表寇钞不犯坐食积谷不烦运士乗衅讨袭无逺劳费此军之急务也昔樊哙愿以十万之众横行匈奴季布靣折其短今欲越长江渉虏庭亦向时之喻也未若明法练士错计于全胜之地振长策以御敌之余烬斯必然之数也【司马彪战畧载嘏此对详于夲传今悉载之以尽其意彪曰嘉平四年四月孙权死征南大将军王昶征东将军胡遵镇南将军毌邱俭等表请征呉朝廷以三征计异诏访尚书傅嘏嘏对曰昔夫差胜齐陵晋威行中国不能以免姑苏之祸齐闵辟土兼国开地千里不足以救颠覆之败有始不必善终古亊之眀效也孙权自破蜀兼平荆州之后志盈欲满罪戮忠良诛及嗣元防已极相国宣文侯先识取乱侮亡之义深建宏圗大举之防今权已死托孤于诸葛恪若矫权苛暴蠲其虐政民免酷烈偷安新恵外内齐虑有同舟之惧虽不能终自保完犹足以延期挺命于深江之表矣昶等或欲泛舟径渡横行江表收民畧地因粮于冦或欲四道并进临之以武诱间擕贰待其崩壊或欲进军大佃偪其项领积谷观衅相时而动凡此三者皆取贼之常计也然施之当机则功成名立茍不应节必贻后患自治兵以来出入三载非掩袭之军也贼丧元帅利存退守若撰餙舟楫罗船津要坚城清野以防卒攻横行之计殆难必施贼之为防防六十年君臣伪立吉凶同患若恪蠲其天去其疾崩溃之应不可卒待今邉壤之守与贼相逺贼设罗落又持重宻间课不行耳目无闻夫军无耳目校察未详而举大众以临巨险此为希幸徼功先战而后求胜非全军之长防也唯有进军大佃最差完牢可诏昶遵等择地居险审所错置及令三方一时前守夺其肥壤使还耕塉土一也兵出民表冦钞不犯二也招懐近路降附日至三也罗落逺设间构不来四也贼退其守罗落必浅佃作易之五也坐食积谷士不运输六也衅隙时闻讨袭速决七也凡此七者军事之急务也不据则贼擅便资据之则利归于国不可不察也夫屯垒相偪形势已交智勇得陈巧拙得用防之而知得失之计角之而知有余不足虏之情伪将焉所逃夫以小敌大则役烦力竭以贫敌富则敛重财匮故敌逸能劳之饱能饥之此之谓也然后盛众厉兵以震之参恵倍赏以招之多方广似以疑之由不虞之道以间其不戒比及三年左提右挈虏必氷瓦觧安受其可坐算而得也昔汉氏厯世常患匈奴朝臣谋士早朝晏罢介冑之将则陈征伐搢绅之徒咸言和亲勇奋之士思展搏噬故樊哙愿以十万之众横行匈奴季布面折其短李信求以二十万独举楚人而果辱秦军今诸将有陈越江陵险独歩虏廷即亦向时之类也以陛下圣徳辅相忠贤法眀士练错记于全胜之地振长防以御之虏之崩溃必然之数故兵法曰屈人之兵而非战也防人之城而非攻也若释庙胜必然之理而行万一不必全之路诚愚臣之所虑也故谓大佃而偪之计最长时不从嘏言其年十一月诏昶等征吴五年正月诸葛恪拒战大破众军于东闗】后吴大将诸葛恪新破东闗乗胜扬声欲向青徐朝廷将为之备嘏议以为淮海非贼轻行之路又昔孙权遣兵入海漂浪沈溺畧无孑遗恪岂敢倾根竭本寄命洪流以徼干没乎【汉书张汤传曰汤始为小吏干没与长安富贾田甲鱼翁叔之厉交私服防说曰干没射成败也如淳曰得利为干失利为没臣松之以防直以干没为射成败而不説干没之义于理犹为未畅淳以得利为干又不可了愚谓干读宜为干燥之干盖谓有所徼射不计干燥之与沈没而为之】恪不过遣偏率小将素习水军者乗海泝淮示动青徐恪自并兵来向淮南耳后恪果图新城不克而归嘏常论才性同异钟防集而论之【傅子曰嘏既达治好正而有清理识要好论才性原夲精防尠能及之司校尉钟防年甚少嘏以眀智交防臣松之案傅子前云嘏了夏侯之必败不与之交而此云与钟防善愚以为夏侯以名重致患衅由外至钟防以利动取败祸自已出然则夏侯之危兆难覩而钟氏之败形易照也嘏若了夏侯之必危而不见钟防之将败则为识有所蔽难以言通若皆知其不终而情有彼此是为厚薄由于爱憎奚豫于成败哉以爱憎为厚薄又亏于雅体矣傅子此论非所以益嘏也】嘉平末赐爵闗内侯髙贵乡公即尊位进封武乡亭侯正元二年春毌邱俭文钦作乱或以司马景王不宜自行可遣太尉孚往惟嘏及王肃劝之景王遂行【汉晋春秋曰嘏固劝景王行景王未从嘏重言曰淮楚兵劲而俭等负力逺闘其锋未易当也若诸将战有利钝大势一失则公事败矣是时景王新割目瘤创甚闻嘏言蹶然而起曰我请舆疾而东】以嘏守尚书仆射俱东俭钦破败嘏有谋焉及景王薨嘏与司马文王径还洛阳文王遂以辅政语在钟防传【世语曰景王疾甚以朝政授傅嘏嘏不敢受及薨嘏秘不发丧以景王命召文王于许昌领公军焉孙盛评曰晋宣景文王之相魏也权重相承王业基矣岂蕞尔傅嘏所宜间厠世语所云斯不然矣】会由是有自矜色嘏戒之曰子志大其量而勲业难为也可不慎哉嘏以功进封阳乡侯增邑六百戸并前千二百戸是嵗薨时年四十七追赠太常諡曰元侯【傅子曰初李丰与嘏同州少有显名早厯大官内外称之嘏又不善也谓同志曰丰餙伪而多疑矜小失而昧于权利若处庸庸者可也自任机事遭眀者必死丰后为中书令与夏侯俱祸卒如嘏言嘏自少与冀州刺史裴徽骑常侍荀甝善徽甝早亡又与镇北将军何曾司空陈秦尚书仆射荀觊后将军钟毓并善相与综朝亊俱为名臣】子祗嗣咸熙中开建五等以嘏着勲前朝改封祗泾原子【晋诸公赞曰祗字子庄嘏少子也晋永嘉中至司空祗子宣字世世语称宣以公正知名位至御史中丞宣弟畅字世道秘书丞没在胡中着晋诸公赞及晋公卿礼秩故事】评曰昔文帝陈王以公子之尊博好文采同声相应才士并出惟粲等六人最见名目而粲特处常伯之官兴一代之制然其冲虚德宇未若徐干之粹也卫觊亦以多识典故相时王之式刘劭该览学籍文质周洽刘廙以清鉴着傅嘏用才达显云【臣松之以为傅嘏识量名軰寔当时髙流而此评但云用才达显既于题目为拙又不足以见嘏之羙也】
  </div>
  <div class="pagination">
   <a href="三国志_page12.html">
    上一页
   </a>
   <span>
    ...
   </span>
   <a href="三国志_page8.html">
    8
   </a>
   <a href="三国志_page9.html">
    9
   </a>
   <a href="三国志_page10.html">
    10
   </a>
   <a href="三国志_page11.html">
    11
   </a>
   <a href="三国志_page12.html">
    12
   </a>
   <span class="current-page">
    13
   </span>
   <a href="三国志_page14.html">
    14
   </a>
   <a href="三国志_page15.html">
    15
   </a>
   <a href="三国志_page16.html">
    16
   </a>
   <a href="三国志_page17.html">
    17
   </a>
   <a href="三国志_page18.html">
    18
   </a>
   <span>
    ...
   </span>
   <a href="三国志_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
