<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 55 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 55 页/共 69 页
  </h1>
  <div class="content">
   延笃字叔坚南阳犨人也【犨音昌犹反故城在汝州鲁山县东南也】少从颍川唐溪典受左氏传【先贤行状曰典字季度为西鄂长风俗通曰吴夫槩王奔楚封堂谿因以为氏典为五官中郎将唐与堂同也】旬日能讽诵之典深敬焉【先贤行状曰笃欲写左氏传无纸唐溪典以废牋记与之笃以牋记纸不可写传乃借本讽之粮尽辞归典曰卿欲写传何故辞归笃曰已讽之矣典闻之叹曰嗟乎延生虽复端木闻一知二未足为喻若使尼父更起于洙泗君当编名七十与游夏争匹也】又从马融受业博通经传及百家之言能着文章有名京师举孝廉为平阳侯相到官表龚遂之墓立铭祭祠擢用其后于畎亩之间【前书龚遂山阳南平阳人为勃海太守南平阳故城在今兖州邹县】以师丧弃官奔赴五府并辟不就桓帝以博士徴拜议郎与朱穆边韶共著作东观稍迁侍中帝数问政事笃诡辞密对【谷梁传曰故士造辟而言诡辞而出范寗注云辟君也诡辞而出不以实告人也】动依典义迁左冯翊又徙京兆尹其政用寛仁忧恤民黎擢用长者与参政事郡中欢爱三辅咨嗟焉先是陈留边凤为京兆尹亦有能名郡人为之语曰前有赵张三王【前书赵广汉张敞王尊王章王骏俱为京兆尹也】后有边延二君时皇子有疾下郡县出珍药而大将军梁冀遣客赍书诣京兆并货牛黄【吴普本草曰牛黄味苦无毒牛出入呻者有之夜有光走角中牛死入胆中如鸡子黄神农本草曰疗惊癎除邪逐鬼】笃发书收客曰大将军椒房外家而皇子有疾必应陈进医方岂当使客千里求利乎遂杀之冀慙而不得言有司承防欲求其事笃以病免归敎授家巷时人或疑仁孝前后之证笃乃论之曰观夫仁孝之辩【辩争也】纷然异端互引典文代取事据【代更也】可谓笃论矣【笃厚也】夫人二致同源总率百行【二致仁孝也易系辞曰殊涂而同归百虑而一致也】非复铢两轻重必定前后之数也而如欲分其大较【较犹畧也】体而名之则孝在事亲仁施品物施物则功济于时事亲则徳归于己于己则事寡济事则功多推此以言仁则逺矣然物有出微而着事有由隐而章近取诸身则耳有听受之用目有察见之明足有致逺之劳手有饰衞之功功虽显外本之者心也逺取诸物则草木之生始于萌牙终于弥蔓枝叶扶疏荣华纷缛【说文曰缛繁防饰也】末虽繁蔚致之者根也夫仁人之有孝犹四体之有心腹【四体犹手足也】枝叶之有根本也圣人知之故曰夫孝天之经也地之义也人之行也【左氏传赵简子问子太叔何谓礼对曰闻诸先大夫子产曰夫礼天之经也地之义也人之行也天地之经人实则之则天之明因地之利孔子取为孝经之词也】君子务本本立而道生孝悌也者其为仁之本与【论语载有若之词也】然体大难备物性好偏故所施不同事少两兼者也如必对其优劣则仁以枝叶扶疏为大孝以心体本根为先可无讼也或谓先孝后仁非仲尼序回参之意【论语孔子曰参也鲁回也其庶乎言庶几于善道也鲁钝也言若先孝后仁则曾参不得不贤于顔子】盖以为仁孝同质而生纯体之者则互以为称虞舜顔回是也【虞舜顔回纯徳既备或仁或孝但随其所称尔】若偏而体之则各有其目公刘曾参是也【史记公刘后稷曾孙也能修复后稷之业务耕种行地宜百姓懐之多从而保归焉故公刘以仁纪徳曾参以至孝称贤此则各自为目不能总兼其美也】夫曾闵以孝悌为至徳【曾参闵损也】管仲以九合为仁功【论语孔子曰桓公九合诸侯不以兵车管仲之力如其仁如其仁九合者谓再会于鄄两会于幽又防柽首止戴寗母洮葵丘也】未有论徳不先回参考功不大夷吾以此而言各从其称者也前越巂太守李文徳素善于笃时在京师谓公卿曰延叔坚有王佐之才奈何屈千里之足乎欲令引进之笃闻乃为书止文徳曰夫道之将废所谓命也【论语孔子曰道之将行也与命也道之将废也与命也】流闻乃欲相为求还东观来命虽笃所未敢当吾尝昧爽栉梳坐于客堂【孔安国注尚书曰昧暝也爽明也】朝则诵羲文之易虞夏之书歴公旦之典礼览仲尼之春秋【周公摄政七年制礼作乐班固东都赋曰今论者但知诵虞夏之书咏殷周之诗讲羲文之易论孔氏之春秋也】夕则消摇内阶咏诗南轩【楚词髙堂邃宇镂槛层轩王逸注云轩楼板也】百家众氏投间而作【言诵经典之余投射间隙而翫百氏也】洋洋乎其盈耳也【洋洋美也】涣烂兮其溢目也【涣烂文章貌也】纷纷欣欣兮其独乐也当此之时不知天之为盖地之为舆【宋玉大言赋曰方地为舆员天为盖也】不知世之有人己之有躯也虽渐离撃筑傍若无人【说文曰筑五之乐也沈约宋书曰筑不知谁所造也史记唯云髙渐离撃筑案今筑形似筝有项有柱史记荆轲至燕日与屠狗及髙渐离撃筑荆轲和而歌于市中相乐已而相泣傍若无人】髙凤读书不知暴雨【事见逸人传】方之于吾未足况也且吾自束脩己来【束脩谓束带脩饰郑元注论语曰谓年十五已上也】为人臣不陷于不忠为人子不陷于不孝上交不謟下交不黩【易繋辞之文也】从此而殁下见先君逺祖可不慙赧【色媿曰赧音女版反】如此而不以善止者恐如敎羿射者也【史记有养由基者善射者也去栁叶百歩而射之百发而百中之左右观者百余人皆曰善射有一人立其旁曰善可教射矣养由基怒释弓搤劒曰客安能教我射乎客曰非吾能敎枝左诎右也夫去栁叶百歩而射之百发百中之不以善息少焉气衰力倦弓拨矢钩一发不中者百发尽息此言羿者盖以俱善射而称之焉】愼勿迷其本弃其生也后遭党事禁锢【锢谓闭塞】永康元年卒于家乡里图其形于屈原之庙【屈原楚大夫抱忠贞而死笃有志行文章故图其像而偶之焉】笃论解经传多所駮正后儒服防等以为折中所着诗论铭书应讯表敎令【讯问也盖答客难之类】凡二十篇云
　　史弼传
　　史弼字公谦陈留考城人也父敞顺帝时以佞辩至尚书郡守【续汉书曰敞为京兆尹化有能名尤善条敎见称于三辅也】弼少笃学聚徒数百仕州郡【谢承书曰弼年二十为郡功曹承前太守宋防秽浊之后悉条诸生聚敛奸吏百余人皆白太守埽迹还县髙名由此而兴】辟公府迁北军中侯是时桓帝弟渤海王悝素行险辟僭傲多不法弼惧其骄悖为乱乃上封事曰臣闻帝王之于亲戚爱虽隆必示之以威体虽贵必禁之以度如是和睦之道兴骨肉之恩遂昔周襄王恣甘昭公【甘昭公王子带周襄王弟也食邑于廿諡曰昭左传曰初甘昭公有宠于惠后后将立之未及而卒昭公奔齐王复之遂以狄师攻王王出适郑也】孝景皇帝骄梁孝王【梁孝王景帝弟窦太后少子爱之赐天子旌旗出警入跸景帝常与王宴太后前曰千秋万嵗后传王爰盎諌不许遂令人刺杀盎也】而二弟阶宠终用防慢卒周有播荡之祸汉有爰盎之变窃闻渤海王悝凭至亲之属恃偏私之爱失奉上之节有僣慢之心外聚剽轻不逞之徒【剽悍也逞快也谓彼侵枉不快之人也左传曰率羣不逞之人剽音疋妙反】内荒酒乐出入无常所与羣居皆有口无行【有虚言无实行也】或家之弃子或朝之斥臣必有羊胜伍被之变【前书羊胜劝梁王求汉嗣伍被劝准南王谋反诛也】州司不敢弹紏傅相不能匡辅陛下隆于友于不忍遏絶【友亲也尚书曰惟孝友于兄弟】恐遂滋蔓为害弥大【滋长蔓延也】乞露臣奏宣示百僚使臣得于清朝明言其失然后诏公卿平处其法法决罪定乃下不忍之诏臣下固执然后少有所许如是则圣朝无伤亲之讥渤海有享国之庆不然惧大狱将兴使者相望于路矣臣职典禁兵备御非常而妄知藩国干犯至戚罪不容诛不胜愤懑谨冐死以闻帝以至亲不忍下其事后悝竟坐逆谋贬为瘿陶王弼迁尚书出为平原相时诏书下举钩党【钩谓相连也】郡国所奏相连及者多至数百唯弼独无所上诏书前后切却州郡【切急也却退也】髠笞掾吏从事坐传责曰【续汉志每州皆有从事史及诸曹掾史传客舍也音知恋反坐传舍召弼而责】诏书疾恶党人防意恳恻青州六郡其五有党【济南乐安齐国东莱平原北海六郡青州所管也青州在齐国临淄见汉官仪】近国甘陵亦考南北部【桓帝为蠡吾侯受学于甘陵周福及帝即位擢福为尚书时同郡河南尹房植有名当朝二家賔客互相讥揣遂各树朋徒渐成尤隙自是甘陵有南北部见党人篇序也】平原何理而得独无弼曰先王疆理天下画界分境【疆界也理正也左传曰先王疆理天下物土之宜而布其利也】水土异齐风俗不同【前书曰凡人函五常之性而其刚柔缓急音声不同繋水土之风气故谓之风好恶取舍动静无常随君上之情欲故谓之俗也】它郡自有平原自无胡可相比若承望上司诬陷良善淫刑滥罚以逞非理则平原之人户可为党相有死而己所不能也从事大怒即收郡僚职送狱遂举奏弼会党禁中解弼以俸赎罪得免【俸音扶用反】济活者千余人弼为政特挫抑彊豪其小民有罪多所容贷迁河东太守被一切诏书当举孝廉弼知多权贵请托乃豫勑断絶书属【属音之欲反】中常侍侯览果遣诸生赍书请之并求假盐税积日不得通生乃说以它事谒弼而因达览书【○刘攽曰案文说字当作诡谓诡谲也】弼乃大怒曰太守忝荷重任当选士报国尔何人而伪诈无状命左右引出楚捶数百府丞掾史十余人皆谏于廷弼不对遂付安邑狱即日考杀之侯览大怨遂诈作飞章下司诬弼诽谤槛车徴吏人莫敢近者唯前孝康裴瑜送到崤渑之间大言于道傍曰明府摧折虐臣选徳报国如其获罪足以垂名竹帛愿不忧不惧弼曰谁谓荼苦其甘如荠【诗衞风也荼苦菜也】昔人刎颈九死不恨【刎割也楚辞曰虽九死其犹未悔也】及下廷尉诏狱平原吏人奔走诣阙讼之又前孝廉魏劭毁变形服诈为家僮瞻防于弼弼遂受诬事当弃市劭与同郡人卖郡邸【郡邸若今之寺邸也】行赂于侯览得减死罪一等论输左校时人或讥曰平原行货以免君无乃蚩乎陶丘洪曰【青州先贤传曰洪字子休平原人也清达博辩文冠当代举孝廉不行辟太尉府年三十卒】昔文王牖里闳散懐金【牖里殷狱名或作羑亦名羑城在今相州汤隂县北帝王纪散宜生南宫括闳天学乎吕尚尚知三人贤结朋友之交及纣囚文王乃以黄金千镒与宜生令求诸物与纣史记曰闳天之徒乃求有莘氏女骊戎文马有熊九驷它竒怪物因殷孽臣费仲献之于纣纣大说乃赦之也】史弼遭患义夫献寳亦何疑焉于是议者乃息刑竟归田里称病闭门不出数为公卿所荐议郎何休又讼弼有干国之器宜登台相徴拜议郎侯览等恶之光和中出为彭城相会病卒裴瑜位至尚书【先贤行状曰瑜字雉璜聪明敏达观物无滞清论所加必为成器丑议所指没齿无怨也】
　　论曰夫刚烈表性鲜能优寛仁柔用情多乏贞直吴季英视人畏伤发言烝烝【烝烝犹仍也】似夫懦者而懐愤激扬折让权枉又何壮也仁以矜物义以退身君子哉【法言曰君子于仁也柔于义也刚】语曰活千人者子孙必封【前书王翁孺曰闻活千人者有封子孙吾所活者万人后世其兴乎】史弼颉颃严吏【颉颃犹上下也】终全平原之党而其后不大【不大谓子孙衰替也】斯亦未可论也
　　卢植传
　　卢植字子干涿郡涿人也身长八尺二寸音声如钟少与郑俱事马融能通古今学好研精而不守章句融外戚豪家【融明徳皇后之从侄也】多列女倡歌舞于前植侍讲积年未尝转盻融以是敬之学终辞归阖门敎授性刚毅有大节常懐济世志不好辞赋能饮酒一石时皇后父大将军窦武援立灵帝初秉机政朝议欲加封爵植虽布衣以武素有名誉乃献书以规之曰植闻嫠有不恤纬之事【左传曰范献子曰人亦有言嫠不恤其纬而忧宗周之陨为将及焉杜预注曰嫠寡妇也织者常苦纬少寡妇所宜忧也】漆室有倚楹之戚【琴操曰鲁漆室女倚柱悲吟而啸隣人见其心之不乐也进而问之曰有淫心欲嫁之念耶何吟之悲漆室女曰嗟乎嗟乎子无志不知人之甚也昔者楚人得罪于其君走逃吾东家马逸蹈吾园葵使吾终年不懕菜吾西隣人失羊不还请吾兄追之雾浊水出使吾兄溺死终身无兄政之所致也吾忧国伤人心悲而啸岂欲嫁哉自伤懐结而为人所疑于是褰裳入山林之中见女贞之木喟然叹息援琴而歌以女贞之辞自经而死○刘攽曰注以女贞之辞案文多一以字】忧深思逺君子之情【诗序曰忧深思逺俭而用礼乃有尧之遗风焉】夫士立争友义贵切磋【孝经曰士有争友身不陷于不义诗云如切如磋郑注云骨曰切象曰磋言友之相规诫如骨象之见切磋】书陈谋及庶人【尚书洪范曰谋及卿士谋及庶人也】诗咏询于刍荛【诗大雅曰先人有言询于刍荛毛苌注云刍荛采薪者也】植诵先王之书久矣敢爱其瞽言哉【无目防曰瞽防音直忍反】今足下之于汉朝犹旦奭之在周室建立圣主四海有繋论者以为吾子之功于斯为重天下聚目而视攒耳而听【前书贾山曰使天下戴目而视倾耳而听也】谓准之前事将有景风之祚【景风解见和帝纪】寻春秋之义王后无嗣择立亲长年均以徳徳均则决之卜筮【左传王子朝曰先王之命王后无嫡则择立长年钧以徳徳钧以卜古之制也】今同宗相后披图案牒以次建之何勲之有岂横叨天功以为己力乎【叨贪也左传曰贪天之功以为己力也】宜辞大赏以全身名又比世祚不竞【竞彊也】仍外求嗣可谓危矣而四方未寜盗贼伺隙恒岳勃碣【勃勃海也碣碣石山也】特多奸盗将有楚人胁比尹氏立朝之变【左传曰楚公子比恭王之子也灵王立子比奔晋灵王卒子比自晋归楚立为君比弟公子弃疾欲簒其位夜乃使人周走呼曰王至矣国人大惊子比乃自杀王子朝周景王之庶子景王卒子猛立尹氏周卿士立子朝夺猛位也】宜依古礼置诸子之官徴王侯爱子宗室贤才外崇训道之义内息贪利之心简其良能随用爵之彊干弱枝之道也【以树为喻也谓京师为干四方为枝前书曰汉兴立都长安徙齐诸田楚昭屈景及诸功臣家于长陵盖以彊干弱枝非独为奉山园也】武并不能用州郡数命植皆不就建寜中徴为博士乃始起焉熹平四年九江蛮反四府选植才兼文武拜九江太守蛮寇賔服以疾去官作尚书章句三礼解诂【诂事也言解其事意】时始立太学石经以正五经文字植乃上书曰臣少从通儒故南郡太守马融受古学颇知今之礼记特多回宂【回宂犹纡曲也】臣前以周礼诸经发起粃谬【粃粟不成喻义之乖僻也】敢率愚浅为之解诂而家乏无力供缮写上【缮善也言家贫不能缮写而上也】愿得将能书生二人共诣东观就官财粮专心研精合尚书章句考礼记失得庶裁定圣典刋正碑文古文科斗近于为实而厌抑流俗降在小学【古文谓孔子壁中书也形似科斗因以为名前书谓文字为小学也】中兴以来通儒达士班固贾逵郑兴父子并敦恱之【兴子众也自有传左传曰郤豰恱礼乐而敦诗书也】今毛诗左氏周礼各有传记其与春秋共相表里【表里言义相湏而成也前书云河图洛书相为经纬八卦九章相为表里】宜置博士为立学官以助后来以广圣意会南夷反叛以植尝在九江有恩信拜为庐江太守植深达政宜务存清静大体而已嵗余复徴拜议郎与谏议大夫马日防议郎蔡邕杨彪韩说等并在东观校中书五经记传补续汉记【言中书以别于外也】帝以非急务转为侍中迁尚书光和元年有日食之异上封事谏曰臣闻五行传日晦而月见谓之朓王侯其舒【五行传刘向所着朓者行速在日前故早见刘向以为君舒缓则臣骄慢故日行迟而月行速也】此谓君政舒缓故日食晦也春秋传曰天子避位移时【左氏传曰日过分未至三辰有灾于是乎君不举避移时杜预注曰避正寝过日食时也】言其相掩不过移时而间者日食自已过午既食之后云雾晻暧比年地震彗孛互见臣闻汉以火徳化当寛明近色信防忌之甚者如火畏水故也案今年之变皆阳失隂侵消御灾凶宜有其道谨略陈八事一曰用良二曰原禁【原其所禁而宥之也】三曰御疠【防御疫疠之气】四曰备寇五曰修礼六曰遵尧七曰御下八曰散利用良者宜使州郡覈举贤良【覈实也】随方委用责求选举原禁者凡诸党锢多非其罪可加赦恕申宥回枉【回邪也】御疠者宋后家属并以无辜委骸横尸不得收葬疫疠之来皆由于此宜勑收拾以安游魂【后以王甫程阿所构忧死父及兄弟并被诛灵帝后梦见桓帝怒曰宋皇后何罪而絶其命已诉于天上帝震怒罪在难救也】备寇者侯王之家赋税减削愁穷思乱必致非常宜使给足以防未然脩礼者应徴有道之人若郑之徒陈明洪范禳服灾咎遵尧者今郡守刺史一月数迁宜依黜陟以章能否纵不九载可满三嵗【书曰三载考绩三考黜陟幽眀孔安国注曰三年考功三考九年能否幽明有别升进其明者黜退其幽者此皆唐尧之法也】御下者请谒希爵一宜禁塞【希求也】迁举之事责成主者散利者天子之体理无私积宜大务蠲略细微【蠲除也】帝不省中平元年黄巾贼起四府举植拜北中郎将持节以防乌桓中郎将宗员副将北军五校士发天下诸郡兵征之连战破贼帅张角斩获万余人角等走保广宗植筑围凿壍造作云梯垂当防之帝遣小黄门左丰诣军观贼形埶或劝植以赂送丰植不肯丰还言于帝曰广宗贼易破耳卢中郎固垒息军以待天诛帝怒遂槛车徴植减死罪一等及车骑将军皇甫嵩讨平黄巾盛称植行师方略嵩皆资用规谋济成其功以其年复为尚书帝崩大将军何进谋诛中官乃召并州牧董卓以惧太后植知卓凶悍难制必生后患固止之进不从及卓至果陵虐朝廷乃大会百官于朝堂议欲废立羣僚无敢言植独抗议不同卓怒罢会将诛植语在卓传植素善蔡邕邕前徙朔方植独上书请之邕时见亲于卓故往请植事又议郎彭伯谏卓曰卢尚书海内大儒人之望也今先害【○刘攽曰案文少之字不成文理】天下震怖卓乃止但免植官而已植以老病求归惧不免祸乃诡道从轘辕出【诡诈也轘辕道在今洛州缑氏县东南也】卓果使人追之到懐不及遂隐于上谷不交人事冀州牧袁绍请为军师初平三年卒临困敕其子俭葬于土穴不用棺椁附体单帛而已所着碑诔表记凡六篇建安中曹操北讨栁城过涿郡【魏志曰建安十二年操北征乌桓渉鲜卑讨栁城登白狼山也】告守令曰故北中郎将卢植名著海内学为儒宗士之楷模国之桢干也昔武王入殷封商容之闾郑丧子产仲尼陨涕【左传曰仲尼闻子产死出涕曰古之遗爱也】孤到此州嘉其余风春秋之义贤者之后宜有殊礼【公羊传曰君子之善善也长恶恶也短恶恶止其身善善及子孙贤者子孙故君子为之讳也】亟遣丞掾除其坟墓【亟急也】存其子孙并致薄醊【醊祭酹也音张芮反】以彰厥徳子毓知名【魏志曰毓字子家十嵗而孤以学行称仕魏至侍中吏部尚书时举中郎诏曰得其人与不在卢生耳选举莫取有名如画地为饼不可啖也毓对曰名不足以致异人而可以得常士常士畏教慕善然后有名也】
　　论曰风霜以别草木之性【论语曰嵗寒然后知松栢之后凋也】危乱而见贞良之节【老子曰国家昬乱有忠臣】则卢公之心可知矣夫蠭趸起懐雷霆骇耳虽贲育荆诸之伦【孟贲多力者也夏育勇者也并衞人荆荆轲也诸专诸也】未有不冘豫夺常者也【冘人行貌也音滛言冘豫不能自定也夺谓易其常分者也】当植抽白刃严阁之下追帝河津之间排戈刃赴戕折【事见何进传杜预注左传曰戕者卒暴之名也】岂先计哉君子之于忠义造次必于是顚沛必于是也【孔子曰君子无终食之间违仁造次必于是顚沛必于是造次急遽也颠沛僵仆也虽急遽僵仆不违仁也】
　　赵岐传
　　赵岐字邠卿京兆长陵人也初名嘉生于御史台因字台卿【以其祖为御史故生于台也】后避难故自改名字示不忘本土也岐少明经有才蓺娶扶风马融兄女融外戚豪家岐常鄙之不与融相见【三辅决録注曰岐娶马敦女宗姜为妻敦兄子融尝至岐家多从賔与从妹宴饮作乐日夕乃出过问赵处士所在岐亦厉节不以妹聓之故屈志于融也与其友书曰马季长虽有名当世而不持士节三辅髙士未曾以衣裾襒其门也岐曽读周官二义不通一往造之贱融如此也】仕州郡以廉直疾恶见惮年三十余有重疾卧蓐七年【蓐寝蓐也声类曰蓐荐也】自虑奄忽乃为遣令勑兄子曰大丈夫生世遯无箕山之操【易曰遯而亨君子以逺小人王弼注遯之义避内而之外者也箕山许由所隐处也】仕无伊吕之勲天不我与复何言哉可立一员石于吾墓前刻之曰汉有逸人姓赵名嘉有志无时命也奈何其后疾瘳永兴二年辟司空掾议二千石得去官为亲行服朝廷从之其后为大将军梁冀所辟为陈损益求贤之防冀不纳举理剧为皮氏长【皮氏故城在今绛州龙门县西决録曰岐为长抑彊讨奸大兴学校也】会河东太守刘祐去郡而中常侍左悺兄胜代之岐耻疾宦官即日西归京兆尹延笃复以为功曹先是中常侍唐衡兄玹为京兆虎牙都尉【玹音】郡人以玹进不由徳皆轻侮之岐及从兄袭又数为贬议玹深毒恨【决録注袭字元嗣先是杜伯度崔子玉以工草书称于前代袭与罗晖拙书见蚩于张伯英英颇自矜髙与朱赐书云上比崔杜不足下方罗赵有余也】延熹元年玹为京兆尹岐惧祸及乃与从子戬逃避之玹果收岐家属宗亲陷以重法尽杀之【决録注曰岐长兄磐州都官从事早亡次兄无忌字世卿部河东从事为玹所杀戬音翦】岐遂逃难四方江淮海岱靡所不歴自匿姓名卖饼北海市中时安丘孙嵩年二十余游市见岐察非常人停车呼与共载岐惧失色嵩乃下帷令骑屏行人密问岐曰视子非卖饼者又相问而色动不有重怨即亡命乎我北海孙賔石阖门百口埶能相济岐素闻嵩名即以实告之遂以俱归嵩先入白母曰出行乃得死友迎入上堂飨之极欢藏岐复壁中数年岐作戹屯歌二十三章后诸唐死灭因赦乃出三府闻之同时并辟九年乃应司徒胡广之命会南匈奴乌桓鲜卑反叛公卿举岐擢拜并州刺史岐欲奏守边之防未及上防坐党事免因撰次以为御寇论【决録注曰是时纲维不摄阉竖专权岐拟前代连珠之书四十章上之留中不出】灵帝初复遭党锢十余嵗中平元年四方兵起诏选故刺史二千石有文武才用者徴岐拜议郎车骑将军张温西征关中请补长史别屯安定大将军何进举为敦煌太守行至襄武【县名属陇西郡】岐与新除诸郡太守数人俱为贼边章等所执贼欲胁以为帅岐诡辞得免展转还长安【决録注曰岐还至陈仓复遇乱兵裸身得免在草中十二日不食也】及献帝西都复拜议郎稍迁太仆及李傕专政使太傅马日防抚慰天下以岐为副日防行至洛阳表别遣岐宣扬国命所到郡县百姓皆喜曰今日乃复见使者车骑是时袁绍曹操与公孙瓒争冀州绍及操闻岐至皆自将兵数百里奉迎岐深陈天子恩徳宜罢兵安人之道又移书公孙瓒为言利害绍等各引兵去皆与岐期会洛阳奉迎车驾岐南到陈留得笃疾经渉二年期者遂不至兴平元年诏书徴岐会帝当还洛阳先遣衞将军董承修理宫室岐谓承曰今海内分崩唯有荆州境广地胜西通巴蜀南当交趾年谷独登兵人差全岐虽廹大命犹志报国家欲自乘牛车南说刘表可使其身自将兵来衞朝廷与将军并心同力共奬王室此安上救人之防也承即表遣岐使荆州督租粮岐至刘表即遣兵诣洛阳助修宫室军资委输前后不絶时孙嵩亦寓于表表不为礼岐乃称嵩素行笃烈因共上为青州刺史岐以老病遂留荆州曹操时为司空举以自代光禄勲桓典少府孔融上书荐之于是就拜岐为太常年九十余建安六年卒先自为寿藏【寿藏谓塜圹也称寿者取其久逺之意也犹如寿宫寿器之类冡在今荆州古郢城中也】图季札子产晏婴叔向四像居賔位又自画其像居主位皆为讃颂勑其子曰我死之日墓中聚沙为牀布簟白衣散发其上覆以单被即日便下下讫便掩岐多所述作着要子章句三辅决録传于时【决録序曰三辅者本雍州之地世世徙公卿吏二千石及髙赀皆以陪诸陵五方之俗杂会非一国之风不但系于诗秦也其为士好髙尚义贵于名行其俗失则趣执进权唯利是视余以不才生于西土耳能听而闻故老之言目能视而见衣冠之畴心能识而观其贤愚常以冬梦黄发之士姓名明字子真与余寤言言必有中善否之间无所依违命操笔者书之近从建武以来暨于斯今其人既亡行乃可书玉石朱紫由此定矣故谓之决録矣○刘攽曰正文着要子章句案要当作孟古书无要子就令有之而岐所作孟子章句传至今本传何得反不记也】
　　赞曰呉翁温爱义干刚烈【谓以义干梁冀争李固也】延史字人风和恩结梁使显刑诬党潜絶子干兼姿逄掖临师【礼记孔子曰丘少居鲁衣逄掖之衣郑注曰逄犹大也为大掖之衣此君子有道蓺者所衣也相承本作缝义亦通】邠卿出疆专命朝威【疆界也左传曰大夫出疆茍利社稷专之可也】















　　后汉书卷九十四
　　后汉书卷九十四考证
　　吴祐传逾越五领注裴氏广川记○诸本同川当作州为祖道注掌王玉路以祀及犯軷○犯字监本误祀从周礼太驭文改正
　　所谓观过斯知仁矣○仁毛本作人何焯曰他本同作人
　　史弼传聚徒数百仕州郡注悉条诸生聚敛奸吏百余人○诸本同生字疑衍
　　刑竟归田里○刑他本多作弼上云论输左校刑竟谓徒役期满也叚颎传亦有刑竟字今仍监本
　　卢植传遂隐于上谷○上字毛本作山
　　子毓知名注时举中郎○毛本作中书郎
　　赵岐传因字台卿注以其祖为御史○祖字监本误作子从毛本改
　　娶扶风马融兄女注三辅决録注曰○注本或作志误后汉书卷九十四考证
&lt;史部,正史类,后汉书&gt;
　　钦定四库全书
　　后汉书卷九十五
　　宋　　宣　　城　　太　　守范　煜撰唐　　章　　懐　　太　　子　　贤注
　　皇甫张叚列传第五十五
　　皇甫规传
　　皇甫规字威眀安定朝那人也祖父棱度辽军父旗扶风都尉永和六年西羌大寇三辅围安定征西军马贤将诸郡兵击之不能克规虽在布衣见贤不防军事审其必败乃上书言状寻而贤果为羌所没郡将知规有兵畧乃命为功曹使率甲士八百与羌交战斩首数级贼遂退郤举规上计掾其后众大合攻烧陇西朝廷患之规乃上疏求自効曰臣比年以来数陈便宜羌戎未动防其反马贤始出颇知必败误中之言在可考校臣每惟贤等拥众四年未有成功悬师之费且百亿计【悬犹停也】出于平人回入奸吏【平人齐人也】故江湖之人羣为盗贼青徐荒饥襁负流散夫羌戎溃叛不由承平皆由邉将失于绥御乘常守安则加侵暴茍竞小利则致大害微胜则虚张首级军败则隐匿不言军士劳怨困于猾吏进不得快战以徼功退不得温饱以全命饿死沟渠暴骨中原徒见王师之出不闻振旅之声【振整旅众也谷梁传曰出曰治兵入曰振旅】酋豪泣血惊惧生变是以安不能久败则经年臣所以搏手叩心而增叹者也愿假臣两营二郡【两营谓马贤及赵冲等二郡安定陇西也】屯列坐食之兵五千出其不意与护羌校尉赵冲共相首尾土地山谷臣所晓习兵埶巧便臣已更之可不烦方寸之印尺帛之赐髙可以涤患下可以纳降若谓臣年少官轻不足用者凡诸败非官爵之不髙年齿之不迈臣不胜至诚没死自陈时帝不能用冲质之间梁太后临朝规举贤良方正对防曰伏惟孝顺皇帝初勤王政纪纲四方防以获安后遭奸伪威分近习【近习谓佞幸亲近小人也礼记曰虽有贵戚近习】畜货聚马戏谑是闻又因縁嬖幸受赂卖爵轻使宾客交错其间天下扰扰从乱如归【左传曰人患王之无厌也故从乱如归也】故每有征战鲜不挫伤官民并竭上下穷虚臣在关西窃聼风声未闻国家有所先后【先后谓进退也言国家不妄有襃贬进退而权幸之徒反为祸福也】而威福之来咸归权幸陛下体兼乾坤聪哲纯茂摄政之初拔用忠贞其余维纲多所改正逺近翕然望见太平而地震之后雾气白浊日月不光旱魃为虐【诗大雅曰旱魃为虐如惔如焚魃旱神也】大贼从横流血川野庶品不安谴诫累至殆以奸臣权重之所致也其常侍尤无状者亟便黜遣【无状者谓无善状】披扫凶党收入财贿以塞痛怨以荅天诫今大军梁冀河南尹不疑处周邵之任为社稷之鎭加与王室世为姻族【梁商女为顺帝后后女弟又为桓帝后冀即商子故曰代姻也】今日立号虽尊可也【可犹宜也】实宜増脩谦节辅以儒术省去游娱不急之务割减庐第无益之饰夫君者舟也人者水也【家语孔子曰夫君者舟也人者水也水可载舟亦以覆舟君以此思危则可知也】羣臣乘舟者也军兄弟操檝者也若能平志毕力以度元元所谓福也如其怠弛沦波涛可不慎乎夫徳不称禄犹凿墉之趾以益其髙岂量力审功安固之道哉凡诸宿猾酒徒戏客皆耳纳邪声口出谄言甘心逸游唱造不义亦宜贬斥以惩不轨令冀等深思得贤之福失人之累又在位素餐尚书怠职有司依违莫肯紏察故使陛下専受谄谀之言不闻戸牖之外臣诚知阿谀有福深言近祸岂敢隐心以避诛责乎臣生长邉逺希渉紫庭怖慴失守言不尽心梁冀忿其刺已以规为下第拜郎中托疾免归州郡承冀旨几陥死者再三遂以诗易教授门徒三百余人积十四年后梁冀被诛旬月之间礼命五至皆不就时太山贼叔孙无忌侵乱郡县中郎将宗资讨之未服公车特徴规拜太山太守规到官广设方畧寇虏悉平延熹四年秋叛羌零吾等与先零别种寇钞关中护羌校尉段颎坐徴【颎击羌坐为凉州刺史郭闳留兵不进下狱】后先零诸种陆梁覆没营坞【説文曰坞小障也一曰庳城也音乌古反】规素悉羌事志自奋効乃上疏曰自臣受任志竭愚钝实頼兖州刺史牵颢之清猛中郎将宗资之信义得承节度幸无咎誉今猾贼就灭太山畧平复闻羣羌并皆反逆臣生长邠岐年五十有九昔为郡吏再更叛羌预筹其事有误中之言臣素有固疾恐犬马齿穷不报大恩愿乞冗官备单车一介之使劳来三辅宣国威泽以所习地形兵埶佐助诸军臣穷居孤危之中坐观郡已数十年矣自鸟鼠至于东岱其病一也【郡郡守也鸟鼠山名在今渭　西即先零羌寇钞处也东岱谓泰山叔孙无忌反处也皆由郡守不加绥抚致使反叛其疾同也】力求猛敌不如清平勤明吴孙未若奉法【吴起魏也孙武吴也言若求猛不如抚以清平之政明习兵书不如郡守奉法使之无反也】前变未逺臣诚戚之【戚忧也前变谓羌反】是以越职尽其区区至冬遂大合朝廷为忧三公举规为中郎持节监关西兵讨零吾等破之斩首八百级先零诸种羌慕规威信相劝降者十余万明年规因发其骑共讨陇右而道路隔絶军中大疫死者十三四规亲入庵卢巡视将士三军咸悦东羌遂遣使乞降凉州复通先是安定太守孙儁受取狼籍属国都尉李翕督军御史张禀多杀降羌凉州刺史郭闳汉阳太守赵熹并老弱不堪任职而皆倚恃权贵不遵法度规到州界悉条奏其罪或免或诛羌人闻之翕然反善沈氐大豪滇昌饥恬等十余万口复诣规降规出身数年持节为拥众立功还督乡里既无它私惠而多所举奏又恶絶宦官不与交通于是中外并怨遂共诬规货赂羣羌令其文降【以文簿虗降非眞心也】天子玺书诮让相属规惧不免上疏自讼曰四年之秋戎丑蠢戾【蠢动也戾乖也】爰自西州侵及泾阳【县名属安定郡其故城在今原州平源县南也】旧都惧骇朝廷西顾明诏不以臣愚驽急使军就道【就犹上也○刘攽曰案文军上少一字或督或领也】幸防威灵遂振国命羌戎诸种大小稽首輙移书营郡以访诛纳【访问也规言羌种既服臣即移书军营及郡勘问诛杀并纳受多少之数目也】所省之费一亿以上以为忠臣之义不敢告劳【诗小雅曰密勿从事不敢告劳无罪无辜防口嗸嗸】故耻以片言自及防効然比方先事庶免罪悔【先事谓前辈败将也】前践州界先奏郡守孙儁次及属国都尉李翕督军御史张禀旋师南征又上凉州刺史郭闳汉阳太守赵熹陈其过恶执据大辟凡此五臣支党半国其余墨绶下至小吏所连及者复有百余吏托报之怨子思复父之耻载贽驰车懐粮歩走交搆豪门竞流谤讟云臣私报诸羌谢其钱货【谢犹雠也】若臣以私财则家无担石如物出于官则文簿易考就臣愚惑信如言者前世尚遗匈奴以宫姬【元帝赐呼韩邪单于待诏掖庭王嫱为阏氏也】鎭乌孙以公主【武帝以江都王建女细君妻乌孙王昆莫为夫人也】今臣但费千万以懐叛羌则良臣之才畧兵家之所贵有何罪负义违理乎自永初以来将出不少覆军有五动资巨亿有旋车完封写之权门【言覆军之将族师之日多载珍寳封印完全便入权门】而名成功立厚加爵封今臣还督本土糺举诸郡絶交离亲戮辱旧故众谤隂害固其宜也臣虽污秽亷絜无闻今见覆没耻痛实深传称鹿死不择音谨冒昧畧上【左传曰鹿死不择音挺而走险急何能择也】其年冬徴还拜议郎论功当封而中常侍徐璜左悺欲从求货数遣宾客就问功状规终不答璜等忿怒陷以前事下之于吏官属欲赋敛请谢规誓而不聼遂以余寇不絶坐系廷尉论输左校【汉官仪曰左校署属作大匠也】诸公及太学生张凤等三百余人诣阙讼之防赦归家徴拜度辽将军至营数月上书荐中郎将张奂以自代曰臣闻人无常俗而政有治乱兵无强弱而有能否伏见中郎将张奂才畧兼优宜正元帅以从众望若犹谓愚臣宜充军事者愿乞冗官以为奂副朝廷从之以奂代为度辽将军规为使匈奴中郎及奂迁大司农规复代为度辽军规为人多意算自以连在大位欲退身避第数上病不见听防友人上郡太守王旻防还规缟素越界到下亭迎之因令客密告并州刺史胡芳言规擅逺军营公违禁宪当急举奏芳曰威明欲避第仕涂故激发我耳【言欲归第避仕宦之涂也】吾当为朝廷爱才何能申此子计邪遂无所问及党事大起天下名贤多见染逮规虽为名将素誉不髙自以西州豪杰耻不得豫乃先自上言臣前荐故大司农张奂是附党也又臣昔论输左校时太学生张凤等上书讼臣是为党人所附也臣宜坐之朝廷知而不问时人以为规贤【○刘攽曰案文以为规贤非是当云以规为贤】在事数歳北边威服永康元年徴为尚书其夏日食诏公卿举贤良方正下问得失规对曰天之于王者如君之于臣父之于子也诫以灾妖使从福祥陛下八年之中三断大狱【谓诛梁冀诛邓万邓防诛李膺等党事也】一除内嬖【无徳而宠曰嬖谓废邓皇后也】再诛外臣【杀桂阳太守任杀南阳太守成瑨太原太守刘质等也】而灾异犹见人情未安者殆贤愚进退威刑所加有非其理也前太尉陈蕃刘矩【汉官仪曰矩字叔方】忠谋髙世废在里巷刘祐冯绲【古本反】赵典尹勲正直多怨流放家门李膺王畅孔翊洁身守礼终无宰相之阶至于钩党之衅事起无端【钩引也谓李膺等事也】虐贤伤善哀及无辜今兴改善政易于覆手而羣臣杜口鉴畏前害互相瞻顾莫肯正言伏愿陛下暂留圣明容受謇直则前责可弭后福必降对奏不省迁规农太守封寿成亭侯邑二百戸让封不受再转为防羌校尉熹平三年以疾名还未至卒于谷城年七十一所着赋铭碑赞祷文吊章表敎令书檄牋记凡二十七篇
　　论曰孔子称其言之不怍则其为之也难察皇甫规之言其心不怍哉夫其审已则干禄见贤则委位故干禄不为贪而委位不求让称已不疑伐而让人无惧情故能功成于戎狄身全于邦家也
　　张奂传
　　张奂字然明敦煌酒泉人也【酒泉县名地多泉水故城在今永州晋昌县东北也○刘攽曰注在今永州案下文永当作永州无晋昌也】父惇为汉阳太守奂少游三辅师事太尉朱宠学欧阳尚书初牟氏章句浮辞繁多【时牟卿受书于张堪为博士故有牟氏章句】有四十五万余言奂减为九万言后辟大军梁冀府乃上书桓帝奏其章句诏下东观以疾去官复举贤良对防第一擢拜议郎永寿元年迁安定属国都尉初到职而南匈奴左薁鞬台耆且渠伯徳等七十余人寇美稷东羌复举种应之而奂壁唯有二百许人闻即勒兵而出军吏以为力不敌叩头争止之奂不听遂进屯长城收集兵士遣将王衞招诱东羌因据龟兹【龟兹音丘慈县名属上郡前书音义曰龟兹国人来降之因以名县也】使南匈奴不得交通东羌诸豪遂相率与奂和亲共击薁鞬等连战破之伯徳惶恐将其众降郡界以寜羌豪帅感奂恩徳上马二十匹先零酋长又遗金鐻八枚奂并受之【郭璞注山海经云鐻音渠金食器名未详形制也】而召主簿于诸羌前以酒酹地曰【以酒沃地谓之酹音力外反】使马如羊不以入廐使金如粟不以入懐悉以金马还之【如羊如粟喻多也】羌性贪而贵吏清前有八都尉率好财货为所患苦及奂正身絜已威化大行迁使匈奴中郎将时休屠各【屠音直于反】及朔方乌桓并同反叛烧度辽将军门【时度辽将军屯五原】引屯赤阬烟火相望兵众大恐各欲亡去奂安坐帷中与弟子讲诵自若军士稍安乃潜诱乌桓隂与和通遂使斩屠各渠帅袭破其众诸胡悉降延熹元年鲜卑寇边奂率南单于袭之斩首数百级明年梁冀被诛奂以故吏免官禁锢奂与皇甫规友善奂既被锢凡诸交旧莫敢为言唯规荐举前后七上在家四嵗复拜武威太守平均徭赋率厉散败常为诸郡最河西由是而全其俗多妖忌凡二月五月产子及与父母同月生者悉杀之奂示以义方严加赏罚风俗遂改百姓生为立祠举尤异迁度辽将军数载间幽并清静九年春徴拜大司农鲜卑闻奂去其夏遂招结南匈奴乌桓数道入塞或五六千骑或三四千骑寇掠縁边九郡杀畧百姓秋鲜卑复率八九千骑入塞诱引东羌与共盟诅于是上郡沈氏安定先零诸种共寇武威张掖縁边大被其毒朝廷以为忧复拜奂为防匈奴中郎将以九卿秩督幽并凉三州及度辽乌桓二营【明帝永平八年初置度辽将军屯五原郡曼柏县汉官仪曰乌桓校尉屯上谷郡寗县故曰二营】兼察刺史二千石能否赏赐甚厚匈奴乌桓闻奂至因相率还降凡二十万口奂但诛其首恶余皆慰纳之唯鲜卑出塞去永康元年春东羌先零五六千骑寇关中围祋祤掠云阳夏复攻没两营杀千余人冬羌岸尾摩蟞等【蟞音必薛反】胁同种复钞三辅奂遣司马尹端董卓并撃大破之斩其酋豪首虏万余人三州清定论功当封奂不事宦官故赏遂不行唯赐钱二十万除家一人为郎并辞不受而愿徙属农华隂旧制边人不得内移唯奂因功特听故始为农人焉建寜元年振旅而还时窦太后临朝大将军窦武与太傅陈蕃谋诛宦官事泄中常侍曹节等于中作乱以奂新徴不知本谋矫制使奂与少府周靖率五营士围武武自杀蕃因见害奂迁少府又拜大司农以功封侯奂深病为节所卖上书固让封还印绶卒不肯当明年夏青蛇见于御坐轩前【轩殿楹防板也】又大风雨雹霹雳拔树诏使百寮各言灾应奂上疏曰臣闻风为号令动物通气【翼氏风角曰凡风者天之号令所以谴告人君者也】木生于火相须乃明蛇能屈申配龙腾蛰【易曰龙蛇之蛰以存身也愼子曰腾蛇游雾飞龙乘云云罢雾散与蚯蚓同也】顺至为休徴逆来为殃咎隂气专用则凝精为雹故大将军窦武太傅陈蕃或志寜社稷或方直不回前以防胜并伏诛戮海内黙黙人懐震愤昔周公葬不如礼天乃动威【尚书大传周公薨成王欲葬之于成周天乃雷电以风禾即尽偃大木斯拔国人大恐王葬周公于毕示不敢臣也】今武蕃忠贞未被明宥妖之来皆为此也宜急为改葬徙还家属其从坐禁锢一切蠲除又皇太后虽居南宫而恩礼不接朝臣莫言逺近失望宜思大义顾复之报【顾旋视也复反覆也小雅曰父兮生我母兮鞠我顾我复我出入腹我】天子深纳奂言以问诸黄门常侍左右皆恶之帝不得自从转奂太常与尚书刘猛刁韪衞良同荐王畅李膺可参三公之选而曹节等弥疾其言遂下诏切责之奂等皆自囚廷尉数日乃得出并以三月俸赎罪司校尉王寓出于宦官欲借宠公卿以求荐举百僚畏惮莫不许诺唯奂独拒之寓怒因此遂陷以党罪禁锢归田里奂前为度辽将军与叚颎争撃羌不相平及颎为司校尉欲逐奂归敦煌将害之奂忧惧奏记谢颎曰小人不明得过州将千里委命以情相归【汉官仪曰司州部河南雒阳管三辅三河农七郡所以奂屈于颎称曰州将焉】足下仁笃照其辛苦使人未反复获邮书恩诏分明前以写白而州期切促郡县惶惧屏营延企侧待归命父母朽骨孤魂相托若防矜怜壹惠咳唾则泽流黄泉施及冥寞非奂生死所能报塞夫无毛发之劳而欲求人丘山之用此淳于髠所以拍髀仰天而笑者也【拍音片百反髀音歩弟反史记楚发兵伐齐齐威王使淳于髠赍百金车马十驷之赵请救髠仰天大笑冠缨索絶王曰先生少之乎髠曰今者臣从东方来见道傍有禳田者操一豚蹏酒一盂而祝曰瓯娄满篝污邪满车五谷蕃熟穰穰满家臣见其所持者狭所求者奢故笑于是王乃益黄金千镒白璧十防车马百驷也】诚知言必见讥然犹未能无望何者朽骨无益于人而文王葬之【新序曰文王作灵台掘得死人骨吏以闻文王曰葬之吏曰此无主矣文王曰有天下者天下之主也有一国者一国之主也寡人固其主焉令吏以棺葬之天下闻之曰文王贤矣凙及朽骨又况人乎】死马无所复用而燕昭寳之【新序曰燕昭王即位卑身求贤谓郭隗曰齐因孤国之乱而袭燕欲得贤士与共国以雪先王之丑孤之愿也先生视可者得身事之隗曰臣闻古之人君有以千金求千里马者三年不得涓人言于君请求之君遣焉三月得千里马马已死乃以五百金买其首以报君大怒曰所求者生马安市死马而捐五百金乎对曰死马且市之况生马乎天下必以王为能市马马今至矣不出朞年千里马至者三今王诚欲必致士从隗始隗且见事况贤于隗者乎于是王为隗筑宫而师之乐毅自魏往邹衍自齐往剧辛自赵往士争归燕焉】党同文昭之徳岂不大哉【党音佗朗反】凡人之情寃则呼天穷则叩心今呼天不闻叩心无益诚自伤痛俱生圣世独为匪人【诗小雅曰哀我征夫独为匪人也】孤微之人无所告诉如不哀怜便为鱼肉【言将为人所吞噬也】企心东望无所复言颎虽刚猛省书哀之卒不忍也时禁锢者多不能守静或死或徙奂闭门不出养徒千人着尚书记难三十余万言奂少立志节尝与士友言曰大丈夫处世当为国家立功边境及为将帅果有勲名董卓慕之使其兄遗缣百匹奂恶卓为人絶而不受光和四年卒年七十八遗命曰吾前后仕进十要银艾【银印緑绶也以艾草染之故曰艾也】不能和光同尘为防邪所忌【老子曰和其光同其尘也】通塞命也始终常也但地底冥冥长无晓期而复纒以纩绵牢以钉密为不喜耳幸有前窀朝殒夕下措尸灵牀幅巾而已奢非晋文【陆翽邺中记曰永嘉末发齐桓公墓得水银池金蚕数十箔珠玉匣缯防不可胜数左传曰晋文公朝王请隧王不许曰王章也未有代徳而有二王亦叔父之所恶也晋文既臣请用王礼是其奢也】俭非王孙【武帝时杨王孙死诫其子为布囊盛尸入地七尺脱去其囊以身亲土】推情从意庶无咎吝诸子从之武威多为立祠世世不絶所着铭颂书敎诫述志对防章表二十四篇长子芝字伯英最知名【王愔文字志曰芝少持髙操以名臣子勤学文为儒宗武为将表太尉辟公车有道徴皆不至号张有道尤好草书学崔杜之法家之衣帛必书而后练临池学书水为之黑下笔则为楷则号怱怱不暇草书为世所寳寸纸不遗韦仲将谓之草圣也】芝及弟昶字文舒并善草书至今称传之初奂为武威太守其妻懐孕梦带奂印绶登楼而歌讯之占者曰必将生男复临兹邦命终此楼既而生子猛以建安中为武威太守杀刺史邯郸商州兵围之急猛耻见擒乃登楼自烧而死卒如占云论曰自鄛乡之封中官世盛【宦者郑众封鄛乡侯也】暴恣数十年间四海之内莫不切齿愤盈愿投兵于其族陈蕃窦武奋义草谋徴防天下名士有识所共闻也而张奂见欺竖子戈以断忠烈【奂被曹节等矫制使率五营士围杀陈蕃窦武等】虽恨毒在心辞爵谢咎诗云啜其泣矣何嗟及矣【诗国风也啜泣貌也音知劣反】
　　叚颎传
　　叚颎字纪明武威姑臧人也其先出郑共叔段西域都防会宗之从曾孙也【防宗字子松天水上邽人元帝时为西域都防死城郭诸国为发丧立祠】颎少便习弓马尚游侠轻财贿长乃折节好古学初举孝亷为宪陵园丞阳陵令【宪陵顺帝陵阳陵景帝陵汉官仪曰丞秩三百石令秩六百石也】所在能政【○刘攽曰案文单言能政不成文理当有一有字】迁辽东属国都尉时鲜卑犯塞颎即率所领驰赴之既而恐贼惊去乃使驿骑诈赍玺书诏颎颎于道伪退潜于还路设伏虏以为信然乃入追颎颎因大纵兵悉斩获之坐诈玺书伏重刑以有功论司寇刑竟徴拜议郎时太山琅邪贼东郭窦公孙举等聚众三万人破壊郡县遣兵讨之连年不克永寿二年桓帝诏公卿选将有文武者司徒尹讼荐颎【汉官仪曰讼字公孙巩人也】乃拜为中郎将击窦举等大破斩之获首万余级余党降散封颎为列侯赐钱五十万除一子为郎中延熹二年迁护羌校尉防烧当烧何当煎勒姐等八种羌【姐音紫且反】寇陇西金城塞颎将兵及湟中义从羌万二千骑出湟谷撃破之追讨南渡河使军吏田晏夏育募先登悬索相引复战于罗亭大破之斩其酋豪以下二千级获生口万余人虏皆奔走明年春余羌复与烧何大豪寇张掖攻没钜鹿坞杀属国吏民又招同种千余落并兵晨奔颎军颎下马大战至日中刀折矢尽虏亦引退颎追之且鬭且行昼夜相攻割肉食雪四十余日遂至河首积石山出塞二千余里斩烧何大帅首虏五千余人又分兵击石城羌斩首溺死者千六百人烧当种九十余口诣颎降【○刘攽曰案烧当一种不止九十余口其种中九十口降亦不足记当作千字】又杂种羌屯聚白石【白石山在今兰州狄道县东】颎复进击首虏三千余人冬勒姐零吾种围允街【允音鈆街音阶】杀畧吏民颎排营救之斩获数百人四年冬上郡沈氐陇西牢姐乌吾诸种羌共寇并凉二州颎将湟中义从讨之凉州刺史郭闳贪共其功稽固颎军使不得进【稽固犹停留也】义从役久恋乡旧皆悉反叛郭闳归罪于颎颎坐徴下狱输作左校羌遂陆梁覆没营坞转相招结唐突诸郡于是吏人守阙讼颎以千数朝廷知颎为郭闳所诬诏问其状颎但谢罪不敢言枉京师称为长者起于徒中复拜议郎迁并州刺史时滇那等诸种羌五六千人寇武威张掖酒泉烧人庐舍六年寇埶转盛凉州几亡冬复以颎为防羌校尉乘驿之职明年春羌封僇良多滇那等【僇音良逐反又力救反】酋豪三百五十五人率三千落诣颎降当煎勒姐种犹自屯结冬颎将万余人击破之斩其酋豪首虏四千余人八年春颎复撃勒姐种斩首四百余级降者二千余人夏进军撃当煎种于湟中颎兵败被围三日用隐士樊志张防潜师夜出鸣鼓还战大破之首虏数千人颎遂穷追展转山谷间自春及秋无日不战虏遂饥困败散北畧武威间颎凡破西羌斩首二万三千级获生口数万人马牛羊八百万头降者万余落封颎都乡侯邑五百戸永康元年当煎诸种复反合四千余人欲攻武威颎复追击于鸾鸟大破之【鸟音爵县名属武威郡故城在今凉州昌松县北也】杀其渠帅斩首三千余级西羌于此弭定而东羌先零等自覆没征西将军马贤后朝廷不能讨遂数寇扰三辅其后度辽将军皇甫规中郎将张奂招之连年既降又叛桓帝诏问颎曰先零东羌造恶反逆而皇甫规张奂各拥强众不时辑定欲颎移兵东讨未识其宜可参思术畧颎因上言曰臣伏见先零东羌虽数叛逆而降于皇甫规者已二万许落善恶既分余寇无几今张奂踌躇久不进者当虑外离内合兵徃必惊且自冬践春屯结不散人畜疲羸自亡之埶徒更招降坐制强敌耳臣以为狼子野心难以恩纳【左传晋叔向母曰狼子野心也】势穷虽服兵去复动唯当长矛挟胁白刃加颈耳计东种所余三万余落居近塞内路无险折非有燕齐秦赵从横之势而久乱并凉累侵三辅西河上郡已各内徙安定北地复至单危自云中五原西至汉阳二千余里匈奴种羌并擅其地是为痈疽伏疾留滞胁下如不加诛转就滋大今若以骑五千歩万人车三千两三冬二夏足以破定无虑用费为钱五十四亿【无虑都凡也】如此则可令羣羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不暂疲人则永寜无期臣庶竭驽劣伏待节度帝许之悉听如所上建寜元年春颎将兵万余人赍十五日粮从彭阳直指髙平【彭阳髙平并县名属安定郡彭阳县即今原州彭原县也髙平县今原州也】与先零诸种战于逢义山虏兵盛颎众恐颎乃令军中张镞【○刘攽曰案文镞非可张未知何字】利刃长矛三重挟以强弩列轻骑为左右翼激怒兵将曰今去家数千里进则事成走必尽死努力共功名因大呼众皆应声腾赴颎驰骑于傍突而撃之虏众大溃斩首八千余级获牛马羊二十八万头时窦太后临朝下诏曰先零东羌歴载为患颎前陈状欲必扫灭渉履霜雪兼行晨夜身当矢石感厉吏士曾未浃日凶丑奔破【浃匝也浃音子牒反谓匝十二辰也】连尸积俘掠获无算洗雪百年之逋负以慰忠将之亡魂【东观记曰太后诏云此以慰种光马贤等亡魂也】功用显著朕甚嘉之湏东羌尽定当并録功勤今且赐颎钱二十万以家一人为郎中勑中藏府调金钱防物增助军费拜颎破羌将军夏颎复追羌出桥门至走马水上【东观记段颎传曰出桥门谷也】寻闻虏在奢延泽【即上郡奢延县界也】乃将轻兵兼行一日一夜二百余里晨及贼击破之余虏走向落川复相屯结颎乃分遣骑司马田晏将五千人出其东假司马夏育将二千人绕其西羌分六七千人攻围晏等晏等与战羌溃走颎急进与晏等共追之于令鲜水上【令鲜水名在今甘州张掖县界一名合黎水一名羌谷水也】颎士卒饥渴乃勒众推方夺其水【推方谓方头竞进也】虏复散走颎遂与相连缀且鬬且引及于灵武谷【灵武县名有谷在今灵州懐逺县西北】颎乃被甲先登士卒无敢后者羌遂大败弃兵而走追之三日三夜士皆重茧【茧足下伤起形如茧也淮南子曰申包胥重茧重胝也】既到泾阳【县名属安定郡】余寇四千落悉散入汉阳山谷间时张奂上言东羌虽破余种难尽颎性轻果虑负败难常宜且以恩降可无后悔诏书下颎颎复上言臣本知东羌虽众而輭弱易制所以比陈愚虑思为永寜之算而中郎将张奂说虏强难破宜用招降圣朝明监信纳瞽言故臣谋得行奂计不用事埶相反遂懐猜恨信叛羌之诉饰润辞意云臣兵累见折衂【伤败曰衂音女六反】又言羌一气所生不可诛尽【言羌亦禀天之一气所生诛之不可尽也】山谷广大不可空静血流污野伤和致灾臣伏念周秦之际戎狄为害中兴以来羌寇最盛诛之不尽虽降复叛今先零杂种累以反覆攻没县邑剽畧人物发冢露尸祸及生死上天震怒假手行诛【假借也尚书曰皇天降灾假手于我有命也】昔邢为无道衞国伐之师兴而雨【左传曰衞大旱卜有事于山川不吉甯庄子曰昔周饥克殷而年丰今邢方无道天欲卫伐邢乎从之师兴而雨也】臣动兵渉夏连获甘澍嵗时丰稔人无疵疫上占天心不为灾伤【占候也】下察人事众和师克【克胜也左传曰师克在和不在众也】自桥门以西落川以东故宫县邑更相通属【○刘攽曰宫县案文宫当作官旧屯田营壁皆是故官也】非为深险絶域之地车骑安行无应折衂案奂为汉吏身当武职驻军二年不能平寇虚欲脩文戢戈招降犷敌【犷恶貌也音谷猛反】诞辞空说僭而无徴何以言之昔先零作寇赵充国徙令居内【宣帝时充国撃西羌徙之于金城郡也】煎当乱边马援迁之三辅【迁置天水陇西扶风见西羌传也】始服终叛至今为鲠【鲠与梗同梗病也大雅云至今为梗】故逺识之士以为深忧今傍郡户口单少数为羌所创毒而欲令降徒与之杂居是犹种枳棘于良田养虺蛇于室内也故臣奉大汉之威建长久之防欲絶其本根不使能殖【殖生也左传曰为国家者见恶如农夫之务去草焉絶其本根勿使能殖】本规三嵗之费用五十四亿今适朞年所耗未半而余寇残烬将向殄灭【杜预注左传曰烬火余木也】臣每奉诏书军不内御【御制御也淮南子曰国不可从外理军不可从中御也】愿卒斯言一以任臣临时量宜不失权便二年诏遣谒者冯禅说降汉阳散羌颎以春农百姓布野羌虽暂降而县官无廪必当复为盗贼不如乘虚放兵埶必殄灭夏颎自进营去羌所屯凡亭山四五十里遣田晏夏育将五千人据其山上羌悉众攻之厉声问曰田晏夏育在此不湟中义从羌悉在何面今日欲决死生军中恐晏等劝激兵士殊死大战遂破之羌众溃东奔复聚射虎谷分兵守诸谷上下门颎规一举灭之不欲复令散走乃遣千人于西县结木为栅广二十歩长四十里遮之【西县属天水郡故城在今秦州上邽县西南也】分遣晏育等将七千人衔枚夜上西山结营穿堑去虏一里许又遣司马张恺等将三千人上东山虏乃觉之遂攻晏等分遮汲水道颎自率歩骑进击水上羌却走因与恺等挟东西山纵兵击破之羌复败散颎追至谷上下门穷山深谷之中处处破之斩其渠帅以下万九千级获牛马驴骡毡裘庐帐什物不可胜数冯禅等所招降四千人分置安定汉阳陇西三郡于是东羌悉平凡百八十战斩三万八千六百余级获牛马羊骡驴骆驼四十二万七千五百余头费用四十四亿军士死者四百余人更封新丰县侯邑万戸颎行军仁爱士卒疾病者亲自瞻省手为裹创在边十余年未尝一日蓐寝【郭璞曰蓐席也言身不自安】与将士同苦故皆乐为死战三年春徴还京师将秦胡歩骑五万余人及汗血千里马生口万余人诏遣大鸿胪持节慰劳于镐【镐水名在今长安县西也】军至拜侍中转执金吾河南尹有盗发冯贵人冢坐左转谏议大夫再迁司校尉颎曲意宦官故得保其富贵遂党中常侍王甫枉诛中常侍郑飒董腾等增封四千戸并前万四千戸明年代李咸为太尉其冬病罢复为司校尉数嵗转颍川太守徴拜太中大夫光和二年复代桥为太尉在位月余会日食自劾有司举奏诏收印绶诣廷尉时司校尉阳球奏诛王甫并及颎就狱中诘责之遂饮鸩死家属徙边后中常侍吕强上疏追讼颎功灵帝诏颎妻子还本郡初颎与皇甫威明张然明并知名显达京师称为凉州三明云
　　赞曰山西多猛三明俪踪【俪偶也前书班固曰秦汉以来山东出相山西出将若白起王翦辛庆忌之流皆山西人也】戎骖纠结尘斥河潼【潼谷名谷有水曰潼水即潼关】规奂审防亟遏嚣凶文会志比更相为容段追两狄束马县锋纷纭腾突谷静山空





　　后汉书卷九十五
　　后汉书卷九十五考证
　　张奂传而召主簿于诸羌○何焯曰水经注召主簿张祈入
　　寇掠縁边九部○部毛本作郡
　　奢非晋文注陆翽邺中记○翽监本讹今改正段颎传乃令军中张镞刘攽曰镞非可张未知何字○按通鉴作长镞
　　煎当乱边马援迁之三辅○何焯曰徙滇吾余种七十余口于三辅乃永平初马武事






　　后汉书卷九十五考证
　　钦定四库全书
　　后汉书卷九十六
　　宋　　宣　　城　　太　　守范　煜撰唐　　章　　懐　　太　　子　　贤注
　　陈王列传第五十六
　　陈蕃传
　　陈蕃字仲举汝南平舆人也祖河东太守蕃年十五尝闲处一室而庭宇芜秽父友同郡薛勤来之谓蕃曰孺子何不洒扫以待賔客蕃曰大丈夫处世当扫除天下安事一室乎勤知其有清世志甚竒之初仕郡举孝亷除郎中遭母忧弃官行防服阕刺史周景辟别驾从事【续汉志曰别驾从事校尉行部奉引总録众事】以谏争不合投传而去【投弃也传谓符也音丁恋反】后公府辟举方正皆不就太尉李固表荐徴拜议郎再迁为乐安太守【续汉志曰乐安县名夲名千乘和帝更名也】时李膺为青州刺史名有威政属城闻风皆自引去蕃独以清绩留郡人周璆髙洁之士【璆音仇又巨秋反】前后郡守招命莫肯至唯蕃能致焉字而不名特为置一榻去则县之璆字孟玉临济人有羙名民有赵宣亲而不闭埏隧【埏隧今人墓道也杜预注左传云掘地通路曰隧】因居其中行服二十余年乡邑称孝州郡数礼请之郡内以荐蕃蕃与相见问及妻子而宣五子皆服中所生蕃大怒曰圣人制礼贤者俯就不肖企及【礼记曰三年之防可复父母之恩也贤者俯而就之不肖者企而及之】且祭不欲数以其易黩故也【黩媟也礼记曰祭不欲数数则烦烦则不敬】况乃寝宿冡蔵而孕育其中诳时惑众诬污鬼神乎遂致其罪大将军梁冀威震天下时遣书诣蕃有所请托不得通使者诈求谒蕃怒笞杀之坐左转脩武令稍迁拜尚书时零陵桂阳山贼为害公卿议遣讨之又诏下州郡一切皆得举孝亷茂才蕃上疏驳之曰昔髙祖创业万邦息肩抚飬百姓同之赤子【尚书曰若保赤子惟民其康乂】今二郡之民亦陛下之赤子也致令赤子为害岂非所在贪虐使其然乎宜严三府隐覈牧守令长其有在政失和侵暴百姓者即便举奏更选清贤奉公之人能班宣法令情在爱恵者可不劳王师而羣贼弭息矣又三署郎吏二千余人三府掾属过限未除但当择善而授之简恶而去之岂烦一切之诏以长请属之路乎以此忤左右故出为豫章太守性方峻不接賔客士民亦畏其髙【蕃防妻乡人毕至唯许子将不往曰仲举性峻峻则少通故不造也】徴为尚书令送者不出郭门迁大鸿胪防白马令李云抗疏諌桓帝怒当伏重诛蕃上书救云坐免归田里复徴拜议郎数日迁光禄勲时封赏逾制内宠猥盛蕃乃上疏谏曰臣闻有事社稷者社稷是为有事人君者容悦是为今臣蒙恩圣朝备位九列见非不谏则容悦也夫诸侯上象四七垂耀在天下应分土藩屏上国【上象四七谓二十八宿各主诸侯之分野故曰下应分土言皆以辅王室也】髙祖之约非功臣不侯而闻追录河南尹邓万世父遵之微功更爵尚书令黄儁先人之絶封近习以非义授邑左右以无功赏授位不料其任裂土莫纪其功至乃一门之内侯者数人故纬象失度隂阳谬序稼用不成民用不康臣知封事已行言之无及诚欲陛下从是而止又比年収敛十伤五六万人饥寒不聊生活而采女数千食肉衣绮脂油粉黛不可赀计【赀量也】鄙谚云盗不过五女门以女贫家也今后宫之女岂不贫国乎是以倾宫嫁而天下化【帝王纪曰纣作倾宫多采羙女以充之武王伐殷乃归倾宫之女于诸侯也】楚女悲而西宫灾【公羊传曰西宫灾何休注云时僖公为齐桓所胁以齐媵为嫡楚女废居西宫而不见恤悲愁怨旷所生】且聚而不御必生忧悲之感以致并隔水旱之困夫狱以禁止奸违官以称才理物若法亏于平官失其人则王道有缺而令天下之论【○刘攽曰案文令当作今】皆谓狱由怨起爵以贿成夫不有臭秽则苍蝇不飞陛下宜采求失得择从忠善尺一选举委尚书三公【尺一谓板长尺一以写诏书也】使褒责诛赏各有所归岂不幸甚帝颇纳其言为出宫女五百余人但赐儁爵闗内侯而万世南乡侯延熹六年车驾幸广城校猎【广城苑名在今汝州梁县西也】蕃上疏谏曰臣闻人君有事于苑囿唯仲秋西郊顺时讲武杀禽助祭以敦孝敬如或违此则为肆纵故臯陶戒舜无教逸游【尚书咎繇谟曰无教逸欲有邦】周公戒成王无槃于游田【尚书无逸篇之言】虞舜成王犹有此戒况徳不及二主者乎夫安平之时尚宜有节况当今之世有三空之戹哉田野空朝廷空仓库空是谓三空加兵戎未戢四方离散是陛下焦心毁顔坐以待旦之时也岂宜扬旗曜武骋心舆马之观乎又前秋多雨民始种麦今失其劝种之时而令给驱禽除路之役非贤圣恤民之意也齐景公欲观于海放乎琅邪晏子为陈百姓恶闻旌旗舆马之音举首嚬眉之感景公为之不行周穆王欲肆车辙马迹祭公谋父为诵祈招之诗以止其心诚恶逸游之害人也【祭公祭国公为周卿士谋父名也祈招逸诗也左传曰昔周穆王欲肆其心周行天下将皆必有车辙马迹焉祭公谋父作祈招之诗以止王心其诗曰祈招之愔愔式昭徳音思我王度式如玉式如金刑人之力而无醉饱之心】书奏不纳自蕃为光禄勲与五官中郎将黄琬共典选举不偏权富而为埶家郎所譛诉坐免归顷之徴为尚书仆射转太中大夫八年代杨秉为太尉蕃让曰不愆不忘率由旧章【诗大雅也言成王令徳不过误不遗失循用旧典文章谓周公之礼法也】臣不如太常胡广齐七政训五典臣不如议郎王畅聪明亮达文武兼姿【○刘攽曰案姿是姿貎此当作资也】臣不如防刑徒李膺帝不许中常侍蘓康管霸等复被任用遂排陷忠良共相阿媚大司农刘祐廷尉冯绲【音古本反】河南尹李膺皆以忤防为之抵罪蕃因朝防固理膺等请加原宥升之爵任言及反覆诚辞恳切帝不聼因流涕而起时小黄门赵津南阳大猾张汜等奉事中官乘埶犯法二郡太守刘瓆成瑨考案其罪虽经赦令而并竟考杀之【○刘攽曰案汉魏鞠狱皆云考竟此误】宦官怨恚有司承防遂奏瓆瑨罪当弃市又山阳太守翟超没入中常侍侯览财产东海相黄浮诛杀下邳令徐宣超浮并坐髠钳输作左校蕃与司徒刘矩司空刘茂共谏请瓆瑨超浮等帝不悦有司劾奏之矩茂不敢复言蕃乃独上疏曰臣闻齐桓脩霸务为内政【国语曰桓公问管仲曰安国可乎对曰未可君若正卒伍修甲兵大国亦如之若欲速得志于天下诸侯则可以隠令可以寄政公曰隠令寄政若何对曰作内政而寄军令焉】春秋于鲁小恶必书【公羊传庄公四年公及齐人狩于郜讥其与讐狩也僖公二十年新作南门讥其奢也故曰小恶必书也】宜先自整勑后以及人今宼贼在外四支之疾内政不理心腹之患臣寝不能寐食不能饱实忧左右日亲忠言以疎内患渐积外难方深陛下超从列侯继承天位【言桓帝以蠡吾侯即位】小家畜产百万之资子孙尚耻愧失其先业况乃产兼天下受之先帝而欲懈怠以自轻忽乎诚不爱已不当念先帝得之勤苦耶前梁氏五侯毒徧海内【五侯谓让淑忠防五人与冀同时诛事见冀传也】天啓圣意収而戮之天下之议冀当小平明鉴未逺覆车如昨而近习之权复相扇结小黄门赵津大猾张汜等肆行贪虐奸媚左右前太原太守刘瓆南阳太守成瑨紏而戮之虽言赦后不当诛杀原其诚心在乎去恶至于陛下有何悁悁【说文曰悁悁恚忿】而小人道长营惑圣聴遂使天威为之发怒如加刑讁已为过甚况乃重罚令伏欧刄乎又前山阳太守翟超东海相黄浮奉公不挠疾恶如雠超没侯览财物浮诛徐宣之罪并防刑坐不逢赦恕览之从横没财已幸宣犯衅过死有余辜昔丞相申屠嘉召责邓通洛阳令董宣折辱公主而文帝从而请之光武加以重赏【文帝时太中大夫邓通爱幸居上旁有怠慢礼丞相申屠嘉入朝因见之为檄召通通至嘉曰通小臣戯殿上大不敬当斩通顿首首尽出血文帝使使召通而谢丞相曰吾弄臣君释之也湖阳公主苍头白日杀人匿主家吏追不得公主出宣驻车叩马以刀画地数主主言于帝帝赐宣钱二十万语见董宣传】未闻二臣有専命之诛而今左右羣竖恶伤党类妄相交搆致此刑谴闻臣是言当复嗁诉陛下深宜割塞近习豫政之源引纳尚书朝省之事公卿大夫五日一朝【宣帝五日一聴事自丞相已下各敷奏其言】简练清髙斥黜佞邪如是天和于上地洽于下休祯符瑞岂逺乎哉陛下虽厌毒臣言凡人主有自勉强敢以死陈帝得奏愈怒竟无所纳朝廷众庶莫不怨之宦官由此疾蕃弥甚选举奏议辄以中诏谴郤长吏以下多至抵罪【○刘攽曰案文吏当作史太尉府有长史故因蕃见谴也】犹以蕃名臣不敢加害瓆字文理髙唐人【髙唐县名今博州县也】瑨字防平陜人并有经术称处位敢直言多所搏击知名当时皆死于狱中九年李膺等以党事下狱考实蕃因上疏极諌曰臣闻贤明之君委心辅佐亡国之主讳闻直辞故汤武虽圣而兴于伊吕桀纣迷惑亡在失人【闗龙逢桀臣王子比干纣诸父二人并諌悉皆诛死】由此言之君为元首臣为股肱同体相湏共成羙恶者也【前书曰君为元首臣为股肱明其一体相湏而成也】伏见前司校尉李膺太仆杜宻太尉掾范滂等正身无玷死心社稷以忠忤防横加考案或禁锢闭隔或死徙非所杜塞天下之口聋盲一世之人与秦焚书阬儒何以为异【秦始皇时丞相李斯上言曰天下已定百姓力农今诸生好古惑乱黔首臣请史官非秦记及天下敢有蔵诗书百家语者悉烧之事见史记卫宏诏定古文官书序曰秦既焚书患苦天下不从所改更而诸生到者拜为郎前后七百人乃宻令种于骊山阬谷中温处实诏博士说之人人不同乃令就视为伏机诸生贤儒皆至焉方相难不决因发机从上填之以土皆压之终乃无声今新丰县温汤处号愍儒乡汤西有马谷西岸有阬古老相传以为秦阬儒处也】昔武王克殷表闾封墓【史记武王克殷命毕公表商容之闾闳夭封比干之墓也】今陛下临政先诛忠贤遇善何薄待恶何优夫谗人似实巧言如簧【诗小雅曰巧言如簧顔之厚矣簧笙簧也言防人之口以喻笙簧也】使聼之者惑视之者昏夫吉凶之効存乎识善成败之机在于察言人君者摄天地之政秉四海之维举动不可以违圣法进退不可以离道规谬言出口则乱及八方何况髠无罪于狱杀无辜于市乎昔禹廵狩苍梧见市杀人下车而哭之曰万方有罪在予一人故其兴也勃焉【说苑曰禹见罪人下车泣而问之左右曰夫罪人不顺故使杀焉君王何为痛之至此也禹曰尧舜之人皆以尧舜之心为心今寡人为君也百姓各自以其心是以痛之书曰百姓有罪在予一人左传曰禹汤罪已其兴也勃焉桀纣罪人其亡也忽焉杜预注曰勃盛也】又青徐炎旱五谷损伤民物流迁茹菽不足【广雅曰茹食也】而宫女积于房掖国用尽于罗纨外戚私门贪财受赂所谓禄去公室政在大夫昔春秋之末周徳衰防数十年间无复灾者天所弃也【春秋感精符曰鲁哀公政乱絶无日食天不谴告也】天之于汉悢悢无已【悢悢犹眷眷也】故殷勤示变以悟陛下除妖去孽实在修徳臣位列台司忧责深重不敢尸禄惜生坐观成败如防采录使身首分裂异门而出所不恨也【谷梁传曰公防齐侯于颊谷齐人使优施舞于鲁之幕下孔子曰笑君者罪当死使司马行法焉首足异门而出也】帝讳其言切托以蕃辟召非其人遂防免之永康元年帝崩窦后临朝诏曰夫民生树君使司牧之必湏良佐以固王业【前书谷永曰臣闻天生蒸人不能相治为立王者以綂理之也】前太尉陈蕃忠清直亮其以蕃为太傅录尚书事时新遭大防国嗣未立诸尚书畏惧权官托病不朝蕃以书责之曰古人立节事亡如存【言人王虽亡法度尚在当行之与不亡时同故曰如存前书袁盎曰主在与在主亡与亡也】今帝祚未立政事日蹙诸君奈何委荼蓼之苦息偃在牀【诗国风曰谁谓荼苦其甘如荠周颂曰未堪家多难予又集于蓼】于义不足焉得仁乎诸尚书惶怖皆起视事灵帝即位窦太后复优诏蕃曰葢褒功以劝善表义以厉俗无徳不报大雅所叹【诗大雅曰无言不雠无徳不报】太傅陈蕃辅弼先帝出内累年【内音纳尚书曰出纳朕命也】忠孝之羙徳冠本朝謇愕之操华首弥固【齐宣王对闾邱卭曰夫士亦华髪堕颠而后可用见新序】今封蕃髙阳侯食邑三百戸蕃上疏让曰使者即臣庐授髙阳乡侯印绶【即就也】臣诚悼心不知所裁臣闻让身之文徳之昭也然不敢盗以为名窃惟割地之封功徳是为臣熟自思省前后歴职无它异能合亦食禄不合亦食禄臣虽无素絜之行窃慕君子不以其道得之不居也【论语孔子曰富与贵是人之所欲不以其道得之不处也】若受爵不让掩面就之【诗小雅曰受爵不让至于已斯亡注云爵禄不以相让故怨祸及之也】使皇天震怒灾流下民于臣之身亦何所寄顾惟陛下哀臣朽老戒之在得【论语孔子曰及其老也血气既衰戒之在得注云得贪也】窦太后不许蕃复固让章前后十上竟不受封初桓帝欲立所幸田贵人为皇后蕃以田氏卑防窦族良家争之甚固帝不得已乃立窦后及后临朝故委用于蕃蕃与后父大将军窦武同心尽力徴用名贤共参政事天下之士莫不延颈想望太平而帝乳母赵娆旦夕在太后侧【娆音乃了反】中常侍曹节王甫等与共交搆谄事太后太后信之数出诏命有所封拜及其支类多行贪虐蕃常疾之志诛中官防窦武亦有谋蕃自以既从人望而徳于太后必谓其志可申乃先上疏曰臣闻言不直而行不正则为欺乎天而负乎人危言极意则羣凶侧目祸不旋踵钧此二者臣寜得祸不敢欺天也今京师嚻嚻道路諠哗言侯览曹节公乘昕王甫郑防等与赵夫人诸女尚书并乱天下【赵夫人即赵娆也女尚书宫内官也】附从者升进忤逆者中伤【前书刘向上书论王鳯曰称誉者登进忤恨者诛伤也】方今一朝羣臣如河中木耳泛泛东西耽禄畏害陛下前始摄位顺天行诛苏康管霸并伏其辜是时天地清明人鬼欢喜奈何数月复纵左右元恶大奸莫此之甚今不急诛必生变乱倾危社稷其祸难量愿出臣章宣示左右并令天下诸奸知臣疾之太后不纳朝廷闻者莫不震恐蕃因与窦武谋之语在武传及事泄曹节等矫诏诛武等蕃时年七十余闻难作将官属诸生八十余人并防刄突入承明门攘臂呼曰大将军忠以卫国黄门反逆何云窦氏不道邪王甫时出与蕃相迕【迕犹遇也】适闻其言而让蕃曰先帝新弃天下山陵未成窦武何功兄弟父子一门三侯又多取掖庭宫人作乐饮防旬月之间赀财亿计大臣若此是为道邪公为栋梁枉桡阿党复焉求贼遂令収蕃蕃防剑叱甫甫兵不敢近乃益人围之数十重遂执蕃送黄门北寺狱黄门从官驺【驺骑士也】蹋蹴蕃曰死老魅复能损我曹员数夺我曹禀假不即日害之徙其家属于比景宗族门生故吏皆斥免禁锢蕃友人陈留朱震时为铚令【铚县属沛郡】闻而弃官哭之収塟蕃尸匿其子逸于甘陵界中事觉繋狱合门桎梏震授考掠【○刘攽曰案文授当作受】誓死不言故逸得免后黄巾贼起大赦党人乃追还逸官至鲁相震字伯厚初为州从事奏济隂太守单匡臧罪并连匡兄中常侍车骑将军超桓帝収匡下廷尉以谴超超诣狱谢三府谚曰车如鸡栖马如狗疾恶如风朱伯厚
　　论曰桓灵之世若陈蕃之徒咸能树立风声抗论惛俗而驰驱崄阨之中与刑人腐夫同朝争衡【前书班固曰相与提衡音义云衡平也言二人齐也】终取灭亡之祸者彼非不能絜情志违埃雾也【违避也】愍夫世士以离俗为髙而人伦莫相恤也以遯世为非义故屡退而不去以仁心为己任虽道逺而弥厉【论语曰仁以为己任不亦重乎死而后已不亦逺乎】及遭际防协防窦武自谓万世一遇也懔懔乎伊望之业矣【懔懔有风采之貎也】功虽不终然其信义足以携持民心汉世乱而不亡百余年间数公之力也
　　王允传
　　王允字子师太原祁人也【祁今并州县也】世仕州郡为冠盖同郡郭林宗尝见允而竒之曰王生一日千里玉佐才也【史记曰田光谓燕太子丹曰臣闻骥壮盛之时一日千里至其老也驽马先之】遂与定交年十九为郡吏时小黄门晋阳赵津贪横放恣为一县巨患允讨捕杀之而津兄弟谄事宦官因縁譛诉桓帝震怒徴太守刘瓆下狱死允送防还平原终毕三年然后归家复还仕郡人有路佛者少无名行而太守王球召以补吏允犯顔固争球怒収允欲杀之刺史邓盛闻而驰传辟为别驾从事允由是知名而路佛以之废弃允少好大节有志于立功常习诵经传朝夕试驰射三公并辟以司徒髙第为侍御史中平元年黄巾贼起特选拜豫州刺史辟荀爽孔融等为从事上除禁党讨击黄巾别帅大破之与左中郎将皇甫嵩右中郎将朱儁等受降数十万于贼中得中常侍张让賔客书疏与黄巾交通允具发其奸以状闻灵帝责怒让让叩头陈谢竟不能罪之而让懐挟忿怒以事中允【中伤也】明年遂下狱【传逮也】防赦还复刺史旬日间复以它罪被捕司徒杨赐以允素髙不欲使更楚辱【更经也楚苦痛】乃遣客谢之曰君以张让之事故一月再徴凶慝难量幸为深计【深计谓令自死】又诸从事好气决者共流涕奉药而进之允厉声曰吾为人臣获罪于君当伏大辟以谢天下岂有乳药求死乎投杯而起出就槛车既至廷尉左右皆促其事朝臣莫不叹息大将军何进太尉袁隗司徒杨赐共上疏请之曰夫内视反聼则忠臣竭诚寛贤务能则义士厉节【内视自视也反聼自聼也言皆恕己不责于人也】是以孝文纳冯唐之说【文帝时魏尚为云中守下吏免冯唐为郎中署长奏言曰臣闻魏尚为云中守上功首虏差六级陛下下之吏削其爵愚以为陛下法太明赏太轻罸太重帝即日赦尚复为云中太守】晋悼宥魏绛之罪【左传曰晋悼公之弟杨干乱行于曲梁魏绛戮其仆公怒之绛曰臣闻师众以顺为武军事有死无犯为敬臣惧其死以及杨干无所逃罪公曰寡人有弟不能教训使干大命寡人之过也子无重寡人之过与之礼食使佐新军】允以特选受命诛逆抚顺曾未期月州境澄清方欲列其庸勲请加爵赏而以奉事不当当肆大戮责轻罸重有亏众望臣等备位宰相不敢寝黙诚以允宜防三槐之聼以昭忠贞之心【周礼朝士职三槐九棘公卿于下聼讼故曰三槐之聼】书奏得以减死论是冬大赦而允独不在宥三公咸复为言至明年乃得觧释是时宦者横暴睚眦触死【睚音五懈反眦音士赐反前书曰原渉好杀睚眦于尘中触死者甚多】允惧不免乃变易名姓转侧河内陈留间【转侧犹去来也】及帝崩乃奔防京师时大将军何进欲诛宦官召允与谋事请为从事中郎转河南尹献帝即位拜太仆再迁守尚书令初平元年代杨彪为司徒守尚书令如故及董卓迁都闗中允悉収敛兰台石室圗书秘纬要者以从既至长安皆分别条上又集汉朝旧事所当施用者一皆奏之经籍具存允有力焉时董卓尚留洛阳朝政大小悉委之于允允矫情屈意每相承附卓亦推心不生乖疑故得扶持王室于危乱之中臣主内外莫不倚恃焉允见卓祸毒方深簒逆已兆宻与司隶校尉黄琬尚书郑公业等谋共诛之乃上护羌校尉杨瓒行左将军事执金吾士孙瑞为南阳太守并将兵出武闗道以讨袁术为名实欲分路征卓而后防天子还洛阳卓疑而留之允乃引内瑞为仆射瓒为尚书二年卓还长安录入闗之功封允为温侯食邑五千戸固让不受士孙瑞说允曰夫执谦守约存乎其时公与董太师并位俱封而独崇髙节岂和光之道邪【老子曰和其光同其尘】允纳其言乃受二千戸三年春连雨六十余日允与士孙瑞杨瓒登台请霁复结前谋【说文曰霁雨止也郭璞曰南阳人呼雨止曰霁】瑞曰自嵗末以来太阳不照霖雨积时月犯执法【执法星名史记曰太防南四星曰执法也】彗孛仍见昼隂夜阳雾气交侵此期应促尽内发者胜几不可后公其圗之允然其言乃潜结卓将吕布使为内应防卓入贺吕布因刺杀之语在卓传【帝时疾愈故入贺也】允初议赦卓部曲吕布亦数劝之既而疑曰此辈无罪从其主耳今若名为恶逆而特赦之适足使其自疑非所以安之之道也吕布又欲以卓财物班赐公卿将校允又不从而素轻布以劔客遇之布亦负其功劳多自夸伐既失意望渐不相平允性刚棱疾恶【棱威棱也力登反】初惧董卓豺狼故折节圗之卓既殱灭自谓无复患难及在际防每乏温润之色仗正持重不循权宜之计是以羣下不甚附之董卓将校及在位者多凉州人允议罢其军或说允曰凉州人素惮袁氏而畏闗东今若一旦觧兵闗东则必人人自危【○刘攽曰今若一旦觧兵闗东案文多闗东二字】可以皇甫义真为将军就领其众因使留陜以安抚之而徐与闗东通谋以观其变允曰不然闗东举义兵者皆吾徒耳今若距险屯陜虽安凉州而疑闗东之心甚不可也时百姓讹言当悉诛凉州人遂转相恐动其在闗中者皆拥兵自守更相谓曰丁彦思蔡伯喈但以董公亲厚并尚从坐今既不赦我曹而欲觧兵今日觧兵明日当复为鱼肉矣卓部曲将李傕郭汜等先将兵在闗东因不自安遂合谋为乱攻围长安城陷吕布奔走布驻马青琐门外【前书音义曰以青畵戸邉镂中天子制也】招允曰公可以去乎允曰若社稷之灵上安国家吾之愿也如其不获则奉身以死之朝廷防少恃我而已【朝廷谓天子也】临难茍免吾不忍也努力谢闗东诸公勤以国家为念初允以同郡宋翼为左冯翊王宏为右扶风是时三辅民庶炽盛兵谷富实李傕等欲即杀允惧二郡为患乃先徴翼宏宏遣使谓翼曰郭汜李傕以我二人在外故未危王公今日就徴明日俱族计将安出翼曰虽祸福难量然王命所不得避也宏曰义兵鼎沸在于董卓况其党与乎若举兵共讨君侧恶人山东必应之此转祸为福之计也翼不从宏不能独立遂俱就徴下廷尉傕乃収允及翼宏并杀之允时年五十六长子侍中盖次子景定及宗族十余人皆见诛害唯兄子晨陵得脱归乡里天子感恸百姓防气莫敢収允尸者唯故吏平陵令赵戬弃官营防【戬音翦】王宏字长文少有气力不拘细行初为农太守考案郡中有事宦官买爵位者虽位至二千石皆掠考収捕遂杀数十人威动邻界素与司隶校尉胡种有隙及宏下狱种遂廹促杀之宏临命诟曰【诟骂也音火豆反】宋翼竖儒不足议大计【竖者言贱劣如僮竖】胡种乐人之祸祸将及之种后眼辄见宏以杖击之因发病数日死后迁都于许帝思允忠节使改殡之遣虎贲中郎将奉防吊祭赐东园秘器赠以本官印绶送还本郡封其孙黒为安乐亭侯食邑三百戸士孙瑞字君防扶风人颇有才谋瑞以允自専讨董卓之劳故归功不侯所以获免于难后为国三老光禄大夫每三公缺杨彪皇甫嵩皆让位于瑞兴平二年从驾东归为乱兵所杀赵戬字叔茂长陵人性质正多谋初平中为尚书典选举董卓数欲有所私授戬辄坚拒不聼言色强厉卓怒召将杀之众人悚栗而戬辞貎自若卓悔谢释之长安之乱客于荆州刘表厚礼焉及曹操平荆州乃辟之执戬手曰恨相见晚卒相国钟繇长史【钟繇字元常魏太祖时为相国】
　　论曰士虽以正立亦以谋济若王允之推董卓而引其权伺其间而敝其罪当此之时天下悬觧矣【庄子曰斯所谓帝之悬觧悬觧喻安泰也】而终不以猜忤为衅者知其本于忠义之诚也故推卓不为失正分权不为茍冒伺间不为狙诈及其谋济意从则归成于正也
　　赞曰陈蕃芜室志清天纲人谋虽缉幽运未当【缉合也易下系曰人谋鬼谋言蕃设谋虽合而防运未符也】言观殄瘁曷非云亡【殄尽也瘁病也言国将殄瘁岂不由贤人云亡乎诗大雅曰人之云亡邦国殄瘁也】子师圗难晦心倾节【谓矫性屈意于董卓】功全元丑身残余孽时有隆夷事亦工拙【诛卓为工被杀为拙也】









　　后汉书卷九十六
　　后汉书卷九十六考证
　　陈蕃传再迁为乐安太守注续汉志乐安县名本名千乘和帝更名也○县当作郡【臣防汾】按千乘贞王传永元七年改国名乐安质帝时改封渤海乐安仍当为郡故此传言乐安太守也乐安属邑有千乘乐安两县前后志初无改易惟郡名耳
　　营惑圣聼○何焯校本营改荧
　　王允传种后眼辄见宏○诸本同何焯校本眼改眠







　　后汉书卷九十六考证
&lt;史部,正史类,后汉书&gt;
  </div>
  <div class="pagination">
   <a href="后汉书四库_page54.html">
    上一页
   </a>
   <span>
    ...
   </span>
   <a href="后汉书四库_page50.html">
    50
   </a>
   <a href="后汉书四库_page51.html">
    51
   </a>
   <a href="后汉书四库_page52.html">
    52
   </a>
   <a href="后汉书四库_page53.html">
    53
   </a>
   <a href="后汉书四库_page54.html">
    54
   </a>
   <span class="current-page">
    55
   </span>
   <a href="后汉书四库_page56.html">
    56
   </a>
   <a href="后汉书四库_page57.html">
    57
   </a>
   <a href="后汉书四库_page58.html">
    58
   </a>
   <a href="后汉书四库_page59.html">
    59
   </a>
   <a href="后汉书四库_page60.html">
    60
   </a>
   <span>
    ...
   </span>
   <a href="后汉书四库_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
