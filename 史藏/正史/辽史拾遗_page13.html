<!DOCTYPE html>
<html>
<head>
    <meta charset="UTF-8">
    <title>辽史拾遗 - 第 13 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史拾遗 - 第 13 页/共 20 页</h1>
    <div class="content">　　张杰遵化县志曰松亭山邑东北一百二十里多古松其峯下削腰有洞髙二丈余深倍之　水经注曰沽水南出峡岸有二城世谓之独固门以其借崄慿固易为依据両壁升耸踈通若门故得是名也　名胜志曰独固门一名龙门在县南十里上合下开开处髙六丈许水自悬崖倾泻而下触石成井奔荡之声轰然若雷　松亭行记曰石门峡在遵化县西五十里有石将军在峡西髙三丈水经注云灅水又东南迳石门峡山髙崭絶壁立洞开俗谓之石门口汉中平四年渔阳张纯反杀右北平太守刘政五年辽东太守杨纮兴中郎将孟溢率公孙瓉讨纯战于石门大破之即此地　王存元丰九域志曰遵化县福泉山下水沸出温可燖鸡旁引为池方平如鉴　遵化县志曰禅林寺邑东北二十五里姚秦始中僧至道建称云昌寺辽重熈间僧志纪重修改今名
　　平州辽兴军上节度　商为孤竹国　汉末公孙度防有传子康孙渊
　　太平寰宇记曰孤竹城在今卢龙县东殷之诸矦即伯夷叔齐之国又按县道记云孤竹城在肥如县南二十里史记谓齐桓公伐山戎北至孤竹又隋图经云孤竹城汉灵帝时辽西太守亷翻梦人曰孤竹君之子伯夷之弟辽海漂吾棺椁闻君仁善愿见覆蔵明日水际见浮棺于津收之仍为改塟吏人嗤咲者皆无疾而死今改塟所尚存祠在山下极严　永平府志曰府西北二十里双子山有孤竹长君塟马鞭山有少君墓又五里有次君墓即光和之重塟也京东考古录曰晋书平州禹贡冀州之域于州为幽州界汉属右北平郡后汉末公孙度自号平州牧及其子康康子渊并防辽东魏分辽东昌黎元菟帯方乐浪等郡国五置平州后还合为幽州咸宁二年分昌黎辽东元莬帯方乐浪等郡国五置平州治昌黎是则公孙度之平州乃辽东而咸宁所置之平州乃栁城即昌黎也魏书营州领郡六其一曰昌黎晋分辽东置领县三其一曰龙城太平真君八年并栁城昌黎棘城属焉有尧祠榆顿城狼水隋书辽西郡统县一柳城本魏龙城县开皇九年改为龙山县十八年改为栁城县而平州之名则自魏更立于辽西魏书平州领郡二其一曰辽西领县三其一曰肥如独其于平州之下注云晋置治肥如城未甚详明其曰晋置者谓平州之名始立于晋也其曰治肥如城者谓魏之平州治肥如也上下本不相蒙且如辽西郡下注云秦置亦谓辽西之名立于秦也岂可以秦之辽西亦治肥如乎以此例之可见矣隋唐二书并未有误至辽史于平州辽兴军下云汉末公孙度所防有传子康孙渊是误以拓防氏之平州为公孙度之平州矣滦州下亦云不知其时皆曹氏所有也安喜县　龙纪城【补】
　　白夏迁安县志曰龙纪城在县北二十里周围二百四十步辽萧后所筑　鹗案辽安喜县金大定中改迁安初省入卢龙寻复置明初因之
　　滦州永安军中刺史　黄洛城　滦河　俞儿　扶蘓泉　长春淀【补】临榆山　榆河　华严寺【补】　卑家寺【补】偏凉亭【补】冯唐乡【附】
　　许亢宗奉使行程录曰第十一程自清州九十里至滦州州处平地负麓面冈东行三里许乱山重叠形势险峻河经其间河面濶三百步亦控扼之所也水极清泚临河有大亭名曰濯清为塞北之絶　元混一舆地要覧曰滦州古无之唐末安巴坚防平营刘守光防幽州暴虐民不堪命多逃亡依安巴坚筑此以居之　太平寰宇记曰黄洛城殷诸矦之国　呉曾能改斋漫录曰窦苹新唐书音训本纪滦河云滦力宫切滦水出奚国都水诸书山海经并无此字惟见于切韵又忠义列传滦河云音栾今大辽平州东临滦河是也予按北鄙湏知大辽有滦州西至燕京五百里有滦河县西至滦州四十里平州西至燕京八百里以此见滦河县在平州之西窦以为在东非也　鹗案滦州所统辽史止义丰马城石城三县并无滦河北鄙湏知误也　松亭行纪曰按滦水前皆无名禹贡夹右碣石入于河注云其水如辽濡滹易皆中髙不与河通故必自北海然后能逹河也汉地里志辽西肥如县注元水东入濡水濡水南入海阳顔师古曰濡音乃官反辽史黄洛水北出卢龙山南流入于濡水而五音集防则云濡水名一作渜在辽西肥如海阳又云濡奴官切葢音滦也方氏通雅亦云濡水音乃官反今字书韵书失此音据此则今水有滦而无濡且渜滦字形相类古或通用而然耶太平寰宇记曰卑耳溪隋图经按管子云齐桓公北伐孤竹未至卑耳之溪见一人长尺人物具焉冠右袪衣走马疾前仲曰登山之神有俞儿霸王之君兴而登山之神见且走马前导也袪衣示前有水也右袪衣从右方涉也至卑耳之溪有賛水者曰従左方渉其深及冠右方涉其深至膝已涉桓公拜曰仲父之圣至此　陈士元滦志曰甘泉在城西北十五里味甘秦太子扶蘓筑长城驻此饮水又名扶蘓泉又曰长春淀在州城西南一百二十里辽萧太后
　　建长春行宫　太平寰宇记曰临余山本名临榆山音讹为余有闗通内外之路在今卢龙县东一百八十里　滦志曰华严寺在城西五十里辽夀昌年建卑家寺在城西南七十里干统年建　又曰偏凉亭在城东北五里横山头滦河西岸干统元年建　又曰辽大安元年滦冯唐卿登进士
　　马城县　乐安镇【补】
　　潘敦复乐亭县志曰唐开元中置马城县在今治西北辽于今治置乐安镇仍属马城金大定末于乐安镇置乐亭县
　　石城县　碣石【补】姜将军斩蛟庙【补】
　　太平寰宇记曰石城汉旧县取碣石立如城以名之秦始皇使燕人卢生求羡门刻碣石汉武帝登之望海当山有大石如柱号曰天桥柱往往而见立于巨海之内状如人造然非人力所能成也　太平御覧曰大碣石山在右北平骊城西南王莽改曰碣石也汉昭帝亦尝登之以望钜海而勒其名于此宛转有石如甬道数十里当山顶望之大石如柱形往往而见立于海中潮至及潮退不动不没不知深浅世名之天桥柱岂昭指此以为碣石也　阎若璩潜邱劄记曰前汉志右北平郡骊城县有大碣石山后汉志辽西郡临渝县有碣石山文颍汉书注碣石山在辽西絫县魏地地形志肥如县有碣石山隋志卢龙县有碣石山唐志平州石城县有碣石山明一綂志碣石山在昌黎县西北二十里诸县或省或改则今之卢龙抚宁昌黎及滦州界耳此山绵跨四地故班固曰大碣石山今人第因天桥柱属诸昌黎陋矣　永平府志曰元张朂滦州石城废县姜将军斩蛟庙碑云后唐潞王从珂清泰间将军镇榆闗碣石之石城县坤方山曰唐麓趾曰唐溪临溪形势幽阻林壑踈迤将军卜城居之溪有蛟嵗为害奔雷走电激波溢涯将军领众斩蛟于溪上民乃安后塟南山冡若髙山至今民念功建庙将军夫人有二男女各七配享以上已诞日致祭元至元丙子缮祠壬午毕为记按天賛之元破石城次年防平州置滦州以领之后唐天成之元平州归唐三年复防归辽至清泰建元则厯七年矣安有唐将军敢镇此地傥有之辽事也
　　营州邻海军下刺史　前燕慕容皝徙都于此
　　京东考古录曰史言慕容皝以栁城之北龙山之西福徳之地乃营立宗庙宫阙命曰龙城一綂志栁城在永平府西二十里龙山在府西四十里永平府旧志栁城在昌黎县西南六十里汉末为乌桓所防隋置县属辽西郡唐置营州元省入昌黎为静安社二説不同案唐书营州栁城郡下云城西四百八十里有渝闗守捉城又云西北接奚北接契丹通典营州栁城郡下云东至辽河四百八十里南至海二百六十里北至契丹界五十里东南到安东府二百七十里西南到北平郡七百里西北到契丹界七十里东北到契丹界九十里而平州北平郡下云东至栁城郡七百里至渔阳郡三百里东北到栁城郡七百里是栁城在今之永平东北七百里而慕容氏之龙城昌黎及魏以后之营州并在其地唐万嵗通天元年为契丹所防圣厯二年侨治渔阳开元五年又还治栁城而今之昌黎乃昔之广宁县大定二十九年改为昌黎名同而城异也辽史载兴中府栁城为慕容皝建都之地颇为详偹元世祖至元七年十月己丑降兴中府为州以城图按之当在今前屯衞之北但唐书平州下云又有栁城军永泰元年置葢唐时栁城之城屡被防没移迁无常此其在平州者或即今之静安社未可知然不可以永泰元年之栁城为古之栁城也鹗案辽史既载慕容皝栁城于中京兴中府之下则平州所属之营州栁城自属唐时侨置之名何得以复和龙之地混之乎明一统志及永平府志之误亦沿辽史
　　广宁县汉栁城县　梁忭【附】
　　元丰九域志曰化外州河北路营州下都督栁城郡领羇縻十四州栁城一县　鹗案汉栁城当作唐栁城　元好问遗山文集賛皇郡太君墓铭曰夫人姓梁氏广宁人曾太父忭辽秘书监









　　辽史拾遗巻十四
<史部,正史类,辽史拾遗>
　　钦定四库全书
　　辽史拾遗巻十五
　　钱塘厉鹗　撰
　　志第十一
　　地理志五
　　西京道
　　西京大同府　元魏宫垣占城之北面双阙尚在　清宁八年建华严寺奉安诸帝石像铜像　国子监【补】梳里楼【补】
　　通鉴地理通释石晋十六州考曰云州云中郡贞观十四年自朔州北定襄城徙治定襄县治云中县本马邑郡云内之恒安镇武徳元年置北恒州贞观十四年置定襄县开元千八年更名天寳元年曰云中郡升大同军节度使防昌三年置大同郡都团练使治云中干符五年升大同都防御使为节度使　水经注曰平城王莽之平顺也魏天兴二年迁都于此太和十六年造太极殿东西堂及朝堂夹建象魏乾元中阳端门东西二掖门云龙神虎中华诸门皆餙以观阁　鹗按魏道武迁都平城魏书在天兴元年山西通志曰后魏宫垣在大同府城北门外有土
　　台东西对峙葢双阙也后为天王寺　汪承爵大同府志曰华严寺在府城含和坊辽建奉安诸帝石像铜像计石像五铜像六内一铜像衮冕垂足而坐余俱常服　山西通志曰张起岩崇文堂记云云中在辽金为陪京学即辽国子监宏敞靖深冠他所　又曰梳里楼在大同府城西北隅相传辽萧太后居此遗字尚存
　　大同县　方山　禅房山【俱补】
　　记纂渊海曰周大同川地战国赵置云中县汉为雁门郡平城地辽置大同县　孙体元大同县志曰方山在城北五十里山有拓防魏二陵及方山宫改基禅房山在城西南六十里上有寺塔创自辽
　　云中县　纥真山　单于台　髙栁城　防合陂【俱补】
　　李吉甫元和郡县志曰纥真山在县东三十里北语纥真汉言三十里其山夏积霜雪　又曰单于防在县西北四十里汉武帝元封元年勒兵十八万骑出长城塞登单于防即此也　通典曰云中县有故髙栁城防合陂
　　长青县本白登台地懐仁县金龙山海子【俱补】记纂渊海曰金龙山在县西南　又曰海子在县东其西北有泉深不可测本白登台地　水经注曰服防曰白登台去平城七里如淳曰平城旁之髙城若邱陵矣今平城东十七里有台即白登台也台南对冈阜即白登山也孙畼之述画云汉髙祖被围七日陈平使能画作美女送与冐顿阏氏恐冐顿胜汉其宠必衰説冐顿解围于此矣
　　州博宁军下刺史　桑干河　白道泉　火井鹫寺【补】杨伯通墓【补】王山甫【附】
　　孙世芳宣府镇志曰桑干河在和州今顺圣城西南二十里源出马邑县洪涛山下与金龙池水合流东西入卢沟河　太平寰宇记曰白道泉郡国志云白道髙坂有土穴出泉即古曲谓之饮马长城窟　又曰火山在云中县西五里水经注云西溪水道源火山山有火井南北七十歩广减尺许深不见防炎势上升常若微雷发响以草防之则烟腾火发其山以火从地出亦名荧台　山西通志曰鹫寺在大同府城东一百五十里旧州龙树山之阳内有塔一座髙一百尺辽夀昌四年建干统三年修　宣府镇志曰州有辽尚书左丞杨伯通墓　元好问中州集曰王元节州人祖山甫辽户部侍郎
　　顺圣县　秋林亭崖木亭【俱补】
　　宣府镇志曰秋林亭在顺圣西城溜云山下盛暑山石滴水成冰可消烦渇辽人建亭焉　又曰崖木亭在顺圣西盘崖洞口峭壁千仞架独木为桥经久不朽辽人建亭其侧
　　徳州下刺史　金河水　白道坂
　　太平寰宇记曰金河水郡国志云云中郡有紫河镇界内有金河水其泥色紫故曰金河　又曰隂山道冀州图经云云中周廻六十里北去隂山八十里南去通汉长城百里即白道州也南北逺处三百里近处百里东西五百里地至良沃沙土色黒省功多获毎至七月乃热白道川当原阳镇北欲至山上当路有千余步地土白如石灰色遥去百里即见之即是隂山路也从此以西及紫河以东当隂山北者唯此道通方轨自外道皆小而失次者多
　　丰州天徳军节度使　九十九泉　青塜　邉贯道【附】张钦大同志曰官山在府城西北五百余里古丰州境山上有九十九泉流为黒河　明一统志曰王昭君墓在古丰州西六十里地多白草此塜独青故名青塜　中州集曰边元勲丰州人祖贯道辽日状元振武县　黒砂碛【补】
　　张鹏翮汉北日记曰距青塜十里有振武城废址河水齧沙出碑曰唐振武军节度使墓志亦汉字弃置河干　明一统志曰振武县北七十里有黒砂碛
　　云内州开逺军下节度使本中受降城地　居延州【补】拂云堆　李陵防【补】鸊鹈泉【补】
　　大同志曰东受降城府城西北五百余里中受降城去东受降城一百余里本秦汉九原县地唐贞观初立云中都督府后置横塞军辽置云中州西受降城去中受降城一百余里古丰州西北八十里三受降城皆唐朔方总管张仁愿所筑　许尔忠朔州志曰居延川在州北废云内州一名居延泽蘓武尝困于此旁有居延城　舆地广记曰中受降城有拂云堆祠西受降城开元初为河所圯十年摠管张説于城东别置新城北三百里有鸊鹈泉　山西通志曰李陵台在大同府城西北五里古云内州防髙二丈余唐志云中都防府有燕然山山有李陵防葢陵不得归登此以望汉其近有拂云堆堆上有祠
　　天徳军　天徳山【补】牟那山
　　明一统志曰天徳山在朔州北汉李陵自居延行至天徳山辽太祖平党项遂破天徳掠吏民以东皆此地　大同志曰牟那山在朔州城北三百里隋大同城旧墟在此山近有钳耳觜城及秦长城
　　奉圣州武定军上节度本唐新州　两河防　温泉龙门山　涿鹿山　上花园下花园【补】
　　通鉴地理通释石晋十六州考曰新州唐志领县四永兴矾山龙门懐安舆地唐记唐末置后唐同光二年升威塞军节度【通鉴威塞军节度李存矩在同光前】刘必绍保安州州志曰燕尾河在州东南三十里桑干与洋河合流如燕尾然南流入卢沟桥下一名两河防见辽志明一统志曰温泉在州城南十五里其水常温至冬不氷　保安州志曰龙门山在州西北三十里　明一统志曰涿鹿山在州城西南九十里一名独鹿山涿水出焉黄帝破蚩尤于涿鹿即此　又曰上花园在州城西四十里相传辽萧后种花之所下花园在州城西三十里亦萧后置遗址尚存　鹗案唐新州辽改奉圣州今升徳兴府元改保安州明初废永乐中复置保安州
　　矾山县　桑干河
　　明一统志曰桑干河在州城西南四十里一名漯水自浑源州流至州境与温河洋河合流东南入宛平县界为卢沟河
　　龙门县　歇马防【补】
　　宣府镇志曰歇马防龙门所东五十里境外辽萧后歇马处遗迹尚存
　　望云县　景宗于此建潜邸　鸳鸯泊【补】
　　宣府镇志曰御庄在云州堡契丹耶律贤因父遇害沦落民间居处于此逮穆宗受害国人访贤立为国主作宫室于旧居之地号曰御庄　又曰鸳鸯泊在云州堡西北一百余里境外周围八十里其水停积不流自辽金以来为飞放之所
　　归化州雄武军上刺史　唐升武州　爱阳川　炭山　防云岭　西望山【补】
　　通鉴地理通释石晋十六州考曰武州舆地广记唐末置唐志领文徳一县后唐长兴元年改毅州　明一统志曰爱阳河在炭山西北二十里本放牧之地深可尺余下有顽氷黒色者数尺水上有浮草性凉尤宜牧马其地又生黄花其大如钱发于土上人马蹂践明日复生如故　又曰炭山在宣府城西一百二十里辽人谓之陉头承天后辅政日纳凉于此又山之东三十里别建凉殿乃辽主宗真纳凉地　宣府镇志曰防云岭在归化州即今之沙岭镇城西北二十里上有隂云笼伏如阻防然　又曰西望山在宣府城北三十五里上有辽国西望山舎利碑可汗州清平军下刺史　妫州　古城【补】妫泉温泉阪泉　磨笄山　乔山　厯山　应梦山【补】东羊
　　房西羊房【补】
　　通鉴地理通释石晋十六州考曰妫州妫川郡北齐立北燕州后周曰燕州唐武徳七年以幽州懐戎置北燕州贞观八年更名治懐戎【本潘县】　宣府镇志曰妫泉在故懐来县西一百一十里相传为辽萧后所筑　明一统志曰妫泉在故懐来县西一百一十里书云厘降二女于妫汭按传沩水在河东县出厯山入河此恐非是　宣府镇志曰温泉在于汗州今隆庆城西北三十里佛峪山中　太平寰宇记曰羮颉山黄帝祠有泉湛而不流即古阪泉也今在妫州城东二百步史记云轩辕与炎帝战于阪泉之野　通典曰鸣鸡山本名磨笄山赵襄子灭代其姊磨笄自杀因为名代人怜之为立祠有羣鸡鸣于祠上故名鸣鸡山　太平寰宇记曰磨笄山在懐戎县东北七十里　又曰桥山有祠黄帝塟此山海经云大荒内有轩辕防射者不敢西向畏轩辕故也梁湘东王临终诗云寂然千载后谁畏轩辕防　又曰厯山后魏风土记云潘城西北三里有厯山形似覆釡其下有舜祠瞽瞍祠　宣府镇志曰应梦山在隆庆州城北二十里辽萧后尝应梦建寺于其巅因名　又曰东羊房隆庆州城北十里西羊房隆庆州城西北十五里皆萧后养羊之所
　　懐来县　团焦亭　雪兴亭　碧桃亭　养鵞池【俱补】
　　宣府镇志曰团焦亭在懐来萧后游息之所　又曰雪兴亭萧后毎冬游此亦在懐来　又曰碧桃亭去雪兴亭里许亦萧后所置废久惟遗扁石刻尚存又曰养鵞池去懐来城二十里水四时不竭相传
　　辽萧后所凿　鹗案明一统志及宣府镇志所载萧后皆承天太后也兴宗奉太后尝纳凉于炭山故西京诸处遗迹为多
　　儒州缙阳军中刺史　南溪河　沽河　宋王峪统幕【补】
　　通鉴地理通释石晋十六州考曰儒州舆地广记唐末置九域志领晋徳一县广记晋山县朝野杂记晋山县距燕京百八十里　明一统志曰溪河源自永寜县界团山流经州南合沽河四至懐来入桑干河又曰沽河源自州城东北双营西南流入溪河
　　宣府镇志曰宋王峪在儒州刘武周号宋金刚为宋王疑以此名峪　姜南蓉塘诗话曰统幕之地在隆庆州西南八十里相传辽主游幸尝张大幕于此因名今讹为土木正统十四年王师败绩于土木大驾北狩即此地　鹗案归化州元明时为宣府镇妫州明为隆庆州儒州明为隆庆州永寜县地
　　缙山县　缙阳县　缙阳观【俱补】
　　谢庭桂隆庆州志曰缙阳山在永宁县城北十三里一名龙安山　又曰缙阳观在缙阳山辽时所建今山头仙坛溪邉钓迹犹存
　　蔚州忠顺军上节度　川曰沤夷　马头山【补】代王城【补】金河十寺【补】汉文帝庙【补】天池庙【附】
　　通鉴地理通释石晋十六州考曰蔚州后魏置懐荒御夷二镇及灵丘郡后周置蔚州隋属雁门上谷二郡【雁门之灵丘上谷之飞狐】唐武徳六年置贞观五年破突厥复故地天寳曰安边郡至徳曰兴唐郡领灵邱飞狐兴唐三县　太平寰宇记曰呕夷水一名水出灵邱县西北髙是山周礼曰并州其川呕夷谓此也亦曰瓠河上槽狭下流濶形如瓠故名　刘生和蔚州志曰马头山在城东南三十里一名大名山上有竒石形如马头　山西通志曰代王城在蔚州东二十里汉文帝封代时居此西北四里有薄家庄即其母薄太后所居也　又曰金河十寺在蔚州东南八十里五台山下河中碎石如金故名金河寺俱辽统和间建　蔚州志曰汉文帝庙在蔚州南闗辽穆宗建石碣存焉　元和郡县志曰天池在静乐县北燕京山上周廽八里阳旱不竭隂霖不溢故老言尝有人乗车风飘堕池有人获车沦于桑干泉水后魏孝文帝以金珠穿鱼七头放此池后亦于桑干泉得之隋焬帝尝于池南置宫毎夜风雨吹破宫竟不成今池侧有祠谓之天池祠　玉海曰嘉祐元年萧扈来贺正言阳武寨天池庙侵北界诏馆伴使王涞持图道本末　陈师道后山丛谈曰潘美为并帅代之北都山有天池焉嵗遣通判祭之其后惮逺而罢久之契丹遣祭焉又易其屋记至熈宁中始有其地凡数嵗两使往来率不能辨而与之　鹗案天池庙属宋宪州境以其后入辽故附于此
　　灵仙县　倒剌山【补】
　　元和郡县志曰倒剌山在县东七十里亦号雪山俗传灵仙所居与五台山略等　鹗案本唐兴唐县晋改灵仙殆以倒剌山得名耳
　　飞狐县　飞狐口【补】
　　太平寰宇记曰隋仁夀元年改广昌为飞狐县因县北飞狐口为名又云飞狐道自县北入妫州懐戎县界即古飞狐口也汉书郦食其説汉王曰杜白马之津塞飞狐之口此言皆一方之限也又晋中兴书云建兴中刘琨自代出飞狐口奔于安次谓此道也灵丘县　太白山【补】隘门山【补】开皇长城【补】　赵武灵王墓【补】
　　元和郡县志曰白山在县南十里山有钟乳穴其深不测仰望穴中钟乳如悬穗焉　又曰隘门山亦曰隘口在县东南北五十里壁立直上层崖刺天有古道极险后魏明元帝置义仓之所　又曰开皇长城西自繁峙县经县北七十里东入飞狐县界　舆地广记曰灵丘县有赵武灵王墓因以为名
　　应州彰国军上节度　后唐明宗州人也天成元年升彰国军节度兴唐军寰州隶焉　北龙首山南雁门雁门水【补】金鳯城【补】佛宫寺【补】
　　通鉴地理通释石晋十六州考曰应州续通典故属大同军节度舆地广记唐末置领金城浑源二县又曰寰州职方考后唐明宗置舆地广记唐末置领寰清一县　大同志曰龙首山在应州城北山之城跨云中雁门山在应州城南山之北与龙首相望水经注曰雁门之水出于雁门之山雁出其间在髙栁北东南流经髙栁县故城北旧代郡治　册府元龟曰后唐明宗以咸通八年九月生于代北之金鳯城　大同府志曰金鳯城在应州城东北天王祠前后唐明宗生此中有金鳯井　记纂渊海曰金凤井在州治相传李克用生时金凤自井中飞出　鹗案明宗生应州见辽史潘自牧以为晋王克用恐非谈迁枣林杂爼曰应州治西佛宫寺辽清宁二年田和尚奉敕立有释迦塔髙三百六十尺围半之六檐角上下皆巨木为之层如阁阁玲珑宏敞
　　浑源县　浑源川　恒山【补】温泉【补】
　　郭子章郡县释名曰唐置浑源县因八水合而混流故名八水崞川水水黒龙池神溪水李峪水乳泉水凌云口水磁窑口水是也　明一统志曰恒山在浑源州南二十里即北岳也水经谓之元岳其山髙侵霄汉舜北廵守至于恒山即此　王濬初恒岳志曰恒山北岳也括地志曰有五别名兰台府列女宫华阳防紫台太乙宫释家谓之青峯埵道家谓之摠元洞天金城福地又曰太乙洞天应劬风俗通曰恒常也万物伏北方而有常也山胍发昆仑其东北一支自积石而北入匃奴东为隂山南入云中境西折而东为宁武之天池代之雁门句注又东为覆宿夏屋茹越书崖突起于浑源之南为恒山　潜丘劄记曰舜典十有一月朔廵守至于北岳传曰北岳恒山禹贡太行恒山疏曰恒山在上曲阳西北周礼职方氏正北曰并州山镇曰恒山注曰恒山在上曲阳则舜当日朝觐北诸侯于今曲阳大茂山之下非山经所称今浑源之北岳水经所称之元岳厯厯可知鹗案沈括梦溪笔谈云北岳常受大茂山半属契丹以大茂山分脊为界岳祠旧在山下石晋之后稍迁近里谓之神棚则北岳自在上曲阳辽史故无浑源之祀也　王濬初浑源州志曰温泉在州东南一百里其水若汤浴之能愈疾
　　朔州顺义军下节度　马邑城　统万城　元姬山白楼【俱补】
　　通鉴地理通释石晋十六州考曰朔州马邑郡魏武帝置新兴郡晋改晋昌后魏置懐朔镇及懐朔州隋为马邑郡领鄯阳马邑二县　太平寰宇记曰马邑城即今州城是也搜神记曰昔秦人筑于武周塞内以备边城将成而崩者数矣忽有马驰走周旋反覆父老异之因依迹以筑城城乃不崩遂名马邑　元混一舆地要覧曰统万城赫连勃勃于无定河北黒水之南筑　朔州志曰元姬山州北三十里后魏道武侍姬李姓善姬卒塟此山故名　又曰白楼在右城内东北后魏纳秦姚兴女为后建此楼以望故国餙以铅粉因名
　　鄯阳县　句注山【补】
　　元和郡县志曰句注山在县东八十里　朔州志曰句注塞赵襄子以其妺为代王夫人欲并代约代王遇于此
　　马邑县　雁门闗【补】
　　记纂渊海曰雁门闗在马邑县东南七十里
　　武州宣威军下刺史
　　舆地广记曰毅州本武州唐末置后唐长兴元年改曰毅州
　　东胜州武兴军下刺史　君子津【补】
　　记纂渊海曰君子津在古东胜州界汉时有大贾赍金行至此死津长为埋之后其子至悉金付之因名河濵县　河濵闗【补】
　　明一统志曰在府城西五百余里隋榆林县地唐析置此县属胜州县东北有河濵闗后废辽复置属东胜州
　　志第十三
　　厯象志中
　　闰考
　　太康三年闰十二月宋闰来年正月异
　　能改斋漫录曰神宗元丰元年嵗在戊午闰正月时知州薛向缴大辽国所印厯日称闰月乃在十二月与本朝不同迄送司天监重定时议者以两朝贺正之礼为疑而台章以为正朔为大贺正为小两朝之闰不同即不过本朝之使先期而贺正于彼彼国之使后期而贺正于此料彼不肯改以就此则本朝岂可改而就彼乎其后本朝竟不曾改
　　志第十四
</div>
    <div class="pagination">
<a href="辽史拾遗_page12.html">上一页</a><span>...</span><a href="辽史拾遗_page8.html">8</a><a href="辽史拾遗_page9.html">9</a><a href="辽史拾遗_page10.html">10</a><a href="辽史拾遗_page11.html">11</a><a href="辽史拾遗_page12.html">12</a><span class="current-page">13</span><a href="辽史拾遗_page14.html">14</a><a href="辽史拾遗_page15.html">15</a><a href="辽史拾遗_page16.html">16</a><a href="辽史拾遗_page17.html">17</a><a href="辽史拾遗_page18.html">18</a><span>...</span><a href="辽史拾遗_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
