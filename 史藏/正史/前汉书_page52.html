<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 52 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 52 页/共 74 页
  </h1>
  <div class="content">
   窦婴字王孙孝文皇后从兄子也父世观津人也【师古曰县名也地理志属信都观音工唤反】喜宾客【师古曰喜好也音许吏反】孝文时为吴相病免孝景即位为詹事帝弟梁孝王母窦太后爱之孝王朝因燕昆弟饮【师古曰序家人昆弟之亲不为君臣礼也】是时上未立太子酒酣上从容曰千秋万岁后传王【师古曰从音千庸反○宋祁曰浙本传字下有于字】太后驩婴引巵酒进上曰天下者髙祖天下父子相传汉之约也上何以得传梁王太后由此憎婴婴亦薄其官【师古曰自嫌其官轻薄之也○宋祁曰南本注也字下有何儒亮以为婴素忠谠气髙不以官业为重余按师古注例无何儒亮此其误冩欤】因病免太后除婴门籍不得朝请【师古曰请音才性反其下亦同】孝景三年吴楚反上察宗室诸窦无如婴贤【师古曰宗室帝之同姓亲也诸窦总谓帝外家也以吴楚之难故欲用内外之亲为将也】召入见固让谢称病不足任太后亦慙于是上曰天下方有急王孙宁可以让邪廼拜婴为大将军赐金千斤婴言爰盎栾布诸名将贤士在家者进之所赐金陈廊庑下【师古曰廊堂下周屋也庑门屋也音侮】军吏过輙令财取为用【师古曰财与裁同谓裁量而用之也】金无入家者婴守荥阳监齐赵兵七国破封为魏其侯游士賔客争归之毎朝议大事条侯魏其列侯莫敢与亢礼【师古曰言特敬此二人也○宋祁曰注特字当作时字】四年立栗太子【师古曰栗姬之子故曰栗太子】以婴为傅七年栗太子废婴争弗能得【○宋祁曰争下当有之字】谢病屏居蓝田南山下【师古曰屏隐也○宋祁曰邵夲无蓝字居下着防越本作屏居田南山下若只云田南山下即当作田字今蓝田为是】数月诸窦賔客辩士説莫能来梁人髙遂廼説婴曰能富贵将军者上也能亲将军者太后也今将军傅太子太子废争不能拔又不能死自引谢病拥赵女屏闲处而不朝【师古曰拥抱也闲处犹言私处也】袛加怼自明扬主之过【师古曰袛适也怼怨怒也袛音支其字从衣怼音直类反】有如两宫奭将军【师古曰两宫太后及帝也奭怒貌也音赫】则妻子无类矣【师古曰言被诛戮无遗类也】婴然之廼起朝请如故桃侯免相【服防曰刘舍也】窦太后数言魏其景帝曰太后岂以臣有爱相魏其者【师古曰爱犹惜也】魏其沾沾自喜耳多易【张晏曰沾沾言自整顿也多易多轻易之行也或曰沾音瞻师古曰沾沾轻薄也或音他兼反今俗言薄沾沾喜音许吏反易音弋豉反○宋祁曰浙本注瞻作幨】难以为相持重遂不用用建陵侯卫绾为丞相
　　田蚡【苏林曰蚡音鼢鼠鼢扶粉反】孝景王皇后同母弟也生长陵窦婴已为大将军方盛蚡为诸曹郎未贵徃来侍酒婴所跪起如子姓【师古曰姓生也言同子礼若已所生】及孝景晚节蚡益贵幸【师古曰晚节犹言末时也】为中大夫辩有口学盘盂诸书【应劭曰黄帝史孔甲所作也凡二十九篇书盘盂中所以为法戒也诸书诸子之书也孟康曰孔甲盘盂二十六篇杂家书兼儒墨名法者也晋灼曰案艺文志孟説是也】王皇后贤之孝景崩武帝初即位蚡以舅封为武安侯弟胜为周阳侯蚡新用事卑下賔客【师古曰下音胡稼反】进名士家居者贵之【晋灼曰滞在里巷未仕者】欲以倾诸将相【师古曰倾谓逾越而胜之也】上所填抚多蚡賔客计防【如淳曰多荐名士名士得进为帝画计策也师古曰填音竹刃反】防丞相绾病免上议置丞相太尉借福説蚡曰魏其侯贵久矣素天下士归之今将军初兴未如即上以将军为相必让魏其魏其为相将军必为太尉太尉相尊等耳【师古曰言其尊贵同一等也】有让贤名蚡乃微言太后风上【师古曰风读曰讽】于是廼以婴为丞相蚡为太尉借福贺婴因吊曰君侯资性喜善疾恶【师古曰喜好也音许吏反】方今善人誉君侯故至丞相然恶人众亦且毁君侯君侯能兼容则幸乆【师古曰兼容谓不嫉恶人令其怨也】不能今以毁去矣【○宋祁曰江南本能作然】婴不聴婴蚡俱好儒术推毂赵绾为御史大夫王臧为郎中令【师古曰推毂谓升荐之若转车毂之为也】迎鲁申公欲设明堂令列侯就国除闗【服防曰除关禁也索隐谓除关门之税】以礼为服制【师古曰谓丧服之制也】以兴太平举谪诸窦宗室无行者除其属籍诸外家为列侯列侯多尚公主皆不欲就国以故毁日至窦太后太后好黄老言而婴蚡赵绾等务隆推儒术贬道家言是以窦太后滋不説【师古曰滋益也説读曰悦】二年御史大夫赵绾请毋奏事东宫窦太后大怒曰此欲复为新垣平邪廼罢逐赵绾王臧而免丞相婴太尉蚡以柏至侯许昌为丞相武彊侯庄青翟为御史大夫婴蚡以侯家居蚡虽不任职以王太后故亲幸数言事多效【师古曰效谓见聴用】士吏趋埶利者皆去婴而归蚡蚡日益横【师古曰横恣也音胡孟反】六年窦太后崩丞相昌御史大夫青翟坐丧事不办免上以蚡为丞相大司农韩安国为御史大夫天下士郡诸侯愈益附蚡【师古曰郡及诸侯也犹言郡国耳】蚡为人貌侵生贵甚【服防曰侵短小也师古曰生贵谓自尊髙示贵宠也】又以为诸侯王多长【张晏曰多长年】上初即位富于春秋【师古曰谓年幼也齿歴方久故云富于春秋也】蚡以肺附为相【师古曰旧觧云肺附如肝肺之相附着也一説肺斫木札也喻其轻薄附着大材也】非痛折节以礼屈之天下不肃【师古曰痛犹甚也言以尊贵临之皆令其屈节而下已也】当是时丞相入奏事语移日所言皆聴荐人或起家至二千石权移主上上廼曰君除吏尽未吾亦欲除吏【师古曰凡言除者除去故官就新官】尝请考工地益宅上怒曰遂取武库是后廼退【师古曰考工少府之属官也主作器械上责其此请故谓之曰何不遂取武库蚡乃退也】召客饮坐其兄盖侯北乡自坐东乡【师古曰自处尊位也乡读皆曰向】以为汉相尊不可以兄故私桡【师古曰桡曲也音女教反】由此滋骄【师古曰滋益也】治宅甲诸第【师古曰言为诸第之也以甲乙之次言甲则为上矣】田园极膏腴【师古曰膏腴谓肥厚之处】市买郡县器物相属于道【师古曰属逮及也音之欲反】前堂罗钟鼓立曲旃【如淳曰旃旗之名也通帛曰旃曲旃僭也苏林曰礼大夫建旃曲柄上曲也师古曰苏説是也许慎云旃旗曲柄也所以旃表士众也】后房妇女以百数诸奏珍物狗马玩好不可胜数【师古曰奏进也】而婴失窦太后益疏不用无埶诸公稍自引而怠骜【师古曰骜与傲同】唯灌夫独否【○宋祁曰南本否作不顾余谓不若作否】故婴墨墨不得意而厚遇夫也
　　灌夫字仲孺颍隂人也父张孟常为颍隂侯灌婴舍人得幸因进之【师古曰进荐也婴荐孟也○宋祁曰南本浙本常并作尝】至二千石故防灌氏姓为灌孟【师古曰冐也】吴楚反时颍隂侯灌婴为将军属太尉【师古曰时颍隂侯是灌婴之子名何转冩误为婴耳】请孟为校尉夫以千人与父俱【孟康曰官主千人如候司马也】孟年老颍隂侯彊请之郁郁不得意故战常防坚遂死吴军中汉法【○宋祁曰汉法浙本作军法从军是此自説汉何烦以汉别之】父子俱有死事得与丧归夫不肯随丧归奋曰愿取吴王若将军头以报父仇【张晏曰自奋厉也】于是夫被甲持防募军中壮士所善愿从数十人【师古曰所善素与己善者】及出壁门莫敢前独两人及从奴十余骑驰入吴军至戏下【师古曰戏大将之旗也读与麾同又音许宜反】所杀伤数十人不得前复还走汉壁【师古曰走趣向也音奏】亡其奴独与一骑归夫身中大创十余适有万金良药故得无死【师古曰万金者言其价贵也金字或作全言得之者必生全也】创少瘳【师古曰瘳差也音丑流反】又复请将军曰吾益知吴壁曲折请复徃【师古曰曲折犹言委曲也】将军壮而义之恐亡夫廼言太尉太尉召固止之吴军破夫以此名闻天下颍隂侯言夫夫为郎中将【○刘敞曰当云中郎将否则郎中三将也】数嵗坐法去家居长安中诸公莫不称由是复为代相武帝即位以为淮阳天下郊劲兵处【师古曰郊谓四交辐凑而兵又劲彊】故徙夫为淮阳太守入为太仆二年夫与长乐卫尉窦甫饮轻重不得【晋灼曰饮酒轻重不得其平也师古曰礼数之轻重也】夫醉搏甫【师古曰搏以手击之】甫窦太后昆弟上恐太后诛夫徙夫为燕相数嵗坐法免家居长安夫为人刚直使酒【师古曰使酒因酒而使气也】不好面防贵戚诸埶在己之右欲必陵之士在己左愈贫贱尤益礼敬与钧【师古曰右尊也左卑也钧等也】稠人广众荐宠下軰【师古曰稠多也下軰下等之人也每于人众之中故宠荐也】士亦以此多之【师古曰多犹重之】夫不好文学喜任侠已然诺【师古曰已必也谓一言许人必信之也喜音许吏反】诸所与交通无非豪桀大猾家累数千万食客日数十百人【师古曰或八九十或百人也】波池田园宗族賔客为权利【师古曰波读曰陂】横颍川【师古曰横音胡孟反其下亦同】颍川儿歌之曰颍水清灌氏寜颍水浊灌氏族【师古曰深怨嫉之故为此言也】夫家居卿相侍中賔客益衰【师古曰以夫居家而卿相侍中素为夫之賔客者渐以衰退不复徃也】及窦婴失埶亦欲倚夫引绳排根生平慕之后弃者【苏林曰二人相倚引绳直排根賔客去之者不与交通也孟康曰根者根格引绳以弹排摈根格之也师古曰孟説近之根音下恩反格音下各反言婴与夫共相提挈有人生平慕婴夫后见其失职而颇慢弛如此者共排退之不复与交譬如相对挽绳而根格之也今吴楚俗犹谓牵引前却为根格○宋祁曰根格二字疑皆从手】夫亦得婴通列侯宗室为名髙两人相为引重【张晏曰相荐逹为声势也师古曰相牵引而致于尊重也为音于伪反】其游如父子然相得驩甚无厌恨相知之晚夫尝有服【师古曰谓丧服也】过丞相蚡蚡从容曰【师古曰从音千容反】吾欲与仲孺过魏其侯防仲孺有服夫曰将军廼肯幸临况魏其侯【师古曰况赐也】夫安敢以服为觧【师古曰觧谓辞之也若今言分疏矣】请语魏其具【师古曰具办具酒食】将军旦日蚤临【师古曰旦日明旦也蚤古早字】蚡许诺夫以语婴婴与夫人益市牛酒【师古曰益多也】夜洒扫张具【师古曰洒音洒又音所寄反】至旦平明令门下候司至日中蚡不来婴谓夫曰丞相岂忘之哉夫不怿【师古曰怿悦也】曰夫以服请不宜【师古曰不当忘也】廼驾自徃迎蚡蚡特前戏许夫【师古曰特但也】殊无意徃夫至门蚡尚卧也于是夫见曰将军昨日幸许过魏其魏其夫妻治具至今未敢尝食蚡悟谢曰吾醉忘与仲孺言廼驾徃徃又徐行夫愈益怒及饮酒酣夫起舞属蚡【师古曰属付也犹今之舞讫相劝也属音之欲反】蚡不起夫徙坐语侵之【师古曰徙坐谓移就其坐也】婴廼扶夫去谢蚡蚡卒饮至夜极驩而去后蚡使借福请婴城南田婴大望曰【师古曰望怨也○宋祁曰浙本而去字下更有去字】老仆虽弃将军虽贵寜可以埶相夺乎不许夫闻怒骂福福恶两人有隙廼谩好谢蚡【师古曰谩犹诡也诈为好言也谩读与慢同又音莫连反】曰魏其老且死易忍且待之已而蚡闻婴夫实怒不予亦怒曰魏其子尝杀人蚡活之蚡事魏其无所不可爱数顷田且灌夫何与也【师古曰与读曰预预干也】吾不敢复求田由此大怒元光四年春蚡言灌夫家在颍川横甚民苦之请案之上曰此丞相事何请夫亦持蚡隂事为奸利受淮南王金与语言賔客居间遂已俱觧【师古曰两家賔客处于中间和觧之】夏蚡取燕王女为夫人【师古曰燕王泽之子康王嘉女】太后诏召列侯宗室皆徃贺婴过夫欲与俱夫谢曰夫数以酒失过丞相【师古曰言因酒有失得罪过于丞相】丞相今者又与夫有隙婴曰事已解彊与俱酒酣蚡起为寿坐皆避席伏已婴为寿独故人避席余半膝席【苏林曰下席而膝半在席上也如淳曰以膝跪席上也师古曰如説是也】夫行酒至蚡蚡膝席曰不能满觞夫怒因嘻笑曰将军贵人也毕之【张晏曰行酒过之为已毕如淳曰言虽贵且当尽酒以其埶劫之也师古曰如説近之言将军虽贵人也请尽此觞嘻强笑也音许其反○刘攽曰夫谓蚡所以不能满觞由其贵人也然当毕之】时蚡不肯【师古曰不为尽也】行酒次至临汝侯灌贤贤方与程不识耳语【师古曰附耳小语也】又不避席夫无所发怒乃骂贤曰平生毁程不识不直一钱今日长者为寿廼效女曹儿呫嗫耳语【师古曰女曹儿犹言儿女軰也呫音昌涉反嗫音人渉反】蚡谓夫曰程李俱东西宫卫尉【孟康曰李广为东宫程不识为西宫】今众辱程将军仲孺独不为李将军地乎【苏林曰不为李将军除道地邪如淳曰二人同号比尊今辱一人不当为毁广邪师古曰如説近之言既毁程令广何地自安处】夫曰今日斩头穴匈何知程李【晋灼曰斩头见刺犹不止也】坐乃起更衣【师古曰坐谓坐上之人也更改也凡乆坐者皆起更衣以其寒暖或变也】稍稍去婴去戏夫【晋灼曰戏古麾字也师古曰招麾之令出也汉书多以戏为麾字】夫出蚡遂怒曰此吾骄灌夫罪也廼令骑留夫【师古曰骑谓常从之骑也】夫不得出借福起为谢案夫项令谢【师古曰使其拜也】夫愈怒不肯顺蚡廼戏骑缚夫【师古曰戏读亦曰麾谓指麾命之而令收缚夫也】置传舍【师古曰传舍觧在郦食其传】召长史曰今日召宗室有诏【师古曰长史丞相长史也召宗室谓请召之为客也】劾灌夫骂坐不敬【师古曰于大坐中骂詈为不敬】系居室【师古曰居室署名也属少府其后改名曰保宫】遂其前事【师古曰遂竟也】遣吏分曹逐捕诸灌氏支属皆得弃市罪婴愧为资使賔客请莫能解【如淳曰为出资费使人为夫请罪也师古曰如説非也为资为其资地耳非财物也为读如本字】蚡吏皆为耳目诸灌氏皆亡匿夫系遂不得告言蚡隂事婴鋭为救夫婴夫人谏曰灌将军得罪丞相与太后家迕【师古曰相逆迕也迕音悟】寜可救邪婴曰侯自我得之自我捐之无所恨【师古曰言不过失爵耳】且终不令灌仲孺独死婴独生廼匿其家窃出上书【师古曰匿避也不令家人知之恐其又止谏也】立召入具告言灌夫醉饱事不足诛上然之赐婴食曰东朝廷辩之【如淳曰东朝太后朝也张晏曰防公卿大夫东朝共理而分别也】婴东朝盛推夫善言其醉饱得过廼丞相以他事诬罪之蚡盛毁夫所为横恣罪逆不道婴度无可奈何【师古曰度音徒各反】因言蚡短蚡曰天下幸而安乐无事蚡得为肺附所好音乐狗马田宅所爱倡优巧匠之属【师古曰倡乐人也优谐戏者也】不如魏其灌夫日夜招聚天下豪桀壮士与论议腹诽而心谤卭视天俛画地【张晏曰视天占三光也画地知分野所在也念欲作反事也师古曰卬读曰仰】辟睨两宫闲【张晏曰占太后与帝吉凶之期也师古曰辟睨傍视也辟音普计反本作防睨音吾计反】幸天下有变而欲有大功【张晏曰幸有反者当为将立大功也臣瓒曰天下有变谓因国家变难之际得立大功也师古曰瓒説为是】臣乃不如魏其等所为上问朝臣两人孰是御史大夫韩安国曰魏其言灌夫父死事身荷防驰不测之吴军【师古曰荷负也不测言其彊盛也荷音何○宋祁曰荷字当从浙本何可反】身被数十创名冠三军此天下壮士非有大恶争杯酒不足引它过以诛也魏其言是丞相亦言灌夫通奸猾侵细民家累巨万横恣颍川輘轹宗室侵犯骨肉【师古曰輘轹谓蹈践之也輘音凌轹音郎击反】此所谓支大于干胫大于股不折必披【师古曰披音丕靡反】丞相言亦是唯明主裁之主爵都尉汲黯是魏其内史郑当时是魏其后不坚【○宋祁曰后字当从浙本作复若作后即在一时何容更有前后也】余皆莫敢对上怒内史曰公平生数言魏其武安长短今日廷论局趣效辕下驹【应劭曰驹者驾着辕下局趣防小之貌张晏曰俛头于车辕下随母而已师古曰张説非也驾车不以牝马小雅皇皇者华之诗曰我马维驹非随母也】吾并斩若属矣【师古曰若汝也】即罢起入上食太后太后亦已使人候司具以语太后太后怒不食曰我在也而人皆借吾弟【晋灼曰借蹈也】令我百嵗后皆鱼肉之乎【师古曰以比鱼肉而食噉也】且帝寜能为石人邪【师古曰言徒有人形耳不知好恶也一曰石人者谓常存不死也】此特帝在即录录【师古曰録録言循众也】设百嵗后是属寜有可信者乎【师古曰设犹脱也】上谢曰俱外家故廷辨之【师古曰婴景帝从舅子蚡太后同母弟故言俱外家】不然此一狱吏所决耳是时郎中令石建为上分别言两人蚡已罢朝出止车门召御史大夫安国载【师古曰韩安国也载谓共乗车】怒曰与长孺共一秃翁何为首鼠两端【服防曰秃翁言婴无官位版绶也首鼠一前一却也张晏曰婴年老又嗜酒头秃言当共治一秃翁也师古曰服説是也】安国良久谓蚡曰君何不自喜【师古曰何不自谦逊为可喜之事也喜音许吏反】夫魏其毁君君当免冠觧印绶归【师古曰归印绶于天子也】曰臣以肺附幸得待罪固非其任魏其言皆是如此上必多君有让【师古曰多犹重也】不废君魏其必媿杜门齰舌自杀【师古曰杜塞也齰齧也音仕客反】今人毁君君亦毁之譬如贾竖女子争言何其无大体也蚡谢曰争时急不知出此于是上使御史簿责婴【师古曰簿责以文簿一一责之也簿音歩户反】所言灌夫颇不雠【晋灼曰雠当也】劾系都司空【师古曰都司空宗正属官也见百官公卿表】孝景时婴尝受遗诏曰事有不便以便宜论上【师古曰论説其事而上于天子】及系灌夫罪至族事日急诸公莫敢复明言于上婴廼使昆弟子上书言之幸得召见【师古曰幸冀也】书奏案尚书大行无遗诏【如淳曰大行主诸侯官也师古曰此説非也大行景帝大行也尚书之中无此大行遗诏也】诏书独臧婴家婴家丞封【孟康曰以家丞印封遗诏也】廼劾婴矫先帝诏害罪当弃市【郑氏曰矫诏冇害不害也】五年十月悉论灌夫支属婴良乆廼闻有劾即阳病痱不食欲死【师古曰痱风病也音肥】或闻上无意杀婴复食治病议定不死矣廼有飞语为恶言闻上【张晏曰蚡为作飞扬诽谤之语也臣瓒曰无根而至也】故以十二月晦论弃市渭城【张晏曰着日月者见春垂至恐遇赦赎之】春蚡疾一身尽痛若有击者謼服谢罪【晋灼曰服音瓝闗西俗谓得杖呼及小儿啼为呼瓝或言蚡号呼谢服罪也师古曰两説皆通謼古呼字若谓啼为謼服则謼音火交反服音平卓反】上使视鬼者瞻之曰魏其侯与灌夫共守笞欲杀之竟死子恬嗣元朔中有罪免后淮南王安谋反觉始安入朝时蚡为太尉迎安霸上谓安曰上未有太子大王贤髙祖孙即宫车晏驾非大王立尚谁立哉【师古曰言大王尚不得立当谁立也】淮南王大喜厚遗金钱财物上自婴夫事时不直蚡特为太后故及闻淮南事上曰使武安侯在者族矣【师古曰言其頼自死】
　　韩安国字长孺梁成安人也后徙睢阳尝受韩子杂説邹田生所【师古曰田生邹县人】事梁孝王为中大夫吴楚反时孝王使安国及张羽为将扞吴兵于东界张羽力战安国持重以故吴不能过梁吴楚破安国张羽名由此显梁梁王以至亲故得自置相二千石出入游戏僭于天子【师古曰僭拟也】天子闻之心不善太后知帝弗善廼怒梁使者弗见案责王所为安国为梁使见大长公主而泣【如淳曰大长公主景帝姊也】曰何梁王为人子之孝为人臣之忠而太后曽不省也【师古曰省视也】夫前日吴楚齐赵七国反自闗以东皆合从而西向【师古曰从音子容反】唯梁最亲为限难梁王念太后帝在中【师古曰中闗中也一説谓京师为中犹言中国也○宋祁曰一本无难字】而诸侯扰乱壹言泣数行而下跪送臣等六人将兵击却吴楚吴楚以故兵不敢西而卒破亡梁之力也今太后以小苛礼责望梁王【师古曰苛细也】梁王父兄皆帝王而所见者大故出称防入言警【师古曰防止行人也警令戒肃也天子出入皆备此仪而今云出称防入言警者互举之耳】车旗皆帝所赐即以嫮鄙小县【服防曰嫮夸好也晋灼曰嫮音折嫮之嫮邓展曰嫮好也自以车服之好曜边鄙之邑也师古曰服説晋音是也鄙小县言在外鄙之小县也】驱驰国中欲夸诸侯令天下知太后帝爱之也今梁使来輙案责之梁王恐日夜涕泣思慕不知所为何梁王之忠孝而太后不防也长公主具以告太后太后喜曰为帝言之言之帝心廼解而免冠谢太后曰【○宋祁曰而免冠南本无而字】兄弟不能相教廼为太后遗忧悉见梁使厚赐之其后梁王益亲驩太后长公主更赐安国直千余金【师古曰更音工衡反】由此显结于汉其后安国坐法抵罪防【师古曰防梁国之县也○刘奉世曰防字当属下句】狱吏田甲辱安国安国曰死灰独不复然乎甲曰然即溺之【师古曰溺读曰尿】居无几梁内史缺【师古曰无几未多时也几音居岂反】汉使使者拜安国为梁内史起徒中为二千石田甲亡安国曰甲不就官我灭而宗【师古曰而汝也】甲肉袒谢安国笑曰公等足与治乎【师古曰治谓当敌也今人犹云对治治音丈吏反一曰不足绳治治读如本字】卒善遇之内史之缺也王新得齐人公孙诡説之【师古曰説读曰悦】欲请为内史窦太后所廼诏王以安国为内史公孙诡羊胜説王求为帝太子及益地事恐汉大臣不聴廼阴使人刺汉用事谋臣及杀故吴相爰盎【○刘奉世曰刺汉谋臣在汉已立太子之后此云求为太子怨大臣不聴故刺之与诸传不同当是此误】景帝遂闻诡胜等计画廼使使捕诡胜必得【师古曰必令得之】汉使十軰至梁相以下举国大索【师古曰索捜也音山客反】月余弗得安国闻诡胜匿王所廼入见王而泣曰主辱者臣死大王无良臣故纷纷至此今胜诡不得请辞赐死王曰何至此安国泣数行下曰大王自度于皇帝孰与太上皇之与髙帝及皇帝与临江王亲【师古曰孰与犹言何如也】王曰弗如也安国曰夫太上皇临江亲父子间然髙帝曰提三尺取天下者朕也【师古曰三尺谓剑也】故太上终不得制事居于栎阳临江适长太子【师古曰适读曰嫡】以一言过废王临江【师古曰景帝尝属诸姬子太子母栗姬言不逊由是废太子栗姫忧死也】用宫垣事卒自杀中尉府【张晏曰以侵堧垣徴自杀也】何者治天下终不用私乱公语曰虽有亲父安知不为虎虽有亲兄安知不为狼【师古曰言其恩爱不可必保也】今大王列在诸侯訹邪臣浮説【师古曰訹诱也音戍○宋祁曰江浙本訹作怵音椿戍反】犯上禁桡明法【师古曰桡曲也音女教反】天子以太后故不忍致法于大王太后日夜涕泣幸大王自改大王终不觉寤有如太后宫车即晏驾大王尚谁攀乎语未卒王泣数行而下谢安国曰吾今出之即日诡胜自杀汉使还报梁事皆得释【师古曰释觧也】安国力也景帝太后益重安国孝王薨共王即位【师古曰共读曰恭】安国坐法失官家居武帝即位武安侯田蚡为太尉亲贵用事安国以五百金遗蚡蚡言安国太后上素闻安国贤即召以为北地都尉迁为大司农闽东越相攻遣安国大行王恢将兵未至越越杀其王降汉兵亦罢其年田蚡为丞相安国为御史大夫匈奴来请和亲上下其议【师古曰下音胡亚反】大行王恢燕人数为边吏习胡事议曰汉与匈奴和亲率不过数嵗即背约不如勿许举兵击之安国曰千里而战即兵不获利今匈奴负戎马足懐鸟兽心【师古曰负恃也】迁徙鸟集难得而制得其地不足为广有其众不足为彊自上古弗属【师古曰不内属于中国】汉数千里争利则人马罢【师古曰罢读曰疲】虏以全制其敝埶必危殆臣故以为不如和亲羣臣议多附安国于是上许和亲明年鴈门马邑豪聂壹【张晏曰豪犹帅也】因大行王恢言匈奴初和亲亲信边可诱以利致之伏兵袭击必破之道也上廼召问公卿曰朕饰子女以配单于币帛文锦赂之甚厚单于待命加嫚侵盗无已边竟数惊朕甚闵之【师古曰竟读曰境其下亦同】今欲举兵攻之何如大行恢对曰【○宋祁曰浙本恢字上有王字】陛下虽未言臣固愿效之【师古曰效致也致其计】臣闻全代之时【服防曰代未分之时也李奇曰六国之时全代为一国尚能以击匈奴况今加以汉之大乎】北有彊胡之敌【○宋祁曰王本改北为背予谓作北义直不湏为背】内连中国之兵然尚得飬老长幼种树以时仓廪常实【师古曰树殖也】匈奴不轻侵也今以陛下之威海内为一天下同任【如淳曰任事也】又遣子弟乗边守塞【师古曰乘登也登其城而备守也○宋祁曰又字当从浙本作人人遣者见天下同任义】转粟挽输以为之备【师古曰挽引车也音晩】然匈奴侵盗不已者无它以不恐之故耳【师古曰不示威令恐惧也】臣窃以为击之便御史大夫安国曰不然臣闻髙皇帝尝围于平城匈奴至者投鞌髙如城者数所【师古曰觧脱其马示闲暇也投积其鞌若营垒也】平城之饥七日不食天下歌之及觧围反位而无忿怒之心夫圣人以天下为度者也【师古曰言当随天下人心而寛大其度量也】不以已私怒伤天下之功【○宋祁曰浙本功作公】故廼遣刘敬奉金千斤以结和亲至今为五世利孝文皇帝又尝壹拥天下之精兵聚之广武常谿【张晏曰广武鴈门县常谿谿名】然终无尺寸之功而天下黔首无不忧者孝文寤于兵之不可宿【师古曰乆留也】故复合和亲之约此二圣之迹足以为效矣臣窃以为勿击便恢曰不然臣闻五帝不相袭礼三王不相复乐【师古曰袭因也复重也复音扶目反】非故相反也各因世宜也且髙帝身被坚执鋭防雾露沐霜雪行几十年【师古曰几近也音钜依反】所以不报平城之怨者非力不能所以休天下之心也今边竟数惊士卒伤死中国槥车相望【师古曰槥小棺也从军死者以槥送致其丧载槥之车相望于道言其多也槥音卫】此仁人之所隐也【张晏曰隐痛也】臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也【师古曰祖祖庙也占问也重犹难之也】且自三代之盛夷狄不与正朔服色【师古曰与读曰预】非威不能制彊弗能服也以为逺方絶地不牧之民不足烦中国也【师古曰不牧谓不可牧养也】且匈奴轻疾悍亟之兵也【师古曰悍勇也亟急也音居力反】至如猋风去如收电【师古曰猋疾风也音必遥反】畜牧为业弧弓射猎【师古曰以木曰弧以角曰弓】逐兽随草居处无常难得而制今使边郡久废耕织以支胡之常事其埶不相权也【师古曰轻重不等也】臣故曰勿击便恢曰不然臣闻凤鸟乘于风圣人因于时昔秦缪公都雍【师古曰缪读与穆同】地方三百里知时宜之变攻取西戎辟地千里并国十四【师古曰辟读曰辟其下亦同】陇西北地是也及后恬为秦侵胡辟数千里以河为竟【师古曰竟读曰境】累石为城树榆为塞【如淳曰塞上种榆也】匈奴不敢饮马于河置防然后敢牧马【师古曰古燧字】夫匈奴独可以威服不可以仁畜也今以中国之盛万倍之资遣百分之一以攻匈奴譬犹以彊弩射且溃之痈也必不留行矣【师古曰留止也言无所碍也】若是则北发月氏可得而臣也【师古曰发犹征召也言威声之盛北自月支以来皆可征召而为臣也氏读曰支○刘敞曰北发国名亦见管子书】臣故曰击之便安国曰不然臣闻用兵者以饱待饥正治以待其乱定舍以待其劳【师古曰舍止息也】故接兵覆众伐国堕城【师古曰覆败也堕毁也言兵与敌接则败其众所伐之国则毁其城也覆音方目反堕音火规反】常坐而役敌国此圣人之兵也且臣闻之冲风之衰不能起毛羽【师古曰冲风疾风之冲突者也】彊弩之末力不能入鲁缟【师古曰缟素也曲阜之地俗善作之尤为轻细故以取喻也】夫盛之有衰犹朝之必莫也今将卷甲轻举深入长难以为功【师古曰与驱同】从行则廹胁衡行则中絶【师古曰从音子容反衡犹横也】疾则粮乏徐则后利【师古曰后利谓不及于利】不至千里人马乏食兵法曰遗人获也【师古曰言以军遗敌人令其虏获也遗音弋季反】意者有它缪巧可以禽之则臣不知也不然则未见深入之利也臣故曰勿击便恢曰不然夫草木遭霜者不可以风过【师古曰言易零落】清水明镜不可以形逃【师古曰言美恶皆见】通方之士不可以文乱【师古曰方道也】今臣言击之者固非发而深入也将顺因单于之欲诱而致之边吾选枭骑壮士隂伏而处以为之备审遮险阻以为其戒吾埶已定或营其左或营其右或当其前或絶其后单于可禽百全必取上曰善廼从恢议隂使聂壹为间【师古曰间音居苋反】亡入匈奴谓单于曰吾能斩马邑令丞以城降财物可尽得单于爱信以为然而许之聂壹廼诈斩死罪囚县其头马邑城下视单于使者为信【师古曰视读曰示】曰马邑长吏已死可急来于是单于穿塞将十万骑入武州塞【师古曰在鴈门】当是时汉伏兵车骑材官三十余万匿马邑旁谷中卫尉李广为骁骑将军太仆公孙贺为轻车将军大行王恢为将屯将军太中大夫李息为材官将军御史大夫安国为防军将军诸将皆属约单于入马邑纵兵王恢李息别从代主击辎重【师古曰辎衣车也重谓载重物车也故行者之资总曰辎重重音直用反】于是单于入塞未至马邑百余里觉之还去语在匈奴传塞下传言单于已去汉兵追至塞度弗及【师古曰度音徒各反】王恢等皆罢兵上怒恢不出击单于辎重也【○宋祁曰江南本无也字】恢曰始约为入马邑城兵与单于接而臣击其辎重可得利今单于不至而还臣以三万人众不敌袛取辱【师古曰袛适也音支】固知还而斩然完陛下士三万人于是下恢廷尉廷尉当恢逗桡当斩【服防曰逗音企应劭曰逗曲行避敌也桡顾望也军法语也苏林曰逗音豆如淳曰军法行而逗留畏懦者要斩师古曰服应二説皆非也逗谓留止也桡屈弱也逗又音住○宋祁曰浙本无当斩二字】恢行千金丞相蚡蚡不敢言上而言于太后曰王恢首为马邑事今不成而诛恢是为匈奴报仇也上朝太后太后以蚡言告上上曰首为马邑事者恢故发天下兵数十万从其言为此且纵单于不可得恢所部击犹颇可得以尉士大夫心【师古曰或当得其辎重人众也古尉安之字正如此其后流俗乃加心耳】今不诛恢无以谢天下于是恢闻廼自杀安国为人多大畧知足以当世取舍【师古曰舍止也取舍言可取则取可止则止】而出于忠厚贪耆财利【师古曰耆读曰嗜】然所推举皆亷士贤于己者于梁举壶遂臧固至它皆天下名士【师古曰于梁举二人至于他余所举亦皆名士也】士亦以此称慕之唯天子以为国器【师古曰言臣下皆敬重之天子一人亦以为国器国器者言其器用重大可施于国政也○宋祁曰注文国政字下有之人二字】安国为御史大夫五年丞相蚡薨安国行丞相事引墯车蹇【如淳曰为天子导引而墯车跛蹇也○宋祁曰古本引字上有奉字他本只云引予谓作奉引为是】上欲用安国为丞相使使视蹇甚廼更以平棘侯薛泽为丞相安国病免【师古曰以足疾】数月瘉复为中尉嵗余徙为卫尉而将军卫青等击匈奴破龙城【○宋祁曰龙当作笼见卫靑传】明年匈奴大入边语在青传安国为材官将军屯渔阳捕生口虏言匈奴逺去即上言方佃作时【师古曰安国上奏也佃治田也音与田同】请且罢屯罢屯月余匈奴大入上谷渔阳安国壁廼有七百余人出与战安国伤入壁匈奴虏畧千余人及畜产去上怒使使责让安国徙益东屯右北平是时虏言当入东方安国始为御史大夫及防军后稍下迁新壮将军衞青等有功益贵安国既斥防将屯又失亡多甚自媿幸得罢归【师古曰冀得罢归以为幸也他皆类此】廼益东徙意忽忽不乐数月病欧血死壶遂与太史迁等定汉律歴官至詹事其人深中笃行君子上方倚欲以为相防其病卒【师古曰倚谓仗任之也于绮反○宋祁曰倚欲浙本作欲倚】
　　赞曰窦婴田蚡皆以外戚重灌夫用一时决策【师古曰谓驰入吴军欲报父讐也】而各名显并位卿相大业定矣然婴不知时变夫亡术而不逊【师古曰逊顺也】蚡负贵而骄溢【师古曰负恃也】凶徳参防待时而发【师古曰三人相遇故曰参防】借福区区其间恶能救斯败哉【师古曰恶音乌谓于何也】以韩安国之见器临其挚而颠坠【李奇曰挚极也】陵夷以忧死【师古曰陵夷即陵迟也言渐陵替也】遇合有命悲夫若王恢为兵首而受其咎岂命也虖【师古曰言自己为之非由命也】













　　前汉书卷五十二
　　前汉书卷五十二考证
　　窦婴传字王孙○【臣召南】按史记无婴字观景帝语婴王孙寜可以让耶是婴字王孙矣
　　有如两宫奭将军○按史记作螫将军张晏曰螫怒也毒虫怒必螫人
　　田蚡传蚡为诸曹郎○【臣召南】按史记无曹字据徐广注亦不作郎官觧又汉初言郎不以曹称疑此文曹字讹
　　跪起如子姓○凌穉隆曰史记作如子侄此作如子姓于义虽通防是讹字
　　王皇后贤之○【臣召南】按史记作王太后贤之在景帝时祗合称皇后耳此汉书改订史记之失
　　蚡以肺附为相○肺附史记作肺腑下同
　　上怒曰遂取武库○【臣召南】按史记云君何不遂取武库此怒语也汉书省君何不三字意遂不明
　　灌夫传将军贵人也毕之○毕之史记作属之
　　程李俱东西宫卫尉注孟康曰李广为东宫程不识为西宫○【臣召南】按孟康注非也汉以长乐宫为东宫太后居之天子居未央宫在长乐西据李广传广入为未央衞尉而程不识亦为长乐衞尉是广卫西宫而不识衞东宫也
　　婴东朝○【臣召南】按史记作魏其之东朝之徃也之字似不可省又石建为上分别言两人事此省事字又与长孺共一老秃翁此省老字又婴廼使昆弟子上书言之幸得复召见此省复字皆不如本文
　　韩安国传由此显结于汉○【臣召南】按此作一句读史记云名由此显【句】结于汉【句】意义亦遂不同又安国笑曰可溺矣公等足与治乎此传删可溺矣三字不如本文逺甚唯与王恢论马邑之计反覆折辨较史记为最详
　　王恢李息别从代○史记作王恢李息李广此缺李广至它皆天下名士○【臣召南】按史记作郅他则郅姓他名与壶遂臧固为三人此传作至它则非人姓名矣














　　前汉书卷五十二考证
&lt;史部,正史类,前汉书&gt;
　　钦定四库全书
　　前汉书卷五十三
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　景十三王传第二十三
　　孝景皇帝十四男王皇后生孝武皇帝栗姬生临江闵王荣河间献王德临江哀王阏【师古曰阏音乌曷反】程姬生鲁共王余【师古曰共读曰恭下皆类此】江都易王非【师古曰易音改易之易諡法云好更故旧曰易】胶西于王端【师古曰于逺也言其所行不善逺乖道徳故以为諡】贾夫人生赵敬肃王彭祖中山靖王胜唐姬生长沙定王发王夫人生广川恵王越胶东康王寄清河哀王乗常山宪王【师古曰王夫人即王皇后之妹也】
　　河间献王徳以孝景前二年立脩学好古实事求是【师古曰务得事实每求真是也今流俗书本云求长长老以是从人得善书盖妄加之耳】从民得善书必为好写与之留其眞【师古曰眞正也留其正本】加金帛赐以招之繇是四方道术之人不逺千里【师古曰不以千里为逺而自致也繇读与由同○宋祁云加字新添】或有先祖旧书多奉以奏献王者【师古曰奏进也】故得书多与汉朝等是时淮南王安亦好书所招致率多浮辩【师古曰言无实用耳】献王所得书皆古文先秦旧书【师古曰先秦犹言秦先谓未焚书之前】周官尚书礼礼记【师古曰礼者礼经也礼记者诸儒记礼之説也】孟子老子之属皆经传説记七十子之徒所论【师古曰七十子孔子弟子也觧具在艺文志】其学举六艺【师古曰此六艺谓六经】立毛氏诗左氏春秋博士脩礼乐被服儒术造次必于儒者【师古曰被服言常居处其中也造次谓所向必行也被音皮义反造音千到反】山东诸儒多从而游武帝时献王来朝献雅乐对三雍宫【应劭曰辟雍明堂灵台也雍和也言天地君臣人民皆和也】及诏防所问三十余事其对推道术而言得事之中【师古曰中音竹仲反】文约指明【师古曰约少也指谓义之所趋若人以手指物也他皆类此】立二十六年薨中尉常丽以闻曰王身端行治【师古曰端直治理也】温仁恭俭笃敬爱下明知深察恵于鳏寡大行令奏諡法曰聪明睿知曰献【师古曰睿深也通也】宜諡曰献王子共王不害嗣四年薨子刚王堪嗣十二年薨子顷王授嗣【师古曰顷音倾诸为諡者皆类此也】十七年薨子孝王庆嗣四十三年薨子元嗣元取故广陵厉王厉王太子及中山懐王故姬亷等以为姬甘露中冀州刺史敞奏元事下廷尉逮召廉等元廹胁凡七人令自杀有司奏请诛元有诏削二县万一千户后元怒少史留贵留贵逾垣出欲告元元使人杀留贵母有司奏元残贼不改不可君国子民废勿王处汉中房陵【师古曰房陵汉中县】居数年坐与妻若共乗朱轮车怒若又笞击令自髠汉中太守请治病死【○宋祁云浙本病字上有元字】立十七年【○宋祁云姚本七作五】国除絶五嵗成帝建始元年复立元弟上郡库令良【如淳曰汉官北边郡库官兵之所藏故置令】是为河间惠王良脩献王之行母太后薨服丧如礼哀帝下诏褒曰河间王良丧太后三年为宗室仪表其益封万户二十七年薨子尚嗣王莽时絶
　　临江哀王阏以孝景前二年立三年薨无子国除为郡临江闵王荣以孝景前四年为皇太子四嵗废为临江王三嵗坐侵庙壖地为宫【师古曰壖音人縁反觧在食货志及鼂错传】上征荣荣行祖于江陵北门【师古曰祖者送行之祭因飨饮也昔黄帝之子累祖好逺游而死于道故后人以为行神也】既上车轴折车废【师古曰废壊也】江陵父老流涕窃言曰吾王不反矣荣至诣中尉府对簿中尉郅都簿责讯王【师古曰簿皆音薄户反讯问也音信】王恐自杀葬蓝田燕数万衔土置冢上百姓怜之荣最长亡子国除【师古曰荣实最长而传居二王之后者以其从太子被废后乃立为王也】地入于汉为南郡
　　鲁恭王余以孝景前二年立为淮阳王吴楚反破后以孝景前三年徙王鲁好治宫室苑囿狗马季年好音【师古曰季年末年也】不喜辞【师古曰喜音许吏反】为人口吃难言【师古曰吃音讫】二十八年薨子安王光嗣初好音乐舆马晚节遴【师古曰晚节犹言末时也遴与同犹言贪啬也】唯恐不足于财四十年薨子孝王庆忌嗣三十七年薨子顷王劲嗣二十八年薨子文王睃嗣【○宋祁曰睃疑作俊】十八年薨亡子国除哀帝建平三年复立顷王子睃弟郚乡侯闵为王【苏林曰郚音鱼县名也属东海郡师古曰又音吾○宋祁云两浙本无顷王子三字】王莽时絶恭王初好治宫室壊孔子旧宅以广其宫闻钟磬琴瑟之声遂不敢复壊于其壁中得古文经传
　　江都易王非以孝景前二年立为汝南王吴楚反时非年十五有材气上书自请击吴景帝赐非将军印击吴吴已破徙王江都治故吴国【师古曰治谓都之刘濞所居也】以军功赐天子旗元光中匈奴大入汉边非上书愿击匈奴上不许非好气力治宫馆招四方豪杰骄奢甚二十七年薨子建嗣建为太子时邯郸人梁蚡持女欲献之易王建闻其美私呼之因留不出蚡宣言曰子廼与其公争妻建使人杀蚡蚡家上书下廷尉考会赦不治易王薨未葬建居服舍【师古曰倚庐垩室之次也】召易王所爱美人淖姬等凡十人与奸【郑氏曰淖音卓王孙之卓苏林曰淖音泥淖师古曰苏説是音女教反】建女弟征臣为葢侯子妇【师古曰女弟即妹也】以易王丧来归建复与奸建异母弟定国为淮阳侯易王最小子也其母幸立之【师古曰冀得立其子为易王嗣】具知建事行钱使男子荼恬上书【苏林曰荼音食邪反○宋祁曰浙本注文无反字云荼音琅邪淳化本郎邪反皆未安】告建滛乱不当为后事下廷尉廷尉治恬受人钱财为上书论弃市建罪不治后数使使至长安迎征臣鲁恭王太后闻之【师古曰易王即鲁恭王同母之弟征臣则太后之孙也故与书戒之○宋祁曰恭当作共】遗征臣书曰国中口语籍籍慎无复至江都【师古曰籍籍諠聒之意】后建使谒者吉请问共太后【师古曰谓请问起居也】太后泣谓吉归以吾言谓而王【师古曰谓告也而汝也】王前事漫漫今当自谨独不闻燕齐事乎【张晏曰燕王定国齐王次昌皆与子昆弟奸发觉自杀也】言吾为而王泣也吉归致共太后语建大怒击吉斥之【师古曰斥谓退弃之】建游章台宫令四女子乗小舩建以足蹈覆其船【师古曰覆音芳目反其下亦同】四人皆溺二人死后游雷波【师古曰波读为陂雷陂陂名其下云入波中亦同】天大风建使郎二人乗小舩入波中舩覆两郎溺攀舩乍见乍没建临观大笑令皆死【师古曰不救上之并死陂中也】宫人姬八子有过者輙令臝立击鼓【师古曰八子姬妾官名也臝者露其形也音来果反】或置树上久者三十日乃得衣或髠钳以鈆杵舂【师古曰鈆者锡之类也音弋全反】不中程輙掠【师古曰程者作之课也掠笞击也】或纵狼令齧杀之【师古曰纵放也】建观而大笑或闭不食令饿死凡杀不辜三十五人建欲令人与禽兽交而生子彊令宫人臝而四据与羝羊及狗交【师古曰羝羊牡羊音丁奚反】专为滛虐自知罪多国中多欲告言者建恐诛心内不安与其后成光共使越婢下神祝诅上与郎中令等语怨望汉廷使者即复来覆我我决不独死【师古曰覆治也不独死言欲反也覆音芳目反】建亦颇闻淮南衡山隂谋恐一日发为所并遂作兵器号王后父胡应为将军中大夫疾有材力善骑射【师古曰疾者中大夫之名】号曰灵武君作治黄屋葢刻皇帝玺铸将军都尉金银印作汉使节二十绶千余具置军官品员及拜爵封侯之赏具天下之舆地及军陈图遣人通越繇王闽侯遗以锦帛奇珍繇王闽侯亦遗建荃葛【苏林曰荃音诠细布属也服防曰荃音荪细葛也臣瓒曰荃香草也师古曰服瓒二説皆非也许慎云荃细布也字本作絟音千全反又音千劣反盖今南方筩布之属皆为荃也葛即今之葛布也以荃及葛遗建也】珠玑【师古曰玑谓珠之不圜者也音机又音畿】犀甲翠羽蝯熊奇兽数通使徃来约有急相助【师古曰约谓言契也】及淮南事发治党与颇连及建建使人多推金钱絶其狱【师古曰行贿赂以防其踪绪也】后复谓近臣曰我为王诏狱嵗至生又无驩怡日壮士不坐死欲为人所不能为耳【师古曰亦言欲反也】建时佩其父所赐将军印载天子旗出积数嵗事发觉汉遣丞相长史与江都相杂案索得兵器玺绶节反具【师古曰索捜也】有司请捕诛建制曰与列侯吏二千石博士议议皆曰建失臣子道积久輙防不忍遂谋反逆所行无道虽桀纣恶不至于此天诛所不赦当以谋反法诛有诏宗正廷尉即问建【师古曰即就也就其国问之】建自杀后成光等皆弃市六年国除【○刘敞曰当云建立六年】地入于汉为广陵郡絶百二十一年平帝时新都侯王莽秉政兴灭继絶立建弟盱眙侯子宫为广陵王【师古曰盱音许于反眙音怡】奉易王后莽簒国絶
　　胶西于王端孝景前三年立为人贼盭又隂痿【师古曰盭古戾字贼盭言其性贼害狼戾也痿音萎】一近妇人病数月有所爱幸少年以为郎郎与后宫乱端禽防之及杀其子母数犯法【师古曰数音所角反次下亦同】汉公卿数请诛端天子弗忍而端所为滋甚【师古曰滋益也】有司比再请削其国去太半【张晏曰三分之二为太半一为少半师古曰比频也】端心愠遂为无訾省【苏林曰为无所省録也师古曰訾訾财也省视也言不视訾财也○刘奉世曰无訾省犹今不借頼忿故为此顔失之】府库壊漏尽腐财物以钜万计终不得收徙【师古曰不收又不徙置他处】令吏毋得收租赋端皆去衞封其宫门从一门出入数变名姓为布衣之它国【师古曰之徃也】相二千石至者奉汉法以治端輙求其罪告之亡罪者诈药杀之所以设诈究变【师古曰究极也】彊足以距谏知足以饰非相二千石从王治则汉绳以法故胶西小国而所杀伤二千石甚众立四十七年薨无子国除地入于汉为胶西郡
　　赵敬肃王彭祖以孝景前二年立为广川王赵王遂反破后徙王赵彭祖为人巧佞卑谄足共【师古曰共读曰恭足恭谓便辟也】而心刻深好法律持诡辩以中人【师古曰诡辩违道之辩也中伤也音竹仲反】多内宠姬及子孙相二千石欲奉汉法以治则害于王家是以每相二千石至彭祖衣帛布单衣【师古曰或帛或布以为单衣】自行迎除舍【师古曰至除舍迎之也除舍谓初所至之舍○宋祁曰当云迎至除舍】多设疑事以诈动之得二千石失言中忌讳輙书之二千石欲治者则以此廹劫不聴廼上书告之及污以奸利事彭祖立六十余年相二千石无能满二嵗輙以罪去大者死小者刑以故二千石莫敢治而赵王擅权使使即县为贾人防【韦昭曰平防两家买卖之贾者者禁他家独王家得为之也师古曰即就也就诸县而专贾人之防若今和市矣音角防音工外反○宋祁曰榷从木从手者非是】入多于国租税以是赵王家多金钱然所赐姬诸子亦尽之矣彭祖不好治宫室禨祥【服防曰求福也师古曰禨鬼俗也字或作畿淮南子曰荆人鬼越人畿禨祥总谓鬼神之事也服説失之禨音居衣反○宋祁曰禨当作巨衣反】好为吏上书愿督国中盗贼【师古曰督视察也】常夜从走卒行徼邯郸中【师古曰徼谓廵察也音工钓反】诸使过客以彭祖险陂莫敢留邯郸【师古曰使谓京师使人也过客行客从赵过者也陂谓倾侧也音彼义反】久之太子丹与其女弟及同产姊奸江充告丹淫乱又使人椎埋攻剽为奸甚众【师古曰椎杀人而埋之故曰椎埋剽劫也椎音直隹反其字从木剽音频妙反其字从刀】武帝遣使者发吏卒捕丹下魏郡诏狱治罪至死彭祖上书寃讼丹愿从国中勇敢击匈奴【师古曰以勇敢自随】赎丹罪上不许久之竟赦出后彭祖入朝因帝姊平阳隆虑公主【师古曰虑音庐】求复立丹为太子上不许彭祖取江都易王宠姬王建所奸淖姬者甚爱之生一男号淖子彭祖以征和元年薨諡敬肃王彭祖薨时淖姬兄为汉宦者上召问淖子何如对曰为人多欲上曰多欲不宜君国子民问武始侯昌曰无咎无誉上曰如是可矣遣使者立昌是为顷王十九年薨子懐王尊嗣五年薨无子絶二嵗宣帝立尊弟髙是为哀王数月薨子共王充嗣五十六年薨子隐嗣王莽时絶初武帝复以亲亲故立敬肃王小子偃为平于王【孟康曰今广平】是为顷王十一年薨【○宋祁曰顷王下疑更有顷王二字】子缪王元嗣二十五年薨【○宋祁曰五当作二】大鸿胪禹奏元前以刃贼杀奴婢子男杀谒者为刺史所奏罪名明白病先令令能为乐奴婢从死【师古曰先令者预为遗令也能为乐作乐之人也从死以殉葬也】廹胁自杀者凡十六人暴虐不道故春秋之义诛君之子不宜立元虽未伏诛不宜立嗣奏可国除
　　中山靖王胜以孝景前三年立武帝初即位大臣惩吴楚七国行事议者多寃鼂错之策【师古曰言错策为是枉见杀也】皆以诸侯连城数十泰彊欲稍侵削数奏暴其过恶【师古曰暴谓披布之】诸侯王自以骨肉至亲先帝所以广封连城犬牙相错者为盘石宗也【师古曰错杂也言其地相交杂】今或无罪为臣下所侵辱有司吹毛求疵【师古曰疵病也音才斯反】笞服其臣使证其君多自以侵寃建元三年代王登长沙王发中山王胜济川王明来朝天子置酒胜闻乐声而泣问其故胜对曰臣闻悲者不可为絫欷【师古曰絫古累字累重也欷歔欷也音许既反】思者不可为叹息【师古曰言闻欷叹之声则悲思益甚】故髙渐离击筑易水之上荆轲为之低而不食【应劭曰燕太子丹遣荆轲刺秦王賔客祖于易水之上渐离击筑士皆垂泣荆卿不能复食也师古曰低谓俛首】雍门子壹微吟孟尝君为之于邑【张晏曰齐之贤者居雍门因以为号苏林曰六国时人名周善鼓琴母死无以见孟尝君而微吟也如淳曰雍门子以善鼔琴见孟尝君先説万嵗之后髙台既已颠曲池又已平坟墓生荆棘牧竖游其上孟尝君亦如是乎孟尝君喟然叹息也师古曰如説是也苏失之矣于邑短气貌于音乌邑音一合反或读如本字】今臣心结日久毎闻幼眇之声不知涕泣之横集也【师古曰幼音一笑反眇音妙幼妙精微也】夫众喣漂山【应劭曰喣吹喣也师古曰漂动也喣音许句反又音许于反漂音匹遥反○刘奉世曰喣吐沫也】聚蟁成靁【师古曰蟁古蚊字靁古雷字言众蚊飞声有若雷也】朋党执虎十夫桡椎【师古曰桡曲也音女教反】是以文王拘于牖里孔子阨于陈蔡此乃烝庶之成风増积之生害也【师古曰烝庶谓众人也】臣身逺与寡莫为之先【师古曰身逺者去帝京逺与寡者少党与也先谓素为延誉也】众口铄金积毁销骨【师古曰觧在邹阳传】丛轻折轴羽翮飞肉【师古曰言积载轻物物多至令车轴毁折而鸟之所以能飞翔者以羽翮扇扬之故也】纷惊逢罗澘然出涕【晋灼曰言皆惊乱遇法防可为出涕者也师古曰澘垂涕貌音所奸反】臣闻白日晒光幽隐皆照【师古曰晒暴也舒也音山防反又音力支反】明月曜夜蟁蝱宵见【师古曰宵亦夜也蝱音盲】然云蒸列布杳冥昼昏尘埃抪覆昧不见泰山【师古曰抪亦布散也昧暗也抪音铺】何则物有蔽之也今臣雍阏不得闻【师古曰雍读曰壅雍塞也阏犹止也音乌曷反】谗言之徒生【师古曰生言众多也一曰与锋同】道辽路逺曽莫为臣闻臣窃自悲也臣闻社鼷不灌屋鼠不熏【师古曰鼷小防音奚】何则所托者然也臣虽薄也得防肺附位虽卑也得为东藩属又称兄【师古曰言于戚属为帝兄】今羣臣非有葭莩之亲鸿毛之重【张晏曰葭芦叶也莩叶里白皮也晋灼曰莩葭里之白皮也皆取喻于轻薄也师古曰葭芦也莩者其筩中白皮至薄者也葭莩喻着鸿毛喻轻薄甚也莩音孚张言叶裹白皮非也○宋祁曰顔以晋説未明故申云莩者筩中白皮以张説为非以里作裹则误景徳本葭芦叶也裹字并作里校去叶字裹字并里】羣居党议朋友相为使夫宗室摈郤骨肉氷释【师古曰摈郤谓斥退也氷释言销散也摈音必刃反郤音邱略反】斯伯奇所以流离比干所以横分也【师古曰伯奇周尹吉甫之子也事后毋至孝而后母譛之于吉甫吉甫欲杀之伯奇乃亡走山林比干谏纣纣怒杀而剖其心故云横分也】诗云我心忧伤惄焉如假寐永叹唯忧用老心之忧矣疢如疾首【师古曰小雅小弁之诗也惄思也筑也不脱衣冠而寐曰假寐永长也疢病也言我心中忧思如被筑假寐长叹以忧致老至于苦病如遇首疾也】臣之谓也具以吏所侵闻于是上乃厚诸侯之礼省有司所奏诸侯事【师古曰省减也】加亲亲之恩焉其后更用主父偃谋令诸侯以私恩自裂地分其子弟而汉为定制封号輙别属汉郡汉有厚恩而诸侯地稍自分析弱小云胜为人乐酒好内【师古曰好内躭于妻妾也乐音五教反】有子百二十余人常与赵王彭祖相非曰兄为王専代吏治事王者当日聴音乐御声色赵王亦曰中山王但奢淫不佐天子拊循百姓何以称为藩臣四十三年薨子哀王昌嗣一年薨子康王昆侈嗣【○宋祁曰康越本作糠糠恶諡也好乐怠政曰糠学本去米盖误也】二十一年薨子顷王辅嗣四年薨子宪王福嗣十七年薨子懐王循嗣十五年薨无子絶四十五嵗成帝鸿嘉二年复立宪王弟孙利乡侯子云客是为广徳夷王三年薨无子絶十四嵗哀帝复立云客弟广汉为广平王薨无后平帝元始二年复立广川惠王曽孙伦为广徳王奉靖王后王莽时絶【○刘敞曰此伦封广徳王广川王后又封广徳王俱是平帝二年事必有一误刘奉世曰按表王汉以夷王弟绍封十三年王莽时絶则此伦封广徳者误也此云广汉表云汉必有误】
　　长沙定王发母唐姬故程姬侍者景帝召程姬程姬有所避不愿进【师古曰谓月事】而饰侍者唐儿使夜进上醉不知以为程姬而幸之遂有身已乃觉非程姬也及生子因名曰发【张晏曰长沙王生乃发寤已之缪幸唐姬】以孝景前二年立以其母微无宠故王卑湿贫国【应劭曰景帝后二年诸王来朝有诏更前称夀歌舞定王但张褏小举手左右笑其拙上怪问之对曰臣国小地狭不足回旋帝乃以武陵零陵桂阳益焉】二十八年薨子戴王庸嗣二十七年薨子顷王鲋鮈嗣【服防曰鮈音拘师古曰鲋音附鮈音劬字或作胕朐其音同耳】十七年薨子刺王建徳嗣【师古曰刺音来曷反】宣帝时坐猎纵火燔民九十六家【师古曰纵放也】杀二人又以县官事怨内史敎人诬告以弃市罪削八县罢中尉官【师古曰减其官属所以贬抑之】三十四年薨子炀王旦嗣【师古曰炀音弋向反】二年薨无子絶嵗余元帝初元三年复立旦弟宗是为孝王五年薨子鲁人嗣王莽时絶
　　广川惠王越以孝景中二年立十三年薨子缪王齐嗣【师古曰諡法曰蔽仁伤善曰缪】四十四年薨初齐有幸臣乗距已而有罪欲诛距距亡齐因禽其宗族距怨王乃上书告齐与同产奸【师古曰谓其姊妹也】是后齐数告言汉公卿及幸臣所忠等【师古曰所姓忠名觧具在食货志】又告中尉蔡彭祖捕子明【孟康曰彭祖子名明也师古曰孟説非也明广川王子也】骂曰吾尽汝种矣【师古曰王诬彭祖骂明云然】案验不如王言【○宋祁云浙本案字上有有司字】劾齐诬防大不敬请系治齐恐上书愿与广川勇士奋击匈奴上许之未发病薨有司请除国奏可后数月下诏曰广川恵王于朕为兄朕不忍絶其宗庙其以惠王孙去为广川王去即缪王齐太子也师受易论语孝经皆通好文辞方技博奕倡优其殿门有成庆画短衣大绔长剑【晋灼曰成庆荆轲也衞人谓之庆卿燕人谓之荆轲师古曰成庆古之勇士也事见淮南子非荆卿也】去好之作七尺五寸劒被服皆效焉有幸姬王昭平王地余许以为后去尝疾姬阳成昭信侍视甚谨【师古曰阳成姓也昭信名也】更爱之去与地余戏得褏中刀【师古曰褏古衣袖字】笞问状服欲与昭平共杀昭信笞问昭平不服以铁鍼鍼之【师古曰鍼刺也鍼音之林反】彊服乃防诸姬去以劒自击地余令昭信击昭平皆死昭信曰两姬婢且泄口复绞杀从婢三人后昭信病梦见昭平等以状告去去曰虏乃复见畏我【师古曰言其见形令我畏忌也见音胡电反】独可燔烧耳掘出尸皆烧为灰后去立昭信为后幸姬陶望卿为脩靡夫人主缯帛崔脩成为明贞夫人主永巷昭信复谮望卿曰与我无礼衣服常鲜于我【师古曰鲜谓新华也】尽取善缯匄诸宫人【师古曰匄乞遗之也音工艾反】去曰若数恶望卿不能减我爱【师古曰若汝也恶谓谗毁也】设闻其淫我亨之矣后昭信谓去曰前画工画望卿舍望卿袒裼傅粉其傍【师古曰袒裼脱衣露其肩背也袒音但裼音锡】又数出入南户窥郎吏疑有奸去曰善司之以故益不爱望卿后与昭信等饮诸姬皆侍去为望卿作歌曰背尊章嫖以忽【孟康曰嫖音匹昭反师古曰尊章犹言舅姑也今关中俗妇呼舅为钟钟者尊声之转也○宋祁曰注文呼舅下当有姑字】谋屈奇起自絶【师古曰屈奇奇异也屈音其勿反】行周流自生患谅非望今谁怨【师古曰谅信也言昔被爱宠信非所望今见罪责无所怨也】使美人相和歌之去曰是中当有自知者昭信知去已怒即诬言望卿歴指郎吏卧处具知其主名又言郎中令锦被疑有奸去即与昭信从诸姬至望卿所臝其身更击之【师古曰更音工衡反】令诸姬各持烧铁共灼望卿望卿走自投井死昭信出之防杙其隂中【师古曰杙橜也防音竹角反杙音弋】割其鼻唇断其舌谓去曰前杀昭平反来畏我【师古曰令我恐畏也】今欲靡烂望卿使不能神【师古曰靡碎也音縻其下亦同】与去共支解置大镬中取桃灰毒药并煮之召诸姬皆临观连日夜靡尽复共杀其女弟都后去数召姬荣爱与饮昭信复谮之曰荣姬视瞻意态不善疑有私时爱为去刺方领绣【服防曰如今小儿郤袭衣也颈下施衿领正方直晋灼曰今之妇人直领也绣为方领上刺作黼黻文王莽传曰有人着赤缋方领方领上服也师古曰晋説是也】去取烧之爱恐自投井出之未死笞问爱自诬与医奸去防系柱烧刀灼溃两目【师古曰溃决也】生割两股销鈆灌其口中爱死支觧以棘埋之诸幸于去者昭信輙谮杀之凡十四人皆埋太后所居长寿宫中宫人畏之莫敢复迕【师古曰迕逆也不敢逆昭信意】昭信欲擅爱曰王使明贞夫人主诸姬淫乱难禁请闭诸姬舍门无令出敖【师古曰敖谓游戏也】使其大婢为仆射【师古曰大婢婢之长年也】主永巷尽封闭诸舍上籥于后非大置酒召不得见去怜之为作歌曰愁莫愁居无聊【师古曰聊頼也】心重结意不舒内茀郁忧哀积【师古曰茀音拂】上不见天生何益日崔隤时不再【师古曰崔隤犹言蹉也崔音千回反隤音頽】愿弃躯死无悔令昭信声鼓为节以敎诸姬歌之歌罢輙归永巷封门独昭信兄子初为乗华夫人得朝夕见昭信与去从十余奴博饮游敖初去年十四五事师受易师数谏正去【师古曰数音所角反其下亦同】去益大逐之【师古曰益大谓年渐长大也】内史请以为掾师数令内史禁切王家去使奴杀师父子不发觉后去数置酒令倡俳臝戏坐中【师古曰倡乐人也俳杂戏者也】以为乐相彊劾系倡阑入殿门【如淳曰彊相名也】奏状事下考案倡辞本为王教脩靡夫人望卿弟都歌舞使者召望卿都去对皆淫乱自杀防赦不治望卿前亨煮即取他死人与都死并付其母【师古曰死者尸也次下求其死亦同】母曰都是望卿非也数号哭求死昭信令奴杀之奴得辞服【师古曰得者为吏所捕得】本始三年相内史奏状具言赦前所犯天子遣大鸿胪丞相长史御史丞廷尉正杂治钜鹿诏狱奏请逮捕去及后昭信制曰王后昭信诸姬奴婢证者皆下狱辞服有司复请诛王制曰与列侯中二千石二千石博士议议者皆以为去悖虐聴后昭信谗言燔烧亨煮生割剥人距师之谏杀其父子凡杀无辜十六人至一家母子三人逆节絶理其十五人在赦前大恶仍重【师古曰仍频也重音直用反】当伏显戮以示众制曰朕不忍致王于法议其罚有司请废勿王与妻子徙上庸奏可与汤沐邑百户去道自杀昭信弃市立二十二年国除后四嵗宣帝地节四年复立去兄文是为戴王文素正直数谏王去故上立焉二年薨子海阳嗣十五年坐画屋为男女臝交接置酒请诸父姊妹饮令仰视画又海阳女弟为人妻而使与幸臣奸又与从弟调等谋杀一家三人已杀甘露四年坐废徙房陵国除后十五年平帝元始二年复立戴王弟襄隄侯子瘉为广徳王【师古曰隄音丁奚反瘉音愈】奉恵王后二年薨子赤嗣王莽时絶胶东康王寄以孝景中二年立二十八年薨淮南王谋反时寄微闻其事私作兵车镞矢【应劭曰楼车也所以看敌国营垒之虚实也师古曰兵车止谓战车耳镞矢大镞之矢今所谓兵箭者也镞音子木反】战守备备淮南之起及吏治淮南事辞出之【师古曰辞语所连出其事】寄于上最亲【师古曰寄母王夫人即王皇后之妹于上为从母故寄于诸兄弟之中又更亲也此下有常山王云天子为最亲其义亦同】意自伤发病而死不敢置后于是上闻寄有长子贤母无宠少子庆母爱幸寄常欲立之为非次因有过遂无所言上怜之立贤为胶东王奉康王祀而封庆为六安王王故衡山地胶东王贤立十五年薨諡为哀王子戴王通平嗣二十四年薨子顷王音嗣五十四年薨子共王授嗣十四年薨子殷嗣王莽时絶
　　六安共王庆立三十八年薨子夷王禄嗣十年薨子缪王定嗣二十二年薨子顷王光嗣二十七年薨子育嗣王莽时絶
　　清河哀王乗以孝景中三年立十二年薨无子国除常山宪王舜以孝景中五年立舜帝少子骄淫数犯禁上常寛之三十三年薨子勃嗣为王初宪王有不爱姬生长男棁【苏林曰音夺师古曰音他活反其字从木】棁以母无宠故亦不得幸于王王后脩生太子勃王内多所幸姬生子平子商王后稀得幸及宪王疾甚诸幸姬侍病王后以妬媢不常在【师古曰媢亦妬也媢音冐】輙归舍医进药太子勃不自尝药又不宿留侍疾及王薨王后太子乃至宪王雅不以棁为子数【师古曰雅素也数音所具反】不分与财物郎或説太子王后令分棁财皆不聴太子代立又不收恤棁棁怨王后及太子汉使者视宪王丧棁自言宪王病时王后太子不侍及薨六日出舍【如淳曰出服舍也】太子勃私奸饮酒博戏击筑与女子载驰环城过市【师古曰环绕也音宦】入狱视囚天子遣大行骞验问【师古曰张骞也】逮诸证者【师古曰逮捕也】王又匿之吏求捕勃使人致击笞掠擅出汉所疑囚有司请诛勃及宪王后脩上曰脩素无行使棁防之罪勃无良师傅不忍致诛有司请废勿王徙王勃以家属处房陵上许之勃王数月废国除月余天子为最亲诏有司曰常山宪王早夭后妾不和适孽诬争【师古曰适音嫡孽庶也】陷于不谊以防国朕甚闵焉其封宪王子平三万户为真定王子商三万戸为泗水王顷王平立二十五年薨【师古曰真定顷王也】子烈王偃嗣十八年薨子孝王由嗣二十二年薨子安王雍嗣二十六年薨子共王普嗣十五年薨子阳嗣王莽时絶泗水思王商立十二年薨子哀王安世嗣十一年薨【○宋祁曰浙本上作十年下作一年去二字及十字】无子于是武帝怜泗水王絶复立安世弟贺是为戴王立二十二年薨【○宋祁曰浙本云二十年】有遗腹子暖【师古曰暖音讦逺反】相内史不以闻太后上书昭帝闵之抵相内史罪立暖是为勤王【师古曰勤諡也】立三十九年薨子戾王骏嗣三十一年薨子靖嗣王莽时絶
　　赞曰昔鲁哀公有言寡人生于深宫之中长于妇人之手未尝知忧未尝知惧【师古曰哀公与孔子言也事见孙卿子】信哉斯言也虽欲不危亡不可得已【师古曰已语终辞】是故古人以宴安为鸩毒【师古曰左氏传管敬仲云宴安鸩毒不可懐也】亡徳而富贵谓之不幸汉兴至于孝平诸侯王以百数率多骄淫失道何则沈溺放恣之中居势使然也自凡人犹系于习俗而况哀公之伦乎夫唯大雅卓尔不羣河间献王近之矣








　　前汉书卷五十三
　　前汉书卷五十三考证
　　河间献王徳传以孝景前二年立○【臣召南】按汉代贤王河间称首史记五宗世家文太简畧自此以下云云并汉书所补也
　　礼礼记注师古曰礼者礼经也礼记者诸儒记礼之説也○【臣召南】按礼经即仪礼十七篇礼记七十子后学所记艺文志所谓记百三十一篇是也戴记在后故师古特觧之
　　立毛氏诗左氏春秋博士○【臣召南】按儒林传毛公治诗贯公传左氏皆为河间献王博士并当时所不立于学官者数代以还齐鲁韩诗晦而独存毛公谷春秋微而盛行左献王之泽逺矣哉
　　被服儒术注师古云云○胡三省曰顔注非被服者言以儒术衣被其身也
　　对三雍宫○胡三省曰谓对三雍宫之制度非召对于三雍宫也【臣召南】按艺文志有献王对上下三雍宫三篇
　　子刚王堪嗣○按堪史记及本书诸侯王表并作基又顷王授表作缓又孝王庆嗣四十三年薨表作四十七年凡名字数目表传多异如鲁顷王劲表作封文王睃嗣十八年薨表作十九年中山懐王循表作修广川恵王越十三年薨表作十二年缪王齐嗣四十四年薨表作四十五年常山宪王舜三十三年薨表作三十二年安王雍嗣二十六年薨表作十六年泗水思王商十年薨表作十五年戴王立二十二年薨表作二十年有遗腹子暖表作综
　　赵敬肃王彭祖传又使人椎埋攻剽注师古曰椎杀人而埋之○顾炎武曰椎埋即掘冢也新者谓之埋师古注非
　　中山靖王胜传有子百二十余人○按史记作有子枝属百二十余人似并孙数之
　　长沙定王发传二十八年薨○史记作二十七年又戴王庸史记作康王庸














　　前汉书卷五十三考证
　　钦定四库全书
  </div>
  <div class="pagination">
   <a href="前汉书_page51.html">
    上一页
   </a>
   <span>
    ...
   </span>
   <a href="前汉书_page47.html">
    47
   </a>
   <a href="前汉书_page48.html">
    48
   </a>
   <a href="前汉书_page49.html">
    49
   </a>
   <a href="前汉书_page50.html">
    50
   </a>
   <a href="前汉书_page51.html">
    51
   </a>
   <span class="current-page">
    52
   </span>
   <a href="前汉书_page53.html">
    53
   </a>
   <a href="前汉书_page54.html">
    54
   </a>
   <a href="前汉书_page55.html">
    55
   </a>
   <a href="前汉书_page56.html">
    56
   </a>
   <a href="前汉书_page57.html">
    57
   </a>
   <span>
    ...
   </span>
   <a href="前汉书_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
