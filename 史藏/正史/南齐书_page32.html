<!DOCTYPE html>
<html>
 <head>
  <meta charset="utf-8"/>
  <title>
   南齐书 - 第 32 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南齐书 - 第 32 页/共 36 页
  </h1>
  <div class="content">
   诏报从纳，事竟不施行。 
　　转御史中丞，迁骠骑长史，辅国将军。建武初，迁冠军将军、平西长史、南郡太守。稚珪以虏连岁南侵，征役不息，百姓死伤。乃上表曰： 
　　匈奴为患，自古而然，虽三代智勇，两汉权奇，算略之要，二涂而已。一则铁马风驰，奋威沙漠；二则轻车出使，通驿虏庭。榷而言之，优劣可睹。今之议者，咸以丈夫之气耻居物下，况我天威，宁可先屈？吴、楚劲猛，带甲百万，截彼鲸鲵，何往不碎？请和示弱，非国计也。臣以为戎狄兽性，本非人伦，鸱鸣狼踞，不足喜怒，蜂目虿尾，何关美恶。唯宜胜之以深权，制之以远罝，弘之以大度，处之以蝥贼。岂足肆天下之忿，捐苍生之命，发雷电之怒，争虫鸟之气！百战百胜，不足称雄，横尸千里，无益上国。而蚁聚蚕攒，穷诛不尽，马足毛群，难与竞逐。汉高横威海表，窘迫长围；孝文国富刑清，事屈陵辱；宣帝抚纳安静，朔马不惊；光武卑辞厚礼，寒山无霭。是两京四主，英济中区，输宝货以结和，遣宗女以通好，长辔远驭，子孙是赖，岂不欲战，惜民命也。唯汉武藉五世之资，承六合之富，骄心奢志，大事匈奴。遂连兵积岁，转战千里，长驱瀚海，饮马龙城，虽斩获名王，屠走凶羯，而汉之器甲十亡其九。故卫霍出关，千队不反，贰师入漠，百旅顿降，李广败于前锋，李陵没于后阵，其余奔北，不可胜数。遂使国储空悬，户口减半。好战之功，其利安在？战不及和，相去何若？ 
　　自西朝不纲，东晋迁鼎，群胡沸乱，羌狄交横，荆棘攒于陵庙，豺虎咆于宫闱，山渊反覆，黔首涂地，逼迫崩腾，开辟未有。是时得失，略不稍陈。近至元嘉，多年无事，末路不量，复挑强敌。遂乃连城覆徙，虏马饮江，青、徐之际，草木为人耳。建元之初，胡尘犯塞；永明之始，复结通和，十余年间，边候且息。 
　　陛下张天造历，驾日登皇，声雷宇宙，势压河岳。而封豕残魂，未屠剑首，长蛇余喘，偷窥外甸，烽亭不静，五载于斯。昔岁蚁坏，瘘食樊、汉，今兹虫毒，浸淫未已。兴师十万，日费千金，五岁之费，宁可赀计。陛下何惜匹马之驿，百金之赂，数行之诏，诱此凶顽，使河塞息肩，关境全命，蓄甲养民，以观彼弊？我策若行，则为不世之福；若不从命，不过如战失一队耳。或云“遣使不受，则为辱命”。夫以天下为量者，不计细耻；以四海为任者，宁顾小节？一城之没，尚不足惜；一使不反，曾何取惭？且我以权取贵，得我略行，何嫌其耻？所谓尺蠖之屈，以求伸也。臣不言遣使必得和，自有可和之理；犹如欲战不必胜，而有可胜之机耳。今宜早发大军，广张兵势，征犀甲于岷峨，命楼船于浦海。使自青徂豫，候骑星罗，沿江入汉，云阵万里。据险要以夺其魂，断粮道以折其胆，多设疑兵，使精销而计乱，固列金汤，使神茹而虑屈。然后发衷诏，驰轻驿，辩辞重币，陈列吉凶。北虏顽而爱奇，贪而好货，畏我之威，喜我之赂，畏威喜赂，愿和必矣。陛下用臣之启，行臣之计，何忧玉门之下，而无款塞之胡哉？ 
　　彼之言战既殷勤，臣之言和亦慊阔。伏愿察两涂之利害，检二事之多少，圣照玄省，灼然可断。所表谬奏，希下之朝省，使同博议。臣谬荷殊恩，奉佐侯岳，敢肆瞽直，伏奏千里。 
　　帝不纳。徵侍中，不行，留本任。 
　　稚珪风韵清疏，好文咏，饮酒七八斗。与外兄张融情趣相得，又与琅邪王思远、庐江何点、点弟胤并款交。不乐世务，居宅盛营山水，凭几独酌，傍无杂事。门庭之内，草莱不剪，中有蛙鸣，或问之曰：“欲为陈蕃乎？”稚珪笑曰：“我以此当两部鼓吹，何必期效仲举。” 
　　永元元年，为都官尚书，迁太子詹事，加散骑常侍。三年，稚珪疾，东昏屏除，以床舆走，因此疾甚，遂卒。年五十五。赠金紫光禄大夫。 
　　刘绘，字士章，彭城人，太常悛弟也。父勔，宋末权贵，门多人客，使绘与之共语，应接流畅。勔喜曰：“汝后若束带立朝，可与宾客言矣。”解褐著作郎，太祖太尉行参军。太祖见而叹曰：“刘公为不亡也。” 
　　豫章王嶷为江州，以绘为左军主簿，随镇江陵，转镇西外兵曹参军，骠骑主簿。绘聪警有文义，善隶书，数被赏召，进对华敏，僚吏之中，见遇莫及。琅邪王诩为功曹，以吏能自进。嶷谓僚佐曰：“吾虽不能得应嗣陈蕃，然阁下自有二骥也。”复为司空记室录事，转太子洗马，大司马谘议，领录事。时豫章王嶷与文惠太子以年秩不同，物论谓宫、府有疑，绘苦求外出，为南康相。郡事之暇，专意讲说。上左右陈洪请假南还，问绘在郡何似？既而间之曰：“南康是三州喉舌，应须治干。岂可以年少讲学处之邪？”征还为安陆王护军司马，转中书郎，掌诏诰。敕助国子祭酒何胤撰治礼仪。 
　　永明末，京邑人士盛为文章谈义，皆凑竟陵王西邸。绘为后进领袖，机悟多能。时张融、周颙并有言工，融音旨缓韵，颙辞致绮捷，绘之言吐，又顿挫有风气。时人为之语曰：“刘绘贴宅，别开一门。”言在二家之中也。 
　　鱼复侯子响诛后，豫章王嶷欲求葬之，召绘言其事，使为表。绘求纸笔，须臾便成。嶷惟足八字，云“提携鞠养，俯见成人。”乃叹曰：“祢衡何以过此。”后北虏使来，绘以辞辩，敕接虏使。事毕，当撰《语辞》。绘谓人曰：“无论润色未易，但得我语亦难矣。” 
　　事兄悛恭谨，与人语，呼为“使君”。隆昌中，悛坐罪将见诛，绘伏阙请代兄死，高宗辅政，救解之。引为镇军长史，转黄门郎。高宗为骠骑，以绘为辅国将军，谘议，领录事，典笔翰。高宗即位，迁太子中庶子，出为宁朔将军、抚军长史。 
　　安陆王宝晊为湘州，以绘为冠军长史、长沙内史，行湘州事，将军如故。宝晊妃，悛女也。宝晊爱其侍婢，绘夺取，具以启闻，宝晊以为恨，与绘不协。 
　　遭母丧去官。有至性，持丧墓下三年，食粗粝。服阕，为宁朔将军、晋安王征北长史、南东海太守，行南徐州事。绘虽豪侠，常恶武事，雅善博射，未尝跨马。兄悛之亡，朝议赠平北将军、雍州刺史，诏书已出，绘请尚书令徐孝嗣改之。 
　　及梁王义师起，朝廷以绘为持节、督雍梁南北秦四州郢州之竟陵司州之随郡诸军事、辅国将军、领宁蛮校尉、雍州刺史。固让不就。众以朝廷昏乱，为之寒心，绘终不受，东昏改用张欣泰。绘转建安王车骑长史，行府国事。义师围城，南兖州刺史张稷总城内军事，与会情款异常，将谋废立，闲语累夜。东昏殒，城内遣绘及国子博士范云等送首诣梁王于石头，转大司马从事中郎。中兴二年，卒。年四十五。绘撰《能书人名》，自云善飞白，言论之际，颇好矜诩。 
　　弟瑱，字士温。好文章，饮酒奢逸，不吝财物。荥阳毛惠远善画马，瑱善画妇人，世并为第一。官至吏部郎。先绘卒。 
　　史臣曰：刑礼相望，劝戒之道。浅识言治，莫辩后先，故宰世之堤防，御民之羁绊。端简为政，贵在画一，轻重屡易，手足无从。律令之本，文约旨旷，据典行罚，各用情求。舒惨之意既殊，宽猛之利亦异，辞有出没，义生增损。旧尹之事，政非一途，后主所是，即为成用。张弛代积，稍至迁讹。故刑开二门，法有两路，刀笔之态深，舞弄之风起。承喜怒之机隙，挟千金之奸利，剪韭复生，宁失有罪，抱木牢户，未必非冤。下吏上司，文簿从事，辩声察色，莫用矜府，申枉理谳，急不在躬，案法随科，幸无咎悔。至于郡县亲民，百务萌始，以情矜过，曾不待狱，以律定罪，无细非衍。盖由网密宪烦，文理相背。夫惩耻难穷，盗贼长有，欲求猛胜，事在或然，扫墓高门，为利孰远。故永明定律，多用优宽，治物不患仁心，见累于弘厚；为令贵在必行，而恶其舛杂也。 
　　赞曰：袁徇厥戚，犹子为情。稚珪夷远，奏谏罢兵。士章机悟，立行砥名。 
列传第三十  王奂（从弟缋）  张冲 
　　王奂，字彦孙，琅邪临沂人也。祖僧朗，宋左光禄、仪同。父粹，黄门郎。奂出继从祖中书令球，故字彦孙。解褐著作佐郎，太子舍人，安陆王冠军主簿，太子洗马，本州别驾，中书郎，桂阳王司空谘议，黄门郎。元徽元年为晋熙王征虏长史、江夏内史，迁侍中，领步兵校尉。复出为晋熙王镇西长史，加冠军将军、江夏武昌太守。征祠部尚书，转掌吏部。 
　　升明初，迁冠军将军、丹阳尹。 
　　初，王晏父普曜为沈攸之长史，常虑攸之举事，不得还。时奂为吏部，转普曜为内职，晏深德之。及晏仕世祖府，奂从弟蕴反，世祖谓晏曰：“王奂宋家外戚，王蕴亲同逆党，既其群从，岂能无异意。我欲具以启闻。”晏叩头曰：“王奂修谨，保无异志。晏父母在都，请以为质。”世祖乃止。 
　　出为吴兴太守，秩中二千石，将军如故。寻进号征虏将军。建元元年，进号左将军。明年，迁太常，领鄱阳王师，仍转侍中，秘书监，领骁骑将军。又迁征虏将军、临川王镇西长史、领南蛮校尉、南郡内史。奂一岁三迁，上表固让南蛮曰：“今天地初辟，万物载新，刑蛮来威，巴濮不扰。但使边民乐业，有司修务，本府旧州，日就殷阜。臣昔游西土，较见盈虚，兼日者戎烬之后，痍毁难复。虽复缉以善政，未及来苏。今复割撤大府，制置偏校，崇望不足以助强，语实安能以相弊？且资力既分，职司增广，众劳务倍，文案滋烦。非独臣见其难，窃以为国计非允。”见许。于是罢南蛮校尉官。进号前将军。 
　　世祖即位，征右仆射。仍转使持节、监湘州军事、前将军、湘州刺史。永明二年，徙为散骑常侍、江州刺史。初省江州军府。四年，迁右仆射，本州中正。奂无学术，以事干见处。迁尚书仆射，中正如故。校籍郎王植属吏部郎孔琇之以校籍令史俞公喜求进署，矫称奂意，植坐免官。 
　　六年，迁散骑常侍，领军将军。奂欲请车驾幸府。上晚信佛法，御膳不宰牲。使王晏谓奂曰：“吾前去年为断杀事，不复幸诣大臣已判，无容欻尔也。”王俭卒，上用奂为尚书令，以问王晏。晏位遇已重，与奂不能相推，答上曰：“柳世隆有重望，恐不宜在奂后。”乃转为左仆射，加给事中，出为使持节、散骑常侍、都督雍梁南北秦四州郢州之竟陵司州之随郡军事、镇北将军、雍州刺史。上谓王晏曰：“奂于释氏，实自专至。其在镇或以此妨务，卿相见言次及之，勿道吾意也。”上以行北诸戍士卒多褴缕，送袴褶三千具，令奂分赋之。 
　　十一年，奂辄杀宁蛮长史刘兴祖，上大怒，使御史中丞孔稚珪奏其事曰： 
　　雍州刺史王奂启录小府长史刘兴祖，虚称“兴祖扇动山蛮，规生逆谋，诳言诽谤，言辞不逊”。敕使送兴祖下都，奂虑所启欺妄，于狱打杀兴祖，诈启称自经死。止今体伤楗苍，事暴闻听。 
　　摄兴祖门生刘倪到台辨问，列“兴祖与奂共事，不能相和。自去年朱公恩领军征蛮失利，兴祖启闻，以启呈奂，奂因此便相嫌恨。若云兴祖有罪，便应事在民间；民间恬然，都无事迹。去十年九月十八日，奂使仗身三十人来，称敕录兴祖付狱。安定郡蛮先在郡赃私，兴祖既知其取与，即牒启，奂不问。兴祖后执录，奂仍令蛮领仗身于狱守视。兴祖未死之前，于狱以物画漆柈子中出密报家，道无罪，令启乞出都一辨，万死无恨。”又云：“奂驻兴祖严禁信使，欲作方便，杀以除口舌。”又云：“奂意乃可。奂第三息彪随奂在州，凡事是非皆干豫，扇构密除兴祖。”又云：“兴祖家饷糜，中下药，食两口便觉，回乞狱子，食者皆大利。兴祖大叫道：‘糜中有药！’近狱之家，无人不闻。”又云：“奂治著兴祖日急，判无济理。十一月二十一日，奂使狱吏来报兴祖家，道兴祖于狱自经死。尸出，家人共洗浴之，见兴祖颈下有伤，肩胛乌，阴下破碎，实非兴祖自经死。家人及门义共见，非是一人。”重摄检雍州都留田文喜，列与倪符同状。 
　　兴祖在狱，嗛苦望下，既蒙降旨，欣愿始遂，岂容于此，方复自经？敕以十九日至，兴祖以二十一日死，推理检迹，灼然矫假。寻敕使送下，奂辄拒诏，所谤诸条，悉出奂意。毁故丞相若陈显达，诽讪朝事，莫此之深。彪私随父之镇，敢乱王法，罪并合穷戮。 
　　上遣中书舍人吕文显、直阁将军曹道刚领斋仗五百人收奂。敕镇西司马曹虎从江陵步道会襄阳。 
　　奂子彪素凶剽，奂不能制。女婿殷叡惧祸，谓奂曰：“曹、吕今来，既不见真敕，恐为奸变，政宜录取，驰启闻耳。”奂纳之。彪辄令率州内得千余人，开镇库，取仗，配衣甲，出南堂陈兵，闭门拒守。奂门生郑羽叩头启奂，乞出城迎台使。奂曰：“我不作贼，欲先遣启自申。政恐曹、吕辈小人相陵藉，故且闭门自守耳。”彪遂出与虎军战，其党范虎领二百人降台军，彪败走归。土人起义攻州西门，彪登门拒战，却之。奂司马黄瑶起、宁蛮长史裴叔业于城内起兵攻奂。奂闻兵入，还内礼佛，未及起，军人遂斩之。年五十九，执彪及弟爽、弼、殷叡，皆伏诛。 
　　诏曰：“逆贼王奂，险诐之性，自少及长。外饰廉勤，内怀凶慝，贻戾乡伍，取弃衣冠。拔其文笔之用，擢以显任，出牧樊阿，政刑弛乱。第三息彪矫弄威权，父子均势。故宁蛮长史刘兴祖忠于奉国，每事匡执，奂忿其异己，诬以讪谤，肆怒囚录，然后奏闻。朕察奂愚诈，诏送兴祖还都，乃惧奸谋发露，潜加杀害。欺罔既彰，中使辩核，遂授兵登陴，逆捍王命。天威电扫，义夫咸奋，曾未浃辰，罪人斯获，方隅克殄，汉南肃清。自非犯官兼预同逆谋，为一时所驱逼者，悉无所问。” 
　　奂长子太子中庶子融，融弟司徒从事中郎琛，于都弃市。余孙皆原宥。 
　　殷睿字文子，陈郡人，晋太常融七世孙也。宋元嘉末，祖元素坐染太初事诛。睿遗腹亦当从戮，外曾祖王僧朗启孝武救之，得免。睿解文义，有口才，司徒褚渊甚重之，谓之曰：“诸殷自荆州以来，无出卿右者。”睿敛容答曰：“殷族衰悴，诚不如昔，若此旨为虚，故不足降；此旨为实，弥不可闻。”奂为雍州，启睿为府长史。 
　　睿族父恒，字昭度，与睿同承融后。宋司空景仁孙也。恒及父道矜，并有古风，以是见蚩于世，其事非一。恒，宋泰始初为度支尚书，坐属父疾及身疾多，为有司所奏。明帝诏曰：“殷道矜有生便病，比更无横疾。恒因愚习惰，久妨清叙。左迁散骑常侍，领校尉。”恒历官清显，至金紫光禄大夫。建武中卒。 
　　奂弟伷女为长沙王晃妃，世祖诏曰：“奂自陷逆节，长沙王妃男女并长，且奂又出继，前代或当有准，可特不离绝。”奂从弟缋。 
　　缋字叔素，宋车骑将军景文子也。弱冠，为秘书郎，太子舍人，转中书舍人。景文以此授超阶，令缋经年乃受。景文封江安侯，缋袭其本爵，为始平县五等男。迁秘书丞，司徒右长史。元徽末，除宁朔将军、建平王征北长史、南东海太守，黄门郎，宁朔将军、东阳太守。世祖为抚军，吏部尚书张岱选缋为长史，呈选牒。太祖笑谓岱曰：“此可谓素望。”迁散骑常侍，骁骑将军。出补义兴太守，辄录郡吏陈伯喜付阳羡狱，欲杀之。县令孔逭不知何罪，不受缋教，为有司所奏，缋坐白衣领职。迁太子中庶子，领骁骑，转长史兼侍中。世祖出射雉，缋信佛法，称疾不从驾。转左民尚书，以母老乞解职，改授宁朔将军、大司马长史、淮陵太守。出为宣城太守，秩中二千石。隆昌元年，迁辅国将军、太傅长史，不拜。仍为冠军将军、豫章内史。进号征虏。又坐事免官。除冠军将军，司徒左长史，散骑常侍，随王师。除征虏将军，骠骑长史，迁散骑常侍，太常。永元元年卒，年五十三。谥靖子。 
　　缋女适安陆王子敬，世祖宠子。永明三年纳妃，修外舅姑之敬。世祖遣文惠太子相随往缋家置酒设乐，公卿皆冠冕而至，当世荣之。 
　　张冲，字思约，吴郡吴人。父柬，通直郎。冲出继从伯侍中景胤，小名查；父邵，小名梨。宋文帝戏景胤曰：“查何如梨？”景胤答曰：“梨是百果之宗，查何敢及。” 
　　冲亦少有至性，辟州主簿，随从叔永为将帅，除绥远将军、盱眙太守。永征彭城，遇寒雪，军人足胫冻断者十七八，冲足指皆堕。除尚书驾部郎，桂阳王征南中兵，振威将军。历骠骑太尉南中郎参军，不拜。迁征西从事中郎，通直郎，武陵王北中郎直兵参军，长水校尉，除宁朔将军，本官如故。迁左军将军，加宁朔将军，辅国将军。冲少从戎事，朝廷以干力相待，故历处军校之官。出为马头太守，徙盱眙太守，辅国将军如故。永明六年，迁西阳王冠军司马。八年，为假节、监青冀二州刺史事，将军如故。冲父初卒，遗命曰：“祭我必以乡土所产，无用牲物。”冲在镇，四时还吴园中取果菜，流涕荐焉。仍转刺史。 
　　郁林即位，进号冠军将军。明帝即位，以晋寿太守王洪范代冲。除黄门郎，加征虏将军。建武二年，虏寇淮泗，假冲节，都督青冀二州北讨诸军事，本官如故。虏并兵攻司州青徐，诏出军分其兵势。冲遣军主桑系祖由渣口攻拔虏建陵、驿马、厚丘三城，多所杀获。又与洪轨范遣军主崔季延袭虏纪城，据之。冲又遣军主杜僧护攻拔虏虎坑、冯时、即丘三城，驱生口辎重还。至溘沟，虏救兵至，缘道要击，僧护力战，大破之。 
　　其年，迁庐陵王北中郎司马、加冠军将军，未拜，丰城公遥昌为豫州，上虑寇难未已，徙冲为征虏长史、南梁郡太守。永泰元年，除江夏王前军长史。东昏即位，出为建安王征虏长史、辅国将军、江夏内史，行郢州府州事。永元元年，迁持节、督豫州军事、豫州刺史，代裴叔业。竟不行。明年，迁督南兖兖徐青冀五州、辅国将军、南兖州刺史，持节如故。会司州刺史申希祖卒，以冲为督司州军事、冠军将军、司州刺史。裴叔业以寿春降虏，又迁冲为督南兖兖徐青冀五州、南兖州刺史，持节、将军如故。并未拜。崔慧景事平，征建安王宝夤还都，以冲为督郢司二州、郢州刺史，持节、将军如故。一岁之中，频授四州，至此受任。其冬，进征虏将军。封定襄侯，食邑千户。 
　　梁王义师起，东昏遣骁骑将军薛元嗣、制局监暨荣伯领兵及粮运百四十余船送冲，使拒西师。元嗣等惩刘山阳之败，疑冲不敢进，停住夏口浦。闻义师将至，元嗣、荣伯相率入郢城。时竟陵太守房僧寄被代还至郢，东昏敕僧寄留守鲁山，除骁骑将军。僧寄谓冲曰：“臣虽未荷朝廷深恩，实蒙先帝厚泽。荫其树者不折其枝，实欲微立尘效。”冲深相许诺，共结盟誓。乃分部拒守，遣军主孙乐祖数千人助僧寄据鲁山岸立城垒。 
　　明年二月，梁王出沔口，围鲁山城。遣军主曹景宗等过江攻郢城，未及尽济，冲遣中兵参军陈光静等开门出击，为义师所破，光静战死，冲固守不出。景宗于是据石桥浦，连军相续，下至加湖。东昏遣军主巴西梓潼二郡太守吴子阳、光子衿、李文钊、陈虎牙等十三军援郢，至加湖不得进，乃筑城举烽，城内亦举火应之。而内外各自保，不能相救。 
　　冲病死，元嗣、荣伯与冲子孜及长史江夏内史程茂固守。东昏诏赠冲散骑常侍、护军将军。假元嗣、子阳节。江水暴长，加湖城淹渍，义师乘高舰攻之，子阳等大败散。鲁山城乏粮，军人于矶头捕细鱼供食，密治轻船，将奔夏口。梁王命偏军断其取路，防备越逸。房僧寄病死，孙乐祖窘，以城降。 
　　郢城被围二百余日，士庶病死者七八百家。鲁山既败，程茂及元嗣等议降，使孜为书与梁王。冲故吏青州治中房长瑜谓孜曰：“前使君忠贯昊天，操逾松竹。郎君但当端坐画一，以荷析薪。若天运不与，幅巾待命，以下从使君。今若随诸人之计，非唯郢州士女失高山之望，亦恐彼所不取也。”鲁山陷后二日，元嗣等以郢城降。 
　　东昏以程茂为督郢司二州、辅国将军、郢州刺史，元嗣为督雍梁南北秦四州郢州之竟陵司州之随郡、冠军将军、雍州刺史，并持节。时郢鲁二城已降，死者相积，竟无叛散。时以冲及房僧寄比臧洪之被围也。赠僧寄益州刺史。 
　　时新蔡太守席谦，永明中为中书郎王融所荐。父恭穆，镇西司马，为鱼复侯所害。至是谦镇盆城，闻义师东下，曰：“我家世忠贞，殒死不二。”为陈伯之所杀。 
　　史臣曰：石碏弃子，弘灭亲之戒；鲍永晚降，知事新之节。王奂诚在靡贰，迹允严科；张冲未达天心，守迷义运。致危之理异，为亡之事一也。 
　　赞曰：王居北牧，子未克家。终成干纪，覆此胄华。张垒穷守，死如乱麻。为悟既晚，辩见方赊。 
列传第三十一 文二王  明七王 
　　文惠太子四男：安皇后生郁林王昭业；宫人许氏生海陵恭王昭文；陈氏生巴陵王昭秀；褚氏生桂阳王昭粲。 
　　巴陵王昭秀，字怀尚，太子第三子也。永明中封曲江公，千五百户。十年，为宁朔将军、济阳太守。郁林即位，封临海郡王，二千户。隆昌元年，为使持节、都督荆雍益宁梁南北秦七州军事、西中郎将、荆州刺史。延兴元年，征为车骑将军，卫京师，以永嘉王昭粲代之。 
　　明帝建武二年，通直常侍庾昙隆启曰：“周定雒邑，天子置畿内之民；汉都咸阳，三辅为社稷之卫。中晋南迁，事移威弛，近郡名邦，多有国食。宋武创业，依拟古典，神州部内，不复别封。而孝武末年，分树宠子，苟申私爱，有乖训准。隆昌之元，特开母弟之贵，窃谓非古。圣明御宇，礼旧为先，畿内限断，宜遵昔制，赐茅授土，一出外州。”诏付尚书详议。其冬，改封昭秀为巴陵王。永泰元年见杀，年十六。 
　　桂阳王昭粲，太子第四子也。郁林立，以皇弟封永嘉郡王，南徐州刺史。延兴元年，出为使持节、都督荆雍益宁梁南北秦七州军事、西中郎将、荆州刺史。明帝立，欲以闻喜公遥欣为荆州，转昭粲为右将军，中书令。建武二年，改封桂阳王。四年，迁太常，将军如故。永泰元年见杀，年八岁。 
　　明帝十一男：敬皇后生东昏侯宝卷，江夏王宝玄，鄱阳王宝夤，和帝；殷贵嫔生巴陵隐王宝义，晋熙王宝嵩；袁贵妃生庐陵王宝源；管淑妃生邵陵王宝攸；许淑媛生桂阳王宝贞。余皆早夭。 
　　巴陵隐王宝义，字智勇，明帝长子也。本名明基。建武元年，为持节、都督扬南徐州军事、前将军、扬州刺史。封晋安郡王，三千户。宝义少有废疾，不堪出人间，故止加除授，仍以始安王遥光代之。转宝义为右将军，领兵置佐，镇石头。二年，出为使持节、都督南徐州军事、镇北将军、南徐州刺史。东昏即位，进征北大将军，开府仪同三司，给仗。永元元年，给班剑二十人。始安王遥光诛，为都督扬南徐二州军事、骠骑大将军、扬州刺史，持节如故。东府被兵火，屋宇烧残，帝方营宫殿，不暇修葺。宝义镇西州。三年，进位司徒。和帝西台建，以为侍中、司空，使持节、都督、刺史如故。梁王定京邑，宣德太后令以宝义为太尉，领司徒。诏云：“不言之化，形于自远。”时人皆云此实录也。梁受禅，封谢沐县公，寻封巴陵郡王，奉齐后。天监中薨。 
　　江夏王宝玄，字智深，明帝第三子也。建武元年，为征虏将军，领石头戍事，封江夏郡王。仍出为持节、都督郢司二州军事、西中郎将、郢州刺史。永泰元年，还为前将军，领石头戍事。未拜，东昏即位，进号镇军将军。永元元年，又进车骑将军，代晋安王宝义为使持节、都督南徐兖二州军事、南徐兖二州刺史，将军如故。宝玄娶尚书令徐孝嗣女为妃，孝嗣被诛离绝，少帝送少姬二人与之，宝玄恨望，密有异计。明年，崔慧景举兵，还至广陵，遣使奉宝玄为主。宝玄斩其使，因是发将吏防城。帝遣马军主戚平、外监黄林夫助镇京口。慧景将渡江，宝玄密与相应，杀司马孔矜、典签吕承绪及平、林夫，开门纳慧景。使长史沈佚之、谘议柳憕分部军众，乘八扛舆，手执绛麾幡，随慧景至京师，住东城，百姓多往投集。慧景败，收得朝野投宝玄及慧景军名，帝令烧之，曰：“江夏尚尔，岂复可罪余人。”宝玄逃奔数日乃出。帝召入后堂，以步鄣裹之，令群小数十人鸣鼓角驰绕其外，遣人谓宝玄曰：“汝近围我亦如此。”少日乃杀之。 
　　庐陵王宝源，字智渊，明帝第五子也。建武元年，为北中郎将，镇琅邪城，封庐陵郡王。迁右将军，领石头戍事，乃出为使持节、都督南兖兖徐青冀五州军事、后将军、南兖州刺史。王敬则伏诛，徙宝源为都督会稽东阳临海永嘉新安五郡军事、会稽太守，将军如故。永元元年，进号安东将军。和帝即位，以为侍中、车骑将军、开府仪同三司，都督、太守如故。未拜，中兴二年薨。 
　　鄱阳王宝夤，字智亮，明帝第六子也。建武初，封建安郡王。二年，为北中郎将，镇琅邪城。明年，出为持节、都督江州军事、南中郎将、江州刺史。东昏即位，为使持节、都督郢司二州军事、征虏将军、郢州刺史。寻进号前将军。永元二年，征为抚军，领石头戍事，未拜。三年，为车骑将军、开府仪同三司，镇石头。其秋，雍州刺史张欣泰等谋起事于新亭，杀台内诸主帅，事在《欣泰传》。难作之日，前南谯太守王灵秀奔往石头，率城内将吏见力去车脚载宝夤向台城，百姓数千人皆空手随后，京邑骚乱。宝夤至杜姥宅，日已欲暗，城门闭，城上人射之，众弃宝夤逃走。宝夤逃亡三日，戎服诣草市尉，尉驰以启帝，帝迎宝夤入宫问之。宝夤涕泣称：“尔日不知何人逼使上车，仍将去，制不自由。”帝笑，乃复爵位。和帝立，西台以宝夤为使持节、都督南徐兖二州军事、卫将军、南徐州刺史。少帝以为使持节、都督荆益宁雍梁南北秦七州军事、荆州刺史，将军如故。宣德太后临朝，梁王为建安公，改封宝夤为鄱阳王。中兴二年谋反，奔魏。 
　　邵陵王宝攸，字智宣，明帝第九子也。建武元年，封南平郡王。二年，改封。三年，为北中郎将，镇琅邪城。永元元年，为持节、都督南北徐南兖青冀五州军事、南兖州刺史，郎将如故。未拜，迁征虏将军，领石头戍事。丹阳尹，戍事如故。陈显达事平，出为持节、督江州军事、左将军、江州刺史。以本号还京师，授中军将军，秘书监。中兴二年谋反，宣德太后令赐死。 
　　晋熙王宝嵩，字智靖，明帝第十子也。永元二年，为冠军将军、丹阳尹。仍迁持节、都督南徐兖二州军事、南徐州刺史，将军如故。中兴元年，和帝以为中书令。明年，谋反伏诛。 
　　桂阳王宝贞，明帝第十一子也。永元二年，为中护军、北中郎将，领石头戍事。中兴二年谋反，伏诛。 
　　史臣曰：《春秋》书“郑伯克段于鄢”，兄弟之恩离，君臣之义正。夫逆顺有势，况亲兼一体，道穷数尽，或容触啄。而宝玄自寻干戈，欣受家难。曾不悟执柯所指，跗萼相从，以此而图万全，未知其仿佛也。 
　　赞曰：文惠二王，于嗟夭殇。明子七国，终亦衰亡。 
列传第三十二 裴叔业  崔慧景  张欣泰 
　　裴叔业，河东闻喜人，晋冀州刺史徽后也。徽子游击将军黎，遇中朝乱，子孙没凉州，仕于张氏。黎玄孙先福，义熙末还南，至荥阳太守。叔业父祖晚渡。少便弓马，有武干。宋元徽末，累官为羽林监，太祖骠骑行参军。建元元年，除屯骑校尉。虏侵司豫二州，以叔业为军主征讨，本官如故。上初即位，群下各献谠言。二年，叔业上疏曰：“成都沃壤，四塞为固，古称一人守隘，万夫趑趄。雍、齐乱于汉世，谯、李寇于晋代，成败之迹，事载前史。顷世以来，绥驭乖术，地惟形势，居之者异姓，国实武用，镇之者无兵，致寇掠充斥，赕税不断。宜遣帝子之尊，临抚巴蜀，总益、梁、南秦为三州刺史。率文武万人，先启岷汉，分遣郡戍，皆配精力，搜荡山源，纠虔奸蠹。威令既行，民夷必服。”除宁朔将军，军主如故。永明四年，累至右军将军，东中郎谘议参军。 
　　高宗为豫州，叔业为右军司马，加建威将军、军主，领陈留太守。七年，为王敬则征西司马，将军、军主如故。随府转骠骑。在寿春为佐数年。九年，为宁蛮长史、广平太守。雍州刺史王奂事难，叔业率部曲于城内起义。上以其有干用，仍留为晋安王征北谘议，领中兵，扶风太守，迁晋熙王冠军司马。延兴元年，加宁朔将军，司马如故。叔业早与高宗接事，高宗辅政，厚任叔业以为心腹，使领军掩袭诸蕃镇，叔业尽心用命。 
　　建武二年，虏围徐州，叔业以军主隶右卫将军萧坦之救援。叔业攻虏淮栅外二城，克之，贼众赴水死甚众。除黄门侍郎。上以叔业有勋诚，封武昌县伯，五百户。仍为持节、督徐州军事、冠军将军、徐州刺史。四年，虏主寇沔北，上令叔业援雍州。叔业启：“北人不乐远行，唯乐侵伐虏堺，则雍司之贼，自然分张，无劳动民向远也。”上从之。叔业率军攻虹城，获男女四千余人。徙督豫州、辅国将军、豫州刺史，持节如故。 
　　永泰元年，叔业领东海太守孙令终、新昌太守刘思效、马头太守李僧护等五万人围涡阳，虏南兖州所镇，去彭城百二十里。伪兖州刺史孟表固守拒战，叔业攻围之，积所斩级高五丈，以示城内。又遣军主萧璝、成宝真分攻龙亢戍，即虏马头郡也。虏闭城自守。伪徐州刺史广陵王率二万人、骑五千匹至龙亢，璝等拒战不敌。叔业三万余人助之，数道攻虏。虏新至，营未立，于是大败。广陵王与数十骑走，官军追获其节。虏又遣伪将刘藻、高聪继至，叔业率军迎击破之，再战，斩首万级，获生口三千人，器仗驴马绢布千万计。虏主闻广陵王败，遣伪都督王肃、大将军杨大眼步骑十八万救涡阳，叔业见兵盛，夜委军遁走。明日，官军奔溃，虏追之，伤杀不可胜数，日暮乃止。叔业还保涡口，上遣使慰劳。 
　　高宗崩，叔业还镇。少主即位，诛大臣，京师屡有变发。叔业登寿春城北望肥水，谓部下曰：“卿等欲富贵乎？我言富贵亦可办耳。”永元元年，徙督南兖兖徐青冀五州军事、南兖州刺史，将军、持节如故。叔业见时方乱，不乐居近蕃，朝廷疑其欲反，叔业亦遣使参察京师消息，于是异论转盛。叔业兄子植、扬并为直阁，殿内驱使。虑祸至，弃母奔寿阳，说叔业以朝廷必见掩袭。徐世檦等虑叔业外叛，遣其宗人中书舍人裴长穆宣旨，许停本任。叔业犹不自安，而植等说之不已，叔业忧惧，问计于梁王，梁王令遣家还都，自然无患。叔业乃遣子芬之等还质京师。明年，进号冠军将军。传叔业反者不已，芬之愈惧，复奔寿春。于是发诏讨叔业，遣护军将军崔慧景、征虏将军豫州刺史萧懿督水陆众军西讨，顿军小岘。叔业病困，植请救魏虏，送芬之为质。叔业寻卒，虏遣大将军李丑、杨大眼二千余骑入寿春。初，虏主元宏建武二年至寿春，其下劝攻城。宏曰：“不须攻，后当降也。”植等皆还洛阳。 
　　崔慧景，字君山，清河东武城人也。祖构，奉朝请。父系之，州别驾。慧景初为国子学生。宋泰始中，历位至员外郎，稍迁长水校尉，宁朔将军。太祖在淮阴，慧景与宗人祖思同时自结。太祖欲北渡广陵，使慧景具船于陶家后渚，事虽不遂，以此见亲。除前军。沈攸之事平，仍出为武陵王安西司马、河东太守，使防捍陕西。升明三年，豫章王为荆州，慧景留为镇西司马，兼谘议，太守如故。太祖受禅，封乐安县子，三百户。豫章王遣慧景奉表称庆还京师，太祖召见，加意劳接。转平西府司马、南郡内史。仍迁为南蛮长史，加辅国将军，内史如故。先是蛮府置佐，资用甚轻，至是始重其选。 
　　建元元年，虏动，豫章王遣慧景三千人顿方城，为司州声援。虏退，梁州贼李乌奴未平，以慧景为持节、都督梁南北秦沙四州军事、西戎校尉、梁南秦二州刺史，将军如故。敕荆州资给发遣，配以实甲千人，步道从襄阳之镇。初，乌奴屡为官军所破，走氐中，乘间出，扰动梁、汉，据关城。遣使诣荆州请降，豫章王不许。遣中兵参军王图南率益州军从剑阁掩讨，大摧破之，乌奴还保武兴。慧景发汉中兵众，进顿白马。遣支军与图南腹背攻击，乌奴大败，遂奔于武兴。 
　　世祖即位，进号冠军将军。在州蓄聚，多获珍货。永明三年，以本号还。迁黄门郎，领羽林监。明年，迁随王东中郎司马，加辅国将军。出为持节、督司州军事、冠军将军、司州刺史。母丧，诏起复本任。慧景每罢州，辄倾资献奉，动数百万，世祖以此嘉之。九年，以本号征还，转太子左率，加通直常侍。明年，迁右卫将军，加给事中。 
　　是时虏将南侵，上出慧景为持节、督豫州郢州之西阳司州之汝南二郡诸军事、冠军将军、豫州刺史。郁林即位，进号征虏将军。慧景以少主新立，密与虏交通，朝廷疑惧。高宗辅政，遣梁王至寿春安慰之，慧景遣密启送诚劝进，征还，为散骑常侍，左卫将军。建武二年，虏寇徐、豫，慧景以本官假节向钟离，受王玄邈节度。寻加冠军将军。四年，迁度支尚书，领太子左率。 
　　冬，虏主攻沔北五郡，假慧景节，率众二万，骑千匹，向襄阳。雍州众军并受节度。永泰元年，慧景至襄阳，五郡已没。加慧景平北将军，置佐史，分军助戍樊城。慧景顿涡口村，与太子中庶子梁王及军主前宁州刺史董仲民、刘山阳、裴帟、傅法宪等五千余人进行邓城。前参骑还，称虏军且至。须臾，望数万骑俱来，慧景据南门，梁王据北门，令诸军上城上。时慧景等蓐食轻行，皆有饥惧之色。军中北馆客三人走投虏，具告之。虏伪都督中军大将军彭城王元勰分遣伪武卫将军元蚪趣城东南，断慧景归路，伪司马孟斌向城东，伪右卫将军播正屯城北，交射城内。梁王欲出战，慧景曰：“虏不夜围人城，待日暮自当去也。”既而虏众转盛，慧景于南门拔军，众军不相知，随后奔退。虏军从北门入，刘山阳与部曲数百人断后死战，虏遣铠马百余匹突取山阳，山阳使射手射之，三人倒马，手杀十余人，不能禁，且战且退。慧景南出过闹沟，军人蹈藉，桥皆断坏，虏军夹路射之，军主傅法宪见杀，赴沟死者相枕。山阳取袄杖填沟，乘之得免。虏主率大众追之，晡时，虏主至沔北，围军主刘山阳，山阳据城苦战，至暮，虏乃退。众军恐惧，其夕皆下船还襄阳。 
　　东昏即位，改领右卫将军，平北、假节如故。未拜。永元元年，迁护军将军，寻加侍中。陈显达反，加慧景平南将军，都督众军事，屯中堂。时辅国将军徐世檦专势号令，慧景备员而已。帝既诛戮将相，旧臣皆尽，慧景自以年宿位重，转不自安。明年，裴叔业以寿春降虏，改授慧景平西将军，假节、侍中、护军如故，率军水路征寿阳。军顿白下，将发，帝长围屏除出琅邪城送之。帝戎服坐城楼上，召慧景单骑进围内，无一人自随者。裁交数言，拜辞而去。慧景既得出，甚喜。子觉为直阁将军，慧景密与期。四月慧景至广陵，觉便出奔。 
　　慧景过广陵数十里，召会诸军主曰：“吾荷三帝厚恩，当顾托之重。幼主昏狂，朝廷坏乱，危而不扶，责在今日。欲与诸君共建大功，以安宗社，何如？”众皆响应。于是回军还广陵，司马崔恭祖守广陵城，开门纳之。帝闻变，以征虏将军右卫将军左兴盛假节，督京邑水陆众军。慧景停二日，便收众济江集京口。江夏王宝玄又为内应，合二镇兵力，奉宝玄向京师。 
　　台遣骁骑将军张佛护、直阁将军徐元称、屯骑校尉姚景珍、西中郎参军徐景智、游荡军主董伯珍、骑官桓灵福等据竹里为数城。宝玄遣信谓佛护曰：“身自还朝，君何意苦相断遏？”佛护答曰：“小人荷国重恩，使于此创立小戍。殿下还朝，但自直过，岂敢干断。”遂射慧景军，因合战。慧景子觉及崔恭祖领前锋，皆伧楚善战；又轻行不爨食。以数舫缘江载酒肉为军粮。每见台军城中烟火起，辄尽力攻击，台军不复得食，以此饥困。元称等议欲降，佛护不许。十二日，恭祖等复攻之，城陷，佛护单马走，追得斩首，徐元称降，余军主皆死。慧景至临沂，令李玉之发桥断路，慧景收杀之。 
　　台遣中领军王莹都督众军，据湖头筑垒，上带蒋山西岩，实甲数万。慧景至查硎，竹塘人万副儿善射猎，能捕虎，投慧景曰：“今平路皆为台军所断，不可议进。唯宜从蒋山龙尾上，出其不意耳。”慧景从之，分遣千余人鱼贯缘山，自西岩夜下，鼓叫临城中。台军惊恐，即时奔散。帝又遣右卫将军左兴盛率台内三万人拒慧景于北篱门，望风退走。慧景引军入乐游苑，恭祖率轻骑十余匹突进北掖门，乃复出，宫门皆闭。慧景引众围之。于是东府、石头、白下、新亭诸城皆溃。左兴盛走，不得入宫，逃淮渚荻舫中，慧景擒杀之。宫中遣兵出荡，不克。慧景烧兰台府署为战场，守卫尉萧畅屯南掖门处分城内，随方应击，众心以此稍安。 
　　慧景称宣德太后令，废帝为吴王。时巴陵王昭胄先逃民间，出投慧景，慧景意更向之，故犹豫未知所立。竹里之捷，子觉与恭祖争勋，慧景不能决。恭祖劝慧景射火箭烧北掖楼，慧景以大事垂定，后若更造，费用功力，不从其计。性好谈义，兼解佛理，顿法轮寺，对客高谈。恭祖深怀怨望。 
　　先是卫尉萧懿为征虏将军、豫州刺史，自历阳步道征寿阳。帝遣密使告之，懿率军主胡松、李居士等数千人自采石济岸，顿越城，举火，台城中鼓叫称庆。恭祖先劝慧景遣二千人断西岸军，令不得渡，慧景以城旦夕降，外救自然应散。至是恭祖请击义师，又不许。乃遣子觉将精手数千人渡南岸。义师昧旦进战，数合，士皆致死，觉大败，赴淮死者二千余人，觉单马退，开桁阻淮。其夜，崔恭祖与骁将刘灵运诣城降，慧景众情离坏，乃将腹心数人潜去，欲北渡江，城北诸军不知，犹为拒战。城内出荡，杀数百人。义军渡北岸，慧景余众皆奔。慧景围城凡十二日，军旅散在京师，不为营垒。及走，众于道稍散，单马至蟹浦，为渔父所斩，以头内鳅鱼篮，担送至京师，时年六十三。 
　　追赠张佛护为司州刺史，左兴盛豫州刺史，并征虏将军，徐景智、桓灵福屯骑校尉，董伯珍员外郎，李玉之给事中，其余有差。 
　　恭祖者，慧景宗人，骁果便马槊，气力绝人，频经军阵，讨王敬则，与左兴盛军容袁文旷争敬则首，诉明帝曰：“恭祖秃马绛衫，手刺倒贼，故文旷得斩其首。以死易勋，而见枉夺。若失此勋，要当刺杀左兴盛。”帝以其勇健，使谓兴盛曰：“何容令恭祖与文旷争功。”遂封二百户。慧景平后，恭祖系尚方，少时杀之。 
　　觉亡命为道人，见执伏法。临刑与妹书曰：“舍逆旅，归其家，以为大乐；况得从先君游太清乎！古人有力扛周鼎，而有立锥之叹，以此言死，亦复何伤！平生素心，士大夫皆知之矣。既不得附骥尾，安得施名于后世？慕古竹帛之事，今皆亡矣。”慧景妻女亦颇知佛义。 
　　觉弟偃，为始安内史，藏窜得免。和帝西台立，以为宁朔将军。中兴元年，诣公车门上书曰：“臣窃惟太祖、高宗之孝子忠臣，而昏主之贼臣乱子者，江夏王与陛下，先臣与镇军是也。臣闻尧舜之心，常以天下为忧，而不以位为乐。彼孑然之舜，垄亩之人，犹尚若此；况祖业之重，家国之切？江夏既行之于前，陛下又蹈之于后，虽成败异术，而所由同方也。陛下初登至尊，与天合符。天下纤介之屈，尚望陛下申之，丝发之冤，尚望陛下理之，况先帝之子，陛下之兄，所行之道，即陛下所由哉？如此尚弗恤，其余何几哉？陛下德侔造化，仁育群生，虽在昆虫草木，有不得其所者，览而伤焉，而况乎友爱天至，孔怀之深！夫岂不怀，将以事割。此实左右不明，未之或详。惟陛下公听并观，以询之刍荛。群臣有以臣言为不可，乞使臣廷辩之，则天人之意塞，四海之疑释。必若不然，幸小民之无识耳。使其晓然知此，相聚而逃陛下，以责江夏之冤，朝廷将何以应之哉？若天听沛然回光，发恻怆之诏，而使东牟朱虚东褒仪父之节，则荷戈之士，谁不尽死？愚戆之言，万一上合，事乞留中。” 
　　事寝不报。偃又上疏曰： 
　　近冒陈江夏之冤，定承圣诏，已有褒赠，此臣狂疏之罪也。然臣所以谘问者，不得其实，罪在万没，无所复云。但愚心所恨，非敢以父子之亲，骨肉之间，而侥幸曲陛下之法，伤至公之义。诚不晓圣朝所以然之意。若以狂主虽狂，而实是天子，江夏虽贤，实是人臣，先臣奉人臣逆人君，以为不可申明诏，得矣；然未审陛下亦是人臣不？而镇军亦复奉人臣逆人君，今之严兵劲卒，方指于象魏者，其故何哉？臣所不死，苟存视息，非有他故，所以待皇运之开泰，申冤魂之枉屈。今皇运既已开泰矣，而死于社稷尽忠，反以为贼，臣何用此生陛下世矣。 
　　臣闻王臣之节，竭智尽公以奉其上；居股肱之任者，申理冤滞，荐达群贤。凡此众臣，夙兴夜寐，心未尝须臾之间而不在公。故万物无不得其理，而颂声作焉。臣谨案镇军将军臣颖胄，宗室之亲，股肱之重，身有伊、霍之功，荷陛下稷、旦之任。中领军臣详，受帷幄之寄，副宰相之尊。皆所以栋梁朝廷，社稷之臣，天下所当，遑遑匪懈，尽忠竭诚，欲使万物得理，而颂声大兴者，岂复宜逾此哉？而同知先臣股肱江夏，匡济王室，天命未遂，王亡与亡，而不为陛下瞥然一言。知而不言，是不忠之臣，不知而言，乃不智之臣，此而不知，将何所知？如以江夏心异先臣，受制臣力，则江夏同致死毙，听可昏政淫刑，见残无道。然江夏之异，以何为明，孔、吕二人，谁以为戮？手御麾幡，言辄任公，同心共志，心若胶漆，而以为异，臣窃惑焉。如以先臣遣使，江夏斩之，则征东之驿，何为见戮？陛下斩征东之使，实诈山阳；江夏违先臣之请，实谋孔矜。天命有归，故事业不遂耳。夫唯圣人，乃知天命，守忠之臣，唯知尽死，安顾成败。诏称江夏遭时屯故，迹屈行令，内恕探情，无玷纯节。今兹之旨，又何以处镇军哉？ 
　　臣所言毕矣，乞就汤镬。然臣虽万没，犹愿陛下必申先臣。何则？恻怆而申之，则天下伏；不恻怆而申之，天下之人北面而事陛下者，徒以力屈耳。先臣之忠，有识所知，南史之笔，千载可期，亦何待陛下屈申而为褒贬。然小臣惓惓之愚，为陛下计耳。臣之所言，非孝于父，实忠于君。唯陛下熟察，少留心焉。 
　　臣频触宸严，而不彰露，所以每上封事者，非自为戆地，犹以《春秋》之义有隐讳之意也。臣虽浅薄，然今日之事，斩足断头，残身灭形，何所不能？为陛下耳。臣闻生人之死，肉人之骨，有识之士，未为多感。公听并观，申人之冤，秉德任公，理人之屈，则普天之人，争为之死。何则？理之所不可以已也。陛下若引臣冤，免臣兄之罪，收往失，发恻怆之诏，怀可报之意，则桀之犬实可吠尧，跖之客实可刺由，又何况由之犬，尧之客？臣非吝生，实为陛下重此名于天下。已成之基，可惜之宝，莫复是加。浸明浸昌，不可不循，浸微浸灭，不可不慎。惟陛下熟察，详择其衷。 
　　若陛下犹以为疑，镇军未之允决，乞下征东共详可否。无以向隅之悲，而伤陛下满堂之乐。何则？陛下昏主之弟，江夏亦昏主之弟；镇军受遗托之恩，先臣亦荷顾命之重。情节无异，所为皆同，殊者唯以成败仰资圣朝耳。臣不胜愚忠，请使群臣廷辩者，臣乞专令一人，精赐本语，侥幸万一，天听昭然，则轲沈七族，离燔妻子，人以为难，臣岂不易！ 
　　诏报曰：“具卿冤切之怀。卿门首义，而旌德未彰，亦追以慨然。今当显加赠谥。”偃寻下狱死。 
　　张欣泰，字义亨，竟陵人也。父兴世，宋左卫将军。欣泰少有志节，不以武业自居，好隶书，读子史。年十余，诣吏部尚书褚渊，渊问之曰：“张郎弓马多少？”欣泰答曰：“性怯畏马，无力牵弓。”渊甚异之。辟州主簿，历诸王府佐。元徽中，兴世在家，拥雍州还资，见钱三千万。苍梧王自领人劫之，一夜垂尽，兴世忧惧感病卒。欣泰兄欣华时任安成郡，欣泰悉封余财以待之。 
　　建元初，历官宁朔将军，累除尚书都官郎。世祖与欣泰早经款遇，及即位，以为直阁将军，领禁旅。除豫章王太尉参军，出为安远护军、武陵内史。还复为直阁，步兵校尉，领羽林监。欣泰通涉雅俗，交结多是名素。下直辄游园池，著鹿皮冠，衲衣锡杖，挟素琴。有以启世祖者，世祖曰：“将家儿何敢作此举止！”后从车驾出新林，敕欣泰甲仗廉察，欣泰停仗，于松树下饮酒赋诗。制局监吕文度过见，启世祖。世祖大怒，遣出外，数日，意稍释，召还，谓之曰：“卿不乐为武职驱使，当处卿以清贯。”除正员郎。 
　　永明八年，出为镇军中兵参军、南平内史。巴东王子响杀僚佐，上遣中庶子胡谐之西讨，使欣泰为副。欣泰谓谐之曰：“今太岁在西南，逆岁行军，兵家深忌，不可见战，战必见危。今段此行，胜既无名，负诚可耻。彼凶狡相聚，所以为其用者，或利赏逼威，无由自溃。若且顿军夏口，宣示祸福，可不战而擒也。”谐之不从，进屯江津，尹略等见杀。事平，欣泰徙为随王子隆镇西中兵，改领河东内史。子隆深相爱纳，数与谈宴，州府职局，多使关领，意遇与谢朓相次。典签密以启闻，世祖怒，召还都。屏居家巷，置宅南冈下，面接松山。欣泰负弩射雉，恣情闲放。众伎杂艺，颇多闲解。 
　　明帝即位，为领军长史，迁谘议参军。上书陈便宜二十条，其一条言宜毁废塔寺。帝并优诏报答。 
　　建武二年，虏围钟离城。欣泰为军主，随崔慧景救援。欣泰移虏广陵侯曰：“闻攻钟离是子之深策，可无谬哉！《兵法》云：‘城有所不攻，地有所不争。’岂不闻之乎？我国家舟舸百万，覆江横海，所以案甲于今不至，欲以边城疲魏士卒。我且千里运粮，行留俱弊，一时霖雨，川谷涌溢，然后乘帆渡海，百万齐进，子复奚以御之？乃令魏主以万乘之重，攻此小城，是何谓欤？攻而不拔，谁之耻邪？假令能拔，子守之，我将连舟千里，舳舻相属，西过寿阳，东接沧海，仗不再请，粮不更取，士卒偃卧，起而接战，乃鱼鳖不通，飞鸟断绝，偏师淮左，其不能守，晈可知矣。如其不拔，吾将假法于魏之有司，以请子之过。若挫兵夷众，攻不卒下，驱士填隍，拔而不能守，则魏朝名士，其当别有深致乎？吾所未能量。昔魏之太武佛狸，倾一国之众，攻十雉之城，死亡太半，仅以身返。既智屈于金墉，亦虽拔而不守，皆算失所为，至今为笑。前鉴未远，已忘之乎？和门邑邑，戏载往意。”
  </div>
  <div class="pagination">
   <a href="南齐书_page31.html">
    上一页
   </a>
   <span>
    ...
   </span>
   <a href="南齐书_page27.html">
    27
   </a>
   <a href="南齐书_page28.html">
    28
   </a>
   <a href="南齐书_page29.html">
    29
   </a>
   <a href="南齐书_page30.html">
    30
   </a>
   <a href="南齐书_page31.html">
    31
   </a>
   <span class="current-page">
    32
   </span>
   <a href="南齐书_page33.html">
    33
   </a>
   <a href="南齐书_page34.html">
    34
   </a>
   <a href="南齐书_page35.html">
    35
   </a>
   <a href="南齐书_page36.html">
    36
   </a>
   <a href="南齐书_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
