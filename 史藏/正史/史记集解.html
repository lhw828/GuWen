<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 1 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 1 页/共 27 页
  </h1>
  <div class="content">
   钦定四库全书　　　　　史部一
　　史记集解　　　　　　　正史类
　　提要
　　【臣】等谨案史记集解一百三十卷宋裴骃撰骃字龙驹河东闻喜人官至中郎外兵曹参军事迹附见宋书裴松之传骃以徐广音义麤有发明殊恨省畧乃采九经诸史并汉书音义及众书之目别撰此书其所引证多先儒旧説张守节正义尝备述所引书目次然如国语多引虞翻注孟子多引刘熙注韩诗多引薛君注而守节未着于目知当日援据浩博守节不能遍数也原本八十卷隋唐志着録并同此本为毛氏汲古阁所刋析为一百三十卷原第遂不可考然注文犹仍旧本自明代监本以索隐正义附入其后又妄加删削讹舛遂多如五帝本纪昔高阳氏有才子八人句下髙辛氏有才子八人句下均脱名见左传四字秦始皇本纪轻车重马东就食句下脱徐广曰一无此重字八字项羽本纪其九月会稽守句下脱徐广曰尔时未言太守九字武席纪祠上帝明堂句下脱徐广曰常五年一修耳今适二年故但祀明堂十八字然其效可覩矣句下脱又数本皆无可字七字河渠书岸善崩句下脱如淳曰河水岸六字司马相如传傍徨乎海外句下此引郭璞云青邱山名上有田亦有国出九尾狐在海外太史公自序易大句下此引张晏曰谓易系辞监本均误作正义至于字句异同前后互见如夏本纪九江入赐大句下孔安国曰出于九江水中监本作山中孝文本纪昌至渭桥句下引苏林曰在长安北三里监本多渭桥二字祁侯贺为将军句下引徐广曰姓缯监本多一贺字当有玉英见句下引瑞应图云玉英五帝并修则见监本作五常案此似以监本为是属国悍为将屯将军句下引徐广曰姓徐监本多一贺字孝景本纪封故御史大夫周苛孙平为绳侯句下引徐广曰一作应监本多一平字武帝纪自太主句下引徐广曰武帝姑也监本多太主二字防列传猬辱于句下引郭璞曰猬憎其意心恶之也监本作而心恶之凡此之类当由古注简质后人以意为增益己失其旧至坊本流传脱误尤甚如夏本纪澧水所同句下引孔安国曰澧水所同同于渭也坊本缺一同字项羽本纪乃封项伯为射阳侯句下脱徐广曰项伯名纒字伯九字是又出监本下矣惟货殖传蘖麴盐豉千瓵句下监本引孙叔敖云瓵器受斗六升合为瓵音贻当是孙叔然之讹此本亦复相同是校讐亦不免有疎然终胜元丰合并之本也乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀











　　史记集解序
　　班固有言曰司马迁据左氏国语采世本战国策述楚汉春秋接其后事讫于天汉其言秦汉详矣至于采经摭传分散数家之事甚多疏略或有抵捂亦其所涉猎者广博贯穿经传驰骋古今上下数千载间斯已勤矣又其是非颇谬于圣人论大道则先黄老而后六经序游侠则退处士而进奸雄述货殖则崇势利而羞贫贱此其所蔽也然自刘向雄博极羣书皆称迁有良史之才服其善序事理辩而不华质而不俚其文直其事核不虚美不隐恶故谓之实録骃以为固之所言世称其当虽时有纰缪实勒成一家总其大较信命世之宏才也考挍此书文句不同有多有少莫辩其实而世之惑者定彼从此是非相真伪舛杂故中散大夫东莞徐广研核众本为作音义具列异同兼述训解麄有所发明而殊恨省略聊以愚管增演徐氏采经传百家并先儒之説豫是有益悉皆抄内删其防辞取其要实或义在可疑则数家兼列汉书音义称臣瓒者莫知氏姓今直云瓒曰又都无姓名者但云汉书音义时见防意有所裨补譬嘒星之继朝阳飞尘之集华岳以徐为本号曰集解未详则阙弗敢臆説人心不同闻见异辞班氏所谓疏略抵捂者依违不悉辩也愧非胥臣之多闻子产之博物妄言末学芜秽旧史岂足以关诸蓄德庶贤无所用心而已









　　钦定四库全书
　　史记集解卷一
　　宋　裴骃　撰
　　史记一【凡是徐氏义称徐姓名以别之余者悉是骃注解并集众家义】
　　五帝本纪第一
　　黄帝者【徐广曰号有熊】少典之子姓公孙【谯周曰有熊国君少典之子也皇甫谧曰有熊今河南新郑是也】名曰轩辕生而神灵弱而能言幼而徇齐【徐广曰墨子曰年逾十五则聪明心虑无不徇通矣骃案徇疾齐速也言圣徳幼而疾速也】长而敦敏成而聪明轩辕之时神农氏世衰【皇甫谧曰易称庖牺氏没神农氏作是为炎帝班固曰教民耕农故号曰神农】诸侯相侵伐暴虐百姓而神农弗能征于是轩辕乃习用干戈以征不享诸侯咸来宾从而蚩尤最为暴莫能伐【应劭曰蚩尤古天子瓒曰孔子三朝记曰蚩尤庶人之贪者】炎帝欲侵陵诸侯诸侯咸归轩辕轩辕乃修德振兵治五气【王肃曰五行之气】蓺五种【蓺树也诗云蓺之荏菽周礼曰谷宜五种郑曰五种黍稷菽麦稻也】抚万民度四方【王肃曰度四方而安抚之】教熊罴貔貅防虎以与炎帝战于阪泉之野【服防曰阪泉地名皇甫谧曰在上谷】三战然后得其志蚩尤作乱不用帝命于是黄帝乃征师诸侯与蚩尤战于涿鹿之野【服防曰涿鹿山名在涿郡张晏曰涿鹿在上谷】遂禽杀蚩尤【皇览曰蚩尤冢在东平郡夀张县阚乡城中髙七丈民常十月祀之有赤气出如匹绛帛民名为蚩尤旗肩髀冢在山阳郡钜野县重聚大小与阚等传言黄帝与蚩尤战于涿鹿之野黄帝杀之身体异处故别葬之】而诸侯咸尊轩辕为天子代神农氏是为黄帝天下有不顺者黄帝从而征之平者去之披山通道【徐广曰披他本亦作陂字盖当为诐诐者旁其边之谓也披语诚合今世然古今不必同也】未尝宁居东至于海登丸山【徐广曰丸一作凡骃案地理志曰丸山在郎邪朱虚县】及岱宗西至于空桐【应劭曰山名韦昭曰在陇右】登鸡头南至于江登熊湘【封禅书曰南伐至于召陵登熊山地理志曰湘山在长沙益阳县】北逐荤粥【匈奴传曰唐虞以上有山戎猃狁荤粥居于北蛮】合符釡山而邑于涿鹿之阿迁徙徃来无常处以师兵为营卫官名皆以云命为云师【应劭曰黄帝受命有云瑞故以云纪事也春官为青云夏官为缙云秋官为白云冬官为黒云中官为黄云张晏曰黄帝有景云之应因以名师与官】置左右大监监于万国万国和而鬼神山川封禅与为多焉【徐广曰多一作朋】获宝鼎迎日推策【晋灼曰策数也迎数之也瓒曰日月朔朢未来而推之故曰迎日】举风后力牧常先大鸿【郑曰风后黄帝三公也班固曰力牧黄帝相也大鸿见封禅书】以治民顺天地之纪幽明之占死生之説【徐广曰一云幽明之数合死生之説】存亡之难时播百谷【王肃曰时是也】草木淳化鸟兽虫蛾旁罗日月星辰水波【徐广曰一作沃】土石金玉劳勤心力耳目节用水火材物有土徳之瑞故号黄帝黄帝二十五子其得姓者十四人黄帝居轩辕之丘【皇甫谧曰受国于有熊居轩辕之丘故因以为名又以为号山海经曰在穷山之际西射之南张晏曰作轩冕之服故谓之轩辕】而娶于西陵之女是为嫘祖【徐广曰祖一作俎嫘力追反】嫘祖为黄帝正妃生二子其后皆有天下其一曰嚻是为青阳青阳降居江水其二曰昌意降居若水昌意娶蜀山氏女曰昌仆生髙阳髙阳有圣徳焉黄帝崩【皇甫谧曰在位百年而崩年百一十一歳】葬桥山【皇览曰黄帝冢在上郡桥山】其孙昌意之子髙阳立是为帝颛顼也
　　帝颛顼髙阳者【皇甫谧曰都帝丘今东郡濮阳是也】黄帝之孙而昌意之子也静渊以有谋疏通而知事养材以任地载时以象天依鬼神以制义治气以敎化洁诚以祭祀北至于幽陵南至于交阯西至于流沙【地理志曰流沙在张掖居延县】东至于蟠木【海外经曰东海中有山焉名曰度索上有大桃树屈蟠三千里】动静之物大小之神日月所照莫不砥属【王肃曰砥平也四逺皆平而来服属】帝颛顼生子曰竆蝉颛顼崩【皇甫谧曰在位七十八年年九十八皇览曰颛顼冢在东郡濮阳顿丘城门外广阳里中顿丘者城门名顿丘道】而嚻之孙髙辛立是为帝喾
　　帝喾髙辛者【张晏曰少昊之前天下之号象其徳颛顼以来天下之号因其名髙阳髙辛皆所兴之地名颛顼与喾皆以字为号上古质故】黄帝之曾孙也髙辛父曰蟜极蟜极父曰嚻嚻父曰黄帝自嚻与蟜极皆不得在位至髙辛即帝位【皇甫谧曰都亳今河南偃师是】髙辛于颛顼为族子髙辛生而神灵自言其名普施利物不于其身聪以知远明以察微顺天之义知民之急仁而威惠而信脩身而天下服取地之材而节用之抚教万民而利诲之厯日月而迎送之明鬼神而敬事之其色郁郁其徳嶷嶷其动也时其服也士帝喾溉执中而徧天下【徐广曰古既字作水旁徧字一作尹】日月所照风雨所至莫不从服帝喾娶陈锋氏女生放勋娶娵訾氏女生摰帝喾崩【皇甫谧曰在位七十年年百五歳皇览曰帝喾冢在东郡濮阳顿丘城南台隂野中】而挚代立帝挚立不善崩而弟放勋立是为帝尧帝尧者【諡法曰翼善传圣曰尧】放勋【徐广曰号陶唐皇甫谧曰尧以甲申歳生甲辰即帝位甲午征舜甲寅舜代行天子事辛巳崩年百一十八在位九十八年】其仁如天其知如神就之如日望之如云富而不骄贵而不舒黄收纯衣【徐广曰纯一作绞骃案太古冠冕图云夏名冕曰收礼记曰野夫黄冠郑曰纯衣士之祭服】彤车乘白马能明驯徳【徐广曰驯古训字】以亲九族九族既睦便章百姓【徐广曰下云便程东作然则训平为便也骃案尚书并作平字孔安国曰百姓百官郑曰百姓羣臣之父子兄弟】百姓昭明合和万国乃命羲和【孔安国曰重黎之后羲氏和氏世掌天地之官】敬顺昊天数法日月星辰敬授民时分命羲仲居郁夷曰旸谷【尚书作嵎夷孔安国曰东表之地称嵎夷日出于旸谷羲仲治东方之官】敬道日出便程东作【孔安国曰敬道出日平均次序东作之事以务农也】日中星鸟以殷中春【孔安国曰日中谓春分之日也鸟南方朱鸟七宿也殷正也春分之昏鸟星毕见以正仲春之气节转以推孟季则可知也】其民析鸟兽字微【孔安国曰春事既起丁壮就功言其民老壮分析也乳化曰字尚书微作尾字説文云尾交接也】申命羲叔居南交【孔安国曰夏与春交此治南方之官也】便程南譌敬致【孔安国曰譌化也平序分南方化育之亊敬行其教以致其功也】日永星火以正中夏【孔安国曰永长也谓夏至之日火苍龙之中星举中则七星见可知也以正中夏之节马融王肃谓日长昼漏六十刻郑曰五十五刻】其民因鸟兽希革【孔安国曰因谓老弱因就在田之丁壮以助农也夏时鸟兽毛羽希少改易也革改也】申命和仲居西土【徐广曰一无土字以为西者今天水之西县也骃案郑曰西者陇西之西今人谓之兑山】曰昧谷【徐广曰一作柳谷骃案孔安国曰日入于谷而天下防故曰昧谷此居治西方之官掌秋天之政也】敬道日入便程西成【孔安国曰秋西方万物成也】夜中星虚以正中秋【孔安国曰春言日秋言夜互相备也虚武之中星亦言七星皆以秋分日见以正三秋也】其民夷鸟兽毛毨【孔安国曰夷平也老壮者在田与夏平也毨理也毛更生曰整理】申命和叔居北方曰幽都【孔安国曰北称幽都谓所聚也】便在伏物日短星昴以正中冬【孔安国曰日短冬至之日也昴白虎之中星亦以七星竝见以正冬节也马融王肃谓日短昼漏四十刻郑曰四十五刻】其民燠鸟兽氄毛【徐广曰氄音茸骃案孔安国曰民入室处鸟兽皆生氄毳细毛以自温也】岁三百六十六日以闰月正四时信饬【徐广曰古勑字】百官众功皆兴尧曰谁可顺此事放齐曰嗣子丹朱开明【孔安国曰放齐臣名】尧曰吁顽凶不用【孔安国曰吁疑怪之辞】尧又曰谁可者讙兜曰共工旁聚布功可用【孔安国曰讙兜臣名郑曰共工水官名】尧曰共工善言其用僻似恭漫天不可尧又曰嗟四岳【郑曰四岳四时官主方岳之事】汤汤洪水滔天浩浩怀山襄陵【孔安国曰怀包襄上也】下民其忧有能使治者皆曰鲧可【马融曰鲧臣名禹父】尧曰鲧负命毁族不可岳曰异哉试不可用而已尧于是听岳用鲧九岁功用不成尧曰嗟四岳朕在位七十载汝能庸命践朕位【郑曰言汝诸侯之中有能顺事用天命者入处我位统治天子之事者乎】岳应曰鄙德忝帝位尧曰悉举贵戚及疏远隐匿者众皆言于尧曰有矜在民间曰虞舜【孔安国曰无妻曰矜】尧曰然朕闻之其何如岳曰曰盲者子父顽母嚚弟傲能和以孝烝烝治不至奸【孔安曰不至于奸恶】尧曰吾其试哉于是尧妻之二女观其徳于二女舜饬下二女于妫汭【孔安国曰舜所居妫水之汭】如妇礼尧善之乃使舜慎和五典【郑曰五典五教也葢试以司徒之职】五典能从乃徧入百官百官时序宾于四门四门穆穆诸侯远方宾客皆敬【马融曰四门四方之门诸侯羣臣朝者舜宾迎之皆有美徳也】尧使舜入山林川泽暴风雷雨舜行不迷尧以为圣召舜曰女谋事至而言可绩三年矣【郑曰三年者賔四门之后三年也】女登帝位舜让于徳不怿【徐广曰音亦今文尚书作不怡怡怿也】正月上日【马融曰上日朔日也】舜受终于文祖文祖者尧太祖也【郑曰文祖者五府之大名犹周之眀堂】于是帝尧老命舜摄行天子之政以观天命舜乃在璿玑玉衡以齐七政【郑曰璿玑玉衡浑天仪也七政日月五星也】遂类于上帝【郑曰礼祭上帝于圜丘】禋于六宗【郑曰六宗星辰司中司命风师雨师也骃案六宗义众矣愚谓郑説为长】望于山川辩于羣神【徐广曰辩音班骃案郑曰羣神若丘陵坟衍】揖五瑞择吉月日见四岳诸牧班瑞【马融曰揖敛也五瑞公侯伯子男所执以为瑞信也尧将禅舜使羣牧敛之使舜亲徃班之】岁二月东廵狩至于岱宗祡【马融曰舜受终后五年之二月郑曰建卯之月也祡祭东岳者考绩祡燎也】望秩于山川遂见东方君长合时月正日【郑曰协正四时之月数及日名备有失误】同律度量衡【郑曰律音律度丈尺量斗斛衡斤两也】脩五礼【马融曰吉凶賔军嘉也】五玉【郑曰即五瑞也执之曰瑞陈列曰玉】三帛【马融曰三孤所执也郑曰帛所以荐玉也必三者髙阳氏后用赤缯髙辛氏后用黒缯其余诸侯皆用白缯】二生一死为挚【马融曰挚二生羔雁卿大夫所执一死雉士所执】如五器卒乃复【马融曰五器上五玉五玉礼终则还之三帛以下不还】五月南廵狩八月西廵狩十一月北廵狩皆如初归至于祖祢庙用特牛礼五岁一廵狩羣后四朝【郑曰廵狩之年诸侯见于方岳之下其间四年四方诸侯分来朝于京师也】徧告以言明试以功车服以庸肇十有二州决川【马融曰禹平水上置九州舜以冀州之北广大分置并州燕齐辽逺分燕置幽州分齐为营州于是为十二州也郑曰更为之定界济水害也】象以典刑【马融曰言咎繇制五常之刑无犯之者但有其象无其人也】流宥五刑【马融曰流放宥寛也一曰幼少二曰老耄三曰惷愚五刑墨劓剕宫大辟】鞭作官刑【马融曰为辨治官事者为刑】扑作教刑【郑曰扑价楚也扑为教官为刑者】金作赎刑【马融曰金黄金也意善功恶使出金赎罪坐示戒慎者】眚烖过赦【郑曰眚烖为人作患害者也过失虽有害则赦之】怙终【徐广曰一作众】贼刑【郑曰怙其奸邪终身以为残贼则用刑之】钦哉钦哉惟刑之静哉【徐广曰今文云惟刑之谧哉尔雅曰谧静也】讙兜进言共工尧曰不可而试之工师共工果淫辟四岳举鲧治鸿水尧以为不可岳强请试之试之而无功故百姓不便三苗【马融曰国名也】在江淮荆州数为乱于是舜归而言于帝请流共工于幽陵【马融曰北裔也】以变北狄【徐广曰变一作燮】放讙兜于崇山【马融曰南裔也】以变南蛮迁三苗于三危【马融曰西裔也】以变西戎殛鲧于羽山【马融曰殛诛也羽山东裔也】以变东夷四辠而天下咸服尧立七十年得舜二十年而老令舜摄行天子之政荐之于天尧辟位凡二十八年而崩【徐广曰尧在位凡九十八年骃案皇览曰尧冢在济隂城阳刘向曰尧葬济隂丘陇山吕氏春秋曰尧葬谷林皇甫谧曰谷林即城阳尧都平阳于诗为唐国】百姓悲哀如丧父母三年四方莫举乐以思尧尧知子丹朱之不肖不足授天下于是乃权授舜授舜则天下得其利而丹朱病授丹朱则天下病而丹朱得其利尧曰终不以天下之病而利一人而卒授舜以天下尧崩三年之丧毕舜让辟丹朱于南河之南【刘熈曰南河九河之最在南者】诸侯朝觐者不之丹朱而之舜狱讼者不之丹朱而之舜讴歌者不讴歌丹朱而讴歌舜舜曰天也夫而后之中国践天子位焉【刘熈曰天子之位不可旷年于是遂反格于文祖而当帝位帝王所都为中故曰中国】是为帝舜虞舜者【谥法曰仁圣盛明曰舜】名曰重华【徐广曰皇甫谧曰舜以尧之二十一年甲子生三十一年甲午征用七十九年壬午即真百岁癸卯崩】重华父曰瞽叟瞽叟父曰桥牛桥牛父曰句望句望父曰敬康敬康父曰竆蝉竆蝉父曰帝颛顼颛顼父曰昌意以至舜七世矣自从竆蝉以至帝舜皆微为庶人舜父瞽叟盲而舜母死瞽叟更娶妻而生象象傲瞽叟爱后妻子常欲杀舜舜避逃及有小过则受罪顺事父及后母与弟日以笃谨匪有解舜冀州之人也舜耕厯山【郑曰在河东】渔雷泽【郑曰雷夏兖州泽今属济隂】陶河滨【皇甫谧曰济隂定陶西南陶丘亭是也】作什器于夀丘【皇甫谧曰在鲁东门之北】就时于负夏【郑曰负夏卫地】舜父瞽叟顽母嚚弟象傲皆欲杀舜舜顺适不失子道兄弟孝慈欲杀不可得即求常在侧舜年二十以孝闻三十而帝尧问可用者四岳咸荐虞舜曰可于是尧乃以二女妻舜以观其内使九男与处以观其外舜居妫汭内行弥谨尧二女不敢以贵骄事舜亲戚甚有妇道尧九男皆益笃舜耕厯山厯山之人皆让畔渔雷泽雷泽上人皆让居陶河滨河滨器皆不苦窳【史记音义曰音防甫反骃谓窳病也】一年而所居成聚二年成邑三年成都尧乃赐舜絺衣与琴为筑仓廪子牛羊瞽叟尚复欲杀之使舜上涂廪瞽叟从下纵火焚廪舜乃以两笠自扞而下去得不死后瞽叟又使舜穿井舜穿井为匿空旁出舜既入深瞽叟与象共下土实井舜从匿空出去【刘熈曰舜以权谋自免亦大圣冇神人之助也】瞽叟象喜以舜为己死象曰本谋者象象与其父母分于是曰舜妻尧二女与琴象取之牛羊仓廪予父母象乃止舜宫居鼔其琴舜徃见之象鄂不怿曰我思舜正郁陶舜曰然尔其庶矣舜复事瞽叟爱弟弥谨于是尧乃试舜五典百官皆治昔髙阳氏有才子八人【名见左传】世得其利谓之八恺【贾逵曰恺和也】髙辛氏有才子八人【名见左传】世谓之八元【贾逵曰元善也】此十六族者世济其美不陨其名至于尧尧未能举舜举八恺使主后土【王肃曰君治九土之宜杜预曰后土地也】以揆百事莫不时序举八元使布五教于四方父义母慈兄友弟恭子孝内平外成昔帝鸿氏有不才子【贾逵曰帝鸿黄帝也不才子其苗裔讙兜也】掩义隐贼好行凶慝天下谓之浑沌少皞氏【服防曰金天氏帝号】有不才子毁信恶忠崇饰恶言天下谓之竆竒【服防曰谓共工氏也其行竆而好竒】颛顼氏有不才子不可教训不知话言天下谓之梼杌【贾逵曰梼杌顽凶无畴匹之貌谓鲧也】此三族世忧之至于尧尧未能去缙云氏【贾逵曰缙云氏姜姓也炎帝之苗裔当黄帝时在缙云之官也】有不才子贪于饮食冒于货贿天下谓之饕餮天下恶之比之三凶【杜预曰非常子孙故别之以比三凶也】舜宾于四门乃流四凶族迁于四裔【贾逵曰四裔之地去王城四千里】以御螭魅【服防曰魑魅人面兽身四足好惑人山林异气所生以为人害】于是四门辟言毋凶人也舜入于大麓烈风雷雨不迷尧乃知舜之足授天下尧老使舜摄行天子政廵狩舜得举用事二十年而尧使摄政摄政八年而尧崩三年丧毕让丹朱天下归舜而禹皋陶契后稷伯夷防龙垂益彭祖自尧时而皆举用未有分职于是舜乃至于文祖谋于四岳辟四门明通四方耳目命十二牧论帝徳行厚徳远佞人则蛮夷率服舜谓四岳曰有能奋庸【马融曰奋明庸功也】美尧之事者使居官相事皆曰伯禹为司空可美帝功舜曰嗟然禹汝平水土维是勉哉禹拜稽首让于稷契与皋陶舜曰然徃矣【郑曰然其举得其人汝徃居此官不听其所让也】舜曰弃黎民始饥【徐广曰今文尚书作祖饥祖始也】汝后稷播时百谷【郑曰时读曰莳】舜曰契百姓不亲五品不驯【郑曰五品父母兄弟子也王肃曰五品五常也】汝为司徒而敬敷五教在寛【马融曰五品之教】舜曰皋陶蛮夷猾夏【郑曰猾夏侵乱中国也】寇贼奸轨【郑曰由内为奸起外为轨】汝作士【马融曰狱官之长】五刑有服五服三就【马融曰五刑墨劓剕宫大辟三就谓大罪陈诸原野次罪于市朝同族适甸师氏既服五刑当就三处】五流有度五度三居维明能信【马融曰谓在八议君不忍刑宥之以远五等之差亦有三等之居大罪投四裔次九州之外次中国之外当明其罪能使信服之】舜曰谁能驯予工【马融曰谓主百工之官也】皆曰垂可于是以垂为共工【马融曰为司空共理百工之事】舜曰谁能驯予上下【马融曰上谓原下谓隰】草木鸟兽皆曰益可于是以益为朕虞【马融曰虞掌山泽之官名】益拜稽首让于诸臣朱虎熊罴舜曰徃矣汝谐遂以朱虎熊罴为佐舜曰嗟四岳有能典朕三礼【马融曰三礼天神地祗人鬼之礼也郑曰天事地事人事之礼也】皆曰伯夷可舜曰嗟伯夷以汝为秩宗【郑曰主次秩尊卑】夙夜维敬直哉维静洁伯夷让防龙舜曰然以防为典乐教穉子【郑曰国子也案尚书作胄子孔安国曰穉胄声相近】直而温【马融曰正直而色温和】寛而栗【马融曰寛大而敬谨战栗也】刚而毋虐简而毋傲诗言意謌长言【马融曰謌所以长言诗之意也】声依咏律和声【郑曰声之曲折又依长言声中律乃为和也】八音能谐毋相夺伦神人以和【郑曰祖考来格羣后徳让其一隅也】防曰于予击石拊石百兽率舞【郑曰百兽服不氏所养者也率舞言音和也】舜曰龙朕畏忌谗説殄伪振惊朕众【徐广曰一云齐説殄行振惊众骃案郑曰所谓色取仁而行违是惊动我之众臣使之疑惑】命汝为纳言夙夜出入朕命惟信舜曰嗟女二十有二人【马融曰稷契皋陶皆居官乆有成功但述而美之无所复勑禹及垂已下皆初命凡六人与上十二牧四岳凡二十二人郑曰皆格于文祖时所勑命也】敬哉惟时相天亊三岁一考功三考绌陟远近众功咸兴分北三苗【郑曰所窜三苗为西裔诸侯者犹为恶乃复分析流之】此二十二人咸成厥功皋陶为大理平民各伏得其实伯夷主礼上下咸让垂主工师百工致功益主虞山泽辟弃主稷百谷时茂契主司徒百姓亲和龙主宾客远人至十二牧行而九州莫敢辟违唯禹之功为大披九山通九泽决九河定九州各以其职来贡不失厥宜方五千里至于荒服南抚交阯北发西戎析枝渠廋氐羌北山戎发息愼【郑曰息慎或谓之肃慎东北夷】东长鸟夷四海之内咸戴帝舜之功于是禹乃兴九招之乐致异物鳯皇来翔天下明徳皆自虞帝始舜年二十以孝闻年三十尧举之年五十摄行天子事年五十八尧崩年六十一代尧践帝位【皇甫谧曰舜所都或言蒲坂或言平阳或言潘潘今上谷也】践帝位三十九年南廵狩崩于苍梧之野葬于江南九疑是为零陵【皇览曰舜冢在零陵营浦县其山九谿皆相似故曰九疑传曰舜葬苍梧象为之耕礼记曰舜葬苍梧二妃不从山海经曰苍梧山帝舜葬于阳丹朱葬于隂皇甫谧曰或曰二妃葬衡山】舜之践帝位载天子旗徃朝父瞽叟防防唯谨【徐广曰和敬貌】如子道封弟象为诸侯【孟子曰封之有庳音鼻】舜子商均亦不肖【皇甫谧曰娥皇无子女英生商均】舜乃豫荐禹于天十七年而崩三年丧毕禹亦乃让舜子如舜让尧子诸侯归之然后禹践天子位尧子丹朱舜子商均皆有疆土【谯周曰以唐封尧之子以虞封舜之子】以奉先祀服其服礼乐如之以客见天子天子弗臣示不敢专也自黄帝至舜禹皆同姓而异其国号以章明徳【徐广曰外传曰黄帝二十五子其得姓者十四人虞翻云以徳为氏姓又虞説以凡有二十五人其二人同姓姬又十一人为十一姓酉祁已滕葴任荀厘姞嬛衣是也余十二姓徳薄不纪録】故黄帝为有熊帝颛顼为髙阳帝喾为髙辛帝尧为陶唐【韦昭曰陶唐皆国名犹汤称殷商矣张晏曰尧为唐侯国于中山唐县是也】帝舜为有虞【皇甫谧曰舜嫔于虞因以为氏今河东大阳西山上虞城是也】帝禹为夏后而别氏姓姒氏契为商姓子氏弃为周姓姬氏【郑曰駮许慎五经异义曰春秋左传无骇卒羽父请諡与族公问族于众仲众仲对曰天子建徳因生以赐姓胙之土而命之氏诸侯以字为氏因以为族官有世功则冇官族邑亦如之公命以字为展氏以此言之天子赐姓命氏诸侯命族族者氏之别名也姓者所以统系百世使不别也氏者所以别子孙之所出故世本之篇言姓则在上言氏则在下也】太史公曰学者多称五帝尚矣然尚书独载尧以来而百家言黄帝其文不雅驯荐绅先生难言之【徐广曰荐绅即搢绅也古字假借】孔子所传宰予问五帝徳及帝系姓儒者或不传余尝西至空峒北过涿鹿东渐于海南浮江淮矣至长老皆各徃徃称黄帝尧舜之处风教固殊焉总之不离古文者近是予观春秋国语其发明五帝徳帝系姓章矣顾弟弗深考【徐广曰弟但也史记汉书见此者非一又左思蜀都赋曰弟如滇池而不详者多以为字误学者安可不博观乎】其所表见皆不虚书缺有间矣其轶乃时时见于他説非好学深思心知其意固难为浅见寡闻道也余并论次择其言尤雅者故着为本纪书首



　　史记集解卷一
　　钦定四库全书
　　史记集解卷二
　　宋　裴骃　撰
　　史记二
　　夏本纪第二
　　夏禹【諡法曰受禅成功曰禹】名曰文命禹之父曰鲧鲧之父曰帝颛顼颛顼之父曰昌意昌意之父曰黄帝禹者黄帝之孙而帝颛顼之孙也禹之曾大父昌意及父鲧皆不得在帝位为人臣当帝尧之时鸿水滔天浩浩怀山襄陵下民其忧尧求能治水者羣臣四岳皆曰鲧可尧曰鲧为人负命毁族不可四岳曰等之未有贤于鲧者愿帝试之于是尧听四岳用鲧治水九年而水不息功用不成于是帝尧乃求人更得舜舜登用摄行天子之政廵狩行视鲧之治水无状乃殛鲧于羽山以死天下皆以舜之诛为是于是舜举鲧子禹而使续鲧之业尧崩帝舜问四岳曰有能成美尧之事者使居官皆曰伯禹为司空可成美尧之功舜曰嗟然命禹女平水土维是勉之禹拜稽首让于契后稷皋陶舜曰女其徃视尔亊矣禹为人敏给克勤其徳不违其仁可亲其言可信声为律身为度【王肃曰以身为法度】称以出【徐广曰一作士】亹亹穆穆为纲为纪禹乃遂与益后稷奉帝命命诸侯百姓兴人徒以傅土【尚书傅作敷马融曰敷分也】行山表木定髙山大川【马融曰定其差秩祀礼所视也骃案尚书大传曰髙山大川五岳四渎之属】禹伤先人父鲧功之不成受诛乃劳身焦思居外十三年过家门不敢入薄衣食致孝于鬼神【马融曰祭祀丰洁】卑宫室致费于沟淢【包氏曰方里为井井间冇沟沟广深四尺十里为成成间有淢淢广深八尺】陆行乘车水行乘船泥行乘橇【徐广曰他书或作蕝骃案孟康曰橇形如箕擿行泥上如淳曰橇音茅蕝之蕝谓以板置其泥上以通行路也】山行乘檋【徐广曰檋一作屩音丘遥反骃案如淳曰檋车谓以鐡如锥头长半寸施之履下以上山不蹉跌也又音纪录反】左准绳右规矩【王肃曰左右言常用也】载四时【王肃曰所以行不违四时之宜也】以开九州通九道陂九泽度九山令益予众庶稻可种卑湿命后稷予众庶难得之食食少调有余相给以均诸侯禹乃行相地宜所有以贡及山川之便利禹行自冀州始冀州既载【孔安国曰尧所都也先施贡赋役载于书也郑曰两河间曰冀州】壶口治梁及岐【郑曰地理志壶口山在河东北屈县之东南梁山在左冯翊夏阳岐山在右扶风美阳】既修太原至于岳阳【孔安国曰太原今为郡名太岳在太原西南山南曰阳】覃怀致功【孔安国曰覃怀近河地名郑曰怀县属河内】至于衡漳【孔安国曰漳水横流】其土白壤【孔安国曰土无块曰壤】赋上上错【孔安国曰上上第一错杂也杂出第二之赋】田中中【孔安国曰九州之中为第五】常卫既从大陆既为【郑曰地理志恒水出恒山卫水在灵夀大陆泽在钜鹿】鸟夷皮服【郑曰鸟夷东北之民赋食鸟兽者孔安国曰服其皮明水除害】夹右碣石【孔安国曰碣石海畔之山也】入于海【徐广曰海一作河】济河维沇州【郑曰言沇州之界在此两水之间】九河既道【马融曰九河名徒骇太史马颊覆釡胡苏简絜钩盘鬲津】雷夏既泽雍沮会同【郑曰雍水沮水相触而合入此泽中地理志曰雷泽在济隂城阳】桑土既蚕于是民得下丘居土【孔安国曰大水去民下丘居平土就桑蚕】其土黑坟【孔安国曰色黒而坟起】草繇木条【孔安国曰繇茂条长也】田中下【孔安国曰第六】赋贞作十有三年乃同【郑曰贞正也治此州正作不休十三年乃有赋与八州同言功难也其赋下下】其贡漆丝其篚织文【孔安国曰地宜漆林又宜蚕织文锦绮之类盛之筐篚而贡焉】浮于济漯通于河【郑曰地理志云漯水出东郡东武阳】海岱维青州【郑曰东自海西至岱东岳曰岱山】嵎夷既略潍淄既道【马融曰嵎夷地名用功少曰略郑曰地理志潍水出琅邪淄水出泰山莱芜县原山】其土白坟海滨广泻【徐广曰一作泽又作斥】厥田斥卤【郑曰斥谓地醎卤】田上下赋中上【孔安国曰田第三赋第四】厥贡盐絺海物维错【孔安国曰絺细葛错杂非一种郑曰海物海鱼也鱼种类尤杂】岱畎丝枲铅松怪石【孔安国曰畎谷也怪异好石似玉者岱山之谷出此五物皆贡之】莱夷为牧【孔安国曰莱夷地名可以牧放】其篚酓丝【孔安国曰酓桑蚕丝中为琴瑟】浮于汶通于济【郑曰地理志汶水出泰山莱芜县原山西南入济】海岱及淮惟徐州【孔安国曰东至海北至岱南及淮】淮沂其治蒙羽其蓺【郑曰地理志沂水出泰山葢县防羽二山名孔安国曰二水已治二山可以种蓺】大野既都【郑曰大野在山阳钜野北名钜野泽孔安国曰水所停曰都】东原底平【郑曰东原地名今东平郡即东原】其土赤埴坟【徐广曰埴黏土也】草木渐包【孔安国曰渐长进包丛生也】其田上中赋中中【孔安国曰田第二赋第五】贡维土五色【郑曰土五色者所以为大社之封】羽畎夏狄【孔安国曰夏狄雉名也羽中旌旄羽山之谷有之】峄阳孤桐【孔安国曰峄山之阳特生桐中琴瑟郑曰地理志峄山在下邳】泗滨浮磬【孔安国曰泗水涯水中见石可以为磬郑曰泗水出济隂乗氏也】淮夷蠙珠臮鱼【孔安国曰淮夷二水名出蠙珠及美鱼郑曰淮夷淮水之上民也】其篚纤缟【郑曰纤细也祭服之材尚细】浮于淮泗通于河淮海维扬州【孔安国曰北据淮南距海】彭蠡既都阳鸟所居【郑曰地理志彭蠡泽在豫章彭泽西孔安国曰堕阳之鸟鸿雁之属冬月居此泽也】三江既入震泽致定【孔安国曰震泽吴南太湖名言三江已入致定为震泽】竹箭旣布【孔安国曰水去布生】其草惟夭其木惟乔【少长曰夭乔髙也】其土涂泥【马融曰渐洳也】田下下赋下上上杂【孔安国曰田第九赋第七杂出第六】贡金三品【孔安国曰金银铜郑曰铜三色也】瑶琨竹箭【孔安国曰瑶琨皆美玉也】齿革羽毛【孔安国曰象齿犀皮鸟羽旄牛尾也】岛夷卉服【孔安国曰南海岛夷草服葛越】其篚织贝【孔安国曰织细缯也贝水物也郑曰贝锦名也诗云成是贝锦凡织者先染其丝织之即成矣】其包橘柚锡贡【孔安国曰小曰橘大曰柚锡命乃贡言不常也郑曰有锡则贡之或时乏则不贡锡所以柔金也】均江海通淮泗【郑曰均读曰沿沿顺水行也】荆及衡阳维荆州【孔安国曰北据荆山南及衡山之阳】江汉朝宗于海【孔安国曰二水经此州而入海冇似于朝百川以海为宗宗尊也】九江甚中【孔安国曰江于此州界分为九道甚得地势之中郑曰地理志九江在寻阳南皆东合为大江】沱涔已道【孔安国曰沱江别名涔水名郑曰水出江为沱汉为涔】云梦土为治【孔安国曰云梦之泽在江南其中有平土丘水去可为耕作畎亩之治】其土涂泥田下中赋上下【孔安国曰田第八赋第三】贡羽旄齿革金三品杶榦栝柏【郑曰四木名孔安国曰榦柘也柏叶松身曰栝】砺砥砮丹【孔安国曰砥细于砺皆磨石也砮石中矢镞丹朱类也】维簬楛【徐广曰一作箭足杆杆即楛也音怙箭足者矢镞也或以箭足训释簬乎骃案郑曰簬聆风也】三国致贡其名【马融曰言簬楛三国所致贡其名善也】包匦菁茅【郑曰匦纒结也菁茅茅有毛刺者给宗庙缩酒重之故包裹又纒结也】其篚纁玑组【孔安国曰此州染纁色善故贡之玑珠类生于水中组绶类也】九江入赐大龟【孔安国曰尺二寸曰大龟出于九江水中龟不常用赐命而纳之】浮于江沱涔于汉逾于雒至于南河荆河惟豫州【孔安国西南至荆山北距河水】伊雒瀍涧既入于河【孔安国曰伊出陆浑山洛出上洛山涧出渑池山瀍出河南北山四水合流而入河】荥播既都【孔安国曰荥泽名波水已成遏都】道荷泽被明都【孔安国曰荷泽在胡陵明都泽名在荷东北水流泆覆被之】其土壤下土坟垆【孔安国曰垆疏也马融曰豫州地有三等下者坟垆也】田中上赋杂上中【孔安国曰田第四赋第二又杂出第一】贡漆丝絺纻其篚纎絮【孔安国曰细绵也】锡贡磬错【孔安国曰治玉石曰错治磬错也】浮于雒达于河华阳黑水惟梁州【孔安国曰东据华山之南西距黑水】汶嶓既蓺【郑曰地理志岷山在蜀郡湔氐道嶓山在汉阳西】沱涔既道【孔安国曰沱潜发源此州入荆州】蔡旅平【孔安国曰蔡蒙二山名祭山曰旅平言治功毕也郑曰地理志蔡防在汉嘉县】和夷底绩【马融曰和夷地名也】其土青骊【孔安国曰色青黑也】田下上赋下中三错【孔安国曰田第七赋第八杂出弟七第九三等】贡璆铁银镂砮磬【孔安国曰璆玉名郑曰黄金之美者谓之镠镂刚铁可以刻镂也】熊罴狐狸织皮【孔安国曰贡四兽之皮也织皮今也】西倾因桓是来【马融曰治西倾山因桓水是来言无余道也郑曰地理志西倾山在陇西临洮】浮于潜逾于沔【孔安国曰汉上水为沔郑曰或谓汉为沔】入于渭乱于河【孔安国曰正絶流曰乱】黑水西河惟雍州【孔安国曰西距黑水东据河龙门之河在冀州西】弱水既西【孔安国曰导之西流至于合黎郑曰众水皆东此独西流也】泾属渭汭【孔安国曰属逮也水北曰汭言治泾水入于渭也郑曰地理志泾水出安定泾阳】漆沮既从沣【音丰】水所同【孔安国曰漆沮之水已从入渭沣水所同同于渭也】荆岐已旅【孔安国曰荆在岐东非荆州之荆也】终南敦物至于鸟防【孔安国曰三山名言相望也郑曰地理志终南敦物皆在右扶风武功也】原隰底绩至于都野【郑曰地理志都野在武威名曰休屠泽】三危既度三苗大序【孔安国曰西裔之山已可居三苗之族大有次序禹之功也】其土黄壤田上上赋中下【孔安国曰田第一赋第六人功少】贡璆琳琅玕【孔安国曰璆琳皆玉名琅玕石名而似珠者】浮于积石至于龙门西河【孔安国曰积石山在金城西南河所经也龙门山在河东之西界】会于渭汭织皮昆仑析支渠搜西戎即序【孔安国曰织皮毛布此四国在荒服之外流沙之内羌髳之属皆就次序之美禹之功及戎狄也】道九山汧及岐【郑曰地理志汧在右扶风也】至于荆山逾于河壶口雷首至于太岳【孔安国曰三山在冀州太岳在上党西也】砥柱析城至于王屋【孔安国曰此三山在冀州之南河之北】太行常山至于碣石入于海【孔安国曰此二山连延东北接碣石而入于沧海】西倾朱圉鸟防【郑曰地理志曰朱圉在汉阳南孔安国曰鸟防山渭水所出在陇西之西】至于太华熊耳外方桐柏至于负尾【郑曰地理志太华山在宏农华隂南熊耳在卢氏东外方在颍川嵩髙山桐柏山在南阳平氏东南陪尾在江夏安陆东北若横尾者】道嶓至于荆山【郑曰地理志荆山在南郡临沮】内方至于大别【郑曰地理志内方在竟陵名立章山大别在庐江安丰县】汶山之阳至于衡山过九江至于敷浅原【徐广曰浅一作灭骃案国语曰敷浅原一名博阳山在豫章】道九川弱水至于合黎【郑曰地理志弱水出张掖孔安国曰合黎水名在流沙东】余波入于流沙【孔安国曰弱水余波西溢入流沙郑曰地理志流沙居延西北名居延泽地记曰弱水西流入合黎山腹余波入于流沙通于南海马融王肃皆云合黎流沙是地名】道黑水至于三危入于南海【郑曰地理志益州滇池有黑水祠而不记此山水所在地记曰三危山在鸟防之西南孔安国曰黑水北北而南经三危过梁州入南海也】道河积石至于龙门南至华隂【孔安国曰至华隂山北而东行】东至砥柱【孔安国曰砥柱山名河水分流包山而过山见水中若柱然也在西虢之界】又东至于盟津【孔安国曰在洛北】东过雒汭至于大邳【孔安国曰洛汭洛入河处山再成曰邳】北过降水至于大陆【郑曰地理志降水在信都南孔安国曰大陆泽名】北播为九河同为逆河入于海【郑曰下尾合名曰逆河言相逆受也】嶓冢道瀁东流为汉【郑曰地理志瀁水出陇西氐道至武都为汉至江夏谓之夏水】又东为沧浪之水【孔安国曰别流也在荆州】过三澨入于大别【孔安国曰三澨水名郑曰在江夏竟陵之界】南入于江东汇泽为彭蠡【孔安国曰汇回也水东回为彭蠡大泽】东为北江入于海【孔安国曰自彭蠡江分为三道入震泽遂为北江而入海】汶山道江东别为沱又东至于醴【孔安国曰马融王肃皆以醴为水名郑曰醴陵名也大阜曰陵长沙冇醴陵县】过九江至于东陵【孔安国曰东陵地名】东迆北会于汇【孔安国曰迆溢也东溢分流都共北会彭蠡】东为中江入于海【孔安国曰有北有中南可知也】道沇水东为济入于河泆为荥【郑曰地理志沇水出河东东垣王屋山东至河内武徳入河泆为荥孔安国曰济在温西北荥泽在敖仓东南】东出陶丘北【孔安国曰陶丘丘再成者也郑曰地理志陶丘在济隂定陶西北】又东至于荷【孔安国曰荷泽之水】又东北会于汶又北东入于海道淮自桐柏东会于泗沂东入于海【孔安国曰与沂泗二水合入海也】道渭自鸟防同穴【孔安国曰鸟防共为雄雌同穴处此山遂名曰鸟防渭水出焉】东会于沣又东北至于泾东过漆沮入于河【孔安国曰漆沮二水名亦曰洛水出冯翊北】道雒自熊耳【孔安国曰在宜阳之西】东北会于涧瀍【孔安国曰会于河南城南】又东会于伊【孔安国曰会于雒阳之南】东北入于河【孔安国曰合于巩之东也】于是九州攸同四奥既居【孔安国曰四方之邑已可居也】九山栞旅【孔安国曰九州名山已槎木通道而旅祭也】九川涤原【孔安国曰九州之川已涤除无壅塞也】九泽既陂【孔安国曰九州之泽皆已陂障无决溢也】四海会同六府甚修【孔安国曰六府金木水火土谷】众土交正致慎财赋【郑曰众土美恶及髙下得其正矣亦致其贡篚慎奉其财物之税皆法定制而入之也】咸则三壤成赋【郑曰三壤上中下各三等也】中国赐土姓祗台徳先不距朕行【郑曰中即九州也天子建其国诸侯祚之土赐之姓命之氏其敬悦天子之徳既先又不距违我天子政教所行】令天子之国以外五百里甸服【孔安国曰为天子之服治田去王城面五百里内】百里赋纳总【孔安国曰甸内近王城者禾槀曰总供食国之马也】二百里纳铚【孔安国曰所铚刈谓禾穗】三百里纳秸服【孔安国曰秸槀也服槀役】四百里粟五百里米【孔安国曰所纳精者少麤者多】甸服外五百里侯服【孔安国曰侯候也斥候而服事也】百里采【马融曰采事也各受王事者】二百里任国【孔安国曰任王事者】三百里诸侯【孔安国曰三百里同为王者斥候故合三为一名】侯服外五百里绥服【孔安国曰绥安也服王者政教】三百里揆文教【孔安国曰揆度也度王者文教而行之三百里皆同】二百里奋武卫【孔安国曰文教之外二百里奋武卫天子所以安之】绥服外五百里要服【孔安国曰要束以文教也】三百里夷【孔安国曰守平常之教事王者而已】二百里蔡【马融曰蔡法也受王者刑法而已】要服外五百里荒服【马融曰政教荒忽因其故俗而治之】三百里蛮【马融曰蛮慢也礼简怠慢来不距去不禁】二百里流【马融曰流行无城郭常居】东渐于海西被于流沙朔南暨【郑曰朔北方也】声教讫于四海于是帝锡禹圭以告成功于天下天下于是太平治皋陶作士以理民帝舜朝禹伯夷皋陶相与语帝前皋陶述其谋曰信其道徳谋明辅和禹曰然如何皋陶曰于慎其身修思长【孔安国曰慎修其身思为长乆之道】敦序九族众明髙翼近可远在已【郑曰次序九族而亲之以众明作羽翼之臣此政由近可以及远也】禹拜美言曰然皋陶曰于在知人在安民禹曰吁皆若是惟帝其难之【孔安国曰言帝尧亦以为难】知人则智能官人能安民则惠黎民怀之能知能惠何忧乎讙兜何迁乎有苗何畏乎巧言善色佞人【郑曰禹为父隐故言不及鲧】皋陶曰然于亦行有九徳亦言其有徳乃言曰始事事【孔安国曰言其人有徳必言其所行事因事以为验】寛而栗【孔安国曰性寛宏而能庄栗】柔而立【孔安国曰和柔而能立事】愿而共【孔安国曰慤愿而恭敬】治而敬扰而毅【徐广曰扰一作柔骃案孔安国曰扰顺也致果为毅】直而温简而廉刚而实彊而义章其有常吉哉【孔安国曰章明也吉善也】日宣三徳蚤夜翊明有家【孔安国曰三徳九徳之中有其三也卿大夫称家明行之可以为卿大夫】日严振敬六徳亮采有国【孔安国曰严敬也行六徳以信治政事可为诸侯也马融曰亮信采事也】翕受普施九徳咸事俊乂在官【孔安国曰翕合也能合受三六之徳而用之以布施政教使九徳之人皆用事谓天子也如此则俊徳理能之士竝皆在官也】百吏肃谨毋教邪淫奇谋非其人居其官是谓乱天事天讨有辠五刑五用哉【孔安国曰言用五刑必当】吾言厎可行乎禹曰汝言致可绩行皋陶曰余未有知思赞道哉帝舜谓禹曰汝亦昌言禹拜曰于予何言予思日孶孶皋陶难禹曰何谓孶孶禹曰鸿水滔天浩浩怀山襄陵下民皆服于水予陆行乘车水行乘舟泥行乘橇山行乘檋行山栞木与益予众庶稻鲜食【孔安国曰鸟兽新杀曰鲜】以决九川致四海浚畎浍【郑曰畎浍田间沟也】致之川与稷予众庶难得之食食少调有余补不足徙居众民乃定万国为治皋陶曰然此而美也禹曰于帝慎乃在位安尔止【郑曰安汝之所止无妄动动则扰民】辅徳天下大应清意以昭待上帝命天其重命用休【郑曰天将重命汝以美应谓符瑞也】帝曰吁臣哉臣哉臣作朕股肱耳目予欲左右有民女辅之【马融曰我欲左右助民汝当翼成我也】余欲观古人之象日月星辰作文绣服色女明之余欲闻六律五声八音来治滑以出入五言女听【尚书滑字作曶音忽郑曰曶者臣见君所秉书思对命者也君亦有焉以出入政教于五官】予即辟女匡拂予女无面防退而谤予敬四辅臣【尚书大传曰古者天子必有四隣前曰疑后曰丞左曰辅右曰弼】诸众谗嬖臣君【徐广曰一作吾】徳诚施皆清矣禹曰然帝即不时布同善恶则毋功【孔安国曰帝用臣不是则贤愚竝立优劣共流故也】帝曰毋若丹朱敖维慢游是好毋水舟行朋淫于家【郑曰朋淫淫门内】用絶其世予不能顺是禹曰予辛壬娶涂山癸甲生啓【孔安国曰涂山国名辛日娶妻至于甲四日复徃治水】予不子以故能成水土功辅成五服至于五千里州十二师外薄四海咸建五长【孔安国曰薄迫言至海也诸侯五国立贤者一人为方伯谓之五长以相统治】各道有功苗顽不即功【孔安国曰三苗顽凶不得就官善恶分别】帝其念哉帝曰道吾徳乃女功序之也皋陶于是敬禹之徳令民皆则禹不如言刑从之舜徳大明于是防行乐祖考至羣后相让鸟兽翔舞箫韶九成鳯皇来仪【孔安国曰箫韶舞乐名备乐九奏而致鳯皇也】百兽率舞百官信谐帝用此作歌曰陟天之命维时维几【孔安国曰奉正天命以临民惟在顺时惟在慎微】乃歌曰股肱善哉元首起哉百工喜哉【孔安国曰股肱之臣喜乐尽忠君之治功乃起百官之业乃广】皋陶拜手稽首扬言曰念哉【郑曰使羣臣念帝之戒】率为兴事慎乃宪敬哉【孔安国曰率臣下为起治之事当慎汝法度敬其职】乃更为歌曰元首明哉股肱良哉庶事康哉舜又歌曰元首丛脞哉股肱惰哉万事堕哉【孔安国曰丛脞细碎无大略也君如此则臣懈惰万事堕废也】帝拜曰然徃钦哉于是天下皆宗禹之明度数声乐【徐广曰舜本记云禹乃兴九韶之乐】为山川神主帝舜荐禹于天为嗣十七年【刘熈曰若此则舜格于文祖三年之后摄禹使得祭祀与】而帝舜崩三年丧毕禹辞辟舜之子商均于阳城【刘熈曰今颍川阳城是也】天下诸侯皆去商均而朝禹禹于是遂即天子位【皇甫谧曰都平阳或在安邑或在晋阳】南面朝天下国号曰夏后姓姒氏【礼纬曰祖以吞薏苡生】帝禹立而举皋陶荐之且授政焉而皋陶卒封皋陶之后于英六【徐广曰史记皆作英字而以英布是此苗裔】或在许【皇览曰皋陶冢在庐江六县】而后举益任之政十年帝禹东廵狩至于会稽而崩【皇甫谧曰年百岁也】以天下授益三年之丧毕益让帝禹之子啓而辟居箕山之阳【孟子曰阳字一作隂刘熈曰崇髙之北】禹子啓贤天下属意焉及禹崩虽授益益之佐禹日浅天下未洽故诸侯皆去益而朝啓曰吾君帝禹之子也于是啓遂即天子之位是为夏后帝啓夏后帝啓禹之子其母涂山氏之女也有扈氏不服【地理志曰扶风鄠县是扈国】啓伐之大战于甘【马融曰甘有扈氏南郊地名】将战作甘誓乃召六卿申之【孔安国曰天子六军其将皆命卿也】啓曰嗟六事之人【孔安国曰各有军事故臼六事】予誓告女有扈氏威侮五行怠弃三正【郑曰五行四时盛徳所行之政也威侮逆之三正天地人之正道】暴天用勦絶其命【孔安国曰勦絶也】今予维共行天之罚【孔安国曰共奉也】左不攻于左右不攻于右女不共命【郑曰左车左右车右】御非其马之政女不共命【孔安国曰御以正马为政也三者有失皆不奉我命也】用命赏于祖【孔安国曰天子亲征必载迁庙之祖主行有功即赏祖主前示不専也】不用命僇于社【孔安国曰又载社主谓之社亊奔北则僇之社主前社主隂隂主杀也】予则帑僇女【孔安国曰非但止身辱及女子言耻累之】遂灭有扈氏天下咸朝夏后帝啓崩【徐广曰皇甫谧曰夏啓元年甲辰十年癸丑崩】子帝太康立　帝太康失国【孔安国曰盘于防田不恤民事为羿所逐不得反国】昆弟五人须于洛汭作五子之歌【孔安国曰太康五弟与其母待太康于洛水之北怨其不反故作歌】太康崩弟中康立是为帝中康　帝中康时羲和湎淫废时乱日【孔安国曰羲和氏掌天地四时之官太康之后沈湎于酒废天时乱甲乙也】徃征之作征【孔安国曰国之君受王命徃征之郑曰臣名】中康崩子帝相立　帝相崩子帝少康立　帝少康崩子帝宁立　帝宁崩子帝槐立　帝槐崩子帝芒立帝芒崩子帝泄立　帝泄崩子帝不降立　帝不降崩弟帝扃立　帝扃崩子帝廑立　帝廑崩立帝不降之子孔甲是为帝孔甲　帝孔甲立好方鬼神淫乱夏后氏徳衰诸侯畔之天降龙二有雌雄孔甲不能食未得豢龙氏【贾逵曰豢养也谷食曰豢】陶唐既衰其后有刘累【服防曰后刘累之为诸侯者夏后赐之姓】学扰龙【应劭曰扰音柔扰驯也能顺飬得其嗜欲】于豢龙氏以事孔甲孔甲赐之姓曰御龙氏【服防曰御亦养】受豕韦之后【徐广曰受一作更骃案贾逵曰刘累之后至商不絶以代豕韦之后祝融之后封于豕韦殷武丁灭之以刘累之后代之】龙一雌死以食夏后夏后使求惧而迁去【贾逵曰夏后既飨而又使求致龙刘累不能得而惧也传曰迁于鲁县】孔甲崩子帝皋立　帝皋崩【左传曰皋墓在殽南陵】子帝发立　帝发崩子履癸立是为桀　帝桀之时【谧法贼人多杀曰桀】自孔甲以来而诸侯多畔夏桀不务徳而武伤百姓百姓弗堪廼召汤而囚之夏台已而释之汤修徳诸侯皆归汤汤遂率兵以伐夏桀桀走鸣条【孔安国地在安邑之西郑曰南夷地名】遂放而死【徐广曰从禹至桀十七君十四世骃案汲冢纪年曰有王与无王用岁四百七十一年矣】桀谓人曰吾悔不遂杀汤于夏台使至此汤乃践天子位代夏朝天下汤封夏之后至周封于杞也
　　太史公曰禹为姒姓其后分封用国为姓故有夏后氏有扈氏有男氏斟寻氏【徐广曰一云斟氏寻氏】彤城氏褒氏费氏杞氏缯氏辛氏防氏斟氏戈氏孔子正夏时学者多夏小正云【礼运称孔子曰我欲观夏道是故之杞而不足征也吾得夏时焉郑曰得夏四时之书其存者冇小正】自虞夏时贡赋备矣或言禹会诸侯江南计功而崩因葬焉命曰会稽会稽者会计也【皇览曰禹在山隂县会稽山上会稽山本名苗山在县南去县七里越传曰禹到大越上苗山大会计爵有徳封有功因而更名苗山曰会稽因病死葬棺穿圹深二尺上无泻泄下无邸水坛髙三尺土阶三等周方一畆吕氏春秋曰禹葬会稽不烦人徒墨子曰禹葬会稽衣裘三领桐棺三寸地理志云山上有禹井禹祠相传以为下有羣鸟耘田也】













　　史记集解卷二
　　钦定四库全书
　　史记集解卷三
　　宋　裴骃　撰
　　史记三
　　殷本纪第三
　　殷契母曰简狄有娀氏之女【淮南子曰有娀在不周之北】为帝喾次妃三人行浴见鸟墯其卵简狄取吞之因孕生契契长而佐禹治水有功帝舜乃命契曰百姓不亲五品不训汝为司徒而敬敷五教五教在寛封于商【郑曰商国在太华之阳皇甫谧曰今上洛商是也】赐姓子氏【礼纬曰祖以鸟生子也】契兴于唐虞大禹之际功业着于百姓百姓以平契卒子昭明立　昭明卒子相土立【宋忠曰相土就契于封商春秋左氏传曰阏伯居商丘相土因之】相土卒子昌若立　昌若卒子曹圉立　曹圉卒子防立【宋忠曰防为司空勤其官事死于水中殷人郊之】防卒子振立　振卒子微立　微卒子报丁立　报丁卒子报乙立　报乙卒子报丙立报丙卒子主壬立　主壬卒子主癸立　主癸卒子天乙立是为成汤成汤【张晏曰禹汤皆字也二王去唐虞之文从髙阳之质故夏殷之王皆以名为号諡法曰除虐去残曰汤】自契至汤八迁【孔安国曰十四世凡八徙国都】汤始居亳【皇甫谧曰梁国谷熟为南亳即汤都也】从先王居【孔安国契父帝喾都亳汤自商丘迁焉故曰从先王居】作帝诰汤征诸侯【孔安国曰为夏方伯得专征伐】葛伯不祀汤始伐之【孟子曰汤居亳与葛伯为邻地理志曰葛今梁国宁陵之葛乡】汤曰予有言人视水见形视民知治不伊尹曰明哉言能听道乃进君国子民为善者皆在王官勉哉勉哉汤曰女不能敬命予大罚殛之无有攸赦作汤征伊尹名阿衡阿衡欲干汤而无由乃为有莘氏媵臣【列女传曰汤妃有莘氏之女】负鼎俎以滋味説汤致于王道或曰伊尹处士汤使人聘迎之五反然后肯徃从汤言素王及九主之事【刘向别録曰九主者有法君专君授君劳君等君寄君破君国君三歳社君凡九品图画其形】汤举任以国政伊尹去汤适夏既丑有夏复归于亳入自北门遇女鸠女房作女鸠女房【孔安国曰鸠房二人汤之贤臣也二篇皆所以丑夏而还之意也】汤出见野张网四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网诸侯闻之曰汤徳至矣及禽兽当是时夏桀为虐政淫荒而诸侯昆吾氏为乱汤乃兴师率诸侯伊尹从汤汤自把钺以伐昆吾遂伐桀汤曰格汝众庶来女悉听朕言匪台小子【马融曰台我也】敢行举乱有夏多罪予维闻女众言夏氏有罪予畏上帝不敢不正【孔安国曰不敢不正桀之罪而诛之】今夏多罪天命殛之今女有众女曰我君不恤我众舍我啬亊而割政【孔安国曰夺民农功而为割剥之政】女其曰有罪其奈何夏王率止众力率夺夏国【孔安国曰桀之君臣相率遏止众力使不得事农相率割剥夏之邑居】有众率怠不和【马融曰众民相率怠墯不和同】曰是日何时丧予与女皆亡【尚书大传曰桀云天之有日犹吾之有民日有亡哉日亡吾亦亡矣】夏徳若兹今朕必徃尔尚及予一人致天之罚予其大理女【尚书理字作赉郑曰赉赐也】女毋不信朕不食言女不从誓言予则帑僇女无有攸赦以告令师作汤誓于是汤曰吾甚武号曰武王【诗云武王载斾有防秉钺毛曰武王汤也】桀败于有娀之墟桀犇于鸣条夏师败绩汤遂伐三防俘厥宝玉【孔安国曰三防国名桀走保之今定陶也俘取也】义伯仲伯作典宝【孔安国曰二臣作典宝一篇言国之常宝也】汤既胜夏欲迁其社不可【孔安国曰欲变置社稷而后世无及句龙者故不可而止】作夏社【孔安国曰言夏社不可迁之义】伊尹报【徐广曰一云伊尹报政】于是诸侯心服汤乃践天子位平定海内汤归至于泰卷陶【徐广曰一无此陶字孔安国曰地名汤自三防而还】中作诰【孔安国曰仲虺汤左相奚仲之后】既绌夏命【孔安国曰绌其王命】还亳作汤诰维三月王自至于东郊告诸侯羣后毋不有功于民勤力廼事予乃大罚殛女毋予怨曰古禹皋陶乆劳于外其有功乎民民乃有安东为江北为济西为河南为淮四渎已修万民乃有居后稷降播农殖百谷三公咸有功于民故后有立【徐广曰一作土】昔蚩尤与其大夫作乱百姓帝乃弗予【音与】有状先王言不可不勉曰不道毋之【徐广曰一作政】在国女毋我怨以令诸侯伊尹作咸有一徳【王肃曰言君臣皆有一徳】咎单作明居【马融曰咎单汤司空也明居民之法也】汤乃改正朔易服色上白朝防以昼汤崩【皇览曰汤在济隂亳县北东郭去县三里冢四方方各十步髙七尺上平处平地汉哀帝建平元年大司空御史长卿案行水灾因行汤刘向曰殷汤无葬处皇甫谧曰即位十七年而践天子位为天子十三年年百岁而崩】太子太丁未立而卒于是廼立太丁之弟外丙是为帝外丙　帝外丙即位三年崩立外丙之弟中壬是为帝中壬　帝中壬即位四年崩伊尹廼立太丁之子太甲太甲成汤适长孙也是为帝太甲　帝太甲元年伊尹作伊训作肆命作徂后【郑曰肆命者陈政教所当为也徂后者言汤之法度也】帝太甲既立三年不明暴虐不遵汤法乱徳于是伊尹放之于桐宫【孔安国曰汤葬地郑曰地名也有王离宫焉】三年伊尹摄行政当国以朝诸侯帝太甲居桐宫三年悔过自责反善于是伊尹廼迎帝太甲而授之政帝太甲修徳诸侯咸归殷百姓以宁伊尹嘉之廼作太甲训三篇褒帝太甲称太宗太宗崩子沃丁立　帝沃丁之时伊尹卒既葬伊尹于亳【皇览曰伊尹在济阴己氏平利乡亳近己氏】咎单遂训伊尹事作沃丁沃丁崩弟太庚立是为帝太庚　帝太庚崩子帝小甲立【徐广曰世表云帝小甲太庚弟也】帝小甲崩弟雍已立是为帝雍已殷道衰诸侯或不至帝雍已崩弟太戊立是为帝太戊帝太戊立伊陟为相【孔安国曰伊陟伊尹之子】亳有祥桑谷共生于朝一暮大拱【孔安国曰祥妖怪也二木合生不恭之罚郑曰两手搤之曰拱】帝太戊惧问伊陟伊陟曰臣闻妖不胜徳帝之政其有阙与帝其修徳太戊从之而祥桑枯死而去伊陟赞言于巫咸【孔安国曰赞告也巫咸臣名也】巫咸治王家有成作咸艾【马融曰艾治也】作太戊帝太戊赞伊陟于庙言弗臣伊陟让作原命【马融曰原臣名也命原以禹汤之道我所修也】殷复兴诸侯归之故称中宗中宗崩子帝仲丁立帝仲丁迁于隞【孔安国曰地名皇甫谧曰或云河南敖仓是】河亶甲居相【孔安国曰地名在河北】祖乙迁于邢帝仲丁崩弟外壬立是为帝外壬中丁书阙不具帝外壬崩弟河亶甲立是为帝河亶甲河亶甲时殷复衰河亶甲崩子帝祖乙立帝祖乙立殷复兴巫贤任职祖乙崩子帝祖辛立帝祖辛崩弟沃甲立是为帝沃甲帝沃甲崩立沃甲兄祖辛之子祖丁是为帝祖丁帝祖丁崩立弟沃甲之子南庚是为帝南庚帝南庚崩立帝祖丁之子阳甲是为帝阳甲帝阳甲之时殷衰自中丁以来废适而更立诸弟子弟子或争相代立比九世乱次是诸侯莫朝帝阳甲崩弟盘庚立是为帝盘庚帝盘庚之时殷已都河北盘庚渡河南复居成汤之故居廼五迁无定处【孔安国曰自汤至盘庚凡五迁都】殷民咨胥相怨不欲徙【孔安国曰胥相也民不欲徙皆咨嗟忧愁相与怨其上也】盘庚乃告谕诸侯大臣曰昔髙后成汤与尔之先祖俱定天下法则可修舍而弗勉何以成徳乃遂涉河南治亳【郑曰治于亳之殷地商家自此徙而改号曰殷亳皇甫谧曰今偃师是也】行汤之政然后百姓由宁殷道复兴诸侯来朝以其遵成汤之徳也帝盘庚崩弟小辛立是为帝小辛帝小辛立殷复衰百姓思盘庚廼作盘庚三篇帝小辛崩弟小乙立是为为帝小乙帝小乙崩子帝武丁立帝武丁即位思复兴殷而未得其佐三年不言政事决定于宰【郑曰宰天官卿贰王事者】以观国风武丁夜梦得圣人名曰説以梦所见视羣臣百吏皆非也于是廼使百工营求之野得説于傅险中【徐广曰尸子云傅岩在北海之州】是时説为胥靡筑于傅险【孔安国曰傅氏之岩在虞虢之界通道所经有涧水坏道常使胥靡刑人筑防此道説贤而隐代胥靡筑之以供食也】见于武丁武丁曰是也得而与之语果圣人举以为相殷国大治故遂以傅险姓之号曰傅説帝武丁祭成汤明日有飞雉登鼎耳而呴武丁惧祖已曰【孔安国曰贤臣名】王勿忧先修政事祖已乃训王曰唯天监下典厥义【孔安国曰言天视下民以义为常也】降年有永有不永非天夭民中絶其命民有不若徳不听罪天既附命正厥徳【孔安国曰不顺徳言无义也不服罪不改修也天以信命正其德谓其有永有不永】乃曰其奈何鸣呼王嗣敬民罔非天继常祀毋礼于弃道【孔安国曰王者主民当敬民事无非天时天时所常祀也祭祀有常不当特丰于近也】武丁修政行徳天下咸驩殷道复兴帝武丁崩子帝祖庚立祖已嘉武丁之以祥雉为徳立其庙为髙宗遂作髙宗彤日及训【孔安国曰祭之明日又祭殷曰肜周曰绎】帝祖庚崩弟祖甲立是为帝甲帝甲淫乱殷复衰帝甲崩子帝廪辛立帝廪辛崩弟庚丁立是为帝庚丁帝庚丁崩子帝武乙立殷复去亳徙河北帝武乙无道为偶人谓之天神与之博令人为行天神不胜乃僇辱之为革囊盛血仰而射之命曰射天武乙猎于河渭之濵暴雷武乙震死子帝太丁立帝太丁崩子帝乙立帝乙立殷益衰帝乙长子曰微子启启母贱不得嗣少子辛辛母正后辛为嗣帝乙崩子辛立是为帝辛天下谓之纣【諡法曰残义损善曰纣】帝纣资辨捷疾闻见甚敏材力过人手格猛兽知足以距谏言足以饰非矜人臣以能髙天下以声以为皆出己之下好酒淫乐嬖于妇人爱妲己【皇甫谧曰有苏氏美女】妲己之言是从于是使师涓作新淫声北里之舞靡靡之乐厚赋税以实鹿台之钱【如淳曰新序曰鹿台其大三里髙千尺瓒曰鹿台名今朝歌城中】而盈钜桥之粟【服防曰钜桥仓名许慎曰钜鹿水之大桥也有漕粟也】益收狗马竒物充仞宫室益广沙丘苑台【尔雅曰迆逦沙丘也地理志曰在钜鹿东北七十里】多取野兽蜚鸟置其中慢于鬼神大最乐戯于沙丘【徐广曰最一作聚】以酒为池县肉为林使男女倮相逐其间为长夜之饮百姓怨望而诸侯有畔者于是纣乃重刑辟有炮烙之法【列女传曰膏铜柱下加之炭令有罪者行焉辄堕炭中妲己笑名曰炮烙之刑】以西伯昌九侯【徐广曰一作鬼侯邺县有九侯城】鄂侯【徐广曰一作防音干野王县有防城】为三公九侯有好女入之纣九侯女不憙淫【徐广曰一云无不憙淫】纣怒杀之而醢九侯鄂侯争之彊辨之疾并脯鄂侯西伯昌闻之窃叹崇侯虎知之以告纣纣囚西伯羑里【地理志曰河内汤阴有羑里城西伯所拘处韦昭曰音酉】西伯之臣闳夭之徒求美女竒物善马献纣纣乃赦西伯西伯出而献洛西之地以请除炮烙之刑纣乃许之赐弓矢斧钺使得征伐为西伯而用费中为政费中善防好利殷人弗亲纣又用恶来恶来善毁谗诸侯以此益疏西伯归乃隂修徳行善诸侯多畔纣而徃归西伯滋大纣由是稍失权重王子比干谏弗听商容贤者百姓爱之纣废之及西伯伐饥国灭之【徐广曰饥一作又作耆】纣之臣祖伊【孔安国曰祖已后贤臣也】闻之而咎周【孔安国曰咎恶也】恐奔告纣曰天既讫我殷命假人元龟【徐广曰元一作卜】无敢知吉【马融曰元龟大龟也长尺二寸孔安国曰至人以人事观殷大龟以神灵考之皆无知吉者】非先王不相我后人【孔安国曰相助也】维王淫虐用自絶故天弃我不有安食不虞知天性不廸率典【郑曰王暴虐于民使不得安食逆乱隂阳不度天性傲很明徳不修教法者】今我民罔不欲丧曰天曷不降威大命胡不至今王其奈何纣曰我生不有命在天乎祖伊反曰纣不可谏矣西伯既卒周武王之东伐至盟津诸侯叛殷会周者八百诸侯皆曰纣可伐矣武王曰尔未知天命乃复归纣愈淫乱不止微子数谏不听乃与太师少师谋遂去比干曰为人臣者不得不以死争廼强谏纣纣怒曰吾闻圣人心有七窍剖比干观其心箕子惧乃详狂为奴纣又囚之殷之太师少师乃持其祭乐器奔周周武王于是遂率诸侯伐纣纣亦发兵距之牧野【郑曰牧野纣南郊地名也】甲子日纣兵败纣走入登鹿台【徐广曰鹿一作廪】衣其宝玉衣赴火而死周武王遂斩纣头县之白旗杀妲己释箕子之囚封比干之墓表商容之闾封纣子武庚禄父以续殷祀【谯周曰殷凡三十一世六百余年汲纪年曰汤灭夏以至于受二十九王用岁四百九十六年也】令修行盘庚之政殷民大説于是周武王为天子其后世贬帝号号为王而封殷后为诸侯属周周武王崩武庚与管叔蔡叔作乱成王命周公诛之而立微子于宋以续殷后焉
　　太史公曰余以颂次契之事自成汤以来采于诗书契为子姓其后分封以国为姓有殷氏来氏宋氏空桐氏稚氏北殷氏目夷氏孔子曰殷路车为善而色尚白














　　史记集解卷三
　　钦定四库全书
　　史记集解卷四
　　宋　裴骃　撰
　　史记四
　　周本纪第四
　　周后稷名弃其母有邰氏女曰姜原【韩诗章句曰姜姓原字或曰姜原諡号也】姜原为帝喾元妃姜原出野见巨人迹心忻然説欲践之践之而身动如孕者居期而生子以为不祥弃之隘巷马牛过者皆辟不践徙置之林中适防山林多人迁之而弃渠中氷上飞鸟以其翼覆荐之姜原以为神遂收养长之初欲弃之因名曰弃弃为儿时忔如巨人之志其防戏好种树麻菽麻菽美及为成人遂好耕农相地之宜宜谷者稼穯焉民皆法则之帝尧闻之举弃为农师天下得其利有功帝舜曰弃黎民始饥【徐广曰今文尚书云祖饥故此作始饥祖始也】尔后稷播时百谷封弃于邰【徐广曰今斄乡在扶风】号曰后稷别姓姬氏【礼纬曰祖以履大迹而生】后稷之兴在陶唐虞夏之际皆有令徳后稷卒【山海经大荒经曰黑水青水之间有广都之野后稷葬焉皇甫谧曰去中国三万里也】子不窋立不窋末年夏后氏政衰去稷不务【韦昭曰夏大康失国废稷之官不复务农】不窋以失其官而犇戎狄之间不窋卒子鞠立鞠卒子公刘立公刘虽在戎狄之间复修后稷之业务耕种行地宜自漆沮渡渭取材用行者有资居者有畜积民赖其庆百姓怀之多徙而保归焉周道之兴自此始故诗人歌乐思其德公刘卒子庆节立国于【徐广曰新平漆县之东北有亭】庆节卒子皇仆立皇仆卒子差弗立差弗卒子毁隃立【音逾世本作榆】毁隃卒子公非立公非卒子髙圉立【宋忠曰高圉能率稷者也周人报之】髙圉卒子亚圉立【世本云亚圉云都皇甫谧云云都亚圉字】亚圉卒子公叔祖类立分叔祖类卒子古公亶父立古公亶父复修后稷公刘之业积徳行义国人皆戴之薰育戎狄攻之欲得财物予之已复攻欲得地与民民皆怒欲战古公曰有民立君将以利之今戎狄所为攻战以吾地与民民之在我与其在彼何异民欲以我故战杀人父子而君之予不忍为乃与私属遂去渡漆沮【徐广曰水在杜阳岐山杜阳县在扶风】逾梁山止于岐下【徐广曰山在扶风美阳西北其南有周原骃案皇甫谧曰邑于周地故始改国曰周】人举国扶老携弱尽复归古公于岐下及他旁国闻古公仁亦多归之于是古公乃贬戎狄之俗而营筑城郭室屋而邑别居之【徐广曰分别而为邑落也】作五官有司【礼记曰天子之五官曰司徒司马司空司士司寇典司五众郑曰此殷时制】民皆歌乐之颂其徳古公有长子曰太伯次曰虞仲太姜生少子季厯季厯娶太任【列女传曰太姜有台氏之女太任挚任氏之中女】皆贤妇人生昌有圣瑞古公曰我世当有兴者其在昌乎长子太伯虞仲知古公欲立季厯以传昌乃二人亡如荆蛮文身断发【应劭曰常在水中故断其发文其身以象龙子故不见伤害】以让季厯古公卒季厯立是为公季公季修古公遗道笃于行义诸侯顺之公季卒【皇甫谧曰葬鄠县之南山】子昌立是为西伯西伯曰文王遵后稷公刘之业则古公公季之法笃仁敬老慈少礼下贤者日中不暇食以待士士以此多归之伯夷叔齐在孤竹【应劭曰在辽西令支】闻西伯善养老盍徃归之太颠闳夭散宜生鬻子辛甲大夫之徒皆徃归之【刘向别録曰鬻子名熊封于楚辛甲故殷之臣事纣葢七十五谏而不听去至周召公与语贤之告文王文王亲　自迎之以为公卿封长子长子今上党所治县是也】崇侯虎谮西伯于殷纣曰西伯积善累徳诸侯皆向之将不利于帝帝纣乃囚西伯于羑里闳夭之徒患之乃求有莘氏美女骊戎之文马有熊九驷他竒怪物因殷嬖臣费仲而献之纣纣大説曰此一物足以释西伯况其多乎乃赦西伯赐之弓矢斧钺使西伯得征伐曰谮西伯者崇侯虎也西伯乃献洛西之地以请纣去炮烙之刑纣许之西伯隂行善诸侯皆来决平于是虞芮之人【地理志虞在河东太阳县芮在冯翊临晋县】有狱不能决乃如周入界耕者皆让畔民俗皆让长虞芮之人未见西伯皆慙相谓曰吾所争周人所耻何徃为祗取辱耳遂还俱让而去诸侯闻之曰西伯葢受命之君明年伐犬戎【山海经曰有人人面兽身名曰犬戎】明年伐宻须【应劭曰宻须氏姞姓之国瓉曰安定隂宻县是】明年败耆国【徐广曰一作】殷之祖伊闻之惧以告帝纣纣曰不有天命乎是何能为明年伐邗【徐广邘城在野王县西北音于】明年伐崇侯虎而作丰邑【徐广曰丰在京兆鄠县东有灵台镐在上林昆明北甫镐池去丰二十五里皆在长安南数十里】自岐下而徙都丰明年西伯崩【徐广曰文王九十七乃崩】太子发立是为武王西伯葢即位五十年其囚羑里葢益易之八卦为六十四卦诗人道西伯葢受命之年称王而断虞芮之讼后十年而崩諡为文王改法度制正朔矣追尊古公为太王公季为王季葢王瑞自太王兴武王即位太公望为师周公旦为辅召公毕公之徒左右王师修文王绪业九年武王上祭于毕【马融曰毕文王墓地名也】东观兵至于盟津【徐广曰谯周云史记武王十一年东观兵十三年克纣】为文王木主载以车中军武王自称太子发言奉文王以伐不敢自专乃告司马司徒司空诸节【马融曰诸受符节冇司也】齐栗信哉予无知以先祖有徳臣小子受先功【徐广曰一云子小子受先公功】毕力赏罚以定其功遂兴师师尚父号曰【郑曰号今之军法重者】总尔众庶与尔舟楫后至者斩武王渡河中流白鱼跃入王舟中【马融曰鱼者介鳞之物兵象也白者殷家之正色言殷之兵众与周之象也】武王俯取以祭既渡有火自上复于下至于王屋流为乌其色赤其声魄云【马融曰王屋王所居屋流行也魄然安定意也郑曰书説云乌有孝名武王卒父大业故乌瑞臻赤者周之正色也】是时诸侯不期而会盟津者八百诸侯诸侯皆曰纣可伐矣武王曰女未知天命未可也乃还师归居二年闻纣昬乱暴虐滋甚杀王子比干囚箕子太师疵少师强抱其乐器而犇周于是武王徧告诸侯曰殷有重罪不可以不毕伐【徐广曰一作灭】乃遵文王遂率戎车三百乘虎贲三千人【孔安国曰虎贲勇士称也若虎贲言其猛也】甲士四万五千人以东伐纣十一年十二月戊午师毕渡盟津诸侯咸会曰孳孳无怠武王乃作太誓告于众庶今殷王纣乃用其妇人之言自絶于天毁坏其三正【马融曰动逆天地人也】离逷其王父母弟【郑曰王父母弟祖父母之族必言母弟举亲者言之也】乃断弃其先祖之乐乃为淫声用变乱正声怡説妇人【徐广曰怡一作辞】故今予发维共行天罚勉哉夫子【郑曰夫子丈夫之前】不可再不可三二月【徐广曰一作正此建丑之月殷之正月周之二月也】甲子昧爽【孔安国曰昧防也爽明早旦也】武王朝至于商郊牧野乃誓【孔安国曰癸亥夜陈甲子朝誓之】武王左杖黄钺右秉白旄【孔安国曰钺以黄金饰斧左手杖钺示无事于诛右手把旄示有事于教令】以麾曰远矣西土之人【孔安国曰劳苦之】武王曰嗟我有国君【马融曰大也】司徒司马司空亚旅师氏【孔安国曰亚次旅众大夫也其位次卿师氏大夫官以兵守门】千夫长百夫长【孔安国曰师率卒率】及庸蜀羌髳微纑彭濮人【孔安国曰八国皆蛮夷戎狄在西蜀叟髳微在巴蜀纑彭在西北庸濮在江汉之南马融曰武王所率将来伐纣也】称尔戈比尔干立尔矛予其誓王曰古人有言牝鸡无晨牝鸡之晨惟家之索【孔安国曰索尽也喻妇人知外事雌代雄鸣则家尽也】今殷王纣维妇人言是用自弃其先祖肆祀不答【郑曰肆祭名答问也】昬弃其家国遗其王父母弟不用乃维四方之多罪逋逃是崇是长是信是使【孔安国曰言纣弃其贤臣而尊长逃亡罪人信用之也】俾暴虐于百姓以奸轨于商国今予发维共行天之罚今日之事不过六步七步乃止齐焉【孔安国曰今日战事不过六步七步乃止相齐言当旅进一心也】夫子勉哉不过于四伐五伐六伐七伐乃止齐焉【孔安国曰伐谓击刺也少则四五多则六七以为例也】勉哉夫子尚桓桓【郑曰威武貎】如虎如罴如犲如离【徐广曰此训与螭同】于商郊不御克犇以役西土【郑曰御彊御谓彊暴也克杀也不得暴杀纣师之犇走者当以为周之役也】勉哉夫子尔所不勉其于尔身有戮【郑曰所言且也】誓已诸侯兵会者车四千乘陈师牧野帝纣闻武王来亦发兵七十万人距武王武王使师尚父与百夫致师【周礼环人掌致师郑曰致师者致其必战之志也古者将战先使勇力之士犯敌焉春秋传曰楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下掚马掉鞅而还摄叔曰吾闻致师者右入垒折馘执俘而还皆行其所闻而复】以大卒驰帝纣师【徐广曰帝一作商】纣师虽众皆无战之心心欲武王亟入纣师皆倒兵以战以开武王武王驰之纣兵皆崩畔纣纣走反入登于鹿台之上防衣其珠玉自燔于火而死武王持大白旗以麾诸侯诸侯毕拜武王武王乃揖诸侯诸侯毕从武王至商国商国百姓咸待于郊于是武王使羣臣告语商百姓曰上天降休商人皆再拜稽首武王亦荅拜遂入至纣死所武王自射之三发而后下车以轻剑击之以黄钺斩纣头县大白之旗已而至纣之嬖妾二女二女皆经自杀武王又射三发击以剑斩以钺【司马法曰夏执钺宋均曰钺用铁不磨砺】县其头小白之旗武王已乃出复军其明日除道修社及商纣宫及期百夫荷罕旗以先驱【蔡邕独断曰前驱有九旒云罕东京赋曰云罕九旒薛综曰旍旗名】武王弟叔振铎奉陈常车周公旦把大钺毕公把小钺以夹武王散宜生太颠闳夭皆执剑以卫武王既入立于社南大卒之左右毕从毛叔叔郑奉明水【周礼曰司烜氏以鉴取明水于月郑曰鉴镜属也取月之水欲得阴阳之絜气陈眀水以为酒也】衞康叔封布兹【徐广曰兹者籍席之名诸侯病曰负兹】召公奭赞采师尚父牵牲尹佚防祝曰殷之末孙季纣殄废先王明徳侮蔑神祗不祀昬暴商邑百姓其章显闻于天皇上帝于是武王再拜稽首曰膺更大命革殷受天明命武王又再拜稽首乃出封商纣子禄父殷之余民武王为殷初定未集乃使其弟管叔鲜蔡叔度相禄父治殷已而命召公释箕子之囚【徐广曰释一作原】命毕公释百姓之囚表商容之闾命南宫括散鹿台之财发钜桥之粟以振贫弱萌隶命南宫括史佚展九鼎保玉【徐广曰保一作寳】命闳夭封比干之墓命宗祝享祠于军乃罢兵西归行狩记政事作武成【孔安国曰武功成也】封诸侯班赐宗彝作分殷之器物【郑曰宗彞宗庙樽也作分器着王之命及受物】武王追思先圣王乃褒封神农之后于焦【地理志农陜县有焦城故焦国也】黄帝之后于祝帝尧之后于蓟【地理志燕国有蓟县】帝舜之后于陈大禹之后于杞于是封功臣谋士而师尚父为首封封尚父于营丘曰齐【尔雅曰水出其前而左曰营丘郭璞曰今齐之营丘淄水过其南乃东】封弟周公旦于曲阜曰鲁【应劭曰曲阜在鲁城中委曲长七八里】封召公奭于燕封弟叔鲜于管弟叔度于蔡余各以次受封武王征九牧之君登之阜以望商邑武王至于周自夜不寐周公旦即王所曰为不寐王曰告女维天不享殷自发未生于今六十年麋鹿在牧【徐广曰此事出周书及随巢子云夷羊在牧牧郊也夷羊怪物也】蜚鸿满野天不享殷今乃冇成维天建殷其登名民三百六十夫不显亦不賔灭【徐广曰一云不顾亦不宾灭一又云不顾亦不恤也】以至今我未定天保何暇寐王曰定天保依天室悉求天恶贬从殷王受日夜劳来【徐广曰一云肯来】定我西土我维显服及徳方明自洛汭延于伊汭居易毋固其有夏之居【徐广曰夏居河南初在阳城后居阳翟】我南望三涂北望岳鄙顾詹有河【徐广曰周书度邑曰武王问太公曰吾将因冇夏之居也南望过于三涂北詹望于冇河】粤詹雒伊毋远天室营周居于雒邑而后去纵马于华山之阳放牛于桃林之虚【孔安国曰桃林在华山东】偃干戈振兵释旅【公羊传曰入曰振旅】示天下不复用也武王已克殷后二年问箕子殷所以亡箕子不忍言殷恶以存【徐广曰一作前】亡国宜告武王王亦丑故问以天道武王病天下未集羣公惧穆卜【孔安国曰穆敬也】周公乃祓斋自为质欲代武王武王有瘳后而崩【徐广曰封禅书曰武王克殷二年天下未宁而崩皇甫谧曰武王定位元年岁在乙酉六年庚寅崩骃案皇览曰文王武王周公皆在京兆长安镐聚东社中也】太子诵代立是为成王成王少周初定天下周公恐诸侯畔周公乃摄行政当国管叔蔡叔羣弟疑周公与武庚作乱畔周周公奉成王命伐诛武庚管叔放蔡叔以微子开代殷后国于宋颇收殷余民以封武王少弟封为卫康叔晋唐叔得嘉谷【郑曰二苗同为一穗】献之成王成王以归周公于兵所【徐广曰归一作餽】周公受禾东土鲁天子之命【徐广曰尚书序云旅天子之命】初管蔡畔周周公讨之三年而毕定故初作大诰次作微子之命【孔安国曰封命之书】次归禾次嘉禾次康诰酒诰梓材【孔安国曰告康叔以为政之道亦如梓人之治材也】其事在周公之篇周公行政七年成王长周公反政成王北面就羣臣之位成王在丰使召公复营洛邑如武王之意周公复卜申视卒营筑居九鼎焉曰此天下之中四方入贡道里均作召诰洛诰成王既迁殷遗民周公以王命告作多士无佚召公为保周公为师东伐淮夷残奄【郑曰奄国在淮夷之北】迁其君薄姑【马融曰齐地】成王自奄归在宗周作多方【孔安国曰告众方天下诸侯】既绌殷命袭淮夷归在丰作周官【孔安国曰言周家设官分职用人之法古文尚书叙周官书篇名】兴正礼乐度制于是改而民和睦颂声兴【何休曰颂声者太平歌颂之声帝王之髙致也】成王既伐东夷息慎来贺王赐荣伯作贿息慎之命【孔安国曰贿赐也马融曰荣伯周同姓畿内诸侯为卿大夫也】成王将崩惧太子钊之不任乃命召公毕公率诸侯以相太子而立之成王既崩二公率诸侯以太子钊见于先王庙申告以文王武王之所以为王业之不易务在节俭毋多欲以笃信临之作顾命【郑曰临终出命故谓之顾顾将去之意也】太子钊遂立是为康王康王即位徧告诸侯宣告以文武之业以申之作康诰故成康之际天下安宁刑错四十余年不用【应劭曰错置也民不犯法无所置刑】康王命作策毕公分居里成周郊【孔安国曰分别民之居里异其善恶也成定东周郊境使有保防也】作毕命康王卒子昭王瑕立昭王之时王道微缺昭王南廵狩不返卒于江上其卒不赴告讳之也立昭王子满是为穆王穆王即位春秋已五十矣王道衰微穆王闵文武之道缺乃命伯臩【孔安国曰伯冏名也】申诫【徐广曰一作部】太仆【应劭曰太仆周穆王所置葢太御众仆之长中大夫也】国之政作臩命复宁穆王将征犬戎【徐广曰犬一作畎】祭公谋父谏【韦昭曰祭畿内之国周公之后为王卿士谋父字也】曰不可先王耀徳不观兵夫兵戢而时动动则威观则玩玩则无震【韦昭曰震惧也】是故周文公之颂【韦昭曰文公周公旦之諡】曰载戢干戈载櫜弓矢【唐固曰櫜韬也】我求懿徳肆于时夏允王保之【韦昭曰言武王常求美徳故陈其功于是夏而歌之信哉武王能保此时夏之美乐章大者曰夏】先王之于民也茂正其徳而厚其性阜其财求而利其器用明利害之乡【韦昭曰乡方也】以文修之使之务利而辟害怀徳而畏威故能保世以滋大昔我先王世后稷【韦昭曰谓弃与不窋也唐固曰父子相继曰世】以服事虞夏及夏之衰也弃稷不务我先王不窋用失其官而自窜于戎狄之间不敢怠业时序其徳遵修其绪【徐广曰遵一作选】修其训典朝夕恪勤守以敦笃奉以忠信奕世载徳不忝前人至于文王武王昭前之光明而加之以慈和事神保民无不欣喜商王帝辛大恶于民庶民不忍防载武王以致戎于商牧是故先王非务武也勤恤民隐而除其害也夫先王之制邦内甸服邦外侯服侯卫賔服【韦昭曰此总言之也侯侯圻卫卫圻也】夷蛮要服戎翟荒服甸服者祭【韦昭曰供日祭】侯服者祀【韦昭曰供月祀】賔服者享【韦眧曰供时享】要服者贡【韦昭曰供岁贡】荒服者王【韦昭曰王王事天子也诗云莫敢不来王】日祭月祀时享岁贡终王先王之顺祀也【徐广曰外传云先王之训】有不祭则修意【韦昭曰先修志意以自责也畿内近知王意也】有不祀则修言【韦昭曰言号令也】有不享则修文【韦昭曰文典法也】有不贡则修名【韦昭曰名谓尊卑职贡之名号也】有不王则修徳【韦昭曰远人不服则修文徳以来之】序成而有不至则修刑【韦昭曰序成谓上五者次序已成有不至则有刑罚也】于是有刑不祭伐不祀征不享让不贡告不王于是有刑罚之辟有攻伐之兵有征讨之备有威让之命有文告之辞布令陈辞而有不至则增修于徳无勤民于远是以近无不听远无不服今自大毕伯士之终也【徐广曰犬戎之君】犬戎氏防其职来王天子曰予必防不享征之且观之兵无乃废先王之训而王几顿乎吾闻犬戎树敦【徐广曰树一作椒骃案韦昭曰树立也言犬戎立性敦笃也】率旧徳而守终纯固其有防御我矣王遂征之得四白狼四白鹿防归自是荒服者不至诸侯有不睦者甫侯言于王作修刑辟【郑曰书説云周穆王以甫侯为相】王曰吁来有国有士告汝祥刑【孔安国曰告汝善用刑之道也】在今尔安百姓何择非其人【王肃曰训以安百姓之道当何所选择乎非当选择贤人乎】何敬非其刑何居非共宜与【孔安国曰当何所敬非唯五刑乎当何所居非唯及世轻重所宜也】两造具备【徐广曰造一作遭】师听五辞【孔安国曰两谓囚证造至也两至具备则众狱官听其入五刑辞】五辞简信正于五刑【孔安国曰五辞简核信有罪验则正之于五刑矣】五刑不简正于五罚【孔安国曰不简核谓不应五刑当正五罚出金赎罪也】五罚不服正于五过【孔安国曰不服不应罚也正于五过从赦免之】五过之疵官狱内狱阅实其罪【孔安国曰使与罚名相当】惟钧其过【马融曰以此五过出入人罪与犯法者等】五刑之疑有赦五罚之疑有赦其审克之【孔安国曰刑疑赦从罚罚疑赦从免其当清察能得其理也】简信有众惟讯有稽【孔安国曰简核诚信有合众心惟察其貌有所考合重之至也】无简不疑共严天威【孔安国曰无简核诚信不听治其狱当严敬天威无轻用刑】黥辟疑赦其罚百率【徐广曰率即锾也音刷孔安国曰六两曰锾锾黄铁也】阅实其罪劓辟疑赦其罚倍洒【徐广曰一作五倍曰蓰孔安国曰倍百为二百锾也】阅实其罪膑辟疑赦其罚倍差【马融曰倍二百为四百锾也差者又加四百之三分一凡五百三十三三分一也】阅实其罪宫辟疑赦其罚五百【徐广曰一作六】率阅实其罪大辟疑赦其罚千率阅实其罪□罚之属千劓罚之属千膑罚之属五百宫罚之属三百大辟之罚其属二百五刑之属三千命曰甫刑穆王立五十五年崩子共王繄扈立共王防于泾上密康公从【韦昭曰康公密国之君姬姓也】有三女犇之其母曰必致之王【列女传曰康公母姓隗氏】夫兽三为羣人三为众女三为粲王田不取羣公行不下众王御不参一族【韦昭曰御妻宫也参三也一族一父子也故取侄娣以备三不参一族之女也】夫粲美之物也众以美物归女而何徳以堪之王犹不堪况尔之小丑乎小丑备物终必亡康公不献一年共王灭密共王崩子懿王囏立懿王之时王室遂衰诗人作刺懿王崩共王弟辟方立是为孝王孝王崩诸侯复立懿王太子燮是为夷王夷王崩子厉王胡立厉王即位三十年好利近荣夷公大夫芮良夫谏厉王曰王室其将卑乎夫荣公好专利而不知大难夫利百物之所生也天地之所载也而有专之其害多矣天地百物皆将取焉何可专也所怒甚多而不备大难以是教王王其能乆乎夫王人者将导利而布之上下者也使神人百物无不得极【韦昭曰极中也】犹日怵惕惧怨之来也故颂曰思文后稷克配彼天立我蒸民莫匪尔极大雅曰陈锡载周【唐固曰言文王布锡施利以载成周道也】是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败也厉王不听卒以荣公为卿士用事王行暴虐侈傲国人谤王召公谏曰【韦昭曰召康公之后穆公虎为王卿士也】民不堪命矣王怒得卫巫【韦昭曰卫国之巫也】使监谤者以告则杀之其谤鲜矣诸侯不朝三十四年王益严国人莫敢言道路以目【韦昭曰以目相眄而已】厉王喜告召公曰吾能弭谤矣乃不敢言召公曰是鄣之也防民之口甚于防水水壅而溃伤人必多民亦如之是故为水者决之使导为民者宣之使言故天子听政使公卿至于列士献诗瞽献典【韦昭曰典乐典】史献书师箴瞍赋【韦昭曰无眸子曰瞍赋公卿列士所献诗也】蒙诵【韦昭曰有眸子而无见曰蒙周礼蒙主歌讽诵箴谏之语也】百工谏庶人传语【韦昭曰庶人卑贱见时得失不得言传以语士】近臣尽规【近臣骖仆之属】亲戚补察瞽史教诲【瞽乐太师史太史也】耆艾修之【韦昭曰耆艾师傅也修理瞽史之教以闻于王】而后王斟酌焉是以行事而不悖民之有口也犹土之有山川也财用于是乎出犹其有原隰衍沃也【唐固曰下平曰衍冇溉曰沃】衣食于是乎生口之宣言也善败于是乎兴行善而备败所以产财用衣食者也夫民虑之于心而宣之于口成而行之若壅其口其与能防何王不听于是国莫敢出言三年乃相与畔袭厉王厉王出犇于彘【韦昭曰彘晋地汉为县属河东今曰永安】厉王太子静匿召公之家国人闻之乃围之召公曰昔吾骤谏王王不从以及此难也今杀王太子王其以我为讐而怼怒乎夫事君者险而不讐怼【韦昭曰在危险之中】怨而不怒况事王乎乃以其子代王太子太子竟得脱召公周公二相行政号曰共和共和十四年厉王死于彘太子静长于召公家二相乃共立之为王是为宣王宣王即位二相辅之修政法文武成康之遗风诸侯复宗周十二年鲁武公来朝宣王不修籍于千畆虢文公谏曰【贾逵曰文公文王母弟虢仲之后为王卿士也韦昭曰文公虢叔之后西虢也宣王都镐在畿内也】不可王弗听三十九年战于千畆王师败绩于羌氏之戎【韦昭曰西夷别种四岳之后也】宣王既亡南国之师乃料民于太原【韦昭曰败于姜戎时所亡也南国汉江之间料数也唐固曰南国南阳也】仲山甫谏曰民不可料也宣王不听卒料民四十六年宣王崩子幽王宫涅立【徐广曰一作生】幽王二年西周三川皆震【徐广曰泾渭洛也骃案韦昭曰西周镐京地震动故三川亦动】伯阳甫曰周将亡矣【韦昭曰伯阳甫周大夫也唐固曰伯阳甫周柱下史老子也】夫天地之气不失其序若过其序民乱之也【韦昭曰过失也言民不敢斥王者也】阳伏而不能出隂迫而不能蒸【韦昭曰蒸升也阳气在下隂气迫之使不能升也】于是有地震今三川实震是阳失其所而塡隂也【韦昭曰为隂所镇笮也】阳失而在隂【韦昭曰在阴下也】原必塞原塞国必亡夫水土演而民用也【韦昭曰水土气通为演演犹润也演则生物民得用之】土无所演民乏财用不亡何待昔伊洛竭而夏亡【韦昭曰禹都阳城伊洛所近也】河竭而商亡【韦昭曰商人都卫河水所经也】今周徳若二代之季矣其川原又塞塞必竭夫国必依山川山崩川竭亡国之征也川竭必山崩【韦昭曰水泉不润枯朽而崩也】若国亡不过十年数之纪也【韦昭曰数起于一终于十十则更故曰纪也】天之所弃不过其纪是歳也三川竭岐山崩三年幽王嬖爱褎姒襃姒生子伯服幽王欲废太子太子母申侯女而为后后幽王得襃姒爱之欲废申后并去太子宜臼以襃姒为后以伯服为太子周太史伯阳读史记曰周亡矣昔夏后氏之衰也有二神龙止于夏帝庭而言曰余襃之二君【虞翻曰龙自号襃之二先君也】夏帝卜杀之与去之与止之莫吉卜请其漦而藏之乃吉【韦昭曰漦龙所吐沬沬龙之精气也】于是布币而策告之【韦昭曰以简策之书告龙而请其漦也】龙亡而漦在椟而去之【韦昭曰椟匮也】夏亡传此器殷殷亡又传此器周比三代莫敢发之至厉王之末【虞翻曰末年王流彘之岁】发而颧之漦流于庭不可除厉王使妇人裸而噪之【章昭曰噪讙呼也唐固曰羣呼曰噪】漦化为鼋以入王后宫后宫之童妾既齓而遭之【韦昭曰毁齿曰齓女七岁而毁也】既笄而孕无夫而生子惧而弃之宣王之时童女謡曰檿弧箕服实亡周国【韦昭曰山桑曰檿弧弓也箕木名服矢房也】于是宣王间之有夫妇卖是器者宣王使执而戮之逃于道而见乡者后宫童妾所弃妖子【徐广曰妖一作夭夭幼少也】出于路者闻其夜啼哀而收之夫妇遂亡犇于襃襃人有罪请入童妾所弃女子者于王以赎罪弃女子出于襃是为襃姒当幽王三年王之后宫见而爱之生子伯服竟废申后及太子以襃姒为后伯服为太子太史伯阳曰祸成矣无可奈何襃姒不好笑幽王欲其笑万方故不笑幽王为防防大鼓有寇至则举烽火诸侯悉至至而无寇襃姒乃大笑幽王説之为数举烽火其后不信诸侯益亦不至幽王以虢石父为卿用事国人皆怨石父为人佞巧【徐广曰佞一作谄】善防好利王用之又废申后去太子也申侯怒与缯西夷犬戎攻幽王幽王举烽火徴兵兵莫至遂杀幽王骊山下虏襃姒尽取周赂而去【汲冢纪年曰自武王灭殷以至幽王凡二百五十七年也】于是诸侯乃即申侯而共立故幽王太子宜臼是为平王以奉周祀平王立东迁于雒邑辟戎寇平王之时周室衰微诸侯强并弱齐楚秦晋始大政由方伯【周礼曰九命作伯郑众云诸侯为方伯】四十九年鲁隐公即位五十一年平王崩太子泄父蚤死立其子林是为桓王桓王平王孙也桓王三年郑庄公朝桓王不礼五年郑怨与鲁易许田许田天子之用事太山田也八年鲁杀隐公立桓公十三年伐郑郑射伤桓王桓王去归二十三年桓王崩子庄王佗立庄王四年周公黑肩欲杀庄王而立王子克【贾逵曰庄王弟子仪也】辛伯告王【贾逵曰辛伯周大夫也】王杀周公王子克犇燕十五年庄王崩子厘王胡齐立厘王三年齐桓公始霸五年厘王崩子惠王阆立惠王二年初庄王嬖姬姚生子穨穨有宠及惠王即位夺其大臣园以为囿【左传曰大臣蒍国也】故大夫边伯等五人作乱【左传曰五人者蒍国边伯詹父子禽祝跪也】谋召燕卫师伐惠王惠王犇温已居郑之栎【服防曰栎郑大都】立厘王弟穨为王乐及徧舞【贾逵曰徧舞皆舞六代之乐也】郑虢君怒四年郑与虢君伐杀王穨复入惠王惠王十年赐齐桓公为伯二十五年惠王崩子襄王郑立襄王母早死后母曰惠后【左传曰陈妫归于京师实惠后也】惠后生叔带有宠于惠王襄王畏之三年叔带与戎翟谋伐襄王襄王欲诛叔带叔带犇齐齐桓公使管仲平戎于周使隰朋平戎于晋【服防曰戎伐周晋伐戎救周故和也】王以上卿礼管仲管仲辞曰臣贱有司也有天子之二守国髙在【杜预曰国子髙子天子所命为齐守臣皆上卿也】若节春秋来承王命何以礼焉【贾逵曰节时也王肃曰春秋聘享之节也】陪臣敢辞【服防曰陪重也诸侯之臣于天子故曰陪臣】王曰舅氏余嘉乃勲【贾逵曰舅氏言伯舅之使也】毋逆朕命管仲卒受下卿之礼而还九年齐桓公卒十二年叔带复归于周【左传曰王召之】十三年郑伐滑【贾逵曰滑姬姓之国骃案左传曰滑人叛郑而服于卫也】王使游孙伯服请滑【贾逵曰二子周大夫】郑人囚之郑文公怨惠王之入不与厉公爵【服防曰惠王以后之鞶鍳与之厉公而独与虢公王爵】又怨襄王之与卫滑【服防曰滑小国近郑世世服从而更违叛郑师伐之聼命后自愬于王王以与卫】故囚伯服王怒将以翟伐郑富辰谏【服防曰富辰周大夫】曰凡我周之东徙晋郑焉依子穨之乱又郑之由定今以小怨弃之王不听十五年王降翟师以伐郑王德翟人将以其女为后富辰谏曰平桓庄惠皆受郑劳王弃亲亲翟不可从王不听十六年王绌翟后翟人来诛杀谭伯【唐固曰谭伯周大夫原伯毛伯也】富辰曰吾数谏不从如是不出王以我为怼乎乃以其属死之初惠后欲立王子带故以党开翟人翟人遂入周襄王出犇郑郑居王于汜【杜预曰郑南汜在襄城县南】子带立为王取襄王所绌翟后与居温十七年襄王告急于晋晋文公纳王而诛叔带襄王乃赐晋文公珪鬯弓矢为伯以河内地与晋二十年晋文公召襄王襄王会之河阳践土【贾逵曰河阳晋之温也践土郑地名在河内】诸侯毕朝书讳曰天王狩于河阳【左传曰仲尼曰以臣召君不可以训故书曰狩】二十四年晋文公卒三十一年秦穆公卒三十二年襄王崩子项王壬臣立顷王六年崩子匡王班立匡王六年崩弟瑜立是为定王定王元年楚庄王伐陆浑之戎【地理志陆浑县属宏农郡】次洛使人问九鼎王使王孙满应设以辞【贾逵曰王孙满周大夫也】楚兵乃去十年楚庄王围郑郑伯降已而复之十六年楚庄王卒二十一年定王崩子简王夷立简王十三年晋杀其君厉公迎子周于周立为悼公十四年简王崩子灵王泄心立灵王二十四年齐崔杼弑其君庄公二十七年灵王崩【皇览曰灵王冢在河南城西南栢亭西周山上葢以灵王生而有髭而神故諡灵王共冡民祀之不絶】子景王贵立景王十八年后太子圣而早卒二十年景王爱子朝【贾逵曰景王之长庶子】欲立之防崩【皇览曰景王冢在洛阳太仓中秦封吕不韦洛阳十万户故大其城并围景王冢也】子丏之党与争立国人立长子猛为王子朝攻杀猛猛为悼王晋人攻子朝而立丏是为敬王【贾逵曰敬王猛母弟】敬王元年晋人入敬王子朝自立敬王不得入居泽【贾逵曰泽邑周地也】四年晋率诸侯入敬王于周子朝为臣【春秋曰子朝犇楚皇览曰子朝冡在南阳西鄂县今西鄂晁氏自谓子晁后也】诸侯城周十六年子朝之徒复作乱敬王犇于晋十七年晋定公遂入敬王于周三十九年齐田常杀其君简公四十一年楚灭陈孔子卒四十二年敬王崩【徐广曰皇甫谧曰敬王四十四年元己卯崩壬戌也】子元王仁立【徐广曰世本云贞王介也】元王八年崩子定王介立【徐广曰世本云元王赤也皇甫谧曰元王十一年癸未三晋灭智伯二十八年崩王子争立立应为贞王】定王十六年三晋灭智伯分有其地二十八年定王崩【徐广曰皇甫谧曰贞定王十年元癸亥崩壬申】长子去疾立是为哀王哀王立三月弟叔袭杀哀王而自立是为思王思王立五月少弟嵬攻杀思王而自立是为考王此三王皆定王之子考王十五年崩【徐广曰皇甫谧曰考悊王元辛丑崩乙卯】子威烈王午立考王封其弟于河南是为桓公以续周公之官职桓公卒子威公代立威公卒子惠公代立乃封其少子于巩【徐广曰惠公之子也】以奉王号东周惠公威烈王二十三年九鼎震命韩魏赵为诸侯二十四年崩【徐广曰皇甫谧曰元丙辰崩己卯骃案宋忠曰威烈王葬洛阳城中东北隅也】子安王骄立是岁盗杀楚声王安王立二十六年崩【皇甫谧曰安王元庚辰崩乙巳】子烈王喜立烈王二年周太史儋见秦献公曰始周与秦国合而别别五百载复合【应劭曰周孝王封伯翳之后为侯伯与周别五百载至昭王时西周君臣自归受罪献其邑三十六城合也韦昭曰周封秦为始别谓秦仲也五百岁谓从秦仲至孝公强大显王致伯与之亲合也】合十七岁而霸王者出焉【徐广曰从此后十七年而秦昭王立骃案韦昭曰武王昭王皆伯至始皇而王天下】十年烈王崩弟扁立是为显王显王五年贺秦献公献公称伯九年致文武胙于秦孝公【胙膰肉也左传曰王使宰孔赐齐侯胙曰天子冇事于文武】二十五年秦会诸侯于周二十六年周致伯于秦孝公三十三年贺秦惠王三十五年致文武胙于秦惠王四十四年秦惠王称王其后诸侯皆为王四十八年显王崩子慎靓王定立愼靓王立六年崩子赧王延立王赧时东西周分治王赧徙都西周西周武公【徐广曰惠公之长子】之共太子死有五庶子母适立司马翦谓楚王曰不如以地资公子咎为请太子左成曰不可周不听是公之知困而交疏于周也不如请周君孰欲立以微告翦翦请令楚贺之以地果立公子咎为太子八年秦攻宜阳楚救之而楚以周为秦故将伐之苏代为周説楚王曰何以周为秦之祸也言周之为秦甚于楚者欲令周入秦也故谓周秦也周知其不可解必入于秦此为秦取周之精者也为王计者周于秦因善之不于秦亦言善之以疏之于秦周絶于秦必入于郢矣秦借道两周之间将以伐韩周恐借之畏于韩不借畏于秦史厌谓周君曰何不令人谓韩【徐广曰一作可应劭曰氏姓注云以何姓为韩后】公叔曰秦之敢絶周而伐韩者信东周也公何不与周地发质使之楚秦必疑楚不信周是韩不伐也又谓秦曰韩强与周地将以疑周于秦也周不敢不受秦必无辞而令周不受是受地于韩而听于秦秦召西周君西周君恶往故令人谓韩王曰秦召西周君将以使攻王之南阳也王何不出兵于南阳周君将以为辞于秦周君不入秦秦必不敢逾河而攻南阳矣东周与西周战韩救西周或为东周説韩王曰西周故天子之国多名器重宝王案兵毋出可以德东周而西周之宝必可以尽矣王赧谓成君楚围雍氏【徐广曰阳翟雍氏城也战国防曰韩兵入西周西周令成辩説秦求救当是説此亊而脱误也】韩征甲与粟于东周东周君恐召苏代而告之代曰君何患于是臣能使韩毋徴甲与粟于周又能为君得髙都【徐广曰今河南新城县髙都城也】周君曰子茍能请以国听子代见韩相国曰【汉书百官表曰相国秦官骃谓韩亦冇相国然则诸国共攻秦也】楚围雍氏期三月也今五月不能拔是楚病也今相国乃征甲与粟于周是告楚病也韩相国曰善使者己行矣代曰何不与周髙都韩相国大怒曰吾毋征甲与粟于周亦已多矣何故与周髙都也代曰与周髙都是周折而入于韩也秦闻之必大怒忿周即不通周使是以弊髙都得完周也曷为不与相国曰善果与周髙都三十四年苏厉谓周君曰秦破韩魏扑师武【徐广曰扑一作仆战国防曰秦败魏将犀武于伊阙】北取赵蔺离石者【地理志曰西河有赵蔺离石二县】皆白起也是善用兵又有天命今又将兵出塞攻梁梁破则周危矣君何不令人説白起乎曰楚有养由基者善射者也去柳叶百步而射之百发而百中之左右观者数千人皆曰善射有一夫立其旁曰善可教射矣养由基怒释弓搤剑曰客安能教我射乎客曰非吾能教子支左绌右也夫去栁叶百步而射之百发而百中之不以善息少焉气衰力倦弓拨矢钩一发不中者百发尽息今破韩魏扑师武北取赵蔺离石者公之功多矣今又将兵出塞过两周倍韩攻梁一举不得前功尽弃公不如称病而无出四十二年秦破华阳约【徐广曰一作厄】马犯谓周君曰请令梁城周乃谓梁王曰周王病若死则犯必死矣犯请以九鼎自入于王王受九鼎而图犯梁王曰善遂与之卒言戍周因谓秦王曰梁非戍周也将伐周也王试出兵境以观之秦果出兵又谓梁王曰周王病甚矣犯请后可而复之今王使卒之周诸侯皆生心后举事且不信不若令卒为周城以匿事端梁王曰善遂使城周四十五年周君之秦客谓周最曰公不若誉秦王之孝因以应为太后养地【徐广曰地理志云应今颍川父城县应乡是也】秦王必喜是公有秦交交善周君必以为公功交恶劝周君入秦者必有罪矣秦攻周而周最谓秦王曰为王计者不攻周攻周实不足以利声畏天下天下以声畏秦必东合于齐兵弊于周合天下于齐则秦不王矣天下欲弊秦劝王攻周秦与天下弊则令不行矣五十八年三晋距秦周令其相国之秦以秦之轻也还其行客谓相国曰秦之轻重未可知也秦欲知三国之情公不如急见秦王曰请为王听东方之变秦王必重公重公是秦重周周以取秦也齐重则固有周聚【徐广曰一作最最亦古之聚字】以收齐是周常不失重国之交也秦信周发兵攻三晋五十九年秦取韩阳城负黍【徐广曰阳城有负黍聚】西周恐倍秦与诸侯约【文颖曰关东为从关西为横孟康曰南北为从东西为横瓒曰以利合曰从以威势相胁曰横】将天下鋭师出伊阙攻秦令秦无得通阳城秦昭王怒使将军摎【汉书百官表曰前后左右将军皆周末官也】攻西周西周君犇秦顿首受罪尽献其邑三十六口三万秦受其献归其君于周周君王赧卒【宋忠曰諡曰西周武公】周民遂东亡秦取九鼎宝器而迁西周公于狐【徐广曰音惮狐聚与阳人聚相近在洛阳南百五十里梁新城之间】后七歳秦庄襄王灭东西周【徐广曰周比亡之时凡七县河南洛阳谷城平隂偃师蛩缑氏】东西周皆入于秦周既不祀【皇甫谧曰周凡三十七王八百六十七年】
　　太史公曰学者皆称周伐纣居洛邑综其实不然武王营之成王使召公卜居居九鼎焉而周复都丰镐至犬戎败幽王周乃东徙于洛邑所谓周公葬我毕毕在镐东南杜中【徐广曰一作社】秦灭周汉兴九十有余载天子将封泰山东巡狩至河南求周苗裔封其后嘉三十里地号曰周子南君【瓒曰汲冢古文谓卫将军文子为子南弥牟其后冇子南劲朝于魏后惠成王如卫命子南为侯秦并六国卫最为后疑嘉是卫后故氏子南而称君也】比列侯以奉其先祭祀【徐广曰自周亡乙巳至元鼎四年戊辰一百四十四年汉之九十四年也汉武元鼎四年封周后也】




　　史记集解卷四
　　钦定四库全书
　　史记集解卷五
　　宋　裴骃　撰
　　史记五
　　秦本纪第五
  </div>
  <div class="pagination">
   <span class="current-page">
    1
   </span>
   <a href="史记集解_page2.html">
    2
   </a>
   <a href="史记集解_page3.html">
    3
   </a>
   <a href="史记集解_page4.html">
    4
   </a>
   <a href="史记集解_page5.html">
    5
   </a>
   <a href="史记集解_page6.html">
    6
   </a>
   <span>
    ...
   </span>
   <a href="史记集解_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
