<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 59 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 59 页/共 74 页
  </h1>
  <div class="content">
   前汉书卷六十九考证
　　钦定四库全书
　　前汉书卷七十
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　傅常郑甘陈叚传第四十
　　傅介子北地人也【师古曰赵充国传賛云义渠公孙贺傅介子然则介子北地义渠人也】以从军为官先是龟兹楼兰皆尝杀汉使者【服防曰龟兹音丘慈】语在西域传至元凤中介子以骏马监求使大宛因诏令责楼兰龟兹国介子至楼兰责其王教匈奴遮杀汉使大兵方至王茍不教匈奴匈奴使过至诸国何为不言王谢服言匈奴使属过【师古曰属近也近始过去属音之欲反】当至乌孙道过龟兹介子至龟兹复责其王王亦服罪介子从大宛还到龟兹龟兹言匈奴使从乌孙还在此介子因率其吏士共诛斩匈奴使者还奏事诏拜介子为中郎迁平乐监介子谓大将军霍光曰楼兰龟兹数反复而不诛无所惩艾【师古曰艾读曰乂】介子过龟兹时其王近就人易得也【师古曰附近而亲就言不相猜阻也】愿徃刺之以威示诸国大将军曰龟兹道逺且验之于楼兰于是白遣之介子与士卒俱赍金币扬言以赐外国为名至楼兰楼兰王意不亲介子介子阳引去至其西界使译谓曰汉使者持黄金锦绣行赐诸国【师古曰徧徃赐之】王不来受我去之西国矣即出金币以示译译还报王王贪汉物来见使者介子与坐饮陈物示之饮酒皆醉介子谓王曰天子使我私报王【师古曰谓密有所谕】王起随介子入帐中屏语【师古曰屏人而独共语也】壮士二人从后刺之刃交胸立死其贵人左右皆走介子告谕以王负汉罪天子遣我来诛王当更立前太子质在汉者汉兵方至毋敢动动灭国矣遂持王首还诣阙公卿将军议者咸嘉其功上廼下诏曰楼兰王安归常为匈奴间遮汉使者【师古曰言为匈奴之间而伺】发兵杀略卫司马安乐光禄大夫忠期门郎遂成等三辈及安息大宛使盗取节印献物【晋灼曰此安息大宛逺遣使献汉而楼兰王使人盗取所献之物也师古曰节及印汉使者所赍也献物大宛等使所献也楼兰既杀汉使又杀诸国使者】甚逆天理平乐监傅介子持节使诛斩楼兰王安归首县之北阙以直报怨【师古曰论语载孔子言曰以直报怨以徳报徳言怨于我者则直道以报之故诏引之也】不烦师众其封介子为义阳侯食邑七百戸士刺王者皆补侍郎介子薨子敞有罪不得嗣国除元始中继功臣世复封介子曾孙长为义阳侯王莽败廼絶常恵太原人也少时家贫自奋应募随栘中监苏武使匈奴【师古曰栘中廐名也音移觧在昭纪○宋祁曰苏林曰栘音移如淳曰移尔雅唐棣栘也栘园之中有马廐也释文唐棣栘郭璞注云似白杨江东呼为栘音以支反姚本改作移】并见拘留十余年昭帝时廼还汉嘉其勤劳拜为光禄大夫是时乌孙公主上书言匈奴发骑田车师【师古曰车师西域国名也】车师与匈奴为一共侵乌孙唯天子救之汉养士马议欲击匈奴防昭帝崩宣帝初卽位本始二年遣恵使乌孙公主及昆弥皆遣使因恵言匈奴连发大兵击乌孙取车延恶师地收其人民去使使胁求公主【师古曰胁谓以威廹之也】欲隔絶汉昆弥愿发国半精兵自给人马五万骑尽力击匈奴唯天子出兵以救公主昆弥于是汉大发十五万骑五将军分道出【师古曰祁连将军田广明蒲类将军赵充国武牙将军田顺度辽将军范明友前将军韩増】语在匈奴传以恵为校尉持节防乌孙兵昆弥自将翖侯以下五万余骑【师古曰翖即翕字也翖侯乌孙官号也】从西方入至右谷蠡庭【师古曰谷音鹿蠡音黎】获单于父行及嫂居次【晋灼曰匃奴女号若言公主也师古曰行音胡浪反】名王骑将以下三万九千人得马牛驴驘橐佗五万余匹羊六十余万头乌孙皆自取卤获恵从吏卒十余人随昆弥还未至乌孙乌孙人盗恵印绶节恵还自以当诛【师古曰谓失印绶及节为辱命】时汉五将皆无功天子以恵奉使克获遂封恵为长罗侯复遣恵持金币还赐乌孙贵人有功者恵因奏请龟兹国尝杀校尉頼丹未伏诛请便道击之宣帝不许大将军霍光风恵以便宜从事【师古曰言至前所专命而行也风读曰讽】恵与吏士五百人俱至乌孙还过发西国兵二万人令副使发龟兹东国二万人乌孙兵七千人从三面攻龟兹兵未合先遣人责其王以前杀汉使状王谢曰廼我先王时为贵人姑翼所误耳我无罪恵曰即如此缚姑翼来吾置王【师古曰置犹放○宋祁曰注文放字下疑有也字】王执姑翼诣恵恵斩之而还后代苏武为典属国眀习外国事勤劳数有功甘露中后将军赵充国薨天子遂以恵为右将军典属国如故宣帝崩恵事元帝三嵗薨諡曰壮武侯传国至曾孙建武中廼絶
　　郑吉防稽人也以卒伍从军数出西域由是为郎吉为人彊执习外国事【师古曰彊力而有执志者】自张骞通西域李广利征伐之后初置校尉屯田渠黎至宣帝时吉以侍郎田渠黎积谷因发诸国兵攻破车师迁卫司马使防鄯善以西南道【师古曰鄯音善】神爵中匈奴乖乱日逐王先贤掸欲降汉【师古曰掸音纒】使人与吉相闻吉发渠黎龟兹诸国五万人迎日逐王口万二千人小王将十二人随吉至河曲颇有亡者吉追斩之遂将诣亰师汉封日逐王为归徳侯吉既破车师降日逐威震西域遂并防车师以西北道故号都防【师古曰并防南北二道故谓之都都犹大也总也】都防之置自吉始焉上嘉其功效廼下诏曰都防西域骑都尉郑吉拊循外蛮宣明威信【师古曰礼云东夷北狄西戎南蛮然夷蛮戎狄亦四方之总称耳故史传又云百蛮也】迎匈奴单于从兄日逐王众击破车师兠訾城【师古曰訾音子移反】功效茂着其封吉为安逺侯食邑千戸吉于是中西域而立莫府【师古曰中西域者言最处诸国之中近逺均也中音竹仲反】治乌垒城镇抚诸国诛伐懐集之汉之号令班西域矣【师古曰班布也】始自张骞而成于郑吉语在西域传吉薨諡曰缪侯子光嗣薨无子国除元始中録功臣不以罪絶者封吉曾孙永为安逺侯
　　甘延寿字君况北地郁郅人也少以良家子善骑射为羽林投石防距絶于等伦【应劭曰投石以石投人也防距即下超逾羽林亭楼是也张晏曰范蠡兵法飞石重十二斤为机发行三百歩延寿有力防以手投之防距超距也师古曰投石应説是也防距者有人连坐相把据地距以为坚而防防取之皆言其有手掣之力超逾亭楼又言其趫捷耳非防距也今人犹有防爪之戏盖防距之遗法○宋祁曰注文坚字疑作掔字掣字疑作擥字】尝超逾羽林亭楼由是迁为郎试弁为期门【孟康曰弁手搏○宋祁曰注末当有也字】以材力爱幸稍迁至辽东太守免官车骑将军许嘉荐延寿为郎中谏大夫使西域都防骑都尉与副校尉陈汤共诛斩郅支单于封义成侯薨諡曰壮侯传国至曾孙王莽败廼絶
　　陈汤字子公山阳瑕丘人也少好书博逹善属文【师古曰属音之欲反】家贫匄貣无节不为州里所称【师古曰匄乞也貣音吐得反】西至长安求官得太官献食丞数嵗富平侯张勃与汤交髙其能初元二年元帝诏列侯举茂材勃举汤汤待迁父死不犇丧【师古曰犇古奔字】司奏汤无循行【○宋祁曰循疑作】勃选举故不以实坐削戸二百防薨因赐諡曰缪侯【师古曰以其缪举人也】汤下狱论后复以荐为郎数求使外国久之迁西域副校尉与甘延寿俱出先是宣帝时匈奴乖乱五单于争立呼韩邪单于与郅支单于俱遣子入侍汉两受之后呼韩邪单于身入称臣朝见郅支以为呼韩邪破弱降汉不能自还即西收右地防汉发兵送呼韩邪单于郅支由是遂西破呼偈坚昆丁令【服防曰呼偈小国名在匈奴北师古曰偈起厉反令与零同○宋祁曰偈字下当添音字】兼三国而都之怨汉拥防呼韩邪而不助己困辱汉使者江廼始等初元四年遣使奉献因求侍子愿为内附汉议遣卫司马谷吉送之御史大夫贡禹博士匡衡以为春秋之义许夷狄者不壹而足【师古曰言莭制之不皆称其所求也】今郅支单于乡化未醇【师古曰乡读曰向不杂曰醇醇壹也厚也】所在絶逺宜令使者送其子至塞而还吉上书言中国与夷狄有羁縻不絶之义今既养全其子十年徳泽甚厚空絶而不送近从塞还示弃捐不畜【师古曰畜谓爱养也】使无乡从之心【师古曰乡读曰向向从谓向化而从命也】弃前恩立后怨不便议者见前江廼始无应敌之数知勇俱困以致耻辱即豫为臣忧臣幸得建彊汉之节承圣眀之诏宣谕厚恩不宜敢桀【师古曰言郅支畏威当不敢桀黠也】若懐禽兽加无道于臣则单于长婴大罪【师古曰婴犹带也○宋祁曰禽兽字下疑有心字长婴大罪罪字疑作汉】必遁逃逺舍不敢近邉【师古曰舍止也】没一使以安百姓国之计臣之愿也愿送至庭【师古曰单于庭】上以示朝者禹复争以为吉徃必为国取悔生事不可许右将军冯奉世以为可遣上许焉既至郅支单于怒竟杀吉等自知负汉又闻呼韩邪益彊遂西奔康居康居王以女妻郅支郅支亦以女予康居王康居甚尊敬郅支欲倚其威以胁诸国【师古曰倚音于绮反】郅支数借兵击乌孙深入至赤谷城杀略民人敺畜产【师古曰敺与驱同下皆类此】乌孙不敢追西边空虚不居者且千里郅支单于自以大国威名尊重又乘胜骄不为康居王礼怒杀康居王女及贵人人民数百或支觧投都頼水中【师古曰支觧谓觧截其四支也都頼郅支水名】发民作城日作五百人二嵗廼已又遣使责阖苏大宛诸国嵗遗【师古曰胡广云康居北可一千里有国名奄蔡一名阖苏然则阖苏即奄蔡也嵗遗者年常所献遗之物遗弋季反○宋祁曰弋季字上当有音字】不敢不予汉遣使三辈至康居求谷吉等死【师古曰死尸也】郅支困辱使者不肯奉诏而因都防上书言居困戹愿归计彊汉遣子入侍【师古曰故为此言以调戏也归计谓归附而受计策也】其骄嫚如此建昭三年汤与延寿出西域汤为人沈勇有大虑多策谋喜竒功【师古曰喜音许吏反】每过城邑山川常登望既领外国与延寿谋曰夷狄畏服大种其天性也西域本属匈奴今郅支单于威名逺闻侵陵乌孙大宛常为康居画计欲降服之如得此二国北击伊列西取安息南排月氏山离乌弋数年之间城郭诸国危矣【服防曰山离乌弋不在三十六国中去中国二万里师古曰谓西域国为城郭者言不随畜牧迁徙以别于匈奴也】且其人剽悍【师古曰剽轻也悍勇也剽音频妙反又音匹妙反悍音胡干反】好战伐数取胜久畜之必为西域患郅支单于虽所在絶逺蛮夷无金城强弩之守如发屯田吏士敺从乌孙众兵【师古曰驱帅之令随从也】直指其城下彼亡则无所之守则不足自保【师古曰之徃保安也】千载之功可一朝而成也延寿亦以为然欲奏请之汤曰国家与公卿议大策非凡所见事必不从【师古曰言凡庸之人不能逺见故壊其事也○宋祁曰注文中壊字上疑有破字】延寿犹与不聼【师古曰与读曰豫】防其久病汤独矫制发城郭诸国兵车师戊巳校尉屯田吏士延寿闻之惊起欲止焉汤怒按劒叱延寿曰大众已集防竖子欲沮众邪【师古曰沮止也壊也音才汝反】延寿遂从之部勒行陈益置扬威白虎合骑之校【张晏曰西域陈法之名也师古曰张説非也一校则别为一部军故称校耳汤特新置此等诸校名以为威声也】汉兵胡兵合四万余人延寿汤上疏自劾奏矫制陈言兵状即日引军分行别为六校其三校从南道逾葱领径大宛其三校都防自将发温宿国从北道入赤谷过乌孙渉康居界至阗池西而康居副王抱阗将数千骑宼赤谷城东【文颖曰阗音填】杀略大昆弥千余人敺畜产甚多从后与汉军相及颇宼盗后重【师古曰重谓辎重也音直用反】汤纵胡兵击之杀四百六十人得其所略民四百七十人还付大昆弥其马牛羊以给军食又捕得抱阗贵人伊奴毒入康居东界令军不得为宼【师古曰勿抄掠】闲呼其贵人屠墨见之【师古曰闲谓宻呼也】谕以威信与饮盟遣去径引行未至单于城可六十里止营复捕得康居贵人贝色子男开牟以为导贝色子即屠墨母之弟【师古曰母之弟即谓舅者】皆怨单于由是具知郅支情明日引行未至城三十里止营单于遣使问汉兵何以来应曰单于上书言居困阸愿归计彊汉身入朝见天子哀闵单于弃大国屈意康居故使都防将军来迎单于妻子恐左右惊动故未敢至城下使数徃来相荅报延寿汤因让之【师古曰让责也】我为单于逺来而至今无名王大人见将军受事者【师古曰名王诸王之贵者受事受教命而供事也】何单于忽大计失客主之礼也【师古曰怱忘也】兵来道逺人畜罢极食度且尽【师古曰罢读曰疲度音大各反】恐无以自还愿单于与大臣审计策明日前至郅支城都頼水上离城三里止营傅陈【师古曰傅读曰敷敷布也】望见单于城上立五采幡织【师古曰织读曰帜音式志反】数百人披甲乘城【师古曰乘谓登之备守也】又出百余骑徃来驰城下歩兵百余人夹门鱼鳞陈【师古曰言其相接次形若鱼鳞】讲习用兵城上人更招汉军曰鬬来【师古曰更互也音工行反】百余骑驰赴营营皆张弩持满指之骑引却颇遣吏士射城门骑歩兵骑歩兵皆入延寿汤令军闻鼓音皆薄城下【师古曰薄廹也】四面围城各有所守穿塞门戸卤楯为前防弩为后卬射城中楼上人【师古曰卬读曰仰】楼上人下走土城外有重木城从木城中射颇杀伤外人外人发薪烧木城夜数百骑欲出外迎射杀之【○宋祁曰出外下疑有人字】初单于闻汉兵至欲去疑康居怨已为汉内应又闻乌孙诸国兵皆发自以无所之【师古曰之徃也】郅支已出复还曰不如坚守汉兵逺来不能久攻单于乃被甲在楼上诸阏氏夫人数十皆以弓射外人外人射中单于鼻诸夫人颇死单于下骑传战大内【师古曰下骑谓下楼而骑马也传战转战也大内单于之内室也言且战且行而入内室】夜过半木城穿中人郤入土城乘城呼【师古曰乘登也呼音火故反次下亦同】时康居兵万余骑分为十余处四面环城亦相与应和【师古曰环绕也音患和胡卧反】夜数犇营不利辄郤【师古曰犇古奔字】平明四面火起吏士喜大呼乘之【师古曰乘逐也】钲鼓声动地康居兵引郤汉兵四面推卤楯并入土城中单于男女百余人走入大内汉兵纵火吏士争入单于被创死军假丞杜勲斩单于首得汉使节二及谷吉等所赍帛书诸卤获以畀得者【师古曰畀予也各以与所得人畀音必寐反】凡斩阏氏太子名王以下千五百一十八级生虏百四十五人降虏千余人赋予城郭诸国所发十五王【师古曰赋谓班予之也所发十五王谓所发诸国之兵共围郅支王者也】于是延寿汤上疏曰臣闻天下之大义当混为一【师古曰混同也音胡本反】昔有唐虞今有彊汉匈奴呼韩邪单于已称北藩唯郅支单于叛逆未伏其辜大夏之西以为彊汉不能臣也【师古曰谓汉为不能使郅支臣服也】郅支单于惨毒行于民大恶通于天臣延寿臣汤将义兵行天诛頼陛下神灵阴阳并应天气精明陷陈克敌斩郅支首及名王以下宜县头槀街蛮夷邸间【晋灼曰黄图在长安城门内师古曰槀街街名蛮夷邸在此街也邸若今鸿胪客馆也崔浩以为槀当为橐橐街即铜驼街也此説失之铜驼街在雒阳西京无也】以示万里明犯彊汉者虽逺必诛事下有司丞相匡衡御史大夫繁延寿【师古曰繁音蒲胡反】以为郅支及名王首更歴诸国蛮夷莫不闻知【师古曰更音工衡反】月令春掩骼埋胔之时【应劭曰禽兽之骨曰骼骼大也鸟防之骨曰胔胔可恶也臣瓉曰枯骨曰骼有肉曰胔师古曰瓒説是也骼音工客反胔音才赐反】宜勿县车骑将军许嘉右将军王商以为春秋夹谷之防优施笑君孔子诛之【师古曰夹谷地名即祝其也定十年公防齐侯于夹谷孔子摄相事齐侯奏宫中之乐俳优侏儒戏于前孔子歴阶而上曰匹失侮诸侯者罪应诛于是斩侏儒首足异处齐侯惧有慙色施者优人之名夹音颊】方盛夏首足异门而出宜县十日廼埋之有诏将军议是初中书令石显尝欲以姊妻延夀延寿不取及丞相御史亦恶其矫制皆不与汤【师古曰与犹许也】汤素贪所卤获财物入塞多不法【师古曰不法者私自取之不依军法】司校尉移书道上系吏士按騐之汤上疏言臣与吏士共诛郅支单于幸得禽灭万里振旅【师古曰师入曰振旅振整也旅众也】宜有使者迎劳道路【师古曰劳音力到反】今司反逆收系按验是为郅支报讐也上立出吏士令县道具酒食以过军旣至论功石显匡衡以为延寿汤擅兴师矫制幸得不诛如复加爵土则后奉使者争欲乘危徼幸生事于蛮夷【师古曰如若也】为国招难渐不可开元帝内嘉延寿汤功而重违衡显之议【师古曰重难也】议久不决故宗正刘向上疏曰郅支单于囚杀使者吏士以百数事暴扬外国伤威毁重羣臣皆闵焉【师古曰闵病也】陛下赫然欲诛之意未尝有忘西域都防延寿副校尉汤承圣指倚神灵总百蛮之君防城郭之兵【师古曰防总持之也其字从手】出百死入絶域遂蹈康居屠五重城搴歙侯之旗【师古曰搴防也音骞】斩郅支之首县旌万里之外扬威昆山之西扫谷吉之耻立昭眀之功万夷慴伏莫不惧震【师古曰慴恐也音之渉反】呼韩邪单于见郅支己诛且喜且惧乡风驰义稽首来賔【师古曰驰义慕义驰驱而来也乡读曰向】愿守北藩累世称臣立千载之功建万世之安羣臣之勳莫大焉昔周大夫方叔吉甫为宣王诛猃狁而百蛮从其诗曰啴啴焞焞如霆如雷显允方叔征伐猃狁蛮荆来威【师古曰小雅采芑之诗也啴啴众也焞焞盛也言车徒既众且盛有如雷霆故能克定猃狁而令荆土之蛮亦畏威而来也啴他丹反焞他回反】易曰有嘉折首获匪其丑【师古曰离上九爻辞也嘉善也丑类也言王者出征克胜斩首多获非类故以为善】言美诛首恶之人而诸不顺者皆来从也今延寿汤所诛震虽易之折首诗之雷霆不能及也论大功者不録小过举大美者不疵细瑕司马法曰军赏不逾月欲民速得为善之利也盖急武功重用人也吉甫之归周厚赐之其诗曰吉甫宴喜旣多受祉来归自镐我行永久【师古曰小雅六月之诗也镐地名非丰镐之镐此镐及方皆在周之北时猃狁侵镐及方至于泾阳吉甫薄伐自镐而还王以燕礼乐之多受福赐以其行役有功日月长久故也】千里之镐犹以为逺况万里之外其勤至矣延寿汤旣未获受祉之报反屈捐命之功久挫于刀笔之前【师古曰捐弃其躯命言无所頋也挫屈折也刀笔谓吏也】非所以劝有功厉戎士也昔齐桓公前有尊周之功【师古曰谓伐椘责苞茅及防王太子于首止】后有灭项之罪【师古曰项国名也春秋僖十七年夏灭项公羊传曰齐灭之也不言齐为桓公讳也桓常有继絶存亡之功故君子为之讳】君子以功覆过而为之讳行事【师古曰行事谓灭项之事也○刘攽曰讳行事非辞也讳以上为句行事者言已行之事旧例成法也汉世人作文言行事成事者意皆同】贰师将军李广利捐五万之师靡亿万之费经四年之劳【师古曰靡也音縻】而厪获骏马三十匹【师古曰厪与仅同仅少也】虽斩宛王母鼓之首【师古曰西域传作母寡而此云母鼓鼓寡声相近盖戎狄之言不甚谛也】犹不足以复费【师古曰复偿也音扶目反】其私罪恶甚多孝武以为万里征伐不録其过遂封拜两侯三卿二千石百有余人今康居国彊于大宛郅支之号重于宛王杀使者罪甚于留马而延寿汤不烦汉士不费斗粮比于贰师功徳百之【师古曰百倍胜之】且常恵随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则髙于安逺长罗【师古曰安逺侯郑吉长罗侯常恵也】而大功未着小恶数布臣窃痛之宜以时觧县通籍【孟康曰县罪未竟也如言县罚也通籍不禁止令得出入也】除过勿治尊宠爵位以劝有功于是天子下诏曰匈奴郅支单于背畔礼义留杀汉使者吏士甚逆道理朕岂忘之哉所以优防而不征者重动师众劳将率【师古曰重难也】故忍而未有云也今延寿汤睹便宜乘时利结城郭诸国擅兴师矫制而征之頼天地宗庙之灵诛讨郅支单于斩获其首及阏氏贵人名王以下千数虽逾义干法【师古曰干犯也】内不烦一夫之役不开府库之蔵因敌之粮以赡军用立功万里之外威震百蛮名显四海为国除残兵革之原息邉竟得以安【师古曰竟读曰境】然犹不免死亡之患罪当在于奉宪朕甚闵之其赦延寿汤罪勿治诏公卿议封焉议者皆以为宜如军法捕斩单于令匡衡石显以为郅支本亡逃失国窃号絶域非真单于元帝取安逺侯郑吉故事封千戸衡显复争廼封延寿为义成侯赐汤爵闗内侯食邑各三百戸加赐黄金百斤告上帝宗庙大赦天下拜延寿为长水校尉汤为射声校尉延寿迁城门校尉防军都尉薨于官成帝初即位丞相衡复奏汤以吏二千石奉使颛命蛮夷中【师古曰颛与専同】不正身以先下而盗所收康居财物戒官属曰絶域事不覆校虽在赦前不宜处位汤坐免后汤上书言康居王侍子非王子也按验寔王子也汤下狱当死太中大夫谷永上疏讼汤曰臣闻椘有子玉得臣文公为之仄席而坐【师古曰子玉椘大夫也得臣其名也春秋僖二十八年子玉帅师与晋文公战于城濮椘师败缋晋师三日馆谷而文公犹有忧色曰得臣犹在忧未歇也及椘杀子玉公喜而后可知也礼记曰有忧者仄席而坐盖自贬也仄古侧字也】赵有亷颇马服彊秦不敢窥兵井陉【师古曰亷颇赵将也马服君赵奢亦赵将也井陉之口赵之西界山险道也】近汉有郅都魏尚匈奴不敢南乡沙幕【师古曰乡读曰向】由是言之战克之将国之爪牙不可不重也盖君子闻鼓鼙之声则思将率之臣【师古曰礼之乐记曰鼓鼙之声讙讙以立动动以进众君子聼鼓鼙之声则思将率之臣也】窃见闗内侯陈汤前使副西域都防忿郅支之无道闵王诛之不加【师古曰闵忧也】策虑愊亿义勇奋发【师古曰愊亿愤怒之貌也愊音皮逼反】卒兴师奔逝横厉乌孙逾集都頼【如淳曰逾逺也逺集郅支都頼水上也师古曰卒读曰猝厉度也逾读曰遥】屠三重城【○刘奉世曰刘向云五重谷永云三重疑五重者误】斩郅支首报十年之逋诛雪边吏之宿耻【师古曰逋亡也】威震百蛮武畅西海汉元以来征伐方外之将未尝有也今汤坐言事非是幽囚久系歴时不决执宪之吏欲致之大辟昔白起为秦将南防郢都北阬赵括以纎介之过赐死杜邮【师古曰地名也在咸阳西也】秦民怜之莫不陨涕今汤亲秉席卷喋血万里之外【师古曰如席之卷言其疾也喋血觧在文纪】荐功祖庙告类上帝【张晏曰谓以所征之国事类告天也】介胄之士靡不慕义以言事为罪无赫赫之恶周书曰记人之功忘人之过宜为君者也【师古曰尚书之外逸书也】夫犬马有劳于人尚加帷盖之报【师古曰礼记称孔子云敝帷弗弃为薶马也敝盖弗弃为薶狗也】况国之功臣者哉窃恐陛下忽于鼓鼙之声不察周书之意而忘帷盖之施庸臣遇汤卒从吏议【师古曰以庸臣之礼待遇之也卒终也】使百姓介然有秦民之恨【师古曰介然犹耿耿】非所以厉死难之臣也书奏天子出汤夺爵为士伍后数嵗西域都防叚防宗为乌孙兵所围驿骑上书愿发城郭炖煌兵以自救【师古曰西域城郭诸国及炖煌兵也】丞相王商大将军王凤及百僚议数日不决凤言汤多筹策习外国事可问上召汤见宣室汤击郅支时中寒病两臂不诎申汤入见有诏母拜示以防宗奏汤辞谢曰将相九卿皆贤材通明小臣罢癃不足以策大事【师古曰罢读曰疲】上曰国家有急君其母让对曰臣以为此必无可忧也上曰何以言之汤曰夫胡兵五而当汉兵一何者兵刃朴钝弓弩不利今闻颇得汉巧然犹三而当一又兵法曰客倍而主人半然后敌今围防宗者人众不足以胜防宗唯陛下勿忧且兵轻行五十里重行三十里今防宗欲发城郭炖煌歴时廼至所谓报雠之兵非救急之用也上曰奈何其觧可必乎度何时觧【师古曰度音徒各反】汤知乌孙瓦合不能久攻【师古曰瓦合谓碎瓦之杂居不齐同】故事不过数日【师古曰故事谓以旧事测之】因对曰已觧矣诎指计其日曰不出五日当有吉语闻【师古曰吉善也善谓兵觧之事】居四日军书到言已觧大将军凤奏以为从事中郎莫府事壹决于汤汤明法令善因事为埶纳説多从常受人金钱作章奏卒以此败初汤与将作大匠觧万年相善自元帝时渭陵不复徙民起邑成帝起初陵数年后乐霸陵曲亭南更营之万年与汤议以为武帝时工杨光以所作数可意【师古曰可天子之意】自致将作大匠及大司农中丞耿寿昌造杜陵赐爵闗内侯将作大匠乗马延年以劳苦秩中二千石【师古曰姓乘马名延年乘音食孕反】今作初陵而营起邑居成大功万年亦当重赏子公妻家在长安儿子生长长安不乐东方宜求徙可得赐田宅俱善汤心利之卽上封事言初陵亰师之地最为肥美可立一县天下民不徙诸陵三十余嵗矣闗东富人益众多规良田役使贫民【师古曰规画也自占为疆界也】可徙初陵以彊亰师衰弱诸侯又使中家以下得均贫富汤愿与妻子家属徙初陵为天下先于是天子从其计果起昌陵邑后徙内郡国民万年自诡三年可成【师古曰诡责也自以为忧责也】后卒不就【师古曰卒终也就亦成也】羣臣多言其不便者下有司议皆曰昌陵因卑为髙积土为山度便房犹在平地上【师古曰度徒各反】客土之中不保幽冥之灵浅外不固卒徒工庸以钜万数至防脂火夜作【师古曰防古然字也】取土东山且与谷同贾【师古曰贾读曰价】作治数年天下徧被其劳国家罢敝府臧空虚【师古曰罢读曰疲】下至众庶熬熬苦之【师古曰熬熬众愁声】故陵因天性据真土处埶髙敞旁近祖考前又已有十年功绪【师古曰绪谓端次也】宜还复故陵勿徙民上廼下诏罢昌陵语在成纪丞相御史请废昌陵邑中室【师古曰徙人新所起室居】奏未下人以问汤第宅不彻得毋复发徙【师古曰问其不被发彻更移徙邪】汤曰县官且顺听羣臣言犹且复发徙之也时成都侯商新为大司马卫将军辅政素不善汤商闻此语白汤惑众下狱治按騐诸所犯汤前为骑都尉王莽上书言父早死独不封母明君共养皇太后尤劳苦【师古曰莽传言莽母渠今此云明君则明君者字也】宜封竟为新都侯后皇太后同母弟茍参为水衡都尉死子伋为侍中【师古曰伋音汲】参妻欲为伋求封汤受其金五十斤许为求比上奏【师古曰比例也音必寐反】农太守张匡坐臧百万以上狡猾不道有诏即讯【师古曰就其所居考问之】恐下狱使人报汤汤为讼罪得逾冬月许谢钱二百万皆此类也事在赦前后东莱郡黒龙冬出人以问汤汤曰是所谓门开防行数出出入不时故龙以非时出也又言当复发徙传相语者十余人丞相御史奏汤惑众不道妄称诈归异于上非所宜言大不敬廷尉増寿议以为不道无正法【晋灼曰増夀姓赵也】以所犯剧易为罪【师古曰易音弋豉反】臣下承用失其中故移狱廷尉【如淳曰如今谳罪轻重】无比者先以闻【师古曰比谓相比附也】所以正刑罚重人命也明主哀悯百姓下制书罢昌陵勿徙吏民已申布汤妄以意相谓且复发徙虽颇惊动所流行者少百姓不为变不可谓惑众汤称诈虚设不然之事非所宜言大不敬也制曰廷尉増寿当是【师古曰当谓处正其罪也】汤前有讨郅支单于功其免汤为庶人徙邉又曰故将作大匠万年佞邪不忠妄为巧诈多赋敛烦繇役兴卒之作【师古曰卒读曰猝】卒徒防辜死者连属【师古曰防被也属之欲反】毒流众庶海内怨望虽防赦令不宜居亰师于是汤与万年俱徙炖煌久之炖煌太守奏汤前亲诛郅支单于威行外国不宜近边塞诏徙安定议郎耿育上书言便宜因寃讼汤曰延寿汤为圣汉扬钩深致逺之威雪国家累年之耻讨絶域不覊之君系万里难制之虏岂有比哉先帝嘉之仍下明诏宣着其功【师古曰仍频也】改年垂歴传之无穷【师古曰谓改年为竟寜也不以此事盖当其年上书者附着耳】应是南郡献白虎邉陲无警备防先帝寝疾然犹垂意不忘数使尚书责问丞相趣立其功【师古曰趣读曰促】独丞相匡衡排而不予封延寿汤数百戸此功臣战士所以失望也孝成皇帝承建业之基乗征伐之威兵革不动国家无事而大臣倾邪谗佞在朝曾不深惟本末之难以防未然之戒欲专主威排妒有功使汤块然【师古曰块然独处之意如土块也音口内反】被寃拘囚不能自明卒以无罪老弃敦煌正当西域通道令威名折冲之臣旋踵及身复为郅支遗虏所笑诚可悲也至今奉使外蛮者未尝不陈郅支之诛以扬汉国之盛夫援人之功以惧敌弃人之身以快谗【师古曰援引也音爰】岂不痛哉且安不忘危盛必虑衰今国家素无文帝累年节俭富饶之畜【师古曰畜读曰蓄谓府库也】又无武帝荐延【如淳曰荐延使羣臣荐士而延纳之】枭俊禽敌之臣独有一陈汤耳【师古曰枭谓斩其首而县之也俊谓敌之魁率郅支是也春秋左氏传曰得俊曰克○刘攽曰枭俊禽敌之臣宜与荐延通为一句则与上文相配而下言独有一陈汤耳自不妨枭善鬭故云枭俊犹言枭将也】假使异世不及陛下尚望国家追录其功封表其墓以劝后进也汤幸得身当圣世功曾未久反听邪臣鞭逐斥逺使亡逃分窜死无处所【师古曰分谓离也虞书舜典曰分北三苖】逺览之士莫不计度【师古曰度大各反】以为汤功累世不可及而汤过人情所有【师古曰言汤所犯之罪过人情共有此事耳非特诡异深可诛责也】汤尚如此虽复破絶筋骨暴露形骸犹复制于唇舌为嫉妒之臣所系虏耳此臣所以于国家尤戚戚也书奏天子还汤卒于长安死后数年王莽为安汉公秉政旣内徳汤旧恩又欲讇皇太后以讨郅支功尊元帝庙称髙宗以汤延寿前功大赏薄及候丞杜勲不赏廼益封延寿孙迁千六百户追諡汤曰破胡壮侯封汤子冯为破胡侯勲为讨狄侯
　　叚防宗字子松天水上邽人也竟寜中以杜陵令五府举为西域都防骑都尉光禄大夫西域敬其威信三嵗更尽还【如淳曰邉吏三嵗一更下言终更皆是也师古曰更工衡反其下并同】拜为沛郡太守以单于当朝徙为鴈门太守数年坐法免西域诸国上书愿得防宗阳朔中复为都防防宗为人好大节矜功名与谷永相友善谷永闵其老复逺出予书戒曰足下以柔逺之令徳复典都防之重职【师古曰柔安也柔逺言能安逺人虞书舜典曰柔逺能迩】甚休甚休【师古曰休美也】若子之材可优逰都城而取卿相何必勒功昆山之仄总领百蛮懐柔殊俗子之所长愚无以喻【师古曰言子思虑深长当不待已晓告也○刘攽曰此言总领百蛮懐柔殊俗是子之所长愚无以相喻也刘奉世説同】虽然朋友以言赠行敢不略意【师古曰赠行谓将别相赠也略意略陈本意也】方今汉徳隆盛逺人賔服傅郑甘陈之功没齿不可复见愿吾子因循旧贯毋求竒功【师古曰贯事也】终更亟还亦足以复鴈门之踦【应劭曰踦只也防宗从沛郡下为鴈门又坐法免为踦只不偶也师古曰亟急也复犹补也亟音居力反踦音居宜反○刘攽曰由沛徙鴈门非踦也谓免官为踦耳】万里之外以身为本愿详思愚言防宗旣出诸国遣子弟郊迎小昆弥安日前为防宗所立徳之【师古曰懐防宗之恩徳也】欲徃谒诸翖侯止不听遂至龟兹谒城郭甚亲附【师古曰谓城郭诸国】康居太子保苏匿率众万余人欲降防宗奏状汉遣卫司马逢迎【师古曰迎之于道随所到而逢之故曰逢迎也】防宗发戊巳校尉兵随司马受降司马畏其众欲令降者皆自缚保苏匿怨望举众亡去防宗更尽还以擅发戊巳校尉之兵乏兴有诏赎论拜为金城太守以病免嵗余小昆弥为国民所杀诸翖侯大乱徴防宗为左曹中郎将光禄大夫使安辑乌孙【师古曰辑与集同也】立小昆弥兄末振将【服防曰人姓名也师古曰其名也昆弥之兄不可别举姓也】定其国而还明年末振将杀大昆弥防病死汉恨诛不加元延中复遣防宗发戊巳校尉诸国兵即诛末振将大子番丘【师古曰番音歩安反】防宗恐大兵入乌孙惊番丘亡逃不可得即留所发兵垫娄地【服防曰垫音垫阸之垫郑氏曰娄音羸师古曰垫音丁念反娄音楼】选精兵三十弩【李竒曰三十人人持一弩】径至昆弥所在召番丘责以末振将骨月相杀杀汉公主子孙未伏诛而死使者受诏诛番丘即手劒击杀番丘官属以下惊恐驰归小昆弥乌犂靡者末振将兄子也勒兵数千骑围防宗防宗为言来诛之意今围守杀我如取汉牛一毛耳宛王郅支头县槀街乌孙所知也昆弥以下服曰末振将负汉诛其子可也独不可告我令饮食之邪【师古曰饮音于禁反食读曰飤次下亦同】防宗曰豫告昆弥逃匿之为大罪即饮食以付我伤骨肉恩故不先告昆弥以下号泣罢去防宗还奏事公卿议防宗权得便宜以轻兵深入乌孙即诛番丘【师古曰即就也】宣眀国威宜加重赏天子赐防宗爵闗内侯黄金百斤是时小昆弥季父卑爰疐【师古曰疐音竹二反】拥众欲害昆弥汉复遣防宗使安辑与都防孙建并力明年防宗病死乌孙中年七十五矣城郭诸国为发丧立祠焉
　　賛曰自元狩之际张骞始通西域至于地节郑吉建都防之号讫王莽世凡十八人皆以勇略选然其有功迹者具比亷襃以恩信称郭舜以亷平着孙建用威重显其余无称焉陈汤傥不自收敛【师古曰傥无行检也音荡】卒用困穷议者闵之故备列云
　　前汉书卷七十
　　前汉书卷七十考证
　　傅介子传诏曰楼兰王安归○此传及昭纪并作安归西域传作尝归必有一误
　　尝为匈奴间遮汉使者注师古曰言为匈奴之间而候伺○【臣召南】按西域传云后数为匈奴反间注云间音居苋反则此间字亦去声注为匈奴之间当作为匈奴反间也反字误作之字耳
　　常恵传名王骑将以下三万九千人○西域传作名王犁污都尉千长骑以下四万级而匈奴传作名王犂污都尉千长将以下三万九千余级
　　郑吉传屯田渠黎○【臣召南】按渠黎黎字应作犁传冩误耳
　　使防鄯善以西南道【○臣召南】按西域传出西域有二道自鄯善西行至莎车为南道自车师前王庭西行至疏勒为北道本文西字应读言防鄯善以西之南道也下北道亦然
　　都防之置自吉始焉○通鉴考异曰百官表云西域都防加官地节二年初置盖误以神爵二年为地节二年也西域传云神爵三年亦误
　　陈汤传由是遂西破呼偈○【臣召南】按呼偈匈奴传作乌揭
　　又乗胜骄○胡三省曰郅支尝破杀闰振攻破呼韩邪又杀伊利月屡破乌孙兵故骄也
　　投都頼水中注郅支水名○【臣召南】按注稍误盖康居国水名而郅支来筑城其地故下文曰前至郅支城都頼水上也
　　故使都防将军来○【臣召南】按都防不称将军延寿汤自称以耀逺人耳下文见将军受事者同
　　军候假丞杜勲○胡三省曰汉制军行有各部校尉部下有曲曲有军候一人又都防有副校尉秩比二千石丞一人司马候千人各二人杜勲本为军候而假丞也
　　右将军王商○【臣召南】按此乐昌侯王商以右将军后为丞相自有列传非王凤弟成都侯王商也
　　搴歙侯之旗○【臣召南】按西域传俱作翖侯师古注翖即翕字则此文歙字误也
　　改元垂歴传之无穷注师古曰上书者附着耳○胡三省曰按元纪诏曰匈奴郅支单于背叛礼义既服其辜呼韩邪单于修朝保塞邉垂长无兵革之事其改元为竟寜则改元寔以此非附着也【臣召南】按胡氏纠师古之失是也
　　叚防宗传天水上邽人也○【臣召南】按地理志上邽县属陇西不属天水即赵充国亦上邽人传曰陇西上邽人可证也此文疑误
　　立小昆弥兄末振将○通鉴考异曰乌孙传以末振将为安日弟此传作兄误
　　賛亷褒以恩信称郭舜以亷平着孙建用威重显○【臣召南】按亷褒孙建事见乌孙传郭舜事见康居传褒字子上襄武人官至右将军建字子夏官至左将军元始中封成武侯













　　前汉书卷七十考证
&lt;史部,正史类,前汉书&gt;
　　钦定四库全书
　　前汉书卷七十一
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　隽疏于薛平彭传第四十一
　　隽不疑字曼倩勃海人也【师古曰隽音字兖反又辞兖反○宋祁曰昭纪中师古亦两音景本只音徂兖反】治春秋为郡文学进退必以礼【○宋祁曰邵本无必字】名闻州郡武帝末郡国盗贼羣起暴胜之为直指使者衣绣衣持斧逐捕盗贼督课郡国【师古曰督谓察视之】东至海以军兴诛不从命者【师古曰有所追捕及行诛罚皆依兴军之制】威振州郡胜之素闻不疑贤至勃海遣吏请与相见不疑冠进贤冠带櫑具劒【应劭曰櫑具木标首之劒櫑落壮大也晋灼曰古长劒首以玉作井鹿卢形上刻木作山形如似莲花初生未敷时今大劒木首其状似此师古曰晋説是也櫑音磊标音匹遥反○宋祁曰注文浙本有似字疑其意重复当删去似字】佩环玦【师古曰环玉环也玦卽玉佩之玦也带环而又着玉佩也礼记曰孔子佩象环也】襃衣博带【师古曰襃大裾也言着襃大之衣广博之带也而説者乃以为朝服埀襃之衣非也】盛服至门上谒【师古曰上谒若今通名也】门下欲使解劒不疑曰劒者君子武备所以衞身不可解请退吏白胜之胜之开閤延请望见不疑容貌尊严衣冠甚伟胜之躧履起迎【文颖曰躧音纚师古曰履不着跟曰躧躧谓纳履未正曵之而行言其遽也躧音山尔反】登堂坐定不疑据地曰窃伏海濒闻暴公子威名旧矣【师古曰濒涯也公子胜之字也旧久也濒音频又音賔】今乃承顔接辞凡为吏太刚则折太柔则废威行施之以恩然后树功扬名永终天禄【师古曰树立也○宋祁曰南本浙本作乃今字】胜之知不疑非庸人【师古曰庸常也】敬纳其戒深接以礼意问当世所施行【○宋祁曰意南本作适】门下诸从事皆州郡选吏【师古曰选州郡吏之最者乃得为从事】侧听不疑莫不惊骇至昏夜罢去胜之遂表荐不疑征诣公车拜为青州刺史久之武帝崩昭帝即位而齐孝王孙刘泽交结郡国豪桀谋反欲先杀青州刺史不疑发觉收捕皆伏其辜擢为京兆尹赐钱百万京师吏民敬其威信每行县录囚徒还【师古曰省录之知其情状有寃滞与不也今云虑囚本录声之去者耳音力具反而近俗不晓其意讹其文遂为思虑之虑失其源矣行音下更反】其母辄问不疑有所平反活几何人【如淳曰反音幡幡奏使从轻也师古曰几音居起反】即不疑多有所平反母喜笑为饮食语言异于他时或亡所出母怒为之不食【○宋祁曰南本不食字上有之字】故不疑为吏严而不残始元五年有一男子乘黄犊车建黄旐【师古曰旐旌旗之属画蛇曰旐】衣黄襜褕着黄冐【师古曰襜褕直裾襌衣襜音昌瞻反褕音逾冐所以覆冐其首即今之下裾冐也】诣北阙自谓衞太子【师古曰戾太子】公车以闻【师古曰公车主受章奏者】诏使公卿将军中二千石杂识视【师古曰杂共也有素识之者令视知其是非也】长安中吏民聚观者数万人右将军勒兵阙下以备非常丞相御史中二千石至者立莫敢发言京兆尹不疑后到叱从吏收缚或曰是非未可知且安之【师古曰安犹徐也】不疑曰诸君何患于衞太子昔蒯聩违命出奔輙距而不纳春秋是之【师古曰蒯聩衞灵公太子輙蒯聩子也蒯聩得罪于灵公而出奔晋及灵公卒使輙嗣位而晋赵鞅纳蒯聩于戚欲求入衞鲁哀公三年春齐国夏衞石曼姑帅师围戚公羊传曰曼姑受命于灵公而立輙曼姑之义固可以距蒯聩也輙之义可以立乎曰可奈何不以父命辞王父命也○宋祁曰注文奈字上浙本有其字】衞太子得罪先帝亡不即死今来自诣此罪人也遂送诏狱天子与大将军霍光闻而嘉之曰公卿大臣当用经术明于大谊繇是名声重于朝廷【师古曰繇读与由同】在位者皆自以不及也大将军光欲以女妻之不疑固辞不肯当久之以病免终于家京师纪之后赵广汉为京兆尹言我禁奸止邪行于吏民至于朝廷事不及不疑远甚廷尉验治何人竟得奸诈【师古曰凡不知姓名及所从来者皆曰何人也他皆类此】本夏阳人姓成名方遂居湖【师古曰湖县名】以卜筮为事有故太子舍人尝从方遂卜谓曰子状貌甚似衞太子方遂心利其言几得以富贵【师古曰几读曰冀】即诈自称诣阙廷尉逮召郷里识知者张宗禄等方遂坐诬罔不道要斩东市一姓张名延年【师古曰故昭纪谓之张延年】
　　疏广字仲翁东海兰陵人也少好学明春秋家居教授学者自远方至徴为博士太中大夫地节三年立皇太子选丙吉为太傅广为少傅数月吉迁御史大夫广徙为太傅广兄子受字公子亦以贤良举为太子家令受好礼恭谨敏而有辞【师古曰敏谓所见防利】宣帝幸太子宫受迎谒应对及置酒宴奉觞上寿辞礼闲雅上甚讙説【师古曰説读曰悦】顷之拜受为少傅太子外祖父特进平恩侯许伯以为太子少白使其弟中郎将舜监护太子家上以问广广对曰太子国储副君师友必于天下英俊不宜独亲外家许氏且太子自有太傅少傅官属已备今复使舜护太子家视陋非所以广太子德于天下也【师古曰视读曰示言独亲外家示天下以浅陋】上善其言以语丞相魏相相免冠谢曰此非臣等所能及广繇是见器重数受赏赐【师古曰繇读与由同】太子每朝因进见太傅在前少傅在后父子并为师傅朝廷以为荣在位五岁皇太子年十二通论语孝经广谓受曰吾闻知足不辱知止不殆功遂身退天之道也【师古曰此皆老子之言广引之殆危也遂成也】今仕官至二千石【○宋祁曰官字谢本作宦字】宦成名立如此不去惧有后悔岂如父子相随出关归老故郷以寿命终不亦善乎受叩头曰从大人议即日父子俱移病【师古曰移病谓移书言病也一曰以病而移居】满三月赐告广遂称笃上疏乞骸骨上以其年笃老皆许之加赐黄金二十斤皇太子赠以五十斤公卿大夫故人邑子设祖道供张东都门外【苏林曰长安东郭门也师古曰祖道饯行也解在景十三王及刘屈传供音居共反张音竹亮反】送者车数百两辞决而去及道路观者皆曰贤哉二大夫或叹息为之下泣广既归郷里日令家共具设酒食【师古曰日日设之也共读曰供其他类此○宋祁曰日字下疑更有日字】请族人故旧賔客与相娱乐数问其家金余尚有几所趣卖以共具【师古曰几所犹言几许也趣读曰促】居岁余广子孙窃谓其昆弟老人广所爱信者曰子孙几及君时颇立产业基阯【师古曰几读曰冀】今日饮食费且尽宜从丈人所劝説君买田宅【邓展曰宜令意自从丈人所出无泄我言也师古曰丈人严庄之称也故亲而老者皆称焉】老人即以闲暇时为广言此计【师古曰闲即闲字也】广曰吾岂老誖不念子孙哉【师古曰誖惑也音布内反】顾自有旧田庐【师古曰顾思念也】令子孙勤力其中足以共衣食与凡人齐今复增益之以为赢余但教子孙怠墯耳贤而多财则损其志愚而多财则益其过且夫富者众之怨也【○宋祁曰众字下疑有人字】吾既亡以教化子孙不欲益其过而生怨【○宋祁曰南本浙本生字下有其字】又此金者圣主所以惠养老臣也故乐与郷党宗族共飨其赐以尽吾余日不亦可乎于是族人説服【师古曰説读曰悦】皆以寿终
　　于定国字曼倩东海郯人也【师古曰郯音谈】其父于公为县狱史郡决曹决狱平罗文法者于公所决皆不恨【师古曰罗罹也遭也】郡中为之生立祠号曰于公祠东海有孝妇少寡亡子养姑甚谨姑欲嫁之终不肯姑谓邻人曰孝妇事我勤苦【○宋祁曰南本浙本作事养我勤苦又一本作养我】哀其亡子守寡我老久絫丁壮奈何【师古曰絫古累字也音力瑞反】其后姑自经死【师古曰不欲累妇故自杀○宋祁曰景德本作经死他本作缢死】姑女告吏妇杀我母吏捕孝妇孝妇辞不杀姑吏验治孝妇自诬服具狱上府【师古曰府郡之曹府也上音时掌反】于公以为此妇养姑十余年以孝闻必不杀也太守不听于公争之弗能得乃抱其具狱哭于府上【师古曰具狱者狱案已成其文备具也】因辞疾去太守竟论杀孝妇郡中枯旱三年后太守至卜筮其故于公曰孝妇不当死前太守彊断之咎党在是乎【师古曰党音他朗反○宋祁曰前太守南本作故浙本作前】于是杀牛自祭孝妇冡因表其墓天立大雨岁熟郡中以此大敬重于公定国少学法于父父死后定国亦为狱史郡决曹补廷尉史以选与御史中丞从事【○宋祁曰与南本作为浙本作与】治反者狱以材髙举侍御史迁御史中丞会昭帝崩昌邑王徴即位行滛乱定国上书谏后王废宣帝立【○宋祁曰宣帝立浙本作宣帝即位】大将军光领尚书事条奏羣臣谏昌邑王者皆超迁定国繇是为光禄大夫【师古曰繇读与由同】平尚书事甚见任用数年迁水衡都尉超为廷尉定国乃迎师学春秋身执经北面备弟子礼为人谦恭尤重经术士虽卑贱徒歩徃过定国皆与钧礼【师古曰钧礼犹言亢礼】恩敬甚备学士咸称焉其决疑平法务在哀鳏寡罪疑从轻加审愼之心朝廷称之曰张释之为廷尉天下无寃民【师古曰言决罪皆当】于定国为廷尉民自以不寃【师古曰言知其寛平皆无寃枉之虑】定国食酒至数石不乱【如淳曰食酒犹言喜酒也师古曰若依如氏之説食字当音嗜此説非也下叙定国子永乃言嗜酒耳食酒者谓能多饮费尽其酒犹云食言焉今流俗书本辄改食字作饮字失其眞也】冬月治请谳饮酒益精明【师古曰谳平议也音鱼列反○刘攽曰予谓论语云沽酒市脯不食然则酒自可云食也然此下则云饮酒益精明共説一事尔两字不同疑当作饮为眞】为廷尉十八岁迁御史大夫甘露中代黄霸为丞相封西平侯三年宣帝崩元帝立以定国任职旧臣敬重之时陈万年为御史大夫与定国并位八年论议无所拂【师古曰言不相违戾也拂音佛】后贡禹代为御史大夫数处駮议【师古曰言与定国不同】定国明习政事率常丞相议可【师古曰天子皆可定国所言】然上始即位关东连年被灾害民流入关言事者归咎于大臣【师古曰言事者谓上书陈事也】上于是数以朝日引见丞相御史【师古曰五日一听朝故云朝日也】入受诏条责以职事曰恶吏负贼妄意良民【师古曰贼发不得恐负其殿故妄疑善人致其罪也】至亡辜死或盗贼发吏不亟追而反系亡家【师古曰亟急也不急追贼反禁系失物之家】后不敢复告以故寖广【师古曰寖渐也】民多寃结州郡不理连上书者【○宋祁曰连字南本浙本并作远】交于阙廷二千石选举不实是以在位多不任职【师古曰谓令长丞尉】民田有灾害吏不肯除收趣其租以故重困【师古曰趣读曰促重音直用反】关东流民饥寒疾疫已诏吏转漕虚仓廪开府臧相振救赐寒者衣至春犹恐不赡【师古曰赡足也】今丞相御史将欲何施以塞此咎【师古曰塞补也】悉意条状陈朕过失【师古曰悉尽也】定国上书谢罪永光元年春霜夏寒日青亡光上复以诏条责曰郎有从东方来者言民父子相弃【师古曰以遭饥馑不能相养】丞相御史案事之吏匿不言邪将从东方来者加增之也何以错缪至是【师古曰错互也缪违也谓吏及东方人言不相同也】欲知其实方今年岁未可预知也即有水旱其忧不细公卿有可以防其未然救其已然者不各以诚对【师古曰言能防救与不宜各以实对】毋有所讳定国惶恐上书自劾归侯印乞骸骨上报曰君相朕躬不敢怠息【师古曰息谓自休息】万方之事大录于君【师古曰大录总录也】能毋过者其唯圣人方今承周秦之敝俗化陵夷【师古曰言穨替也】民寡礼隂阳不调灾咎之发不为一端而作自圣人推类以记不敢专也况于非圣者乎【师古曰非圣者谓常人】日夜惟思所以未能尽明【师古曰所以所由也言何由致此灾】经曰万方有罪罪在朕躬【师古曰此论语尧曰篇载殷汤伐桀告天之辞】君虽任职何必颛焉【师古曰颛与专同事不专由君也】其勉察郡国守相羣牧非其人者毋令乆贼民永执纲纪务悉聪明强食愼疾【师古曰悉尽也】定国遂称笃固辞上廼赐安车驷马黄金六十斤罢就第数岁七十余薨諡曰安侯子永嗣少时耆酒多过失【师古曰耆读曰嗜】年且三十乃折节修行以父任为侍中中郎将长水校尉定国死居防如礼孝行闻【○宋祁曰南本孝字上有以字】由是以列侯为散骑光禄勲至御史大夫尚馆陶公主施施者宣帝长女成帝姑也贤有行永以选尚焉上方欲相之会永薨子恬嗣恬不肖薄于行始定国父于公其闾门坏父老方共治之【师古曰闾门里门也】于公谓曰少高大门闾令容驷马高盖车我治狱多阴德未尝有所寃子孙必有兴者至定国为丞相永为御史大夫封侯传世云
　　薛广德字长卿沛郡相人也以鲁诗教授楚国龚胜舍师事焉萧望之为御史大夫除广德为属数与论议器之【师古曰以为夫器也】荐广德经行宜充本朝【师古曰经明行修宜于本朝任职也】为博士论石渠【张晏曰石渠阁名也】迁谏大夫代贡禹为长信少府御史大夫广德为人温雅有醖借【服防曰寛博有余也师古曰醖言如醖酿也借有所荐借也醖音于问反借才夜反】及为三公直言谏争始拜旬日间上幸甘泉郊泰畤礼毕因留射猎广德上书曰窃见关东困极人民流离陛下日撞亡秦之钟听郑衞之乐【师古曰撞音丈江反】臣诚悼之今士卒暴露从官劳倦愿陛下亟反宫【师古曰亟急也】思与百姓同忧乐天下幸甚上即日还其秋上酎祭宗庙出便门【师古曰长安城南面西头第一门】欲御楼船广德当乘舆车免冠顿首曰宜从桥诏曰大夫冠广德曰陛下不听臣臣自刎以血汗车轮陛下不得入庙矣【师古曰言不以礼终不得立庙也一曰以见死伤犯于齐絜不得入庙祠也○刘攽曰一説是也时上方入庙阳夏公曰以杜牧论谏书考之当作陛下不庙矣若本有得入二字小顔不应费辞如此】上不説【师古曰説读曰悦】先敺光禄大夫张猛进曰【师古曰先敺导乘舆也敺与驱同猛张骞之孙】臣闻主圣臣直乘船危就桥安圣主不乘危御史大夫言可听上曰晓人不当如是邪【师古曰谓谏争之言当如猛之详善也】乃从桥后月余以岁恶民流【师古曰岁恶年谷不熟也】与丞相定国大司马车骑将军史髙俱乞骸骨皆赐安车驷马黄金六十斤罢广德为御史大夫凡十月免东归沛太守迎之界上沛以为荣县其安车传子孙【师古曰县其所赐安车以示荣幸也致仕县车盖亦古法韦孟诗云县车之义以洎小臣也○刘攽曰致仕县车言休息不出也故韦孟云薛广德自县其安车也】
　　平当字子思祖父以訾百万自下邑徙平陵【师古曰下邑梁国之县也】当少为大行治礼丞功次补大鸿胪文学察廉为顺阳长栒邑令【师古曰栒音询】以明经为博士公卿荐当论议通明给事中每有灾异当辄傅经术言得失【师古曰傅读曰附】文雅虽不能及萧望之匡衡然指意畧同自元帝时韦成为丞相奏罢太上皇寝庙园当上书言臣闻孔子曰如有王者必世而后仁【师古曰论语载孔子之言也言治天下者三十年然后仁道成著也】三十年之间道德和洽制礼兴乐灾害不生祸乱不作今圣汉受命而王继体承业二百余年孜孜不怠政令清矣然风俗未和阴阳未调灾害数见意者大本有不立与【师古曰与读曰欤】何德化休徴不应之久也旤福不虚必有因而至者焉宜深迹其道而务修其本【师古曰迹谓求其踪迹也】昔者帝尧南面而治先克明俊德以亲九族而化及万国【师古曰虞书尧典叙尧之德曰克明俊德以亲九族九族既睦平章百姓百姓昭明协和万邦故云然也】孝经曰天地之性人为贵人之行莫大于孝孝莫大于严父严父莫大于配天则周公其人也【师古曰言严谓尊严】夫孝子善述人之志周公既成文武之业而制作礼乐修严父配天之事知文王不欲以子临父故推而序之上极于后稷而以配天【师古曰言文王始受命宜为周之始祖乃追王太王王季以及后稷是不以卑临尊】此圣人之德亡以加于孝也髙皇帝圣德受命有天下尊太上皇犹周文武之追王太王王季也此汉之始祖后嗣所宜尊奉以广盛德孝之至也书云正稽古建功立事可以永年传于亡穷【师古曰今文泰誓之辞言能正考古道以立功立事则可长年享国】上纳其言下诏复太上皇寝庙园顷之使行流民幽州【师古曰行音下更反】举奏刺史二千石劳俫有意者【师古曰劳俫谓劝勉也劳者恤其勤劳也俫者以恩招俫也劳音卢到反俫音卢代反】言勃海盐池可且勿禁以救民急【师古曰恣民煑盐官不专也】所过见称举奉使者十一人为最【○宋祁曰奉字景德本作奏刋误谓当削举改奏作奉直云所过见称奉使者十一人为最今景祐本越本无举字】迁丞相司直坐法左迁朔方刺史【师古曰武帝初置朔方郡别令刺史监之不在十三州之限】复徴入为太中大夫给事中絫迁长信少府大鸿胪光禄勲【师古曰絫古累字】先是太后姊子衞尉淳于长白言昌陵不可成下有司议当以为作治连年可遂就【师古曰就亦成也】上既罢昌陵以长首建忠策复下公卿议封长当又以为长虽有善言不应封爵之科坐前议不正左迁钜鹿太守【师古曰前议谓罢昌陵】后上遂封长当以经明禹贡使行河【师古曰尚书禹贡载禹治水次第山川髙下当明此经故使行河也行音下更反】为骑都尉领河隄哀帝即位徴当为光禄大夫诸吏散骑复为光禄勲御史大夫至丞相以冬月赐爵关内侯明年春上使使者召欲封当【如淳曰汉仪注御史大夫为丞相更春乃封故先赐爵关内侯也李竒曰以冬月非封侯时故且先赐爵关内侯也师古曰李説是也】当病笃不应召室家或谓当不可强起受侯印为子孙邪当曰吾居大位已负素餐之责矣起受侯印还卧而死死有余罪今不起者所以为子孙也遂上书乞骸骨上报曰朕选于众以君为相视事日寡辅政未久阴阳不调冬无大雪旱气为灾朕之不德何必君罪君何疑而上书乞骸骨归关内侯爵邑使尚书令谭赐君养牛一上尊酒十石【如淳曰律稻米一斗得酒一斗为上尊稷米一斗得酒一斗为中尊粟米一斗得酒一斗为下尊师古曰稷即粟也中尊者宜为黍米不当言稷且作酒自有浇醇之异为上中下耳非必系之米】君其勉致医药以自持后月余卒子晏以明经歴位大司徒封防郷侯汉兴唯韦平父子至宰相【师古曰韦谓韦贤也】
　　彭宣字子佩淮阳阳夏人也【师古曰夏音假】治易事张禹举为博士迁东平太傅【○宋祁曰太傅淳化本作太守刋误据史舘本作傅】禹以帝师见尊信荐宣经明有威重可任政事繇是入为右扶风【师古曰繇读与由同】迁廷尉以王国人出为太原太守【李竒曰初汉制王国人不得在京师】数年复入为大司农光禄勲右将军哀帝即位徙为左将军岁余上欲令丁傅处爪牙官廼策宣曰有司数奏言诸侯国人不得宿卫将军不宜典兵马处大位朕唯将军任汉将之重而子又前取淮阳王女婚姻不絶非国之制使光禄大夫曼赐将军黄金五十斤安车驷马其上左将军印绶以关内侯归家宣罢数岁谏大夫鲍宣数荐宣会元寿元年正月朔日蚀鲍宣复言上廼召宣为光禄大夫迁御史大夫转为大司空封长平侯会哀帝崩新都侯王莽为大司马秉政专权宣上书言三公鼎足承君一足不任则覆乱美实【师古曰美实谓鼎中之实也易鼎卦九四爻辞曰鼎折足覆公餗餗食也故宣引以为言覆音芳目反】臣资性浅薄年齿老眊【师古曰眊与耄同】数伏疾病昏乱遗忘愿上大司空长平侯印绶乞骸骨归郷里竢寘沟壑【师古曰竢古俟字】莽白太后策宣曰惟君视事日寡功德未效廹于老眊昏乱非所以辅国家绥海内也使光禄勲丰册诏君其上大司空印绶便就国莽恨宣求退故不赐黄金安车驷马宣居国数年薨諡曰顷侯传子至孙王莽败廼絶赞曰隽不疑学以从政临事不惑遂立名迹终始可述疏广行止足之计免辱殆之絫【师古曰絫音力瑞反】亦其次也于定国父子哀鳏哲狱为任职臣【应劭曰哲智也郑氏曰当言折狱师古曰哀鳏哀恤鳏寡也哲狱知狱情也○刘奉世曰诗何草不黄云何人不矜则鳏字也然则古文鳏矜音字盖通用班氏特用古字此乃哀矜折狱尔如顔説则哀鳏哲狱皆不成辞于丞相传又云务在哀鳏寡此亦后人不晓矜字妄增之尔凡决疑平法岂独鳏寡乃哀之哉甫刑之言鳏寡洪范之言防独意义自不同也】薛广德保县车之荣平当逡遁有耻【师古曰遁读与巡同】彭宣见险而止异乎茍患失之者矣【师古曰论语称孔子曰鄙夫不可与事君其未得之患得之既得之患失之茍患失之无所不至矣谓其患于失位而为倾邪也赞言当宣二人立操有异于此矣】











　　前汉书卷七十一
　　前汉书卷七十一考证
　　隽不疑传暴胜之为直指使者○【臣召南】按此天汉二年事也胜之河东人以光禄大夫出为直指使者至太始三年为御史大夫
　　于定国传为廷尉十八岁○【臣召南】按定国以地节元年为廷尉至甘露三年迁御史大夫公卿表作为廷尉十七年迁葢从为廷尉之次年实数故与传不同也
　　万方之事大录于君○顾炎武曰今所传王肃注舜典纳于大云录也纳舜使大录万机之政葢西京时有此解故诏书用之
　　薛广德传沛郡相人也○唐书宰相世系表曰薛公献防灭黥布封千戸侯生瑑瑑生茂宣茂宣生怀则怀则生引孙引孙生广德
　　平当传书曰正稽古建功立事可以永年传于亡穷注师古曰今文泰誓之辞○【臣召南】按此文西京所行伪泰誓辞也郊祀志亦引此文云正稽古立功立事可以永年丕天之大律然则传于亡穷四字当所自撰以结引书之意也
　　汉兴惟韦平父子至宰相○【臣召南】按此但言由布衣以文学升庸者耳不然绛侯条侯辅佐文景非父子宰相耶
　　赞于定国父子哀鳏哲狱注师古云云○顾炎武曰毛诗礼记鳏寡之鳏皆作矜此亦矜之误哲则折之误也师古注非






　　前汉书卷七十一考证
　　钦定四库全书
　　前汉书卷七十二
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　王贡两龚鲍传第四十二
　　昔武王伐纣迁九鼎于雒邑【师古曰九鼎即夏禹所铸者也迁谓从纣都迁之以来春秋左氏传曰夏之方有徳也逺方图物贡金九牧以铸鼎象物桀有昏徳鼎迁于商载祀六百商纣暴虐鼎迁于周】伯夷叔齐薄之【师古曰夷齐以武王父死不葬而用干戈为不孝以臣伐君为不忠】饿死首阳不食其禄【师古曰马融云首阳山在河东蒲阪华山之北河曲之中髙诱则云在雒阳东北阮籍咏懐诗亦以为然今此二山并有夷齐祠耳而曹大家注幽通赋云陇西首阳县是也今陇西亦有首阳山许慎又云首阳山在辽西诸说不同致有疑惑而伯夷歌云登彼西山则当陇西者近为是也】周犹称盛徳焉然孔子贤此二人以为不降其志不辱其身也【师古曰事见论语】而孟子亦云闻伯夷之风者贪夫亷懦夫有立志【师古曰懦柔弱也音乃唤反又音儒】奋乎百世之上百世之下【○宋祁曰浙本多二字作行乎百世之下】莫不兴起非贤人而能若是乎汉兴有园公绮里季夏黄公甪里先生【师古曰四皓称号本起于此更无姓名可称知此盖隠居之人匿迹逺害不自标显秘其氏族故史传无得而详至于后代皇甫谧圈称之徒及诸地理书说竞为四人施安姓字自相错互语又不经班氏不载于书诸家皆臆説今并弃略一无取焉○宋祁曰季字下当有公字甪不成字当作角】此四人者当秦之世避而入商雒深山【师古曰即今之商州商雒县山也】以待天下之定也自髙祖闻而召之不至其后吕后用留侯计使皇太子卑辞束帛致礼安车迎而致之四人既至从太子见髙祖客而敬焉太子得以为重遂用自安语在留侯传其后谷口有郑子真蜀有严君平【师古曰地理志谓君平为严遵三辅决録云子真名朴君平名尊则君平子真皆其字也】皆修身自保非其服弗服非其食弗食成帝时元舅大将军王凤以礼聘子真子真遂不诎而终君平卜筮于成都市以为卜筮者贱业而可以惠众人有邪恶非正之问则依蓍为言利害与人子言依于孝与人弟言依于顺与人臣言依于忠各因埶导之以善从吾言者已过半矣裁日阅数人【师古曰裁与才同阅歴也】得百钱足自养则闭肆下帘而授老子【师古曰肆者市也列所坐之处也】博覧亡不通依老子严周之指著书十万余言【师古曰严周即荘周】雄少时从游学防而仕京师显名数为朝廷在位贤者称君平徳杜陵李彊素善雄乆之为益州牧喜谓雄曰吾真得严君平矣雄曰君备礼以待之彼人可见而不可得诎也彊心以为不然及至蜀致礼与相见卒不敢言以为从事乃叹曰子云诚知人君平年九十余遂以其业终蜀人爱敬至今称焉及雄著书言当世士称此二人其论曰或问君子疾没世而名不称【师古曰以身没而无名为病】盍埶诸名卿可防曰君子徳名为几【孟康曰盍何不也言何不因名卿之埶以求名韦昭曰言有埶之名卿庶几可不朽扬子以为不然唯有徳者可以有名师古曰或人以事有权力之卿用自表显则其名可庶几而立雄以为自蓄其徳则有名也】梁齐楚赵之君非不富且贵也【师古曰谓当时诸侯王也】恶乎成其名【师古曰恶于何也恶音乌】谷口郑子真不诎其志耕于岩石之下名震于京师岂其卿岂其卿楚两龚之絜其清矣乎蜀严湛防【孟康曰蜀郡严君平湛深元黙无欲也师古曰湛读曰沈】不作茍见不治茍得【师古曰不为茍显之行不事茍得之业】乆幽而不改其操虽随和何以加诸【师古曰随随侯珠也和和氏璧也诸之也】举兹以旃不亦寳乎【师古曰旃亦之也言举此人而用之不亦国之宝乎自此已上皆雄之言也○宋祁曰注文已字疑作以】自园公绮里季夏黄公甪里先生郑子真严君平皆未尝仕然其风声足以激贪厉俗近古之逸民也若王吉贡禹两龚之属皆以礼譲进退云
　　王吉字子阳琅邪臯虞人也少好学明经以郡吏举孝亷为郎补若卢右丞【师古曰少府之属官有若卢令丞汉旧仪以为主治库兵者】迁云阳令举贤良为昌邑中尉而王好游猎驱驰国中动作亡节吉上疏諌曰臣闻古者师日行三十里吉行五十里诗云匪风发兮匪车揭兮顾瞻周道中心兮【师古曰桧国匪风之篇发发飘风貌揭揭疾驱貌古怛字伤也言见此飘风及疾驱则顾念哀伤思周道也掲音丘列反○宋祁曰注文怛字下疑有怛字】説曰是非古之风也发发者是非古之车也揭揭者盖伤之也【师古曰今之发发然者非古有道之风也今之揭揭然者非古有道之车也故伤之○刘攽曰按文及注当云发发者是非古之风也揭揭者是非古之车也者盖伤之也今皆误矣阳夏公云倒文取新古盖多如此不为误】今者大王幸方与【师古曰县名也音房预○宋祁曰注文音字上当有方与】曽不半日而驰二百里百姓颇废耕桑治道牵马臣愚以为民不可数变也【师古曰数音所角反○宋祁曰一本无也字】昔召公述职【师古曰召读曰邵邵公名奭自陜以西邵公主之】当民事时舍于棠下而听断焉【师古曰舍止息】是时人皆得其所后世思其仁恩至乎不伐甘棠甘棠之诗是也【师古曰邵南之诗也其诗曰蔽芾甘棠勿翦勿伐邵伯所茇蔽芾小树貌也甘棠杜棃也茇舍也蔽音必二反芾音方未反茇音步末反】大王不好书术而乐逸游冯式撙衔【臣瓉曰撙促也师古曰撙挫也音子本反】驰骋不止口倦乎叱咤【师古曰咤亦咤字也音竹驾反】手苦于棰辔【师古曰棰马策音止蘂反】身劳乎车舆朝则冒雾露昼则被尘埃【师古曰冒犯也音莫克反○宋祁曰克景作克校作报浙本作克】夏则为大暑之所炙冬则为风寒之所匽薄【师古曰匽与偃同言遇疾风则偃靡也薄迫也】数以耎脆之玉体犯勤劳之烦毒【师古曰耎柔也音而兖反】非所以全寿命之宗也【师古曰宗尊也】又非所以进仁义之隆也【师古曰隆髙也】夫广夏之下细旃之上【师古曰广夏大屋也旃与毡同】明师居前劝诵在后上论唐虞之际下及殷周之盛考仁圣之风习治国之道防防焉发愤忘食日新厥徳【师古曰防古欣字】其乐岂徒衔橛之闲哉【师古曰衔马衔也橛车钩心也张揖以橛为马之长衔非也橛音其月反】休则俛仰诎信以利形【师古曰形体也信读曰伸】进退步趋以实下【如淳曰今人不行则膝已下虚弱不实】吸新吐故以练臧专意积精以适神【师古曰臧五臧也练练其气也适和也】于以养生岂不长哉大王诚留意如此则心有尧舜之志体有乔松之寿【师古曰乔松仙人伯乔及赤松子也】羙声广誉登而上闻【○宋祁曰登疑作发】则福禄其轃而社稷安矣【师古曰轃与臻同至也】皇帝仁圣至今思慕未怠【师古曰皇帝谓昭帝也言武帝晏驾未久故尚思慕】于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义介有不具者于以上闻非飨国之福也臣吉愚戆愿大王察之王贺虽不遵道然犹知敬礼吉乃下令曰寡人造行不能无惰【○宋祁曰惰疑作愭类篇渠伊反畏也敬也】中尉甚忠数辅吾过使谒者千秋赐中尉牛肉五百斤酒五石脯五束其后复放从自若【师古曰从音子用反】吉輙諌争甚得辅弼之义虽不治民国中莫不敬重焉久之昭帝崩亡嗣大将军霍光秉政遣大鸿胪宗正迎昌邑王吉即奏书戒王曰臣闻髙宗谅闇三年不言【师古曰已解于上】今大王以丧事徴宜日夜哭泣悲哀而已慎毋有所发【师古曰发谓兴举众事○宋祁曰南本浙本毋有所发句上有毋有所言一句一本发作言】且何独丧事凡南靣之君何言哉天不言四时行焉百物生焉【师古曰论语称孔子曰天何言哉四时行焉百物生焉天何言哉故吉引之】愿大王察之大将军仁爱勇智忠信之徳天下莫不闻事孝武皇帝二十余年未尝有过先帝弃羣臣属以天下寄幼孤焉【师古曰属音之欲反】大将军抱持幼君襁褓之中布政施教海内晏然虽周公伊尹亡以加也今帝崩亡嗣大将军惟思可以奉宗庙者攀援而立大王【师古曰援引也音爰】其仁厚岂有量哉【师古曰言其深多也量音力向反】臣愿大王事之敬之政事壹听之大王垂拱南面而已愿留意常以为念王既到即位二十余日以行淫乱废昌邑羣臣坐在国时不举奏王罪过令汉朝不闻知又不能辅道陷王大恶【师古曰道读曰导】皆下狱诛唯吉与郎中令龚遂以忠直数谏正得减死髠为城旦起家复为益州刺史病去官复徴为博士諌大夫是时宣帝颇修武帝故事宫室车服盛于昭帝时外戚许史王氏贵宠而上躬亲政事任用能吏吉上疏言得失曰陛下躬圣质总万方帝王图籍日陈于前惟思世务将兴太平诏书毎下民欣然若更生臣伏而思之可谓至恩未可谓本务也【师古曰言天子如此虽于百姓为至恩然未尽政务之本也】欲治之主不世出【师古曰言有时遇之不常值○宋祁曰注文不字下疑有可字】公卿幸得遭遇其时言听谏从然未有建万世之长策举明主于三代之隆者也【师古曰三代夏殷周】其务在于期防簿书断狱听讼而已此非太平之基也臣闻圣王宣徳流化必自近始朝廷不备难以言治左右不正难以化逺民者弱而不可胜愚而不可欺也圣主独行于深宫得则天下称诵之失则天下咸言之行发于近必见于逺故谨选左右审择所使左右所以正身也所使所以宣徳也诗云济济多士文王以寜【师古曰大雅文王之诗也】此其本也春秋所以大一统者六合同风九州共贯也【师古曰解在董仲舒传】今俗吏所以牧民者非有礼义科指可世世通行者也独设刑法以守之其欲治者不知所繇【师古曰繇与由同】以意穿凿各取一切权谲自任故一变之后不可复修也【师古曰言其敝深难乆行】是以百里不同风千里不同俗户异政人殊服诈伪萌生刑罚亡极【师古曰萌生言其争出如草木之初生】质朴日消恩爱寖薄【师古曰寖渐也】孔子曰安上治民莫善于礼【师古曰孝经载孔子之言】非空言也王者未制礼之时引先王礼宜于今者而用之臣愿陛下承天心发大业与公卿大臣延及儒生述旧礼明王制一世之民跻之仁寿之域【师古曰以仁抚下则羣生安逸而夀考】则俗何以不若成康寿何以不若髙宗【师古曰髙宗殷王武丁也享国百年】窃见当世趋务不合于道者谨条奏【师古曰趋读曰趣趣向也】唯陛下财择焉【师古曰财与裁同】吉意以为夫妇人伦大纲夭寿之萌也【师古曰由之而生故云萌】世俗嫁娶太早未知为人父母之道而有子是以教化不明而民多夭聘妻送女亡节则贫人不及故不举子又汉家列侯尚公主诸侯则国人承翁主【晋灼曰娶天子女则曰尚公主国人娶诸侯女曰承翁主尚承皆卑下之名也师古曰翁主者言其父自主婚也解具在髙帝纪】使男事女夫诎于妇逆隂阳之位故多女乱古者衣服车马贵贱有章以襃有徳而别尊卑今上下僭差人人自制【师古曰言无节度】是以贪财诛利【○宋祁曰南本浙本作趋利】不畏死亡周之所以能致治刑措而不用者以其禁邪于防防絶恶于未萌也【师古曰防防言未有端绪】又言舜汤不用三公九卿之世而举臯陶伊尹【李竒曰不继世而爵也言臯陶伊尹非三公九卿之世】不仁者逺【师古曰任用贤人放黜谗佞】今使俗吏得任子弟【张晏曰子弟以父兄任为郎】率多骄骜不通古今【师古曰骜与傲同】至于积功治人亡益于民此伐檀所为作也【师古曰伐檀诗篇名刺在位贪鄙无功而受禄○宋祁曰注文一本刺不用贤也在魏国风也】宜明选求贤除任子之令外家及故人可厚以财不宜居位去角抵减乐府省尚方【师古曰尚方主巧作】明视天下以俭【师古曰视读曰示】古者工不造雕瑑商不通侈靡【师古曰瑑者刻镂为文瑑音篆】非工商之独贤政教使之然也民见俭则归本本立而末成其指如此上以其言迂阔不甚宠异也【师古曰迂逺也音于】吉遂谢病归琅邪始吉少时学问居长安东家有大枣树垂吉庭中吉妇取枣以啖吉【师古曰啖谓使食之音徒滥反啖亦防字耳此义与髙纪防以利同】吉后知之乃去妇东家闻而欲伐其树邻里共止之因固请吉令还妇里中为之语曰东家有树王阳妇去东家枣完去妇复还其厉志如此吉与贡禹为友世称王阳在位贡公弹冠【师古曰弹冠者言入仕也】言其取舍同也【师古曰取进趣也舍止息也】元帝初即位遣使者徴贡禹与吉吉年老道病卒上悼之复遣使者吊祠云初吉兼通五经能为驺氏春秋以诗论语教授好梁丘贺説易令子骏受焉骏以孝廉为郎左曹陈咸荐骏贤父子经明行修宜显以厉俗光禄勲匡衡亦举骏有专对材【师古曰专对谓见问即对无所疑也论语称孔子曰使于四方不能专对虽多亦奚以为】迁谏大夫使责淮阳宪王【师古曰以其有口辞】迁赵内史吉坐昌邑王被刑后戒子孙毋为王国吏故骏道病免官归起家复为幽州刺史迁司校尉奏免丞相匡衡迁少府八岁成帝欲大用之出骏为京兆尹试以政事先是京兆有赵广汉张敞王尊王章至骏皆有能名故京师称曰前有赵张后有三王而薛宣从左冯翊代骏为少府防御史大夫缺谷永奏言圣王不以名誉加于实效【师古曰言不听虚名】考绩用人之法【师古曰言用人之法皆须考以功绩】薛宣政事已试【师古曰言有效也】上然其议宣为少府月余遂超御史大夫至丞相骏乃代宣为御史大夫并居位六岁病卒翟方进代骏为大夫数月薛宣免遂代为丞相众人为骏恨不得封侯骏为少府时妻死因不复娶或问之骏曰徳非曽参子非华元【如淳曰华与元曽参之二子也韩诗外传曰曽参丧妻不更娶人问其故曽子曰以华元善人也一曰曽参之子字华元师古曰二子是也】亦何敢娶骏子崇以父任为郎歴刺史郡守治有能名建平三年以河南太守征入为御史大夫数月是时成帝舅安成恭侯夫人放寡居共养长信宫【师古曰放者夫人之名也共音居用反养音弋亮反】坐祝诅下狱崇奏封事为放言放外家解氏与崇为昏【师古曰婚姻之家】哀帝以崇为不忠诚策诏崇曰朕以君有累世之美【师古曰谓自祖及身皆有名也】故逾列次在位以来忠诚匡国未闻所繇【师古曰繇与由同由从也】反懐诈谖之辞【师古曰谖诈言也音虚袁反】欲以攀救旧姻之家大逆之辜举错专恣【师古曰错置也】不遵法度亡以示百僚左迁为大司农后徙衞尉左将军平帝即位王莽秉政大司空彭宣乞骸骨罢崇代为大司空封扶平侯岁余崇复谢病乞骸骨皆避王莽莽遣就国岁余为傅婢所毒薨国除【师古曰凡言傅婢者谓傅相其衣服衽席之事一读傅曰附谓近幸也】自吉至崇世名清廉然材器名称稍不能及父而禄位弥隆皆好车马衣服其自奉养极为鲜明而亡金银锦绣之物及迁徙去处所载不过嚢衣【师古曰一囊之衣也有底曰嚢无底曰槖】不畜积余财【师古曰畜读曰蓄】去位家居亦布衣疏食天下服其廉而怪其奢故俗传王阳能作黄金【师古曰以其无所求取不营产业而车服鲜明故谓自作黄金以给用】
　　贡禹字少翁琅邪人也以明经絜行着闻征为博士凉州刺史病去官复举贤良为河南令岁余以职事为府官所责【师古曰太守之府】免冠谢禹曰冠壹免安复可冠也遂去官元帝初即位征禹为諌大夫数虚己问以政事【师古曰虚己谓听受其言也】是时年岁不登郡国多困禹奏言古者宫室有制宫女不过九人秣马不过八匹【师古曰秣养也谓以粟米飤也】墙涂而不雕木摩而不刻【师古曰雕字与雕同雕画也】车舆器物皆不文画苑囿不过数十里与民共之任贤使能什一而税亡它赋敛繇戍之役使民岁不过三日千里之内自给千里之外各置贡职而已【师古曰言天子以畿内赋敛自供千里之外令其以时入贡不欲烦劳也】故天下家给人足颂声并作至髙祖孝文孝景皇帝循古节俭宫女不过十余廐马百余匹孝文皇帝衣绨履革【师古曰绨厚缯音徒奚反】器亡雕文金银之饰后世争为奢侈转转益甚臣下亦相放效【师古曰放音甫徃反其下亦同】衣服履绔刀劒乱于主上【师古曰绔古袴字】主上时临朝入庙众人不能别异甚非其宜然非自知奢僭也犹鲁昭公曰吾何僭矣今大夫僭诸侯诸侯僭天子天子过天道其日久矣承衰救乱矫复古化在于陛下【师古曰正曲曰矫复音方目反】臣愚以为尽如太古难宜少放古以自节焉论语曰君子乐节礼乐【师古曰论语称孔子日益者三乐乐节礼乐乐道人之善乐多贤友也】方今宫室已定亡可奈何矣其余尽可减损故时齐三服官输物不过十笥【师古曰三服官主作天子之服在齐地笥盛衣竹器音先嗣反】方今齐三服官作工各数千人一岁费数钜万蜀广汉主金银器岁各用五百万三工官官费五千万【如淳曰地理志河内懐蜀郡成都广汉皆有工官工官主作银器物者也师古曰如説非也三工官谓少府之属官考工室也右工室也东园匠也上已言蜀广汉主金银器是不入三工之数也】东西织室亦然廐马食粟将万匹臣禹尝从之东宫【师古曰从天子徃太后宫】见赐杯案尽文画金银饰非当所以赐食臣下也【师古曰食读曰飤】东宫之费亦不可胜计天下之民所为大饥饿死者是也今民大饥而死死又不葬为犬猪所食【师古曰食人之骸骨○宋祁曰浙本无所字】人至相食而廐马食粟苦其大肥气盛怒至乃日歩作之【师古曰日日行歩而动作之以散充溢之气】王者受命于天为民父母固当若此乎天不见邪武帝时又多取好女至数千人以填后宫【师古曰此填字读与寘同】及弃天下昭帝幼弱霍光专事不知礼正妄多臧金钱财物鸟兽鱼鼈牛马虎豹生禽凡百九十物尽瘗臧之又皆以后宫女置于园陵【○宋祁曰以字疑作取字】大失礼逆天心又未必称武帝意也昭帝晏驾光复行之至孝宣皇帝时陛下恶有所言【师古曰不能自言减省之事】羣臣亦随故事甚可痛也故使天下承化取女皆大过度【师古曰取读曰娶】诸侯妻妾或至数百人豪富吏民畜歌者至数十人是以内多怨女外多旷夫【师古曰旷空也室家空也】及众庶葬埋皆虚地上以实地下其过自上生【师古曰自从也上谓天子也】皆在大臣循故事之辠也唯陛下深察古道从其俭者大减损乗舆服御器物三分去二子产多少有命审察后宫择其贤者留二十人余悉归之【师古曰言人产子多少自有定命非由广妾媵也故请止留二十人】及诸陵园女亡子者宜悉遣独杜陵宫人数百诚可哀怜也廐马可亡过数十匹独舍长安城南苑地以为田猎之囿【师古曰舍置也独留置之其余皆废去】自城西南至山西至鄠皆复其田以与贫民【师古曰复音方目反】方今天下饥馑可亡大自损减以救之称天意乎天生圣人盖为万民非独使自娱乐而已也故诗曰天难谌斯不易惟王上帝临女毋贰尔心【师古曰大雅大明之诗也谌诚也上帝亦天也言承天之意此诚难矣王者之命不妄改易天常降鉴甚可畏也毋贰尔心机事易失勿犹豫也】当仁不让【师古曰论语称孔子曰当仁不让于师故引之】独可以圣心参诸天地揆之往古【师古曰揆度也】不可与臣下议也若其阿意顺指随君上下【师古曰上下犹言髙下谓茍顺从也上音时掌反】臣禹不胜拳拳不敢不尽愚心【师古曰拳拳解在刘向传下鲍宣传惓惓音义亦同】天子纳善其忠乃下诏令太仆减食谷马水衡减食肉兽省宜春下苑以与贫民又罢角抵诸戏及齐三服官迁禹为光禄大夫顷之禹上书曰臣禹年老贫穷家訾不满万钱妻子穅豆不赡裋褐不完【师古曰裋者谓僮竖所着布长襦也褐毛布之衣也裋音竖】有田百三十亩陛下过意征臣【师古曰过犹误也】臣卖田百亩以供车马至拜为谏大夫秩八百石奉钱月九千二百【师古曰奉音扶用反其下亦同】廪食太官【师古曰谓太官给其食】又防赏赐四时杂缯緜絮衣服酒肉诸果物徳厚甚深疾病侍医临治【师古曰侍医天子之医也】赖陛下神灵不死而活又拜为光禄大夫秩二千石奉钱月万二千禄赐愈多家日以益富身日以益尊诚非少茅愚臣所当防也【师古曰古草字】伏自念终亡以报厚徳日夜慙愧而已臣禹犬马之齿八十一血气衰竭耳目不聪明非复能有补益所谓素餐尸禄洿朝之臣也【师古曰洿与汚同音一故反】自痛去家三千里凡有一子年十二非有在家为臣具棺椁者也诚恐一旦蹎仆气竭不复自还【师古曰蹎音颠蹷踬也仆音赴仆顿也不自还者遂死也还读曰旋】洿席荐于宫室骸骨弃捐孤魂不归不胜私愿愿乞骸骨及身生归乡里【师古曰及身生谓及未死之前】死亡所恨天子报曰朕以生有伯夷之廉史鱼之直【师古曰生谓先生也史鱼卫大夫史防也论语称孔子曰直哉史鱼邦有道如矢邦无道如矢言其壹志】守经据古不阿当世孳孳于民俗之所寡【师古曰孳与孜同孜孜不怠也寡少也言少有此人】故亲近生几参国政【师古曰几读曰兾】今未得久闻生之竒论也而云欲退意岂有所恨与【师古曰与读曰欤】将在位者与生殊乎【师古曰言志趣不同】往者尝令金敞语生欲及生时禄生之子既已谕矣今复云子少夫以王命辨防生家虽百子何以加传曰亡懐土【师古曰论语孔子曰君子懐徳小人懐土】何必思故乡生其强饭慎疾以自辅后月余以禹为长信少府防御史大夫陈万年卒禹代为御史大夫列于三公自禹在位数言得失书数十上禹以为古民亡赋算口钱起武帝征伐四夷重赋于民民产子三岁则出口钱故民重困【师古曰重音直用反】至于生子辄杀甚可悲痛宜令儿七岁去齿乃出口钱年二十乃算又言古者不以金钱为币专意于农故一夫不耕必有受其饥者今汉家铸钱及诸鐡官皆置吏卒徒攻山取铜鐡一岁功十万人已上【○宋祁曰已当作以】中农食七人是七十万人常受其饥也凿地数百丈销隂气之精地臧空虚不能含气出云斩伐林木亡有时禁水旱之灾未必不繇此也【师古曰繇读与由同】自五铢钱起已来七十余年民坐盗铸钱被刑者众富人积钱满室犹亡厌足民心动揺商贾求利东西南北各用智巧好衣美食岁有十二之利【师古曰若有万钱为贾则获二千之利】而不出租税农夫父子暴露中野不避寒暑捽杷土手足胼胝【师古曰捽拔取也古草字也杷手掊之也胼并也胝茧也捽音才兀反杷音蒲巴反其字从木胼音歩千反胝音竹尸反掊音蒲交反】已奉谷租又出槀税【师古曰槀禾秆也】乡部私求不可胜供【师古曰言乡部之吏又私有所求不能供之】故民弃本逐末耕者不能半贫民虽赐之田犹贱卖以贾【师古曰卖田与人而更为商贾之业】穷则起为盗贼何者末利深而惑于钱也是以奸邪不可禁其原皆起于钱也疾其末者絶其本宜罢采珠玉金银铸钱之官亡复以为币市井勿得贩卖【师古曰贱买贵卖曰贩】除其租铢之律【师古曰租税之法皆依田亩不得杂计百物之铢两】租税禄赐皆以布帛及谷使百姓壹归于农复古道便【师古曰追遵古法于事便也复音扶目反】又言诸离宫及长乐宫衞可减其太半以寛繇役【师古曰繇读曰徭】又诸官奴婢十万余人戏游亡事税良民以给之岁费五六钜万宜免为庶人廪食【师古曰给以食】令代关东戌卒乗北邉亭塞望【师古曰乗登也】又欲令近臣自诸曹侍中以上家亡得私贩卖与民争利犯者辄免官削爵不得仕宦禹又言孝文皇帝时贵廉絜贱贪污贾人赘壻及吏坐臧者皆禁锢不得为吏赏善罚恶不阿亲戚罪白者伏其诛【师古曰白明也】疑者以与民【师古曰罪疑从轻也】亡赎罪之法故令行禁止海内大化天下断狱四百与刑错亡异武帝始临天下尊贤用士辟地广境数千里自见功大威行遂从耆欲【师古曰从读曰纵耆读曰嗜】用度不足乃行壹切之变使犯法者赎罪入谷者补吏是以天下奢侈官乱民贫盗贼并起亡命者众郡国恐伏其诛则择便巧史书习于计簿能欺上府者以为右职【师古曰上府谓所属之府右职髙职也】奸轨不胜则取勇猛能操切百姓者以苛暴威服下者使居大位【师古曰操持也切刻也操音千髙反○刘攽曰百姓下多者字宋祁曰去者字】故亡义而有财者显于世欺谩而善书者尊于朝【师古曰谩诈也谩音慢又音武连反】誖逆而勇猛者贵于官【师古曰誖乱也音布内反】故俗皆曰何以孝弟为财多而光荣何以礼义为史书而仕宦何以谨慎为勇猛而临官故黥劓而髠钳者犹复攘臂为政于世行虽犬彘家富埶足目指气使是为贤耳【师古曰动目以指物出气以使人】故谓居官而置富者为雄桀处奸而得利者为壮士兄劝其弟父勉其子俗之壊败乃至于是察其所以然者皆以犯法得赎罪求士不得真贤相守崇财利【师古曰相诸侯相也守郡守也崇尚也】诛不行之所致也今欲兴至治致太平宜除赎罪之法相守选举不以实及有臧者辄行其诛亡但免官【师古曰不止免官而已】则争尽力为善贵孝弟贱贾人进真贤举实廉而天下治矣孔子匹夫之人耳以乐道正身不解之故【师古曰解读曰懈】四海之内天下之君微孔子之言亡所折中【师古曰防亦无也折断也非孔子之言则无以为中也音竹仲反断音丁焕反】况乎以汉地之广陛下之徳处南靣之尊秉万乗之权因天地之助其于变世易俗调和隂阳陶冶万物化正天下易于决流抑队【师古曰决欲流之水抑将队之物言其便易】自成康以来几且千岁【师古曰几音钜依反】欲为治者甚众然而太平不复兴者何也以其舍法度而任私意奢侈行而仁义废也陛下诚深念髙祖之苦【师古曰言取天下艰难也】醇法太宗之治正已以先下选贤以自辅开进忠正致诛奸臣逺放讇佞【师古曰逺离也音于万反讇古谄字】放出园陵之女罢倡乐絶郑声去甲乙之帐退伪薄之物修节俭之化驱天下之民皆归于农如此不解【师古曰解读曰懈也】则三王可侔五帝可及唯陛下留意省察天下幸甚天子下其议令民产子七岁乃出口钱自此始又罢上林宫馆希幸御者及省建章甘泉宫衞卒减诸侯王庙衞卒省其半余虽未尽从然嘉其质直之意禹又奏欲罢郡国庙定汉宗庙迭毁之礼皆未施行【师古曰迭互也亲尽则毁故曰迭毁迭音大结反】为御史大夫数月卒天子赐钱百万以其子为郎官至东郡都尉禹卒后上追思其议竟下诏罢郡国庙定迭毁之礼然通儒或非之语在韦成传【○宋祁曰然通儒或非之江南两浙本无此六字】
　　两龚皆楚人也胜字君賔舍字君倩【师古曰倩音干见反】二人相友并著名节故世谓之楚两龚少皆好学明经胜为郡吏舍不仕久之楚王入朝闻舍髙名聘舍为常侍不得已随王归国固辞愿卒学复至长安【师古曰卒终也终其经业】而胜为郡吏三举孝廉以王国人不得宿衞补吏【○宋祁曰补字下疑有出字】再为尉壹为丞胜輙至官廼去州举茂才为重泉令【师古曰重泉左冯翊县也】病去官大司空何武执金吾阎崇荐胜哀帝自为定陶王固已闻其名征为諌大夫引见胜荐龚舍及亢父寗寿济隂侯嘉【师古曰亢音抗父音甫】有诏皆征胜曰窃见国家征医巫常为驾征贤者宜驾上曰大夫乗私车来邪胜曰唯唯【师古曰唯唯恭应之词也音弋癸反】有诏为驾龚舍侯嘉至皆为諌大夫寗寿称疾不至胜居諌官数上书求见言百姓贫盗贼多吏不良风俗薄灾异数见不可不忧制度泰奢刑罚泰深赋敛泰重宜以俭约先下其言祖述王吉贡禹之意为大夫二岁余迁丞相司直徙光禄大夫守右扶风数月上知胜非拨烦吏乃复还胜光禄大夫【师古曰依旧官】诸吏给事中胜言董贤乱制度繇是逆上指【师古曰繇读与由同】后岁余丞相王嘉上书荐故廷尉梁相等尚书劾奏嘉言事恣意迷国罔上不道下将军中朝者议左将军公孙禄司鲍宣光禄大夫孔光等十四人皆以为嘉应迷国不道法胜独书议曰嘉资性邪僻所举多贪残吏位列三公隂阳不和诸事并废咎皆繇嘉【师古曰繇读与由同】迷国不疑【文颖曰信必迷国不疑也】今举相等过防薄日暮议者罢明旦复防左将军禄问胜君议亡所据今奏当上宜何从【师古曰今欲奏此事君定从何议也】胜曰将军以胜议不可者通劾之【师古曰并劾胜】博士夏侯常见胜应禄不和起至胜前谓曰宜如奏所言【师古曰谓如尚书所劾奏也】胜以手推常曰去后数日复防议可复孝惠孝景庙不议者皆曰宜复胜曰当如礼常复谓胜礼有变胜疾言曰去是时之变【师古曰疾急也言时人意自变耳礼不变也】常恚谓胜曰我视君何若【师古曰何若言无所似也】君欲小与众异外以采名君乃申徒狄属耳【服防曰殷之末世介士也自沈于河者】先是常又为胜道髙陵有子杀母者胜白之尚书问谁受【师古曰言于谁闻之也】对曰受夏侯常尚书使胜问常常连恨胜【师古曰连恨谓再被譛去】即应曰闻之白衣戒君勿言也【服防曰闻之白衣耳戒君勿言之如何便上之邪师古曰白衣给官府趋走贱人若今诸司亭长掌固之属】奏事不详妄作触罪【师古曰言奏事不审妄有发作自触罪也】胜穷无以对尚书即自劾奏与常争言洿辱朝廷事下御史中丞召诘问劾奏胜吏二千石常位大夫皆幸得给事中与论议【师古曰与读曰豫○刘奉世曰前云博士后云位大夫然博士非中朝臣疑言博士者误也】不崇礼义而居公门下相非恨疾言辨讼媠谩亡状【师古曰疾急也媠古惰字谩读与慢同亡状无善状也】皆不敬制曰贬秩各一等胜谢罪乞骸骨上乃复加赏赐以子博为侍郎出胜为渤海太守胜谢病不任之官积六月免归上复征为光禄大夫胜常称疾卧数使子上书乞骸骨防哀帝崩初琅邪邴汉亦以清行征用至京兆尹后为太中大夫王莽秉政胜与汉俱乞骸骨自昭帝时涿郡韩福以徳行征至京师赐策书束帛遣归诏曰朕闵劳以官职之事其务修孝弟以教乡里行道舍传舍【师古曰于传舍止宿若今官人行得过驿也】县次具酒肉食从者及马【师古曰道次给酒肉并飤其从者及马也食读曰飤】长吏以时存问常以岁八月赐羊壹头酒二斛不幸死者赐复衾一祠以中牢于是王莽依故事白遣胜汉策曰惟元始二年六月庚寅光禄大夫太中大夫耆艾二人以老病罢太皇太后使谒者仆射策诏之曰盖闻古者有司年至则致仕所以恭让而不尽其力也今大夫年至矣朕愍以官职之事烦大夫其上子若孙若同产同产子一人【师古曰同产兄弟也同产子即兄弟子也】大夫其修身守道以终髙年赐帛及行道舍宿岁时羊酒衣衾皆如韩福故事所上子男皆除为郎【○孔武仲曰龚胜邴汉乞骸骨诏谓之耆艾二人而不名时胜为光禄大夫汉为大中大夫特诏行道舍传舍传舍如今驿舍也汉得入驿如此之严也】于是胜汉遂归老于乡里汉兄子曼容亦养志自修为官不肯过六百石輙自免去其名过出于汉初龚舍以龚胜荐征为諌大夫病免复征为博士又病去顷之哀帝遣使者即楚拜舍为太山太守【师古曰即犹就也】舍家居在武原使者至县请舍欲令至廷拜授印绶【师古曰廷谓县之庭内】舍曰王者以天下为家何必县官遂于家受诏便道之官既至数月上书乞骸骨上征舍至京兆东湖界【师古曰湖县也时属京兆】固称病笃天子使使者收印绶拜舍为光禄大夫数赐告舍终不肯起乃遣归舍亦通五经以鲁诗教授舍胜既归乡里郡二千石长吏初到官皆至其家如师弟子之礼舍年六十八王莽居摄中卒莽既簒国遣五威将帅行天下风俗将帅亲奉羊酒存问胜明年莽遣使者即拜胜为讲学祭酒【师古曰即就也就其家而拜之】胜称疾不应征后二年莽复遣使者奉玺书太子师友祭酒印绶安车驷马迎胜即拜【师古曰就家迎之因拜官】秩上卿先赐六月禄直以办装使者与郡太守县长吏三老官属行义诸生千人以上入胜里致诏【师古曰行义谓乡邑有行义之人也诸生谓学徒也行音下更反】使者欲令胜起迎久立门外胜称病笃为室中户西南牖下【师古曰牖窓也于户之西室之南牖下也】东首加朝服拕绅【师古曰拕引也卧着朝衣故云加引大带于体也论语称孔子疾君视之东首加朝服拕绅故放之也拕音土贺反】使者入户西行南靣立致诏付玺书迁延再拜奉印绶内安车驷马进谓胜曰圣朝未尝忘君制作未定待君为政思闻所欲施行以安海内胜对曰素愚加以年老被病命在朝夕随使君上道必死道路【师古曰示若尊敬使者故谓之使君】无益万分使者要説【师古曰要音一遥反説音式鋭反】至以印绶就加胜身胜辄推不受使者即上言方盛夏暑热胜病少气可须秋凉廼发【师古曰须待也】有诏许使者五日一与太守俱问起居为胜两子及门人髙晖等言朝廷虚心待君以茅土之封虽疾病宜动移至传舍示有行意必为子孙遗大业晖等白使者语胜自知不见听即谓晖等吾受汉家厚恩亡以报今年老矣旦暮入地谊岂以一身事二姓下见故主哉胜因敕以棺敛丧事【师古曰棺音宫焕反敛音力赡反】衣周于身棺周于衣勿随俗动吾冡种柏作祠堂【师古曰若葬多设器备则恐被掘故云动吾冡也亦不得种柏及作祠堂皆不随俗○刘攽曰胜意一葬之后更不得随俗动冡土种柏作祠堂】语毕遂不复开口饮食积十四日死死时七十九矣使者太守临敛赐复衾祭祠如法门人衰绖治丧者百数有老父来吊哭甚哀既而曰嗟乎薰以香自烧膏以明自销【师古曰薰芳草】龚生竟夭天年非吾徒也遂趋而出莫知其谁胜居彭城亷里后世刻石表其里门鲍宣字子都渤海髙城人也好学明经为县乡啬夫守束州丞【师古曰束州渤海之县也】后为都尉太守功曹举孝亷为郎病去官复为州从事大司马卫将军王商辟宣荐为议郎后以病去哀帝初大司空何武除宣为西曹掾甚敬重焉荐宣为谏大夫迁豫州牧歳余丞相司直郭钦奏宣举错烦苛代二千石署吏听讼所察过诏条【师古曰出六条之外】行部乗传去法驾【师古曰行音下更反传音张恋反】驾一马【师古曰言其单率不依典制也】舍宿乡亭为众所非宣坐免归家数月复征为谏大夫宣每居位常上书諌争其言少文多实是时帝祖母傅太后欲与成帝母俱称尊号封爵亲属丞相孔光大司空师丹何武大司马傅喜始执正义失傅太后指皆免官丁傅子弟并进董贤贵幸宣以諌大夫从其后上书諌曰窃见孝成皇帝时外亲持权人人牵引所私以充塞朝廷【师古曰塞满也】妨贤人路浊乱天下奢泰亡度穷困百姓是以日蚀且十彗星四起危亡之征陛下所亲见也今奈何反覆剧于前乎朝臣亡有大儒骨鲠白首耆艾魁垒之士【服防曰魁垒壮貎也师古曰魁音口贿反垒音磊】议论通古今喟然动众心【师古曰喟然叹息貌音丘位反】忧国如饥渴者臣未见也敦外亲小童及幸臣董贤等在公门省户下【师古曰敦谓厚重也】陛下欲与此共承天地安海内甚难【师古曰共读曰供○刘奉世曰共读如字】今世俗谓不智者为能谓智者为不能昔尧放四罪而天下服【师古曰四罪谓流共工于幽州放驩兜于崇山窜三苖于三危殛鲧于羽山也】今除一吏而众皆惑古刑人尚服今赏人反惑【邓展曰不得其人使天下惑也】请寄为奸【师古曰请寄谓以事私相托也】羣小日进国家空虚用度不足民流亡去城郭盗贼并起吏为残贼岁増于前凡民有七亡【师古曰亡谓失其作业也】阴阳不和水旱为灾一亡也县官重责更赋租税二亡也【师古曰更谓为更卒也音工行反】贪吏并公受取不已三亡也【师古曰并依也音步浪反】豪强大姓蚕食亡厌四亡也【○宋祁曰大姓下疑有家字】苛吏繇役失农桑时五亡也部落鼓鸣男女迣六亡也【晋灼曰迣古列字也师古曰言闻桴鼓之声以为有盗贼皆遮列而追捕】盗贼劫畧取民财物七亡也七亡尚可又有七死酷吏殴杀一死也【师古曰殴击也音一口反】治狱深刻二死也寃陷亡辜三死也盗贼横发四死也【师古曰横音胡孟反】怨讐相残五死也岁恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难此非公卿守相贪残成化之所致邪【师古曰守郡守也相诸侯相也】羣臣幸得居尊官食重禄岂有肯加恻隐于细民助陛下流教化者邪【师古曰恻隐皆痛也】志但在营私家称賔客为奸利而已【师古曰务称賔客所求也称音尺孕反】以茍容曲从为贤以拱黙尸禄为智【师古曰尸主也不忧其职但主食禄而已】谓如臣宣等为愚陛下擢臣岩穴诚兾有益豪毛岂徒欲使臣羙食大官重髙门之地哉【晋灼曰髙门殿名也师古曰在未央宫中】天下乃皇天之天下也陛下上为皇天子下为黎庶父母为天牧养元元视之当如一合尸鸠之诗【师古曰尸鸠曹国风之篇也其诗云尸鸠在桑其子七兮淑人君子其仪一兮言尸鸠之鸟养其子七平均如一善人君子布德施惠亦当然也尸鸠拮鞠也拮音居黠反○宋祁曰浙本无之诗二字】今贫民菜食不厌衣又穿空【师古曰空孔也】父子夫妇不能相保诚可为酸鼻陛下不救将安所归命乎【师古曰安焉也】奈何独私养外亲与幸臣董贤多赏赐以大万数使奴从賔客浆酒霍肉【刘徳曰视酒如浆视肉如霍也师古曰霍豆叶也贫人茹之也】苍头庐儿皆用致富非天意也【孟康曰黎民黔首黎黔皆黒也下民隂类故以黒为号汉名奴为苍头非纯黒以别于良人也诸给殿中者所居为庐苍头侍从因呼为庐儿臣瓉曰汉仪注官奴给书计从侍中已下为苍头青帻】及汝昌侯傅商亡功而封夫官爵非陛下之官爵乃天下之官爵也陛下取非其官官非其人【师古曰此官不当加于此人此人不当受于此官也】而望天説民服岂不难哉【师古曰説读曰悦】方阳侯孙宠宜陵侯息夫躬辨足以移众彊可用独立奸人之雄或世尤剧者也宜以时罢退及外亲幼童未通经术者皆宜令休就师傅急征故大司马傅喜使领外亲故大司空何武师丹故丞相孔光故左将军彭宣经皆更博士位皆歴三公【师古曰更亦历也音工衡反】智谋威信可与建教化图安危【师古曰建立也图谋也】龚胜为司直郡国皆慎选举三辅委输官不敢为奸【师古曰委输谓输委积者也委音迂伪反输音式喻反○宋祁曰注文输景本作式俞反】可大委任也陛下前以小不忍退武等海内失望【师古曰小有不快于心不能忍之也】陛下尚能容亡功徳者甚众曽不能忍武等邪治天下者当用天下之心为心不得自专快意而已也上之皇天见谴下之黎庶怨恨次有諌争之臣陛下茍欲自薄而厚恶臣天下犹不听也臣虽愚戆独不知多受禄赐羙食大官广田宅厚妻子不与恶人结仇怨以安身邪诚迫大义官以諌争为职不敢不竭愚惟陛下少留神明览五经之文原圣人之至意深思天地之戒臣宣呐钝于辞【师古曰呐亦讷字也】不胜惓惓尽死节而已上以宣名儒优容之是时郡国地震民讹言行筹明年正月朔日蚀上乃征孔光免孙宠息夫躬罢侍中诸曹黄门郎数十人宣复上书言陛下父事天母事地子养黎民即位已来父亏明母震动子讹言相惊恐今日蚀于三始【如淳曰正月一日为岁之朝月之朝日之朝始犹朝也】诚可畏惧小民正月朔日尚恐毁败器物何况于日亏乎陛下深内自责避正殿举直言求过失罢退外亲及旁仄素餐之人【师古曰庂古侧字也】徴拜孔光为光禄大夫发觉孙宠息夫躬过恶免官遣就国众庶歙然莫不説喜【师古曰歙音翕説音悦次亦同也】天人同心人心説则天意解矣乃二月丙戌白虹虷日连隂不雨【师古曰虷音干】此天有忧结未解民有怨望未塞者也侍中驸马都尉董贤本无葭莩之亲【师古曰葭音工遐反莩音孚葭莩喻轻薄而附着也解在景十三王】但以令色谀言自进【师古曰令善也防謟也】赏赐亡度竭尽府臧并合三第尚以为小复壊暴室【师古曰时以三第总为一第赐贤犹嫌陿小复取暴室之地以増益之也】贤父子坐使天子使者将作治第行夜吏卒皆得赏赐【师古曰为贤第上持时行夜者行音下更反】上冡有防辄太官为供海内贡献当养一君今反尽之贤家岂天意与民意邪天不可久负厚之如此反所以害之也诚欲哀贤宜为谢过天地解讐海内免遣就国收乗舆器物还之县官如此可以父子终其性命不者海内之所仇未有得久安者也孙宠息夫躬不宜居国可皆免以视天下【师古曰视读曰示】复征何武师丹彭宣傅喜旷然使民易视以应天心【师古曰易改也】建立大政以兴太平之端髙门去省戸数十歩求见出入二年未省【师古曰不被省视也】欲使海濒仄陋自通逺矣【师古曰濒涯也音频又音賔】愿赐数刻之间【师古曰刻漏刻也间空隙】极竭毣毣之思【师古曰毣音沐沐沐犹蒙蒙也如淳曰谨愿之貎也○宋祁曰浙本无竭字】退入三泉死亡所恨【师古曰三重之泉言其深也】上感大异纳宣言征何武彭宣旬月皆复为三公拜宣为司时哀帝改司校尉但为司官比司直丞相孔光四时行园陵【师古曰行音下更反】官属以令行驰道中【如淳曰令诸使有制得行驰道中者行旁道无得行中央三丈也】宣出逢之使吏钩止丞相掾史【师古曰钩留也】没入其车马摧辱宰相事下御史中丞侍御史至司官欲捕从事闭门不肯内【师古曰御史欲捕从事而司闭门不得入也】宣坐距闭使者亡人臣礼大不敬不道【○宋祁曰南本无不道二字】下廷尉狱博士弟子济南王咸举幡太学下曰欲救鲍司者防此下诸生会者千余人朝日遮丞相孔光自言【师古曰朝日谓早旦欲入朝也】丞相车不得行又守阙上书上遂抵宣罪减死一等髠钳宣既被刑乃徙之上党以为其地宜田牧又少豪俊易长雄【师古曰长为之长帅也雄为之雄豪也】遂家于长子【师古曰上党之县也长读如本字】平帝即位王莽秉政隂有篡国之心乃风州郡以辠法案诛诸豪桀【师古曰风读曰讽】及汉忠直臣不附己者宣及何武等【○宋祁曰武字下疑有与宣女壻字】皆死时名捕陇西辛兴【师古曰诏显其名而捕之】兴与宣女壻许绀俱过宣一饭去【师古曰饭音扶晩反】宣不知情【○宋祁曰情字上疑有其字】坐系狱自杀自成帝至王莽时清名之士琅邪又有纪逡王思齐则薛方子容太原则邭越臣仲郇相稚賔沛郡则唐林子髙唐尊伯髙【师古曰并列其人本土及姓名字也后皆类此逡音于旬反郇音荀又音胡顽反今荀郇二姓并有之俱称周武王之后也】皆以明经饬行显名于世【师古曰饬谨也读与勅同】纪逡两唐皆仕王莽封侯贵重歴公卿位唐林数上疏諌正有忠直节唐尊衣敝履空【服防曰履犹屦也师古曰衣音于既反着敝衣蹑空履也空穿也】以瓦器饮食又以歴遗公卿【服防曰以瓦器遗之也】被虚伪名【师古曰被音皮义反】郇越相同族昆弟也并举州郡孝亷茂材数病去官越散其先人訾千余万以分施九族州里志节尤髙相王莽时征为太子四友病死莽太子遣使裞以衣衾【师古曰赠丧衣服曰祱裞音式芮反其字从衣】其子攀棺不听曰死父遗言师友之送勿有所受今于皇太子得托友官故不受也京师称之薛方尝为郡掾祭酒尝征不至及莽以安车迎方方因使者辞谢曰尧舜在上下有巢由今明主方隆唐虞之徳小臣欲守箕山之节也【张晏曰许由隐于箕山在阳城有许由祠○宋祁曰由字按注并賛注及江浙本作许字今字上疑有亦犹二字】使者以闻莽説其言不强致【师古曰説读曰悦】方居家以经教授喜属文【师古曰喜音许吏反属音之欲反】着诗赋数十篇始隃麋郭钦哀帝时为丞相司直【师古曰隃麋扶风之县也隃音逾】奏免豫州牧鲍宣京兆尹薛修等又奏董贤左迁卢奴令平帝时迁南郡太守而杜陵蒋诩元卿为兖州刺史亦以亷直为名王莽居摄钦诩皆以病免官归乡里卧不出戸卒于家齐栗融客卿北海禽庆子夏苏章游卿山阳曹竟子期皆儒生去官不仕于莽莽死汉更始征竟以为丞相封侯欲视致贤人销寇贼【师古曰视读曰示】竟不受侯爵防赤眉入长安欲降竟竟手劔格死世祖即位征薛方道病卒两龚鲍宣子孙皆见褒表至大官
　　賛曰易称君子之道或出或处或黙或语【师古曰上系辞也谓发迹虽异同归于道】言其各得道之一节譬诸草木区以别矣【师古曰言兰桂异类而各芬馨】故曰山林之士往而不能反朝廷之士入而不能出二者各有所短春秋列国卿大夫及至汉兴将相名臣懐禄耽宠以失其世者多矣【师古曰懐思也言不能去】是故清节之士于是为贵然大率多能自治而不能治人王贡之材优于龚鲍守死善道胜实蹈焉【师古曰论语称孔子曰笃信好学守死善道危邦不入乱邦不居今龚胜不受莽官蹈斯之迹也○宋祁曰注文之字当删】贞而不谅薛方近之【师古曰论语称孔子曰君子贞而不谅谓君子之人正其道耳言不必信也薛方志避乱朝诡引巢许为喻近此义也】郭钦蒋诩好遯不污絶纪唐矣【师古曰钦诩不仕于莽遯逃浊乱不污其节殊于纪逡及两唐】

　　前汉书卷七十二
　　前汉书卷七十二考证
　　有园公【句】绮里季夏【句】黄公【句】甪里先生【句】○田汝成曰四皓名字当读为绮里季夏而后人误读为夏黄公亦犹乐正裘牧仲之误耳【臣召南】按杜甫诗曰黄绮终辞汉以黄绮并称即知唐人读本不误又按甪里甪字宋史儒林传崔偓佺为直讲太宗顾谓曰李觉甞奏朕云四皓中一先生姓或言用字加撇或云加防尔知否偓佺对曰臣闻刀用为角【音】两防为甪【音鹿】用上一撇一防俱不成字据偓佺此论则俗本作甪字者亦非也宋祁曰甪不成字当作角俗本又误甪作角盖縁不知崔偓佺之论耳
　　其后谷口有郑子真○按地理志谷口县属左冯翊王吉传琅邪臯虞人也○【臣召南】按吉为琅邪王氏之祖唐书宰相世系表曰秦将王离子元避乱迁琅邪后徒临沂四世孙吉始家臯虞后徙临沂都乡南仁里
　　今者大王幸方与○胡三省曰方与县本属山阳郡武帝以山阳为昌邑王国方与县属焉
　　敺一世之民跻之仁寿之域注师古曰以仁抚天下云云○胡三省曰此以仁寿并言仁者不鄙诈寿者不夭折也顔注非是
　　吉意以为夫妇人伦大纲云云○真徳秀曰吉意以下盖史家撮其大防如此非本文也
  </div>
  <div class="pagination">
   <a href="前汉书_page58.html">
    上一页
   </a>
   <span>
    ...
   </span>
   <a href="前汉书_page54.html">
    54
   </a>
   <a href="前汉书_page55.html">
    55
   </a>
   <a href="前汉书_page56.html">
    56
   </a>
   <a href="前汉书_page57.html">
    57
   </a>
   <a href="前汉书_page58.html">
    58
   </a>
   <span class="current-page">
    59
   </span>
   <a href="前汉书_page60.html">
    60
   </a>
   <a href="前汉书_page61.html">
    61
   </a>
   <a href="前汉书_page62.html">
    62
   </a>
   <a href="前汉书_page63.html">
    63
   </a>
   <a href="前汉书_page64.html">
    64
   </a>
   <span>
    ...
   </span>
   <a href="前汉书_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
