<!DOCTYPE html>
<html>
<head>
    <meta charset="UTF-8">
    <title>宋书 - 第 20 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋书 - 第 20 页/共 74 页</h1>
    <div class="content">　　以句股法言之，傍万五千里，句也；立八万里，股也；从日邪射阳城，弦也。以句股求弦法入之，得八万一千三百九十四里三十步五尺三寸六分，天径之半，而地上去天之数也。倍之，得十六万二千七百八十八里六十一步四尺七寸二分，天径之数也。以周率乘之，径率约之，得五十一万三千六百八十七里六十八步一尺八寸二分，周天之数也。减《甄耀度》、《考异邮》五十五万七千三百一十二里有奇。一度凡千四百六里百二十四步六寸四分十万七千五百六十五分分之万九千三十九，减旧度千五百二十五里二百五十六步三尺三寸二十一万五千一百三十分分之十六万七百三十分。黄赤二道，相与交错，其间相去二十四度。以两仪推之，二道俱三百六十五度有奇，是以知天体圆如弹丸。而陆绩造浑象，其形如鸟卵，然则黄道应长于赤道矣。绩云天东西南北径三十五万七千里，然则绩亦以天形正圆也。而浑象为鸟卵，则为自相违背。  
　　古旧浑象以二分为一度，凡周七尺三寸半分。张衡更制，以四分为一度，凡周一丈四尺六寸。蕃以古制局小，星辰稠穊；衡器伤大，难可转移。更制浑象，以三分为一度，凡周天一丈九寸五分四分分之三也。  
　　御史中丞何承天论浑象体曰：“详寻前说，因观浑仪，研求其意，有以悟天形正圆，而水周其下。言四方者，东旸谷，日之所出，西至濛汜，日之所入。庄子又云：‘北溟之鱼，化而为鸟，将徙于南溟。’斯亦古之遗记，四方皆水证也。四方皆水，谓之四海。凡五行相生，水生于金，是故百川发源，皆自山出，由高趣下，归注于海。日为阳精，光耀炎炽，一夜入水，所经燋竭，百川归注，足于补复，故旱不为减，浸不为益。径天之数，蕃说近之。”  
　　太中大夫徐爰曰：“浑仪之制，未详厥始。王蕃言：‘《虞书》称“在璇玑玉衡，以齐七政”。则今浑天仪日月五星是也。郑玄说：“动运为机，持正为衡，皆以玉为之。视其行度，观受禅是非也。”浑仪，羲和氏之旧器，历代相传，谓之机衡，其所由来，有原统矣。而斯器设在候台，史官禁密，学者寡得闻见；穿凿之徒，不解机衡之意，见有七政之言，因以为北斗七星，构造虚文，托之谶纬，史迁、班固，犹尚惑之。郑玄有赡雅高远之才，沈静精妙之思，超然独见，改正其说，圣人复出，不易斯言矣。’蕃之所云如此。夫候审七曜，当以运行为体，设器拟象，焉得定其盈缩，推斯而言，未为通论。设使唐、虞之世，已有浑仪，涉历三代，以为定准，后世聿遵，孰敢非革。而三天之仪，纷然莫辩，至扬雄方难盖通浑。张衡为太史令，乃铸铜制范。衡传云：‘其作浑天仪，考步阴阳，最为详密。’故知自衡以前，未有斯仪矣。蕃又云：‘浑天遭秦之乱，师徒丧绝，而失其文，惟浑天仪尚在候台。’案既非舜之璇玉，又不载今仪所造，以纬书为穿凿，郑玄为博实，偏信无据，未可承用。夫璇玉，贵美之名；机衡，详细之目。所以先儒以为北斗七星，天纲运转，圣人仰观俯察，以审时变焉。”  
　　史臣案：设器象，定其恆度，合之则吉，失之则凶，以之占察，有何不可。浑文废绝，故有宣、盖之论，其术并疏，故后人莫述。扬雄《法言》云：“或人问浑天于雄。雄曰：‘落下闳营之，鲜于妄人度之，耿中丞象之，几乎莫之违也’。”若问天形定体，浑仪疏密，则雄应以浑仪答之，而举此三人以对者，则知此三人制造浑仪，以图晷纬。问者盖浑仪之疏密，非问浑仪之浅深也。以此而推，则西汉长安已有其器矣。将由丧乱亡失，故衡复铸之乎？王蕃又记古浑仪尺度并张衡改制之文，则知斯器非衡始造，明矣。衡所造浑仪，传至魏、晋，中华覆败，沈没戎虏；绩、蕃旧器，亦不复存。晋安帝义熙十四年，高祖平长安，得衡旧器，仪状虽举，不缀经星七曜。  
　　文帝元嘉十三年，诏太史令钱乐之更铸浑仪，径六尺八分少，周一丈八尺二寸六分少，地在天内，立黄赤二道，南北二极规二十八宿，北斗极星，五分为一度，置日月五星于黄道之上，置立漏刻，以水转仪，昏明中星，与天相应。十七年，又作小浑天，径二尺二寸，周六尺六寸，以分为一度，安二十八宿中外宫，以白黑珠及黄三色为三家星，日月五星，悉居黄道。  
　　盖天之术，云出周公旦访之殷商，盖假托之说也。其书号曰周髀。髀者，表也，周天之数也。其术云：“天如覆盖，地如覆盆，地中高而四隤，日月随天转运，隐地之高，以为昼夜也。天地相去凡八万里，天地之中，高于外衡六万里；地上之高，高于天之外衡二万里也。”或问盖天于扬雄。扬雄曰：“盖哉！盖哉！”难其八事。郑玄又难其二事。为盖天之学者，不能通也。刘向《五纪》说，《夏历》以为列宿日月皆西移，列宿疾而日次之，月最迟。故日与列宿昏俱入西方；后九十一日，是宿在北方；又九十一日，是宿在东方；九十一日，在南方。此明日行迟于列宿也。月生三日，日入而月见西方；至十五日，日入而月见东方；将晦，日未出，乃见东方。以此明月行之迟于日，而皆西行也。向难之以《鸿范传》曰：“晦而月见西方，谓之朓。朓，疾也。朔而月见东方，谓之侧匿。侧匿，迟不敢进也。星辰西行，史官谓之逆行。”此三说，《夏历》皆违之，迹其意，好异者之所作也。  
　　晋成帝咸康中，会稽虞喜造《安天论》，以为“天高穷于无穷，地深测于不测。地有居静之体，天有常安之形。论其大体，当相覆冒，方则俱方，圆则俱圆，无方圆不同之义也。”喜族祖河间太守耸又立《穹天论》云：“天形穹隆，当如鸡子幕，其际周接四海之表，浮乎元气之上。”而吴太常姚信造《昕天论》曰：“尝览《汉书》云：冬至日在牵牛，去极远；夏至日在东井，去极近。欲以推日之长短，信以太极处二十八宿之中央，虽有远近，不能相倍。”今《昕天》之说，以为“冬至极低，而天运近南。故日去人远，而斗去人近；北天气至，故冰寒也。夏至极起，而天运近北，而斗去人远，日去人近，南天气至，故炎热也。极之立时，日行地中浅，故夜短；天去地高，故昼长也。极之低时，日行地中深，故夜长；天去地下浅，故昼短也。然则天行寒依于浑，夏依于盖也。”按此说应作“轩昂”之“轩”，而作“昕”，所未详也。凡三说，皆好异之谈，失之远矣。凡天文经星，常宿中外宫，前史已详。今惟记魏文帝黄初以来星变为《天文志》，以续司马彪云。  
　　魏文帝黄初三年九月甲辰，客星见太微左掖门内。占曰：“客星出太微，国有兵丧。”十月，孙权叛命，帝自南征，前驱临江，破其将吕范等。是后累有征役。七年五月，文帝崩。  
　　黄初四年三月癸卯，月犯心大星。十二月丙子，月又犯心大星。占曰：“心为天王，王者恶之。”七年五月，文帝崩。黄初四年六月甲申，太白昼见。五年十一月辛卯，太白又昼见。案刘向《五纪论》曰：“太白少阴，弱，不得专行，故以己未为界，不得经天而行。经天则昼见，其占为兵，为丧，为不臣，为更王。强国弱，小国强。”是时，孙权受魏爵号，而称兵距守。七年五月，文帝崩。八月，吴遂围江夏，寇襄阳，魏江夏太守文聘固守得全。大将军司马懿救襄阳，斩吴将张霸。  
　　黄初四年十一月，月晕北斗。占曰：“有大丧，赦天下。”七年五月，文帝崩，明帝即位，大赦天下。黄初五年十月，岁星入太微，逆行积百三十九日乃出。占曰：“五星入太微，从右入三十日以上，人主有大忧。”一曰：“有赦至。”七年五月，文帝崩，明帝即位，大赦天下。  
　　黄初六年五月十六日壬戌，荧惑入太微，至二十六日壬申，与岁星相及，俱犯右执法；至二十七日癸酉，乃出。占曰：“从右入三十日以上，人主有大忧。”又“日月五星犯左右执法，大臣有忧。”一曰：“执法者诛。金火尤甚。”十一月，皇子东武阳王鉴薨。七年正月，骠骑将军曹洪免为庶人。四月，征南大将军夏侯尚薨。五月，文帝崩。《蜀记》称：“明帝问黄权曰：‘天下鼎立，何地为正？’对曰：‘当验天文。往荧惑守心，而文皇帝崩，吴、蜀无事，此其微也。”案三国史，并无荧惑守心之文，宜是入太微。黄初六年十月乙未，有星孛于少微，历轩辕。案占，孛、彗异状，其殃一也。为兵丧除旧布新之象，余灾不尽，为旱凶饥暴疾。长大见久灾深；短小见速灾浅。是时帝军广陵，辛丑，亲御甲胄，跨马观兵。明年五月，文帝崩。  
　　魏明帝太和四年十一月壬戌，太白犯岁星。占曰：“太白犯五星，有大兵；犯列宿，为小兵。”五年三月，诸葛亮以大众寇天水，遣大将军司马懿距退之。太和五年五月，荧惑犯房。占曰：“房四星，股肱臣将相位也。月五星犯守之，将相有忧。”七月，车骑将军张郃追诸葛亮，为其所害。十二月，太尉华歆薨。太和五年十一月乙酉，月犯轩辕大星。占曰：“女主忧。”十二月甲辰，月犯镇星。占曰：“女主当之。”六年三月乙亥，月又犯轩辕大星。青龙二年十一月乙丑，月又犯镇星。三年正月，太后郭氏崩。  
　　太和六年十一月丙寅，太白昼见南斗，遂历八十余日恆见。占曰：“吴有兵。”明年，孙权遣张弥等将兵万人，锡授公孙渊为燕王。渊斩弥等，虏其众。太和六年十一月丙寅，有星孛于翼，近太微上将星。占曰：“为兵丧。”甘氏曰：“孛彗所当之国，是受其殃。”翼又楚分，孙权封略也。明年，权有辽东之败。权又向合肥新城，遣全琮征六安，皆不克而还。又明年，诸葛亮入秦川，据渭南，司马懿距之。孙权遣陆议、诸葛瑾等屯江夏口，孙韶、张承等向广陵淮阳，权以大众围新城以应亮。于是帝自东征，权及诸将乃退。太和六年十二月，陈王植薨。青龙元年夏，北海王蕤薨。三年正月，太后郭氏崩。  
　　明帝青龙二年二月己未，太白犯荧惑。占曰：“大兵起，有大战。”是年四月，诸葛亮据渭南，吴亦起兵应之，魏东西奔命。九月，亮卒，军退，将帅分争，为魏所破。案占，太白所犯在南，南国败，在北，北国败，此宜在荧惑南也。青龙二年三月辛卯，月犯舆鬼。舆鬼主斩杀。占曰：“民多病，国有忧，又有大臣忧。”是年夏，大疫；冬，又大病，至三年春乃止。正月，太后郭氏崩。四年五月，司徒董昭薨。青龙二年五月丁亥，太白昼见，积三十余日。以晷度推之，非秦、魏，则楚也。是时诸葛亮据渭南，司马懿与相持。孙权寇合肥，又遣陆议、孙韶等入淮、沔，帝亲东征。蜀本秦地，则为秦、晋及楚兵悉起应占。青龙二年七月己巳，月犯楗闭。占曰：“天子崩，又为火灾。”三年七月，崇华殿灾。景初三年正月，明帝崩。青龙二年十月戊寅，月犯太白。占曰：“人君死，又为兵。”景初元年七月，公孙渊叛。二年正月，遣司马懿讨之。三年正月，明帝崩。  
　　蜀后主建兴十二年，诸葛亮帅大众伐魏，屯于渭南，有长星赤而芒角，自东北，西南流投亮营，三投再还，往大还小。占曰：“两军相当，有大流星来走军上及坠军中者，皆破败之征也。”九月，亮卒于军，焚营而退。群帅交恶，多相诛残。  
　　魏明帝青龙三年六月丁未，镇星犯井钺。四年闰四月乙巳，复犯。戊戌，太白又犯。占曰：“凡月五星犯井钺，悉为兵起。”一曰：“斧钺用，大臣诛。”景初元年，公孙渊叛，司马懿讨灭之。青龙三年七月己丑，镇星犯东井。四年三月癸卯，在参，又还犯之。占曰：“镇星入井，大人忧。行近距为行阴，其占大水，五谷不成。”景初元年夏，大水，伤五谷。九月，皇后毛氏崩。三年正月，明帝崩。青龙三年十月壬申，太白昼见在尾，历二百余日恆见。占曰：“尾为燕，燕臣强，有兵。”青龙四年三月己巳，太白与月俱加丙，昼见。月犯太白。景初元年七月辛卯，太白又昼见，积二百八十余日。占悉同上。是时公孙渊自立为燕王，署置百官，发兵距守，遣司马懿讨灭之。青龙三年十二月戊辰，月犯钩钤。占曰：“王者忧。”景初三年正月，明帝崩。  
　　青龙四年五月壬寅，太白犯毕左股第一星。占曰：“毕为边兵，又主刑罚。”九月，凉州塞外胡阿毕师侵犯诸国，西域校尉张就讨之，斩首捕虏万许人。青龙四年七月甲寅，太白犯轩辕大星。占曰：“女主忧。”景初元年，皇后毛氏崩。青龙四年十月甲申，有星孛于大辰，长三尺。乙酉，又孛于东方。十一月己亥，彗星见，犯宦者天纪星。占曰：“大辰为天王，天下有丧。”刘向《五纪论》曰：“《春秋》星孛于东方，不言宿者，不加宿也。”宦者在天市为中外有兵，天纪为地震。孛彗主兵丧。景初元年六月，地震。九月，吴将硃然围江夏，荆州刺史胡质击走之。皇后毛氏崩。二年正月，讨公孙渊。三年正月，明帝崩。  
　　魏明帝景初元年二月乙酉，月犯房第二星。占曰：“将相有忧。”七月，司徒陈矫薨。二年四月，司徒韩暨薨。景初元年十月丁未，月犯荧惑。占曰：“贵人死。”二年四月，司徒韩暨薨。八月，公孙渊灭。  
　　景初二年二月癸丑，月犯心距星，又犯中央大星。五月己亥，又犯心距星及中央大星。闰月癸丑，月又犯心、中央大星。按占，“大星为天王，前为太子，后为皇子。犯大星，王者恶之。犯前星，太子有忧。犯后星，庶子有忧。”三年正月，帝崩，太子立，卒见废为齐王。正始四年，秦王询薨。景初二年八月彗星见张，长三尺，逆西行，四十一日灭。占曰：“为兵丧。张，周分野，洛邑恶之。”其十月，斩公孙渊。明年正月，明帝崩。景初二年十月甲午，月犯箕。占曰：“军将死。”正始元年四月，车骑将军黄权薨。景初二年，司马懿围公孙渊于襄平。八月丙寅夜，有大流星长数十丈，色白有芒鬣，从首山北流坠襄平城东南。占曰：“围城而有流星来走城上及坠城中者破。”又曰：“星坠，当其下有战场。”又曰：“凡星所坠，国易姓。”九月，渊突围，走至星坠所被斩，屠城坑其众。景初二年十月癸巳，客星见危，逆行在离宫北，腾蛇南。甲辰，犯宗星。己酉，灭。占曰：“客星所出有兵丧。虚危为宗庙，又为坟墓。客星近离宫，则宫中将有大丧，就先君于宗庙，皆王者崩殒之象也。”三年正月，明帝崩。正始二年五月，吴将硃然围樊城，司马懿率众距却之。  
　　魏齐王正始元年四月戊午，月犯昴东头第一星。其年十月庚寅，月又犯昴北头第四星。占曰：“犯昴，胡不安。”二年六月，鲜卑阿妙兒等寇西方，敦煌太守王延斩之，并二千余级。三年，又斩鲜卑大帅及千余级。正始元年十月乙酉，彗星见西方，在尾，长三丈，拂牵牛，犯太白。十一月甲子，进犯羽林。占曰：“尾为燕，又为吴，牛亦吴、越之分。太白为上将，羽林中军兵。吴、越有兵丧，中军兵动。”二年五月，吴将全琮寇芍陂，硃然围樊城，诸葛瑾入沮中。吴太子登卒。六月，司马懿讨诸葛恪于皖。恪焚积聚，弃城走。三年，太尉满宠薨。  
　　正始二年九月癸酉，月犯舆鬼西北星。西北星主金。三年二月丁未，又犯西南星。西南星主布帛。占曰：“有钱令。”一曰：“大臣忧。”三年三月，太尉满宠薨。四年正月，帝加元服，赐群臣钱各有差。  
　　正始四年十月、十一月，月再犯井钺。是月，司马懿讨诸葛恪，恪弃城走。五年三月，曹爽征蜀。正始五年十一月癸巳，镇星犯亢距星。占曰：“诸侯有失国者。”嘉平元年，曹爽兄弟诛。  
　　正始六年八月戊午，彗星见七星，长二尺，色白，进至张，积二十三日灭。七年十一月癸亥，又见轸，长一尺，积百五十六日灭。九年三月，又见昴，长六尺，色青白，芒西南指。七月，又见翼，长二尺，进至轸，积四十二日灭。按占，“七星、张，周分野，翼、轸为楚，昴为赵、魏，彗所以除旧布新，主兵丧也。”嘉平元年，司马懿诛曹爽兄弟及其党与，皆夷族，京师严兵，实始翦魏。三年，诛楚王彪，又袭王凌于淮南。淮南，东楚也。幽魏诸王于鄴。  
　　正始七年七月丁丑，月犯左角。占曰：“天下有兵，将军死。”九年正月辛亥，月犯亢南星。占曰：“兵起。”一曰：“军将死。”七月乙亥，荧惑犯毕距星。占曰：“有边兵。”一曰：“刑罚用。”嘉平元年，曹爽等诛。三年，王凌等又诛。  
　　正始九年七月癸丑，镇星犯楗闭。占曰：“王者不宜出宫下殿。”明年，车驾谒陵，司马懿奏诛曹爽等，天子野宿，于是失势。  
　　魏齐王嘉平元年六月壬戌，太白犯东井距星。二年三月己未，又犯。占曰：“国失政，大臣为乱。”四月辛巳，太白犯舆鬼。占曰：“大臣诛。”一曰：“兵起。”三年七月，王凌与楚王彪有谋，皆伏诛。人主遂卑。  
　　吴主孙权赤乌十三年五月，日北至，荧惑逆行入南斗。七月，犯魁第二星而东。《汉晋春秋》云逆行。按占，荧惑入南斗，三月，吴王死。一曰：“荧惑逆行，其地有死君。”太元二年权薨，是其应也。故国志书于吴而不书于魏也。是时，王凌谋立楚王彪，谓斗中有星，当有暴贵者，以问知星人浩详。详疑有故，欲说其意，不言吴有死丧，而言淮南楚分，吴、楚同占，当有王者兴，故凌计遂定。  
　　魏齐王嘉平二年十月丙申，月犯舆鬼。占曰：“国有忧。”一曰：“大臣忧。”三年四月戊寅，月犯东井。占曰：“军将死。”一曰：“国有忧。”五月，王凌、楚王彪等诛。七月，皇后甄氏崩。  
　　嘉平三年五月甲寅，月犯距星。占曰：“将军死。”一曰：“为兵。”是月，王凌诛。四年三月，吴将硃然、硃异为寇，镇东将军诸葛诞破走之。嘉平三年七月己巳，月犯舆鬼。九月乙己，又犯。四年十一月丁未，又犯鬼积尸。五年七月丙午，月又犯鬼西北星。占曰：“国有忧。”正元元年，李丰等诛，皇后张氏废。九月，帝废为齐王。齐王嘉平三年十月癸未，荧惑犯亢南星。占曰：“大臣有乱。”正元元年二月，李丰等谋乱诛。嘉平三年十一月癸未，有星孛于营室，西行积九十日灭。占曰：“有兵丧。室为后宫，后宫且有乱。”四年二月丁酉，彗星见西方，在胃，长五六丈，色白，芒南指贯参，积二十日灭。五年十一月，彗星又见轸，长五丈，在太微左执法西，东南指，积百九十日灭。按占，“胃，兗州之分，参白虎主兵，太微天子廷，执法为执政，孛彗为兵，除旧布新之象。”正元元年二月，李丰、丰弟兗州刺史翼、后父光禄大夫张缉等谋乱，皆诛，皇后亦废。九月，帝废为齐王，高贵乡公代立。  
　　嘉平五年六月庚辰，月犯箕。占曰：“军将死。”正元元年正月，镇东将军母丘俭反，兵败死。嘉平五年六月戊午，太白犯角。占曰：“群臣谋不成。”正元元年，李丰等谋泄，悉诛。嘉平五年七月，月犯井钺。正元元年二月，李丰等诛。蜀将姜维攻陇西，车骑将军郭淮讨破之。嘉平五年十一月癸酉，月犯东井距星。占曰：“军将死。”至六年正月，镇东将军豫州刺史毋丘俭、前将军扬州刺史文钦反，被诛。  
　　魏高贵乡公正元元年十一月，有白气出斗侧，广数丈，长竟天。王肃曰：“蚩尤之旗也，东南其有乱乎！”二年正月，毋丘俭等据淮南以叛，大将军司马师讨平之。案占，“蚩尤旗见，王者征伐四方。”自后又征淮南，西平巴蜀。是岁，吴主孙亮五凤元年，斗牛，吴、越分。案占：“有兵丧，除旧布新之象也。”太平三年，孙綝盛兵围宫，废亮为会稽王，孙休代立，是其应也。故国志又书于吴。由是淮南江东同扬州地，故于时变见吴、楚之分。则魏之淮南，多与吴同灾，是以毋丘俭以孛为己应，遂起兵而败，又其应也。后三年，即魏甘露二年，诸葛诞又反淮南，吴遣硃异救之。及城陷，诞众吴兵死没各数万人，犹前长星之应也。高贵乡公正元二年二月戊午，荧惑犯东井北辕西头第一星。占曰：“群臣有家坐罪者。”甘露元年，诸葛诞族灭。  
　　吴孙亮太平元年九月壬辰，太白犯南斗，《吴志》所书也。占曰：“太白犯斗，国有兵，大臣有反者。”其明年，诸葛诞反。又明年，孙琳废亮，吴、魏并有兵事也。  
　　魏高贵乡公甘露元年七月乙卯，荧惑犯井钺。壬戌，月又犯钺星。二年八月壬子，岁星犯井钺。九月庚寅，岁星又逆行乘钺星。三年，诸葛诞夷灭。甘露元年八月辛亥，月犯箕。占曰：“军将死。”九月丁巳，月犯东井。占曰：“军将死。”二年，诸葛诞诛。  
　　甘露二年六月己酉，月犯心中央大星。景元元年五月，高贵乡公败。甘露二年十月丙寅，太白犯亢距星。占曰：“廷臣为乱，人君忧。”景元元年，有成济之变。甘露二年十一月，彗星见角，色白。占曰：“彗见两角间，色白者，军起不战，邦有大丧。”景元元年，高贵乡公帅左右兵袭晋文王，未交战，为成济所害。  
　　甘露三年三月庚子，太白犯东井。占曰：“国失政，大臣为乱。”是夜，岁星又犯东井。占曰：“兵起。”至景元元年，高贵乡公败。甘露三年八月壬辰，岁星犯舆鬼质星。占曰：“斧质用，大臣诛。”甘露四年四月甲申，岁星又犯舆鬼东南星。占曰：“鬼东南星主兵。木入鬼，大臣诛。”景元元年，高贵乡公败，杀尚书王经。  
　　甘露四年十月丁丑，客星见太微中，转东南行，历轸宿，积七日灭。占曰：“客星出太微，有兵丧。”景元元年，高贵乡公被害。  
　　魏陈留王景元元年二月，月犯建星。案占，“月五星犯建星，大臣相谮”。是后钟会、邓艾破蜀，会谮艾，遂皆夷灭。  
　　景元二年四月，荧惑入太微，犯右执法。占曰：“人主有大忧。”又曰：“大臣忧。”后四年，邓艾、钟会皆夷灭。五年，帝逊位。  
　　景元三年十一月壬寅，彗星见亢，色白，长五寸，转北行，积四十五日灭。占为兵丧。一曰：“彗见亢，天子失德。”四年，钟会、邓艾伐蜀克之。会、艾反乱，皆诛。魏逊天下。  
　　景元四年六月，大流星二，并如斗，见西方，分流南北，光照隆隆有声。案占，流星为贵使，大者使大。是年，钟、邓克蜀，二星盖二帅之象。二帅相背，又分流南北之应。钟会既叛，三军愤怒，隆隆有声，兵将怒之征也。景元四年十月，岁星守房。占曰：“将相有忧。”一曰：“有大赦。”明年正月，太尉邓艾、司徒钟会并诛灭，特赦益土。咸熙二年秋，又大赦。  
　　陈留王咸熙二年五月，彗星见王良，长丈余，色白，东南指，积十二日灭。占曰：“王良，天子御驷，彗星扫之，禅代之表，除旧布新之象。白色为丧。王良在东壁宿，又并州之分也。”八月，晋文王薨。十二月，帝逊位于晋。  
　　晋武帝泰始四年正月丙戌，彗星见轸，青白色，西北行，又转东行。占曰：“为兵丧。轸又楚分也。”三月，皇太后王氏崩。十月，吴将施绩寇江夏，万彧寇襄阳，后将军田璋、荆州刺史胡烈等破却之。泰始四年七月，星陨如雨，皆西流。占曰：“星陨为民叛，西流，吴民归晋之象也。”二年，吴夏口督孙秀率部曲二千余人来降。  
　　泰始五年九月，有星孛于紫宫，占如上。紫宫，天子内宫。十年，武元杨皇后崩。  
　　泰始十年十二月，有星孛于轸。占曰：“天下兵起。轸又楚分也。”咸宁二年六月，星孛于氐。占曰：“天子失德易政。氐又兗州分。”七月，星孛大角。大角为帝坐。八月，星孛太微，至翼、北斗、三台。占曰：“太微天子廷，大人恶之。”一曰：“有徙王。翼又楚分也。”“北斗主杀罚，三台为三公。”三年，星孛于胃。胃，徐州分。四月，星孛女御。女御为后宫。五月，又孛于东方。七月，星孛紫宫。占曰：“天下易主。”五年三月，星孛于柳。占曰：“外臣陵主。柳又三河分也。大角、太微、紫宫、女御，并为王者。”明年吴亡，是其应也。孛主兵丧，征吴之役，三河、徐、兗之兵悉出，交战于吴、楚之地。吴丞相都督以下，枭戮十数，偏裨行阵之徒，馘斩万计，皆其征也。《春秋》星孛北方，则齐、鲁、晋、郑、陈、宋、莒之君，并受杀乱之祸。星孛东方，则楚灭陈，三家、田氏分篡齐、晋。汉文帝末，星孛西方，后吴、楚七国诛灭。案泰始末至太康初，灾异数见，而晋氏隆盛，吴实灭，天变在吴可知矣。昔汉三年，星孛大角，项籍以亡，汉氏无事，此项氏主命故也。吴、晋之时，天下横分，大角孛而吴亡，是与项氏同事。后学皆以咸宁灾为晋室，非也。  
　　晋武帝咸宁四年四月，蚩尤旗见。案《星传》，蚩尤旗类彗，而后曲象旗。汉武帝时见，长竟天。献帝时又见，长十余丈，皆长星也。魏高贵时则为白气。案校众记，是岁无长星，宜又是异气。后二年，倾三方伐吴，是其应。至武帝崩，天下兵又起，遂亡诸夏。咸宁四年九月，太白当见不见。占曰：“是谓失舍，不有破军，必有死王之墓。又有亡国。”是时羊祜表求伐吴，上许之。五年十一月，兵出，太白始夕见西方。太康元年三月，大破吴军，孙皓面缚请死，吴国遂亡。  
　　晋武帝太康二年八月，有星孛于张。占曰：“为兵丧。”周分野，灾在洛邑。十一月，星孛轩辕。占曰：“后宫当之。”四年三月戊申，星孛于西南。四年三月癸丑，齐王攸薨。四月戊寅，任城王陵薨。五月己亥，琅邪王伷薨。十一月戊午，新都王该薨。  
　　太康八年三月，荧惑守心。占曰：“王者恶之。”太熙元年四月己酉，武帝崩。太康八年九月，星孛于南斗，长数十丈，十余日灭。占曰：“斗主爵禄，国有大忧。”一曰：“孛于斗，王者疾病，臣诛其父，天下易政，大乱兵起。”太熙元年四月，客星在紫宫。占曰：“为兵丧。”太康末，武帝耽宴游，多疾病。是月乙酉，帝崩。永平元年，贾后诛杨骏及其党与，皆夷三族；杨太后亦见杀。是年，又诛汝南王亮、太保卫瓘、楚王玮，王室兵丧之应。  
志第十四　天文二  
　　晋惠帝元康二年二月，天西北大裂。按刘向说：“天裂，阳不足；地动，阴有余。”是时人主拱默，妇后专制。  
　　元康三年四月，荧惑守太微六十日。占曰：“诸侯三公谋其上，必有斩臣。”一曰：“天子亡国。”是春，太白守毕，至是百余日。占曰：“有急令之忧。”一曰：“相亡。又为边境不安。”是年，镇、岁、太白三星聚于毕昴。占曰：“为兵丧。毕昴，赵地也。”后贾后陷杀太子，赵王废后，又杀之，斩张华、裴頠，遂篡位，废帝为太上皇。天下从此遘乱连祸。  
　　元康五年四月，有星孛于奎，至轩辕、太微，经三台、大陵。占曰：“奎为鲁，又为库兵，轩辕为后宫，太微天子廷，三台为三司，大陵有积尸死丧之事。”明年，武库火，西羌反。后五年，司空张华遇祸，贾后废死，鲁公贾谧诛。又明年，赵王俭篡位。于是三王兴兵讨伦，士民战死十余万人。  
　　元康六年六月丙午夜，有枉矢自斗魁东南行。按占曰：“以乱伐乱。北斗主执杀，出斗魁，居中执杀者不直象也。”十月，太白昼见。后赵王杀张、裴，废贾后，以理太子之冤，因自篡盗，以至屠灭。以乱伐乱，兵丧臣强之应也。  
　　元康九年二月，荧惑守心。占曰：“王者恶之。”八月，荧惑入羽林。占曰：“禁兵大起。”后二年，惠帝见废为太上皇，俄而三王起兵讨伦。伦悉遣中军兵，相距累月。  
　　晋惠帝永康元年三月，妖星见南方，中台星坼，太白昼见。占曰：“妖星出，天下大兵将起。台星失常，三公忧。太白昼见为不臣。”是月，贾后杀太子，赵王伦寻废杀后及司空张华，又废帝自立。于是三王并起，迭总大权。永康元年五月，荧惑入南斗。占曰：“宰相死，兵大起。斗又吴分也。”是时赵王伦为相，明年篡位，三王兴师诛之。太安二年，石冰破扬州。永康元年八月，荧惑入箕。占曰：“人主失位，兵起。”十二月，彗出牵牛之西，指天市。占曰：“牛者七政始，彗出之，改元易号之象也。”天市一名天府，一名天子禖，帝座在其中。明年，赵王篡位，改元，寻为大兵所灭。  
　　永康二年二月，太白出西方，逆行入东井。占曰：“国失政，臣为乱。”四月，彗星见齐分。占曰：“齐有兵丧。”是时齐王冏起兵讨赵王伦。伦灭，冏拥兵不朝，专权淫侈，明年诛死。  
　　晋惠帝永宁元年，自正月至于闰月，五星互经天。《星传》曰：“日阳，君道也。星阴，臣道也。日出则星亡，臣不得专也。昼而星见午上者为经天，其占为不臣，为更王。今五星悉经天，天变所未有也。”石氏说曰：“辰星昼见，其国不亡，则大乱。”是后台鼎方伯，互秉大权。二帝流亡，遂至六夷强，迭据华夏，亦载籍所未有也。永宁元年五月，太白昼见。占同前条。七月，岁星守虚危。占曰：“木守虚危，有兵忧。”一曰：“守虚饥；守危徭役烦，下屈竭。”辰星入太微。占曰：“为内乱。”一曰：“群臣相杀。”太白守右掖门。占曰：“为兵，为乱，为贼。”八月戊午，镇星犯左执法，又犯上相。占曰：“上相忧。”荧惑守昴。占曰：“赵、魏有灾。”辰星守舆鬼。占曰：“秦有灾。”九月丁未，月犯左角。占曰：“人主忧。”一曰：“左将军死，天下有兵。”  
　　二年四月癸酉，岁星昼见。占曰：“为臣强。”十月，荧惑太白斗于虚危。占曰：“大兵起，破军杀将。虚危，又齐分也。”十二月，荧惑袭太白于营室。占曰：“天下兵起，亡君之戒。”一曰：“易相。”初齐王冏定京都，因留辅政，遂专慠无君。是月，成都、河间檄长沙王乂讨之。冏、乂交战，攻焚宫阙。冏兵败夷灭，又杀其兄上军将军实以下二十余人。太安二年，成都攻长沙，于是公私饥困，百姓力屈。  
　　晋惠帝太安二年二月，太白入昴。占曰：“天下扰，兵大起。”三月，彗星见东方，指三台。占曰：“兵丧之象。三台为三公。”七月，荧惑入东井。占曰：“兵起国乱。”是秋，太白守太微上将。占曰：“上将将以兵亡。”是年冬，成都、河间攻洛阳。三年正月，东海王越执长沙王乂，张方又杀之。太安二年八月，长沙王奉帝出距二王，庚午，舍于玄武馆。是日，天中裂为二，有声如雷。三占同元康，臣下专僭之象也。是时长沙王擅权，后成都、河间、东海又迭专威命，是其应也。太安二年十一月辛巳，有星昼陨中天，北下有声如雷。按占：“名曰荧首，营首所在，下有大兵流血。”明年，刘渊、石勒攻略并州，多所残灭。王浚起燕、代，引鲜卑攻掠鄴中，百姓涂地。有声如雷，怒之象也。  
　　太安二年十一月庚辰，岁星入月中。占曰：“国有逐相。”十二月壬寅，太白犯月。占曰：“天下有兵。”太安三年正月己卯，月犯太白，占同青龙。荧惑入南斗，占同永康。是月，荧惑又犯岁星。占曰：“有大战。”七月，左卫将军陈率众奉帝伐成都，六军败绩，兵逼乘舆。九月，王浚又攻成都于鄴，鄴溃，成都王由是丧亡。帝还洛，张方胁如长安。是时天下盗贼群起，张昌尤盛。后二年，惠帝崩。  
　　晋惠帝永兴元年五月，客星守毕。占曰：“天子绝嗣。”一曰：“大臣有诛。”七月庚申，太白犯角、亢，经房、心，历尾、箕。九月，入南斗。占曰：“犯角，天下大战；犯亢，有大兵，人君忧；入房、心，为兵丧；犯尾，将军与民人为变；犯箕，女主忧。”一曰：“天下乱。入南斗，有兵丧。”一曰：“将军为乱。”其所犯守，又兗、豫、幽、冀、扬州之分也。是年七月，有荡阴之役。九月，王浚杀幽州刺史和演，攻鄴，鄴溃。于是兗、豫为天下兵冲。陈敏又乱扬土，刘渊、石勒、李雄等并起微贱，跨有州郡。皇后羊氏数被幽废。光熙元年，惠帝崩，终无继嗣。永兴元年七月乙丑，星陨有声。二年十月，星又陨有声。按刘向说，民去其土之象也。是后遂亡中夏。永兴元年十二月壬寅夜，赤气亘天，砰隐有声。二年十月丁丑，赤气见在北方，东西竟天。占曰：“并为大兵。砰隐有声，怒之象也。”是后四海云扰，九服交兵。  
　　永兴二年四月丙子，太白犯狼星。占曰：“大兵起。”九月，岁星守东井。占曰：“有兵。井又秦分也。”是年，苟晞破公师籓，张方破范阳王虓，关西诸将攻河间王颙，颙奔走，东海王迎杀之。永兴二年八月，星孛于昴、毕。占曰：“为兵丧。”昴、毕，又赵、魏分也。十月丁丑，有星孛于北斗。占曰：“璇玑更授，天子出走。”又曰：“强国发兵，诸侯争权。”是后皆有其应。明年，惠帝崩。  
　　晋惠帝光熙元年四月，太白失行，自翼入尾、箕。占曰：“太白失行而北，是谓返生。不有破军，必有屠城。”五月，汲桑攻鄴，魏郡太守冯嵩出战大败，桑遂害东燕王腾，杀万余人，焚烧魏时宫室皆尽。光熙元年五月，枉矢西南流。占曰：“以乱伐乱之象也。”是时司马越西破河间，奉迎大驾。寻收缪胤、何绥等，肆其无君之心，天下恶之。死而石勒焚其尸柩，是其应也。光熙元年九月丁未，荧惑守心。占曰：“王者恶之。”己亥，填星守房、心，又犯岁星。占曰：“土守房，多祸丧。守心，国内乱，天下赦。”又曰：“填与岁合为内乱。”是时司马越秉权，终以无礼破灭，内乱之应也。十一月，惠帝崩，怀帝即位，大赦天下。  
　　光熙元年十二月癸未，太白犯填星。占曰：“为内兵，有大战。”是后河间王为东海王越所杀。明年正月，东海王越杀诸葛玫等。五月，汲桑破冯嵩，杀东燕王。八月，苟晞大破汲桑。光熙元年十二月甲申，有白气若虹，中天北下至地，夜见五日乃灭。占曰：“大兵起。”明年，王弥起青、徐，汲桑乱河北，毒流天下。  
　　孝怀帝永嘉元年九月辛亥，有大星自西南流于东北，小者如升相随，天尽赤，声如雷。占曰：“流星为贵使。”是年五月，汲桑杀东燕王腾，遂据河北。十一月，始遣和郁为征北将军镇鄴，而田甄等大破汲桑，斩于乐陵。于是以甄为汲郡太守，弟兰钜鹿太守。小星相随，小将别帅之象也。司马越忿魏郡以东，平原南，皆党于桑，悉以赏甄等，于是侵略赤地，有声如雷，怒之象也。永嘉元年十二月丁亥，星流震散。案刘向说：“天官列宿，在位之象，小星无名者，庶民之类。此百官庶民将流散之象也。”是后天下大乱，百官万民，流移转死矣。  
　　永嘉二年正月庚午，太白伏不见。二月庚子，始晨见东方。是谓当见不见，占同上条。其后破军杀将，不可胜数。帝崩虏庭，中夏沦覆。  
　　永嘉三年正月庚子，荧惑犯紫微。占曰：“当有野死之王。又为火烧宫。”是时太史令高堂冲奏，乘舆宜迁幸，不然必无洛阳。五年六月，刘曜、王弥入京都，烧宫庙，帝崩于平阳。永嘉三年，镇星久守南斗。占曰：“镇星所居者，其国有福。”是时安东琅邪王始有扬土。其年十一月，地动，陈卓以为是地动应也。永嘉三年十二月乙亥，有白气如带出东南北方各二，起地至天，贯参伐。占曰：“天下大兵起。”四年三月，司马越收缪胤、缪播等；又三方云扰，攻战不休。五年三月，司马越死于宁平城，石勒攻破其众，死者十余万人。六月，京都焚灭，帝劫虏庭。  
　　永嘉五年十月，荧惑守心。后二年，帝崩于虏庭。  
　　永嘉六年七月，荧惑、岁星、镇星、太白聚牛女之间，裴回进退。按占曰：“牛，扬州分。”是后两都倾覆，而元帝中兴扬土，是其应也。愍帝建武元年五月癸未，太白荧惑合于东井。占曰：“金火合曰烁，为丧。”是时帝虽劫于平阳，天下犹未敢居其虚位，灾在帝也。六月丁卯，太白犯太微。占曰：“兵入天子廷，王者恶之。”七月，愍帝崩于寇庭，天下行服大临。  
　　晋元帝太兴元年七月，太白犯南斗。占曰：“吴、越有兵，大人忧。”二年二月甲申，荧惑犯东井。占曰：“兵起，贵臣相戮。”八月己卯，太白犯轩辕大星。占曰：“后宫忧。”乙未，太白犯岁星，在翼。占曰：“为兵乱。”三年四月壬辰，枉矢出虚、危，没翼、轸。占曰：“枉矢所触，天下之所伐。翼、轸，荆州之分也。”五月戊子，太白入太微，又犯上将。占曰：“天子自将，上将诛。”六月丙辰，太白与岁星合于房。占曰：“为兵饥。”九月，太白犯南斗，占同元年。十月己亥，荧惑在东井，居五诸侯南，踟蹰留止，积三十日。占曰：“荧惑守井二十日以上，大人忧；守五诸侯，诸侯有诛者。”十二月己未，太白入月，在斗。郭景纯曰：“月属坎，阴府法象也。太白金行而来犯之，天意若曰刑理失中，自毁其法也。”四年十二月丁亥，月犯岁星在房。占曰：“其国兵饥，民流亡。”永昌元年三月，王敦率江、荆之众，来攻京都，六军距战，败绩。于是杀护军将军周顗、尚书令刁协，骠骑将军刘隗出奔。四月，又杀湘州刺史谯王承、镇南将军甘卓。闰十二月，元帝崩。间一年，敦亦枭夷，枉矢触翼之应也。十月，石他入豫州，略城父、霡二县民以北，刺史祖约遣军追之，为其所没，遂退守寿春。  
　　明帝太宁三年正月，荧惑逆行入太微。占曰：“为兵丧，王者恶之。”闰八月，帝崩。咸和二年，苏峻反，攻宫室，太后以忧逼崩，天子幽劫于石头，远近兵乱，至四年乃息。  
　　成帝咸和四年七月，有星孛于西北，二十三日灭。占曰：“为兵乱。”十二月，郭默杀江州刺史刘胤，荆州刺史陶侃讨默，明年，斩之。是时，石勒又始僭号。  
　　咸和六年正月丙辰，月入南斗。占曰：“有兵。”一曰：“有大赦。”是月胡贼杀略娄、武进二县民，于是遣戍中洲。明年，胡贼又略南沙、海虞民。是年正月，大赦，伐淮南，讨襄阳，平之。咸和六年十一月，荧惑守胃、昴。占曰：“赵、魏有兵。”八年七月，石勒死，石虎自立，多所残灭。是时虽勒、虎僭号，而其强弱常占于昴，不关太微紫宫也。  
　　咸和八年三月己巳，月入南斗，与六年占同。其年七月，石勒死，彭彪以谯，石生以长安，郭权以秦州，并归从。于是遣督护高球率众救彪，彪败球退。又石虎、石斌攻灭生、权。咸康元年正月，大赦。咸和八年七月，荧惑入昴。占曰：“胡王死。”石虎多所攻灭。八月，月犯昴。占曰：“胡不安。”九年六月，月又犯昴。是时石弘虽袭勒位，而石虎擅威暴横。十月，废弘自立，遂幽杀之。  
　　咸和九年三月己亥，荧惑入舆鬼，犯积尸。占曰：“兵在西北，有没军死将。”四月，镇西将军、雍州刺史郭权始以秦州归从，寻为石斌所灭，徙其众于青、徐。  
　　晋成帝咸康元年二月己亥，太白犯昴。占曰：“兵起，岁大旱。”四月，石虎掠骑至历阳。朝廷虑其众也，加司徒王导大司马，治兵动众。又遣慈湖、牛渚、芜湖三戍。五月乃罢。是时胡贼又围襄阳，征西将军庾亮遣宁距退之。六月，旱。咸康元年八月戊戌，荧惑入东井。占曰：“无兵兵起；有兵兵止。”是年夏，发众列戍。加王导大司马，以备胡贼。咸康元年三月丙戌，月入昴。占曰：“胡王死。”十一月，月犯昴。二年八月，月又犯昴。占同。咸和三年，石虎发众七万，四年二月，自袭段辽于蓟，辽奔败。又攻慕容皝于棘城，不克引退。皝追之，杀数百人。虎留其将麻秋屯令支，皝破秋，并虏辽杀之。  
　　咸康二年正月辛巳，彗星夕见西方，在奎。占曰：“为兵丧。奎又为边兵。”四年，石虎伐慕容皝不克，皝追击之，又破麻秋。时皝称蕃，边兵之应也。咸康二年正月辛卯，月犯房南第二星。占曰：“将相有忧。”五年七月，丞相王导薨。八月，太尉郗鉴薨。六年正月，征西大将军庾亮薨。咸康二年九月庚寅，太白犯南斗，因昼见。占曰：“斗为宰相，又扬州分，金犯之，死丧象。昼见为不臣，又为兵丧。”三年，石虎僭称天王。四年，虎灭段辽而败于慕容皝。皝，国蕃臣。五年，王导薨。  
　　咸康三年六月辛未，有流星大如二斗魁，色青，赤光耀地，出奎中，没娄北。案占为饥，五谷不藏。是月，大旱。咸康三年八月，荧惑入舆鬼，犯积尸。占曰：“贵人忧。”三年八月甲戌，月犯东井距星。占曰：“国有忧，将死。”三年九月戊子，月犯建星。占曰：“易相。”一曰：“大将死。”五年，丞相王导薨，庾冰代辅政。太尉郗鉴、征西大将军庾亮薨。咸康三年十一月乙丑，太白犯岁星。占曰：“为兵饥。”四年二月，石虎破幽州，迁其人万余家。李寿杀李期。五年，胡众五万寇沔南，略七千余家而去。又骑二万围陷邾城，杀略五千余人。  
　　咸康四年四月己巳，太白昼见在柳。占曰：“为兵，为不臣。”七月乙巳，月掩太白。占曰：“王者亡地，大兵起。”明年，胡贼大寇沔南，陷邾城，豫州刺史毛宝、西阳太守樊峻皆弃城投江死。于是内外戒严，左卫桓监、匡术等诸军至武昌，乃退。七年，慕容皝自称为燕王。咸康四年五月戊午，荧惑犯右执法。占曰：“大臣死，执政者忧。”九月，太白犯右执法。案占，“五星灾同，金火尤甚。”十一月戊子，太白犯房上星。占曰：“上相忧。”五年七月己酉，月犯房上星，亦同占。是月庚申，丞相王导薨。  
　　咸康五年四月辛未，月犯岁星，在胃。占曰：“国饥民流。”乙未，月犯毕距星。占曰：“兵起。”是夜，月又犯岁星，在昴。及冬，有沔南、邾城之败，百姓流亡万余家。  
　　咸康六年二月庚午朔，流星大如斗，光耀地，出天市，西行入太微。占曰：“大人当之。”乙未，太白入月。占曰：“人主死。”四月甲午，月犯太白。占曰：“人主恶之。”八年六月，成帝崩。咸康六年三月甲寅，荧惑从行犯太微上将星。占曰：“上将忧。”四月丁丑，荧惑犯右执法。占曰：“执法者忧。”六月乙亥，月犯牵牛中央星。占曰：“大将忧。”是时尚书令何充为执法，有谴欲避其咎，明年，求为中书令。建元二年，庾冰薨，皆大将执政之应也。是岁正月，征西将军庾亮薨。三月，而荧惑犯上将。九月，石虎大将夔安死。庾冰后积年方薨。岂冰能修德，移祸于夔安乎？咸康六年四月丙午，太白犯毕距星。占曰：“兵革起。”一曰：“女主忧。”六月乙卯，太白犯轩辕大星。占曰：“女主忧。”七年三月，皇后杜氏崩。  
　　咸康七年三月壬午，月犯房。占曰：“将相忧。”八年六月，荧惑犯房上第二星。占曰：“次相忧。”建元二年，车骑将军江州刺史庾冰薨。是时骠骑将军何充居内，冰为次相也。咸康七年四月己丑，太白入舆鬼。占曰：“兵革起。”五月，太白昼见。以晷度推之，非秦、魏，则楚也。占曰：“为臣强，为有兵。”八月辛丑，月犯舆鬼。占曰：“人主忧。”八年六月，成帝崩。  
　　咸康八年八月壬寅，月犯毕赤星。占曰：“下犯上，兵革起。”十月，月又掩毕赤星，占同。己酉，太白犯荧惑。占曰：“大兵起。”其后庾翼大发兵谋伐胡，专制上流，朝廷惮之。  
　　康帝建元元年正月壬午，太白入昴。占曰：“赵地有兵。”又曰：“天下兵起。”四月乙酉，太白昼见。八月丁未，太白犯岁星。占曰：“有大兵。”是年，石虎杀其太子遂及其妻子徒属二百余人。又遣将刘宁寇没狄道，又使将张举将万余人屯蓟东，谋慕容皝。建元元年十一月六日，彗星见亢，长七尺，尾白色。占曰：“亢为朝廷，主兵丧。”二年九月，康帝崩。建元元年，岁星犯天关。安西将军庾翼与兄冰书曰：“岁星犯天关，占云：‘关梁当涩。’比来江东无他故，江道亦不艰难；而石虎频年再闭关不通信使，此复是天公愦愦无皁白之征也。”  
　　建元二年闰月乙酉，太白犯斗。占曰：“为丧，天下受爵禄。”九月，康帝崩，太子立，大赦赐爵也。  
　　晋穆帝永和元年正月丁丑，月入毕。占曰：“兵大起。”戊寅，月犯天关。占曰：“有乱臣更天子之法。”五月辛巳，太白昼见，在东井。占曰：“为臣强，秦有兵。”六月辛丑，入太微，犯屏西南。占曰：“辅臣有免罢者。”七、八月，月皆犯毕。占同正月。己未，月犯舆鬼。占曰：“大臣有诛。”九月庚戌，月又犯毕。是年初，庾翼在襄阳，七月，翼疾将终，辄以子爰之为荆州刺史，代己任；爰之寻被废。明年，桓温又辄率众伐蜀，执李势，送至京都。蜀本秦地也。  
　　永和二年二月壬子，月犯房上星。四月丙戌，月又犯房上星。占同前。八月壬申，太白犯左执法。是岁，司徒蔡谟被废。  
　　永和三年正月壬午，月犯南斗第五星。占曰：“将军死，近臣去。”五月壬申，月犯南斗第四星，因入魁。占曰：“有兵。”一曰：“有大赦。”六月，月犯东井距星。占曰：“将死，国有忧。”戊戌，月犯五诸侯。占曰：“诸侯有诛。”九月庚寅，太白犯南斗第五星。占曰：“为丧兵。”四年七月丙申，太白犯左执法。甲寅，月犯房。丁巳，月入南斗犯第二星。乙丑，太白犯左执法。占悉同上。十月甲戌，月犯亢。占曰：“兵起，军将死”。十一月戊戌，犯上将星。三年六月，大赦。是月，陈逵征寿春，败而还。七月，氐蜀余寇反乱益土。九月，石虎伐凉州，不克。  
　　永和四年四月，太白入昴。五月，荧惑入娄，犯镇星。七月，太白犯轩辕。占在赵，及为兵丧，女主忧。其年八月，石虎太子宣杀弟韬，宣亦死。五年正月，石虎僭称皇帝，寻病死。是年，褚裒北伐丧众，又寻薨，太后素服。六年正月，朝会废乐。  
　　永和五年四月丁未，太白犯东井。占曰：“秦有兵。九月戊戌，太白犯左角。占曰：“为兵。”十月，月犯昴。占曰：“朝廷有忧，军将死。”十一月乙卯，彗星见于亢，芒西向，色白，长一丈。占曰：“为兵丧。”是年八月，褚裒北征兵败。十月，关中二十余壁举兵归从，石遵攻没南阳。十一月，冉闵杀石遵，又尽杀胡十余万人，于是中土大乱。十二月，褚裒薨。八年，刘显、苻健、慕容俊并僭号。殷浩北伐败，见废。  
　　永和六年二月辛酉，月犯心大星。占曰：“大人忧。心豫州分也。”丁丑，月犯房。占曰：“将相忧。”三月戊戌，荧惑犯岁星。占曰：“为战。”六月己丑，月犯昴。占同上。乙未，月犯五诸侯。占同三年。七月壬寅，月始出西方，犯左角。占曰：“大将军死。”一曰：“天下有兵。”丁未，月犯箕。占曰：“军将死。”丙寅，荧惑犯钺星。占曰：“大臣有诛。”八月辛卯，月犯左角，太白昼见，在南斗。月犯右执法，占并同上。七年二月，太白犯昴，占同上。乙卯，荧惑舆鬼，犯积尸。占曰：“贵人忧。”五月乙未，荧惑犯轩辕大星。占曰：“女主忧。”太白入毕口，犯左股。占曰：“将相当之。”六月乙亥，月犯箕。丙子，月犯斗。丁丑，荧惑入太微，犯右执法。八月庚午，太白犯轩辕。戊子，太白犯右执法。占悉同上。七年，刘显杀石祗及诸胡帅，中土大乱，戎、晋十万数，各还旧土，互相侵略及疾疫死亡，能达者十二三。是年，桓温辄以大众求浮江入淮北伐，朝廷震惧。八年，豫州刺史谢尚讨张遇，为苻雄所败。殷浩北伐败，被废。十年，桓温伐苻健，不克而还。  
　　永和八年三月戊戌，月犯轩辕大星。癸丑，月入南斗犯第二星。五月，月犯心星。四月癸酉，月犯房。六月辛巳，日未入，有流星如三斗魁，从辰巳上东南行。晷度推之，在箕、斗之间，盖燕分也。案占为营首，营首之下，流血滂沲。七月壬子，岁星犯东井距星。占曰：“内乱兵起。”八月戊戌，荧惑入舆鬼。占曰：“忠臣戮死。”丙辰，太白入南斗，犯第四星。占曰：“将为乱。”一曰：“丞相免。”九年二月乙巳，入南斗，犯第三星。三月戊辰，月犯房。八月，岁星犯舆鬼东南星。占：“东南星主兵，兵起”。十二月，月在东井，犯岁星。占曰：“秦饥民流。”是时帝主幼冲，母后称制，将相有隙，兵革连起。慕容俊僭称大燕，攻伐无已，故灾异数见，殷浩见废也。  
　　永和十年正月乙卯，月食昴。占曰：“赵、魏有兵。”癸酉，填星奄钺星。占曰：“斧钺用。”二月甲申，月犯心大星。占曰：“王者恶之。”四月癸未，流星大如斗，色赤黄，出织女，没造父，有声如雷。占曰：“燕、齐有兵，民流。”戊午，月犯心大星。七月庚午，太白昼见。晷度推之，灾在秦、郑。九月辛酉，太白犯左执法。十一月，月奄填星，在舆鬼。占曰：“秦有兵。”十一年三月辛亥，月奄轩辕。占同上。四月庚寅，月犯牛宿南星。占曰：“国有忧。”八月己未，太白犯天江。占曰：“河津不通。”十二年六月庚子，太白昼见，在东井，占如上。己未，月犯钺星。七月丁卯，太白犯填星，在柳。占曰：“周地有大兵。”八月癸酉，月奄建星。九月戊寅，荧惑入太微，犯西蕃上将星。十一月丁丑，荧惑犯太微东蕃上相。十年四月，桓温伐苻健，破其尧柳众军。健壁长安，温退。十二月，慕容恪攻齐。十二年八月，桓温破姚襄于伊水，定周地。十一月，齐城陷，执段龛，杀三千余人。永和末，鲜卑侵略河、冀，升平元年，慕容俊遂据临漳，尽有幽、并、青、冀之地。缘河诸将渐奔散，河津隔绝矣。三年，会稽王以郗昙、谢万败绩，求自贬三等。是时权在方伯，九服交兵，故谴象仍见。  
　　晋穆帝升平元年四月壬子，太白入舆鬼。丁亥，月奄东井南辕西头第二星。占曰：“秦地有兵。”一曰：“将死。”六月戊戌，太白昼见，在轸，占同上。轸，楚分也。壬子，月犯毕。占曰：“为边兵。”七月辛巳，荧惑犯天江。占曰：“河津不通。”十一月，岁星犯房。壬午，月奄岁星，在房。占曰：“民饥。”一曰：“豫州有灾。”二年二月辛卯，填星犯轩辕大星。甲午，月犯东井。闰月乙亥，月犯岁星，在房。占悉同上。五月丁亥，彗出天船，在胃度中。彗为兵丧，除旧布新，出天船，外夷陵。一曰：“为大水。”六月辛酉，月犯房。八月戊午，荧惑犯填星，在张。占曰：“兵大起。张，三河分。”十月己未，太白犯哭星。十二月，枉矢自东南流于西北，其长半天。三年正月壬辰，荧惑犯楗闭。案占：“人主忧。”三月乙酉，荧惑逆行犯钅句钤。案占：“王者恶之。”月犯太白，在昴。占曰：“人君死。”一曰：“赵地有兵，朝廷不安。”六月，太白犯东井。七月乙酉，荧惑犯天江。丙戌，太白犯舆鬼。占悉同上。戊子，月犯牵牛中央大星。占曰：“牵牛，天将也。犯中央星，大将军死。”八月丁未，太白犯轩辕大星。甲子，月犯毕大星。占曰：“为边兵。”一曰：“下犯上。”庚午，太白犯填星，在太微中。占曰：“王者恶之。”二年五月，关中氐帅杀苻生立坚。十二月，慕容俊入屯鄴。八月，安西将军、豫州刺史谢奕薨。三年十月，诸葛攸舟军入河，败绩。豫州刺史谢万入颍，众溃而归，除名为民。十一月，司徒会稽王以二镇败，求自贬三等。四年正月，慕容俊死，子暐代立。慕容恪杀其尚书令阳鹜等。五月，天下大水。五年五月，穆帝崩。  
　　升平四年正月乙亥，月犯牵牛中央大星。占曰：“大将死。”六月辛亥，辰星犯轩辕。占曰：“女主忧。”己未，太白入太微右掖门，从端门出。占曰：“贵夺势。”一曰：“有兵。”又曰：“出端门，臣不臣。”八月戊申，太白犯氐。占曰：“国有忧。”丙辰，荧惑犯太微西蕃上将。九月壬午，太白入南斗口，犯第四星。占曰：“为丧，有赦，天下受爵禄。”十月庚戌，天狗见西南。占曰：“有大兵流血。”十二月甲寅，荧惑犯房。丙寅，太白昼见。庚寅，月犯楗闭。占曰：“人君恶之。”五年正月乙巳，填星逆行犯太微。乙丑辰时，月在危宿奄太白。占曰：“天下民靡散。”三月丁未，月犯填星在轸。占曰：“为大丧。”五月壬寅，月犯太微。庚戌，月犯建星。占曰：“大臣相谮。”辛亥，月犯牵牛宿。占曰：“国有忧。”五年正月，北中郎将郗昙薨。五月，穆帝崩，哀帝立，大赦赐爵，褚后失势。七月，慕容恪攻冀州刺史吕护于野王，拔之，护奔荥阳。是时桓温以大众次宛，闻护败乃退。  
　　升平五年六月癸酉，月奄氐东北星。占曰：“大将当之。”九月乙酉，奄毕。占曰：“有边兵。”十月丁卯，荧惑犯岁星，在营室。占曰：“大臣有匿谋。”一曰：“卫地有兵。”丁未，月犯毕赤星。占曰：“下犯上。”又曰：“有边兵。”八月，范汪废。隆和元年，慕容暐遣傅末波寇河阴，陈佑危逼。  
　　晋哀帝兴宁元年八月，星孛大角亢，入天市。按占：“为兵丧”。三年正月，皇后王氏崩。二月，哀帝崩。三月，慕容恪攻洛阳，沈劲等战死。兴宁元年十月丙戌，月奄太白，在须女。占曰：“天下民靡散。”一曰：“灾在扬州。”三年，洛阳没。其后桓温倾扬州资实，讨鲜卑败绩，死亡太半。及征袁真，淮南残破。后氐及东胡侵逼，兵役无已。  
　　兴宁三年正月乙卯，月奄岁星，在参。参，益州分也。六月，镇西将军、益州刺史周抚薨。十月，梁州刺史司马勋入益州以叛，硃序率众助刺史周楚讨平之。兴宁三年七月庚戌，月犯南斗。占曰：“女主忧。”岁星犯舆鬼。占曰：“人君忧。”十月，太白昼见，在亢。占曰：“亢为朝廷，有兵丧，为臣强。”哀帝是年二月崩，其灾皆在海西也。明年五月，皇后庾氏崩。  
　　晋海西太和元年二月丙子，月奄荧惑，在参。占曰：“为内乱。”一曰：“参，魏地。”二年正月，太白入昴。五年，慕容暐为苻坚所灭，司、冀、幽、并四州并属氐。  
　　太和二年八月戊午，太白犯岁星，在太微。三年六月甲寅，太白奄荧惑，在太微端门中。六年，海西公废。  
</div>
    <div class="pagination">
<a href="宋书_page19.html">上一页</a><span>...</span><a href="宋书_page15.html">15</a><a href="宋书_page16.html">16</a><a href="宋书_page17.html">17</a><a href="宋书_page18.html">18</a><a href="宋书_page19.html">19</a><span class="current-page">20</span><a href="宋书_page21.html">21</a><a href="宋书_page22.html">22</a><a href="宋书_page23.html">23</a><a href="宋书_page24.html">24</a><a href="宋书_page25.html">25</a><span>...</span><a href="宋书_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
