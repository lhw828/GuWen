<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 37 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 37 页/共 60 页</h1>
    <div class="content">　　已亥幸繁防观马　案欧阳史作阅马于万龙冈皇子延煦与晋昌军节度赵在礼结婚　案皇子延煦娶赵在礼女通鉴作三月庚申与是书作四月戊寅异
　　己亥张彦泽奏破蕃贼于定州界　案欧阳史作辛丑张彦泽及契丹战于新兴败之
　　是月契丹瀛州刺史诈为书与乐寿将军王峦愿以本城归顺　案瀛州刺史下疑脱刘延祚三字通鉴攷异云欧阳史作髙牟翰按防蕃记前云延祚诈输诚欵后云大军至瀛州侦知蕃将髙牟翰师而出盖延祚为刺史牟翰乃戍将耳















　　旧五代史巻八十四攷证
　　钦定四库全书
　　旧五代史巻八十五
　　宋门下侍郎参知政事监修国史薛居正等撰
　　晋书第十一
　　少帝纪五
　　开运三年冬十月甲子正衙命使册皇太妃安氏乙丑以枢宻直学士礼部侍郎边光范爲翰林学士以给事中边归谠爲左防骑常侍以翰林学士祠部员外郎知制诰张沆爲右谏议大夫辛未以邺都留守杜威爲北面行营都招讨使以侍卫亲军都挥使郓州节度使李守贞爲兵马都监兖州安审琦爲左右厢都指挥使徐州符彦卿爲马军左厢都指挥使滑州皇甫遇爲马军右厢都指挥使贝州梁汉璋爲马军都排阵使前邓州宋彦筠爲歩军左厢都指挥使奉国左厢都指挥使王饶爲歩军右厢都指挥使洛州团练使薛懐让爲先锋都指挥使【案通鉴载当时勑牓曰先取瀛郑安定关南次复幽燕荡平塞北盖狃于阳城之役而骤骄也】癸酉册吴国夫人冯氏为皇后乙亥以侍卫马军都指挥使李彦韬权知侍卫司事丙戌鳯翔节度使秦王李从曮薨辍朝赠尚书令丁亥邠州节度使李徳珫卒辍朝赠太尉十一月戊子朔以给事中卢撰为右防骑常侍以尚书兵部郎中兼侍御史知杂事陈观为左諌议大夫观以祖讳义乞改官寻授给事中庚寅枢宻使中书侍郎兼户部尚书平章事冯玉加尚书右仆射以皇子镇宁军节度使延煦为陜州节度使以陜州留后焦继勲为鳯翔留后以前定州留后安审琦为邠州留后以右仆射和凝为左仆射甲午两浙节度使吴越国王钱佐起复旧任丁酉诏李守贞知幽州行府事戊申日南至御崇元殿受朝贺是月北面行营招讨使杜威率诸将领大军自邺北征师次瀛州城下贝州节度使梁汉璋战死杜威等以汉璋之败遂收军而退行次武强闻戎王入冦欲取直路自冀贝而南防张彦泽领骑自镇定至且言契丹可破之状于是大军西趍镇州十二月丁巳朔【以下疑有阙文据通鉴云丁巳朔李縠自书宻奏具言大军危急之势请车驾幸滑州遣高行周符彦卿扈从及兵守澶州河阳以备敌之奔冲遣军将闗勲走马上之】巳未杜威奏驻军于中渡桥庚申以前司农卿储延英爲太子宾客诏徐州符彦卿屯澶州辛酉诏泽潞邺都邢洛河阳运粮赴中渡杜威遣人口奏军前事宜势迫故也壬戌又遣高行周屯澶州景延广守河阳博野县都监张鹏入奏蕃军事势丙寅定州李殷奏前月二十八日夜领捉生四百人往曲阳嘉山下逢贼军车帐杀千余人获马二百匹诏宋州高行周充北面行营都部署符彦卿充副邢州方太充都虞候领后军驻于河上以备敌骑之奔冲也时契丹游骑渉滹水而南至栾城县自是中渡寨爲蕃军隔絶探报不通朝廷大恐故委行周等继领兵师守扼津要且以张其势也己巳邢州方太奏此月六日契丹与王师战于中渡王师不利奉国都指挥使王清战死庚午幸沙台射壬申始闻杜威李守贞等以此月十日率诸军降于契丹是夜相州节度使张彦泽受契丹命率先锋二千人自封丘门斩闗而入癸酉旦张彦泽顿兵于明徳门外京城大挠前曹州节度使石赟死之帝之堂叔也时自中渡寨隔絶之后帝与大臣端坐忧危国之卫兵悉在北面计无所出十六日闻滹水之降是夜侦知张彦泽巳至滑州召李崧冯玉李彦韬入内计事方议诏河东刘知逺起兵赴难至五鼓初张彦泽引蕃骑入京宫中相次火起帝自携劔驱拥后妃巳下十数人将同赴火爲亲校薛超所持俄自寛仁门逓入契丹主与皇太后书帝乃止旋令扑灭烟火大内都防检康福全在寛仁门宿卫登楼觇贼彦泽呼而下之癸酉帝奉表于契丹主曰孙臣某言今月十七日寅时相州节度使张彦泽都监富珠哩部领大军入京赍到翁皇帝赐太后书示于滹沱河降下杜威一行马歩兵士见领蕃汉歩骑来幸汴州者往者唐运告终中原失驭数穷否极天缺地倾先人有田一成有众一旅兵连祸结力屈势孤翁皇帝救患摧锋兴利除害躬擐甲胄深入冦塲犯露防霜度鴈门之险驰风掣电行中冀之诛黄钺一麾天下大定势凌宇宙义感神明功成不居遂兴晋祚则翁皇帝有大造于石氏也旋属天降鞠凶先君即世臣遵承遗防缵绍前基谅闇之初荒迷失次凡有军国重事皆委将相大臣至于擅继宗祧既非禀命轻文字辄敢抗尊自啓衅端果贻赫怒祸至神惑运尽天亡十万师徒皆望风而束手亿兆黎庶悉延颈以归心臣负义包羞贪生忍耻自贻顚覆上累祖宗偷度晨昏茍存视息翁皇帝若惠顾畴昔稍霁雷霆未赐灵诛不絶先祀则百口荷更生之徳一门衔罔报之恩虽所愿焉非敢望也臣与太后并妻冯氏及举家戚属见于郊野面缚俟罪次所有国寳一面金印三面今遣长子陜府节度使延煦次子曹州节度使延寳管押进纳并奉表请罪陈谢以闻甲戌张彦泽迁帝与太后及诸宫属于开封府遣控鹤指挥使李荣将兵监守是夜开封尹桑维翰宣徽使孟承诲皆遇害帝以契丹主将至欲与太后出迎彦泽先表之禀契丹主之防报云比欲许尔朝觐上国臣寮奏言岂有两个天子道路相见今赐所佩刀子以慰尔心己卯皇子延煦延寳自帐中廻得僞诏慰抚帝表谢之时契丹主以所送国寳制造非工与载籍所述者异使人来问帝进状曰顷以伪主王从珂于洛京大内自焚之后其真国宝不知所在必是当时焚之先帝受命旋制此寳在位臣寮备知其事臣至今日敢有隐藏云时移内库至府帝使人取帛数段主者不与谓使者曰此非我所有也又使人诣李崧求酒崧曰臣有酒非敢爱惜虑陛下杯酌之后忧躁所作别有不测之事臣以此不敢奉进丙戌晦百官宿封禅寺明年正月朔契丹主次东京城北百官列班遥辞帝于寺诣北郊以迎契丹主帝举族出封丘门肩举至野契丹主不与之见遣泊封禅寺文武百官素服纱防迎谒契丹主于郊次俯伏俟罪契丹主命起之亲自慰抚契丹主遂入大内至昏出宫是夜宿于赤堈契丹主下诏应晋朝臣寮一切仍旧朝廷仪制竝用汉礼戊子杀郑州防御使杨承勲责以背父之罪令左右脔割而死【辽史以其弟承信为平卢军节度使袭父爵】己丑斩张彦泽于市以其剽刦京城恣行屠害也【辽史以张彦泽擅徙重贵开封杀桑维翰纵兵大掠不道斩于市】庚寅洛京留守景延广自扼吭而死辛卯契丹制降帝为光禄大夫检校太尉封负义侯黄龙府安置其地在渤海国界癸巳迁帝于封禅寺遣蕃大将崔廷勲将兵守之癸卯帝与皇太后李氏皇太妃安氏皇后冯氏皇弟重睿皇子延煦延寳俱北行以宫嫔五十人内官三十人东西班五十人医官一人控鹤官四人御厨七人茶酒三人仪鸾司三人军健二十人从行宰臣赵莹枢宻使冯玉侍卫马军都指挥使李彦韬随帝入蕃契丹主遣三百骑援送而去所经州郡长史迎奉皆为契丹主阻絶有所供馈亦不通【宋史李谷传少帝防尘而北旧臣无敢侯谒者谷独拜迎于路君臣相对泣下谷曰臣无状负陛下因倾囊以献】尝一日帝与太后不能得食乃杀畜而啖之帝过中渡桥阅杜重威营寨之迹慨然愤叹谓左右曰我家何负为此贼所破天乎天乎于是号恸而去至幽州倾城士庶迎看于路见帝惨沮无不嗟叹【宣政杂録徽宗北狩经蓟县梁鱼务有还乡桥石少帝所命名也里人至今呼之】驻留旬余州将承契丹命犒帝于府署赵延夀母以食馔来献自范阳行数十程过蓟州平州至榆闗沙塞之地畧无供给毎至宿顿无非路次一行乏食宫女从官但采木实野蔬以救饥又行七八日至锦州契丹廹帝与妃后往拜案巴坚遗像帝不胜屈辱泣曰薛超误我不令我死以至今日也又行数十程渡辽水至黄龙府此即戎王所命安置之地也六月契丹国母召帝一行往怀密州州在黄龙府西北千余里行至辽阳皇后冯氏以帝陷蕃过受艰苦令内官潜求毒药将自饮之并以进帝不果而止又行二百里防国母为永康王所执永康王请帝却往辽阳城驻泊帝遣使奉表于永康且贺克防自是帝一行稍得供给汉干祐元年四月永康王至辽阳帝与太后竝诣帐中帝御白衣纱防永康止之以常服谒见帝伏地雨泣自陈过咎永康使左右扶帝上殿慰劳乆之因命设乐行酒从容而罢永康帐下从官及教坊内人望见故主不胜悲咽内人皆以衣帛药饵献遗于帝及永康发离辽阳取内官十五人东西班十五人及皇子延煦竝令随帐上陉陉即蕃王避暑之地也有绰诺锡里者即永康之妻兄也知帝有小公主在室诣帝求之帝辞以年防不可又有东西班数辈善于歌唱绰诺又请之帝乃与之后数日永康王驰取帝防女而去以赐绰诺至八月永康王下陉太后驰至霸州诣永康求于汉儿城寨侧近赐养种之地永康许诺令太后于建州住泊汉干祐二年二月帝自辽阳城赴建州行至中路太妃安氏得疾而薨乃焚之载其烬骨而行帝自辽阳行十数日过仪州霸州遂至建州节度使赵延晖尽礼奉迎馆帝于衙署中其后割寨地五千余顷其地至建州数十里帝乃令一行人员于寨地内筑室分耕给食于帝是嵗舒噜王子遣契丹数骑诣帝取内人赵氏聂氏疾驰而去赵聂者帝之宠姬也及其被夺不胜悲愤汉干祐三年八月太后薨周显徳初有汉人自寨北而至者言帝与后及诸子俱无恙犹在建州其随从职官役使人辈自蕃中亡归物故者大半矣【郡斋读书志云晋朝防蕃记范质撰质石晋末在翰林为出帝草降表知其事为详记少主初迁于黄龙府后居于建州凡十八年而卒按契丹丙午嵗入汴顺数至甲子嵗为十八年实太祖干徳二年也　五代史补少主之嗣位也契丹以不俟命而擅立又景延广辱其使契丹怒举国南侵以驸马都尉杜重威等领驾下精兵甲御之于中流河桥既而契丹之众巳深入而重威等奏报未到朝廷时桑维翰罢相为开封府尹谓僚佐曰事急矣非大臣钳口之时乃叩内阁求见欲请车驾亲征以固将士之心而少主方在后苑调鹰至暮竟不召维翰退而叹曰国家阽危如此草泽逋客亦宜下问况大臣求见而不召耶事亦可知矣未几杜重威之徒降于契丹少主遂北迁】
　　史臣曰少帝以中人之才嗣将坠之业属上天不祐仍嵗大饥尚或絶强敌之欢盟鄙辅臣之谋畧奢淫自纵谓有防山之安委托非人坐受平阳之辱族行万里身老穷荒自古亡国之丑者无如帝之甚也千载之后其如耻何伤哉















　　旧五代史巻八十五
　　旧五代史巻八十五攷证
　　晋少帝纪五己未杜威奏驻军于中渡桥○案通鉴甲寅威等至中度桥十二月己未帝始闻大军屯中度胡三省注云强冦深入诸军孤危而驿报七日始逹晋之为兵可知矣欧阳史作己未杜威军于中渡葢以奏闻之日为驻军之日
　　降帝为光禄大夫○光禄辽史避讳作崇禄
　　内官三十人○案辽史作内宦三人
　　军健二十人○案辽史作健卒十人
　　富珠哩旧作傅住儿今改　按巴坚旧作阿保机今改绰诺锡里旧作禅奴舍利今改　舒噜旧作述律
　　今改



　　旧五代史巻八十五攷证
　　钦定四库全书
　　旧五代史巻八十六
　　宋门下侍郎参知政事监修国史薛居正等撰
　　晋书第十二
　　后妃列传一【案晋后妃传永乐大典已佚今采五代会要通鉴契丹国志文献通攷所载晋后妃事分注以补是书之阙】
　　高祖皇后李氏【五代会要高祖皇后李氏唐明宗第三女天成三年四月封永寕公主长兴四年九月进封魏国公主清泰二年九月改封晋国长公主至天福六年十一月尊为皇后七年六月尊为皇太后开运四年三月与少帝同迁于契丹之黄龙府汉干祐三年八月二十五日崩于蕃中之建州文献通考云天福二年有司请立皇后帝以宗庙未立谦抑未遑帝崩出帝即位乃尊为皇太后契丹国志载皇太后降表云晋室皇太后媳妇李氏妾言张彦泽富珠哩等至伏防皇帝阿翁降书安抚者妾伏念先皇帝顷在并汾适逢屯难危同累卵急若倒悬智勇俱穷朝夕不休皇帝阿翁自冀北亲扺河东防履山川逾越险阻立平巨孽遂定中原救石氏之覆亡立晋朝之社稷不幸先帝厌代嗣中承祧不能继好息民而反亏恩辜义兵戈屡动驷马难追戚实自贻咎将谁执今穹苍震怒中外离携上将牵羊六师觧甲妾举宗负衅视景偷生惶惑之中抚问斯至明宣恩防曲赐含容尉论丁寕神爽飞越岂谓已垂之命忽防更生之恩省罪责躬九死未报今遣孙男延煦延寳表奉请罪陈谢以闻又帝纪云会同十一年正月出帝太后迎辽帝于封邱门外帝辞不见馆于封禅寺遣其将崔廷勲以兵守之是时雨雪连旬外无供亿上下冻馁太后使人谓寺僧曰吾尝于此饭僧数万今日岂不相悯耶僧辞以辽帝之意难测不敢献食少帝隂祈守者乃稍得食辽降少帝为光禄大夫检校太尉封负义侯迁于黄龙府即慕容氏和龙城也帝使人谓太后曰吾闻尔子重贵不从母教而至于此可求自便勿与俱行太后答曰重贵事妾甚谨所失者违先君之志絶両国之欢然重贵此去幸防大惠全身保家母不随子欲何斫归于是太后与冯后皇弟重睿子延煦延寳举族从晋侯而北天禄元年四月帝至辽阳晋侯白衣纱防与太后皇后上谒于帐中五月帝上陉取晋侯所从宦者十五人东西班十五人及皇子延煦而去八月帝下陉太后自驰至霸州谒帝求于汉儿城侧赐地耕牧以为生许之帝以太后自行十余日遣与延煦俱还辽阳二年徙晋侯太后于建州三年秋八月晋李太后病无医药仰天号泣防手骂杜重威李守贞曰吾置不置汝病亟谓晋侯曰吾死焚其骨送范阳佛寺无使吾为邉城也　富珠哩旧作傅住儿今改正】
　　太妃安氏【文献通考安太妃代北人不知其世家生岀帝帝立尊为皇太妃契丹国志云天禄二年春二月徙晋侯太后于建州中途安太妃卒遗命晋侯曰焚骨为灰南向飏之庶防遗魂得返中国也】少帝皇后张氏【案五代会要天福八年十月追册攷是书少帝纪云追册故妃张氏为皇后张从训传亦云高祖镇太原为少帝娶从训长女为妃】
　　皇后冯氏【案五代会要开运三年十月册通鉴云天福八年冬十月戊申立吴国夫人冯氏为皇后初高祖爱少弟重养以为子及畱守邺都娶副畱守冯蒙女为其妇重早卒冯夫人寡居有羙色帝见而悦之高祖崩梓宫在殡帝遂纳之羣臣皆贺帝谓冯道等曰皇太后之命与卿等不任大庆羣臣出帝与夫人酣饮过梓宫前醊而告曰皇太后之命与先帝不任大庆左右失笑帝亦自笑谓左右曰我今日作新壻何如夫人与左右皆大笑太后虽恚而亦无如之何既正位中宫颇预政事后兄玉时为礼部郎中盐铁判官骤擢用至端明殿学士户部侍郎与议政事文献通攷云契丹入京师后随帝北迁不知所终　又案五代会要载晋内职云高祖頴川郡夫人蔡氏天福三年八月勅少帝寳省李氏封陇西郡夫人张氏封春官夫人充皇后宫尚宫并天福八年十二月二日勅前左御正齐国夫人吴氏进封燕国夫人书省魏国夫人崔氏进封梁国夫人前右御正天水郡夫人赵氏封卫国夫人司簿孟氏封汧国夫人前司簿李氏封陇西郡夫人弟子院使齐氏大使郭氏副使贾氏并封本县君太后宫尚宫陈留郡夫人何氏进封郑国夫人河南郡夫人元氏进封齐国夫人知客出使夫人石氏封武威郡夫人春宫姚氏常氏焦氏王氏陶氏魏氏赵氏七人并超封郡夫人宝生婉美赵氏封天水郡夫人武氏以下十一人并授春宫天福八年十一月勅清河郡夫人张氏彭城郡夫人刘氏并充太后宫司宝南阳郡夫人路氏出使夫人赵氏白氏并充皇后宫司宾开运二年八月勅　又案是书不载外戚传据五代防要云晋高祖长女长安公主降杨承祚天福二年五月封至六年五月卒追封秦国公主至七年九月又追封梁国长公主从长女高平县主第二女新平县主第三女千乘县主孙女永庆县主并天福七年五月封】

　　旧五代史巻八十六
　　旧五代史巻八十六攷证
　　晋后妃列传一高祖皇后李氏　案五代会要李后在长兴中进封魏国公主清泰二年改封晋国长公主欧阳史作清泰二年封魏国长公主误
　　少帝皇后张氏　案是书少帝纪及五代防要俱云天福八年追册故妃张氏为皇后欧阳史缺载
　　富珠哩旧作住儿今改








　　旧五代史卷八十六攷证
　　钦定四库全书
　　旧五代史巻八十七
　　宋门下侍郎参知政事监修国史薛居正等撰
　　晋书第十三
　　宗室列传二【案晋宗室列传永乐大典仅存四篇余多残阙】
　　广王敬威字奉信高祖之从父弟也父万铨赠太尉追封赵王敬威少善骑射事后唐庄宗以从战有功累歴军职明宗即位擢为奉圣指挥使天成应顺中凡十改军额累官至检校工部尚书赐忠顺保义功臣清泰中加兵部尚书彰圣都指挥使遥领常州刺史及髙祖建义于太原敬威时在洛下知祸必及召所亲谓曰夫人生而有死理之常也我兄方图大举余固不可偷生待辱取笑一时乃自杀于私邸人甚状之天福二年册赠太傅葬于河南县六年追封广王子训嗣官至左武卫将军敬威弟赟
　　赟字徳和【以下有阙文】为陜州节度使少帝即位加同平章事赟性骄慢每使者至必问曰小侄安否恣为暴虐陜人苦之【以下残阙是书少帝纪开运三年十二月前曹州节度使石赟死帝之堂叔也欧阳史作堕沙壕溺死】
　　韩王晖字徳昭睿祖孝平皇帝之孙髙祖之从兄也父万犮追封秦王晖生而厐厚刚毅雄直有器局行不由径临事多智故髙祖于宗族之中独厚遇之初张敬达之围晋阳也髙祖署晖为突骑都将常引所部出敌之不意深入力战虽夷伤流血矢镞贯骨而辞气益厉髙祖壮之天福二年遥授濠州刺史充皇城都部署四年加检校司徒授曹州防御使加检校太保其涖任也亷爱恤下不营财利不好伎乐部人安之歳余以疾终于官归葬太原八年册赠太师追封韩王子曦嗣【宋史石曦传天福中以曦为右神武将军歴汉至周为右武卫左神武二将军恭帝即位初为左卫将军会髙丽王昭加恩命曦副左饶卫将军戴交充使淳化四年卒】
　　剡王重【案剡王以下诸王传永乐大典原阙欧阳史云重髙祖弟也亦不知其为亲疎然髙祖爱之飬以为子故于名加重而下齿诸子通鉴齐王纪髙帝少弟重早卒】
　　虢王重英【案虢王传永乐天典原阙攷五代会要云重英髙祖长子天福七年四月追封是书唐纪清泰三年七月己丑诛右卫上将军石重英】
　　楚王重信字守孚髙祖第二子后唐明宗之外孙也少敏悟有智思天成中始授银青光禄大夫捡授左散骑常侍俄加检校刑部尚书守相州长史未几迁金紫光禄大夫超拜检校司徒守左金吾卫大将军重信歴事唐明宗及闵帝末帝不恃贵戚能克已复礼常恂恂如也甚为时论所称髙祖即位出镇孟津到任逾月去民病十余事朝廷有诏褒之是歳范延光叛命于邺诏遣前灵武节度使张从賔发河桥屯兵数千人东讨延光既而从賔与延光合谋为乱遂害重信于理所时年二十逺近闻者为之叹惜诏赠大尉时执事奏曰两汉子弟生死无歴三公位者髙祖曰此儿为善被祸予甚愍之自我作古宁有例乎遂行册命以其年十月葬河南万安山天福七年追封沂王少帝嗣位改封楚王妃南阳白氏昭信军节度使奉进之女也重信有子二人皆幼长于公宫及少帝北迁不知其所终
　　寿王重乂字理髙祖第三子也幼岐嶷好儒书亦通兵法髙祖素所钟爱及即位自北京皇城使拜左骁卫大将军车驾幸浚郊加检校司空权东都留守未几邺都范延光叛朝廷遣光逺讨之诏前灵武节度使洛都巡检使张从賔发盟津屯兵赴邺下防从賔宻通延光与娄继英等先刧河桥次乱洛邑因害重乂于河南府时年十九从賔败髙祖发哀于便殿辍视朝三日诏赠太傅是歳冬十月诏遣庄宅使张颖监防丧事葬于河南府万安山天福中追封寿王妃李氏汾州刺史玘之女也重乂无子妃后落发为尼开运中卒于京师夔王重进【五代会要重进髙祖第五子天福七年四月追封】
　　陈王重杲【欧阳史重杲小字冯六未名而卒赠太傅追封陈王赐名重杲】
　　重睿【案契丹国志髙祖忧悒成疾一旦冯道独对髙祖命幼子重睿出拜之又令宦者抱置道懐中盖欲冯道辅立之髙祖崩道与侍卫马步郡虞景延广议以国家多难宜立长君乃奉齐王重贵为嗣五代防要重睿髙祖第七子许州节度使未封王欧阳史云从出帝北迁不知其所终】
　　延煦【五代会要延煦少帝长子遥领陜西节度使通鉴云赵在礼家赀为诸帅之最帝利其富为皇子镇宁节度使延煦娶其女在礼自费缗钱十万县官之费数倍过之】
　　延寳【五代会要延寳少帝次子遥领鲁州节度使通鉴云延煦及弟延寳皆髙祖诸孙帝养以为子防要引实録亦云皆弟之从子养以为子欧阳史云延煦等从帝北迁后不知其所终】








</div>
    <div class="pagination">
<a href="旧五代史四库_page36.html">上一页</a><span>...</span><a href="旧五代史四库_page32.html">32</a><a href="旧五代史四库_page33.html">33</a><a href="旧五代史四库_page34.html">34</a><a href="旧五代史四库_page35.html">35</a><a href="旧五代史四库_page36.html">36</a><span class="current-page">37</span><a href="旧五代史四库_page38.html">38</a><a href="旧五代史四库_page39.html">39</a><a href="旧五代史四库_page40.html">40</a><a href="旧五代史四库_page41.html">41</a><a href="旧五代史四库_page42.html">42</a><span>...</span><a href="旧五代史四库_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
