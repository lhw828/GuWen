<!DOCTYPE html>
<html>
<head>
    <meta charset="UTF-8">
    <title>旧晋书九家辑本 - 第 50 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧晋书九家辑本 - 第 50 页/共 54 页</h1>
    <div class="content">辽东昌辽县有青城山。刘昭补注五。 
　　晋录补遗
戴施得玺。阴怀还南。王彪之议。未详传国玺造创之始 。然历代以来。及太始之初。揖逊禅位。以兹相授。故 是传国之守器也。始得之。宜庆贺。书 钞。　案此事系永和八年。 
中兴初。以边寇未静。学校陵迟。特听不试孝廉。而 茂才犹依旧策试。诸州茂才。皆惮不往。杨俭慷慨。耻 以炫曜取。终身不仕。罢归田里。书钞 。 
傅元盛书。有青缣□、布□、绢□。书 钞。　御览七百四引晋中兴簿曰。盛书皂缥囊。书函中 皆有香囊二。 
执朽辔以御逸马。乘劲风以振秋蓬。书 钞。 
王□弱冠。本州举秀才。名显当时。海内注目。书 钞。 
任丞字士恭。大兴初为屯骑校尉。职位兼重。居蕃屏 躬处俭约。乘草莽车。书钞。　案任丞 疑谯王承之误。虽唐晋书云承字敬才。而中兴书作字士 敬。又唐晋书云。承太兴初拜屯骑校尉。又谓时湘土荒 残。承躬自俭约。乘苇茭车。 
胡母崇为永康令。多受货赂。政治苛暴。诏都街顿鞭 一百。除名为民。御览六百五十一。 
崔悦字道儒。文选卢谌赠崔温一首注 。案此引何法盛晋录。 
晋诸公别传辑本
尝辑诸家旧晋书。见各书所引晋人之别传者不少。以其 可以参互考证也。爰依晋书前后。复为编排录出。夫别 传者何。盖别乎正史而名之也。故无论凡泛称某传者可 归之。即家传及名公钜卿为人所作之传皆可云别传。其 中如罗含称罗府君别传。则家传也。山涛称袁宏山涛别 传。则时人所作之传也。所以搜集晋诸公别传。于 此二类亦闲采之。而明标其名。惟荀氏家传等。似是其 家谱叙。故另录其入晋以后之人。附于别传之后。因而 以谱叙自叙次焉。世纪家记次焉。本事行状又次焉。至 谱牒碑碣诔铭。请俟异日。盖亦犹录别传以补订正史之 意也。故于辑诸公别传而类及焉。同治四年孟夏月录。 
  
  
  
晋诸公别传
　　王祥
晋受禅时。廊庙之士。莫不欢容。而祥色不加怡。时人 为之语曰。王公恨恨。有送故之情也。御 览四百九十六。 
　　羊祜
昔有攘羊遗叔向之母。母埋之。后事发检羊。肉尽唯舌 存。遂以羊舌为氏族。祜其后也。御览 四百二十六。 
先时吴童谣云。阿童复阿童。衔刀浮渡江。不畏岸上 虎。但畏水中龙。祜闻之曰。此必水军有功。即表王浚 为龙骧将军。谋伐吴。同上二百三十九 。 
祜周行贼境七百余里。往反四十余日。刈贼谷以为军 粮。皆计顷亩。送绢还直。使如谷价。同 上八百三十七。 
　　裴楷
裴楷少知名。而风情朗悟。初陈留阮籍遭母丧。楷弱冠 往吊。籍乃离丧位。神志晏然。至乃纵情啸咏。傍若无 人。楷不为改容。行止自若。遂便率情独哭。哭毕而退 。威容举动无异。御览五百六十一。 
石崇尝与裴楷、孙绰、醉宴。而绰慢节过度。崇责之 。楷曰。季舒酒狂。四海所知。足下饮人狂药。责人正 礼。同上七百三十九。 
贾充等治法律。楷亦参典其事。事毕。诏专读奏平章 当否。楷善能讽诵。音声朗畅。执刑书穆若清咏焉。同 上三百八十八。 
　　卫玠
卫玠字叔宝。御览二百九。 
玠有虚令之秀。清胜之气。在群伍之中。有异人之望 。祖太保见玠五岁曰。此儿神爽聪令。与众大异。恐吾 老不及见尔。世说注四。 
玠在群伍之中。实有异人之望。龆龀时。武子常与乘 白羊车于洛阳市上。举市咸曰。谁家璧人。玠、武子甥 也。于是家门州党号为璧人。世说注六 。　初学记十九。　御览五百二十一。 
骠骑王济。玠之舅也。尝与同游。语人曰。昨日吾与 外甥并出。一作共坐。冏若明珠 之在我侧。朗然来照人。世说注六。　 初学记十九。　御览五百二十一。 
玠少有名理。善通庄老。琅邪王平子高气不群。迈世 独傲。每闻玠之相议。至于理会之闲。要妙之际。辄绝 倒于坐。前后三闻。为之三倒。时人遂曰。卫君谈道。 平子三倒。世说注五。 
陈留阮千里。有令闻。当年太尉王君见而问曰。老庄 与圣教同异。阮曰将无同。太尉善其言而辟之为掾。世 号曰三语掾。君见而嘲之曰。一言可辟。何假三。阮曰 。苟是一作足。天下民望。可无 言而辟。何假于一言。御览 二 百九。又三百九十。 
玠素抱羸病。世说注六。 
玠少有名理。善易老。自羸疾。初不于外擅相酬对。 时友叹曰。卫君不言。言必入真。至武昌。见大将军王 敦。敦与谈论。咨嗟不已。世说注三。 
玠至武昌见王敦。敦与之谈论弥日。信宿。敦顾谓僚 属曰。昔王辅嗣吐金声于中朝。此子今复玉振于江表。 微言之绪。绝而复续。不悟永嘉之中。复闻正始之音。 阿平若在。当复绝倒。世说注五。 
玠颖识通达、风韵标令。陈郡谢幼舆敬以亚父之礼。 论者以为出王眉子、平子、武子。之右。世咸谓诸王三 子。不如卫家一儿。娶乐广女。裴叔道曰。妻父有冰清 之姿。婿有璧润之望。所谓秦晋之匹也。为太子洗马。 永嘉四年南至江夏。与兄别于梁里涧。语曰。在三之义 。人之所重。今日忠臣致身之道。可不勉乎。行至豫章 。乃卒。世说注二。 
玠咸和中坟迁于江宁。丞相王公教曰。卫洗马明当改 葬。此君风流名士。海内民望。可修三牲之祭。以敦旧 好。世说注六。　御览五百五十五。 
永和中。丹阳尹刘真长、镇西将军谢仁祖、并知名。 时人共商略中朝人士。遂及于玠。或问杜弘治可得方卫 洗马不。谢曰。安得相比。其闲可容数人。世 说注五。　御览四百四十四。及四百四十六。 
　　张华
驾西征钟会。次长安。华兼中书侍郎。从行。掌军中书 疏表檄。文帝善之。御览五百九十七。 
陈寿好学。善箸述。师事同郡谯周。少仕蜀。在观合 为郎。除中书箸作佐郎。撰三国志。当时夏侯湛等多欲 作魏书。见寿作即坏己书。初学记十二 。　御览二百三十四。　按皆引作张华别传。 
　　雷焕
雷焕字孔章。鄱阳人。善星历卜占。晋司空张华。夜见 异气起斗牛之闲。华问焕见之乎。焕曰。此谓宝剑气也 。华曰。时有相吾者云。君当贵达。身佩宝剑。此言欲 效矣。乃拜焕为丰城令。焕到县。移狱。掘狱基入四十 余尺。得青石函一枚。中有双剑。琢错文采。翳而未明 。焕初经南昌。遣人取西山北岩下土二升。黄白色。用 拭剑。光艳照耀。莫不惊愕。乃送一剑并少黄土与华。 自留一剑。华得剑。喜置坐侧。曰此干将也。莫邪何以 不至。然天生神物。终当合耳。此土南昌西山北岩土也 。不如华阴山赤土。乃更封华阴赤土一斤送与焕。答书 云。详观剑体。真干将也。君更用赤土磨拭。剑鲜光逾 益精明。及华诛。剑亡玉匣。莫知所在。后焕亡。焕子 爽带剑经延平津。剑无故堕水。令人没水逐□。见二龙 长数丈盘交。须臾光采彻发。曜日映川。御 览三百四十三。又三十七略。 
　　司马无忌
无忌字公寿。丞子也。才器超济。有文武干。袭封谯王 卫军将军。世说注八。 
　　荀勖
司徒缺。帝问其人于勖。答曰。二公具瞻所归。不可用 非其人。昔魏文帝用贾诩为三公。孙权笑之。三 国志注十。　御览三百九十一。 
　　贾充
充父逵晚有子。故名曰充。字公闾。言后必有充闾之异 。世说注八。 
充妻李氏。有淑性。令才也。世说注 六。 
　　王乂
王乂字叔元。琅邪临沂人。时蜀新平。二将作乱。文帝 西之长安。乃以为相国司马。迁大尚书。出都督幽州诸 军事。平北将军。世说注一。 
　　山涛
陈留阮籍、谯国嵇康、并高才远识。少有陪其契者。涛 初不识。一与相遇。便为神交。初学记 十八。　御览四百九。　按皆引作袁宏山涛别传。 
　　王澄
澄风韵迈达。志气不群。从兄戎、兄夷甫、名冠当年。 四海人士一为澄所题目。则二兄不复措意。云己经平子 。其见重如此。是以名闻益盛。天下知与不知。莫不倾 注。后事迹不逮。朝野失望。及旧游识见者。犹曰当今 名士也。世说注五。 
澄子微。迈达有父风。世说注五。 
　　卢谌
谌善着文章。洛阳倾覆。北投刘琨。琨以为司空从事中 郎。琨败。归段末波。元帝之初。累召为散骑中书侍郎 。不得南赴。永和六年。卒于胡。胡中子孙过江。妖贼 帅卢循。谌之曾孙。三国志注二十二。 
　　傅宣祇子。 畅兄。
宣字世弘。北地泥阳人。年十三。而着河桥赋。有文义 。御览三百八十五。 
宣为御史中丞。明法直绳。内外震肃。甚有威风。初 学记十二。 
　　阮孚咸子。 瞻弟。
孚风韵疏诞。少有门风。世说注四。 
阮仲容所幸姑家婢生子。仲容与姑书曰。胡婢遂生胡 儿。姑答书曰。鲁灵光殿赋曰。胡人遥集于上楹。可字 曰遥集也。故孚字遥集。同上七。 
　　阮裕放弟。
裕字思扩。陈留尉氏人。祖略、齐国内史。父顗、汝南 太守。裕淹通有理识。累迁侍中。以疾筑室会稽剡山。 征金紫光禄大夫。不就。年六十一卒。世 说注一引阮光禄别传。 
裕居会稽剡山。志存肥遁。同上六。 
　　嵇康
康长七尺八寸。美音气。好容色。好一 作伟。虽土木形骸。不加饰厉。而龙章凤姿。天质 自然。正尔在群形之中。便自知非常之器。世 说注六。　初学记十九。　文选注二十一。 
康性含垢藏瑕。爱恶不争于怀。喜怒不寄于颜。所知 王浚冲在襄城。面数百未尝见其疾声朱颜。此亦方中之 美范。人伦之胜业也。世说注一。 
山巨源为吏部郎。迁散骑常侍。举康。康辞之。并与 山绝。岂不识山之不以一官遇己情耶。亦欲标不屈之节 。以杜举者之口耳。乃答涛书。自说不堪流俗。而非薄 汤武。大将军闻而恶之。世说注六。 
孙登谓康曰。君性烈而才隽。其能免乎。三 国志注二十一。 
康临终言曰。袁孝尼尝从吾学广陵散。吾每固之不与 。广陵散于今绝矣。同上。 
　　又兄喜为传 。
家世儒学。少有俊才。旷迈不群。高亮任性。不修名誉 。宽简有大量。学不师授。博洽多闻。长而好老庄之业 。恬静无欲。性好服食。常采御上药。善属文论。弹琴 咏诗。自足于怀抱之中。以为神仙者。禀之自然。非积 学所致。至于导养得理。以尽性命。若安期彭祖之伦。 可以善求而得也。着养生篇。知自厚者所以丧其所生。 其求益者必失其性。超然独达。遂放世事。纵意于尘埃 之表。撰录上古以来圣贤隐逸遁心遗名者。集为传赞。 自混沌至于管宁。凡百一十有九人。盖求之于宇宙之内 。而发之乎千载之外者矣。故世人莫得而名焉。三 国志注二十一。 
　　向秀
秀字子期。河内人。少为同郡山涛所知。又与谯国嵇康 、东平吕安、友善。并有拔俗之韵。其趋舍进止。无不 毕同。而造事营生业亦不异。常与嵇康偶锻于洛邑。与 吕安灌园于山阳。收其余利。以供酒食之费。以 上依御览百九十七。又八百二十四校补。或率尔相 携观原野。极游浪之势。亦不计远近。或经日乃归。复 修常业。以上又依御览四百九引补。不 虑家之有无。外物不足拂其心。弱冠着儒道论。弃而不 录。好事者或存之。或云是其族人所作。困于不行。乃 告秀欲假其名。秀笑曰。可复尔耳。后康被诛。秀遂失 图。乃应岁举。到京师。诣大将军司马文王。文王问曰 。闻君有箕山之志。何能自屈。秀曰。常谓彼人不达尧 意。本非所慕也。一坐皆悦。随次转至黄门侍郎。散骑 常侍。世说注一。 
秀与嵇康、吕安、为友。取舍不同。嵇康傲世不羁。 安放逸迈俗。而秀雅好读书。二子颇以此嗤之。后秀将 注庄子。先以告康、安。康、安、咸曰。此事书讵复须 注。徒弃人作乐事耳。及成。以示二子。康曰。尔故复 胜不。安乃惊曰。庄周不死矣。后注周易大义可观。而 与汉世诸儒互有彼此。未若隐庄之绝伦也。世 说注二。 
　　谢鲲
鲲从王敦下石头。数谏。鲲之讽切雅正。皆此类也。世 说注五。 
鲲四十三卒。赠太常。同上三。 
　　羊曼
曼字延祖。泰山南城人。父暨、阳平太守。曼颓纵宏任 。饮酒诞节。与陈留阮放等号兖州人达。累迁丹阳尹。 为苏峻所害。世说注四。 
　　曹志
志字允恭。好学有才行。晋武帝为中抚军。迎常道乡公 于邺。志夜与帝相见。帝与语从暮至旦。甚器之。及受 禅。改封鄄城公。发诏以志为乐平太守。历章武、赵郡 。迁散骑常侍。国子博士。后转博士祭酒。及齐王攸当 之藩。下礼官议崇锡之典。志叹曰。安有如此之才。如 此之亲。而不得树本助化。而远出海隅者乎。乃建议以 谏。辞旨甚切。帝大怒。免志官。后复为散骑常侍。志 遭母忧。居丧尽哀。因得疾病。喜怒失常。太康九年卒 。谥曰定公。三国志注十九。 
　　庾岷
岷字子居。位列侍中。刘曜作乱。京都倾覆。岷时直在 省。谓僚佐曰。吾必死此屋内。既天子蒙尘。岷与许遐 等侍从。曜当作刘聪。设会。使 帝行酒。岷至帝前。乃慨然流涕。曜亦 当作聪。曰。此动人心。即时遇害。御 览四百十八。 
　　陆机
机博学。善属文。非礼不动。入晋。仕着作郎。至平原 内史。世说注二。 
成都王长史卢志。与机弟云趣舍不同。又黄门孟玖。 求为邯郸令于颖。颖教付云。云时为左司马。曰。刑余 之人。不可以君民。玖闻此怨云。与志谗构日至。及机 于七里涧大败。玖诬机谋反所致。颖乃使牵秀斩机。先 是夕梦黑幔绕车。手决不开。恶之。明旦秀兵奄至。机 解戎服。着衣幍见秀。容貌自若。遂见害。时年四十三 。军士莫不流涕。是日。天地雾合。大风折木。平地尺 雪。时人以为冤。世说注八。御览十二 。 
孟玖欺成都王颖曰。陆机司马孙拯。备知机情。可考 验也。颖于是收拯父子五人。考掠备加。踝骨皆脱出。 终不诬机。御览三百七十二。 
　　陆云
云字士龙。吴大司马抗之第五子。机同母之弟也。儒雅 有俊才。容貌瑰伟。口敏能谈。博闻强记。善箸述。六 岁便能赋诗。时人以为项橐杨乌之俦也。年十八。刺史 周浚命为主簿。浚常叹曰。陆士龙当今之颜渊也累迁太 子舍人。清河内史。为成都王所害。世 说注四。 
　　潘岳
岳姿容甚美。风仪闲□。世说注六。 
岳夙以才颖发名。其所箸述。清绮绝伦。为黄门侍郎 。为孙秀所杀。三国志注二十一。 
　　潘尼
尼少有清才。文辞温雅。初应州辟。后以父老归供养。 居家十余年。父终。晚乃出仕。尼尝赠陆机诗。机答之 。其四句曰。猗欤潘生。世笃其藻。仰仪前文。丕隆祖 考。位终太常。三国志注二十一。 
</div>
    <div class="pagination">
<a href="旧晋书九家辑本_page49.html">上一页</a><span>...</span><a href="旧晋书九家辑本_page45.html">45</a><a href="旧晋书九家辑本_page46.html">46</a><a href="旧晋书九家辑本_page47.html">47</a><a href="旧晋书九家辑本_page48.html">48</a><a href="旧晋书九家辑本_page49.html">49</a><span class="current-page">50</span><a href="旧晋书九家辑本_page51.html">51</a><a href="旧晋书九家辑本_page52.html">52</a><a href="旧晋书九家辑本_page53.html">53</a><a href="旧晋书九家辑本_page54.html">54</a><a href="旧晋书九家辑本_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
