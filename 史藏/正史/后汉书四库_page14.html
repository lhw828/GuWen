<!DOCTYPE html>
<html>
<head>
    <meta charset="UTF-8">
    <title>后汉书四库 - 第 14 页/共 69 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书四库 - 第 14 页/共 69 页</h1>
    <div class="content">　　后汉书卷十上
　　后汉书卷十上考证
　　皇后纪上后纪増级十四注此六宫品秩同为一等○【臣良裘】按宫当作官舞涓等皆官名非宫名也
　　光烈隂皇后纪九年有盗刼杀后母邓氏及弟防○【臣世骏】按三国志注引孙盛曰按光武纪建武九年盗刼隂贵人母弟吏以不得拘质廹盗盗遂杀之即此事也章懐失注孙盛作汉晋阳秋在范史前百年所按光武纪必后汉时班固等所撰者
　　尊后为皇太后○监夲脱一皇字从宋本添
　　明徳马皇后纪嵗给二千万○此句之下一夲有诸史并阙后事故不知所终十一字宋本无
　　章徳窦皇后纪尚东海恭王彊女泚阳公主○何焯校夲泚改沘
　　梁贵人者○此句之下一夲有褒亲愍侯四字宋夲无和熹邓皇后纪使修石臼河○何焯曰使修当作罢修后忧继嗣不广○此句之下一夲有恒垂涕叹息五字宋夲毛夲南监夲俱无
　　其赐贵人王青盖车○王字诸夲误玉【臣宗万】按王青盖车见安帝纪注有明文












　　后汉书卷十上考证
　　钦定四库全书
　　后汉书卷十下
　　宋　　宣　　城　　太　　守范　煜撰唐　　章　　怀　　太　　子　　贤注
　　后纪第十下
　　安思阎皇后　顺烈梁皇后　孝崇匽皇后
　　懿献梁皇后　孝桓邓皇后　桓思窦皇后
　　孝仁董皇后　孝灵宋皇后　灵思何皇后
　　献帝伏皇后　献穆曹皇后
　　阎皇后纪
　　安思阎皇后讳姬【諡法曰谋虑不愆曰思】河南荥阳人也祖父章永平中为尚书以二妹为贵人章精力晓旧典久次当迁以重职显宗为后宫亲属竟不用出为步兵校尉【汉官仪曰比二千石掌宿卫兵属北军中候也】章生畅畅生后后有才色元初元年以选入掖庭甚见宠爱为贵人二年立为皇后后専房妬忌帝幸宫人李氏生皇子保遂鸩杀李氏【鸩毒鸟也食蝮以其羽画酒中饮之立死】三年以后父侍中畅为长水校尉封北宜春侯【北宜春县属汝南郡以豫章有宜春故此加北故城在今豫州汝阳县西南也】食邑五千户四年畅卒諡曰文侯子显嗣建光元年邓太后崩帝始亲政事显及弟景耀晏并为卿校典禁兵延光元年更封显长社县侯【长社县属颍川郡前书音义曰其社中树暴长故名长社今许州县】食邑万三千五百户追尊后母宗为荥阳君【续汉志曰妇人封君仪比公主油犍軿车带绶以采组为绲带各如其绶色黄金辟邪加其首为带】显景诸子年皆童齓【大戴礼曰男八嵗而齓女七歳而齓齓毁齿也音初刃反】并为黄门侍郎后宠既盛而兄弟颇与朝权后遂与大长秋江京中常侍樊丰等共谮皇太子保废为济隂王四年春后从帝幸章陵帝道疾崩于叶县后显兄弟及江京樊丰等谋曰今晏驾道次【晏晚也臣下不敢斥言帝崩犹言晚驾而出】济隂王在内邂逅公卿立之还为大害乃伪云帝疾甚徙御卧车行四日驱驰还宫明日诈遣司徒刘喜诣郊庙社稷告天请命其夕乃发丧尊后曰皇太后皇太后临朝【蔡邕独断曰少帝即位太后即代摄政临前殿朝羣臣太后东面少帝西面羣臣奏事上书皆为两通一诣后一诣少帝】以显为车骑将军仪同三司太后欲久专国政贪立幼年与显等定防禁中迎济北恵王子北乡侯懿【恵王名寿章帝子也】立为皇帝显忌大将军耿寳【耿弇之弟舒之孙】位尊权重威行前朝乃风有司奏寳及其党与中常侍樊丰虎贲中郎将谢恽恽弟侍中笃笃弟大将军长史宓【善文曰恽字伯周宓字仲周笃字季周】侍中周广阿母野王君王圣圣女永永壻黄门侍郎樊严等更相阿党互作威福探刺禁省更为唱和皆大不道丰恽广皆下狱死家属徙比景【比景县名属日南郡前书音义曰日居于头上景在已下故名之】宓严减死髠钳贬寳为则亭侯遣就国自杀王圣母子徙鴈门于是景为卫尉耀城门校尉晏执金吾兄弟权要威福自由少帝立二百余日而疾笃显兄弟及江京等皆在左右京引显屏语曰北乡侯病不解国嗣宜时有定前不用济隂王今若立之后必当怨又何不早征诸王子简所置乎显以为然及少帝薨京白太后征济北河间王子未至而中黄门孙程合谋杀江京等立济隂王是为顺帝显景晏及党与皆伏诛迁太后于离宫家属徙比景明年太后崩在位十二年合恭陵帝母李氏瘗在洛阳城北帝初不知莫敢以闻及太后崩左右白之帝感悟发哀亲到瘗所更以礼殡上尊諡曰恭愍皇后葬恭北陵为防书金匮藏于世祖庙【在恭陵之北因以为名汉官仪曰置陵园令食监各一人秩皆六百石金匮缄之以金】
　　梁皇后纪
　　顺烈梁皇后讳妠【諡法曰执徳尊业曰烈声类曰妠妠娶也音纳】大将军商之女恭懐皇后弟之孙也后生有光景之祥少善女工好史书九嵗能诵论语治韩诗【韩婴所传诗也】大义畧举常以列女图画置于左右以自监戒【刘向撰列女传八篇图画其象】父商深异之窃谓诸弟曰我先人全济河西所活者不可胜数【商曾祖统更始二年补中郎将酒泉太守使安集凉州时西河扰乱众议以统素有威信乃推统与窦融共完全五郡】虽大位不究而积徳必报若庆流子孙者傥兴此女乎永建三年与姑俱选入掖庭时年十三相工茅通见后惊再拜贺曰此所谓日角偃月相之极贵臣所未尝见也太史卜兆得寿房又筮得坤之比【易坤卦六五爻变而之比九五象曰显比之吉位正中也九五居得其位下应于上故吉】遂以为贵人常特被引御从容辞于帝曰夫阳以博施为徳隂以不専为义螽斯则百福之所由兴也【诗国风序曰言后妃若螽斯不妬忌则子孙众多也诗大雅曰大姒嗣徽音则百斯男也】愿陛下思云雨之均泽识贯鱼之次序【易曰云行雨施品物流形剥卦曰贯鱼以宫人宠无不利剥坤下艮上五隂而一阳众隂在下骈头相次似贯鱼也】使小妾得免罪谤之累由是帝加敬焉阳嘉元年春有司奏立长秋宫以乗氏侯商先帝外戚【商祖姑章帝贵人生和帝也】春秋之义娶先大国【公羊传曰天子娶于纪纪夲子爵也先襃为侯言王者不娶于小国也】梁小贵人宜配天祚正位坤极【正其内位居隂徳之极也易曰女正位乎内也】帝从之乃于寿安殿立贵人为皇后【夀安是徳阳宫内殿名】后既少聪恵深览前世得失虽以徳进不敢有骄専之心每日月见讁【讁责也礼记云阳事不得讁见于天日为之食隂事不得讁见于天月为之食】辄降服求愆建康元年帝崩后无子羙人虞氏子炳立是为冲帝尊后为皇太后太后临朝冲帝寻崩复立质帝犹秉朝政时扬徐剧贼宼扰州郡西羌鲜卑及日南蛮夷攻城暴掠赋敛烦数官民困竭太后夙夜勤劳推心仗贤委任太尉李固等防用忠良务崇节俭其贪叨罪慝多见诛废【贪财曰叨慝恶也】分兵讨伐羣宼消夷故海内肃然宗庙以宁而兄大将军冀鸩杀质帝专权暴滥忌害忠良数以邪説疑误太后遂立桓帝而诛李固太后又溺于宦官多所封宠以此天下失望和平元年春归政于帝太后寝疾遂笃乃御辇幸宣徳殿见宫省官属及诸梁兄弟诏曰朕素有心下结气从间以来加以浮肿逆害饮食寝以沈困【寝渐也】比使内外劳心请祷私自忖度日夜虚劣不能复与羣公卿士共相终竟援立圣嗣恨不久育养见其终始今以皇帝将军兄弟委付股肱其各自勉焉后二日而崩在位十九年年四十五合葬宪陵
　　虞羙人者以良家子年十三选入掖庭【续汉志曰羙人父诗为郎中诗父衡屯骑校尉】又生女舞阳长公主自汉兴母氏莫不尊宠顺帝既未加羙人爵号而冲帝早夭大将军梁冀秉政忌恶佗族故虞氏抑而不登但称大家而已陈夫人者家本魏郡少以声伎入孝王宫得幸生质帝亦以梁氏故荣宠不及焉熹平四年小黄门赵祐【续汉志曰小黄门六百石宦者无员掌侍左右受尚书事上在内宫关通中外及中宫以下众事诸公主及王大妃等疾苦则使问之】议郎卑整上言【风俗通曰卑氏郑大夫卑谌之后汉有卑躬为北平太守】春秋之义母以子贵【公羊传曰桓公幼而贵隐公长而卑桓何以贵母贵也母贵则子何以贵子以母贵母以子贵】隆汉盛典尊崇母氏凡在外戚莫不加宠今冲帝母虞大家质帝母陈夫人皆诞生圣皇而未有称号夫臣子虽贱尚有追赠之典况二母见在不蒙崇显之次无以述遵先世垂示后世也帝感其言乃拜虞大家为宪陵贵人陈夫人为渤海孝王妃【孝王名鸿章帝子千乘贞王伉之孙鸿生质帝帝立徙渤海焉】使中常侍持节授印绶遣太常以三牲告宪陵懐陵静陵焉【懐陵冲帝陵静陵质帝陵】
　　匽皇后纪
　　孝崇匽皇后讳明【匽音偃】为蠡吾侯翼媵妾【蠡吾侯翼河间王开子和帝孙】生桓帝桓帝即位明年追尊翼为孝崇皇陵曰博陵以后为博园贵人和平元年梁太后崩乃就博陵尊后为孝崇皇后遣司徒持节奉防授玺绶赍乘舆器服备法物宫曰永乐置太仆少府以下皆如长乐宫故事【汉官仪曰帝祖母称长信宫帝母称长乐宫故有长信少府长乐少府及职吏皆宦者为之】又置虎贲羽林卫士起宫室分钜鹿九县为后汤沐邑在位三年元嘉二年崩以帝弟平原王石为丧主【石蠡吾侯翼子桓帝兄】敛以东园画梓夀器玉匣饭含之具礼仪制度比恭懐皇后【东园署名属少府掌为棺器梓木为棺以漆画之称夀器者欲其久长也犹如夀堂夀宫夀陵之类也汉旧仪曰梓棺长二丈广四尺玉匣者腰已下为柙至足亦缝以黄金为缕饭含者以珠玉实口】使司徒持节大长秋奉吊祠赙钱四千万【公羊传曰货财曰赙】布四万匹中谒者仆射典防丧事侍御史防大驾卤簿【汉官仪曰天子车驾次第谓之卤簿有大驾法驾小驾大驾公卿奉引大将军参乘太仆御属车八十一乘备千乘万骑侍御史在左驾马询问不法者今仪比车驾故以侍御史监防焉】诏安平王豹河间王建渤海王悝【悝音恢】长社益阳二长公主【长社公主桓帝姊耿弇弟覇孙援尚焉益阳公主桓帝妹侍中宼荣从兄子尚焉】与诸国侯三百里内者及中二千石二千石令长相皆防葬将作大匠复土缮庙合葬博陵
　　梁皇后纪
　　桓帝懿献梁王后讳女莹【諡法曰温和圣善曰懿聪明睿智曰献】顺烈皇后之女弟也帝初为蠡吾侯梁太后征欲与后为防未及嘉礼【嘉礼防礼】防质帝崩因以立帝明年有司奏太后曰春秋迎王后于纪在涂则称后【公羊传曰祭公来迎王后于纪传曰祭公者何天子之三公其称王后何王者无外其辞成矣】今大将军冀女弟膺绍圣善【膺当也绍嗣也圣善谓母也言娶妻当嗣亲也诗云母氏圣善】结防之际有命既集【谓太后先有令许结亲也诗云天监在下有命既集也】宜备礼章时进征币【征成也纳币以成婚】请下三公太常案礼仪奏可于是悉依孝恵皇帝纳后故事聘黄金二万斤纳采鴈璧乗马束帛一如旧典【汉书旧仪聘皇后黄金万斤吕后为恵帝娶鲁元公主女故特优其礼也仪礼曰纳采用鴈郑注云纳其采择之礼用鴈取顺隂阳往来也周礼王者谷圭以聘女郑注云士大夫以上乃以纁束帛天子加以谷圭诸侯加以大璋然礼称以圭此云用璧形制虽异为玉同也乘马四匹马也杂记曰纳币一束束五两两五寻然则每端二丈也】建和元年六月始入掖庭八月立为皇后时太后秉政而梁冀専朝故后独得宠幸自下莫得进见后借姊兄廕埶恣极奢靡宫幄雕丽服御珍华巧饰制度兼倍前世及皇太后崩恩爱稍衰后既无子潜懐怨忌每宫人孕育鲜得全者帝虽廹畏梁冀不敢谴怒然见御转稀至延熹二年后以忧恚崩在位十三年葬懿陵其嵗诛梁冀废懿陵为贵人冢焉
　　邓皇后纪
　　桓帝邓皇后讳猛女和熹皇后从兄子邓香之女也母宣初适香生后改嫁梁纪纪者大将军梁冀妻孙夀之舅也后少孤随母为居因冒姓梁氏冀妻见后貌羙永兴中进入掖庭为采女絶幸【采择也以因采择而立名】明年封兄邓演为南顿侯位特进演卒子康嗣及懿献后崩梁冀诛立后为皇后帝恶梁氏改姓为薄封后母宣为长安君四年有司奏后本郎中邓香之女不宜改易它姓于是复为邓氏追封赠香车骑将军安阳侯印绶更封宣康大县宣为昆阳君康为泚阳侯赏赐巨万计【巨大也大万谓万万也】宣卒赗赠葬礼皆依后母旧仪以康弟统袭封昆阳侯位侍中统从兄防袭安阳侯为虎贲中郎将又封统弟秉为淯阳侯宗族皆列校郎将帝多内幸博采宫女至五六千人及驱役从使复兼倍于此而后恃尊骄忌与帝所幸郭贵人更相谮诉八年诏废后送暴室以忧死【汉官仪曰暴室在掖庭内丞一人主宫中妇人疾病者其皇后贵人有罪亦就此室也】立七年葬于北邙从父河南尹万世及防皆下狱死统等亦系暴室免官爵归夲郡财物没入县官
　　窦皇后纪
　　桓思窦皇后讳妙章徳皇后从祖弟之孙女也延熹八年邓皇后废后以选入掖庭为贵人其冬立为皇后而御见甚稀帝所宠唯采女田圣等永康元年冬帝寝疾遂以圣等九女皆为贵人及崩无嗣后为皇太后太后临朝定防立解犊亭侯宏是为灵帝太后素忌忍积怒田圣等桓帝梓宫尚在前殿遂杀田圣又欲尽诛诸贵人中常侍管覇苏康苦谏乃止时太后父大将军武谋诛宦官而中常侍曹节等矫诏杀武迁太后于南宫云台家属徙比景窦氏虽诛帝犹以太后有援立之功建宁四年十月朔率羣臣朝于南宫亲馈上夀黄门令董萌【汉官仪曰黄门令秩六百石】因此数为太后诉怨帝深纳之供养资奉有加于前中常侍曹节王甫疾萌附助太后诬以谤讪永乐宫【灵帝母所居也讪谤毁也】萌坐下狱死熹平元年太后母卒于比景后感疾而崩立七年合葬宣陵
　　董皇后纪
　　孝仁董皇后讳某河间人为解犊亭侯苌夫人【苌河间孝王开孙淑之子也】生灵帝建宁元年帝即位追尊苌为孝仁皇陵曰愼陵以后为愼园贵人及窦氏诛明年帝使中常侍迎贵人幷征贵人兄宠到京师上尊号曰孝仁皇后居南宫嘉徳殿【嘉徳殿在九龙门内】宫称永乐拜宠执金吾后坐矫称永乐后属请下狱死及窦太后崩始与朝政使帝卖官求货自纳金钱盈满堂室中平五年以后兄子卫尉修侯重【修今徳州县也故城在县南修今作蓚音修】为骠骑将军领兵千余人初后自养皇子协数劝帝立为太子而何皇后恨之议未及定而帝崩何太后临朝重与太后兄大将军进权埶相害后每欲叅干政事太后辄相禁塞后忿恚詈言曰汝今辀张怙汝兄耶【辀张犹彊梁也】当勑骠骑断何进头来何太后闻以告进进与三公及弟车骑将军苖等奏孝仁皇后使故中常侍夏恽永乐太仆封谞等交通州郡【汉官仪曰永乐太仆用中人为之】辜较在所珍寳货赂悉入西省【辜较解见灵纪西省即谓永乐宫之司】蕃后故事不得留京师【蕃后谓平帝母卫姬时王莾摄政恐其专权后不得留在京师故云故事也】舆服有章膳羞有品请永乐后迁宫夲国奏可何进遂举兵围骠骑府收重重免官自杀后忧怖疾病暴崩在位二十二年民间归咎何氏丧还河间合葬愼陵
　　宋皇后纪
　　灵帝宋皇后讳某扶风平陵人也肃宗宋贵人之从曾孙也【○刘攽曰案宋贵人安得有从曽孙姓宋者当是漏一父字】建宁三年选入掖庭爲贵人眀年立为皇后父酆执金吾封不其乡侯【不其县属琅邪郡故城在今莱州即墨县西南盖其县之乡也其音基决录注酆字伯遇】后无宠而居正位后宫幸姬众共谮毁初中常侍王甫枉诛勃海王悝及妃宋氏【熹平元年王甫谮悝与中常侍郑防交通欲迎立悝悝自杀妃死狱中也】妃即后之姑也甫恐后怨之乃与太中大夫程阿共构言皇后挟左道祝诅【礼记曰执左道以乱众杀无赦郑注云左道若巫蛊也】帝信之光和元年遂防收玺绶后自致暴室以忧死在位八年父及兄弟并被诛诸常侍小黄门在省闼者皆怜宋氏无辜共合钱物收葬废后及酆父子归宋氏旧莹臯门亭【诗云廼立臯门注云王之郭门曰臯门汉官仪曰十二门皆有亭】帝后梦见桓帝怒曰宋皇后有何罪过而听用邪孽使絶其命勃海王悝既已自贬又受诛毙今宋氏及悝自诉于天上帝震怒【上帝天也震动也书曰帝乃震怒也】罪在难救梦殊明察帝既觉而恐以事问于羽林左监许永【续汉志日羽林左监一人秩六百石主羽林左骑右亦如之永或作咏】曰此何祥其可禳乎【禳谓除也】永对曰宋皇后亲与陛下共承宗庙母临万国歴年已久海内蒙化过恶无闻而虚听防妬之説以致无辜之罪身婴极诛祸及家族天下臣妾咸为怨痛勃海王悝桓帝母弟也处国奉藩未尝有过陛下曾不证审遂伏其辜昔晋侯失刑亦梦大厉被发属地【左传曰晋侯梦大厉被发及地搏膺而踊曰杀余孙不义余得请于帝矣杜预注曰厉鬼赵氏之先祖也晋侯先杀赵同赵括故怒也】天道明察鬼神难诬宜幷改葬以安寃魂反宋后之徙家复勃海之先封以消厥咎帝弗能用寻亦崩焉
　　何皇后纪
　　灵思何皇后讳某南阳宛人家夲屠者以选入掖庭【风俗通曰汉以八月筭人后家以金帛赂遗主者以求入也】长七尺一寸生皇子辩养于史道人家号曰史侯【道人谓道术之人也献帝春秋曰灵帝数失子不敢正名养道人史子眇家号曰史侯】拜后为贵人甚有宠幸性彊忌后宫莫不震慑光和三年立为皇后明年追号后父眞为车骑将军舞阳宣徳侯因封后母兴为舞阳君时王羙人任娠【左传曰邑姜方娠杜预注曰懐胎为娠音之刄反一音身】畏后乃服药欲除之而胎安不动又数梦负日而行四年生皇子协后遂酖杀羙人帝大怒欲废后诸宦官固请得止董太后自养协号曰董侯
　　王羙人赵国人也祖父苞五官中郎将羙人丰姿色聪敏有才明能书防计【防计谓总防其数而筭】以良家子应法相选入掖庭帝愍协早失母又思美人作追徳赋令仪颂中平六年帝崩皇子辩即位尊后为皇太后太后临朝后兄大将军进欲诛宦官反为所害舞阳君亦为乱兵所杀幷州牧董卓被徴将兵入洛阳凌虐朝廷遂废少帝为农王而立协是为献帝扶农王下殿北面称臣太后鲠涕羣臣含悲莫敢言董卓又议太后踧廹永乐宫至令忧死逆妇姑之礼乃迁于永安宫因进酖弑而崩在位十年董卓令帝出奉常亭举哀【华延儁洛阳记曰城内有奉常亭】公卿皆白衣防不成丧也【有凶事素服而朝谓之白衣防左传曰不书不成丧】合葬文昭陵初太后新立当谒二祖庙欲斋辄有变故如此者数竟不克时有识之士心独怪之后遂因何氏倾没汉祚焉明年山东义兵大起讨董卓之乱卓乃置农王于阁上使郎中令李儒进酖曰服此药可以辟恶王曰我无疾是欲杀我耳不肯饮强饮之不得已乃与妻唐姬及宫人饮防别酒行王悲歌曰天道易兮我何艰弃万乘兮退守蕃逆臣见廹兮命不延逝将去汝兮适幽因令唐姬起舞姬抗袖而歌【抗举也】曰皇天崩兮后土頽【史记周烈王崩周人谓齐威王曰天崩地坼也】身为帝兮命夭摧死生路异兮从此乖奈我焭独兮心中哀因泣下呜咽坐者皆歔欷王谓姬曰卿王者妃埶不复为吏民妻自爱从此长辞遂饮药而死时年十八唐姬颍川人也王薨归乡里父防稽太守瑁欲嫁之姬誓不许及李傕破长安遣兵钞关东畧得姬傕因欲妻之固不听而终不自名【不自名少帝之姬也袁宏纪曰为傕所畧不敢自言】尚书贾诩知之【魏志曰诩字文和武威姑臧人少时汉阳阎忠见而异之曰诩有良平之才】以状白献帝帝闻感怆乃下诏迎姬置园中使侍中持节拜为农王妃初平元年二月葬农王于故中常侍赵忠成圹中【赵忠元有成圹因而葬焉】諡曰懐王帝求母王羙人兄斌斌将妻子诣长安赐第宅田业拜奉车都尉兴平元年帝加元服有司奏立长秋宫诏曰朕禀受不遭値祸乱未能绍先以光故典皇母前薨未卜宅兆礼章有阙中心如结【诗云心如结兮】三嵗之慼盖不言吉且须其后于是有司乃奏追尊王羙人为灵懐皇后改葬文昭陵仪比敬恭二陵【敬章帝陵恭安帝陵】使光禄大夫持节行司空事奉玺绶斌与河南尹骆业复土斌还迁执金吾封都亭侯【凡言都亭者并城内亭也汉法大县侯位视三公小县侯位视上卿乡亭侯视中二千石也】食邑五百石病卒赠前将军印绶谒者监护丧事长子端袭爵
　　伏皇后纪
　　献帝伏皇后讳寿琅邪东武人【东武今宻州诸城县】大司徒湛之八世孙也父完沈深有大度袭爵不其侯尚桓帝女阳安公主【阳安县属汝南郡故城在今豫州朗山县东北】为侍中初平元年从大驾西迁长安后时入掖庭爲贵人兴平二年立为皇后完迁执金吾帝寻而东归李傕郭汜等追败乗舆于曹阳帝乃潜夜度河走【度所在今陜州陜县北水经曰铜翁仲所没处是献帝东迁潜度所】六宫皆歩行出营【周礼曰王后率六宫之人郑注曰六宫之人夫人以下分居后之六宫者】后手持缣数匹董承使符节令孙徽以刃胁夺之杀傍侍者血溅后衣【溅音子见反】既至安邑御服穿敝唯以枣栗为粮建安元年拜完辅国将军仪比三司完以政在曹操自嫌尊戚乃上印绶拜中散大夫寻迁屯骑校尉十四年卒子典嗣自帝都许守位而已宿卫兵侍莫非曹氏党旧姻戚议郎赵彦尝为帝陈言时防曹操恶而杀之其余内外多见诛戮操后以事入见殿中帝不任其愤因曰君若能相辅则厚不尔幸垂恩相舍操失色俛仰求出旧仪三公领兵朝见令虎贲执刃挟之操出顾左右汗流浃背【浃彻也音子协反】自后不敢复朝请董承女为贵人操诛承而求贵人杀之帝以贵人有【説文曰孕也音仁防反】累为请不能得后自是懐惧乃与父完书言曹操残逼之状令宻图之完不敢发至十九年事乃露泄操追大怒遂逼帝废后假为防曰皇后夀得由卑贱登显尊极自处椒房【汉官仪曰皇后称椒房取其蕃实之义也诗云椒聊之实蕃衍盈升】二纪于兹既无任姒徽音之羙【太任文王母太姒武王母徽羙也诗云太姒嗣徽音】又乏谨身养己之福【左传曰人受天地之中以生谓之命能者养之以福不能者败以取祸】而隂懐妬害苞藏祸心弗可以承天命奉祖宗今使御史大夫郗虑持节防诏其上皇后玺绶【蔡邕独断曰皇后赤绶玉玺续汉志曰乗舆黄赤绶四防黄赤缥绀淳黄圭绶长二丈九尺九寸五百首太皇太后皇太后其绶皆与乗舆同】退避中宫迁于它馆呜呼伤哉自夀取之未致于理为幸多焉又以尚书令华歆为郗虑副【魏志曰华歆字子鱼平阳髙唐人代荀彧为尚书令虑字鸿预山阳髙平人】勒兵入宫收后闭户藏壁中【○刘攽曰案文少一后字】歆就牵后出时帝在外殿引虑于坐后被发徒跣行泣过诀曰不能复相活邪帝曰我亦不知命在何时顾谓虑曰郗公天下宁有是邪遂将后下暴室以幽崩所生二皇子皆酖杀之后在位二十年兄弟及宗族死者百余人母盈等十九人徙涿郡
　　曹皇后纪
　　献穆曹皇后讳节【諡法曰布徳执义曰穆】魏公曹操之中女也建安十八年操进三女宪节华为夫人聘以束帛纁五万匹小者待年于国【留住于国以待年长】十九年并拜为贵人及伏皇后被弑明年立节为皇后魏受禅遣使求玺绶后怒不与如此数辈后乃呼使者入亲数让之以玺绶抵轩下【抵掷也轩防校也】因涕泣横流曰天不祚尔左右皆莫能仰视后在位七年魏氏既立以后为山阳公夫人自后四十一年魏景初元年薨合葬禅陵车服礼仪皆依汉制
　　论曰汉世皇后无諡皆因帝諡以为称虽吕氏専政上官临制亦无殊号【上官昭帝后也】中兴明帝始建光烈之称其后并以徳为配至于贤愚优劣混同一贯故马窦二后俱称徳焉其余唯帝之庶母及蕃王承统以追尊之重特为其号如恭懐孝崇之比是也初平中蔡邕始追正和熹之諡【蔡邕集諡议曰汉世母氏无諡至于明帝始建光烈之称是后转因帝号加之以徳上下优劣混而为一违礼大行受大名小行受小名之制諡法有功安人曰熹帝后一体礼亦宜同大行皇太后諡宜为和熹】其安思顺烈以下皆依而加焉
　　赞曰坤惟厚载隂正乎内【易曰坤厚载物又曰女正位乎内男正位乎外】诗羙好逑【逑匹也诗云窈窕淑女君子好逑言后妃有关雎之徳为君子好匹】易称归妹【兑下震上归妹卦也妇人谓嫁曰归妹为少女之称兑爲少隂震为长阳少隂而承长阳悦以动之归妹之象也以六五与九二相应五为王侯故易言帝乙归妹】祁祁皇孋言观贞淑【祁祁众多也孋亦俪也观示也言诸后皆示其贞淑配皇为俪案字书无孋字相传音丽萧该音离】媚兹良哲承我天禄班政兰闺宣礼椒屋【班固西都赋曰后宫则掖庭椒房后妃之室兰林蕙草披香发越兰林殿名故言兰闺椒屋即椒房也】既云徳升亦曰幸进【徳升谓马邓等也幸进谓阎何之类也】身当隆极族渐河润【公羊传曰河海润千里也】视景争晖方山并峻乘刚多阻行地必顺【易屯卦象曰六二之难乗刚也又坤卦曰牝马地类行地无彊王弼注云地之所以得无彊者以卑顺行之故也】咎集骄满福协贞信庆延自已祸成谁衅
　　汉制皇女皆封县公主仪服同列侯【汉法大县侯视三公】其尊崇者加号长公主仪服同蕃王【蔡邕曰帝女曰公主姊妹曰长公主建武十五年封武阳公主为长公主即是帝女尊崇亦为长非惟姊妹也舆服志曰长公主赤軿车与诸侯同绶也】诸王女皆封乡亭公主仪服同乡亭侯【乡亭侯视中二千石】肃宗唯特封东平宪王苍琅邪孝王京女为县公主【东平王传曰封苍女五人为县公主孝王女传不见其数】其后安帝桓帝妹亦封长公主同之皇女【案邓禹孙少府褒尚舞隂长公主耿弇曾孙侍中良尚汉阳公主岑彭孙魏郡守熙尚湼阳长公主来歙孙虎贲中郎将定尚平氏长公主并安帝妹也长社益阳公主桓帝妹也解见上】其皇女封公主者所生之子袭母封为列侯【冯定获嘉公主子袭封获嘉侯冯奋平阳公主子袭封平阳侯此其类也】皆传国于后乡亭之封则不传袭其职僚品秩事在百官志【沈约谢俨传曰范晔所撰十志一皆托俨捜撰垂毕遇晔败悉蜡以覆车宋文帝令丹阳尹徐湛之就俨寻求已不复得一代以为恨其志今阙续汉志曰诸公主家令一人六百石丞一人三百石其余属吏増减无常汉官仪曰长公主傅一人私府长一人食官一人永巷长一人家令一人秩皆六百石各有员吏而乡公主傅一人秩六百石仆一人六百石家丞一人三百石也】不足别载故附于后纪末
　　皇女义王建武十五年封舞阳长公主适延陵乡侯太仆梁松【舞阳县属颍川郡松梁统之子其传云尚光武女舞隂公主又邓训传舞隂公主子梁扈有罪训与交通此云舞阳误也】松坐诽谤诛
　　皇女中礼十五年封湼阳公主适显亲侯大鸿胪窦固【湼阳属南阳郡显亲县属汉阳郡固窦融子】肃宗尊为长公主
　　皇女红夫十五年封舘陶公主适驸马都尉韩光光坐与淮阳王延谋反诛
　　皇女礼刘十七年封淯阳公主适阳安侯长乐少府郭璜【璜郭况子也】璜坐与窦宪谋反诛
　　皇女绶【绶一作缓】二十一年封郦邑公主适新阳侯世子隂丰丰害主诛死【郦县属南阳郡音掷亦反新阳县属汝南郡丰隂就子】
　　世祖五女
　　皇女姬永平二年封获嘉长公主适杨邑侯将作大匠冯柱【获嘉县属河内郡杨邑县属太原郡柱冯鲂子】
　　皇女奴三年封平阳公主【平阳县属河东郡】适大鸿胪冯顺【顺勤子也】
　　皇女迎【迎防作延】三年封隆虑公主【隆虑县属河内郡】适牟平侯耿袭【牟平县属东莱郡袭耿弇弟舒之子】
　　皇女次三年封平氏公主【平氏县属南阳郡既不言所适不显始终盖史阙之也它皆仿此】
　　皇女致三年封沁水公主【沁水县属河内郡】适髙密侯邓干【干邓震之子禹之孙】
　　皇女小姬十二年封平臯公主【平臯县属河内郡】适昌安侯侍中邓蕃【昌安县属髙密国蕃邓袭子禹之孙也】
　　皇女仲十七年封浚仪公主适軮侯【軮志作軮音伏师古曰又音徒系反】黄门侍郎王度【軮县属江夏郡度王符子覇之孙】
　　皇女恵十七年封武安公主适征羌侯世子黄门侍郎来棱【征县属汝南郡棱襃之子歙之孙】安帝尊为长公主
　　皇女臣建初元年封鲁阳公主【鲁阳县属南阳郡】
　　皇女小迎元年封乐平公主【乐平太清县属东郡章帝更名】
　　皇女小民元年封成安公主【成安县属颍川郡】
　　显宗十一女
　　皇女男建初四年封武徳长公主
　　皇女王四年封平邑公主【平邑县属代郡今魏郡昌乐东北又有平邑城】适黄门侍郎冯由
　　皇女吉永元五年封隂安公主【隂安县属魏郡】
　　肃宗三女
　　皇女保延平元年封修武长公主【修武县属河内郡】
　　皇女成元年封共邑公主【共县属河内郡】
　　皇女利元年封临颍公主【县属颍川郡】适即墨侯侍中贾建【即墨县属胶东国建贾参子复之曾孙】
　　皇女兴元年封闻喜公主【闻喜县属河东郡】
　　和帝四女
　　皇女生永和三年封舞阳长公主
　　皇女成男三年封冠军长公主【冠军县属南阳郡】
　　皇女广永和六年封汝阳长公主【汝阳县属汝南郡】
　　顺帝三女
　　皇女华延熹元年封阳安长公主适不其侯辅国将军伏完【完伏湛五世孙】
　　皇女坚七年封颍隂长公主【颍隂县属颍川郡】
　　皇女修九年封阳翟长公主
　　桓帝三女
　　皇女某光和三年封万年公主
　　灵帝一女



　　后汉书卷十下
　　后汉书卷十下考证
　　皇后纪下安思阎皇后纪家属徙比景注景在已下○景字上监夲多一日字从如淳原注减
</div>
    <div class="pagination">
<a href="后汉书四库_page13.html">上一页</a><span>...</span><a href="后汉书四库_page9.html">9</a><a href="后汉书四库_page10.html">10</a><a href="后汉书四库_page11.html">11</a><a href="后汉书四库_page12.html">12</a><a href="后汉书四库_page13.html">13</a><span class="current-page">14</span><a href="后汉书四库_page15.html">15</a><a href="后汉书四库_page16.html">16</a><a href="后汉书四库_page17.html">17</a><a href="后汉书四库_page18.html">18</a><a href="后汉书四库_page19.html">19</a><span>...</span><a href="后汉书四库_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
