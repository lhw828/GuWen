<!DOCTYPE html>
<html>
 <head>
  <meta charset="utf-8"/>
  <title>
   旧唐书 - 第 61 页/共 175 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   旧唐书 - 第 61 页/共 175 页
  </h1>
  <div class="content">
   秦、汉初，置侍中，曾无台省之名。自晋始置门下省，南、北朝皆因之。龙朔改为东台，光宅改为鸾台，神龙复。  
　　侍中二员。 隋曰纳言，又名侍内。武德为纳言，又改为侍中。龙朔改东台左相，光宅元年改为纳言，神龙复为侍中。开元元年改为黄门监，五年复为侍中。天宝二年改为左相。至德二年复改为侍中。武德定令，侍中正三品，大历二年十一月九日，升为正二品。旧制，宰相常于门下省议事，谓之政事堂。永淳二年七月，中书令裴炎以中书执政事笔，遂移政事堂于中书省。开元十一年，中书令张说改政事堂为中书门下，其政事印，改为中书门下之印也。  
　　侍中之职，掌出纳帝命，缉熙皇极，总典吏职，赞相礼仪，以和万邦，以弼庶务，所谓佐天子而统大政者也。凡军国之务，与中书令参而总焉，坐而论之，举而行之，此其大较也。凡下之通上，其制有六：一曰奏抄，二曰奏弹，三曰露布，四曰议，五曰表，六曰状；皆审署申覆而施行焉。凡法驾行幸，则负宝而从。大朝会、大祭祀，则板奏中严外办，以为出入之节。舆驾还宫，则请解严，所以告礼成也。凡大祭祀，皇帝致斋，既朝，则请就斋室。将奠，则奉玉及币以进。盥手，则取匜以沃。洗爵，则酌罍水以奉。及赞酌泛齐，进福酒以成其礼焉。若享宗庙，则进瓚而赞酌郁酒以稞。既稞，则赞酌醴齐。其余如飨神祇之礼。藉田，则奉耒以赞事。凡诸侯王及四夷之君长朝见，则承诏而劳问之。临轩命使，册后及太子，则承诏以命之。凡制敕慰问外方之臣及征召者，则监其封题。若发驿遣使，则给其传符，以通天下之信。凡官爵废置，刑政损益，皆授之于记事之官。既书于策，则监其记注焉。凡文武职事六品已下，所司进拟，则量其阶资，校其才用，以审定之。若拟职不当，随其优屈，退而量焉。  
　　门下侍郎二员。 隋曰黄门侍郎。龙朔为东台侍郎，咸亨改为黄门侍郎，垂拱改为鸾台侍郎，天宝二年改为门下侍郎，乾元元年改为黄门侍郎，大历二年四月复为门下侍郎。武德定令，中书门下侍郎，同尚书侍郎，正四品上。大历二年九月敕升为正三品也。　　门下侍郎掌贰侍中之职。凡政之弛张，事之与夺，皆参议焉。若大祭祀，则从升坛以陪礼。皇帝盥手，则奉巾以进。既帨，则奠巾于篚，奉瓠爵以赞献。凡元正、冬至天子视朝，则以天下祥瑞奏闻。  
　　给事中四员。 正五品上。隋曰给事郎，置四员，位次门下侍郎。武德定令，曰给事中。龙朔改为东台舍人，咸亨复。　　给事中掌陪侍左右，分判省事。凡百司奏抄，侍中审定，则先读而署之，以驳正违失。凡制敕宣行，大事则称扬德泽，褒美功业，覆奏而请施行；小事则署而颁之。凡国之大狱，三司详决，若刑名不当，轻重或失，则援法例退而裁之。凡发驿遣使，则审其事宜，与黄门侍郎给之；其缓者给传，即不应给，罢之。凡文武六品已下授职官，所司奏拟，则校其仕历浅深，功状殿最，访其德行，量其才艺；若官非其人，理失其事，则白侍中而退量焉。若弘文馆图书之缮写、雠校，亦课而察之。凡天下冤滞未申及官吏刻害者，必听其讼，与御史、中书舍人同计其事宜，而申理之。  
　　录事四人， 从七品上。　　主事四人， 从八品下。　　令史十一人，书令史二十二人，甲库令史七人，传制八人，亭长六人，掌固十人，修补制敕匠五人。  
　　左散骑常侍二人。 从三品。魏、晋置散骑常侍、侍郎，与侍中、黄门侍郎共平尚书奏事。其后用人或杂，江左不重此官，或省或置。隋初省散骑侍郎，置常侍四人，从三品，掌陪从朝直。炀帝又省之。武德初，以为加官。贞观初，置常侍二人，隶门下省。明庆二年，又置二员，隶中书省，始有左右之号，并金蝉珥貂。左常侍与侍中左貂，右常侍与中书令右貂，谓之八貂。龙朔为左侍极，咸亨复。广德二年五月，升为正三品，加置四员。兴元元年正月，左右各加一员。贞元四年正月敕，依旧四员也。　　常侍掌侍奉规讽，备顾问应对。 宝应二年敕，左右散骑常侍各置参官两人，令自拣择闻奏，参典亦置两人，后省。  
　　谏议大夫四员。 秦、汉曰谏大夫，光武加议字。隋于门下省置谏议大夫七员，从四品下。武德四年敕置四员，正五品上。龙朔改为正谏大夫，神龙复。大历四年敕只四员，正五品上。龙朔七年三月敕，其谏议四员，内供奉不得为正员。至贞元四年五月十五日敕，谏议分为左右，加置八员，四员隶门下为左，会昌二年十一月中书奏：隋于门下省置谏议大夫七员，从四品下。今正五品上。自大历二年门下中书侍郎升为正三品，两省遂阙四品官。其谏议大夫望升为正四品下，分为左右，以备两省四品之阙。向后与丞郎出入迭用，以重其选。敕可之。　　谏议大夫掌侍从赞相，规谏讽谕。凡谏有五：一曰讽谏，二曰顺谏，三曰规谏，四曰致谏，五曰直谏。  
　　起居郎二员， 从六品上。古无其名，隋始置起居舍人二员。贞观二年省起居舍人，移其职于门下，置起居郎二员。明庆中又置起居舍人，始与起居郎分在左右。龙朔二年改为左史，咸亨复。天授元年又改为左史，神龙复也。  
　　楷书手三人。起居郎掌起居注，录天子之言动法度，以修记事之史。凡记事之制，以事系日，以日系月，以月系时，以时系年。必书其朔日甲乙，以纪历数，典礼文物，以考制度，迁拜旌赏以劝善，诛伐黜免以惩恶。季终则授之国史焉。 自汉献帝后，历代帝王有起居注，著作编之，每季为卷，送史馆也。  
　　左补阙二员， 从七品上。　　左拾遣二员。 从八品上。古无此官名。天后垂拱元年二月二十九日敕：“记言书事，每切于旁求；补阙拾遣，未弘于注选。瞻言共理，必藉众才，寄以登贤，期之进善。宜置左右补阙各二员，从七品上，左右拾遣各二员，从八品上，掌供奉讽谏，行立次左右史之下。仍附于令。”天授二年二月，加置三员，通前五员。大历四年，补阙、拾遣，各置内供奉两员。七年五月十一日敕，补阙、拾遣，宜各置两员也。　　补阙、拾遣之职，掌供奉讷谏，扈从乘舆。凡发令举事，有不便于时，不合于道，大则廷议，小则上封。若贤良之遗滞于下，忠孝之不闻于上，则条其事状而荐言之。  
　　典仪二员。 从九品。南齐有典仪录事一员，梁有典仪之官，后省。皇朝又置典仪二人，隶门下省。初用人皆轻，贞观末，李义府为之，自是用士人为之。　　赞者十二人。 隋太常、鸿胪二寺，皆有赞者，皇朝因置之，隶门下省，掌赞唱，为行事之节。分番上下，谓之番官。　　典仪掌殿上赞唱之节，及殿廷版位之次。凡国有大礼，侍中行事，及进中严外办之版，皆赞相焉。  
　　城门郎四员。 从六品上。汉有城门校尉，掌京城诸门启闭之节。隋改校尉为城门郎，置四员，从六品，皇朝因之也。　　令史一人，书令史二人，门仆八百人。 门仆，晋代有之。皇朝隶城门局，分番上下，掌送管钥。城门郎掌京城皇城宫殿诸门启闭之节，奉出纳管钥。开则先外而后内，合则先内而后外，所以重中禁，尊皇居也。候其晨昏击鼓之节而启闭之。凡皇城宫城合门之钥，先酉而出，后戌而入；开门之钥，后丑而出，夜尽而入。京城合门之钥，后申而出，先子而入；开门之钥，后子而出，先卯而入。若非其时而有命启闭，则诣阁覆奏。  
　　符宝郎四员。 从六品上。周有典瑞之职，秦有符玺令，汉曰符玺郎。两汉得秦六玺及传国玺，后代传之。隋置符玺郎二员，从六品。天后恶玺字，改为宝。其受命传国等八玺文。并改雕宝字。神龙初，复为符玺郎。开元初，又改为符宝，从玺文也。　　令史二人，书令史三人，主宝六人，主符三十人，主节十八人。符宝郎掌天子八宝及国之符节，辨其所用。有事则请于内，既事则奉而藏之。八宝：一曰神宝，所以承百王，镇万国。二曰受命宝，所以修封禅，礼神祇。三曰皇帝行宝，答疏于王公则用之；四曰皇帝之宝，劳来勋贤则用之。五曰皇帝信宝，征召臣下则用之。六曰天子行宝，答四夷书则用之。七曰天子之宝，慰抚蛮夷则用之；八曰天子信宝，发番国兵则用之。凡大朝会，则捧宝以进于御座。车驾行幸，则奉宝以从于黄钺之内。凡国有大事，则出纳符节，辨其左右之异，藏其左而班其右，以合中外之契焉。一曰铜鱼符，所以起军旅，易守长。二曰传符，所以给邮驿，通制命。三曰随身鱼符，所以明贵贱，应征召。四曰木契，所以重镇守，慎出纳。五曰旌节，所以委良能，假赏罚。鱼符之制，王畿之内，左三右一；王畿之外，左五右一。 左者在内，右者在外。行用之日，从第一为首，后事须用，以次发之，周而复始。　大事兼敕书，小事但降符，函封遣使，合而行之。传符之制，太子监国曰双龙之符，左右各十。京都留守曰麟符，左二十，其右一十有九。东方曰青龙之符，西方曰驺虞之符，南方曰硃雀之符，北方曰玄武之符，左四右三。 左者进内，右者付外。  
　　随身鱼符之制，左二右一，太子以玉，亲王以金，庶官以铜，佩以为饰。刻姓名者，去官而纳焉；不刻者，传而佩之。木契之制，太子监国，则王畿之内，左右各三；王畿之外，左右各五；庶官镇守，则左右各十。旌节之制，命大将帅及遣使于四方，则请而佩之。旌以专赏，节以专杀。 《周礼》之制，山国用虎节，土国用人节，泽国用龙节，皆金也。又云，道路用旌节，即汉使所持者是也。  
　　弘文馆： 后汉有东观，魏有崇文馆，宋有玄、史二馆，南齐有总明馆，梁有士林馆，北齐有文林馆，后周有崇文馆，皆著撰文史，鸠聚学徒之所也。武德初置修文馆，后改为弘文馆。后避太子讳，改曰昭文馆。开元七年，复为弘文馆，隶门下省。　　学士。学士无员数，自武德已来，皆妙简贤良为学士。故事，五品已上称学士，六品已下为直学士，又有文学直馆学士，不定员数。馆中有四部书及图籍，自垂拱已后，皆宰相兼领，号为馆主，常令给事中一人判馆事。学生三十人，校书郎二人， 从九品上。　　令史二人，楷书手三十人，典书二人，拓书手三人，笔匠三人，熟纸装潢匠九人，亭长二人，掌固四人。弘文馆学士掌详正图籍，教授生徒。凡朝廷有制度沿革，礼仪轻重，得参议焉。校书郎掌校理典籍，刊正错谬。其学生教授考试，如国子学之制焉。  
　　中书省 秦始置中书谒者，汉元帝去“谒者”二字。历代但云中书。后周谓之内史省，隋因为内史省，置内史监、令各一员。炀帝改为内书省。武德复为内史省，三年改为中书省。龙朔改为西台，光宅改为凤阁，神龙复为中书省。开元元年改为紫微省，五年复旧。  
　　中书令二员。 汉、魏品卑而付重。魏置监、令各一员，历南朝不改。隋省监，置令二人，正三品。隋文帝废三公府僚，令中书令与侍中知政事，遂为宰相之职。隋曰内书令。武德日内史令，寻改为中书令。龙朔为西台右相，咸亨复为中书令。光宅为凤阁令。开元元年改为紫微令，五年复为中书令。天宝改为右相，至德二年复为中书令。本正三品，大历二年十一月九日，与侍中同升正二品，自后不改也。  
　　中书令之职，掌军国之政令，缉熙帝载，统和天人。入则告之，出则奉之，以厘万邦，以度百揆，盖佐天子而执大政也。凡王言之制有七：一曰册书，二曰制书，三曰慰劳制书，四曰发敕，五曰敕旨，六曰论事敕书，七曰敕牒，皆宣署申覆而施行之。凡大祭祀群神，则从升坛以相礼。享宗庙，则从升阼阶。亲征篡严，戒敕百僚，册命亲贤，临轩则使读册。若命之于朝，则宣而授之。凡册太子，则授玺。凡制诏宣传，文章献纳，皆授之于记事之官。 武德、贞观故事，以尚书省左右仆射各一人及侍中、中书令各二人，为知政事官。其时以他官预议国政者，云与宰相参议朝政，或云平章国计，或云专典机密，或参议政事。贞观十七年，李勣为太子詹事，特诏同知政事，始谓同中书门下三品。自是，仆射常带此称。自余非两省长官预知政事者，亦皆以此为名。永淳中，始诏郭正一、郭待举、魏玄同等，与中书门下同承受进旨平章事。自天后已后，两省长官及同中书门下三品并平章事，为宰相。其仆射不带同中书门下三品者，但厘尚书省而已。总章二年，东台侍郎张文瓘，西台侍郎戴至德等，始以同中书门下三品著之入衔。自是相承至今。永淳二年，黄门侍郎刘齐贤知政事，称同中书门下平章事，自后两省长官，及他官执政未至侍中书令者，皆称同中书门下平章事也。  
　　中书侍郎二员。 汉置中书，掌密诏，有令、仆、丞、郎四官。魏曰中书郎，晋加“侍”字。隋置内书省，改为内书侍郎，正四品。武德初为内史侍郎，三年改为中书侍郎。龙朔、光宅、开元，随曹易号。至德复为中书侍郎。武德定令，与尚书侍郎俱第四品。大历二年九月，与门下侍郎共升为正三品也。　　中书侍郎掌贰令之职。凡邦国之庶务，朝廷之大政，皆参议焉。凡临轩册命大臣，令为之使，则持册书以授之。凡四夷来朝，监轩则受其表疏，升于西阶而奏。若献贽币，则受之以授于所司。  
　　中书舍人六员。 正五品上。曹魏于中书置通事一人，掌呈奏按章。高贵乡公于通事下加“舍人”二字。晋于中书置舍人、通事各一人。自魏、晋、齐、梁，诏诰皆出于中书令、中书侍郎，中书通事舍人但掌呈奏而已。或通事有文字者，别敕知诏诰。至梁武，制诰专令舍人掌之，兼去“通事”二字，但云中书舍人。隋曰内史舍人，置八员，掌制诰，品第六。寻升五品上。炀帝改内书舍人，置四员。武德初为内史舍人，三年，改为中书舍人。龙朔、光宅、开元，随曹改易。  
　　舍人掌侍奉进奏，参议表章。凡诏旨敕制，及玺书册命，皆按典故起草进画；既下，则署而行之。其禁有四：一曰漏泄，二曰稽缓，三曰违失，四曰忘误；所以重王命也。制敕既行，有误则奏而正之。凡大朝会，诸方起居，则受其表状而奏之。国有大事，若大克捷及大祥瑞，百僚表贺，亦如之。凡册命大臣于朝，则使持节读册命之。凡将帅有功及有大宾客，皆使劳问之。凡察天下冤滞，与给事中及御史三司鞫其事。凡百司奏议，文武考课，皆预裁焉。  
　　主书四人， 从七品上。　　主事四人， 从八品下。　　令史二十五人，书令史五十人，传制十人，亭长十八人，修补敕匠五十人。  
　　右散骑常侍二员， 从三品。　　右补阙二员， 从七品上。　　右拾遣二员， 从八品上。　　起居舍人二员。 从六品上。　　右常侍、补阙、拾遣。掌事同左省。起居舍人，掌修记言之史，录天子之制诰德音，如记事之制，以记时政损益。季终，则授之于国史。  
　　通事舍人十六人。 从六品上。通事舍人，奏谒者之官也。掌宾赞、赞受事，隶光禄勋。晋置舍人、通事各一人，隶中书。东晋曰通事舍人。隋因晋制，置十六人，从六品上，又为通事谒者。武德初，废谒者台，改通事谒者为通事舍人，隶四方馆，属中书省也。　　通事舍人掌朝见引纳及辞谢者，于殿廷通奏。凡近臣入侍，文武就列，引以进退，而告其拜起出入之节。凡四方通表，华夷纳贡，皆受而进之。凡军旅之出，则命受慰劳而遣之。既行，则每月存问将士之家，以视其疾苦。凯旋，则郊迓之，皆复命。凡致仕之臣，与邦之耋老，时巡问亦如之。  
　　令史十人，亭长十八人，掌固二十四人。  
　　集贤殿书院： 开元十三年置。汉、魏已来，职在秘书。梁于文德殿内藏聚群书。北齐有文林馆学士，后周有麟趾殿学士，皆掌著述。隋平陈之后，写群书正副二本，藏于宫中，其余以实秘书外阁。炀帝于东都观文殿东西厢贮书。自汉延熹至隋，皆秘书掌国籍，而禁中之书，时或有焉。及太宗在籓府时，有秦府学士十八人。其后弘文、崇文二馆皆有。玄宗即位，大校群书。开元五年，于乾元殿东廊下写四部书，以充内库，置校定官四人。七年，驾在东都，于丽正殿置修书使。十二年，驾在东都，十三年与学士张说等宴于集仙殿，因改名集贤，改修书使为集贤书院学士。其大明宫所置书院，本命妇院，屋宇宏敞。永泰元年三月，诏仆射裴冕等十三人，每日于集贤书院待诏。  
　　集贤学士。 初定制以五品已上官为学士，六品已下为直学士。每宰相为学士者，为知院事。常侍一人，为副知院事。　　学士知院事一人， 开元初，以褚无量、马怀素、元行冲相次知乾元殿写书，及在丽正，乃有使名。张说代元行冲，改院为集贤，以说为大学士，知院事，说恳让大字，诏许之。自是，每以宰相一人知院事。  
　　副知院事一人， 初，宰相张说知院事，以左常侍徐坚为副知院事，因为故事。  
　　判院一人， 初在乾元殿，刊正官一人判事，其后因之。　　押院中使一人。自乾元殿写书，则置掌出入，宣进奏，兼颂中官，监守院门，掌同宫禁。　　侍讲学士， 开元初，褚无量、马怀素侍讲禁中，名为侍读。其后康子元为侍讲学士。  
　　修撰官，校理官， 并无常员，以官人兼之。　　待制官， 古之待诏金马门是。　　留院官，检讨官。 皆以学士别敕留之。　　孔目官一人，专知御书典四人， 并开元五年置。　　知书官八人， 开元五年置，掌分四库书。　　书直、写御书一百人，拓书六人，书直八人，装书直十四人，造笔直四人。 并开元六年置。　　集贤学士之职，掌刊缉古今之经籍，以辨明邦国之大典。凡天下图书之遗逸，贤才之隐滞，则承旨而征求焉。其有筹策之可施于时，著述之可行于代者，较其才艺而考其学术，而申表之。凡承旨撰集文章，校理经籍，月终则进课于内，岁终则考最于外。  
　　史馆： 历代史官，隶秘书省著作局，皆著作郎掌修国史。武德因隋旧制。贞观三年闰十二月，始移史馆于禁中，在门下省北，宰相监修国史，自是著作郎始罢史职。及大明宫初成，置史馆于门下省之南。馆门下东西有枣树七十四株，无杂树。开元二十五年三月，右相李林甫以中书地切枢密，记事者官宜附近，史官尹愔奏移史馆于中书省北，以旧尚药院充馆也。　　史官。 古者天子诸侯，皆有史官，以纪言动、历数之事。到后汉明帝，如当时名士入东观，撰《光武纪》，而史官因以他官兼之。魏明帝始置著作郎，专掌国史，隶中书。晋改隶秘书省，因而不改。贞观年修《五代史》，移史馆于禁中。史官无常员，如有修撰大事，则用他官兼之，事毕日停。　　监修国史。 贞观已后，多以宰相监修国史，遂成故事也。　　修撰直馆。 天宝已后，他官兼领史职者，谓之史馆修撰，初入为直馆也。元和六年，宰相裴垍奏：“登朝官领史职者，并为修撰，未登朝官入馆者，并为直馆。修撰中以一人官高者判馆事，其余名目，并请不置。”从之。　　楷书手二十五人，典书四人，亭长二人，掌固六人，装满直一人，熟纸匠六人。史官掌修国史，不虚美，不隐恶，直书其事。凡天地日月之祥，山川封域之分，昭穆继代之序，礼乐师旅之事，诛赏废兴之政，皆本于起居注、时政记，以为实录，然后立编年之体，为褒贬焉。既终藏之于府。  
　　知匭使。 天后垂拱二年，置匭以达冤滞。其制，一房四面，各以方色，东曰延恩，西曰申冤，南曰招谏，北曰通玄。所以申天下之冤滞，达万人之情状。盖古善旌、诽谤木之意也。天宝九年，改匭为献纳。乾元元年，复名曰匭。垂拱已来，常以谏议大夫及补阙、拾遣一人充使，受纳诉状。每日暮进内，而晨出之也。  
　　翰林院。 天子在大明宫，其院在右银台门内。在兴庆宫，院在金明门内。若在西内，院在显福门。若在东都、华清宫，皆有待诏之所。其待诏者，有词学、经术、合炼、僧道、卜祝、术艺、书奕，各别院以禀之，日晚而退。其所重者词学。武德、贞观时，有温大雅、魏徵、李百药、岑文本、许敬宗、褚遂良。永徽后，有许敬宗、上官仪，皆召入禁中驱使，未有名目。乾封中，刘懿之刘祎之兄弟、周思茂、元万顷、范履冰，皆以文词召入待诏，常于北门候进止，时号北门学士。天后时，苏味道、韦承庆，皆待诏禁中。中宗时，上官昭容独当书诏之任。睿宗时、薛稷、贾膺福、崔湜，又代其任。玄宗即位，张说，陆坚、张九龄、徐安贞、张垍等，召入禁中，谓之翰林待诏。王者尊极，一日万机，四方进奏、中外表疏批答，或诏从中出。宸翰所挥，亦资其检讨，谓之视草，故尝简当代士人，以备顾问。至德已后，天下用兵，军国多务，深谋密诏，皆从中出。尤择名士，翰林学士得充选者，文士为荣。亦如中书舍人例置学士六人，内择年深德重者一人为承旨，所以独承密命故也。德宗好文，尤难其选。贞元已后，为学士承旨者，多至宰相焉。  
　　内教坊。 武德已来，置于禁中，以按习雅乐，以中官人充使。则天改为云韶府，神龙复为教坊。  
　　习艺馆。 本名内文学馆，选宫人有儒学者一人为学士，教习宫人。则天改为习艺馆，又改为翰林内教坊，以事在禁中故也。  
　　秘书省。 隶中书之下。汉代藏书之所，有延阁、广内、石渠之藏。又御史中丞，在殿内，掌兰台秘书图籍。后汉桓帝延熹二年，始置秘书监，属太常寺，掌禁中图书秘文，后并入中书。至晋惠帝，别置秘书寺，掌中外二阁图书。梁武改寺为省。龙朔改为兰台，光宅改为麟台，神龙复为秘书省。  
　　秘书监一员， 从三品。监之名，后汉桓帝置，魏、晋不改。后周谓之外史下大夫。隋复为秘书监，从第三品。炀帝改为秘书令，武德复为监。龙朔改为兰台太史，天授改为麟台监，神龙复为秘书监也。　　少监二员， 从四品上。少监，隋炀帝置。龙朔改为兰台侍郎，天授为麟台少监，神龙复为秘书少监。比置一员，太极初增置一员也。　　丞一员。 从五品上。魏武帝置，丞二人。隋置一人，正第五品也。  
　　秘书监之职，掌邦国经籍图书之事。有二局：一曰著作，二曰太史，皆率其属而修其职。少监为之贰，丞掌判省事。  
　　秘书郎四员。 从六品上。　　校书郎八人， 正九品上。　　正字四人， 正九品下。　　主事一人， 从九品上。　　令史四人，书令史九人，典书八人，楷书手八十人，亭长六人。掌固八人。秘书郎掌甲乙丙丁四部之图籍，谓之四库。经库类十，史库类十三，子库类十四，集库类三。 事在《经籍志》。  
　　著作局： 龙朔为司文局。　　著作郎二人， 从五品上。龙朔为司文郎中，咸亨复也。　　佐郎四人， 从六品上。　　校书郎二人， 正九品上。　　正字二人， 正九品下。　　楷书手五人，掌固四人。著作郎、佐郎掌修撰碑志、祝文、祭文，与佐郎分判局事也。  
　　司天台： 旧太史局，隶秘书监。龙朔二年改为秘阁局，久视元年改为浑仪监。景云元年改为太史监，复为太史局，隶秘书。乾元元年三月十九日敕，改太史监为司天台，改置官属，旧置于子城内秘书省西，今在永宁坊东南角也。　　监一人， 从三品。本太史局令，从五品下。乾元元年改为监，升从三品，一如殿中秘书品秩也。　　少监二人。 本曰太史丞，从七品下。乾元升为少监，与诸司少监卿同品也。  
　　太史令掌观察天文，稽定历数。凡日月星辰之变，风云气色之异，率其属而占候之。 其属有司历二人，掌造历。保章正一人，掌教。历生四十一人。监候五人，掌候天文。观生九十人，掌昼夜司候天文气色。　　灵台郎二人， 掌教习天文气色。天文生六十人。　挈壶正二人。 掌知漏刻。司辰七十人，漏刻典事二十二人，漏刻博士九人，漏刻生三百六十人，典钟一百一十二人，典鼓八十八人，楷书手二人，亭长、掌固各四人。自乾元元年别置司天台。改置官吏，不同太史局旧数，今据司天职掌书之也。  
　　凡玄象器物、天文图书，苟非其任，不得预焉。每季录所见灾祥，送门下中书省，入起居注。岁终总录，封送史馆。每年预造来年历，颁于天下。五官正五员， 正五品。乾元元年置五官，有春、夏、秋、冬、中五官之名。　　丞二员， 正七品。　　主簿二员， 正七品。　　定额直五人，五官灵台郎五员， 正七品。旧灵台郎，正八品下，掌观天文之变而占候之。凡二十八宿，分为十二次，事具《天文志》也。　　五官保章正五员， 正七品。　　五官司历五员， 正八品。旧司历二人，从九品上，掌国之历法，造历以颁四方。其历有《戊寅历》、《麟德历》、《神龙历》、《大衍历》。天下之测量之处，分至表准，其详可载，故参考星度，稽验晷影，各有典章。　　五官监候五员， 正八品。　　五官挈壶正五员， 正九品。　　五官司辰十五员。 正九品。旧挈壶正二员，从八品下。司辰十七人，正九品下。皆掌知漏刻。孔壶为漏，浮箭为刻，以告中星昏明之候也。　　五官礼生十五人，五官楷书手五人，令史五人，漏刻博士二十人， 漏刻之法，孔壶为漏，浮箭为刻。其箭四十有八，昼夜共百刻。冬夏之间，有长短。冬至之日，昼漏四十刻，夜漏六十刻。夏至，昼漏六十刻夜漏四十刻。春分秋分之时，昼夜各五十刻。秋分之后，减昼益夜，凡九日加一刻。春分已后，减夜益昼，九日减一刻。二至前后，加减迟，用日多。二分之间，加减速，用日少。候夜以为更点之节。每夜分为五更，每更分为五点。更以击鼓为节，点以击钟为节也。　　典钟、典鼓三百五十人，天文观生九十人，天文生五十人，历生五十五人，漏生四十人，视品十人。 已上官吏，皆乾元元年随监司新置也。  
　　志第二十四 职官三  
　　御史台 秦、汉曰御史府，后汉改为宪台，魏、晋、宋改为兰台，梁、陈、北朝咸曰御史台。武德因之。龙朔二年改名宪台。咸亨复。光宅元年分台为左右，号曰左右肃政台。左台专知京百司 ，右台按察诸州。神龙复为左右御史台。延和年废右台，先天二年复置，十月又废也。  
　　大夫一员， 正三品。秦、汉之制，御史大夫、副丞相为三公之官。魏、晋之后，多不置大夫，以中丞为台主。隋讳中 ，复大夫，降为正四品。《武德令》改为从三品。龙朔改为大司宪，咸亨复为大夫。光宅分台为左、右，置左、右台大夫。及废右台，去“左”“右”字。本从三品，会昌二年十二月敕：“大夫，秦为正卿，汉为副相，汉末改为大司空，与丞相俱为三公。掌邦国刑宪，肃正朝廷。其任既重，品秩宜峻。准六尚书例，升为正三品，著之于令。”　　中丞二员。 正四品下。汉御史台有二丞，掌殿内秘书，谓之中丞。汉末改为御史长史，后汉复为中丞。后魏改为中尉正，北齐复曰中丞。后周曰司宪中大夫。隋讳中，改为持书御史，为从五品。武德因之。贞观末，避高宗名，改持书御史为中丞，置二员。龙朔改为司宪大夫，咸亨复为中丞。本正五品上，会昌二年十二月敕：“中丞为大夫之贰，缘大夫秩崇，官不常置，中丞为宪台长。今九寺少卿及诸少监、国子司业、京兆少尹，并府寺省监之贰，皆为四品，唯中丞官重，品秩未崇，可升为正四品下，与丞郎出入迭用，著之于令。”　　大夫、中丞之职，掌持邦国刑宪典章，以肃正朝廷。中丞为之贰。凡天下之人，有称冤而无告者，与三司讯之。凡中外百僚之事，应弹劾者，御史言于大夫。大事则方幅奏弹之，小事则署名而已。若有制使覆囚徒，则与刑部尚书参择之。凡国有大礼，则乘辂车以为之导。  
　　侍御史四员。 从六品下。御史之名，《周官》有之，亦名柱下史。秦改为侍御史。后周曰司宪中士，隋为侍御史，品第七。武德品第六也。　　掌纠举百僚 ，推鞫狱讼。 侍御史年深者一人判台事，知公廨杂事，次一人知西推，一人知东推也。  
　　凡有别付推者，则按其实状以奏。若寻常之狱，推讫断于大理。凡事非大夫、中丞所劾，而合弹奏者，则具其事为状 ，大夫、中丞押奏。大事则冠法冠，衣硃衣纁裳，白纱中单以弹之。小事常服而已。凡三司理事，则与给事中、中书舍人更直，直于朝堂受表。若三司所按而非其长官，则与刑部郎中员外、大理司直评事往讯之。  
　　主簿一人， 从七品下。　　录事二人， 从九品下。　　主簿掌印及受事发辰，勾检稽失。 兼知官厨及黄卷。　　主事二人，令史十七人 ，书令史二十三人。  
　　殿中侍御史六人， 从七品下。　　令史八人，书令史十八人。殿中侍御史掌殿廷供奉之仪式。凡冬至、元正大朝会，则具服升殿。若郊祀、巡幸，则于卤簿中纠察非违 ，具服从于旌门，视文物有所亏阙，则纠之。凡两京城内，则分知左右巡，各察其所巡之内有不法之事。  
　　监察御史十员， 正八品上。贞观初，马周以布衣进用，大宗令于监察御史里行。自此因置里行之名。龙朔元年，以王本立为监察里行也。　　监察掌分察巡按郡县、屯田、铸钱、岭南选补、知太府、司农出纳 ，监决囚徒。监祭祀则阅牲牢，省器服，不敬则劾祭官。尚书省有会议，亦监其过谬。凡百官宴会、习射，亦如之。  
　　殿中省 魏初置殿中监，隋初改为殿中局，炀帝改为殿内省，武德改为殿中省。龙朔改为中御府，咸亨复为殿中省。  
　　监一员， 从三品。魏初置，品第二。梁品第三。隋品第四。武德品第三也。  
　　少监二员， 从四品上。　　丞二人， 从五品上。　　主事二人， 从九品上。  
　　令史四人，书令史十二人，亭长、掌固各八人。殿中监掌天子服御，总领尚食、尚药、尚衣、尚舍、尚舍、尚辇六局之官属，备其礼物，供其职事。少监为之贰。凡听朝，则率其属执伞扇以列于左右。凡大祭祀，则进大珪、镇珪于壝门之外。既事，受而藏之。凡行幸，则侍奉于仗内，骖乘以从。若元正、冬至大朝会，则有进爵之礼。丞掌副监事，兼勾检稽失，省署抄目。主事掌印及知受事发辰。  
　　尚食局：奉御二人， 正五品下。隋初为典御，又改为奉御。　　直长五人，正七品上。　　食医八人。 正九品下。　　奉御掌谨其储供，辨名数。直长为之贰。若进御，必辨其时禁。春肝，夏心，秋肺，冬肾，四季之月脾王，皆不可食。当进，必先尝。正、至大朝会飨宴，与光禄大夫视其品秩之差。其赐王公宾客，亦如之。诸陵月享，则视膳而献之。食医掌率主食王膳，以供其职。  
　　尚药局：奉御二人， 正五品下。　　直长四人， 正七品上。　　书吏四人。侍御医四人， 从六品上。　　主药十二人，药童三十人。司医四人， 正八品下。  
　　医佐八人， 正八品下。　　按摩师四人，咒禁师四人，合口脂匠四人，掌固四人。奉御掌合和御药及诊候方脉之事。直长为之贰。凡药有上、中、下三品，上药为君，中药为臣，下药为佐。合造之法，一君三臣九佐，别入五藏，分其五味。有汤丸膏散之用。诊脉有寸、关、尺之三部，医之大经。凡合和与监视其分剂，药成尝而进焉。侍御医，掌诊候调和。主药、药童，主刮削捣簁。  
　　尚衣局：奉御二人， 从五品上。　　直长四人， 正七品下。　　书令史三人，书吏四人，主衣十六人，掌固四人。奉御掌衣服，详其制度，辨其名数。直长为之贰。凡天子之服冕十有三；一，大裘冕，二衮冕，一冕，四毳冕，五黻冕，六玄冕，七通天冠，八武弁，九弁服，十介帻，十一白纱帽，十二平巾帻，十三翼善冠。事具《舆服志》。　　凡天子之大珪，曰珽，长三尺。镇珪，长尺有二寸。若有事于郊丘社稷，则出之于内。将享，至于中壝门，则奉镇珪于监而进之。既事，受而藏之。凡大朝会，则设案，服毕而彻之。  
　　尚舍局：奉御二人， 从五品上。　　直工六人， 正七品下。　　书令史三人，书吏七人，掌固十人，幕士八十人。奉御掌殿廷张设、汤沐、灯烛、洒扫之事。直长为之贰。凡行幸，预设三部帐幕， 有古帐、大帐、次帐、小次帐、小帐，凡五等之帐为三部。　　其外置排城以为蔽扞。 排城，连板为之，板上画辟邪兽，表里皆漆之。　　凡大祭祀，有事于郊坛，则先设行宫于坛之东南向，随地之宜，将祀三日，则设大次于外壝东门之外道北，南向而设坐。若有事于明堂太庙，则设大次于东门，如郊坛之制。凡致斋则设幄于正殿西序及室内，俱东向，张于楹下。凡元正、冬至大朝会，则设斧扆于正殿。 施蹋席薰炉。朔望受朝，则施幄于正殿，帐裙顶带，方阔一丈四尺也。  
　　尚乘局：奉御二人， 从五品上。　　直长一人， 正七品下。　　奉乘十八人， 正九品下。　　习驭五十人，掌闲五十人，兽医七十人。进马六人， 七品下。　司库一人， 正九品下。　　司廪二人， 正九品下。　　书令史一人，书吏十四人。奉御掌内外闲厩之马，辨其粗良，而率其习驭。直长为之贰。 一曰左右飞黄闲，二曰左右吉良闲，三曰左右龙媒闲，四曰左右抃駼闲，五曰左右駃騠闲，六曰左右天苑闲。开元时仗内六闲，曰飞龙、祥麟、凤苑、鹓刍、吉良、六群等，号六厩马。　　凡秣马给料，以时为差。凡外牧进良马，印以三花飞风之字而为志。奉乘掌率习驭、掌闲、驾士及秣饲之法。司库掌鞍辔乘具。司廪掌藁秸出纳。兽医掌疗马病。 初尚乘局掌六闲马，后置内外闲厩使，专掌御马。开元初，以尚乘局隶闲厩使，乃省尚乘，其左右六闲及局官，并隶闲厩使领之也。进马旧仪，每日尚乘以厩马八匹，分为左右厢，立于正殿侧宫门外，候仗下即散。若大陈设，即马在乐悬之北，与大象相次。进马二人，戎服执鞭，侍立于马之左，随马进退。虽名管殿中，其实武职，用资廕简择，一如千牛备身。天宝八载，李林甫用事，罢立仗马，亦省进马官。十二载，杨国忠当政，复立仗马及进马官，乾元复省，上元复置也。  
　　尚辇局：奉御二人， 从五品上。　　直长四人， 正七品下。　　尚辇二人， 正九品下。　　书令史二人，书吏四人，掌扇六人，掌翰二十四人，主辇三十二人，奉舆十二人，掌固四人。奉御掌舆辇，分其次序而辨其名数。直长为之贰。凡大朝会则陈于廷，大祭祀则陈于庙。凡大朝会，则伞二翰一，陈之于廷。 孔雀扇一百五十有六，分居左右。旧翟尾扇，开元年初改为绣孔雀。　　若常听朝，皆去扇，左右各留其三，以备常仪。  
　　内官  
　　妃三人。 正一品。《周官》三夫人之位也。隋依周制，立三夫人。武德立四妃：一贵妃，二淑妃，三德妃，四贤妃，位次后之下。玄宗以为后妃四星，其一正后，不宜更有四妃，乃改定三妃之位：惠妃一，丽妃二，华妃三，下有六仪、美人、才人四等，共二十人以备内官之位也。　　三妃佐后，坐而论妇礼者也。其于内，则无所不统，故不以一务名焉。六仪六人， 正二品，《周官》九嫔之位也。　　掌教九御四德，率其属以赞导后之礼仪。美人四人， 正三品，《周官》二十七世妇之位也。　　掌率女官，修祭祀宾客之事。才人七人， 正四品，《周官》八十一御女之位。　　掌叙宴寝，理丝枲，以献岁功。  
　　宫官 六尚，如六尚书之职掌。  
　　尚宫二人， 正五品。　　司记二人， 正六品。　　典记二人， 正七品。 掌记二人， 正八品。　　女史六人。司言二人， 正七品。　　典言二人， 正八品。　　掌言二人， 正八品。　　女史四人。司簿二人， 正六品。　　典簿二人， 正七品。　　掌簿二人， 正八品。　　女史六人。司闱六人， 正六品。　　典闱六人， 正七品。　　掌闱六人， 正八品。　　女史四人。尚宫职，掌导引中宫，总司记、司言、司簿、司闱四司之官属。凡六尚书物出纳文簿，皆印署之。司记掌印，凡宫内诸司簿书出入目录，审而付行焉。典记佐之，女史掌执文书。司言掌宣传启奏。司簿掌宫人名簿廪赐。司闱掌宫闱管籥。  
　　尚仪二人， 正五品。　　司籍二人， 正六品。　　典籍二人， 正七品。 掌籍二人， 正八品。　　女史十人，司乐四人， 正六品。　　典乐四人， 正七品。　　掌乐二人， 正八品。　　女史二人。司宾二人， 正六品。　　典宾二人， 正七品，　　掌宾二人。 正八品。　　司赞二人， 正六品。　　典赞二人， 正六品。　　掌赞二人， 正六品。　　女史二人。尚仪之职，掌礼仪起居，总司籍、司乐、司宾、司赞四司之官属。司籍掌四部经籍、笔札几案。司东掌率乐人习乐，陈悬、拊击、进退。司宾掌宾客朝见、宴会赏赐。司赞掌朝见宴会赞相。  
　　尚服二人， 正五品。　　司宝二人， 正六品。　　典宝二人， 正七品。 掌宝二人， 正八品。　　女史四人。司衣二人， 正六品。　　典衣二人， 正七品。　　掌衣二人， 正八品。　　女史四人。司饰二人， 正六品。　　典饰二人， 正七品。　　掌饰二人， 正八品。　　女史四人。司仗二人， 正六品。　　典仗二人， 正七品。　　掌仗二人， 正八品。　　女史二人。尚服之职，掌供内服用采章之数，总司宝、司衣、司饰、司仗四司之官属。司宝掌瑞宝、符契、图籍。司衣掌衣服首饰。司饰掌膏沐巾栉。司仗掌羽仪仗卫。  
　　尚食二人， 正五品。　　司膳四人， 正六品。　　典膳四人， 正七品。 掌膳四人， 正八品。　　掌醖二人， 正八品。　　女史四人，司醖二人， 正七品。　　典醖二人，， 正七品。　　女史二人。司药二人， 正六品。　　典药二人， 正七品。　　掌药二人， 正八品。　　女史四人。司饎二人， 正六品。 典饎二人， 正七品。　　掌饎二人， 正八品。　　女史四人。尚食之职，掌供膳羞品齐之数，总司膳、司醖、司药、司饎四司之官属。凡进食，先尝之。司膳掌制烹煎和。司醖掌酒醴枌饮。司药掌方药。司饎掌给宫人廪饩饭食、薪炭。  
　　尚寝二人， 正五品。　　司设二人， 正六品。　　典设二人， 正七品。 掌设二人， 正八品。　　女史四人。司舆二人， 正六品。　　典舆二人， 正七品　　掌舆二人， 正八品。　　女史一人。司苑二人， 正六品。  
　　典苑二人， 正七品。　　掌苑二人， 正八品。　　女史二人。司灯二人， 正六品。　　典灯二人， 正七品。　　掌灯二人， 正八品。　　女史二人。尚寝之职，掌燕寝进御之次序，总司设、司舆、司苑、司灯四司之官属。司设掌帏帐茵席、扫洒张设。司舆掌舆辇伞扇羽仪。司苑掌园苑种植蔬果。司灯掌灯烛。  
　　尚功二人， 正五品。　　司制二人， 正六品。　　典制二人， 正七品。 掌制二人， 正八品。　　女史二人。司珍二人， 正六品。　　典珍二人， 正七品。　　掌珍二人， 正八品。　　女史六人。司彩二人， 正六品。　　典彩二人， 正七品。　　掌彩二人， 正八品。　　女史二人。司计二人， 正六品。　　典计二人， 正七品。　　掌计二人， 正八品。　　女史二人。尚功之职，掌女功之程课，总司制、司珍、司彩、司计四司之官属。司制掌衣服裁缝。司珍掌宝货。司彩掌缯锦丝枲之事。司计掌支度衣服、饮食、薪炭。  
　　宫正一人， 正五品。　　司正二人， 正六品。　　典正二人， 正七品。 女史四人。宫正之职，掌戒令、纠禁、谪罚之事。司正、典正佐之。 右唐制定宫官六尚书、二十四司职事官，以备内职之数。  
　　内侍省 《星经》有宦者四星，在天市垣，帝坐之西。《周官》有巷伯、寺人之职，皆内官也。前汉宫官，多用士人，后汉始用宦者为宫官。晋置大长秋卿为后宫官，以宦者为之。隋为内侍省，炀帝改为长秋监。武德复为内侍。龙朔改为内侍监，光宅改为司宫台，神龙复为内侍省也。  
　　内侍四员。 从四品上。汉、魏曰长秋卿，梁曰大长秋，北齐曰中侍中，后周曰司内上士，隋曰内侍，置二人。炀帝曰长秋令，正四品。武德复为中侍。中官之贵，极于此矣。若有殊勋懋绩，则有拜大将军者，仍兼内侍之官。德宗置左、右神策、威远等禁兵，命中官掌之。每军置中尉一人，宦者为之。自李辅国、鱼朝恩之后，京师兵柄，归于内官，号左、右军中尉。将兵于外者，谓之观军容使。而天下军镇节度使，皆内官一人监之，事具《宦者传》也。　　内常侍六人。正 五品下。汉代谓之中常侍。　　内侍之职，掌在内侍奉出入宫掖宣传之事，总掖廷、宫闱、奚官、内仆、内府五局之官属。内常侍为之贰。凡皇后祭先蚕，则相仪。后出，则为之夹引。  
　　内给事八人， 从五品下。　　主事二人， 从九品下。　　令史八人，书令史十六人。内给事掌判省事。凡元正、冬至群臣朝贺中宫，则出入宣传。凡宫人衣服费用，则具其品秩，计其多少，春秋二时，宣送中书。  
　　内谒者监六人， 正六品下。　　内谒者十二人， 从八品下。　　内寺伯二人。 正七品下。　　内谒者监掌内宣传。凡诸亲命妇朝会，所司籍其人数，送内侍省。内谒者掌诸亲命妇朝集班位。内寺伯掌纠察诸不法之事。岁大傩，则监其出入。  
　　掖廷局：令二人， 从七品下。　　丞三人， 从八品下。　　宫教博士二人， 从九品下。　　监作四人， 从九品下。　　令史四人，计史二人，书令史八人。掖廷令掌宫禁女工之事。凡宫人名籍，司其除附，公桑养蚕，会其课业。丞掌判局事。博士掌教习宫人书算众艺。监作掌监当杂作。  
　　宫闱局：令二人， 从七品下。　　丞二人， 从八品下。　　令史三人，书吏六人，内阍人二十人，内掌扇十六人，内给使无常员。宫闱局令掌侍奉宫闱，出入管钥。凡大享太庙，帅其属诣于室，出皇后神主置于舆而登座焉。既事，纳之。凡宫人无官品者，称内给使。若有官及经解免应叙选者，得令长上，其小给使学生五十人，皆总其名籍，以给其粮廪。丞掌判局事。内给使掌诸门进物出纳之历。  
　　奚官局：令二人， 正八品下。　　丞二人， 正九品下。　　书令史三人，书吏六人，药童四人。奚官令掌奚隶工役、宫官品命。丞为之贰。凡宫人有疾病，则供其医药，死亡则供其衣服，各视其品命。仍于随近寺观，为之修福。虽无品，亦如之。凡内命妇五品已上亡，无亲戚于墓侧，三年内取同姓中男一人，以时主祭。无同姓，则所司春秋以少牢祭之。  
　　内仆局：令二人， 正八品下。　　丞二人， 正九品下。　　书令史二人，书吏四人，驾士二百人。内仆令掌中宫车乘出入导引。丞为之贰。凡中宫有出入则令居左，丞居右，而夹引之。凡皇后之车有六，事在《舆服》也。内府局：令二人， 正八品下。　　丞二人， 正九品下。　　书令史二人，书吏四人。内府令掌中藏宝货，给纳名数。丞为之贰。凡朝会五品已上，赐绢帛金银器于殿廷者，并供之。诸将有功，并蕃酋辞还，亦如之。  
　　太常寺 古曰秩宗，秦曰奉常，汉高改为太常，梁加“寺”字，后代因之。  
　　卿一员， 正三品。梁置十二卿，太常卿为一。周、隋品第三。龙朔二年改为奉常，光宅改为司礼卿，神龙复为太常卿也。　　少卿二人。 正四品。隋置少卿二人，从四品。武德置一人，贞观加置一员。　　太常卿之职，掌邦国礼乐、郊庙、社稷之事，以八署分而理之：一曰郊社，二曰太庙，三曰诸陵，四曰太乐，五曰鼓吹，六曰太医，七曰太卜，八曰廪牺。总其官属，行其政令。少卿为之贰。凡国有大礼，则赞相礼仪。有司摄事，则为之亚献。率太乐官属，宿设乐悬，以供其事。宴会，亦如之。若三公行园陵，则为之副，公服乘辂备卤簿而奉其礼。若大祭祀，则先省牲器。凡太卜占国之大事及祭祀卜日，皆往莅之于太庙南门之外。凡仲春荐冰及四时品物甘滋新成者，皆荐焉。凡有事于宗庙，少卿帅太祝、斋郎入荐香灯，整拂神幄，出入神主。将享，则兴良醖令实樽罍。凡备大享之器服，有四院。 一曰天府院，二曰御衣院，三曰乐悬院，四曰神厨院。  
　　丞二人， 从五品上。　　主簿二人， 从七品上。　　录事二人， 从九品下。  
　　府十二人，史二十三人。博士四人， 从七品上。　　谒者十人，赞引二十人。太祝六人， 正九品上。　　祝史六人。奉礼二人， 从九品上。  
　　赞者十六人。协律郎二人， 正八品上。　　亭长八人，掌固十二人，太庙斋郎，京、都各一百三十人。太庙门仆，京、都各三十人。丞掌判寺事。凡大飨太庙，则修七祀于太庙西门之内。若祫享，则兼修配享功臣之礼。主簿掌印，勾检稽失，省署抄目。录事掌受事发辰。博士掌五礼之仪式，本先王之法制，适变随时而损益焉。凡大祭祀及有大礼，则与卿导赞其仪。凡公已下拟谥，皆迹其功行，为之褒贬。无爵称子，养德邱园，声实明著，则谥曰先生。大行大名，小行小名之。 古有《周书谥法》，《大戴礼谥法》，汉刘熙《谥法》一卷，晋张靖《谥法》两卷，又有《广谥法》一卷，梁沈约总聚古今谥法，凡有一百六十五称也。　　若大祭礼，卿省牲器，谒者为之导。若小祀及公卿大夫有嘉礼，亦命谒者以赞之。太祝掌出纳神主于太庙之九室，而奉享禘佩给之仪。凡国有大祭祀，凡郊庙之祝版，先进取署，乃送祠所。将事，则跪读祝文，以信于神；礼成而焚之。凡大祭祀，卿省牲而告充。凡祭天及日月星辰之玉帛，则焚之；祭地及社稷山岳，则瘗之；渎污，则沉之。奉礼郎掌朝会祭祀君臣之版位。凡樽卣之制，十有四，祭则陈之。祭器之位，簠簋为前，　　钘次之，笾豆为后。大凡祭祀朝会，在位者拜跪之节，皆赞导之，赞者承传焉。又设牲榜之位，以成省牲之仪。凡春秋二仲，公卿巡陵，则主其威仪鼓吹之节而相礼焉。协律郎掌和六吕六律，辨四时之气，八风五音之节。凡太乐，则监试之，为之课限。若大祭祀飨宴奏于廷，则升堂执麾以为之节制，举麾工鼓柷而后乐作，偃麾戛敔而后止。  
　　两京郊社署：令各一人， 从七品下。　　丞一人， 从八品上。府二人，史四人，典事三人，掌固五人，门仆八人，斋郎一百一十人。郊社令掌五郊社稷明堂之位，祠祀祈祷之礼。丞为之贰。凡大祭祀，则设神坐于坛上而别其位，立燎坛而先积柴。凡有合朔之变，则置五兵于太社，以硃丝萦之以俟变，过时而罢之。  
　　诸陵署：令一人， 从五品上。　　录事一人，府二人，史四人，主衣四人，主辇四人，主药四人，典事三人，掌固二人。陵户，乾，桥、昭四百人，献、定、恭三百人。陵令掌先帝山陵，率户守卫之。丞为之贰。凡朔望、元正、冬至，皆修享于诸陵。凡功臣密戚陪葬者听之，以文武分为左右列。诸太子陵令各一人， 从八品下。　　丞一人。 从九品下。  
　　太乐署：令一人， 从七品下。　　丞一人， 从八品下。　　府三人，史六人。乐正八人， 从九品下。　　典事八人，掌固八人，文武二舞郎一百四十人。太乐令调合钟律，以供邦国之祭祀享宴。丞为之贰。凡天子宫悬钟磬，凡三十六虡， 镈钟十二，编钟二二，编磬十二，共为三十六架。东方西方，磬虡起北，钟虡次之。南方北方，磬虡起西，钟虡次之。镈钟在编钟之间，各依辰位。四隅建鼓，左柷右敔。又设巢、竽、笛、管、篪、埙、系于编钟之下。偶歌琴、瑟、筝、筑，系于编磬之下。其在殿廷前，则加鼓吹十二案，于建鼓之外，羽葆之鼓、大鼓、金镦、歌箫、笳置于其上。又设登歌钟、节鼓、瑟、琴、筝、笳于堂上，笙、和、箫、篪于堂下。太子之廷，陈轩悬，去其南面镈钟、编钟编磬各三，凡九，设于辰、丑、申之位。三建鼓亦如之。凡宫悬之作，则奏文武舞，事在《音乐志》也。　　凡大宴会，则设十部伎。凡大祭祀、朝会用乐，辨其曲度章服，而分始终之次。在事于太庙，每室酌献各用舞。 事具《音乐志》。　　凡祀昊天上帝及五方《大明》、《夜明》之乐，皆六成，祭皇地祇神州社稷之乐，皆八成，享宗庙之乐，皆九成。其余祭祀，三成而已。 五音有成数，观其数而用之也。　　凡习乐，立师以教。每岁考其师之课业，为上中下三等，申礼部。十年大校之，量优劣而黜陟焉。凡乐人及音声人应教习，皆著簿籍，核其名数，分番上下。  
　　鼓吹署：令一人， 从七品下。　　丞三人， 从八品下。　　府三人，史六人。乐正四人， 从九品下。　　典事四人，掌固四人。鼓吹令掌鼓吹施用调习之节，以备卤簿之仪。丞为之贰。凡大驾行幸，卤簿则分前后二部以统之。法驾则三分减一，小驾则减大驾之半。皇太后、皇后出，则如小驾之例。皇太子之鼓吹，亦有前后二部。亲王已下各有差。凡大驾行幸，有夜警晨严之制。 大驾夜警十二部，晨严三通。太子诸王公卿已下，警严有差。　　凡合朔之变，则率工人设五鼓于太社。太傩，则帅鼓角以助侲子唱之。  
　　大医署：令二人， 从七品下。　　丞二人， 从八品下。　　府二人，史四人，主药八人，药童二十四人。医监四人， 从八品下。　　医正八人， 从九品下。　药园师二人，药园生八人，掌固四人。太医令掌医疗之法。丞为之贰。其属有四，曰：医师、针师、按摩师、禁咒师。皆有博士以教之。其考试登用，如国子之法。凡医师、医工、医正疗人疾病，以其全多少而书之以为考课。药园师，以时种莳收采。  
　　诸药医博士一人， 正八品上。　　助教一人， 从九品下。　　医师二十人，医工一百人，医生四十人，典药二人。博士掌以医术教授诸生。 医术，谓习《本草》，《甲乙脉经》。分而为业，一曰体疗，二曰疮肿，三曰少小，四曰耳目口齿，五曰角法也。  
　　针博士一人， 从八品下。　　针助教一人， 从九品下。　　针师十人，针工二十人，针生二十人。针博士掌教针生以经脉孔穴，使识浮沉涩滑之候，又以九针为补泻之法。其针名有九，应病用之也。  
　　按摩博士一人， 从九品下。　　按摩师四人，按摩工十六人，按摩生十五人。按摩博士掌教按摩生消息导引之法。  
　　咒禁博士一人， 从九品下。　　咒禁师二人，咒禁工八人，咒禁生十人。咒禁博士掌教咒禁生以咒禁，除邪魅之为厉者。  
　　太卜署：令一人， 从八品下。　　丞一人， 正九品。　　卜正二人， 从九品下。　　卜博士二人。 从九品下。　　太卜令掌卜筮之法。丞为之贰。 其法有四：一龟，二五兆，三易，四式。　　皆辨其象数，通其消息，所以定吉凶焉。凡国有祭祀，则率卜正、占者，卜日于太庙南门之外。岁季冬之晦，帅侲子入宫中堂赠大傩。 赠，送也，堂中舞侲子，以送不祥也。  
　　廪牺署：令一人， 正八品下。　　丞一人。 正九品。　　廪牺令掌荐牺牲及粢盛之事。丞为之贰。凡三祀之牲牢，各有名数。大祭祀，则与太祝以牲就榜位，太常卿省牲，则北面告腯，乃牵牲以授太官。  
　　汾祠署：令一人， 从七品下。　　丞一人。 从八品上。　　汾祠令、丞，掌神祀、享祭、洒扫之制。  
　　两京齐太公庙署：令各一人， 从七品下。　　丞各一人， 从八品上。　　令、丞掌开合、洒扫及春秋仲释尊之礼。
  </div>
  <div class="pagination">
   <a href="旧唐书_page60.html">
    上一页
   </a>
   <span>
    ...
   </span>
   <a href="旧唐书_page56.html">
    56
   </a>
   <a href="旧唐书_page57.html">
    57
   </a>
   <a href="旧唐书_page58.html">
    58
   </a>
   <a href="旧唐书_page59.html">
    59
   </a>
   <a href="旧唐书_page60.html">
    60
   </a>
   <span class="current-page">
    61
   </span>
   <a href="旧唐书_page62.html">
    62
   </a>
   <a href="旧唐书_page63.html">
    63
   </a>
   <a href="旧唐书_page64.html">
    64
   </a>
   <a href="旧唐书_page65.html">
    65
   </a>
   <a href="旧唐书_page66.html">
    66
   </a>
   <span>
    ...
   </span>
   <a href="旧唐书_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
