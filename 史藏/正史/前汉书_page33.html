<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 33 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 33 页/共 74 页
  </h1>
  <div class="content">
   绥和元年正月辛未有流星从东南入北斗长数十丈二刻所息占曰大臣有系者其年十一月庚子定陵侯淳于长坐执左道下狱死
　　二年春荧惑守心二月乙丑丞相翟方进欲塞灾异自杀三月丙戌宫车晏驾
　　哀帝建平元年正月丁未日出时有着天白气广如一匹布长十余丈西南行讙如雷西南行一刻而止名曰天狗传曰言之不从则有犬祸诗妖到其四年正月二月三月民相惊动讙哗奔走传行诏筹祠西王母又曰从目人当来十二月白气出西南从地上至天出参下贯天厠广如一疋布长十余丈十余日去占曰天子有隂病其三年十一月壬子太皇太后诏曰皇帝寛仁孝顺奉承圣绪靡有解怠而久病未瘳夙夜惟思殆继体之君不宜改作春秋大复古其复甘泉泰畤汾隂后土如故
　　二年二月彗星出牵牛七十余日传曰彗所以除旧布新也牵牛日月五星所从起歴数之元三正之始彗而出之改更之象也其出久者为其事大也其六月甲子夏贺良等建言当改元易号増漏刻诏书改建平二年为太初元年号曰陈圣刘太平皇帝刻漏以百二十为度八月丁巳悉复蠲除之贺良及党与皆伏诛流放其后卒有王莽簒国之祸
　　元夀元年十一月岁星入太微逆行干右执法占曰大臣有忧执法者诛若有罪二年十月戊寅髙安侯董贤免大司马位归第自杀





　　前汉书卷二十六
　　前汉书卷二十六考证
　　天文志经星常宿中外官云云○【臣召南】按后志曰孝明帝使班固叙汉书而马续述天文志此志马续所撰也故晋志引此文直曰马续云
　　晕适背穴注孟康曰晕日旁气也○晕监本讹背从宋本改
　　中宫天极星○监本接连前文自然之符也非是今另提行
　　环之匡衞十二星藩臣皆曰紫宫○【臣召南】按此与史记天官书同但紫宫匡衞实十五星西藩七东藩八与太微垣十二星不同晋志可证此与史记并曰十二星何也
　　后十七星絶汉抵营室曰阁道○【臣召南】按此志于经星俱直用天官书阁道星数天官书云六星是也何以言十七星乎晋志亦作六星疑十七二字系传写之讹
　　后聚十五星曰哀乌郎位○晋志作依乌郎府
　　廷藩西有随星四曰少微○【臣召南】按天官书作隋星注隋音他果反此志宋本监本并作随星葢误
　　东井西曲星曰戌○【臣召南】按戌字系戊字之讹戊即古钺字天官书曰其西曲星曰钺又曰钺北北河南南河又曰伤成钺其文甚明晋志钺一星附井之前主伺滛奢而斩之即解字义此志宋本别本并作戌字非也存説于此
　　旁一星曰王梁○天官书作王良晋志亦作王良此作梁误
　　曰天横○横天官书作潢
　　岁星○凌穉隆曰自此以下与史记有异同
　　太白注晋灼曰出以寅戌入以丑未也○按寅戌当作辰戌
　　戊巳中州河济○戊讹戌今改正
　　如星非星○【臣永祚】按监本连接上文非也今另提行又星者金之散气旬始出于北方天暒而现景星日有中道皆自为一叚监本并连接写今俱提行
　　凡候岁美恶○【臣永祚】按凡望云气凡候岁美恶皆自为一叚不相连接监本误也今于每叚俱另提行
　　十二月白气出西南○监本于十二月上衍建平元年四字从宋本删去









　　前汉书卷二十六考证
　　钦定四库全书
　　前汉书卷二十七上
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　五行志第七上
　　易曰天垂象见吉凶圣人象之河出图雒出书圣人则之【师古曰上系之辞也则效也】刘歆以为虙羲氏继天而王【师古曰虙读与伏同】受河图则而画之八卦是也【师古曰放效河图而画八卦也】禹治洪水赐雒书法而陈之洪范是也【师古曰取法雒书而陈洪范也】圣人行其道而寳其真降及于殷箕子在父师位而典之【师古曰父师即太师殷之三公也箕子纣之诸父而为太师故曰父师】周既克殷以箕子归武王亲虚已而问焉故经曰惟十有三祀王访于箕子【师古曰祀年也商曰祀自此以下皆周书洪范之文】王廼言曰乌嘑箕子惟天隂骘下民相协厥居我不知其彞伦逌叙【服防曰骘音陟应劭曰隂覆也骘升也相助也协和也伦理也逌所也言天覆下民王者当助天居我不知居天常理所次序也师古曰骘音质骘定也协和也天不言而黙定下人助合其居也】箕子廼言曰我闻在昔鲧陻洪水汩陈其五行【应劭曰陻塞也汩乱也水性流行而鲧障塞之失其本性其余所陈列皆乱故曰乱陈五行也师古曰汩音骨】帝乃震怒弗畀洪范九畴彞伦逌斁【师古曰帝谓上帝即天也震动也畀与也畴类也九类即九章也斁败也音丁故反】鲧则殛死禹廼嗣兴【师古曰殛诛也见诛而死殛音居力反】天廼锡禹洪范九畴彞伦逌叙此武王问雒书于箕子箕子对禹得雒书之意也初一曰五行【师古曰谓之行者言顺天行气】次二曰羞用五事【师古曰羞进也】次三曰农用八政【张晏曰农食之本食为八政首故以农为名也师古曰此説非也农厚也羞用义例皆同非田农之义也】次四曰旪用五纪【应劭曰旪合也合成五行为之条纪也师古曰旪读曰叶和也】次五曰建用皇极【应劭曰皇大极中也】次六曰艾用三徳【应劭曰艾治也治大中之道用三徳也师古曰艾读曰乂】次七曰明用稽疑【应劭曰疑事明考之于蓍龟】次八曰念用庶征【师古曰念思也庶众也征应也】次九曰向用五福畏用六极【应劭曰天所以向乐人用五福所以畏惧人用六极】凡此六十五字皆雒书本文所谓天廼锡禹大法九章常事所次者也以为河图雒书相为经纬八卦九章相为表里昔殷道弛文王演周易【师古曰演广也更广其文也演音弋善反】周道敝孔子述春秋则乾坤之隂阳效洪范之咎征天人之道粲然着矣汉兴承秦灭学之后景武之世董仲舒治公羊春秋始推隂阳为儒者宗宣元之后刘向治谷梁春秋数其福传以洪范【师古曰古文祸字以洪范义传而説之传字或作傅读曰附谓附着】与仲舒错【师古曰错互不同也】至向子歆治左氏传其春秋意亦已乖矣言五行传又颇不同是以防仲舒别向歆【师古曰防字与擥同谓引取之防音来敢反】传载眭孟夏侯胜京房谷永李寻之徒所陈行事讫于王莽举十二世以傅春秋着于篇【师古曰傅读曰附谓比附其事】
　　经曰初一曰五行五行一曰水二曰火三曰木四曰金五曰土水曰润下火曰炎上【师古曰皆水火自然之性也】木曰曲直【师古曰言可揉而曲可矫而直】金曰从革【张晏曰革更也可更销铸也】土爰稼穑【师古曰爰亦曰也一説爰于也可于其上稼穑也种之曰稼收聚曰穑】传曰田猎不宿【服防曰不得其时也或曰不豫戒曰不宿不戒以其时也】饮食不享【师古曰不行享献之礼也】出入不节夺民农时及有奸谋【李竒曰奸谋増赋履亩之事也臣瓒曰奸谓邪谋也师古曰即下所谓作为奸诈以夺农时】则木不曲直説曰木东方也于易地上之木为观【师古曰坤下巽上观巽为木故云地上之木也】其于王事威仪容貌亦可观者也故行步有佩玉之度【师古曰玉佩上有双衡下有双璜琚瑀以杂之冲牙玭珠以纳其间右征角而左宫羽进则掩之退则扬之然后玉锵鸣焉是为行步之节度也璜音黄琚音居瑀音禹玭音步于反】登车有和鸾之节【师古曰和铃也以金为之施于衡上鸾亦以金为鸾鸟而栖衡衘铃焉施于镳上动皆有声以为舒疾之节也】田狩有三驱之制【师古曰谓田猎三驱也三驱之礼一为干豆二为賔客三为充君之庖也】饮食有享献之礼【师古曰以礼饮食谓之享进爵于前谓之献】出入有名使民以时务在劝农桑谋在安百姓如此则木得其性矣若廼田猎驰骋不反宫室饮食沈湎不顾法度【师古曰沈湎谓溺于酒食湎音弥善反】妄兴繇役以夺民时作为奸诈以伤民财则木失其性矣盖工匠之为轮矢者多伤败【如淳曰揉轮不曲矫矢不直也】及木为变怪【臣瓒曰梓柱更生及变为人形是也】是为木不曲直春秋成公十六年正月雨木冰刘歆以为上阳施不下通下隂施不上逹故雨而木为之冰雰气寒【师古曰雰音纷】木不曲直也刘向以为冰者隂之盛而水滞者也木者少阳贵臣卿大夫之象也此人将有害则隂气胁木木先寒故得雨而冰也是时叔孙乔如出奔公子偃诛死【师古曰叔孙乔如叔孙宣伯也通于宣公夫人穆姜谋欲作乱不克而出奔齐公子偃宣公庶子成公弟也豫乔如之谋故见诛事并在十六年冬】一曰时晋执季孙行父又执公此执辱之异【师古曰行父季文子也十六年秋公防晋侯于沙随晋受乔如之譛而止公是年九月又信乔如之譛而执行父也】或曰今之长老名木冰为木介介者甲甲兵象也是岁晋有陵之战楚王伤目而败【师古曰晋楚战于陵吕锜射恭王中目陵郑地】属常雨也传曰弃法律逐功臣杀太子以妾为妻则火不炎上説曰火南方光煇为明者也其于王者南面乡明而治【师古曰乡读曰向】书云知人则悊能官人【师古曰虞书咎繇謩之辞悊智也能知其材则能官之所以为智也】故尧舜举羣贤而命之朝【师古曰谓稷卨以下】逺四佞而放诸壄【师古曰四佞即四凶也逺离也壄古野字】孔子曰浸润之赞肤受之诉不行焉可谓明矣【师古曰论语载孔子之言也浸润言积渐也肤受谓初入皮肤以至骨髓也】贤佞分别官人有序帅由旧章【师古曰帅循也】敬重功勲殊别适庶【师古曰适读曰嫡】如此则火得其性矣若廼信道不笃或燿虚伪谗夫昌邪胜正则火失其性矣自上而降及滥炎妄起【师古曰炎读曰焰】灾宗庙烧宫馆虽兴师众弗能救也是为火不炎上春秋桓公十四年八月壬申御廪灾董仲舒以为先是四国共伐鲁大破之于龙门【韦昭曰鲁郭门】百姓伤者未瘳怨咎未复而君臣俱惰内怠政事外侮四邻非能保守宗庙终其天年者也故天灾御廪以戒之刘向以为御廪夫人八妾所舂米之臧以奉宗庙者也【师古曰一娶九女正嫡一人余者妾也故云八妾】时夫人有淫行【师古曰谓通于齐侯】挟逆心【师古曰谓欲弑桓公】天戒若曰夫人不可以奉宗庙桓不寤与夫人俱防齐【师古曰十八年春公防齐侯于泺公与夫人姜氏遂如齐也】夫人谮桓公于齐侯【师古曰言世子同非吾子齐侯之子】齐侯杀桓公【师古曰齐侯享公公醉使公子彭生乘公拉其干而杀之公薨于车】刘歆以为御廪公所亲耕籍田以奉粢盛者也【师古曰黍稷曰粢在器曰盛也】弃法度亡礼之应也严公二十年夏齐大灾【师古曰严公谓庄公也避明帝讳故改曰严凡汉书载諡姓为严者皆类此】刘向以为齐桓好色听女口以妾为妻适庶数更【师古曰更改也桓公之夫人三王姬徐嬴蔡姬皆无子而桓公好内多宠内嬖如夫人者六人长衞姬生公子无亏即武孟也少衞姬生恵公郑姬生孝公葛嬴生昭公密姬生懿公宋华子生公子雍公与管仲属孝公于宋襄公以为太子易牙有宠于衞恭姬因侍人貂以荐羞于公请立武孟公许之管仲卒五公子皆求立适读曰嫡下亦同数音所角反】故致大灾桓公不寤及死适庶分争九月不得葬【师古曰鲁僖十七年齐桓公卒易牙入因内宠以杀羣吏立无亏孝公奔宋十八年齐立孝公不胜四公子之徒遂与宋人战败齐师于甗立孝公而还八月葬桓公是为过于九月乃得葬也】公羊传曰大灾疫也董仲舒以为鲁夫人淫于齐齐桓姊妹不嫁者七人国君民之父母夫妇生化之本本伤则末夭故天灾所予也【李竒曰以为疫杀其民人】厘公二十年五月乙巳西宫灾【师古曰厘读曰僖后皆类此】谷梁以为愍公宫也以諡言之则若疏故谓之西宫刘向以为厘立妾母为夫人以入宗庙【师古曰僖公之母谓成风也本非正嫡僖既为君而母遂同夫人礼文四年经书夫人风氏薨五年王使荣叔归含且赗是也】故天灾愍宫若曰去其卑而亲者将害宗庙之正礼【师古曰愍公于僖公为弟故云卑】董仲舒以为厘娶于楚而齐媵之胁公使立以为夫人【师古曰僖公初聘楚女为嫡齐女为媵时齐先致其女胁鲁使立为夫人事见公羊谷梁传】西宫者小寝夫人之居也若曰妾何为此宫诛去之意也以天灾之故大之曰西宫也左氏以为西宫者公宫也言西知有东东宫太子所居言宫举国皆灾也宣公十六年夏成周宣榭火【师古曰公羊经曰成周洛阳也】榭者所以臧乐器宣其名也董仲舒刘向以为十五年王札子杀召伯毛伯【师古曰王札子即王子防也召伯毛伯周二大夫也召读曰邵后皆类此】天子不能诛天戒若曰不能行政令何以礼乐为而臧之左氏经曰成周宣榭火人火也人火曰火天火曰灾榭者讲武之坐屋成公三年二月甲子新宫灾谷梁以为宣宫不言諡恭也刘向以为时鲁三桓子孙始执国政宣公欲诛之恐不能使大夫公孙归父如晋谋未反宣公死三家谮归父于成公成公父防未葬听谗而逐其父之臣使奔齐【师古曰三桓谓孟孙叔孙季孙三家俱出桓公之子也公孙归父东门襄仲之子也归父欲去三桓以张公室与宣公谋而聘于晋欲以晋人去之而宣公薨成公即位季文子及臧宣叔乃逐东门氏归父还复命于介遂出奔齐】故天灾宣宫明不用父命之象也一曰三家亲而亡礼犹宣公杀子赤而立【师古曰赤文公太子即子恶也宣公文公之庶子襄仲杀赤而立宣公】亡礼而亲天灾宣庙欲示去三家也董仲舒以为成居防亡哀戚心数兴兵战伐【师古曰谓元年作丘甲二年季孙行父帅师防晋郤克及齐侯战于鞌三年叔孙侨如帅师围棘】故天灾其父庙示失子道不能奉宗庙也一曰宣杀君而立不当列于羣祖也襄公九年春宋炎刘向以为先是宋公听谗逐其大夫华弱出奔鲁【师古曰华弱华耦之孙也与乐辔少相狎长相优又相谤辔以弓梏弱于朝宋平公怒逐之遂来奔事在襄六年】左氏传曰宋灾乐喜为司城【师古曰司城本司空避武公之讳故改其官为司城】先使火所未至彻小屋【师古曰恐火及之故彻去】涂大屋【师古曰大屋难彻故以泥涂之令火至不可焚】陈畚輂【应劭曰畚草笼也读与本同輂所以舆土也师古曰輂居玉反】具绠缶【师古曰绠汲索也缶即盎也绠音工杏反】备水器【师古曰防瓮之属也许氏説文解字曰防备火今之长颈瓶也】畜水潦积土涂【师古曰潦行潦也畜读曰蓄蓄谓障遏聚之也涂泥也】缮守备【师古曰缮谓补修之也修守御之备恐因火有它故也】表火道【师古曰火之所起之道皆立摽记也】储正徒【师古曰储偫也正徒役徒也偫音丈纪反】郊保之民使奔火所【师古曰郊保之人谓郊野之外保聚者也使奔火所共救灾也】又饬众官各慎其职【师古曰饬读与敕同】晋侯闻之问士弱曰【师古曰士弱晋大夫士庄伯】宋灾于是乎知有天道何故对曰古之火正或食于心或食于咮以出入火【师古曰咮音竹救反】是故咮为鹑火心为大火陶唐氏之火正阏伯居商丘祀大火而火纪时焉相土因之故商主大火商人阅其败之衅必始于火是以知有天道公曰可必乎对曰在道国乱亡象不可知也【韦昭曰大乱之君天不复告故无象】説曰古之火正谓火官也掌祭火星行火政季春昏心星出东方而咮七星【○宋祁曰咮邵本作啄】鸟首正在南方则用火季秋星入则止火以顺天时救民疾帝喾则有祝融尧时有阏伯民赖其德死则以为火祖配祭火星故曰或食于心或食于咮也相土商祖契之曾孙【师古曰契读曰偰音先列反字或作卨其用同耳据诸典籍相土即卨之孙今云曾孙未详其意】代阏伯后主火星宋其后也世司其占故先知火灾贤君见变能脩道以除凶乱君亡象天不谴告故不可必也三十年五月甲午宋灾董仲舒以为伯姬如宋五年宋恭公卒【师古曰伯姬鲁宣公女恭姬也成九年归于宋十五年而宋公卒今云如宋五年则是传写误】伯姬幽居守节三十余年又忧伤国家之患祸积隂生阳故火生灾也刘向以为先是宋公听谗而杀太子痤【师古曰座宋平公太子也寺人惠墙伊戾赞太子云与楚客盟平公杀之事在襄二十六年痤音在戈反】应火不炎上之罚也左氏传昭公六年六月丙戌郑灾是春三月郑人铸刑书士文伯曰火见郑其火乎【师古曰士文伯晋大夫伯瑕也】火未出而作火以铸刑器臧争辟焉【师古曰铸刑于鼎故称刑器法设下争故云争辟】火而象之不火何为説曰火星出于周五月而郑以三月作火铸鼎刻刑辟书以为民约是为刑器争辟故火星出与五行之火争明为灾其象然也又弃法律之占也不书于经时不告鲁也九年夏四月陈火【师古曰公羊经】董仲舒以为陈夏征舒杀君楚严王托欲为陈讨贼陈国辟门而待之至因灭陈【师古曰夏征舒陈卿夏南即少西氏也征舒之母通于灵公灵公饮酒于夏氏征舒射而杀之楚子为夏氏乱故伐陈谓陈人无动将讨于少西氏遂入陈杀夏征舒轘诸栗门因县陈事在宣公十一年○刘敝曰予按昭九年夏征舒事且六十岁矣仲舒之言一何谬乎】陈臣子尤毒恨甚极隂生阳故致火灾刘向以为先是陈侯弟招杀陈太子偃师【师古曰招谓陈哀公之弟偃师即哀公子也哀公有废疾招杀太子而立公子留事在昭八年招音韶】皆外事不因其宫馆者略之也八年十月壬午楚师灭陈【师古曰庄王初虽县陈纳申叔时之谏乃复封陈至此时陈又为楚灵王所灭】春秋不与蛮夷灭中国故复书陈火也【师古曰九年火时陈已为楚县犹追书陈国者以楚蛮夷不许其灭中夏之国】左氏经曰陈灾传曰郑禆灶曰五年陈将复封【师古曰禆灶郑大夫】封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年岁五及鹑火而后陈卒亡楚克有之天之道也説曰颛顼以水王陈其族也【师古曰陈舜后也舜本出颛顼】今兹歳在星纪后五年在大梁大梁昴也金为水宗得其宗而昌故曰五年陈将复封楚之先为火正故曰楚所相也天以一生水地以二生火天以三生木地以四生金天以五生土五位皆以五而合而隂阳易位故曰妃以五成然则水之大数六火七木八金九土十故水以天一为火二牡木以天三为土十牡土以天五为水六牡火以天七为金四牡金以天九为木八牡阳竒为牡隂耦为妃【师古曰竒音居宜反】故曰水火之牡也火水妃也于易坎为水为中男离为火为中女盖取诸此也自大梁四岁而及鹑火四周四十八岁凡五及鹑火五十二年而陈卒亡火盛水衰故曰天之道也哀公十七年七月己卯楚灭陈昭十八年五月壬午宋衞陈郑灾董仲舒以为象王室将乱天下莫救故灾四国言亡四方也又宋衞陈郑之君皆荒淫于乐不恤国政与周室同行阳失节则火灾出是以同日灾也刘向以为宋陈王者之后【师古曰宋微子啓本出殷陈胡公满有虞苗裔皆王者之后】衞郑周同姓也【师古曰衞康叔文王之子郑桓公宣王之弟】时周景王老刘子单子事王子猛【师古曰刘子刘献公挚也单子穆公旗也皆周大夫也猛景王太子单音善】尹氏召伯毛伯事王子鼂【师古曰尹氏文公圉也召伯庄公奂也毛伯毛得也皆周大夫也子鼂景王庶子也鼂古朝字】子鼂椘之出也【师古曰姊妹之子曰出】及宋卫陈郑亦皆外附于楚亡尊周室之心后三年景王崩王室乱故天灾四国天戒若曰不救周反从楚废世子立不正以害王室明同辠也定公二年五月雉门及两观灾【师古曰雉门公宫南门也两观谓阙】董仲舒刘向以为此皆奢僭过度者也先是季氏逐昭公昭公死于外【师古曰谓薨于干侯】定公即位既不能诛季氏又用其邪説淫于女乐而退孔子【师古曰齐人归女乐季桓子劝定公受之君臣相与观之废朝礼三日孔子乃行】天戒若曰去髙显而奢僭者一曰门阙号令所由出也今舍大圣而纵有辠亡以出号令矣京房易传曰君不思道厥妖火烧宫哀公三年五月辛卯桓厘宫灾董仲舒刘向以为此二宫不当立违礼者也哀公又以季氏之故不用孔子孔子在陈闻鲁灾曰其桓厘之宫乎以为桓季氏之所出厘使季氏世卿者也四年六月辛丑亳社灾【师古曰亳社殷社也】董仲舒刘向以为亡国之社所以为戒也【师古曰存其社者欲使君常思敬慎惧危亡也】天戒若曰国将危亡不用戒矣春秋火灾屡于定哀之间不用圣人而纵骄臣将以亡国不明甚也一曰天生孔子非为定哀也盖失礼不明火灾应之自然象也髙后元年五月丙申赵丛台灾刘向以为是时吕氏女为赵王后嫉妬将为谗口以害赵王王不寤焉卒见幽杀恵帝四年十月乙亥未央宫凌室灾【师古曰臧氷之室也】丙子织室灾【师古曰织作之室】刘向以为元年吕太后杀赵王如意残戮其母戚夫人是岁十月壬寅太后立帝姊鲁元公主女为皇后其乙亥凌室灾明日织室灾凌室所以供养饮食织室所以奉宗庙衣服与春秋御廪同义天戒若曰皇后亡奉宗庙之德将絶祭祀其后皇后亡子后宫美人有男太后使皇后名之而杀其母恵帝崩嗣子立有怨言太后废之更立吕氏子为少帝赖大臣共诛诸吕而立文帝恵后幽废文帝七年六月癸酉未央宫东阙罘罳灾【师古曰罘罳阙之屏也解具在文纪】刘向以为东阙所以朝诸侯之门也罘罳在其外诸侯之象也汉兴大封诸侯王连城数十文帝即位贾谊等以为违古制度必将叛逆先是济北淮南王皆谋反其后吴楚七国举兵而诛景帝中五年八月己酉未央宫东阙灾先是栗太子废为临江王【师古曰景帝太子栗姬所生谓之栗太子】以罪征诣中尉自杀丞相条侯周亚夫以不合防称疾免后二年下狱死武帝建元六年六月丁酉辽东髙庙灾四月壬子髙园便殿火董仲舒对曰春秋之道举往以明来是故天下有物视春秋所举与同比者【师古曰比类也音必寐反】精微眇以存其意通伦类以贯其理天地之变国家之事粲然皆见亡所疑矣按春秋鲁定公哀公时季氏之恶已孰【师古曰孰成也】而孔子之圣方盛夫以盛圣而易孰恶季孙虽重鲁君虽轻其势可成也故定公二年五月两观灾两观僭礼之物【师古曰两观天子之制也】天灾之者若曰僭礼之臣可以去已见辠征而后告可去此天意也定公不知省至哀公三年五月桓宫厘宫灾二者同事所为一也若曰燔贵而去不义云尔【师古曰燔音烦】哀公未能见故四年六月毫社灾两观桓厘庙亳社四者皆不当立天皆燔其不当立者以示鲁欲其去乱臣而用圣人也季氏亡道久矣前是天不见灾者鲁未有贤圣臣虽欲去季孙其力不能昭公是也【师古曰前是谓此时之前也见显示也音胡电反以下并同】至定哀廼见之其时可也不时不见天之道也今髙庙不当居辽东髙园殿不当居陵旁于礼亦不当立与鲁所灾同其不当立久矣至于陛下时天廼灾之者殆亦其时可也昔秦受亡周之敝而亡以化之汉受亡秦之敝又亡以化之夫继二敝之后承其下流兼受其猥难治甚矣【师古曰猥积也谓积敝也】又多兄弟亲戚骨肉之连骄奢侈【师古曰谓振张大也】恣睢者众【服防曰自恣意怒貎也师古曰睢音呼季反】所谓重难之时者也陛下正当大敝之后又遭重难之时甚可忧也故天灾若语陛下当今之世虽敝而重难非以太平至公不能治也视亲戚贵属在诸侯逺正冣甚者忍而诛之【师古曰逺离也谓离正道者也】如吾燔辽东髙庙廼可视近臣在国中处旁仄及贵而不正者忍而诛之【师古曰仄古侧字】如吾燔髙园殿廼可云尔在外而不正者虽贵如髙庙犹灾燔之况诸侯乎在内不正者虽贵如髙园殿犹燔灾之况大臣乎此天意也辠在外者天灾外辠在内者天灾内燔甚辠当重燔简辠当轻承天意之道也先是淮南王安入朝始与帝舅太尉武安侯田蚡有逆言其后胶西于王赵敬肃王常山宪王皆数犯法或至夷灭人家药杀二千石而淮南衡山王遂谋反胶东江都王皆知其谋隂治兵弩欲以应之至元朔六年廼发觉而伏辜时田蚡已死不及诛上思仲舒前言使仲舒弟子吕步舒持斧钺治淮南狱以春秋谊颛断于外不请【师古曰颛与专同不请者不待奏报】既还奏事上皆是之太初元年十一月乙酉未央宫柏梁台灾先是大风发其屋夏侯始昌先言其灾日后有江充巫蛊衞太子事征和二年春涿郡铁官铸铁铁销皆飞上去【○宋祁曰铁铁疑作钱钱】此火为变使之然也其三月涿郡太守刘屈厘为丞相后月巫蛊事兴帝女诸邑公主阳石公主【师古曰诸琅邪之县也公主所食曰邑故谓之诸邑阳石北海之县字亦作羊】丞相公孙贺子太仆敬声平阳侯曹宗等皆下狱死七月使者江充掘蛊太子宫太子与母皇后议恐不能自明乃杀充举兵与丞相刘屈厘战死者数万人太子败走至湖自杀【师古曰湖县名也即今阌乡湖城二县界】明年屈厘复坐祝要斩【师古曰古诅字也音侧据反】妻枭首也成帝河平二年正月沛郡铁官铸铁铁不下【○宋祁曰作钱钱不下】隆隆如雷声又如鼓音工十三人惊走音止还视地地陷数尺鑪分为十一鑪中销铁散如流星皆上去与征和二年同象其夏帝舅五人封列侯号五侯【师古曰谭商立根逢时凡五人】元舅王凤为大司马大将军秉政后二年丞相王商与凤有隙凤谮之免官自杀明年京兆尹王章讼商忠直言凤颛权凤诬章以大逆罪下狱死妻子徙合浦后许皇后坐巫蛊废而赵飞燕为皇后妹为昭仪贼害皇子成帝遂亡嗣皇后昭仪皆伏辜一曰铁飞属金不从革昭帝元凤元年燕城南门灾刘向以为时燕王使邪臣通于汉为谗贼谋逆乱南门者通汉道也天戒若曰邪臣往来为奸谗于汉絶亡之道也燕王不寤卒伏其辜元凤四年五月丁丑孝文庙正殿灾刘向以为孝文太宗之君与成周宣榭火同义先是皇后父车骑将军上官安安父左将军桀谋为逆大将军霍光诛之皇后以光外孙年少不知居位如故光欲后有子因上侍疾医言禁内后宫皆不得进唯皇后颛寝皇后年六岁而立十三年而昭帝崩遂絶继嗣光执朝政犹周公之摄也是岁正月上加元服【师古曰谓冠也】通诗尚书有明悊之性光亡周公之德秉政九年久于周公上既已冠而不归政将为国害故正月加元服五月而灾见古之庙皆在城中孝文庙始出居外天戒若曰去贵而不正者宣帝既立光犹摄政骄溢过制至妻显杀许皇后光闻而不讨后遂诛灭宣帝甘露元年四月丙申中山太上皇庙灾甲辰孝文庙灾元帝初元三年四月乙未孝武园白鹤馆灾刘向以为先是前将军萧望之光禄大夫周堪辅政为佞臣石显许章等所谮望之自杀堪废黜明年白鹤馆灾园中五里驰逐走马之馆【师古曰五里者言其周廻五里】不当在山陵昭穆之地天戒若曰去贵近逸游不正之臣将害忠良后章坐走马上林下烽驰逐免官【孟康曰夜于上林苑下举火驰射也烽或作防晋灼曰冠首曰烽竞走曰逐师古曰孟説是】永光四年六月甲戌孝宣杜陵园东阙南方灾刘向以为先是上复征用周堪为光禄勲及堪弟子张猛为大中大夫石显等复谮毁之皆出外迁是岁上复征堪领尚书猛给事中石显等终欲害之园陵小于朝廷阙在司马门中内臣石显之象也孝宣亲而贵门阙法令所从出也天戒若曰去法令内臣亲而贵者必为国害后堪希得进见因显言事事决显口堪病不能言显诬告张猛自杀于公车成帝即位显卒伏辜成帝建始元年正月乙丑皇考庙灾初宣帝为昭帝后而立父庙于礼不正是时大将军王凤颛权擅朝甚于田蚡将害国家故天于元年正月而见象也其后盛【师古曰古浸字浸渐也】五将世权遂以亡道【孟康曰谓王五大司马也师古曰谓凤音商根莽也】鸿嘉三年八月乙卯孝景庙北阙灾十一月甲寅许皇后废永始元年正月癸丑大官凌室灾戊午戾后园南阙灾是时赵飞燕大幸许后既废上将立之故天见象于凌室与恵帝四年同应戾后衞太子妄遭巫蛊之宣帝既立追加尊号于礼不正又戾后起于微贱与赵氏同应天戒若曰微贱亡徳之人不可以奉宗庙将絶祭祀有凶恶之至其六月丙寅赵皇后遂立姊妹骄妒贼害皇子卒皆受诛永始四年四月癸未长乐宫临华殿及未央宫东司马门灾六月甲午孝文霸陵园东阙南方灾长乐宫成帝母王太后之所居也未央宫帝所居也霸陵太宗盛徳园也是时太后三弟相续秉政【师古曰谓阳平侯凤安阳侯音成都侯商相代为大司马】举宗居位充塞朝廷两宫亲属将害国家【师古曰谓太后家王氏皇后家赵氏故云两宫亲属】故天象仍见【师古曰仍重也】明年成都侯商薨弟曲阳侯根代为大司马秉政后四年根乞骸骨荐兄子新都侯莽自代遂覆国焉哀帝建平三年正月癸卯桂宫鸿宁殿灾帝祖母傅太后之所居也时傅太后欲与成帝母等号齐尊大臣孔光师丹等执政以为不可太后皆免官爵遂称尊号后三年帝崩傅氏诛灭平帝元始五年七月己亥髙皇帝原庙殿门灾尽【师古曰原庙重庙也】髙皇帝庙在长安城中后以叔孙通讥复道故复起原庙于渭北非正也是时平帝防成帝母王太后临朝委任王莽将簒絶汉堕髙祖宗庙【师古曰堕毁也音火规反】故天象见也其冬平帝崩明年莽居摄因以簒国后卒夷灭传曰治宫室饰台榭【师古曰台有室曰榭】内淫乱犯亲戚侮父兄则稼穑不成説曰土中央生万物者也其于王者为内事宫室夫妇亲属亦相生者也古者天子诸侯宫庙大小髙卑有制后夫人媵妾多少进退有度九族亲疏长防有序孔子曰礼与其奢也宁俭【师古曰论语载孔子之言也若不得礼之中而失于奢则不如俭】故禹卑宫室【师古曰论语载孔子曰禹吾无间然矣卑宫室而尽力于沟洫谓勤于治水而所居狭陋也】文王刑于寡妻【师古曰大雅思齐之诗云刑于寡妻至于兄弟以御于家邦刑法也寡妻谓正嫡也御治也此美文王以礼法接待其妻旁及兄弟宗族又广以政教治家邦】此圣人之所以昭教化也如此则土得其性矣若廼奢淫骄慢则土失其性有水旱之灾而草木百谷不孰是为稼穑不成严公二十八年冬大水亡麦禾董仲舒以为夫人哀姜淫乱【师古曰哀姜庄公夫人齐女也】逆隂气故大水也刘向以为水旱当书不书水旱而曰大亡麦禾者土气不养稼穑不成者也是时夫人淫于二叔内外亡别【师古曰二叔谓庄公二弟仲庆父及叔牙】又因凶饥一年而三筑台【师古曰谓三十一年春筑台于郎夏筑台于薛秋筑台于秦也郎薛秦皆鲁地也】故应是而稼穑不成饰台榭内淫乱之罸云遂不改寤四年而死【师古曰庄公三十二年薨距大水无麦禾凡四岁也】旤流二世【师古曰谓子般及闵公皆杀死】奢淫之患也传曰好战攻轻百姓饰城郭侵边境则金不从革説曰金西方万物既成杀气之始也故立秋而鹰隼击秋分而微霜降其于王事出军行师把旄杖钺誓士众抗威武所以征畔逆止暴乱也诗云有防秉钺如火烈烈【师古曰商颂长发之诗也防固也此美殷汤兴师出征固持其钺以诛有罪威力猛盛如火炽烈】又曰载戢干戈载櫜弓矢【师古曰周颂时迈之诗也戢聚也櫜韬也言天下太平兵不复用故戢敛而韬藏也】动静应谊説以犯难民忘其死【师古曰言以和悦使人虽犯危难不顾其生也易兑卦彖曰説以犯难人忘其死故引之也説读曰悦】如此则金得其性矣若廼贪欲恣雎【师古曰睢音呼季反】务立威胜不重民命则金失其性盖工冶铸金铁金铁冰滞涸坚不成者众【师古曰涸读与沍同沍凝也音下故反春秋左氏传曰固隂沍寒○刘敞曰冰音凝】及为变怪是为金不从革左氏传曰昭公八年春石言于晋晋平公问于师旷【师古曰晋掌乐大夫】对曰石不能言神或冯焉作事不时怨讟动于民【师古曰讟痛怨之言也音读】则有非言之物而言今宫室崇侈民力雕尽怨讟并兴莫信其性【师古曰信犹保也性生也一説信读曰申言不得申其性命也】石之言不亦宜乎于是晋侯方筑虒祁之宫【师古曰虒祁地在绛西临汾水虒音斯】叔向曰君子之言信而有征【师古曰叔向晋大夫羊舌也】刘歆以为金石同类是为金不从革失其性也刘向以为石白色为主属白祥成帝鸿嘉三年五月乙亥天水冀南山大石鸣【师古曰天水之冀县南山也】声隆隆如雷有顷止闻平襄二百四十里【韦昭曰天水县】壄鸡皆鸣【师古曰雉也】石长丈三尺广厚略等【师古曰广及厚皆知其长】旁着岸胁去地二百余丈民俗名曰石鼓石鼓鸣有兵是岁广汉钳子谋攻牢【师古曰钳子谓钳徒也牢系重囚之处】簒死辠囚郑躬等盗库兵劫略吏民衣绣衣自号曰山君党与广明年冬廼伏诛自归者三千余人后四年尉氏樊并等谋反杀陈留太守严普自称将军山阳亡徒苏令等党与数百人盗取库兵经歴郡国四十余皆逾年廼伏诛是时起昌陵作者数万人徙郡国吏民五千余户以奉陵邑作治五年不成乃罢昌陵还徙家【师古曰初徙人陪昌陵者令皆还其本居】石鸣与晋石言同应师旷所谓民力雕尽传云轻百姓者也虒祁离宫去绛都四十里昌陵亦在郊壄皆与城郭同占城郭属金宫室属土外内之别云
　　传曰简宗庙不祷祠废祭祀逆天时则水不润下説曰水北方终藏万物者也其于人道命终而形臧精神放越圣人为之宗庙以收魂气春秋祭祀以终孝道王者即位必郊祀天地祷祈神祗望秩山川懐柔百神亡不宗事【师古曰懐来也柔安也谓招来而祭祀之使其安也宗尊也】慎其齐戒致其严敬鬼神歆飨多获福助此圣王所以顺事隂气和神人也至发号施令亦奉天时十二月咸得其气则隂阳调而终始成如此则水得其性矣若廼不敬鬼神政令逆时则水失其性雾水暴出百川逆溢壊乡邑溺人民及淫雨伤稼穑是为水不润下京房易传曰颛事有知诛罚絶理厥灾水其水也雨杀人以陨霜大风天黄饥而不损兹谓泰厥灾水水杀人辟遏有徳兹谓狂【应劭曰辟天子也有徳者雍遏不见用也】厥灾水水流杀人已水则地生虫归狱不解兹谓追非【李竒曰归罪过于民不罪已也张晏曰谓释有罪之人而归无辜者也解止也追非遂非也】厥水寒杀人追诛不解兹谓不理厥水五谷不收大败不解兹谓皆隂解舍也王者于大败诛首恶赦其众不则皆函隂气【师古曰函读与含同】厥水流入国邑陨霜杀谷【○宋祁曰谷当作杀】桓公元年秋大水董仲舒刘向以为桓弑兄隐公民臣痛隐而贱桓后宋督弑其君【师古曰宗华父督为太宰弑殇公事在桓公二年】诸侯防将讨之【师古曰谓齐陈郑也】桓受宋赂而归【师古曰谓郜大鼎】又背宋诸侯由是伐鲁仍交兵结雠伏尸流血百姓愈怨【师古曰桓防宋公者五与宋公燕人盟已而背盟伐宋宋公燕人怨而求助齐衞助之桓公惧而防纪侯郑伯及四国之师大战】故十三年夏复大水一曰夫人骄淫将弑君隂气盛桓不寤卒弑死刘歆以为桓易许田不祀周公【师古曰许田鲁朝宿之邑而有周公别庙桓既簒位遂以许田与郑而取郑之祊田故云不祀周公】废祭祀之罚也严公七年秋大水亡麦苗董仲舒刘向以为严母文姜与兄齐襄公淫共杀桓公严释父雠复取齐女未入先与之淫一年再出防于道逆乱臣下贱之之应也十一年秋宋大水董仲舒以为时鲁宋比年为乘丘鄑之战【师古曰比年频年也庄十年公败宋师于乘丘十一年公败宋师于鄑乘丘鄑鲁地鄑音子移反】百姓愁怨隂气盛故二国俱水刘向以为时宋愍公骄慢睹灾不改明年与其臣宋万博戏妇人在侧矜而骂万万杀公之应【师古曰万宋大夫也战败获于鲁复归宋又为大夫与愍公博妇人在侧万曰甚矣鲁侯之淑鲁侯之美天下诸侯宜为君者唯鲁侯耳愍公矜此妇人妒其言顾曰此虏也尔虏焉故鲁侯之美恶乎至万怒搏愍公絶其脰而死事在庄十二年】二十四年大水董仲舒以为夫人哀姜淫乱不妇隂气盛也刘向以为哀姜初入公使大夫宗妇见用币【师古曰宗妇同姓之妇也大夫妻及宗妇见夫人者皆令执币是逾礼也】又淫于二叔公弗能禁臣下贱之故是岁明年仍大水刘歆以为先是严饰宗庙刻桷丹楹以夸夫人【臣瓒曰桷榱也韦昭曰楹柱也师古曰庄公二十三年丹桓宫楹二十四年刻桓宫桷将迎夫人故为盛饰】简宗庙之罚也【师古曰简慢也】宣公十年秋大水饥董仲舒以为时比伐邾取邑【师古曰比频也九年秋取根牟公羊传曰根牟者何邾娄之邑也十年公孙归父帅师伐邾取绎故云比年也】亦见报复兵雠连结百姓愁怨刘向以为宣公杀子赤而立子赤齐出也【师古曰赤母姜氏赤死姜氏大归齐市人皆哭鲁人谓之哀姜】故惧以济西田赂齐【师古曰宣既即位与齐侯防于平州以定其位元年六月齐人取济西田为立公故以赂齐也】邾子貜且亦齐出也【师古曰貜且邾文公之子邾定公也亦齐女所生貜音俱碧反又音镢且音子余反】而宣比与邾交兵【师古曰比频也】臣下惧齐之威创邾之旤【师古曰创惩艾也音初亮反】皆贱公行而非其正也成公五年秋大水董仲舒刘向以为时成幼弱政在大夫前此一年再用师【师古曰成三年春公防晋侯宋公衞侯曹伯代郑秋叔孙侨如帅师围棘是也】明年复城郓以彊私家【师古曰四年城郓郓季氏邑音运】仲孙蔑叔孙侨如颛防宋晋隂胜阳【师古曰仲孙蔑孟献子也成五年春仲孙蔑如宋夏叔孙侨如防晋荀首于谷颛与専同専者不禀命于公】襄公二十四年秋大水董仲舒以为先是一年齐伐晋襄使大夫帅师救晋【师古曰襄二十三年秋齐伐衞遂伐晋八月叔孙豹帅师救晋次于雍楡】后又侵齐【师古曰二十四年仲孙羯帅师侵齐】国小兵弱数敌彊大百姓愁怨隂气盛刘向以为先是襄慢邻国是以邾伐其南【师古曰十五年邾人伐我南鄙是也】齐伐其北【师古曰十六年齐人伐我北鄙是也】莒伐其东【师古曰十二年莒人伐我东鄙是也】百姓骚动后又仍犯彊齐也【师古曰十八年公防晋侯宋公衞侯郑伯同围齐二十三年救晋二十四年又侵齐是重犯也】大水饥谷不成其灾甚也髙后三年夏汉中南郡大水水出流四千余家四年秋河南大水伊雒流千六百余家汝水流八百余家八年夏汉中南郡水复出流六千余家南阳沔水流万余家【师古曰沔汉水之上也音弥善反】是时女主独治诸吕相王文帝后三年秋大雨昼夜不絶三十五日蓝田山水出流九百余家燕壊民室八千余所杀三百余人先是赵人新垣平以望气得幸为上立渭阳五帝庙欲出周鼎以夏四月郊见上帝【师古曰事并见郊祀志】岁余惧诛谋为逆发觉要斩夷三族是时比再遣公主配单于赂遗甚厚【师古曰比频也髙祖使刘敬奉宗室女翁主为冒顿单于阏氏冒顿死其子老上单于初立文帝复遣宗室女为单于阏氏】匈奴愈骄侵犯北边杀略多至万余人汉连发军征讨戍边元帝永光五年夏及秋大水颍川汝南淮阳庐江雨壊乡聚民舍及水流杀人先是一年有司奏罢郡国庙是岁又定迭毁【师古曰亲尽则毁故云迭毁事在韦成传】罢太上皇孝恵帝寝庙皆无复修通儒以为违古制刑臣石显用事【师古曰石显宦者故曰刑臣】成帝建始三年夏大水三辅霖雨三十余日郡国十九雨山谷水出凡杀四千余人壊官寺民舍八万三千余所元年有司奏徙甘泉泰畤河东后土于长安南北郊二年又罢雍五畤郡国诸旧祀凡六所

　　前汉书卷二十七上
　　前汉书卷二十七上考证
　　五行志上禹治洪水赐雒书法而陈之洪范是也○【臣召南】按易大传曰河出图洛出书圣人则之是言图书二者皆出于伏羲之世故则之以画八卦即尚书本文祗云天乃锡禹洪范九畴不云锡禹以洛书亦不云禹因洛书陈洪范也以洛书为洪范始于孔安国书传而刘歆父子又言之后儒遂依其説
　　登车有和鸾之节注亦以金为鸾鸟而栖衡衔铃焉○衔监本讹衡从宋本改
　　春秋火灾屡于定哀之间○定哀监本作哀定非也今改正
　　征和二年春涿郡铁官铸铁铁销皆飞上去○宋祁曰铁铁疑作钱钱○【臣召南】按此条及下成帝河平二年正月沛郡铁官铸铁铁不下其事正同宋祁并疑铸铁当作铸钱非也元狩五年以后令天下非三官钱不行安得有外郡铸钱之事虽涿郡铁飞武纪不载而涿郡有铁官地理志有明文矣至河平沛郡铁散则孝成纪亦载其事不得疑铁字为钱字之讹也
　　则土失其性无水旱之灾而草木百谷不孰○无监本讹有从宋本改
　　严公二十八年冬大水亡麦禾董仲舒云云○【臣召南】按经但云大无麦禾三家所同并无大水水字故刘向以属土不稼穑然玩董仲舒説又似公羊经有大水之文乃今本公羊亦无水字何也
　　于是晋侯方筑虒祁之宫注在绛西临汾县○绛监本讹锋今改正
　　严公七年秋大水亡麦苗○苗监本讹田今改正




　　前汉书卷二十七上考证
&lt;史部,正史类,前汉书&gt;
　　钦定四库全书
　　前汉书卷二十七中之上
　　汉　　兰　　台　　　令　史班　固撰唐正议大夫行秘书少监琅邪县开国子顔师古注
　　五行志第七中之上
　　经曰羞用五事五事一曰貎二曰言三曰视四曰听五曰思貎曰恭言曰从视曰明听曰聪思曰防【应劭曰防通也古文作睿】恭作肃从作艾【师古曰艾读曰乂乂治也其下亦同】明作悊聪作谋【应劭曰上聪则下谋故聪为谋也】防作圣【张晏曰防通逹以至于圣】休征【孟康曰善行之验也】曰肃时雨若【应劭曰居上而敬则雨顺之】艾时阳若【应劭曰君政治则阳顺之】悊时奥若【应劭曰悊明也师古曰奥读曰燠燠温也音于六反】谋时寒若圣时风若【师古曰凡言时者皆谓行得其道则寒暑风雨以时应而顺之】咎征【师古曰言恶行之验】曰狂恒雨若僭恒阳若【应劭曰僭差僭】舒恒奥若急恒寒若霿恒风若【服防曰霿音人傋霿应劭曰人君瞉霿鄙吝则风不顺之也师古曰凡言恒者谓所行者失道则寒暑风雨不时而恒乆为灾也霿音莫豆反傋防并音构又音寇】
　　传曰貎之不恭是谓不肃厥咎狂厥罚恒雨厥极恶时则有服妖时则有龟孽【师古曰孽音鱼列反其下并同】时则有鸡旤【师古曰旤与祸同】时则有下体生上之疴【韦昭曰若牛之足反出背上下欲伐上之祸也师古曰疴音阿】时则有青眚青祥【李竒曰内曰眚外曰祥】唯金沴木【服防曰沴害也如淳曰沴音拂戾之戾义亦同】说曰凡草木之类谓之妖妖犹夭贻言尚微【师古曰夭音乌老反】虫豸之类谓之孽【师古曰有足谓之虫无足谓之豸】孽则牙孽矣及六畜谓之旤言其着也及人谓之疴疴病貎言深也甚则异物生谓之眚自外来谓之祥祥犹祯也气相伤谓之沴沴犹临莅不和意也每一事云时则以絶之言非必俱至或有或亡或在前或在后也孝武时夏侯始昌通五经善推五行传以传族子夏侯胜下及许商皆以教所贤弟子其传与刘向同唯刘歆传独异貎之不恭是谓不肃肃敬也内曰恭外曰敬人君行已体貎不恭怠慢骄蹇则不能敬万事失在狂易故其咎狂也【师古曰狂易谓狂而易其常性】上慢下暴则隂气胜故其罚常雨也水伤百谷衣食不足则奸轨并作故其极恶也一曰民多被刑或形貎丑恶亦是也风俗狂慢变节易度则为剽轻竒怪之服【师古曰剽音匹妙反】故有服妖水类动故有龟孽【如淳曰河鱼大上以为鱼孽之比】于易巽为鸡鸡有冠距文武之貎不为威仪貎气毁故有鸡旤一曰水嵗鸡多死及为怪亦是也上失威仪则下有彊臣害君上者故有下体生于上之疴木色青故有青眚青祥凡貎伤者病木气木气病则金沴之冲气相通也于易震在东方为春为木也兑在西方为秋为金也离在南方为夏为火也坎在北方为冬为水也春与秋日夜分寒暑平是以金木之气易以相变故貎伤则致秋隂常雨言伤则致春阳常旱也至于冬夏日夜相反寒暑殊絶水火之气不得相并故视伤常奥听伤常寒者其气然也逆之其极曰恶顺之其福曰攸好徳【孟康曰政不顺则致妖顺则致福也师古曰攸所也所好者徳也】刘歆貎传曰有鳞虫之孽羊旤鼻疴说以为于天文东方辰为龙星故为鳞虫于易兑为羊木为金所病故致羊旤与常雨同应此说非是春与秋气隂阳相敌木病金盛故能相并唯此一事耳旤与妖疴祥眚同类不得独异史记【师古曰此志凡称史记者皆谓司马迁所撰也】成公十六年公会诸侯于周单襄公见晋厉公视逺歩高【师古曰单襄公周卿士单子朝也晋厉公景公之子也名州蒲单音善】告公曰晋将有乱鲁侯曰敢问天道也抑人故也对曰吾非瞽史【师古曰瞽乐太师史太史】焉知天道吾见晋君之容殆必祸者也夫君子目以定体足以从之【师古曰体定则目安足之进退皆无违也】是以观其容而知其心矣目以处谊足以歩目【师古曰视瞻得其宜行歩中其节也】晋侯视逺而足高目不在体而足不歩目其心必异矣目体不相从何以能乆夫合诸侯民之大事也于是虖观存亡故国将无咎其君在会歩言视听必皆无讁则可以知徳矣【师古曰讁责也无讁谓得其义理无可咎责也】视逺曰絶其谊足高曰弃其徳言爽曰反其信【师古曰爽差也】听淫曰离其名【师古曰淫邪也】夫目以处谊足以践徳【师古曰践履也所履皆徳行也】口以庇信【师古曰庇覆也言行相覆则为信矣】耳以听名者也故不可不慎偏防有咎【师古曰茍防其一则有咎】既防则国从之【师古曰既尽也若尽防之则国亦亡】晋侯爽二吾是以云【张晏曰视逺一也歩高二也】后二年晋人杀厉公凡此属皆貎不恭之咎云左氏传桓公十三年楚屈瑕伐罗鬬伯比送之【师古曰屈瑕即莫嚣也鬬伯比楚大夫罗国名在南郡枝江西】还谓其驭曰莫嚣必败【师古曰莫嚣楚官名也字或作敖其音同】举止高心不固矣【师古曰止足也】遽见楚子以告【师古曰遽速也】楚子使赖人追之弗及莫嚣行遂无次且不设备【师古曰无次不为次列也】及罗罗人军之大败莫嚣缢死厘公十一年周使内史过赐晋惠公命【师古曰内史过周大夫晋惠公夷吾也诸侯即位天子则赐命圭以为瑞】受玉惰【师古曰不敬其事也】过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也【师古曰无礼则国不立故谓之干无敬则礼不行故比之于舆】不敬则礼不行礼不行则上下昏何以长世二十一年晋惠公卒子懐公立晋人杀之更立文公成公十三年晋侯使郤锜乞师于鲁将事不敬【师古曰郤锜晋大夫驹伯也乞师欲以伐秦也将事致其君命也锜音牛尔反】孟献子曰郤氏其亡虖【师古曰孟献子仲孙蔑也】礼身之干也敬身之基也【师古曰无礼则身不立不敬则身不安也】郤子无基且先君之嗣卿也受命以求师将社稷是衞而惰弃君命也不亡何为十七年郤氏亡成公十三年诸侯朝王遂从刘康公伐秦成肃公受脤于社不敬【服防曰脤祭社之肉也盛以器故谓之脤师古曰刘康公成肃公皆周大夫也脤读与同以出师而祭社谓之宜脤者即宜社之肉也大蛤也音上忍反】刘子曰吾闻之曰民受天地之中以生所谓命也【师古曰刘子即康公也中谓中和之气】是以有礼义动作威仪之则以定命也能者养以之福不能者败以取祸【师古曰之往也能养生者则定礼义威仪自致于福不能者则防之以取祸乱】是故君子勤礼小人尽力勤礼莫如致敬尽力莫如惇笃敬在养神笃在守业国之大事在祀与戎祀有执膰戎有受脤【应劭曰膰祭肉也师古曰膰音扶元反】神之大节也【师古曰交神之节】今成子惰弃其命矣其不反虖五月成肃公卒成公十四年衞定公享苦成叔寗惠子相【师古曰定公名臧苦成叔晋大夫郤犫也晋使郤犫如衞故定公享之惠子衞大夫寗殖也相谓賛相其礼】苦成叔敖【师古曰敖读曰傲其下并同】寗子曰苦成家其亡虖古之为享食也以观威仪省旤福也【师古曰食读曰飤】故诗曰兕觥其觩防酒思柔匪儌匪傲万福来求【张晏曰觥罚爵也饮酒和柔无失礼可罚罚爵徒觩然而已应劭曰言在位者不儌讦不倨傲也师古曰小雅桑扈之诗也儌谓儌幸也万福言其多也谓饮酒者不儌幸不傲慢则福禄就而求之也觩音虬儌音工尧反】今夫子傲取旤之道也后三年苦成家亡【师古曰十七年晋攻郤氏长鱼矫以戈杀郤锜郤犫郤至而灭其家】襄公七年衞孙文子聘于鲁君登亦登【师古曰文子衞大夫孙林父也礼之登阶臣后君一等】叔孙穆子相【师古曰穆子叔孙豹】趋进曰诸侯之会寡君未尝后衞君今吾子不后寡君寡君未知所过吾子其少安【师古曰安徐也】孙子亡辞亦亡悛容【师古曰悛改也音千全反】穆子曰孙子必亡为臣而君过而不悛亡之本也十四年孙子逐其君而外叛【师古曰逐其君谓衞献公出奔齐也外叛谓以戚叛之】襄公二十八年蔡景侯归自晋入于郑【师古曰景侯名固文侯之子也】郑伯享之不敬子产曰蔡君其不免虖【师古曰言不免于祸】日其过此也君使子展往劳于东门而敖【师古曰日谓往日始适晋之时也子展郑大夫公孙舎之】吾曰犹将更之【师古曰更改也】今还受享而惰廼其心也【师古曰言心之所常行也】君小国事大国【师古曰言身为小国之君而事于大国】而惰敖以为己心将得死虖君若不免必由其子淫而不父【师古曰通太子之妻】如是者必有子旤三十年为世子般所杀【师古曰般读与班同】襄公三十一年公薨季武子将立公子禂【师古曰禂襄公之子齐归所生禂音直留反】穆叔曰是人也居防而不哀在慼而有嘉容是谓不度不度之人鲜不为患【师古曰穆叔即叔孙穆子也不度不遵礼度也】若果立必为季氏忧武子弗听卒立之比及葬三易衰衰祍如故衰【师古曰衣前曰祍言游戏无已也比音必寐反衰音千囬反祍音人禁反】是为昭公立二十五年听谗攻季氏兵败出奔死于外【师古曰谓薨于干侯】襄公三十一年衞北宫文子见楚令尹围之仪【师古曰北宫文子衞大夫也名佗令尹围即公子围楚恭王之子也时为令尹文子从衞侯在楚故见之】言于衞侯曰令尹似君矣将有它志【师古曰谓有为君之心言语视瞻非其常】虽获其志弗能终也公曰子何以知之对曰诗云敬慎威仪惟民之则【师古曰大雅抑之诗也则法也言君能慎其威仪乃臣下所法效之】令尹无威仪民无则焉民所不则以在民上不可以终【师古曰遂以杀君簒国而取败于干谿也】昭公十一年夏周单子会于戚【师古曰单子周大夫单成公也戚衞地】视下言徐【应劭曰视下视不登带言徐不闻于表着】晋叔向曰单子其死虖【师古曰叔向晋大夫羊舌也向音许两反】朝有着定【师古曰朝内列位有定处所谓表著者也着音直庶反又音除】会有表【师古曰会于野设表以为位】衣有禬带有结【师古曰禬领之交会也结绅带之结也禬音工外反】会朝之言必闻于表着之位所以昭事序也视不过结禬之中所以道容貌也【师古曰道读曰导其下并同】言以命之容貌以明之失则有阙今单子为王官伯【师古曰伯长也】而命事于会视不登带言不过歩貌不道容而言不昭矣不道不恭不昭不从无守气矣【师古曰貌正曰恭言正曰从】十二月单成公卒昭公二十一年三月葬蔡平公蔡太子朱失位位在卑【师古曰不在正嫡之位而以长防序之】鲁大夫送葬者归告昭子【师古曰昭子叔孙婼】昭子叹曰蔡其亡虖若不亡是君也必不终诗曰不觧于位民之攸塈【师古曰大雅假乐之诗也塈息也言在上者能率位不怠则其臣下恃以安息也觧读曰懈塈音许既反】今始即位而适卑身将从之十月蔡侯朱出奔楚晋魏舒合诸侯之大夫于翟泉【应劭曰水名今洛阳是也师古曰魏舒晋卿魏献子也事在定公元年志不书者盖阙文】将以城成周魏子涖政【师古曰谓代天子大夫为政以临其事也】衞彪傒曰将建天子而易位以令非谊也【师古曰傒衞大夫建天子谓立天子之居也傒音奚】大事奸谊必有大咎【师古曰奸犯也音干】晋不失诸侯魏子其不免虖是行也魏献子属役于韩简子【师古曰简子亦晋卿韩不信以城周之功役委简子也】而田于大陆焚焉而死【师古曰高平曰陆因放火田猎而见烧杀也】定公十五年邾隐公朝于鲁执玉高其容仰公受玉卑其容俯【师古曰隐公邾子益也玉谓朝者之贽】子赣观焉【师古曰子赣孔子弟子端木赐也赣音贡】曰以礼观之二君者皆有死亡焉夫礼死生存亡之体也将左右周旋进退俯仰于是虖取之朝祀丧戎于是虖观之今正月相朝而皆不度心已亡矣【师古曰不度不合法度】嘉事不体何以能乆【师古曰嘉事嘉礼之事谓朝祀也不体不得身体之节】高仰骄也卑俯替也【师古曰替废惰也】骄近乱替近疾君为主其先亡虖【师古曰是年五月定公薨哀公七年秋伐邾以邾子益来也】庶征之恒雨刘歆以为春秋大雨也刘向以为大水隐公九年三月癸酉大雨震电庚辰大雨雪【师古曰雨雪雨音于具反】大雨雨水也【师古曰下两音于具反后类并同】震雷也刘歆以为三月癸酉于歴数春分后一日始震电之时也当雨而不当大雨大雨常雨之罚也于始震电八日之间而大雨雪常寒之罚也刘向以为周三月今正月也当雨水雪杂雨雷电未可以发也既已发也则雪不当复降皆失节故谓之异于易雷以二月出其卦曰豫【师古曰坤下震上也】言万物随雷出地皆逸豫也以八月入其卦曰归妹【师古曰兑下震上也】言雷复归入地则孕毓根核保藏蛰虫【师古曰毓字与育同核亦荄字也草根曰荄音该】避盛隂之害出地则养长华实发扬隐伏宣盛阳之德入能除害出能兴利人君之象也是时隐以弟桓幼入而摄立公子翚见隐居位已乆劝之遂立【师古曰公子翚鲁大夫羽父也劝杀桓公以求为太宰翚音挥】隐既不许翚惧而易其辞【师古曰反谓桓公云隐欲杀之】遂与桓共杀隐天见其将然故正月大雨水而雷电是阳不闭隂出渉危难而害万物天戒若曰为君失时贼弟佞臣将作乱矣后八日大雨雪隂见间隙而胜阳簒杀之旤将成也公不寤后二年而杀昭帝始元元年七月大水雨自七月至十月成帝建始三年秋大雨三十余日四年九月大雨十余日左氏传愍公二年晋献公使太子申生帅师【师古曰以伐东山臯落氏】公衣之偏衣佩之金玦【师古曰偏衣谓左右异色其半象公之服也金玦以金为玦也半环曰玦】狐突叹曰时事之征也衣身之章也佩之旗也【师古曰狐突晋大夫伯行时为太子御戎也徴证也章明也旗表也衣所以明贵贱佩所以表中心】故敬其事则命以始【师古曰赏以春夏】服其身则衣之纯【师古曰壹其色】用其则佩之度【师古曰佩玉者君子之常度○刘奉世曰欲表其则当佩之使合法度世子佩瑜玉而綦组绶】今命以时卒閟其事也【师古曰卒尽也閟闭也谓十二月尽时也】衣以尨服逺其躬也【师古曰尨杂色也谓偏衣也逺音于万反其下并同】佩以金玦弃其也服以逺之时以閟之尨凉冬杀金寒玦离胡可恃也【师古曰凉薄也尨色不能纯故曰薄也冬主杀气金行在西是谓之寒玦形半缺故云离】梁余子养曰帅师者受命于庙受脤于社有常服矣【师古曰梁余子养晋大夫也时为下军御军之常服则韦弁】弗获而尨命可知也死而不孝不如逃之罕夷曰尨竒无常金玦不复君有心矣【应劭曰竒竒怪非常意复反也金玦犹决去不反意也师古曰罕夷晋大夫时为下军卿也有心害太子之心也复音扶目反】后四年申生以谗自杀近服妖也左氏传曰郑子臧好聚鹬冠【张晏曰鹬鸟赤足黄文以其毛饰冠韦昭曰鹬今翠鸟也师古曰子臧郑文公子也鹬大鸟即战国防所云啄蚌者也天之将雨鹬则知之翠鸟自有鹬名而此饰冠非翠鸟也逸周书曰知天文者冠鹬冠盖以鹬鸟知天时故也礼图谓之术氏冠鹬音聿又音术】郑文公恶之使盗杀之【师古曰时已得罪出奔宋故使盗杀之于陈宋之间】刘向以为近服妖者也一曰非独为子臧之身亦文公之戒也初文公不礼晋文【师古曰晋文公之为公子也避骊姬之难而出奔欲之楚过郑郑不礼焉】又犯天子命而伐滑【师古曰僖二十四年郑公子士泄及堵俞弥帅师伐滑王使伯服游孙伯如郑请滑郑伯不听而执二子】不尊尊敬上其后晋文伐郑几亡国【师古曰僖三十年晋侯秦伯围郑佚之狐曰国危矣使烛之武见秦伯师乃退也】昭帝时昌邑王贺遣中大夫之长安多治仄注冠【应劭曰今法冠是也李竒曰一曰高山冠本齐冠也谒者服之师古曰仄古侧字也谓之侧注者言形侧立而下注也蔡邕云高九寸铁为卷非法冠及高山也卷音去权反】以赐大臣又以冠奴刘向以为近服妖也时王贺狂悖闻天子不豫【师古曰言有疾不恱豫也周书顾命曰王有疾不豫】弋猎驰骋如故与驺奴宰人游居娱戏骄嫚不敬【师古曰驺廐御也宰人主膳者也娱乐也戏音僖】冠者尊服奴者贱人贺无故好作非常之冠暴尊象也以冠奴者当自至尊坠至贱也其后帝崩无子汉大臣征贺为嗣即位狂悖无道缚戮谏者夏侯胜等于是大臣白皇太后废贺为庶人贺为王时又见大白狗冠方山冠而无尾【邓展曰方山冠以五采縠为之乐舞人所服】此服妖亦犬旤也贺以问郎中令龚遂遂曰此天戒言在仄者尽冠狗也【师古曰言王左右侍侧之人不识礼义若狗而着冠者耳冠音工唤反其下亦同】去之则存不去则亡矣贺既废数年宣帝封之为列侯复有辠死不得置后又犬旤无尾之效也京房易传曰行不顺厥咎人奴冠天下乱辟无适【如淳曰辟君也适适子也】妾子拜【如淳曰无适子故也】又曰君不正臣欲簒厥妖狗冠出朝门成帝鸿嘉永始之间好为微行出游选从期门郎有材力者及私奴客多至十余少五六人皆白衣袒帻【师古曰袒帻不加上冠】带持刀剑或乗小车御者在茵上【苏林曰茵车上蓐也御者错乱更在茵上坐也师古曰车小故御者不得廻避而在天子茵上也】或皆骑出入市里郊壄逺至旁县时大臣车骑将军王音及刘向等数以切谏谷永曰易称得臣无家【师古曰损卦上九爻辞】言王者臣天下无私家也今陛下弃万乗之至贵乐家人之贱事厌高美之尊称好匹夫之卑字【如淳曰称张放家人是为卑字师古曰为微行故变易姓名】崇聚票轻无谊之人以为私客【师古曰票音匹妙反又音频妙反】置私田于民间畜私奴车马于北宫数去南面之尊离深宫之固挺身独与小人晨夜相随【师古曰挺引也】乌集醉饱吏民之家【师古曰乍合乍离如乌之集】乱服共坐溷肴亡别【师古曰溷肴谓杂乱也溷音胡困反】闵勉遯乐昼夜在路【师古曰闵勉犹黾勉言不息也遯乐言流遯为乐也】典门戸奉宿衞之臣执干戈守空宫公卿百寮不知陛下所在积数年矣昔虢公为无道有神降曰赐尔土田【师古曰春秋左氏传荘公三十二年有神降于莘虢公使祝应宗区史嚚享焉神赐之土田史嚚曰虢其亡乎】言将以庶人受土田也诸侯梦得土田为失国祥【师古曰僖五年晋灭虢虢公丑奔京师】而况王者畜私田财物为庶人之事乎左氏传曰周景王时大夫賔起见雄鸡自断其尾【师古曰賔起即賔孟】刘向以为近鸡旤也是时王有爱子子鼂王与賔起隂谋欲立之【师古曰子鼂王之庶长子】田于北山将因兵众杀适子之党【师古曰适读曰嫡嫡子王子猛及后为悼王子猛之党谓刘献公单穆公】未及而崩三子争国王室大乱其后賔起诛死【师古曰三子谓子鼂子猛及子猛弟敬王丐也刘子遂攻賔起杀之事并在昭二十二年】子鼂奔楚而败【师古曰昭二十六年邵伯盈逐王子鼂子鼂奔楚定公五年王人杀之于楚】京房易传曰有始无终厥妖雄鸡自齧断其尾宣帝黄龙元年未央殿辂軨中雌鸡化为雄【孟康曰辂軨廐名也师古曰百官表太仆属官有辂軨丞辂与路同軨音零】毛衣变化而不鸣不将无距【师古曰将谓率领其羣也距鸡附足骨鬬时所用刺之】元帝初元中丞相府史家雌鸡伏子渐化为雄【师古曰初尚伏子后乃稍稍化为雄也伏音房富反】冠距鸣将永光中有献雄鸡生角者京房易传曰鸡知时知时者当死房以为已知时恐当之刘向以为房失鸡占鸡者小畜主司时起居人【师古曰至时而鸣以为人起居之节】小臣执事为政之象也言小臣将秉君威以害正事犹石显也竟宁元年石显伏辜此其效也一曰石显何足以当此昔武王伐殷至于牧壄誓师曰古人有言曰牝鸡无晨牝鸡之晨惟家之索今殷王纣惟妇言用【师古曰周书牧誓之辞晨谓晨时鸣也索尽也言妇人为政犹雌鸡而代雄鸣是丧家之道也】繇是论之黄龙初元永光鸡变廼国家之占妃后象也孝元王皇后以甘露二年生男立为太子妃王禁女也黄龙元年宣帝崩太子立是为元帝王妃将为皇后故是嵗未央殿中雌鸡为雄明其占在正宫也不鸣不将无距贵始萌而尊未成也至元帝初元元年将立王皇后先以为婕妤三月癸卯制书曰其封婕妤父丞相少史王禁为阳平侯位特进丙午立王婕妤为皇后明年正月立皇后子为太子故应是丞相府史家雌鸡为雄其占即丞相少史之女也伏子者明已有子也冠距鸣将者尊已成也永光二年阳平顷侯禁薨子鳯嗣侯为侍中衞尉元帝崩皇太子立是为成帝尊皇后为皇太后以后弟鳯为大司马大将军领尚书事上委政无所与【师古曰与读曰豫言政皆出鳯天子不豫】王氏之权自鳯起故于鳯始受爵位时雄鸡有角明视作威【师古曰视读曰示】颛君害上【师古曰颛与専同其下类此】危国者从此人始也其后羣弟世权以至于莽遂簒天下即位五年王太后廼崩此其效也京房易传曰贤者居明夷之世知时而伤【师古曰易之明夷卦曰明入地中明夷夷伤也离下坤上言日在地中伤其明也知时谓知天时者也贤而被伤故取明夷之义】或众在位【师古曰言虚伪无实之人矫惑于众在职位也】厥妖鸡生角鸡生角时主独又曰妇人颛政国不静牝鸡雄鸣主不荣故房以为已亦在占中矣成公七年正月鼷防食郊牛角【师古曰鼷小防也即今所谓甘防者音奚】改卜牛又食其角刘向以为近青祥亦牛旤也不敬而傋霿之所致也昔周公制礼乐成周道故成王命鲁郊祀天地以尊周公至成公时三家始颛政鲁将从此衰天愍周公之徳痛其将有败亡之旤故于郊祭而见戒云防小虫性盗窃鼷又其小者也牛大畜祭天尊物也角兵象在上君威也小小鼷防食至尊之牛角象季氏乃陪臣盗窃之人将执国命以伤君威而害周公之祀也改卜牛鼷防又食其角天重语之也【师古曰重音直用反】成公怠慢昏乱遂君臣更执于晋【师古曰更互也十年秋公如晋晋人以公为贰于楚故止公至十一年三月乃得归十六年秋公防晋侯于沙随晋受叔孙侨如之譛而止公是年九月又信侨如之譛执季孙行父舍之于苕丘十二月乃得归故云君臣更执也更音工衡反】至于襄公晋为湨梁之会【师古曰襄十六年晋平公会诸侯于湨梁湨梁者湨水之梁也湨水出河内轵县东南至温入河湨音工覔反】天下大夫皆夺君政【师古曰湨梁之会诸侯皆在而鲁叔孙豹晋荀偃宋向戍衞寗殖郑公孙虿小邾之大夫盟是夺其君政也】其后三家逐昭公卒死于外【师古曰已觧于上】几絶周公之祀董仲舒以为鼷防食郊牛皆养牲不谨也京房易传曰祭天不慎厥妖鼷防齧郊牛角定公十五年正月鼷防食郊牛牛死刘向以为定公知季氏逐昭公辠恶如彼亲用孔子为夹谷之会齐人俫归郓讙龟隂之田【师古曰夹谷齐地也一名祝其定公十年公与齐侯会于夹谷齐侯欲使莱人以兵劫公孔子以公退命士众兵之齐侯乃止又欲以盟要公孔子不欲使兹无还以辞对又欲诈享公孔子又距而不受于是齐人乃服先是季氏之臣阳虎以郓讙龟隂之田奔齐至此会乃以归我郓讙二邑名龟隂龟山之隂夹音颊讙音驩】圣徳如此反用季桓子淫于女乐而退孔子无道甚矣【师古曰桓子季平子之子季孙斯也女乐已觧于上】诗曰人而亡仪不死何为【师古曰衞诗相防之篇也亡仪无礼仪也】是嵗五月定公薨牛死之应也京房易传曰子不子防食其郊牛哀公元年正月鼷防食郊牛刘向以为天意汲汲于用圣人逐三家故复见戒也哀公年少不亲见昭公之事故见败亡之异已而哀不寤身奔于粤此其效也【师古曰哀二十七年公欲以越伐鲁而去三桓公如公孙有山氏因逊于邾遂如越国人施罪于公孙有山氏而立哀公之子悼公】昭帝元鳯元年九月燕有黄防衔其尾舞王宫端门中【师古曰宫之正门】王往视之防舞如故王使吏以酒脯祠防舞不休一日一夜死近黄祥时燕刺王旦谋反将死之象也其月发觉伏辜京房易传曰诛不原情厥妖防舞门【师古曰不原情者不得其本情】成帝建始四年九月长安城南有防衔黄蒿栢叶上民冢栢及榆树上为巢桐栢尤多【师古曰桐栢本亭名衞思后于其地葬也】巢中无子皆有干防矢数十时议臣以为恐有水灾防盗窃小虫夜出昼匿今昼去穴而登木象贱人将居显贵之位也桐栢衞思后园所在也其后赵皇后自微贱登至尊与衞后同类赵后终无子而为害明年有鸢焚巢杀子之异也天象仍见甚可畏也一曰皆王莽窃位之象云京房易传曰臣私禄罔辟【李竒曰辟君也擅私爵禄诬罔其君】厥妖防巢文公十三年太室屋坏近金沴木木动也先是冬厘公薨十六月廼作主【师古曰主庙主也僖公三十三年十二月薨至文二年二月廼作主间有一閠故十六月也】后六月又吉禘于太庙而致厘公【师古曰禘祭也一一而祭之文二年八月而禘距作主六月也致谓升其主于庙】春秋讥之经曰大事于太庙跻厘公【师古曰跻音子奚反又音子诣反】左氏说曰太庙周公之庙飨有礼义者也祀国之大事也恶其乱国之大事于太庙故言大事也跻登也登厘公于愍公上逆祀也厘虽愍之庶兄尝为愍臣臣子一例不得在愍上又未三年而吉禘前后乱贤父圣祖之大礼内为貌不恭而狂外为言不从而僣故是嵗自十二月不雨至于秋七月后年若是者三而太室屋坏矣前堂曰太庙中央曰太室屋其上重屋尊高者也象鲁自是陵夷将堕周公之祀也【师古曰堕毁也音火规反】谷梁公羊经曰世室鲁公伯禽之庙也周公称太庙鲁公称世室大事者祫祭也【师古曰祫合也毁庙及未毁庙之主皆合祭于太祖】跻厘公者先祢后祖也景帝三年十二月吴二城门自倾大船自覆刘向以为近金沴木木动也先是吴王濞以太子死于汉称疾不朝隂与楚王戊谋为逆乱城犹国也其一门名曰楚门一门曰鱼门吴地以船为家以鱼为食天戒若曰与楚所谋倾国覆家吴王不寤正月与楚俱起兵身死国亡京房易传曰上下咸誖厥妖城门坏【师古曰誖惑也音布内反】宣帝时大司马霍禹所居第门自坏时禹内不顺外不敬见戒不改卒受灭亡之诛哀帝时大司马董贤第门自坏时贤以私爱居大位赏赐无度骄嫚不敬大失臣道见戒不改后贤夫妻自杀家徙合浦
　　传曰言之不从是谓不艾厥咎僭厥罚恒阳厥极忧时则有诗妖时则有介虫之孽时则有犬旤时则有口舌之疴时则有白眚白祥惟木沴金言之不从从顺也是谓不乂乂治也孔子曰君子居其室出其言不善则千里之外违之况其迩者虖【师古曰易上系之辞也迩近也】诗云如蜩如螗如沸如羮【师古曰大雅荡之诗也蜩蝉也螗蝘也即虭蟟也谓政无文理虚言噂沓如蜩螗之鸣汤之沸涫羮之将孰也蜩音调螗音唐蝘音偃虭音貂蟟音聊涫音下馆反】言上号令不顺民心虚哗愦乱则不能治海内失在过差故其咎僭僭差也刑罚妄加羣隂不附则阳气胜故其罚常阳也旱伤百谷则有寇难上下俱忧故其极忧也君炕阳而暴虐【师古曰凡言炕阳者枯涸之意谓无惠泽于下也炕音口浪反】臣畏刑而拑口【师古曰拑籋也音其亷反籋音女渉反】则怨谤之气发于謌謡故有诗妖介虫孽者谓小虫有甲飞之类阳气所生也于春秋为螽今谓之蝗皆其类也于易兑为口犬以吠守而不可信言气毁故有犬旤一曰旱嵗犬多狂死及为怪亦是也及人则多病口喉欬者故有口舌疴金色白故有白眚白祥凡言伤者病金气金气病则木沴之其极忧者顺之其福曰康宁刘歆言传曰时有毛虫之孽说以为于天文西方参为虎星故为毛虫史记周单襄公与晋郤锜郤犫郤至齐国佐语【师古曰单襄公觧已在前郤锜驹伯也郤犫苦成叔也郤至昭子即温季也国佐齐国武子也】告鲁成公曰晋将有乱三郤其当之虖夫郤氏晋之宠人也二卿而五大夫可以戒惧矣高位实疾颠厚味实腊毒【师古曰颠仆也腊乆也言位高者必速颠仆也味厚者为毒乆】今郤伯之语犯叔迂季伐【师古曰伯驹伯也叔苦成叔也季温季也犯侵也迂夸诞也伐矜尚也】犯则陵人迂则诬人伐则掩人有是宠也而益之以三怨其谁能忍之虽齐国子亦将与焉立于淫乱之国而好尽言以招人过【苏林曰招音翘招举也师古曰尽言犹极言也】怨之本也唯善人能受尽言齐其有虖【师古曰言无善人不能受尽言】十七年晋杀三郤十八年齐杀国佐凡此属皆言不从之咎云晋穆侯以条之役生太子名之曰仇【师古曰穆侯僖侯之孙也条晋地也盖以敌来侵已当战时而生故取仇忿之义以名子】其弟以千畮之战生名之曰成师【师古曰太子之弟即桓叔也畮古亩字也千畮亦地名意取能成其师众也】师服曰异哉君之名子也【师古曰师服晋大夫】夫名以制谊谊以出礼【师古曰先制义理然后立名义理既定礼由之出】礼以体政政以正民【师古曰政以礼成俗所以正】是以政成而民听易则生乱【师古曰反易礼义则乱生也】嘉耦曰妃怨耦曰仇古之命也【师古曰本自古昔而有此名】今君名太子曰仇弟曰成师始兆乱矣兄其替虖【师古曰替废也】及仇嗣立是为文侯文侯卒子昭侯立封成师于曲沃号桓叔【师古曰昭侯国乱身危不能自安故封成师为曲沃伯也桓谥也昭侯叔父故谓之叔也】后晋人杀昭侯而纳桓叔不克复立昭侯子孝侯桓叔子严伯杀之晋人立其弟鄂侯鄂侯生哀侯严伯子武公复杀哀侯及其弟灭之而代有晋国【师古曰武始并晋国故称公也事在桓三年】宣公六年郑公子曼满与王子伯廖语欲为卿【师古曰曼满伯廖皆郑大夫也廖音聊】伯廖告人曰无徳而贪其在周易丰之离【张晏曰离下震上丰上六变而之离曰丰其屋蔀其家也】弗过之矣【师古曰言无道徳而大其屋不过三嵗必灭亡也】间一嵗郑人杀之【师古曰间一嵗者中间隔一嵗】襄公二十九年齐高子容与宋司徒见晋知伯汝齐相礼【师古曰高子容齐大夫高止也宋司徒华定知伯晋大夫荀盈也汝齐晋大夫司马侯也】賔出汝齐语知伯曰二子皆将不免子容専司徒侈皆亡家之主也【师古曰専自是也侈奢泰】専则速及侈将以其力敝専则人实敝之将及矣九月高子出奔燕襄公三十一年正月鲁穆叔会晋归告孟孝伯曰赵孟将死矣【师古曰穆叔即叔孙穆子也孟孝伯鲁大夫仲孙羯也赵孟晋卿赵文子也名武前年十月穆叔与武同防澶泉至此年正月乃归】其语偷不似民主【师古曰偷茍且】且年未盈五十而谆谆焉如八九十者弗能乆矣【师古曰谆谆重顿之貌也音之闰反】若赵孟死为政者其韩子虖【师古曰韩子韩宣子也名起】吾子盍与季孙言之可以树善君子也【师古曰季孙谓季武子也名宿言韩起有君子之徳方执晋政可素厚之以立善也】孝伯曰民生几何谁能毋偷【师古曰几何言无多时也几音居岂反】朝不及夕将焉用树穆叔告人曰孟孙将死矣吾语诸赵孟之偷也而又甚焉九月孟孝伯卒昭公元年周使刘定公劳晋赵孟【师古曰周周景王也刘定公周卿也食邑于刘名夏是时孟与诸侯会于虢故就而劳之】因曰子弁冕以临诸侯盍亦逺绩禹功而大庇民乎【师古曰时馆于洛汭因见河洛而美禹功故言之也弁冕冠也言今服冠冕有国家何不追绩禹功而庇防其人乎】对曰老夫罪戾是惧焉能恤逺吾侪偷食朝不谋夕何其长也【师古曰侪等也言且得食而已茍免目前不能念其长乆也侪音仕皆反】刘子归以语王曰谚所谓老将知而耄及之者其赵孟之谓虖【师古曰谚俗所传言也八十曰耄乱也言人年老阅歴既多谓将益智而又耄乱也】为晋正卿以主诸侯而侪于隶人朝不谋夕弃神人矣神怒民畔何以能乆【师古曰言其自比贱隶而无恤下之心人为神主故神人皆去也】赵孟不复年矣【师古曰谓其即死不复见明年】是嵗秦景公弟后子奔晋【师古曰后子即公子鍼】赵孟问秦君何如对曰无道赵孟曰亡虖对曰何为一世无道国未艾也【师古曰艾读曰刈刈絶也】国于天地有与立焉【师古曰言在天地之间多欲辅助相与共成立之】不数世淫弗能敝也赵孟曰天虖对曰有焉赵孟曰其几何【师古曰言当几时也】对曰鍼闻国无道而年谷和孰天賛之也鲜不五稔【师古曰賛佐助之也鲜少也稔孰也谷孰为一稔言少尚当五年多则或不啻也稔音人甚反】赵孟视防曰朝夕不相及谁能待五【师古曰防谓日之防影也赵孟自以年暮朝不及夕故言五年不可待也防读与隂同】后子出而告人曰赵孟将死矣主民玩嵗而愒日其与几何【师古曰玩爱也愒贪也与几何言不能乆也愒音口盖反】冬赵孟卒昭五年秦景公卒昭公元年楚公子围会盟【师古曰围楚恭王之子也时为楚令尹与齐宋衞陈蔡郑会于虢】设服离衞【张晏曰设服者设人君之服离衞者二人执戈在前也师古曰离列人君之侍衞也】鲁叔孙穆子曰楚公子美矣君哉【师古曰穆子叔孙豹也言其服美似人君也】伯州犂曰此行也辞而假之寡君【师古曰伯州犂楚太宰也言受楚王之命假以此礼耳盖为其令尹文过】郑行人子羽曰假不反矣【师古曰行人官名子羽公孙挥字也假不反矣言将遂为君】伯州犂曰子姑忧子晢之欲背诞也【应劭曰子晢攻杀伯有今又背盟欲复作乱也师古曰子晢郑大夫公孙黒也背诞者背命放诞欲为乱也子且自忧此无忧令尹不反戈也】子羽曰假而不反子其无忧虖【师古曰言令尹将图为君则楚国有难子亦有忧也】齐国子曰吾代二子闵矣【应劭曰闵忧也二子伯州犂行人子羽也师古曰国子齐大夫国弱也二子谓王子围及伯州犂也围以是年簒位而不能令终州犂亦为围所杀故言可闵应説非也】陈公子招曰不忧何成二子乐矣【应劭曰言国有忧己乃得以成功也师古曰招陈公子哀公弟也言因忧以成事事成而乐也招音韶】衞齐子曰茍或知之虽忧不害【师古曰齐子衞大夫齐恶也言先知为备虽有忧难无所损害】退会子羽告人曰齐衞陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也【师古曰弗及而忧谓忧不及已而妄忧也】太誓曰民之所欲天必从之【师古曰太誓周书也】三大夫兆忧矣能无至乎【师古曰兆忧谓开忧兆也】言以知物其是之谓矣【师古曰物类也察其所言以知祸福之类】昭公十五年晋籍谈如周葬穆后【师古曰籍谈晋大夫也穆后周景王之后谥穆也】既除丧而燕【师古曰燕与宴同】王曰诸侯皆有以填抚王室晋独无有何也【师古曰填抚王室谓献器物也填音竹刃反】籍谈对曰诸侯之封也皆受明器于王室故能荐彝器【师古曰明器明徳之器也彝器常可宝用之器也】晋居深山戎翟之与邻拜戎不暇其何以献器王曰叔氏其忘诸乎【师古曰叔籍谈字也一曰叔父之使故谓之叔氏也】叔父唐叔成王之母弟其反亡分乎【师古曰分音扶问反】昔而高祖司晋之典籍【师古曰而亦汝】以为大正故曰籍氏女司典之后也何故忘之籍谈不能对賔出王曰籍父其无后乎数典而忘其祖【师古曰忘祖业】籍谈归以语叔向叔向曰王其不终乎吾闻所乐必卒焉【师古曰言志之所乐终于此事】今王乐忧若卒以忧不可谓终王一嵗而有三年之丧二焉【师古曰为太子三年妻死三年乃娶逹子之志言三年之丧二后及太子也】于是乎以丧賔燕又求彝器乐忧甚矣三年之丧虽贵遂服礼也【师古曰遂犹竟】王虽弗遂燕乐已早【师古曰天子除丧当在卒哭今适既葬故讥其早也】礼王之大经也一动而失二礼无大经矣【师古曰经谓常法也既不遂服又即宴乐是失二礼】言以考典典以志经【师古曰考成也志记也】忘经而多言举典将安用之哀公十六年孔丘卒公诔之曰旻天不吊不憗遗一老俾屏予一人【应劭曰憗且辞也言旻天不善于鲁不且遗一老使屏蔽我一人也师古曰憗音鱼觐反】子赣曰君其不殁于鲁乎夫子之言曰礼失则昏名失则愆【师古曰夫子谓孔子也昏谓惑也愆过也】失志为昏失所为愆生弗能用死而诔之非礼也称予一人非名也【师古曰天子自称曰予一人非诸侯之号故云非名】君两失之二十七年公孙于邾【师古曰孙读曰逊】遂死于越【师古曰已解于上】庶征之恒阳刘向以为春秋大旱也其夏旱雩祀谓之大雩不伤二谷谓之不雨京房易传曰欲徳不用兹谓张【孟康曰欲得贤者而不用人君徒张此意】厥灾荒荒旱也其旱隂云不雨变而赤因而除师出过时兹谓广【李竒曰广音旷韦昭曰谓怨旷也】其旱不生上下皆蔽兹谓隔其旱天赤三月时有雹杀飞禽上缘求妃兹谓僭【师古曰缘歴也言歴众处而求妃妾也】其旱三月大温亡云居高台府兹谓犯隂侵阳其旱万物根死数有火灾庶位逾节兹谓僭其旱泽物枯为火所伤厘公二十一年夏大旱董仲舒刘向以为齐桓既死诸侯从楚厘尤得楚心楚来献捷释宋之执【师古曰谓此年楚执宋公以伐宋冬使宜申来献捷十二月盟于薄释宋公也】外倚彊楚炕阳失众又作南门劳民兴役【师古曰南门本名稷门更改高大而作之事在二十年】诸雩旱不畧皆同说宣公七年秋大旱是夏宣与齐侯伐莱【师古曰莱国即东莱黄县也】襄公五年秋大雩先是宋鱼石犇楚【师古曰犇古奔字也事在成十五年鱼石宋左师也公子目夷之曾孙也】楚伐宋取彭城以封鱼石【师古曰事在成十八年】郑畔于中国而附楚【师古曰自鄢陵战后郑遂不服故诸侯屡侵伐之】襄与诸侯共围彭城【师古曰谓襄元年使仲孙蔑防晋栾黡宋华元衞寗殖曹人莒人邾人滕人薛人围彭城】城郑虎牢以御楚【师古曰事在二年虎牢本郑邑时已属晋盖追言之】是嵗郑伯使公子发来聘【师古曰公子郑穆公之子子产之父也字子国】使大夫会吴于善道【师古曰使仲孙蔑会吴也善道吴地】外结二国内得郑聘有炕阳动众之应八年九月大雩时作三军季氏盛【师古曰万二千五百人为军鲁本立上下二军皆属于公有事则三卿递帅之而征伐今季氏欲専其人故増立中军三卿各主其一也事在十一年】二十八年八月大雩先是比年晋使荀吴齐使庆封来聘【师古曰比年频年也荀吴晋大夫即荀偃之子也二十六年晋侯使来聘庆封齐大夫也二十七年齐侯使来聘】是夏邾子来朝襄有炕阳自大之应昭公三年八月大雩刘歆以为昭公即位年十九矣犹有童心居丧不哀炕阳失众六年九月大雩先是莒牟夷以二邑来犇【师古曰事在五年牟夷莒大夫也二邑谓牟娄及防兹也】莒怒伐鲁叔弓帅师距而败之昭得入晋【师古曰叔弓鲁大夫时昭公适欲朝晋而遇莒人来讨将不果行叔弓既败莒师公乃得去故传云成礼大国以为援好也】外和大国内获二邑取胜邻国有炕阳动众之应十六年九月大雩先是昭公母夫人归氏薨昭不慼又大搜于比蒲【师古曰事在昭十一年归氏胡国之女归姓即齐归也齐谥也搜谓聚众而田猎也比蒲鲁地名】晋叔向曰鲁有大丧而不废搜国不恤丧不忌君也君亡慼容不顾亲也殆其失国与三年同占二十四年八月大雩刘歆以为左氏传二十三年邾师城翼还经鲁地【师古曰翼邾邑也经者道出其中也鲁地谓武城也】鲁袭取邾师获其三大夫【师古曰谓徐鉏丘弱茅地也】邾人愬于晋晋人执我行人叔孙婼【师古曰叔孙昭子也婼音丑畧反】是春廼归之二十五年七月上辛大雩季辛又雩旱甚也刘歆以为时后氏与季氏有隙【师古曰后氏郈昭伯也季氏季平子也季郈之鸡鬭季氏芥其鸡郈子为之金距平子怒益宫于郈氏且责让之故郈昭伯怨之】又季氏之族有淫妻为谗使季平子与族人相恶皆共谮平子【师古曰谓平子庶叔父公鸟之妻季姒与雍人檀通而谮季氏之族人季公亥公思展故平子杀思展以故族人皆怨之】子家驹谏曰谗人以君徼幸不可【师古曰子家驹即子家懿伯庄公之孙也一名羁】昭公遂伐季氏为所败出奔齐定公十年九月大雩先是定公自将侵郑归而城中城二大夫帅师围郓【师古曰事并在六年中城鲁之邑也二大夫谓季孙斯仲孙何忌】严公三十一年冬不雨是嵗一年而三筑台【师古曰是年春筑台于郎夏筑台于薛秋筑台于秦秦郎薛皆鲁地】奢侈不恤民厘公二年冬十月不雨三年春正月不雨夏四月不雨六月雨先是者严公夫人与公子庆父淫而杀二君【师古曰庆父桓公之子庄公弟也二君谓子般及闵公○宋祁曰朱子文云者字宜去】国人攻之夫人逊于邾庆父犇莒厘公即位南败邾【师古曰谓元年公败邾师于偃】东败莒获其大夫【师古曰谓元年公子友帅师败莒师于郦获莒挐也】有炕阳之应文公二年自十有二月不雨至于秋七月文公即位天子使叔服会葬【师古曰叔服周之内史也叔氏服字防葬葬僖公】毛伯赐命【师古曰亦天子使之也毛伯周之卿士毛国伯爵也赐命者赐以命圭为瑞信也】又会晋侯于戚【师古曰谓大夫公孙敖防之也戚衞邑在顿丘衞县西】公子遂如齐纳币【师古曰纳纁之币谓公为婚于齐】又与诸侯盟【师古曰谓公孙敖会宋公陈侯郑伯晋士縠盟于垂陇也垂陇郑地】上得天子外得诸侯沛然自大【师古曰沛音普大反】跻厘公主大夫始颛事【师古曰谓季孙行父也】十年自正月不雨至于秋七月先是公子遂会四国而救郑【师古曰谓九年楚人伐郑公子遂防晋人宋人衞人许人以救之】楚使越椒来聘【师古曰越椒楚大夫名也事亦在九年】秦人归禭【师古曰谓九年秦人来归僖公及成风之禭也凡问丧者衣服曰禭成风僖公之母也成諡也风姓也禭音遂】有炕阳之应十三年自正月不雨至于秋七月先是曹伯杞伯滕子来朝【师古曰十一年曹伯来朝十二年杞伯滕子来朝】郕伯来犇【师古曰事在十二年郕国伯爵也】秦伯使遂来聘【师古曰事在十二年遂秦大夫名即左氏所谓西乞术】季孙行父城诸及郓【师古曰事在十一年诸郓二邑名也诸即琅邪诸县也】二年之间五国趋之内城二邑炕阳失众一曰不雨而五谷皆孰异也文公时大夫始颛盟会公孙敖会晋侯又会诸侯盟于垂陇故不雨而生者隂不出气而私自行以象施不由上出臣下作福而私自成一曰不雨近常隂之罚君弱也恵帝五年夏大旱江河水少谿谷絶先是发民男女十四万六千人城长安是嵗城乃成文帝三年秋天下旱是嵗夏匈奴右贤王寇侵上郡诏丞相灌婴车骑士八万五千人诣高奴【师古曰即上郡之县】击右贤王走出塞其秋济北王兴居反使大将军讨之皆伏诛后六年春天下大旱先是发车骑材官屯广昌【师古曰武都之县】是嵗二月复发材官屯陇西后匈奴大入上郡云中烽火通长安三将军屯边【师古曰谓以中大夫令免为车骑将军屯飞狐故楚相苏意为将军屯句注将军张武屯北地】又三将军屯京师【师古曰谓河内太守周亚夫为将军次细柳宗正刘礼为将军次覇上祝兹侯徐厉为将军次棘门】景帝中三年秋大旱武帝元光六年夏大旱是嵗四将军征匈奴【师古曰谓车骑将军衞青出上谷骑将军公孙敖出代轻车将军公孙贺出云中骁骑将军李广出鴈门】元朔五年春大旱是嵗六将军众十余万征匈奴【师古曰谓衞青将六将军兵也六将军者衞尉苏建为游击将军左内史李沮为彊弩将军太仆公孙贺为骑将军代相李蔡为轻车将军俱出朔方大行李息岸头侯张次公为将军出右北平】元狩三年夏大旱是嵗发天下故吏伐棘上林穿昆明池天汉元年夏大旱其三年夏大旱先是贰师将军征大宛还天汉元年发适民【师古曰适读曰讁】二年夏三将军征匈奴【师古曰谓贰师将军三万骑出酒泉因杅将军出西河骑都尉李陵将歩兵五千人出居延北也】李陵没不还征和元年夏大旱是嵗发三辅骑士闭长安城门大搜始治巫蛊明年衞皇后太子败昭帝始元六年大旱先是大鸿胪田广明征益州暴师连年宣帝本始三年夏大旱东西数千里先是五将军众二十万征匈奴【师古曰本始三年御史大夫田广明为祁连将军后将军赵充国为蒲类将军云中太守田顺为武牙将军及度辽将军范明友前将军韩増凡五将军兵十五万骑校尉常恵特节护乌孙兵咸击匈奴是为二十万众也】神爵元年秋大旱是嵗后将军赵充国征西成帝永始三年四年夏大旱左氏传晋献公时童謡曰丙之晨龙尾伏辰袀服振振取虢之旂【师古曰徒歌曰謡袀服黑衣振振袀服之貌也袀音均又音弋春反振音只人反】鹑之贲贲天策焞焞火中成军虢公其犇【师古曰贲音奔焞音吐敦反又音敦】是时虢为小国介夏阳之阸怙虞国之助【师古曰介隔也】亢衡于晋有炕阳之节失臣下之心晋献伐之问于卜偃曰吾其济虖【师古曰卜偃晋大夫主卜者】偃以童謡对曰克之十月朔丙子旦曰在尾月在策鹑火中必此时也冬十二月丙子朔晋师灭虢虢公丑犇周周十二月夏十月也言天者以夏正史记晋惠公时童謡曰恭太子更葬兮后十四年晋亦不昌昌廼在其兄是时惠公赖秦力得立立而背秦内杀二大夫【师古曰谓里克丕郑】国人不说及更葬其兄恭太子申生而不敬故诗妖作也后与秦战为秦所获立十四年而死晋人絶之更立其兄重耳是为文公遂伯诸侯左氏传文成之世童謡曰鸜之鹆之公出辱之【师古曰鸜音劬鹆音欲】鸜鹆之羽公在外野徃馈之马鸜鹆跦跦公在干侯【臣瓉曰干侯在魏郡斥丘县师古曰跦跦跳行貌也跦音诛干音干】征褰与【师古曰征求也褰袴也言公出外求袴之服】鸜鹆之巢逺哉揺揺【师古曰揺揺不安之貌】禂父丧劳宋父以骄【师古曰父读曰甫甫者男子之通号故云禂父宋父也言昭公欲去季氏不遂而出故曰丧劳定公无徳于下坐致君位故曰以骄】鸜鹆鸜鹆往歌来哭【师古曰谓昭公生时出奔死乃以丧归之】至昭公时有鸜鹆来巢公攻季氏败出奔齐居外野次干侯八年死于外归葬鲁昭公名禂公子宋立是为定公元帝时童謡曰井水溢灭灶烟灌玉堂流金门至成帝建始二年三月戊子北宫中井泉稍上溢出南流象春秋时先有鸜鹆之謡而后有来巢之验井水隂也灶烟阳也玉堂金门至尊之居象隂盛而灭阳窃有宫室之应也王莽生于元帝初元四年至成帝封侯为三公辅政因以簒位成帝时童謡曰燕燕尾涎涎【师古曰涎涎光泽貌也音徒见反】张公子时相见木门仓琅根燕飞来啄皇孙皇孙死燕啄矢其后帝为微行出游常与富平侯张放俱称富平侯家人过河阳主作乐见舞者赵飞燕而幸之故曰燕燕尾涎涎美好貎也张公子谓富平侯也木门仓琅根谓宫门铜锾【师古曰门之铺首及铜锾也铜色青故曰仓琅铺首衔环故谓之根锾读与环同】言将尊贵也后遂立为皇后弟昭仪贼害后宫皇子卒皆伏辜所谓燕飞来啄皇孙皇孙死燕啄矢者也成帝时謌謡又曰邪径败良田谗口乱善人桂树华不实黄爵巢其颠故为人所羡今为人所怜桂赤色象汉家华不实无继嗣也王莽自谓黄象黄爵巢其颠也严公十七年冬多麋刘歆以为毛虫之孽为灾刘向以为麋色青近青祥也麋之为言迷也盖牝兽之淫者也是时严公将取齐之淫女其象先见天戒若曰勿取齐女淫而迷国严不寤遂取之夫人既入淫于二叔终皆诛死【师古曰谓庆父缢死叔牙鸩卒齐人杀哀姜也】几亡社稷【师古曰谓子般闵公前后见杀而齐侯欲取鲁国也】董仲舒指畧同京房易传曰废正作淫大不明国多麋又曰震遂泥【李竒曰从三至五有坎象坎为水四为泥在水中故曰震遂泥泥者泥溺于水不能自拔道未光也或以为溺于淫女故其妖多麋麋迷也师古曰此易震卦九四爻辞也泥音乃计反】厥咎国多麋昭帝时昌邑王贺闻人声曰熊视而见大熊左右莫见以问郎中令龚遂遂曰熊山野之兽而来入宫室王独见之此天戒大王恐宫室将空危亡象也贺不改寤后卒失国左氏传襄公十七年十一月甲午宋国人逐狾狗【师古曰狾狂也音征例反】狾狗入于华臣氏【师古曰华臣华元之子也】国人从之臣惧遂奔陈先是臣兄阅为宋卿【师古曰为右师】阅卒臣使贼杀阅家宰遂就其妻宋平公闻之曰臣不唯其宗室是暴大乱宋国之政欲逐之左师向戍曰大臣不顺国之耻也不如盖之【师古曰向戍宋桓公曾孙也盖谓覆掩其事也】公廼止华臣炕暴失义内不自安故犬祸至以犇亡也髙后八年三月祓霸上【师古曰祓者除恶之祭也音废】还过枳道见物如仓狗橶髙后掖【师古曰橶谓拘持之也橶音防拘音居足反】忽而不见卜之赵王如意为祟遂病掖伤而崩先是髙后鸩杀如意支断其母戚夫人手足防其眼以为人彘【师古曰防谓敲击去其精也防音口角反凡言彘者皆豕之别名】文帝后五年六月齐雍城门外有狗生角【师古曰雍城门者齐门名也春秋左氏传平阳之役赵武及秦周伐雍门之荻是也○刘敞曰平阳当作平隂】先是帝兄齐悼惠王亡后帝分齐地立其庶子七人皆为王【师古曰谓齐孝王将闾济北王志菑川王贤胶东王雄渠胶西王卬济南王辟光并成阳恭王喜是谓七王】兄弟并彊有炕阳心故犬祸见也犬守御角兵象在前而上乡者也【师古曰乡读曰向此下亦同】犬不当生角犹诸侯不当举兵乡京师也天之戒人蚤矣诸侯不寤后六年吴楚畔济南胶西胶东三国应之举兵至齐齐王犹与城守【师古曰与读曰豫】三国围之会汉破吴楚因诛四王故天狗下梁而吴楚攻梁狗生角于齐而三国围齐汉卒破吴楚于梁诛四王于齐京房易传曰执政失下将害之厥妖狗生角君子茍免小人陷之厥妖狗生角景帝三年二月邯郸狗与彘交悖乱之气近犬豕之祸也是时赵王遂悖乱与吴楚谋为逆遣使匈奴求助兵卒伏其辜犬兵革失众之占【如淳曰犬吠守似兵革外附它类失众也】豕北方匈奴之象逆言失听交于异类以生害也京房易传曰夫妇不严厥妖狗与豕交兹谓反徳国有兵革成帝河平元年长安男子石良刘音相与同居【师古曰二人共止一室】有如人状在其室中击之为狗走出去后有数人被甲持兵弩至良家良等格击或死或伤皆狗也自二月至六月乃止鸿嘉中狗与彘交左氏昭公二十四年十月癸酉王子鼂以成周之宝圭湛于河【师古曰以祭河也尔雅曰祭川曰浮沉湛读曰沈后皆类此】几以获神助【师古曰几读曰冀】甲戌津人得之河上隂不佞取将卖之则为石【师古曰隂不佞周大夫也】是时王子鼂簒天子位万民不乡号令不从【师古曰乡读曰向】故有玉变近白祥也癸酉入而甲戌出神不享之验云玉化为石贵将为贱也后二年子鼂犇楚而死史记秦始皇帝三十六年郑客从关东来至华隂望见素车白马从华山上下知其非人道住止而待之遂至【师古曰于道上住而待此车马】持璧与客曰为我遗镐池君【张晏曰武王居镐镐池君则武王也武王伐商故神云始皇荒淫若纣矣今亦可伐也孟康曰长安西南有镐池师古曰镐池在昆明池北此直江神告镐池之神云始皇将死耳无豫于武王也张说失矣】因言今年祖龙死【苏林曰祖始也龙人君象谓始皇也】忽不见郑客奉璧即始皇二十八年过江所湛璧也与周子鼂同应是嵗石陨于东郡民或刻其石曰始皇死而地分此皆白祥炕阳暴虐号令不从孤阳独治羣隂不附之所致也一曰石隂类也隂持髙节臣将危君赵高李斯之象也始皇不畏戒自省反夷灭其旁民而燔烧其石是嵗始皇死后三年而秦灭孝昭元凤三年正月泰山莱芜山南匈匈有数千人声民视之有大石自立髙丈五尺大四十八围入地深八尺三石为足石立处有白乌数千集其旁眭孟以为石隂类下民象泰山岱宗之岳王者易姓告代之处当有庶人为天子者孟坐伏诛京房易传曰复崩来无咎【师古曰复卦之辞也今易崩字作朋字】自上下者为崩厥应泰山之石颠而下【师古曰颠坠也】圣人受命人君虏又曰石立如人庶士为天下雄立于山同姓平地异姓立于水圣人于泽小人天汉元年三月天雨白毛三年八月天雨白牦【师古曰凡言牦者毛之强曲者也音力之反】京房易传曰前乐后忧厥妖天雨羽又曰邪人进贤人逃天雨毛史记周威烈王二十三年九鼎震【孟康曰威烈一王之諡也六国时也师古曰即赧王之高祖也】金震木动之也是时周室衰微刑重而虐号令不从以乱金气鼎者宗庙之宝器也宗庙将废宝鼎将迁故震动也是嵗晋三卿韩魏赵簒晋君而分其地威烈王命以为诸侯天子不恤同姓而爵其贼臣天下不附矣后三世周致徳祚于秦【晋灼曰赧王奔秦献其邑此为致徳祚也】其后秦遂灭周而取九鼎九鼎之震木沴金失众甚成帝元延元年止月长安章城门门牡自亡【晋灼曰西出南头第一门也牡是出籥者师古曰牡所以下闭者也亦以铁为之非出籥也】函谷关次门牡亦自亡【韦昭曰函谷关边小门也师古曰非行人出入所由盖关司曹府所在之门也】京房易传曰饥而不损兹谓泰厥灾水厥咎牡亡妖辞曰关动牡飞辟为亡道臣为非厥咎乱臣谋簒【李竒曰易妖变传辞】故谷永对曰章城门通路寝之路函谷关距山东之险城门关守国之固固将去焉故牡飞也











　　前汉书卷二十七中之上
　　前汉书卷二十七中之上考证
　　五行志中之上僭恒阳若注应劭曰僭差僭○监本讹潜差今改正
　　此说非是春与秋气隂阳相敌云云○【臣召南】按班书十志半取于刘歆惟五行志时纠刘歆之失
　　史记成公十六年云云注此志凡称史记者皆谓司马迁所撰也○【臣召南】按单襄公见晋厉公一叚史记晋世家不载此国语文也国语本于各国之史记故以史记称之师古以司马迁所撰为解非也下文尚有数处称史记皆国语文
　　是以有礼义动作威仪之则○左传礼义二字在动作之下
　　能者养以之福注师古曰之往也云云○【臣召南】按之字训往与下句取字相对今俗本左传作能者养之以福非是师古注与杜注孔疏合是古本不讹也监本从俗本左传亦作能者养之以福今从宋本改正
　　三大夫兆忧矣○三监本讹二今改正
　　先是发车骑材官屯广昌注师古曰武都之县○【臣召南】按注非也广昌县属代郡地理志甚明至武都郡武帝元鼎六年始置文帝时岂容有其地乎
　　五将军众二十万注度辽将军范明友○度监本讹渡今改正
　　赤色象汉家○监本讹汉家象从宋本移正








　　前汉书卷二十七中之上考证
  </div>
  <div class="pagination">
   <a href="前汉书_page32.html">
    上一页
   </a>
   <span>
    ...
   </span>
   <a href="前汉书_page28.html">
    28
   </a>
   <a href="前汉书_page29.html">
    29
   </a>
   <a href="前汉书_page30.html">
    30
   </a>
   <a href="前汉书_page31.html">
    31
   </a>
   <a href="前汉书_page32.html">
    32
   </a>
   <span class="current-page">
    33
   </span>
   <a href="前汉书_page34.html">
    34
   </a>
   <a href="前汉书_page35.html">
    35
   </a>
   <a href="前汉书_page36.html">
    36
   </a>
   <a href="前汉书_page37.html">
    37
   </a>
   <a href="前汉书_page38.html">
    38
   </a>
   <span>
    ...
   </span>
   <a href="前汉书_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
