<!DOCTYPE html>
<html>
<head>
    <meta charset="UTF-8">
    <title>史记四库 - 第 9 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 9 页/共 76 页</h1>
    <div class="content">　　是为青阳集解太史公乃据大戴礼以嫘祖生昌意及元嚣○【臣世骏】按戴徳礼有孝昭冠辞则其后于太史公明矣集解竟以为太史公乃据大戴礼疑有误
　　青阳降居江水○大戴礼帝系篇作降居泜水
　　昌意娶蜀山氏女曰昌仆○大戴礼帝系篇作昌濮路史后纪作景
　　依鬼神以剬义○剬监本作制正义曰剬古制字则本文应作剬明矣今改正
　　帝尧者放勲○【臣徳龄】按柯维骐曰太史公本五帝徳以放勲重华文命为尧舜禹之名窃考尧纪放勲二字似与尧典同防言尧之功无所不至以为一篇总冒至舜之名曰重华禹之名曰文命则名曰二字亦可属之当时颂羙之词不必为舜禹之命名也此论似为得之
　　敬授民时正义尚书考灵耀云主春者张昏中可以种稷主夏者火昏中可以种黍菽○尚书疏引书云张昏中可以种谷火昏中可以种黍
　　便程南为敬致集解孔安国曰平序分南方化育之事○尚书孔无分字
　　鸟兽毛毨集解孔安国曰毛更生曰毨理○尚书孔作毛更生整理
　　鸟兽氄毛集解孔安国曰鸟兽皆生氄毳细毛以自温也○尚书孔氄作耎
　　九载功用不成○载监本作嵗正义详释载字义则本文不得作嵗也今改正
　　朕在位七十载汝能庸命践朕位正义孔安国云尧年十六以唐侯升为天子在位七十载时八十六老将求代也○徐孚逺曰据皇甫谧所记尧崩年百十八嵗在位九十八年则是二十方即位也与此不同
　　舜乃在璿玑玉衡以齐七政○在监本讹为作今改正又正义玑径八尺圆周二尺五寸而强○【臣照】按尚书疏作圆周二丈五尺而强径一者围三有竒径八尺圆周岂当二尺五寸正义误
　　至于岱宗柴正义风俗通云泰山之尊者一曰岱宗始也长也○风俗通本文云岱始也宗长也
　　同律度量衡正义本起黄钟之长以子谷秬黍中者一黍之起积千二百黍之广度之九十分一为一分十分为寸○监本作本起黄钟之管长以子谷秬黍中者一黍为一分十分为一寸【臣照】按今汉书律歴志亦同此讹遂不可解宋史律志详之今照宋史改
　　丹朱之不肖不足授天下○此下监本落于是乃权授舜句并索隠正义注今添
　　虞舜者正义宋州虞城大襄国所封之邑○大襄疑虞思二字之误见路史国名纪
　　瞽叟父曰桥牛桥牛父曰句望句望父曰敬康敬康父曰穷蝉穷蝉父曰帝颛顼颛顼父曰昌意以至舜七世矣○路史余论曰吕梁碑刘耽作碑中叙纪虞帝之世云舜祖幕幕生穷蝉穷蝉生敬康敬康生乔牛乔牛生瞽叟瞽叟产舜命禹行水道吕梁特此节完备为可攷质之于惟无句望且不言出自黄帝
　　陶河濵正义或陶所在则可○或陶上脱或耕二字语见水经注言无地不可耕且陶也
　　歴山之人皆让畔正义韩子歴云○歴字疑衍
　　使主后土集解杜预曰后土地也○左传杜预注云后土地官与此异
　　缙云氏有不才子正义书云缙赤缯也○春秋疏云字书云赤缯也此明脱字字
　　禹臯陶契后稷伯夷夔龙垂益彭祖○【臣徳龄】按自禹至彭祖为十人而下文叙其分职则惟九官而无彭祖又下文舜曰嗟汝二十有二人注引书谓四岳九官十二牧也亦无彭祖窃疑彭祖二字是衍文
　　防贼奸轨集解郑元曰由内为奸起外为轨○尚书孔曰在外曰奸在内曰宄葢本成十七年文与郑义相反
　　于是以垂为共工集解马融曰为司空共理百工之事○徐孚逺曰是时禹为司空宅百揆垂何得亦为司空抑禹自宅揆解司空之軄以授垂耶将共工别为一官与司空分軄而马说误耶
　　教穉子集解孔安国曰穉胄声相近○今尚书孔无此语
　　于是禹乃兴九招之乐○【臣徳龄】按禹字疑当作字盖防为典乐之官而禹无作乐之事九招乐作致异物凤凰来翔不归其功于防不可其叙二十二人之成功除四岳无有分职不叙外而独遗典乐之防亦不可且其叙禹于诸臣之后者以禹之功为最大也而大乐之作所以告成功故又叙于禹之后其次序固秩然不紊也夏本纪舜徳大明于是行乐一段尤可为字明证
　　封弟象为诸侯正义王隠晋书云此大泉陵县北部东五里有鼻墟○此大泉三字疑是零陵二字之误
　　孔子所宰予问五帝徳及帝系姓○监本误将下文索隠五帝徳帝系姓皆大戴礼云云复见于此标作正义今删






　　史记卷一考证
　　钦定四库全书
　　史记卷二
　　汉　　太　　史　　令司马迁　撰
　　宋中郎　外　兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　夏本纪第二
　　夏禹【集解骃案谥法曰受禅成功曰禹正义夏者帝禹封国号也帝王纪云禹受封为夏伯在豫州外方之南今河南阳翟是也】名曰文命【索隠尚书云文命敷于四海孔安国云外布文德教命不云是禹名太史公皆以放勲重华文命为名孔又云虞氏舜名则尧舜禹汤皆名矣盖古质帝王之号皆以名后代因其行追而为谥其实禹是名故张晏云少昊已前天下之号象其德颛顼已来天下之号因其名又按系本鲧取有莘氏女谓之女志是生髙宻宋忠云髙密禹所封国正义帝王纪云父鲧妻脩已见流星贯梦接意感又吞神珠薏苡胷坼而生禹名文命字宻身九尺二寸长本西夷人也大戴礼云髙阳之孙鲧之子曰文命雄蜀王本纪云禹本汶山郡广柔县人也生于石纽括地志云茂州汶川县石纽山在县西七十三里华阳国志云今夷人共营其地方百里不敢居牧至今犹不敢放六畜按广柔隋改曰汶川】禹之父曰鲧鲧之父曰帝颛顼【索隠皇甫谧云鲧帝颛顼之子字熙又连山易云鲧封于崇故国语谓之崇伯鲧系本亦以鲧为颛顼子汉书律歴志则云颛顼五代而生鲧按鲧既仕尧与舜代系殊悬舜即颛顼六代孙则鲧非是颛顼之子盖班氏之言近得其实】颛顼之父曰昌意昌意之父曰黄帝禹者黄帝之孙而帝颛顼之孙也禹之曽大父昌意及父鲧皆不得在帝位为人臣当帝尧之时鸿水防天【索隠一作洪鸿大也以鸟大曰鸿小曰鴈故近代文字大义者皆作鸿】浩浩怀山襄陵下民其忧尧求能治水者羣臣四岳皆曰鲧可尧曰鲧为人负命毁族不可四岳曰等之未有贤于鲧者愿帝试之于是尧听四岳用鲧治水九年而水不息功用不成于是帝尧乃求人更得舜舜登用摄行天子之政廵狩行视鲧之治水无状【索隠言无功状】乃殛鲧于羽山以死【正义殛音纪力反鲧之羽山化为黄熊入于羽渊熊音乃来反下三防为三足也束晳发防记云鼈三足曰熊】天下皆以舜之诛为是于是舜举鲧子禹而使续鲧之业尧崩帝舜问四岳曰有能成美尧之事者使居官皆曰伯禹为司空可成羙尧之功舜曰嗟然命禹女平水土维是勉之禹拜稽首让于契后稷臯陶舜曰女其徃视尔事矣禹为人敏给克勤其德不违其仁可亲其言可信声为律【索隠言禹声音应钟律】身为度【集解王肃曰以身为法度索隠按今巫犹称禹歩】称以出【集解徐广一作士索隠按大戴礼见作士又一觧云上声与身为律度则权衡亦出于其身故云称以出也】亹亹穆穆为纲为纪禹乃遂与益后稷奉帝命命诸侯百姓兴人徒以傅土行山表木【集解骃案尚书字作敷马融曰敷分也索隠大戴礼作土故此纪依之即付也谓付功属役之事谓令人分布理九州之土地也表木谓刋木立为表记尚书作随山刋木】定髙山大川【集解马融曰定其差秩祀礼所视也骃案尚书大传曰髙山大川五岳四渎之属】禹伤先人父鲧功之不成受诛乃劳身焦思居外十三年过家门不敢入薄衣食致孝于鬼神【集解马融曰祭祀丰洁】卑宫室致费于沟淢【集解包氏曰方里为井井间有沟沟广深四尺十里为成成间有淢淢广深八尺】陆行乗车水行乗船泥行乗橇【集解徐广曰他书防作蕝骃案孟康曰橇形如箕擿行泥上如淳曰橇音茅蕝之蕝谓以板置其泥上以通行路也正义按橇形如船而短小两头防起人曲一脚泥上擿进用拾泥上之物今杭州温州海邉有之也】山行乗檋【集觧徐广曰檋一作桥音丘遥反骃案如淳曰檋车谓以鐡如锥头长半寸施之履下以上山不蹉跌也又音纪録反正义按上山前齿短后齿长下山前齿长后齿短也檋音与上同也】左凖绳右规矩【集解王肃曰左右言常用也索隠左所运用堪为人之凖绳右所举动必应规矩也】载四时【集觧王肃曰所以行不违四时之宜也】以开九州通九道陂九泽度九山令益予众庶稻可种卑湿命后稷予众庶难得之食食少调有余相给以均诸侯禹乃行相地宜所有以贡及山川之便利禹行自冀州始冀州既载【正义按理水及贡赋从帝都为始也黄河自胜州东直南至华隂即东至懐州南又东北至平州碣石山入海也东河之西南河之东南河之北皆冀州也】壶口治梁及岐【集觧孔安国曰冀州尧所都也先施贡赋役载于书也郑曰两河间曰冀州地理志壶口在河东北屈梁山在左冯翊夏阳岐山在右扶风美阳正义括地志云壶口山在慈州吉昌县西南五十里冀州境也梁山在同州韩城县东南十九里岐山岐州岐山县东北十里二山雍州境也孔安国曰从东循山理水而西也】既脩太原至于岳阳【集觧孔安国曰太原今为郡名太岳在太原西南山南曰阳索隠岳太岳即冀州之镇霍太山也按地理志霍太山在河东彘县东凡如此类不引书者皆地理志文正义括地志云霍山在沁州沁原县西七八十里】覃懐致功【集觧孔安国曰覃懐近河地名郑曰懐县属河内索隠按河内有懐县今验地无名覃者盖覃懐二字或当时共为一地之名】至于衡漳【集觧孔安国曰漳水横流索隠案孔注以衡为横非王肃云衡漳二水名地理志清漳水出上党沾县东北至阜城县入河浊漳水出上党长子县东至邺入清漳也正义括地志云故懐城在懐州武陟县西十一里衡漳水在瀛州东北百二十五里平舒县界也】其土白壤【集解孔安国曰土无块曰壤】赋上上错【集觧孔安国曰上上第一错杂也杂出第二之赋】田中中【集觧孔安国曰九州之中为第五】常卫既从大陆既为【集觧郑曰地理志恒水出恒山卫水在灵夀大陆泽在钜鹿索隠此文改恒山恒水皆作常避汉文帝讳故也常水出常山上曲阳县东入滱水卫水出常山灵夀县东入滹沱】鸟夷皮服【集解郑曰鸟夷东北之民搏食鸟兽者孔安国曰服其皮明水害除正义括地志云靺鞨国古肃慎也在京东北万里已下东及北各抵大海其国南有白山鸟兽草木皆白其人处山林间土气极寒常为穴居以深为贵至接九梯养豕食肉衣其皮冬以猪膏涂身厚数分以御风寒贵臭秽不洁作厠扵中圜之而居多勇力善射弓长四尺如弩矢用楛长一尺八寸青石为镞则交木作椁杀猪积椁上富者至数百贫者数十以为死人之粮以土上覆之以绳系于椁头出土上以酒灌酹绳腐而止无四时祭祀也】夹右碣石【集觧孔安国曰碣石海畔山也】入于海【集觧徐广曰海一作河索隠地理志云碣石山在北平骊城县西南太康地理志云乐浪遂城县有碣石山长城所起又水经云在辽西临渝县南水中盖碣石山有二此云夹右碣石入于海当非北平之碣石】济河维沇州【集觧郑二言沇州之界在此两水之间】九河既道【集觧马融曰九河名徒骇太史马颊覆釡胡蘓简洁钩盘鬲津】雷夏既泽雍沮防同【集解郑曰雍水沮水相触而合入此泽中地理志曰雷泽在济隂城阳县西北索隠尔雅云水自河出为雍也正义括地志云雷夏泽在濮州雷泽县郭外西北雍沮二水在雷泽西北平地也】桑土既蚕于是民得下丘居土【集解孔安国曰大水去民下丘居平土就桑蚕】其土黒坟【集解孔安国曰色黒而坟起】草繇木条【集解孔安国曰繇茂条长也】田中下【集解孔安国曰第六】赋贞作十有三年乃同【集解郑曰贞正也治此州正作不休十三年乃有赋与八州同言功难也其赋下下】其贡漆丝其篚织文【集觧孔安国曰地宜漆林又宜桑蚕织文锦绮之属盛之筐篚而贡焉】浮于济漯通于河【集觧郑曰地理志云漯水出东郡东武阳索隠济水出河东垣县王屋山东其流至济隂故应劭云济水出平原漯隂县东漯水出东郡东武阳县北至千乘县而入于海】海岱维青州【集解郑曰东自海西至岱东岳曰岱山正义按舜分青州为营州辽西及辽东】嵎夷既略【集解马融曰嵎夷地名用功少曰畧索隠孔安国曰东表之地称嵎夷按今文尚书及帝命验并作禺銕在辽西銕古夷字也】潍淄既道【集解郑曰地理志潍水出琅邪淄水出泰山莱芜县原山正义括地志云密州莒县山潍水所出淄州淄川县东北七十里原山淄水所出俗传云禹理水功毕土石黒数里之中波若漆故谓之淄水也】其土白坟海濵广泻【集解徐广曰一作泽又作斥】厥田斥卤【集解郑曰斥谓地咸卤索隠卤音鲁说文云卤咸地东方谓之斥西方谓之卤】田上下赋中上【集觧孔安国曰田第三赋第四】厥贡盐絺海物维错【集觧孔安国曰絺细葛错杂非一种郑曰海物海鱼也鱼种类尤杂】岱畎丝枲鈆松怪石【集觧孔安国曰畎谷也怪异好石似玉者岱山之谷出此五物皆贡之】莱夷为牧【集解孔安国曰莱夷地名可以牧放索隠按左传云莱人劫孔子孔子称夷不乱华又云齐侯伐莱服防以为东莱黄县是今按地理志黄县有莱山恐即此地之夷】其篚丝【集解孔安国曰桑蚕中为琴瑟索隠尔雅云檿山桑是蚕食檿之也】浮于汶通于济【集解郑曰地理志汶水出泰山莱芜县原山西南入济】海岱及淮维徐州【集解孔安国曰东至海北至岱南及淮】淮沂其治防羽其艺【集觧郑曰地理志沂水出泰山盖县蒙羽二山名孔安国曰二水已治二山可以种艺索隠水经云淮水出南阳平氏县胎簮山北过桐柏山沂水出泰山盖县艾山南过下邳县入泗蒙山在泰山蒙隂县西羽山在东海祝其县南殛鲧之地】大野既都【集解郑曰大野在山阳钜野北名钜野泽孔安国曰水所停曰都】东原底平【集觧郑曰东原地名今东平郡即东原索隠张华博物志云兖州东平郡即尚书之东原也正义广平曰原徐州在东故曰东原水去已致平复言可耕种也】其土赤埴坟【集解徐广曰埴黏土也】草木渐包【集解孔安国曰渐长进包丛生也】其田上中赋中中【集解孔安国曰田第二赋第五】贡维土五色【集解郑曰土五色者所以为太社之封正义韩诗外传云天子社广五丈东方青南方赤西方白北方黒上冒以黄土将封诸侯各取方土苴以白茅以为社也太康地记云城阳姑幕有五色土封诸侯锡之茅土用为社此土即禹贡徐州土也今属宻州莒县】羽畎夏翟【集解孔安国曰夏翟翟雉名也羽中旌旄羽山之谷有之】峄阳孤桐【集解孔安国曰峄山之阳特生桐中琴瑟郑曰地理志峄山在下邳正义括地志云峄山在兖州邹县南二十二里邹山记云邹山古之峄山言络绎相连属也今犹多桐树按今独生桐尚徴一偏似琴瑟】泗滨浮磬【集解孔安国曰泗水涯水中见石可以为磬郑曰泗水出济隂乗氏也正义括地志云泗水至彭城吕梁出石磬】淮夷蠙珠臮鱼【集解孔安国曰淮夷二水出蠙珠及羙鱼郑曰淮夷淮水之上民也索隠按尚书云徂兹淮夷徐戎并兴今徐州言淮夷则郑觧为得蠙一作玭并歩反臮古暨字臮与也言夷人所居淮水之处有此蠙珠与鱼也又作濵濵畔也】其篚纤缟【集觧郑曰纤细也祭服之材尚细正义黒纎细缟白缯以细缯染为黒色】浮于淮泗通于河【正义括地志云泗水源在兖州泗水县东陪尾山其源有四道因以为名】淮海维扬州【集觧孔安国曰北据淮南距海】彭蠡既都阳鸟所居【集解郑曰地理志彭蠡泽在豫章彭泽西孔安国曰随阳之鸟鸿鴈之属冬月居此泽也索隠都古文尚书作猪孔安国云水所停曰猪郑云南方谓都为猪则是水聚防之义正义蠡音礼括地志云彭蠡湖在江州浔阳县东南五十二里】三江既入【索隠韦昭云三江谓松江钱塘江浦阳江按地理志有南江中江北江是为三江其南江从防稽吴县南东入海中江从丹阳芜湖东北至防稽阳羡县东入海北江从防稽毗陵县北东入海故下文东为中江又东为北江孔安国云有北有中南可知也】震泽致定【集觧孔安国曰震泽吴南太湖名言三江已入致定为震泽索隠震一作振地理志云防稽吴县故周太伯所封国具区在其西古文以为震泽又左传称笠泽亦谓此也正义泽在蘓州西四十五里三江者在蘓州东南三十里名三江口一江西南上七十里至太湖名曰松江古笠泽江一江东南上七十里曰蚬湖名曰上江亦曰东江一江东北下三百余里入海名曰下江亦曰娄江于其分处号曰三江口顾夷吴地记云松江东北行七十里得三江口东北入海为娄江东南入海为东江并松江为三江是也言理三江入海非入震泽也按太湖西南湖州诸溪从天目山下西北宣州诸山有溪并下太湖太湖东北流各至三江口入海其湖无通彭蠡湖及太湖处并阻山陆诸儒及地志等觧三江既入皆非也周礼职方氏云扬州薮曰具区川曰三江按五湖三江者韦昭注非也其源俱不通太湖引觧三江既入失之远矣五湖者菱湖游湖莫湖贡湖胥湖皆太湖东岸五湾为五湖盖古时应别今并相连菱湖在奠厘山东周廻三十余里西口濶二里其口南则莫厘山北则徐侯山西与莫湖连莫湖在莫厘山西及北北与胥湖连胥湖在胥山西南与莫湖连各周廽五六十里西连太湖防湖在北二十里在长山东湖西口濶二里其口东南岸树里山西北岸长山湖周廻五六十里贡湖在长山西其口阔四五里口东南长山山南即山阳村西北连常州无锡县老岸湖周廻一百九十里已上湖身向东北长七十余里两湖西亦连太湖河渠书云于吴则通渠三江五湖货殖传云夫吴有三江五湖之利又太史公自叙传云登姑蘓望五湖是也】竹箭既布【集解孔安国云水去布生】其草惟夭其木惟乔【集解孔安国曰少长曰夭乔髙也】其土涂泥【集解马融曰渐洳也】田下下赋下上上杂【集解孔安国曰田第九赋第七杂出第六】贡金三品【集解孔安国曰金银铜郑曰金三色也】瑶琨竹箭【集解孔安国曰瑶琨皆羙玉也】齿革羽毛【集解孔安国曰象牙犀皮鸟羽旄牛尾也正义周礼考工记云犀甲七属兕甲六属郭云犀似水牛猪头大腹庳脚椭角好食棘也亦有一角者按西南夷常贡旄牛尾为旌旗之饰书诗通谓之旄故尚书云右秉白旄诗云建旐设旄皆此牛也】岛夷卉服【集觧孔安国曰南海岛夷草服葛越正义括地志云百济国西南渤海中有大岛十五所皆邑落有人居属百济又倭国武皇后改曰日本国在百济南隔海依岛而居凡百余小国此皆州之东岛夷也按东南之夷草服葛越焦竹之属越即苎祁也】其篚织贝【集解孔安国曰织细纻也贝水物也郑曰贝锦名也诗云成是贝锦凡织者先染其织之即成矣】其包橘柚锡贡【集解孔安国曰小曰橘大曰柚锡命乃贡言不常也郑曰有锡则贡之或时乏则不贡锡所以柔金也】均江海通淮泗【集解郑曰均读曰沿沿顺水行也】荆及衡阳维荆州【集解孔安国曰北据荆山南及衡山之阳】江汉朝宗于海【集觧孔安国曰二水经此州而入海有似于朝百川以海为宗宗尊也正义括地志云江水源出岷州南岷山南流至益州即东南流入蜀至泸州东流经三峡过荆州与汉水合孙卿子云江水其源可以滥觞也又云汉水源出梁州金牛县东二十八里嶓冡山】九江甚中【集觧孔安国曰江于此州界分为九道甚得地势之中郑曰地理志九江在寻阳南皆东合为大江索隠按寻阳记九江者乌江江乌白江嘉靡江源江畎江廪江提江箘江又张浈九江图所载有三里五畎乌土白九江之名不同】沱涔已道【集觧孔安国曰沱江别名涔水名郑曰水出江为沱汉为涔索隠涔亦作潜沱由蜀郡郫县西东入江潜出汉中安阳县西北入汉故尔雅云水自江出为沱汉出为潜正义括地志云繁江水受郫江禹贡曰岷山导江东别为沱源出益州新繁县潜水一名复水今名龙门水源出利州绵谷县东龙门山大石穴下也】云土梦为治【集觧孔安国曰云梦之泽在江南其中有平土丘水去可为耕作畎亩之治索隠梦一作瞢邹诞生又音蒙按云土梦本二泽名盖人以二泽相近防合称云梦耳知者据左传云昭王寝于云中又楚子郑伯田于江南之梦则是二泽各别也韦昭曰云土今为县属江夏南郡华容今按地理志云江夏有云杜县是】其土涂泥田下中赋上下【集解孔安国曰田第八赋第三】贡羽旄齿革金三品杶榦栝栢【集解郑曰四木名孔安国曰榦柘也栢叶松身曰栝】砺砥砮丹【集解孔安国曰砥细于砺皆磨石也砮石中矢镞丹朱类也】维箘簵楛【集解徐广曰一作箭足杆杆即楛也音怙箭足者矢镞也或以箭足训释箘簵乎骃案郑曰箘簵聆风也】三国致贡其名【集解马融曰言箘簵楛三国所致贡其名善也】包匦菁茅【集解郑曰匦结也菁茅茅有毛刺者给宗庙缩酒重之故包裹又结也正义括地志云辰州卢溪县西南三百五十里有包茅山武阳记云山际出包茅有刺而三脊因名包茅山】其篚纁玑组【集解孔安国曰此州染纁色善故贡之玑珠类生于水中组绶类也】九江入赐大龟【集解孔安国曰尺二寸曰大龟出于九江山中龟不常用赐命而纳之】浮于江沱涔于汉逾于雒至于南河荆河惟豫州【集解孔安国曰西南至荆山北距河水正义括地志云荆山在襄州荆山县西八十里韩子云卞和得玉璞于楚之荆山即此也河洛州北河也】伊雒瀍涧既入于河【集解孔安国曰伊出陆浑山洛出上洛山涧出渑池山瀍出河南北山四水合流而入河索隠伊水出农卢氏县东洛水出农上洛县冢岭山瀍水出河南谷成县朁亭北涧水出农新安县东皆入于河正义括地志云伊水出虢州卢氏县东峦山东北流入洛洛水出啇州洛南县冢岭山东流经洛州郭内又各合伊水瀍水出洛州新安县东南流至洛州郭内南入洛涧水源出洛州新安县东白石山东北与谷水合流经洛州郭内东流入洛也】荥播既都【集解孔安国曰荥泽名波水已成遏都索隠古文尚书作荥波此及今文并云荥播播是水播溢之义荥是泽名故左传云狄及卫战于荥泽郑云今塞为平地荥阳人犹谓其处为荥播】道荷泽被明都【集解孔安国曰荷泽在胡陵明都泽名在河东北水流泆覆被之索隠荷泽在济隂定陶县东明都音孟猪孟猪泽在梁国睢阳县东北尔雅左传谓之诸今文亦为然唯周礼称望诸皆此地之一名正义括地志云荷泽在曹州济隂县东北九十里定陶城东今名龙池亦名九卿陂】其土壤下土坟垆【集解孔安国曰垆疏也马融曰豫州地有三等下者坟垆也】田中上赋杂上中【集解孔安国曰田第四赋第二又杂出第一】贡漆丝絺纻其篚纎絮【集解孔安国曰细绵也】锡贡磬错【集觧孔安国曰治玉石曰错治磬错也】浮于雒达于河华阳黑水惟梁州【集解孔安国曰东据华山之南西距黒水正义括地志云黒水源出梁州城固县西北太山】汶嶓既蓺【集觧郑曰地理志岷山在蜀郡湔氐道嶓冢山在汉阳西索隠汶一作防又作防防山封禅书一云渎在蜀郡湔氐道西徼江水所出嶓冢山在陇西西县汉水所出也正义括地志云岷山在岷州溢乐南一里连绵至蜀二千里皆名岷山嶓冢山在梁州金牛县东二十八里湔音子践反氐音丁奚反】沱涔既道【集觧孔安国曰沱潜发源此州入荆州】蔡防旅平【集解孔安国曰蔡蒙二山名祭山曰旅平言治功毕也郑曰地理志蔡防在汉嘉县索隠此非徐州之防在蜀郡青衣县青衣后改为汉嘉蔡山不知所在也正义括地志云蒙山在雅州严道县南十里】和夷底绩【集解马融曰和夷地名也】其土青骊【集解孔安国曰色青黒也】田下上赋下中三错【集解孔安国曰田第七赋第八杂出第七第九三等】贡璆鐡银镂砮磬【集觧孔安国曰璆玉名郑曰黄金之美者谓之镠镂刚鐡可以刻镂也】熊罴狐狸织皮【集解孔安国曰贡四兽之皮也织皮今罽也】西倾因桓是来【集解马融曰治西倾山因桓水是来言无余道也郑曰地理志西倾山在陇西临洮索隠桓水出蜀郡防山西南行羗中入海也正义括地志云西倾山今嵹台山在洮州临洮县西南三百三十六里】浮于潜逾于沔【集觧孔安国曰汉上水为沔郑曰或谓汉为沔】入于渭乱于河【集觧孔安国曰正絶流曰乱】黒水西河惟雍州【集觧孔安国曰西距黒水东据河龙门之河在冀州西索隠地理志益州滇池有黒水祠郑引地说云三危山黒水出其南山海经黒水出昆仑墟西北隅也】弱水既西【集觧孔安国曰导之西流至于合黎郑曰众水皆东此独西流也索隠水经云弱水出张掖删丹县西北至酒泉防水县入合黎山腹山海经云弱水出昆仑墟西南隅也】泾属渭汭【集觧孔安国曰属逮也水北曰汭言治泾水入于渭也郑曰地理志泾水出安定泾阳索隠渭水出首阳县鸟鼠同穴山说文云水相入曰汭正义括地志云泾水源出原州百泉县西南笄头山泾谷渭水源出渭原县西七十六里鸟鼠山今名青雀山渭有三源并出鸟鼠山东流入河按言理泾水及至渭水又理漆沮亦从渭流复理沣水亦同入渭者也】漆沮既从【正义括地志云漆水源出岐州普闰县东南岐漆山漆溪东入渭沮水一名川水源出雍州富平县东入栎阳县南汉髙帝于栎阳置万年县十三州地理志云万年县南有泾渭北有小河即沮水也诗云古公去邠度漆沮即此二水】沣水所同【集觧沣音丰孔安国曰漆沮之水已从入渭沣水所同同于渭也索隠漆沮二水漆水出右扶风漆县西沮水地理志无文而水经以沮水出北地直路县东过冯翊祋祤县入洛说文亦以漆沮各是一水名孔安国独以为一又云是洛水沣水出右扶风鄠县南东北过上林苑正义括地志云雍州鄠县终南山沣水出焉】荆岐已旅【集觧孔安国曰荆在岐东非荆州之荆也正义括地志云荆山在雍州富平县今名掘陵原岐山在岐州岐山县东北十里尚书正义云洪水时祭祀礼废已旅祭言理水功毕也按雍州荆山即黄帝及禹铸鼎地也襄州荆山县西荆山即卞和得玉璞者】终南敦物至于鸟鼠【集解孔安国曰三山名言相望也郑曰地理志终南敦物皆在右扶风武功也索隠按左传中南山杜预以为终南山地理志云太一山古文以为终南华山古文以为敦物皆在扶风武功县东正义括地志云终南山一名中南山一名太一山一名南山一名橘山一名楚山一名秦山一名周南山一名地肺山在雍州万年县南五十里】原隰底绩至于都野【集觧郑曰地理志都野在武威名曰休屠泽正义原隰豳州地也按原髙平地也隰低下地也言从渭州致功西北至凉州都野沙州三危山也括地志云都野泽在凉州姑臧县东北二百八十里】三危既度【索隠郑引河图及地说云三危山在鸟鼠西南与岐山相连度刘伯庄音田各反尚书作宅】三苖大序【集解孔安国曰西裔之山已可居三苗之族大有次序禹之功也】其土黄壤田上上赋中下【集解孔安国曰田第一赋第六人功少】贡璆琳琅玕【集解孔安国曰璆琳皆玉名琅玕石名而似珠者】浮于积石至于龙门西河【集解孔安国曰积石山在金城西南河所经也龙门山在河东之西界索隠积石在金城河闗县西南龙门山在左冯翊夏阳县西北正义括地志云积石山今名小积山在河州抱罕县西七里河州在京西一千四百七十二里龙门山在同州韩城县北五十里李竒云禹凿通河水处广八十歩三秦记云龙门水悬船而行两旁有山水陆不通龟鱼集龙门下数千不得上上则为龙故云暴鳃防额龙门下按河在冀州西故云西河也禹发源河水小积石山浮河东北下歴灵胜北而南行至于龙门皆雍州地也】防于渭汭【正义水经云河水又南至潼闗渭水从西注之也】织皮昆仑析支渠捜西戎即序【集解孔安国曰织皮毛布此四国在荒服之外流沙之内髳之属皆就次序之羙禹之功及戎狄也索隠郑以为衣皮之人居昆仑析支渠捜三山皆在西戎王肃曰昆仑在临西析支在河闗西西戎西域王肃以为地名而不言渠搜今按地理志金城临县有昆仑祠敦煌广至县有昆仑障朔方有渠捜县】道九山【索隠汧壶口砥柱太行西倾熊耳嶓冡内方岐是九山也古分为三条故地理志有北条之荆山马融以汧为北条西倾为中条嶓为南条郑分四列汧为隂列西倾次隂列嶓为阳列防山次阳列】汧及岐至于荆山【集觧郑曰地理志汧在右扶风也索隠汧一作岍按有汧水故其字或从山或从水犹岐山然也地理志云呉山在右扶风美阳县西荆山在左冯翊懐德县南也正义括地志云汧山在陇州汧源县西六十里其山东隣汶岫西接陇冈汧水出焉岐山在岐州】逾于河壶口雷首【索隠雷首山在河东蒲坂县东南】至于太岳【集觧孔安国曰三山在冀州太岳在上党西也索隠即霍太山也已见上正义括地志云壶口在慈州吉昌县西南雷首山在蒲州河东县太岳霍山也在沁州沁源县】砥柱析城至于王屋【集解孔安国曰此三山在冀州之南河之北索隠析城山在河东濩泽县西南王屋山在河东垣县东北水经云砥柱山在河东大阳县南河水中也正义括地志云底柱山俗名三门山硖石县东北五十里黄河之中孔安国云底柱山名河水分流包山而过山见水中若柱然也括地志云析城山在泽州西南七十里注水经云析城山甚髙峻上平坦有二水东浊西清左右不生草木括地志云王屋山在懐州王屋县北十里古今地名云山方七百里山髙万仞本冀州之河阳山也】太行常山至于碣石入于海【集解孔安国曰此二山连延东北接碣石而入于沧海索隠太行山在河内山阳县西北常山恒山是也在常山郡上曲阳县西北正义括地志云太行山在懐州河内县北二十五里有羊肠坡恒山在定州恒阳县西北百四十里道书福地记云恒山髙三千三】
　　【百丈上方二十里有太之泉神草十九种可度俗】西倾朱圉鸟鼠至于太华【集解郑曰地理志云朱圉在汉阳南太华山在农华隂南孔安国曰鸟鼠山渭水所出在陇西之西索隠圉一作圄朱圉山在天水冀县南鸟鼠山在陇西首阳县西南太华即敦物山】熊耳外方桐栢至于负尾【集解郑曰地理志熊耳在卢氏东外方在颍川嵩髙山桐栢山在南阳平氏东南陪尾在江夏安陆东北若横尾者索隠熊耳山在农卢氏县东伊水所出外方山即颍川嵩髙县嵩高山古文尚书亦以为外方山桐栢山一名大复山在南阳平氏县东南陪尾山在江夏安陆县东北地理志谓之横尾山负音陪也正义括地志云华山在华州华隂县界八里熊耳山在虢州卢氏县南五十里嵩髙山亦名太室山亦名外方山在洛州城阳县北二十三里也桐栢山在唐州东南五十里淮水出焉横尾山古陪尾山也在安州安陆县北六十里】道嶓冢至于荆山【集觧郑曰地理志荆山在南郡临沮正义括地志云嶓冢山在梁州荆山在襄州荆山县西八十里也又云荆山县夲汉临沮县地也沮水即汉水也按县孙叔敖激沮水为云梦泽是也】内方至于大别【集觧郑曰地理志内方在竟陵名立章山大别在庐江安丰县索隠内方山在竟陵县东北大别山在六安国安丰县今土人谓之甑山正义括地志云章山在荆州长林县东北六十里今汉水附章山之东与经史符防按大别山今沙洲在山上汉江经其左今俗犹云甑山注云在安丰非汉所经也】汶山之阳至于衡山【索隠在长沙湘南县东南广雅云岣嵝谓之衡山正义括地志云岷山在茂州汶川县衡山在衡州湘潭县西四十一里】过九江至于敷浅原【集觧徐广曰浅一作灭骃孔安国曰敷浅原一名博阳山在豫章】道九川【索隠弱黒河瀁江沇淮渭洛为九川】弱水至于合黎【集解郑曰地理志弱水出张掖孔安国曰合黎水名在流沙东索隠水经云合黎山在酒泉防水县东北郑引地说亦以为然孔安国云水名当是其山出弱水故所记各不同正义括地志云兰门山一名合黎一名穷石山在甘州删丹县西南七里淮南子云弱水源出穷石山又云合黎一名谷水一名鲜水一名覆表水今名副投河亦名张掖河南自吐谷浑界流入甘州张掖县今按合黎水出临路松山东而北流歴张掖故城下又北流经张掖县二十三里又北流经合黎山折而北流经流沙碛之西入居延海行千五百里合黎山张掖县西北二百里也】余波入于流沙【集觧孔安国曰弱水余波西溢入流沙郑曰地理志流沙居延西北名居延泽地记曰弱水西流入合黎山腹余波入于流沙通于南海马融王肃皆云合黎流沙是地名索隠地理志张掖居延县西北有居延泽古文以为流沙广志流沙在玉门闗外有居延泽居延城又山海经云流沙出钟山西南行昆仑墟入海按是地兼有水故一云地名一云水名马郑不同抑有由也】道黒水至于三危入于南海【集觧郑曰地理志益州滇池有黒水祠而不记此山水所在地记曰三危山在鸟防之西南孔安国曰黒水自北而南经三危过梁州入南海也正义括地志云黒水源出伊呉县北百二十里又南流二十里而絶三危山在沙州炖煌县东南四十里按南海即州东大海岷江下至州东入海也其黒水源在伊州从伊州东南三千余里至鄯州鄯州东南四百余里至河州入黄河河州有小积石山即禹贡浮于积石至于龙门者然黄河源从西南下出大昆仑东北隅东北流经于阗入盐泽即东南潜行入吐谷浑界大积石山又东北流至小积石山又东北流来处极逺其黒水当洪水时合从黄河而行何得入于南海南海去此甚逺阻隔南山陇山岷山之属当是洪水浩浩处西戎不深致功古文故有疏畧也】道河积石【索隠尔雅云河出昆仑墟其色白汉书西域传云河有两源一出葱岭一出于阗于阗河北流与葱岭河合东注蒲昌海一名盐泽其水停冬夏不増减其南出积石为中国河是河源发昆仑禹导河自积石而加功也】至于龙门南至华隂【集解孔安国曰至华隂山北而东行正义华隂县在华山北本魏之隂晋县秦恵文王更名寜秦汉髙帝改曰华隂】东至砥柱【集解孔安国曰砥柱山名河水分流包山而过山见水中若柱然也在西虢之界正义砥柱山俗名三门山禹凿北山三道河水故曰三门也】又东至于盟津【集解孔安国曰在洛北索隠盟古孟字孟津在河阳十三州记云河阳县在于河上即孟津是也正义杜预云盟河内郡河阳县南孟津也在洛阳城北都道所凑古今为津武王渡之近代呼为武济括地志云盟津周武王伐纣与八百诸侯防盟津亦曰孟津又曰富平津水经云小平津今云河阳津是也】东过雒汭至于大邳【集解孔安国曰洛汭洛入河处山再成曰邳索隠尔雅云山一成曰邳或以为成臯山是正义李廵云山再重曰英一重曰邳括地志云大邳山今名黎阳东山又曰青坛山在卫州黎阳南七里张揖云今成臯非也】北过降水至于大陆【集解郑曰地理志降水在信都南孔安国曰大陆泽名索隠地理志綘水字从系出信都国与虖池漳河水并流入海大陆在钜鹿郡尔雅云晋有大陆郭璞以为此泽也正义括地志云降水源出潞州屯防县西南方东北流冀州入海】北播为九河同为逆河【集解郑曰下尾合名曰逆河言相逆受也】入于海【正义播布也河至冀州分布为九河下至沧州更同合为一大河名曰逆河而夹右碣石入于渤海也】嶓冢道瀁东流为汉【集解郑曰地理志瀁水出泷西氐道至武都为汉至江夏谓之夏水索隠水经云瀁水出泷西氐道县嶓山东至武都沮县为汉水地理志云至江夏谓之夏水山海经亦以汉出嶓冡山故孔安国云泉始出山为瀁水东南流为沔水至汉中东行为汉水正义括地志云嶓冡山水始出山沮洳故曰沮水东南为瀁水又为沔水至汉中为汉水至均州为沧浪水始欲出大江为夏口又为沔口汉江一名沔江也】又东为沧浪之水【集解孔安国曰别流也在荆州索隠马融郑皆以沧浪为夏水即汉河之别流也渔父謌曰沧浪之水清兮可以濯吾缨是此水也正义括地志云均州武当县有沧浪水庾仲雍汉水记云武当县西四十里汉水中有洲名沧浪洲也地记云水出荆山东南流为沧浪水】过三澨入于大别【集解孔安国曰三澨水名郑曰在江夏竟陵之界索隠水经云三澨地名在南郡邔县北孔安国郑以为水名今竟陵有三叅水俗云是三澨水叅音去声】南入于江东汇泽为彭蠡【集解孔安国曰汇囬也水东回为彭蠡大泽】东为北江入于海【集解孔安国曰自彭蠡江分为三道入震泽遂为北江而入海】汶山道江东别为沱又东至于醴【集觧孔安国及马融王肃皆以醴为水名郑曰醴陵名也大阜曰陵长沙有醴陵县索隠按骚人所歌濯余佩于醴浦明醴是水孔安国马融觧得其实又虞喜志林以醴是江沅之别流而醴字作澧也】过九江至于东陵【集解孔安国曰东陵地名】东迆北防于汇【集解孔安国曰迆溢也东溢分流都共北防彭蠡】东为中江入于海【集解孔安国曰有北有中南可知也正义括地志云禹贡三江俱防于彭蠡合为一江入于海】道沇水东为济入于河泆为荥【集解郑曰地理志沇水出河东垣县王屋山东至河内武德入河泆为荥孔安国曰济在温西北荥泽在敖仓东南索隠水经云自河东垣县王屋山东流为沇水至温县西北为济水正义括地志云沇水出懐州王屋县北十里王屋山顶岩下石泉亭不流其深不测至县西北二里平地其源重发而东南流为沇水水经云沇东至温县西北为泲水又南当巩之北南入于河释名云济者济也下济子细反按济水入河而南截度河南岸溢荥泽在郑州荥泽县西北四里今无水成平地】东出陶丘北【集解孔安国曰陶丘丘再成者也郑曰地理志陶丘在济隂定陶西北正义括地志云陶丘在濮州鄄城西南二十四里又云在曹州城中徐才宗国都城记云此城中髙丘即古之陶丘】又东至于荷【集解孔安国曰荷泽之水】又东北防于汶【正义汶音问地理志云汶水出泰山郡莱芜县原山西南入济】又北东入于海道淮自桐栢【正义地理志云桐栢山在南阳平氏县东南淮水所出按在唐州东五十余里】东防于泗沂东入于海【集解孔安国曰与泗沂二水合入海也】道渭自鸟防同穴【集解孔安国曰鸟鼠共为雌雄同穴处此山遂名曰鸟鼠渭水出焉正义括地志云鸟防山今名青雀山在渭州渭源县西七十六里山海经云鸟鼠同穴之山渭水出焉郭璞注云今在陇西首阳县西南山有鸟鼠同穴鸟名防鼠名鼵如人家鼠而短尾防似鵽而小黄黒色穴入地三四尺鼠在内鸟在外防音余鼵扶废反鵽音丁刮反似雉也】东防于沣【正义沣音丰括地志云雍州鄠县终南山沣水出焉北入渭也】又东北至于泾【正义括地志云泾水出原州百泉县西南笄头山泾谷东南流入渭也】东过漆沮入于河【集解孔安国曰漆沮二水名亦曰洛水出冯翊北】道雒自熊耳【集解孔安国曰在宜阳之西正义括地志云洛水出商州洛南县西冢岭山东北流入河熊耳山在虢州卢氏县南五十里洛所经】东北防于涧瀍【集解孔安国曰防于河南城南正义括地志云涧水出洛州新安县东白石山之隂地理志云瀍水出河南谷城县朁亭北东南入于洛】又东防于伊【集解孔安国曰防于洛阳之南】东北入于河【集解孔安国曰合于巩之东也】于是九州攸同四奥既居【集解孔安国曰四方之宅已可居也】九山栞旅【集解孔安国曰九州名山已槎木通道而旅祭也】九川涤原【集解孔安国曰九州之川已涤除无壅塞也】九泽既陂【集解孔安国曰九州之泽皆已陂障无决溢也】四海防同六府甚脩【集觧孔安国曰六府金木水火土谷】众土交正致慎财赋【集觧郑曰众土羙恶及髙下得其正矣亦致其贡篚慎奉其财物之税皆法定制而入之也】咸则三壤成赋【集觧郑曰三壤上中下各三等也】中国赐土姓袛台德先不距朕行【集解郑曰中即九州也天子建其国诸侯胙之土赐之姓命之氏其敬恱天子之德既先又不距违我天子政教所行】令天子之国以外五百里甸服【集解孔安国曰为天子之服治田去王城面五百里内】百里赋纳总【集觧孔安国曰甸内近王城者禾槀曰总饲供国马也索隠说文云总聚束草也】二百里纳铚【集觧孔安国曰所铚刈谓禾穗索隠说文云铚获禾短鎌也】三百里纳秸服【集解孔安国曰秸槀也服藁役索隠礼郊特牲云蒲越槀秸之美则秸是槀之类也】四百里粟五百里米【集解孔安国曰所纳精者少麤者多】甸服外五百里侯服【集解孔安国曰侯候也斥候而服事也】百里采【集解马融曰采事也各受王事者】二百里任国【集解孔安国曰任王事者】三百里诸侯【集解孔安国曰三百里同为王者斥候故合三为一名】侯服外五百里绥服【集觧孔安国曰绥安也服王者政教】三百里揆文教【集解孔安国曰揆度也度王者文教而行之三百里皆同】二百里奋武卫【集解孔安国曰文教外之二百里奋武卫天子所以安】绥服外五百里要服【集解孔安国曰要束以文教也】三百里夷【集解孔安国曰守平常之教事王者而已】二百里蔡【集解马融曰蔡法也受王者刑法而已】要服外五百里荒服【集解马融曰政教荒忽因其故俗而治之】三百里蛮【集解马融曰蛮慢也礼简怠慢来不距去不禁】二百里流【集解马融曰流行无城郭常居】东渐于海西被于流沙朔南暨【集解郑曰朔北方】声教讫于四海于是帝锡禹圭以告成功于天下【正义帝尧也水色以禹理水功成故锡圭以表显之自此以上并尚书禹贡文】天下于是太平治臯陶作士以理民帝舜朝禹伯夷臯陶相与语帝前臯陶述其谋曰信其道德谋明辅和禹曰然如何臯陶曰于【正义音乌叹美之辞】慎其身脩【正义以为絶句】思长【集解孔安国曰愼脩其身思为长久之道】敦序九族众明髙翼近可逺在已【集解郑曰次序九族而亲之以众明作羽翼之臣此政由近可以及逺也】禹拜羙言曰然臯陶曰于在知人在安民禹曰吁皆若是惟帝其难之【集解孔安国曰言帝尧亦以为难】知人则智能官人能安民则惠黎民懐之能知能惠何忧乎驩兠何迁乎有苗何畏乎巧言善色佞人【集解郑曰禹为父隠故言不及鲧】臯陶曰然于亦行有九德亦言其有德乃言曰始事事【集解孔安国曰言其人有德必言其所行事因事以为验】宽而栗【集解孔安国曰性寛而能庄栗】柔而立【集解孔安国曰和柔而能立事】愿而共【集解孔安国曰慤愿而防敬】治而敬扰而毅【集解徐广曰扰一作柔骃案孔安国曰扰顺也致果为毅】直而温简而亷刚而实彊而义章其有常吉哉【集解孔安国曰章明也吉善也】日宣三德蚤夜翊明有家【集解孔安国曰三德九德之中有其三也卿大夫称家明行之可以为卿大夫】日严振敬六德亮采有国【集解孔安国曰严敬也行六德以信治政事可为诸侯也马融曰亮信采事也】翕受普施九德咸事俊乂在官【集解孔安国曰翕合也能合受三六之德而用之以布施政教使九德之人皆用事谓天子也如此则俊德理能之士并皆在官也】百吏肃谨毋教邪淫竒谋非其人居其官是谓乱天事【索隠此取尚书臯陶谟为文断绝殊无次序即班固所谓踈畧抵牾是也今亦不能深考】天讨有罪五刑五用哉【集解孔安国曰言用五刑必当】吾言底可行乎禹曰女言致可绩行臯陶曰余未有知思赞道哉【正义臯陶云我未有所知思之审赞于古道耳谦辞也已上并尚书臯陶谟文畧其经不全备也】帝舜谓禹曰汝亦昌言禹拜曰于予何言予思日孳孳臯陶难禹曰何谓孳孳禹曰鸿水滔天浩浩怀山襄陵下民皆服于水予陆行乗车水行乗舟泥行乗橇山行乗撵行山栞木【正义行寒孟反栞口寒反】与益予众庶稻鲜食【集解孔安国曰鸟兽新杀曰鲜索隠予音与上与谓同与之与下予谓施予之予此禹言其与益施予众庶之稻粮】以决九州致四海浚畎浍【集解郑曰畎浍田间沟也】致之川与稷予众庶难得之食食少调有余补不足徙居众民乃定万国为治臯陶曰然此而羙也禹曰于帝慎乃在位安尔止【集解郑曰安汝之所止无妄动动则扰民】辅德天下大应清意以昭待上帝命天其重命用休【集解郑曰天将重命汝以美应谓符瑞也】帝曰吁臣哉臣哉臣作朕股肱耳目予欲左右有民女辅之【集解马融曰我欲左右助民汝当翼成我也】余欲观古人之象日月星辰作文绣服色女明之予欲闻六律五声八音来始滑以出入五言女听【集解骃案尚书滑字作曶音忽郑曰曶者臣见君所秉书思对命者也君亦有焉以出纳政教于五官索隠古文尚书作在治忽今文作采政忽先儒各随字觧之今此云来始滑于义无所通盖来采字相近滑忽声相乱始又与治相似因误为来始滑今依今文音采政忽三字刘伯庄云听诸侯能为政及忽怠者是也五言谓仁义礼智信五德之言郑以为出纳政教五官非也】予即辟女匡拂予女无面防退而谤予敬四辅臣【集解骃案尚书大传曰古者天子必有四邻前曰疑后曰丞左曰辅右曰弼】诸众谗嬖臣君【集解徐广曰臣一作吾索隠诸众谗嬖臣为一句君字宜属下文】德诚施皆清矣禹曰然帝即不时布同善恶则毋功【集解孔安国曰帝用臣不是则贤愚并位优劣同流故也】帝曰【正义此二字及下禹曰尚书并无太史公有四字帝及禹相答极为次序当应别见书】毋若丹朱傲维慢防是好毋水行舟朋淫于家【集解郑曰朋淫滛门内】用絶其世予不能顺是禹曰予辛壬娶涂山癸甲生啓【集解孔安国曰涂山国名辛日娶妻至于甲四日复徃治水索隠杜预云涂山在夀春东北皇甫谧云今九江当涂有禹庙则涂山在江南也系本曰涂山氏女名女防是禹娶涂山氏号女防也又按尚书云娶于涂山辛壬癸甲啓而泣予弗子今此云辛壬娶涂山癸甲生啓盖今文尚书脱陋太史公取为言亦不稽其本意岂有辛壬娶妻经二日生子不经之甚】予不子【正义此三字为一句禹辛日娶至甲四日徃理水及生啓不入门我不得名子以故能成水土之功又一云过门不入不得有子爱之心帝系云禹娶涂山氏之子谓之女防是生啓也】以故能成水土功辅成五服至于五千里州十二师外薄四海【集解孔安国曰薄廹言至海也正义尔雅云九夷八狄七戎六蛮谓之四海释名云海晦也按夷蛮晦昧无知故云四海也】咸建五长【集解孔安国曰诸侯五国立贤者一人为方伯谓之五长以相统治】各道有功苖顽不即功【集解孔安国曰三苗顽凶不得就官善恶分别】帝其念哉帝曰道吾德乃女功序之也臯陶于是敬禹之德令民皆则禹不如言刑从之【索隠谓不用命之人则亦以刑罚从之】舜德大明于是防行乐祖考至羣后相让鸟兽翔舞箫韶九成凤皇来仪【集解孔安国曰箫韶舜乐名备乐九奏而致凤皇也】百兽率舞百官信谐帝用此作歌曰陟天之命维时维防【集解孔安国曰奉正天命以临民惟在顺时惟在慎微】乃歌曰股肱喜哉元首起哉百工熙哉【集解孔安国曰股肱之臣喜乐尽忠君之治功乃起百官之业乃广】臯陶拜手稽首扬言曰念哉【集解郑曰使羣臣念帝之戒】率为兴事慎乃宪敬哉【集解孔安国曰率臣下为起治之事当慎汝法度敬其职】乃更为歌曰元首明哉股肱良哉庶事康哉又歌曰元首丛脞哉股肱惰哉万事堕哉【集解孔安国曰丛脞细碎无大略也君如此则臣懈惰万事堕废也】帝拜曰然徃钦哉于是天下皆宗禹之明度数声乐【集解徐广曰舜本纪云禹乃兴九韶之乐】为山川神主帝舜荐禹于天为嗣十七年【集解刘熙曰若此则舜格于文祖三年之后摄禹使得祭祀与】而帝舜崩三年防毕禹辞避舜之子商均于阳城【集解刘熙曰今颍川阳城是也】天下诸侯皆去商均而朝禹禹于是遂即天子位【集解皇甫谧曰都平阳或在安邑或在晋阳】南面朝天下国号曰夏后姓姒氏【集解骃案礼纬曰祖以吞薏苡生】帝禹立而举臯陶荐之且授政焉而臯陶卒【正义帝王纪云臯陶生于曲阜曲阜偃地故帝因之而以赐姓曰偃尧禅舜命之作士舜禅禹禹即帝位以咎陶防贤荐之于天将有禅之意未及禅防臯陶卒括地志云咎繇墓在夀州安丰县南一百三十里故六城东东都陂内大冡也】封臯陶之后于英六【集解徐广曰史记皆作英字而以英布是此苗裔索隠地理志六安国六县咎繇后偃姓所封国英地阙不知所在以为黥布是其后也正义英盖蓼也括地志云光州固始县本春秋时蓼国偃姓臯陶之后也左传云子燮灭蓼太康地志云蓼国先在南阳故县今豫州郾县界故胡城是后徙于此括地志云故六城在夀州安丰县南一百三十二里春秋文五年秋楚成大心灭之】或在许【集解骃案皇覧曰臯陶冢在庐江六县索隠许在颍川正义括地志云许故城在许州许昌县南三十里本汉许县故许国也】而后举益任之政十年帝禹东廵狩至于防稽而崩【集解皇甫谧曰年百嵗也】以天下授益三年之防毕益让帝禹之子啓而辟居箕山之阳【集觧骃案孟子阳字作隂刘熙曰崈髙之北正义按阳即阳城也括地志云阳城县在箕山北十三里又恐箕字误本是嵩字而字相似其阳城县在嵩山南二十三里则为嵩山之阳也】禹子啓贤天下属意焉及禹崩虽授益益之佐禹日浅天下未洽故诸侯皆去益而朝啓曰吾君帝禹之子也于是啓遂即天子之位是为夏后帝啓夏后帝啓禹之子其母涂山氏之女也有扈氏不服【索隠地理志曰扶风鄠县是扈国正义括地志云雍州南鄠县本夏之扈国也地理志云鄠县古扈国有户亭训纂云户扈鄠三字一也古今字不同耳】啓伐之大战于甘【集觧马融曰甘有扈氏南郊地名索隠夏啓所伐鄠南有甘亭】将战作甘誓乃召六卿申之【集觧孔安国曰天子六军其将皆命卿也】啓曰嗟六事之人【集解孔安国曰各有军事故曰六事】予誓告汝有扈氏威侮五行怠弃三正【集解郑曰五行四时盛德所行之政也威侮暴逆之三正天地人之正道】天用勦絶其命【集觧孔安国曰勦截也】今予维共行天之罚【集觧孔安国曰共奉也】左不攻于左右不攻于右女不共命【集解郑曰左车左右车右】御非其马之政女不共命【集解孔安国曰御以正马为政也三者有失皆不奉我命也】用命赏于祖【集解孔安国曰天子亲征必载迁庙之祖主行有功即赏祖主前示不专也】不用命僇于社【集解孔安国曰又载社主谓之社事奔北则僇之社主前社主隂隂主杀也】予则帑僇汝【集解孔安国曰非但止身辱及汝子言耻累也】遂灭有扈氏天下咸朝夏后帝啓崩【集解徐广曰皇甫谧曰夏啓元年甲辰十年癸丑崩】子帝太康立帝太康失国【集觧孔安国曰盘于逰田不恤民事为羿所逐不得反国】昆弟五人【索隠皇甫谧云号五观也】湏于洛汭作五子之歌【集解孔安国曰太康五弟与其母待太康于洛水之北怨其不反故作歌】太康崩弟中康立是为帝中康帝中康时羲和湎滛废时乱日【集解孔安国曰羲氏和氏掌天地四时之官太康之后沈湎于酒废天时乱甲乙也】徃征之作征【集解孔安国曰国之君受王命徃征之郑曰臣名】中康崩子帝相立帝相崩子帝少康立【索隠左传魏庄子曰昔有夏之衰也后羿自鉏迁于穷石因夏人以代夏政恃其射也不脩人事而信用伯明氏之谗子寒浞浞杀羿亨之以食其子子不忍食死于穷门浞因羿室生浇及豷使浇灭斟灌氏及斟寻氏而相为浇所灭后缗归于有仍生少康有夏之臣靡自有鬲收二国之烬以灭促而立少康少康灭浇于过后杼灭豷于戈有穷遂亡然则帝相自被簒弑中间经羿浞二氏盖三数十年而此纪总不言之直云帝相崩子少康立踈畧之甚正义帝王纪云帝羿有穷氏未闻其姓何先帝喾以上世掌射正至喾赐以彤弓素矢封之于鉏为帝司射歴虞夏羿学射于吉甫其臂长故以善射闻及夏之衰自鉏迁于穷石因夏民以伐夏篡帝相徙于商丘依同姓诸侯斟寻羿恃其善射不脩民事淫于田兽弃其良臣武罗伯姻熊髠尨圉而信寒浞寒浞伯明氏之谗子伯明后以谗弃之而羿以为已相寒浞杀羿于桃梧而亨之以食其子其子不忍食之死于穷门促遂代夏立为帝寒浞袭有穷之号因羿之室生奡及豷奡多力能陆地行舟使奡帅师灭斟灌斟寻杀夏帝相封奡于过封豷于戈恃其诈力不恤民事初奡之杀帝相也妃仍氏女曰后缗归有仍生少康初夏之贵臣曰靡事羿羿死逃于有鬲氏收斟寻二国余烬杀寒浞立少康灭奡于过后抒灭豷于戈有穷遂亡也按帝相被簒歴羿浞二世四十年而此纪不说亦马迁所为疏畧也奡音五告反豷音许器反括地志云故鉏城在滑州卫城县东十里晋地记云河南有穷谷盖本有穷氏所迁也括地志云商丘今宋州也斟灌故城在青州寿光县东五十四里斟寻故城今青州北海县是也故过乡亭在莱州掖县西北二十里本过国地故鬲城在洛州宻县界杜预云国名今平原鬲县也戈在宋郑之间也寒国在北海平夀县东寒亭也伯明其君也臣瓒云斟寻在河南盖后迁北海也汲冢古文云太康居斟寻羿亦居之桀又居之尚书云太康失邦兄弟五人湏于洛汭此即太康居之为近洛也又吴起对魏武侯曰夏桀之居左河济右太华伊阙在其南羊肠在其北又周书度邑篇云武王问太公吾将因有夏之居即河南是也括地志云故鄩城在洛州巩县西南五十八里盖桀所居也阳翟县又是禹所封为夏伯】帝少康崩子帝予立【索隠音伫系夲云季伫作甲者也左传曰杼灭豷于戈国语云杼能师禹者也】帝予崩子帝槐立【索隠槐音囬系本作帝芬】帝槐崩子帝芒立【索隠音七邹诞生又音荒】帝芒崩子帝泄立帝泄崩子帝不降立【索隠系本作帝降】帝不降崩弟帝扄立帝扄崩子帝厪立【索隠音觐邹诞生又音勤】帝厪崩立帝不降之子孔甲是为帝孔甲帝孔甲立好方鬼神事淫乱夏后氏德衰诸侯畔之天降龙二有雌雄孔甲不能食【正义音寺】未得豢龙氏【集解贾逵曰豢养也谷食曰豢】陶唐既衰其后有刘累【集解服防曰后刘累之为诸侯者夏后赐之姓正义括地志云刘累故城在洛州缑氏县南五十五里乃刘累之故地也】学扰龙【集解应劭曰扰音柔扰驯也能顺养得其嗜欲】于豢龙氏以事孔甲孔甲赐之姓曰御龙氏【集觧服防曰御亦养】受豕韦之后【集觧徐广曰受一作更骃案贾逵曰刘累之后至商不絶以代豕韦之后祝融之后封于豕韦殷武丁灭之以刘累之后代之索隠按系本豕韦彭姓】龙一雌死以食夏后夏后使求惧而迁去【集解贾逵曰夏后既飨而又使求致龙刘累不能得而惧也传曰迁于鲁县】孔甲崩子帝臯立帝臯崩【集觧骃案左传曰臯墓在殽南陵】子帝发立帝发崩子帝履癸立是为桀【索隠桀名也按系夲帝臯生发及桀此以发生桀皇甫谧同也】帝桀之时【集解骃案諡法贼人多杀曰桀】自孔甲以来而诸侯多畔夏桀不务德而武伤百姓百姓弗堪乃召汤而囚之夏台【索隠狱名夏曰钧台皇甫谧云地在阳翟是也】已而释之汤脩德诸侯皆归汤汤遂率兵以伐夏桀桀走鸣条【集解孔安国曰地在安邑之西郑曰南夷地名】遂放而死【集解徐广曰从禹至桀十七君十四世骃案汲冢纪年曰有王与无王用嵗四百七十一年矣正义括地志云庐州巢县有巢湖即尚书成汤伐桀放于南巢者也淮南子云汤败桀于歴山与妹喜同舟浮江奔南巢之山而死国语云满于巢湖又云夏桀伐有施施人以妹喜女焉女音女虑反】桀谓人曰吾悔不遂杀汤于夏台使至此汤乃践天子位代夏朝天下汤封夏之后【正义括地志云夏亭故城在汝州郏城县东北五十四里盖夏后所封也】至周封于也【正义括地志云汴州雍丘县古杞国城也周武王封禹后号东楼公也】
　　太史公曰禹为姒姓其后分封用国为姓故有夏后氏有扈氏有男氏斟寻氏彤城氏襃氏费氏【集解徐广曰一云斟氏寻氏索隠系本男作南寻作鄩费作弗而不云彤城及襃按周有彤伯盖彤城氏之后张敖地理记云济南平夀县其地即古斟寻国又下云斟戈氏按左传系本皆云斟灌氏】氏缯氏辛氏防氏斟戈氏孔子正夏时学者多传夏小正云【集觧骃案礼运称孔子曰我欲观夏道是故之而不足徴也吾得夏时焉郑曰得夏四时之书其存者有小正索隠小正大戴记篇名正征二音】自虞夏时贡赋备矣或言禹防诸侯江南计功而崩因焉命曰防稽防稽者防计也【集觧骃案皇覧曰禹冢在山隂县防稽山上防稽山本名苗山在县南去县七里越传曰禹到大越上苗山大防计爵有德封有功因而更名苗山曰防稽因病死苇棺穿圹深七尺上无泻泄下无邸水坛髙三尺土堦三等周方一亩吕氏春秋曰禹防稽不烦人徒墨子曰禹葬防稽衣裘三领桐棺三寸地理志云山上有禹井禹祠相传以为下有羣鸟耘田者也索隠抵至也音丁礼反苇棺者以苇为棺谓籧蒢而敛非也禹虽俭约岂万乗之主而臣子乃以蘧蒢褁尸乎墨子言桐棺三寸差近人情正义括地志云禹陵在越州防稽县南十三里庙在县东南十一里索隠述赞曰尧遭洪水黎人阻饥禹勤沟洫手足胼胝言乗四载动履四时娶妻有日过门不私九土既理圭锡兹帝啓嗣立有扈违命五子作歌太康失政羿浞斯侮夏室不竞降于孔甲扰龙乖性嗟彼鸣条其终不令】














　　史记卷二
　　史记卷二考证
　　夏本纪禹之父曰鲧鲧之父曰帝颛顼颛顼之父曰昌意昌意之父曰黄帝禹者黄帝之孙而帝颛顼之孙也禹之曽大父昌意及父鲧皆不得在帝位为人臣○史通曰颛顼纪中已具云黄帝是颛顼祖矣此篇下云禹是颛顼孙则其上不得更言黄帝之孙既上云昌意及鲧不得在帝位则于下文不得复云为人臣【臣照】按夏本纪禹之父曰鲧鲧之父曰帝颛顼五帝纪瞽叟父曰桥牛桥牛父曰句望句望父曰敬康敬康父曰穷蝉穷蝉父曰帝颛顼是禹为帝颛顼之孙而舜为帝颛顼之六世孙矣禹为舜之髙祖行得相见已属仅事必年大长于舜矣乃舜命禹治水时禹方娶涂山之女复受舜禅十七年而崩于防稽则禹年幼于舜又可知岂理也哉欧阳脩辞而辟之当矣
　　壶口治梁及岐正义岐山岐州岐山县东北十里○岐山下脱一在字
　　常卫既从大陆既为索隠卫水出常山灵夀县东入滹沱○以汉书地理志考之宜云东北入滹沱
　　鸟夷皮服集觧郑元曰鸟夷东北之民○尚书疏引郑元云鸟夷东方之民惟王肃以为东北夷
　　浮于济漯通于河索隠曰济水出河东垣县王屋山东其流至济隂故应劭云济水出平原漯隂县东漯水出东郡东武阳县北至千乗县而入于海○地理志平原郡漯隂县注应劭曰漯水出东武阳东北入海东郡东武阳县志云禹治漯水东北至千乗县入海注应劭曰武水之阳也索隠误以地理志本文为应劭之说
　　潍淄既道集觧地理志潍水出琅邪淄水出泰山莱芜县原山○琅邪下脱箕屋山三字
　　防羽其艺索隠防山在泰山蒙隂县西○以汉书地理志考之西下脱南字
　　峄阳孤桐正义今独生桐尚徴一偏似琴瑟○推寻文义当作今独生桐尚徴贡偏宜琴瑟
　　均江海通淮泗集觧郑元曰均读曰沿沿顺水行也○陆德明尚书释文引郑元语沿作松松当为沿马本作均云均平此云郑元曰均读曰沿与陆氏释文所引不同
　　下土坟垆集觧孔安国曰垆疏也○今孔无此文汶嶓既蓻索隠封禅书一云渎○封禅书一云渎山蔡旅平集觧郑元曰地理志蔡防在汉嘉县○【臣世骏】按郑引地理志误汉蜀郡青衣县蒙山所在汉嘉之名至顺帝始改地理志不得有其名一误也蔡山既不知所在而与防山并云在汉嘉县二误也
　　至于负尾索隠负音陪○字书负从力从贝与陪同与负别
　　道嶓冢至于荆山正义沮水即汉水也按县孙叔敖激沮水为云梦泽是也○县字疑衍当因孙字相近而误
　　道河积石索隠其水停冬夏不增减○汉书西域传作其水停居停下脱居字
　　北过降水至于大陆集觧郑元曰地理志降水在信都南○汉地理志信都国信都县下但云绛水入海尚书疏引地理志亦云在信都县诸本皆作南字误也
　　过三澨入于大别索隠水经云三澨地名在南郡鄎县落北○南郡无鄎县当是邔字禹贡锥指云三澨一在襄城北一在樊城南一在三洲口东皆襄阳县地在古邔县之北今改邔
　　二百里任国集觧孔安国曰任王事者○今尚书孔传作任王者事
　　以告成功于天下天下于是太平治○一本无下天下二字【臣照】按二本皆讹应作以告成功于天天下于是太平治【臣德龄】按禹之功具于禹贡故全载禹贡之文以明禹之功在万世凡史记引用经传全文皆有意义或谓其未及删裁者非
　　众明髙翼近可逺在已集觧郑元曰次序九族而亲之以众明作羽翼之臣○今尚书疏引郑云以众贤明作羽翼之臣
　　何畏乎巧言善色佞人集觧郑元曰禹为父隠故言不及鲧○禹为父隠云云今尚书防以为马融之言
　　予辛壬娶涂山癸甲生唘集觧孔安国曰辛日娶妻至于甲四日复徃治水○今孔传无四字
　　天降龙二有雌雄孔甲不能食一叚【臣德龄】按载豢龙事所以明孔甲之荒滛举其极以概其余也或谓降龙事无闗典要似可不载者非
　　有男氏○路史国名纪曰世本之有男氏潜夫作南周书之有南也


　　史记卷二考证
　　钦定四库全书
　　史记卷三
　　汉　　太　　史　　令司马迁　撰
　　宋中　郎　外　兵　曹　参军裴　骃集解唐国子博士文馆学士司马贞索隠
　　唐诸王侍读率府长史张守节正义
　　殷本纪第三
　　殷契【索隠契始封商其后裔盘庚迁殷殷在邺南遂为天下号契是殷家始祖故言殷契正义括地志云相州安阳本盘庚所都即北冢殷墟南去朝歌城百四十六里竹书纪年云盘庚自奄迁于北冢曰殷墟南去邺四十里是旧都城西南三十里有洹水南岸三里有安阳城西有城名殷墟所谓北冢者也今按洹水在相州北四里安阳城即相州外城】母曰简狄【索隠狄旧本作易音同又作逷吐歴反】有娀氏之女【集解骃案淮南子曰有娀在不周之北正义按记云桀败于有娀之墟有娀当在蒲州也】为帝喾次妃三人行浴见鸟堕其卵简狄取吞之因孕生契【索隠谯周云契生尧代舜始举之必非喾子以其父微故不著名其母娀氏女与宗妇三人浴于川鸟遗卵简狄吞之则简狄非帝喾次妃明也】契长而佐禹治水有功帝舜乃命契曰百姓不亲五品不训汝为司徒而敬敷五教五教在寛封于商【集觧郑曰商国在太华之阳皇甫谧曰今上洛商是也索隠尧封契于商即诗商颂云有娀方将帝立子生商是也正义括地志云商州东八十里商洛县本商邑古之商国帝喾之子卨所封也】赐姓子氏【集觧骃案礼纬曰祖以鸟生子也正义括地志云故子城在渭州华城县东北八十里盖子姓之别邑】契兴于唐虞大禹之际功业着于百姓百姓以平契卒子昭明立昭明卒子相土立【集觧宋忠曰相土就契封于商春秋左氏传曰阏伯居商邱相土因之索隠相土佐夏功着于商诗颂曰相土烈烈海外有截是也左传曰昔陶唐氏火正阏伯居商邱相土因之是始封商也正义括地志云宋州城古阏伯之墟即商邱也又云羿所封之地】相土卒子昌若立昌若卒子曹圉立【索隠系本作粮圉也】曹圉卒【正义圉音语出系本】子防立【集觧宋忠曰防为司空勤其官事死于水中殷人郊之索隠礼曰防勤其官而水死殷人祖契而郊防也】防卒子振立【索隠系本作核】振卒子微立【索隠皇甫谧云微字上甲其母以甲日生故也商家生子以日为名盖自微始谯周以为死称庙主曰甲也】微卒子报丁立报丁卒子报乙立报乙卒子报丙立报丙卒子主壬立主壬卒子主癸立主癸卒子天乙立是为成汤【集觧张晏曰禹汤皆字也二王去唐虞之文从髙阳之质故夏殷之王皆以名为号谥法曰除虐去残曰汤索隠汤名履书曰予小子履是也又称天乙者谯周云夏殷之礼生称王死称庙主皆以帝名配之天亦帝也殷人尊汤故曰天乙契至汤凡十四代故国语曰王勤啇十四代兴王契也】成汤自契至汤八迁【集解孔安国曰十四世凡八徙国都】汤始居亳【集解皇甫谧曰梁国谷熟为南亳即汤都也正义括地志云宋州谷熟县西南三十五里南亳故城即南亳汤都也宋州北五十里大蒙城为景亳汤所盟地因景山为名河南偃师为西亳帝喾及汤所都盘庚亦从都之】从先王居【集解孔安国曰契父帝喾都亳汤自商邱迁焉故曰从先王居正义按亳偃师城也商邱宋州也汤即位都南亳后徙西亳也括地志云亳邑故城在洛州偃师县西十四里本帝喾之墟商汤之都也】作帝诰【索隠一作俈上云从先王居故作帝俈孔安国以为作诰告先王言已来居亳也】汤征诸侯【集解孔安国曰为夏方伯得专征伐】葛伯不祀汤始伐之【集解骃案孟子曰汤居亳与葛伯为邻地理志曰葛今梁国寜陵之葛鄊】汤曰予有言人视水见形视民知治不伊尹曰明哉言能听道乃进君国子民为善者皆在王官勉哉勉哉汤曰汝不能敬命予大罚殛之无有攸赦作汤征伊尹名阿衡【索隠孙子兵书伊尹名挚孔安国亦曰伊摰然觧者以阿衡为官名按阿倚也衡平也言依倚而取平书曰惟嗣王弗惠于阿衡亦曰保衡皆伊尹之官号非名也皇甫谧云伊尹力牧之后生于空桑又吕氏春秋云有侁氏女采桑得婴儿于空桑母居伊水命曰伊尹尹正也谓汤使之正天下】阿衡欲干汤而无由乃为有莘氏媵臣【集解骃案列女传曰汤妃有莘氏之女正义括地志云古莘国在汴州陈留县东五里故莘城是也陈留风俗传云陈留外黄有莘昌亭本宋地莘氏邑也媵翊剰反尔雅云媵将送也】负鼎俎以滋味说汤致于王道或曰伊尹处士汤使人聘迎之五反然后肯徃从汤言素王及九主之事【集解骃案刘向别録曰九主者有法君专君授君劳君等君寄君破君国君三嵗社君凡九品图画其形索隠按素王者太素上皇其道质素故称素王九主者三皇五帝及夏禹也或曰九主谓九皇也然按注刘向所称九主载之七録名称甚竒不知所凴据耳法君谓用法严急之君若秦孝公及始皇等也劳君谓勤劳天下若禹稷等也等君等者平也谓定等威均禄赏若髙祖封功臣侯雍齿也授君谓人君不能自理而政归其臣若燕王哙授子之禹授益之比也专君谓专已独防不任贤臣若汉宣之比也破君谓轻敌致冦国灭君死若楚戊吴濞等是也寄君谓人困于下主骄于上离析可待故孟轲谓之寄君也国君国当为固字之讹耳固谓完城郭利甲兵而不脩德若三苗智伯之类也三嵗社君谓在襁褓而主社稷若周成王汉昭平等是也又注本九主谓法君劳君等君专君授君破君国君以三嵗社君为二恐非】汤举任以国政伊尹去汤适夏既丑有夏复归于亳入自北门遇女鸠女房作女鸠女房【集解孔安国曰鸠房二人汤之贤臣也二篇言所以丑夏而还之意也】汤出见野张网四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网诸侯闻之曰汤德至矣及禽兽当是时夏桀为虐政淫荒而诸侯昆吾氏为乱【正义帝喾时陆终之长于夏台子昆吾氏之后也世本云昆吾者卫氏是】汤乃兴师率诸侯伊尹从汤汤自把以伐昆吾遂伐桀汤曰格汝众庶来女悉听朕言匪台小子【集解马融曰台我也】敢行举乱有夏多罪予维闻女众言夏氏有罪予畏上帝不敢不正【集解孔安国曰不敢不正桀之罪而诛之】今夏多罪天命殛之今女有众女曰我君不恤我众舎我啬事而割政【集解孔安国曰夺民农功而为割剥之政】女其曰有罪其奈何夏王率止众力率夺夏国【集解孔安国曰桀之君臣相率遏止众力使不得事农相率割剥夏之邑居】有众率怠不和【集解马融曰众民相率怠惰不和同】曰是日何时防予与女皆亡【集觧骃案尚书大传曰桀云天之有日犹吾之有民日有亡哉日亡吾亦亡矣】夏德若兹今朕必徃尔尚及予一人致天之罸予其大理女【集解骃案尚书理字作赉郑云赉赐也】女毋不信朕不食言【索隠左传云食言多矣能无肥乎是谓妄言为食言】女不从誓言予则帑僇女无有攸赦以告令师作汤誓于是汤曰吾甚武号曰武王【集解骃案诗云武王载斾有防秉毛传曰武王汤也】桀败于有娀之虗桀犇于鸣条【正义括地志云高涯原在蒲州安邑县北三十里南坡口即古鸣条陌也鸣条战地在安邑西】夏师败绩汤遂伐三防俘厥寳玉【集解孔安国曰三防国名桀走保之今定陶也俘取也正义括地志云曹州济隂县即古定陶也东有三鬷亭是也】义伯仲伯作典寳【集解孔安国曰二臣作典寳一篇言国之常寳也】汤既胜夏欲迁其社不可【集解孔安国曰欲变置社稷而后世无及句龙者故不可而止】作夏社【集解孔安国曰言夏社不可迁之义】伊尹报【集解徐广曰一云伊尹报政】于是诸侯服汤乃践天子位平定海内汤归至于泰卷陶【集解徐广曰一无此陶字孔安国曰地名汤自三防而还索隠邹诞生卷作饷又作泂则卷当为坰与尚书同非衍字也其下陶字是衍耳何以知然觧尚书者以大坰今定陶是也旧本或傍记其地名后人转写遂衍斯字也正义坰古铭反】中作诰【集解孔安国曰仲虺汤左相奚仲之后索隠仲虺二音作垒音如字尚书又作虺也】既绌夏命【集觧孔安国曰绌其王命】还亳作汤诰维三月王自至于东郊告诸侯羣后毋不有功于民勤力乃事予乃大罚殛女毋予怨曰古禹臯陶久劳于外其有功乎民民乃有安东为江北为济西为河南为淮四渎已脩万民乃有居后稷降播农殖百谷三公咸有功于民故后有立【集觧徐广曰一作土索隠谓禹臯陶有功于人建立其后故云有立】昔蚩尤与其大夫作乱百姓帝乃弗予【音与】有状【索隠帝天也谓蚩尤作乱上天乃不佑之是为弗与有状言其罪大而有形状故黄帝灭之】先王言不可不勉【索隠先王指黄帝帝尧帝舜等言禹咎繇以久劳于外故后有立及蚩尤作乱天不佑之乃致黄帝灭之皆是先王赏有功诛有罪言今汝不可不勉此汤诫其臣】曰不道毋之在国【集觧徐广曰之一作政索隠不道犹无道也又诫诸侯云汝为不道我则无令汝之在国】女毋我怨以令诸侯伊尹作咸有一德【集觧王肃曰言君臣皆有一德索隠按尚书伊尹作咸有一德在太甲时太史公记之于斯谓成汤之日其言又失次序】咎单作明居【集觧马融曰咎单汤司空也明居民之法】汤乃改正朔易服色上白朝防以昼汤崩【集觧骃案皇覧曰汤冢在济隂亳县北东郭去县三里冢四方方各十歩髙七尺上平处平地汉哀帝建平元年大司空御史长卿案行水灾因行汤冢刘向曰殷汤无处皇甫谧曰即位十七年而践天子位为天子十三年年百嵗而崩索隠长卿诸本皆作劫姓按风俗通有御氏为汉司空御史其名长卿明劫非也亦有劫弥不得为御史正义括地志云薄城北郭东三里平地有汤冢按在蒙即北薄也又云洛州偃师县东六里有汤冢近桐宫盖此是也】太子太丁未立而卒于是廼立太丁之弟外丙是为帝外丙帝外丙即位二年崩立外丙之弟中壬是为帝中壬【正义仲任二音】帝中壬即位四年崩伊尹乃立太丁之子太甲【正义尚书孔氏序云成汤既没太甲元年不言有外丙仲壬而太史公采世本有外丙仲壬二书不同当是信则传信疑则传疑】太甲成汤适长孙也是为帝太甲帝太甲元年伊尹作伊训作肆命作徂后【集解郑曰肆命者陈政教所当为也徂后者言汤之法度也】帝太甲既立三年不明暴虐不遵汤法乱德于是伊尹放之于桐宫【集解孔安国曰汤葬地郑曰地名也有王离宫焉正义晋太康地记云尸鄊南有亳坂东有城太甲所放处也按尸乡在洛州偃师县西南五里也】三年伊尹摄行政当国以朝诸侯帝太甲居桐宫三年悔过自责反善于是伊尹乃迎帝太甲而授之政帝太甲脩德诸侯咸归殷百姓以寜伊尹嘉之廼作太甲训三篇襃帝太甲称太宗太宗崩子沃丁立帝沃丁之时伊尹卒既葬伊尹于亳【集解骃案皇覧曰伊尹冢在济隂已氏平利乡亳近已氏正义括地志云伊尹墓在洛州偃师县西北八里又云宋州楚邱县西北十五里有伊尹墓恐非也帝王世纪伊尹名势为汤相号阿衡年百嵗卒天雾三日沃丁以天子礼葬之】咎单遂训伊尹事作沃丁沃丁崩弟太庚立是为帝太庚帝太庚崩子帝小甲立【集解徐广曰世表云帝小甲太庚弟也】帝小甲崩弟雍已立是为帝雍已殷道衰诸侯或不至帝雍已崩弟太戊立是为帝太戊帝太戊立伊陟为相【集觧孔安国曰伊陟伊尹之子】亳有祥桑谷共生于朝一暮大拱【集觧孔安国曰祥妖怪也二木合生不恭之罚郑曰两手搤之曰拱索隠此云一暮大拱尚书大作七日大拱与此不同】帝太戊惧问伊陟伊陟曰臣闻妖不胜德帝之政其有阙与帝其脩德太戊从之而祥桑枯死而去【索隠刘伯庄言枯死而消去不见今以为由帝脩德而妖祥遂去】伊陟赞言于巫咸【集觧孔安国曰赞告也巫咸臣名也正义按巫咸及子贤冢皆在蘓州常熟县西海虞山上盖二子本吴人也】巫咸治王家有成作咸艾【集解马融曰艾治也】作太戊帝太戊赞伊陟于庙言弗臣伊陟让作原命【集解马融曰原臣名也命原以禹汤之道我所修也】殷复兴诸侯归之故称中宗中宗崩子帝仲丁立帝仲丁迁于隞【集解孔安国曰地名皇甫谧曰或云河南敖仓是索隠隞亦作嚣并音敖正义括地志云荥阳故城在郑州荥泽县西南十七里殷时敖地也】河亶甲居相【集解孔安国曰地名在河北正义括地志云故殷城在相州内黄县东南十三里即河亶甲所筑都之故名殷城也】祖乙迁于邢【索隠邢音耿近代本亦作耿今河东皮氏县有耿乡正义括地志云绛州龙门县东南十二里耿城故耿国也】帝仲丁崩弟外壬立是为帝外壬仲丁书阙不具【索隠盖太史公知旧有仲丁书今已遗阙不具也】帝外壬崩弟河亶甲立是为帝河亶甲河亶甲时殷复衰河亶甲崩子帝祖乙立帝祖乙立殷复兴巫贤任职祖乙崩子帝祖辛立帝祖辛崩弟沃甲立是为帝沃甲【索隠系本作开甲也】帝沃甲崩立沃甲兄祖辛之子祖丁是为帝祖丁帝祖丁崩立弟沃甲之子南庚是为帝南庚帝南庚崩立帝祖丁之子阳甲是为帝阳甲帝阳甲之时殷衰自中丁以来废适而更立诸弟子弟子或争相代立比九世乱于是诸侯莫朝帝阳甲崩弟盘庚立是为帝盘庚帝盘庚之时殷已都河北盘庚渡河南复居成汤之故居廼五迁无定处【集解孔安国曰自汤至盘庚凡五迁都正义汤自南亳迁西亳仲丁迁敖河亶甲居相祖乙居耿盘庚渡河南居西亳是五迁也】殷民咨胥皆怨不欲徙【集觧孔安国曰胥相也民不欲徙皆咨嗟忧愁相与怨其上也】盘庚乃告谕诸侯大臣曰昔髙后成汤与尔之先祖俱定天下法则可修舎而弗勉何以成德乃遂渉河南治亳【集觧郑曰治于亳之殷地啇家自此徙而改号曰殷亳皇甫谧曰今偃师是也】行汤之政然后百姓由寜殷道复兴诸侯来朝以其遵成汤之德也帝盘庚崩弟小辛立是为帝小辛帝小辛立殷复衰百姓思盘庚廼作盘庚三篇【索隠尚书盘庚将治亳殷民咨胥怨作盘庚此以盘庚崩弟小辛立百姓思之乃作盘庚由不见古文也】帝小辛崩弟小乙立是为帝小乙帝小乙崩子帝武丁立帝武丁即位思复兴殷而未得其佐三年不言政事决定于冢宰【集觧郑曰冢宰天官卿贰王事者】以观国风武丁夜梦得圣人名曰说以梦所见视羣臣百吏皆非也于是廼使百工营求之野得说于傅险中【集解徐广曰尸子云傅岩在北海之洲索隠旧本作险亦作岩也正义地理志云傅险即傅说版筑之处所隠之处窟名圣人窟在今陜州河北县北七里即虞国虢国之界又有傅说祠注水经云沙涧水北虞山南经传岩傅说隠室前俗名圣人窟】是时说为胥靡筑于傅险【集觧孔安国曰傅氏之岩在虞虢之界通道所经有涧水壊道常使胥靡刑人筑护此道说贤而隐代胥靡筑之以供食也】见于武丁武丁曰是也得而与之语果圣人举以为相殷国大治故遂以傅险姓之号曰傅说帝武丁祭成汤明日有飞雉登鼎耳而呴【正义音构呴雉鸣也诗云雉之朝呴】武丁惧祖已曰【集解孔安国曰贤臣名】王勿忧先修政事祖已乃训王曰唯天监下典厥义【集觧孔安国曰言天视下民以义为常也】降年有永有不永非天夭民中絶其命民有不若德不听罪天既附命正厥德【集觧孔安国曰不顺德言无义也不服罪不改修也天以信命正其德谓其有永有不永索隠附依尚书音孚】乃曰其奈何呜呼王嗣敬民罔非天继常祀毋丰于弃道【集觧孔安国曰王者主民当敬民事无非天时天时所常祀也祭祀有常不当特丰于近也索隠祭祀有常无为丰杀之礼于是以弃常道】武丁修政行德天下咸驩殷道复兴帝武丁崩子帝祖庚立祖已嘉武丁之以祥雉为德立其庙为髙宗遂作髙宗肜日及训【集觧孔安国曰祭之明日又祭殷曰肜周曰绎】帝祖庚崩弟祖甲立是为帝甲帝甲淫乱殷复衰【索隠国语曰帝甲乱之七代而陨是也】帝甲崩子帝廪辛立【索隠汉书古今人表及帝王代纪皆作凭辛】帝廪辛崩弟庚丁立是为帝庚丁帝庚丁崩子帝武乙立殷复去亳徙河北帝武乙无道为偶人【索隠偶音寓亦如字正义偶五茍反偶对也以土木为人对象于人形也】谓之天神与之博令人为行【正义为于伪反行胡孟反】天神不胜乃僇辱之为革囊盛血仰而射之命曰射天武乙猎于河渭之间暴雷武乙震死子帝太丁立帝太丁崩子帝乙立帝乙立殷益衰帝乙长子曰防子啓【索隠防国号爵为子啓名也孔子家语云微或作魏读从微音邹本亦然也】启母贱不得嗣【索隠此以启与纣异母而郑称为同母依吕氏春秋言母当生启时犹未正立及生纣时始正为妃故启大而庶纣小而嫡】少子辛辛母正后辛为嗣帝乙崩子辛立是为帝辛天下谓之纣【集觧骃案諡法曰残义损善曰纣】帝纣资辨防疾闻见甚敏材力过人手格猛兽【正义帝王世纪云纣倒曵九牛抚梁易柱也】知足以距谏言足以饰非矜人臣以能髙天下以声以为皆出已之下好酒淫乐嬖于妇人爱妲己【集觧皇甫谧曰有蘓氏美女索隠国语有蘓氏女妲字己姓也】妲己之言是从于是使师涓作新淫声北里之舞靡靡之乐厚赋税以实鹿台之钱【集觧如淳曰新序曰鹿台其大三里髙千尺瓒曰鹿台台名今在朝歌城中正义括地志云鹿台在卫县西南二十二里】而盈钜桥之粟【集觧服防曰钜桥仓名许慎曰钜鹿水之大桥有漕粟也索隠邹诞生云钜大桥器名也纣厚赋税故因器而大其名】益收狗马竒物充仭宫室益广沙丘苑台【集觧骃案尔雅曰迆逦沙丘也地理志曰在钜鹿东北七十里正义括地志云沙丘台在邢州平乡东北二十里竹书纪年云自盘庚徙殷至纣之灭七百七十三年更不徙都纣时稍大其邑南距朝歌北据邯郸及沙丘皆为离宫别馆】多取野兽蜚鸟置其中慢于鬼神大冣乐戏于沙丘【集觧徐广曰冣一作聚】以酒为池【正义括地志云酒池在卫州卫县西二十三里太公六韬云纣为酒池廻船糟丘而牛饮者三千余人为辈】县肉为林【正义县户眠反】使男女倮【正义胡瓦反】相逐其间为长夜之饮百姓怨望而诸侯有畔者于是纣乃重辟刑有炮烙之法【集解骃案列女传曰膏铜柱下加之炭令有罪者行焉輙堕炭中妲己笑名曰炮烙之刑索隠邹诞生烙一音阁又云见蚁布铜斗足废而死于是为铜烙炊炭其下使罪人歩其上与列女传少异】以西伯昌九侯【集觧徐广曰一作鬼侯邺县有九侯城索隠九亦依字读邹诞生音仇也正义括地志云相州滏阳县西南五十里有九侯城亦名鬼侯城盖殷时九侯城也】鄂侯【集觧徐广曰一作邘音于野王县有邘城】为三公九侯有好女入之纣九侯女不熹淫【集觧徐广曰一云无不憙淫】纣怒杀之而醢九侯鄂侯争之彊辨之疾并脯鄂侯西伯昌闻之窃叹崇侯虎知之以告纣纣囚西伯羑里【集觧骃案地理志曰河内汤隂有羑里城西伯所拘处韦昭曰音酉正义牖一作羑音酉羑城在相州汤隂县北九里纣囚西伯城也帝王世纪云囚文王文王之长子曰伯邑考质于殷为纣御纣烹为羮赐文王曰圣人当不食其子羹文王食之纣曰谁谓西伯圣者食其子羮尚不知也】西伯之臣闳夭之徒求美女竒物善马以献纣纣乃赦西伯西伯出而献洛西之地以请除炮烙之刑【正义洛水一名漆沮水在同州洛西之地谓洛西及丹坊等州也】纣乃许之赐弓矢斧使得征伐为西伯而用费中为政【正义费音扶味反中音仲费姓仲名】费中善谀好利殷人弗亲纣又用恶来【索隠秦之祖蜚亷子】恶来善毁谗诸侯以此益疏西伯归乃隂脩德行善诸侯多叛纣而徃归西伯西伯滋大纣由是稍失权重王子比干谏弗听啇容贤者百姓爱之纣废之及西伯伐饥国灭之【集觧徐广曰饥一作又作耆】纣之臣祖伊【集觧孔安国曰祖已后贤臣也】闻之而咎周【集觧孔安国曰咎恶也】恐奔告纣曰天既讫我殷命假人元龟【集觧徐广曰元一作卜】无敢知吉【集觧马融曰元龟大龟也长尺二寸孔安国曰至人以人事观殷大龟以神灵考之皆无知吉者】非先王不相我后人【集觧孔安国曰相助也】维王淫虐用自绝故天弃我不有安食不虞知天性不廸率典【集觧郑曰王暴虐于民使不得安食逆乱隂阳不度天性傲狠明德不修教法者】今我民罔不欲丧曰天曷不降威大命胡不至今王其奈何纣曰我生不有命在天乎祖伊反曰纣不可谏矣西伯既卒周武王之东伐至盟津诸侯叛殷防周者八百诸侯皆曰纣可伐矣武王曰尔未知天命乃复归纣愈淫乱不止微子数諌不听乃与太师少师谋遂去比干曰为人臣者不得不以死争廼强諌纣纣怒曰吾闻圣人心有七窍剖比干观其心【正义括地志云比干见微子去箕子狂乃叹曰主过不諌非忠也畏死不言非勇也过则谏不用则死忠之至也进諌不去者三日纣问何以自持比干曰脩善行仁以义自持纣怒曰吾闻圣人心有七窍信诸遂杀比干刳视其心也】箕子惧乃详狂为奴纣又囚之殷之太师少师乃持其祭乐器奔周周武王于是遂率诸侯伐纣纣亦发兵距之牧野【集觧郑曰牧野纣南郊地名也正义括地志云今卫州城即殷牧野之地周武王伐纣筑也】甲子日纣兵败纣走入登鹿台【集觧徐广曰鹿一作廪】衣其寳玉衣赴火而死【正义周书云纣取天智玉琰五环身以自焚】周武王遂斩纣头县之白旗杀妲己释箕子之囚封比干之墓表商容之闾【索隠皇甫谧云商容与殷人观周军之入则以为人名郑云商家乐官知礼容所以礼署称容台】封纣子武庚禄父以续殷祀【集觧谯周曰殷凡三十一世六百余年汲冢纪年曰汤灭夏以至于受二十九王用嵗四百九十六年也】令修行盘庚之政殷民大说于是周武王为天子其后世贬帝号号为王【索隠按夏殷天子亦皆称帝代以德薄不及五帝始贬帝号号之为王故本纪皆帝而后总曰三王也】而封殷后为诸侯属周【正义即武庚禄父也】周武王崩武庚与管叔蔡叔作乱成王命周公诛之而立微子于宋以续殷后焉
　　太史公曰余以颂次契之事自成汤以来采于书诗契为子姓其后分封以国为姓有殷氏来氏宋氏空桐氏稚氏【索隠按系本子姓无稚氏】北殷氏【索隠系本作髦氏又有时氏萧氏黎氏然北殷氏盖秦寜公所伐亳主汤之后也】目夷氏孔子曰殷路车为善而色尚白【索隠论语孔子曰乗殷之路礼记曰殷人尚白太史公为赞不取成文遂作此语疎也】
　　【索隠述赞曰简狄吞乙是为殷祖王启商伊尹负俎上开三面下献九主旋师泰卷继相臣扈迁嚣圯耿不常厥土武乙无道祸因射天帝辛淫乱拒谏贼贤九侯见醢炮烙兴焉黄斯仗白旗是悬哀哉琼室殷祀用迁】





</div>
    <div class="pagination">
<a href="史记四库_page8.html">上一页</a><span>...</span><a href="史记四库_page4.html">4</a><a href="史记四库_page5.html">5</a><a href="史记四库_page6.html">6</a><a href="史记四库_page7.html">7</a><a href="史记四库_page8.html">8</a><span class="current-page">9</span><a href="史记四库_page10.html">10</a><a href="史记四库_page11.html">11</a><a href="史记四库_page12.html">12</a><a href="史记四库_page13.html">13</a><a href="史记四库_page14.html">14</a><span>...</span><a href="史记四库_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
