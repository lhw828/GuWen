<!DOCTYPE html>
<html>
<head>
    <meta charset="UTF-8">
    <title>北齐书 - 第 7 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北齐书 - 第 7 页/共 34 页</h1>
    <div class="content">




第十四卷　　补列传第六

广平公盛　阳州公永乐弟长弼　襄乐王显国　上洛王思宗子元海　弟思好

平秦王归彦　武兴王普　长乐太守灵山嗣子伏护

　　广平公盛，神武从叔祖也。宽厚有长者风。神武起兵于信都，以盛为中军大都督，封广平郡公。历位司徒、太尉。天平三年，薨于位。赠假黄钺，太尉、太师、录尚书事。无子，以兄子子瑗嗣。天保初，改封平昌王，卒于魏尹。

　　阳州公永乐，神武从祖兄子也。太昌初，封阳州县伯，进爵为公。累迁北豫州刺史。河阴之战，司徒高昂失利退。永乐守河阳南城，昂走趣城，西军追者将至，永乐不开门，昂遂为西军所擒。神武大怒，杖之二百。后罢豫州，家产不立。神武问其故，对曰：「裴监为长史，辛公正为别驾，受王委寄，斗酒只鸡不入。」神武乃以永乐为济州，仍以监、公正为长史、别驾。谓永乐曰：「尔勿大贪，小小义取莫复畏。」永乐至州，监、公正谏不见听，以状启神武。神武封启以示永乐。然后知二人清直，并擢用之。永乐卒于州。赠太师、太尉、录尚书事，谥曰武昭。无子，从兄思宗以第二子孝绪为后，袭爵。天保初，改封修城郡王。

　　永乐弟长弼，小名阿伽。性粗武，出入城市，好殴击行路，时人皆呼为阿伽郎君。以宗室封广武王。时有天恩道人，至凶暴，横行闾肆，后入长弼党，专以斗为事。文宣并收掩付狱，天恩党十余人皆弃市，长弼鞭一百。寻为南营州刺史，在州无故自惊走，叛亡入突厥，竟不知死所。

　　襄乐王显国，神武从祖弟也。无才伎，直以宗室谨厚，天保元年，封襄乐王，位右卫将军。卒。

　　上洛王思宗，神武从子也。性宽和，颇有武干。天保初，封上洛郡王。历位司空、太傅。薨于官。

　　子元海，累迁散骑常侍。愿处山林，修行释典。文宣许之。乃入林虑山，经二年，绝弃人事，志不能固，启求归。征复本任，便纵酒肆情，广纳姬侍。又除领军，器小志大，颇以智谋自许。皇建末，孝昭幸晋阳，武成居守，元海以散骑常侍留典机密。初孝昭之诛杨愔等，谓武成云：「事成，以尔为皇太弟。」及践祚，乃使武成在邺主兵，立子百年为皇太子，武成甚不平。先是，恒留济南于邺，除领军厍狄伏连为幽州刺史，以斛律丰乐为领军，以分武成之权。武成留伏连而不听丰乐视事。乃与河南王孝瑜伪猎，谋于野，暗乃归。先是童谣云：「中兴寺内白凫翁，四方侧听声雍雍，道人闻之夜打钟。」时丞相府在北城中，即旧中兴寺也。凫翁，谓雄鸡，盖指武成小字步落稽也。道人，济南王小名。打钟，言将被击也。既而太史奏言北城有天子气。昭帝以为济南应之，乃使平秦王归彦之邺，迎济南赴并州。武成先咨元海，并问自安之计。元海曰：「皇太后万福，至尊孝性非常，殿下不须别虑。」武成曰：「岂我推诚之意耶？」元海乞还省一夜思之。武成即留元海后堂。元海达旦不眠，唯绕床徐步。夜漏未曙，武成遽出，曰：「神算如何？」答云：「夜中得三策，恐不堪用耳。」因说梁孝王惧诛入关事，请乘数骑入晋阳，先见太后求哀，后见主上，请去兵权，以死为限，求不干朝政，必保太山之安。此上策也。若不然，当具表，云「威权大盛，恐取谤众口，请青、齐二州刺史。沉静自居，必不招物议。此中策也。」更问下策曰：「发言即恐族诛。」因逼之，答曰：「济南世嫡，主上假太后令而夺之。今集文武，示以此敕，执丰乐，斩归彦，尊济南，号令天下，以顺讨逆，此万世一时也。」武成大悦，狐疑，竟未能用。乃使郑道谦卜之，皆曰：「不利举事，静则吉。」又召曹魏祖，问之国事。对曰：「当有大凶。」又时有林虑令姓潘，知占候，密谓武成曰：「宫车当晏驾，殿下为天下主。」武成拘之于内以候之。又令巫觋卜之，多云不须举兵，自有大庆。武成乃奉诏，令数百骑送济南于晋阳。

　　及孝昭崩，武成即位，除元海侍中、开府仪同三司、太子詹事。河清二年，元海为和士开所谮，被捶马鞭六十。责云：「尔在邺城，说我以弟反兄，几许不义！邺城兵马抗并州，几许无智！不义无智，若为可使？」出为兖州刺史。元海后妻，陆太姬甥也，故寻被追任使。武平中，与祖珽共执朝政。元海多以太姬密语告珽。珽求领军，元海不可，珽乃以其所告报太姬。姬怒，出元海为郑州刺史。邺城将败，征为尚书令。周建德七年，于邺城谋逆，伏诛。元海好乱乐祸，然诈仁慈，不饮洒啖肉。文宣天保末年敬信内法，乃至宗庙不血食，皆元海所谋。及为右仆射，又说后主禁屠宰，断酤酒。然本心非靖，故终致覆败。思宗弟思好。

　　思好本浩氏子也，思宗养以为弟，遇之甚薄。少以骑射事文襄。及文宣受命，为左卫大将军。本名思孝，天保五年，讨蠕蠕，文宣悦其骁勇，谓曰：「尔击贼如鹘入鸦群，宜思好事。」故改名焉。累迁尚书令、朔州道行台、朔州刺史、开府、南安王，甚得边朔人心。后主时，斫骨光弁奉使至州，思好迎之甚谨，光弁倨敖，思好因心衔恨。武平五年，遂举兵反。与并州诸贵书曰：「主上少长深宫，未辨人之情伪，昵近凶狡，疏远忠良。遂使刀锯刑余，贵溢轩阶，商胡丑类，擅权帷幄，剥削生灵，劫掠朝市。暗于听受，专行忍害。幽母深宫，无复人子之礼；二弟残戮，顿绝孔怀之义。仍纵子立夺马于东门，光弁擎鹰于西市，駮龙得仪同之号，逍遥受郡君之名，犬马班位，荣冠轩冕。人不堪役，思长乱阶。赵郡王睿实曰宗英，社稷惟寄，左丞相斛律明月，世为元辅，威著邻国，无罪无辜，奄见诛殄。孤既忝预皇枝，实蒙殊奖，今便拥率义兵，指除君侧之害。幸悉此怀，无致疑惑。」行台郎王行思之辞也。

　　思好至阳曲，自号大丞相，置百官，以行台左丞王尚之为长史。武卫赵海在晋阳掌兵，时仓卒不暇奏，矫诏发兵拒之。军士皆曰：「南安王来，我辈唯须唱万岁奉迎耳。」帝闻变，使唐邕、莫多娄敬显、刘桃枝、中领军厍狄士文驰之晋阳，帝勒兵续进。思好军败，与行思投水而死。其麾下二千人，桃枝围之，且杀且招，终不降以至尽。时帝在道，叱奴世安自晋阳送露布于平都，遇斛斯孝卿。孝卿诱使食，因驰诣行宫，叫已了。帝大欢，左右呼万岁。良久，世安乃以状自陈。帝曰：「告示何物事，乃得坐食。」于是赏孝卿而免世安罪。暴思好尸七日，然后屠剥焚之，烹尚之于邺市，令内参射其妃于宫内，仍火焚杀之。思好反前五旬，有人告其谋反。韩长鸾女适思好子，故奏有人诬告诸贵，事相扰动，不杀无以息后，乃斩之。思好既诛，死者弟伏阙下诉求赠兄，长鸾不为通也。平秦王归彦，字仁英，神武族弟也。父徽，魏末坐事当徙凉州，行至河、渭间，遇贼，以军功得免流。因于河州积年。以解胡言，为西域大使，得胡师子来献，以功得河东守。寻遂死焉。徽于神武旧恩甚笃。及神武平京洛，迎徽丧与穆同营葬。赠司徒，谥曰文宣。

　　初，徽尝过长安市，与妇人王氏私通而生归彦，至是年已九岁。神武追见之，抚对悲喜。稍迁徐州刺史。归彦少质朴，后更改节，放纵好声色，朝夕酣歌。妻魏上党王元天穆女也，貌不美而甚骄妒，数忿争，密启文宣求离，事寝不报。天保元年，封平秦王。嫡妃康及所生母王氏并为太妃。善事二母，以孝闻。征为兼侍郎，稍被亲宠。以讨侯景功，别封长乐郡公，除领军大将军。领军加大，自归彦始也。文宣诛高德正，金宝财货悉以赐之。乾明初，拜司徒，仍总知禁卫。

　　初，济南自晋阳之邺，杨愔宣敕，留从驾五千兵于西中，阴备非常。至邺数日，归彦乃知之，由是阴怨杨、燕。杨、燕等欲去二王，问计于归彦。归彦诈喜，请共元海量之。元海亦口许心违，驰告长广。长广于是诛杨、燕等。孝昭将入云龙门，都督成休宁列仗拒而不内，归彦谕之，然后得入，进向柏阁、永巷亦如之。孝昭践祚，以此弥见优重，每入常在平原王段韶上。以为司空，兼尚书令。齐制，宫内唯天子纱帽，臣下皆戎帽，特赐归彦纱帽以宠之。

　　孝昭崩，归彦从晋阳迎武成于邺。及武成即位，进位太傅，领司徒，常听将私部曲三人带刀入仗。从武成还都，诸贵戚等竞要之，其所往处，一坐尽倾。归彦既地居将相，志意盈满，发言陵侮，旁若无人。议者以威权震主，必为祸乱。上亦寻其前翻覆之迹，渐忌之。高元海、毕义云、高乾和等咸数言其短。上幸归彦家，召魏收对御作诏草，欲加右丞相。收谓元海曰：「至尊以右丞相登位，今为归彦威名太盛，故出之，岂可复加此号。」乃拜太宰、冀州刺史，即乾和缮写。昼日，仍敕门司不听辄入内。时归彦在家纵酒，经宿不知，至明欲参，至门知之，大惊而退。及通名谢，敕令早发，别赐钱帛、鼓吹、医药，事事周备。又敕武职督将悉送至青阳宫，拜而退，莫敢共语。唯与赵郡王睿久语，时无闻者。

　　至州，不自安，谋逆，欲待受调讫，班赐军士，望车驾如晋阳，乘虚入邺。为其郎中令吕思礼所告，诏平原王段韶袭之。归彦旧于南境置私驿，闻军将逼，报之，便婴城拒守。先是，冀州长史宇文仲鸾、司马李祖挹、别驾陈季璩、中从事房子弼、长乐郡守尉普兴等疑归彦有异，使连名密启，归彦追而获之，遂收禁仲鸾等五人，仍并不从，皆杀之。军已逼城，归彦登城大叫云：「孝昭皇帝初崩，六军百万众悉由臣手，投身向邺迎陛下，当时不反，今日岂有异心？正恨高元海、毕义云、高乾和诳惑圣上，疾忌忠良。但为杀此三人，即临城自刎。」其后城破，单骑北走，至交津见获，锁送邺。帝令赵郡王睿私问其故。归彦曰：「使黄领小儿牵挽我，何可不反！」曰：「谁耶？」归彦曰：「元海、乾和岂是朝廷老宿？如赵家老公时，又讵怀怨。」于是帝又使让焉。对曰：「高元海受毕义云宅，用作本州刺史，给后部鼓吹。臣为藩王、太宰，仍不得鼓吹。正杀元海、义云而已。」上令都督刘桃枝牵入，归彦犹作前语望活。帝命议其罪，皆云不可赦。乃载以露车，衔枚面缚，刘桃枝临之以刃，击鼓随之，并子孙十五人皆弃市。赠仁州刺史。

　　魏时山崩，得石角二，藏在武库。文宣入库，赐从臣兵器，特以二石角与归彦。谓曰：「尔事常山不得反，事长广得反，反时，将此角吓汉。」归彦额骨三道，着帻不安。文宣尝见之，怒，使以马鞭击其额，血被面，曰：「尔反时当以此骨吓汉。」其言反竟验云。

　　武兴王普，字德广，归彦兄归义之子也。性宽和有度量。九岁，归彦自河州俱入洛，神武使与诸子同游处。天保初，封武兴郡王。武平二年，累迁司空。六年，为豫州道行台、尚书令。后主奔邺，就加太宰。周师逼，乃降。卒于长安。赠上开府、豫州刺史。

　　长乐太守灵山，字景嵩，神武族弟也。从神武起兵信都，终于长乐太守。赠大将军、司空，谥曰文宣。子懿，卒于武平镇将，无子，文宣帝以灵山从父兄齐州刺史建国子伏护为灵山后。

　　伏护，字臣援，粗有刀笔。天统初，累迁黄门侍郎。伏护历事数朝，恒参机要，而性嗜酒，每多醉失，末路逾剧，乃至连日不食，事事酣酒，神识恍惚，遂以卒。赠兖州刺史。建国侯孙乂袭。乂少谨。武平末，给事黄门侍郎。隋开皇中，为太府少卿，坐事卒。

　





第十五卷　　补列传第七

窦泰　尉景子粲　娄昭子定远　兄子叡　厍狄干子士文　韩轨　潘乐

　　窦泰，字世宁，大安捍殊人也。本出清河观津，曾祖罗，魏统万镇将，因居北边。父乐，魏末破六韩拔陵为乱，与镇将杨钧固守，遇害。泰贵，追赠司徒。初，泰母梦风雷暴起，若有雨状，出庭观之，见电光夺目，驶雨沾洒，寤而惊汗，遂有娠。期而不产，大惧。有巫曰：「渡河湔裙，产子必易。」便向水所。忽见一人，曰：「当生贵子，可徙而南。」泰母从之。俄而生泰。及长，善骑射，有勇略。泰父兄战殁于镇，泰身负骸骨归尔朱荣。以从讨邢杲功，赐爵广阿子。神武之为晋州，请泰为镇城都督，参谋军事。累迁侍中、京畿大都督，寻领御史中尉。泰以勋戚居台，虽无多纠举，而百僚畏惧。

　　天平三年，神武西讨，令泰自潼关入。四年，泰至小关，为周文帝所袭，众尽没，泰自杀。初，泰将发邺，邺有惠化尼谣云：「窦行台，去不回。」未行之前，夜三更，忽有朱衣冠帻数千人入台，云「收窦中尉」，宿直兵吏皆惊，其人入数屋，俄顷而去。旦视关键不异，方知非人。皆知其必败。赠大司马、太尉、录尚书事，谥曰武贞。泰妻，武明娄后妹也。泰虽以亲见待，而功名自建。齐受禅，祭告其墓。皇建初，配享神武庙庭。子孝敬嗣。位仪同三司。

　　尉景，字士真，善无人也。秦、汉置尉候官，其先有居此职者，因以氏焉。景性温厚，颇有侠气。魏孝昌中，北镇反，景与神武入杜洛周军中，仍共归尔朱荣。以军功封博野县伯。后从神武起兵信都。韩陵之战，唯景所统失利。神武入洛，留景镇邺。寻进封为公。景妻常山君，神武之姊也。以勋戚，每有军事，与厍狄干常被委重，而不能忘怀财利，神武每嫌责之。转冀州刺史，又大纳贿，发夫猎，死者三百人。厍狄干与景在神武坐，请作御史中尉。神武曰：「何意下求卑官？」干曰：「欲捉尉景。」神武大笑，令优者石董桶戏之。董桶剥景衣，曰：「公剥百姓，董桶何为不剥公！」神武诫景曰：「可以无贪也。」景曰：「与尔计生活孰多，我止人上取，尔割天子调。」神武笑不答。改长乐郡公。历位太保、太傅，坐匿亡人见禁止。使崔暹谓文襄曰：「语阿惠儿，富贵欲杀我耶！」神武闻之泣，诣阙曰：「臣非尉景，无以至今日。」三请，帝乃许之。于是黜为骠骑大将军、开府仪同三司。神武造之，景恚卧不动，叫曰：「杀我时趣耶！」常山君谓神武曰：「老人去死近，何忍煎迫至此。」又曰：「我为尔汲水胝生。」因出其掌。神武抚景，为之屈膝。先是，景有果下马，文襄求之，景不与，曰：「土相扶为墙，人相扶为王，一马亦不得畜而索也。」神武对景及常山君责文襄而杖之。常山君泣救之。景曰：「小儿惯去，放使作心腹，何须干啼湿哭不听打耶！」寻授青州刺史，操行颇改，百姓安之。征授大司马。遇疾，薨于州。赠太师、尚书令。齐受禅，以景元勋，诏祭告其墓。皇建初，配享神武庙庭，追封长乐王。

　　子粲，少历显职，性粗武。天保初，封厍狄干等为王，粲以父不预王爵，大恚恨，十余日闭门不朝。帝怪，遣使就宅问之。隔门谓使者曰：「天子不封粲父为王，粲不如死。」使云：「须开门受敕。」粲遂弯弓隔门射使者。使者以状闻之，文宣使段韶谕旨。粲见韶，唯抚膺大哭，不答一言。文宣亲诣其宅慰之，方复朝请。寻追封景长乐王。粲袭爵。位司徒、太傅，薨。子世辩嗣。周师将入邺，令辩出千余骑觇候，出滏口，登高阜西望，遥见群乌飞起，谓是西军旗帜，即驰还，比至紫陌桥，不敢回顾。隋开皇中，卒于浙州刺史。

　　娄昭，字菩萨，代郡平城人也，武明皇后之母弟也。祖父提，雄杰有识度，家僮千数，牛马以谷量。性好周给，士多归附之。魏太武时，以功封真定侯。父内干，有武力，未仕而卒。昭贵，魏朝赠司徒。齐受禅，追封太原王。昭方雅正直，有大度深谋，腰带八尺，弓马冠世。神武少亲重之。昭亦早识人，恒曲尽礼敬。数随神武猎，每致请不宜乘危历阶。神武将出信都，昭赞成大策，即以为中军大都督。从破尔朱兆于广阿，封安喜县伯，改济北公，又徙濮阳郡公，授领军将军。魏孝武将贰于神武，昭以疾辞还晋阳。从神武入洛，兖州刺史樊子鹄反，以昭为东道大都督讨之。子鹄既死，诸将劝昭尽捕诛其党。昭曰：「此州无状，横被残贼，其君是怨，其人何罪。」遂皆舍焉。后转大司马，仍领军。迁司徒，出为定州刺史。昭好酒，晚得偏风，虽愈，犹不能处剧务，在州事委僚属，昭举其大纲而已。薨于州。赠假黄钺、太师、太尉，谥曰武。齐受禅，诏祭告其墓，封太原王。皇建初，配享神武庙庭。长子仲达嗣，改封濮阳王。

　　次子定远，少历显职，外戚中偏为武成爱狎。别封临淮郡王。武成大渐，与赵郡王等同受顾命，位司空。赵郡王之奏黜和士开，定远与其谋，遂纳士开贿赂，成赵郡之祸，其贪鄙如此。寻除瀛州刺史。初，定远弟季略，穆提婆求其伎妾，定远不许。因高思好作乱，提婆令临淮国郎中令告定远阴与思好通。后主令开府段畅率三千骑掩之，令侍御史赵秀通至州，以赃货事劾定远。定远疑有变，遂缢而死。

　　昭兄子睿。睿字佛仁，父拔，魏南部尚书。睿幼孤，被叔父昭所养。为神武帐内都督，封掖县子，累迁光州刺史。在任贪纵，深为文襄所责。后改封九门县公。齐受禅，得除领军将军，别封安定侯。睿无他器干，以外戚贵幸，纵情财色。为瀛州刺史，聚敛无厌。皇建初，封东安王。大宁元年，进位司空。平高归彦于冀州，还拜司徒。河清三年，滥杀人，为尚书左丞宋仲羡弹奏，经赦乃免。寻为太尉，以军功进大司马。武成至河阳，仍遣总偏师赴悬瓠。睿在豫境留停百余日，专行非法，诏免官，以王还第。寻除太尉，薨。赠大司马。子子彦嗣，位开府仪同三司。

　　厍狄干，善无人也。曾祖越豆眷，魏道武时以功割善无之西腊汙山地方百里以处之，后率部北迁，因家朔方。干梗直少言，有武艺。魏正光初，除扫逆党，授将军，宿卫于内。以家在寒乡，不宜毒暑，冬得入京师，夏归乡里。孝昌元年，北边扰乱，奔云中，为刺史费穆送于尔朱荣。以军主随荣入洛。后从神武起兵，破四胡于韩陵，封广平县公，寻进郡公。河阴之役，诸将大捷，唯干兵退。神武以其旧功，竟不责黜。寻转太保、太傅。及高仲密以武牢叛，神武讨之，以干为大都督前驱。干上道不过家，见侯景不遑食，景使骑追馈之。时文帝自将兵至洛阳，军容甚盛。诸将未欲南度，干决计济河。神武大兵继至，遂大破之。还为定州刺史。不闲吏事，事多扰烦，然清约自居，不为吏人所患。迁太师。天保初，以干元勋佐命，封章武郡王，转太宰。干尚神武妹乐陵长公主，以亲地见待。自预勤王，常总大众，威望之重，为诸将所伏，而最为严猛。会诣京师，魏谯王元孝友于公门言戏过度，诸公无能面折者，干正色责之，孝友大惭，时人称之。薨，赠假黄钺，太宰，给辒辌车，谥曰景烈。干不知书，署名为干字，逆上画之，时人谓之穿锥。又有武将王周者，署名先为「吉」而后成其外，二人至子孙始并知书。干，皇建初配享神武庙庭。子敬伏，位仪同三司，卒。子士文嗣。

　　士文性孤真，虽邻里至亲，莫与通狎。在齐，袭封章武郡王，位领军将军。周武帝平齐，山东衣冠多来迎，唯士文闭门自守。帝奇之，授开府仪同三司，随州刺史。隋文受禅，加上开府，封湖陂县子。寻拜贝州刺史。性清苦，不受公料，家无余财。其子尝啖官厨饼，士文枷之于狱累日，杖之二百，步送还京，僮隶无敢出门。所买盐菜，必于外境。凡有出入，皆封署其门，亲故绝迹，庆吊不通。法令严肃，吏人贴服，道不拾遗。凡有细过，必深文陷害之。尝入朝，遇上赐公卿入左藏，任取多少。人皆极重，士文独口衔绢一匹，两手各持一匹。上问其故，士文曰：「臣口手俱足，余无所须。」上异之，别赍遗之。士文至州，发摘奸吏，尺布斗粟之赃，无所宽贷，得千人奏之，悉配防岭南。亲戚相送，哭声遍于州境。至岭南，遇瘴厉死者十八九，于是父母妻子唯哭士文。士文闻之，令人捕搦，捶楚盈前，而哭者弥甚。司马京兆韦焜、清河令河东赵达十人并苛刻，唯长史有惠政，时人语曰：「刺史罗刹政，司马蝮蛇瞋，长史含笑判，清河生吃人。」上闻，叹曰：「士文暴过猛兽。」竟坐免。未几为雍州长史，谓人曰：「我向法深，不能窥候要贵，无乃必死此官。」及下车，执法严正，不避贵戚，宾客莫敢至门。人多怨望。士文从妹为齐氏嫔，有色，齐灭后，赐薛公长孙览。览妻郑氏妒，谮之文献后，后令览离绝。士文耻之，不与相见。后应州刺史唐君明居母忧，娉以为妻，由是君明、士文并为御史所劾。士文性刚，在狱数日，愤恚而死，家无余财，有三子，朝夕不继，亲宾无赡之者。

　　韩轨，字百年，太安狄那人也。少有志操，性深沉，喜怒不形于色。神武镇晋州，引为镇城都督。及起兵于信都，轨赞成大策。从破尔朱兆于广阿，又从韩陵阵，封平昌县侯。仍督中军，从破尔朱兆于赤谼岭。再迁泰州刺史。甚得边和。神武巡泰州，欲以轨还，仍赐城人户别绢布两匹。州人田昭等七千户皆辞不受，唯乞留轨。神武嘉叹，乃留焉。频以军功，进封安德郡公。迁瀛州刺史，在州聚敛，为御史纠劾，削除官爵。未几，复其安德郡公。历位中书令、司徒。齐受禅，封安德郡王。轨妹为神武所纳，生上党王涣，复以勋庸，历登台铉。常以谦恭自处，不以富贵骄人。后拜大司马，从文宣征蠕蠕，在军暴疾薨。赠假黄钺，太宰、太师，谥曰肃武。皇建初，配飨文襄庙庭。

　　子晋明嗣。天统中，改封东莱王。晋明有侠气，诸勋贵子孙中最留心学问。好酒诞纵，招引宾客，一席之费，动至万钱，犹恨俭率。朝庭处之贵要之地，必以疾辞。告人云：「废人饮美酒、封名胜，安能作刀笔吏返披故纸乎？」武平末，除尚书左仆射，百余日便谢病解官。

　　潘乐，字相贵，广宁石门人也。本广宗大族，魏世分镇北边，因家焉。父永，有技艺，袭爵广宗男。乐初生，有一雀止其母左肩，占者咸言富贵之征，因名相贵，后始为字。及长，宽厚有胆略。初归葛荣，授京兆王，时年十九。荣败，随尔朱荣，为别将讨元颢，以功封敷城县男。齐神武出牧晋州，引乐为镇城都将。从破尔朱兆于广阿，进爵广宗县伯。累以军功拜东雍州刺史。神武尝议欲废州，乐以东雍地带山河，境连胡、蜀，形胜之会，不可弃也，遂如故。后破周师于河阴，议欲追之，令追者在西，不愿者东，唯乐与刘丰居西。神武善之，以众议不同而止。改封金门郡公。文宣嗣事，镇河阳，破西将杨檦等。时帝以怀州刺史平鉴等所筑城深入敌境，欲弃之，乐以轵关要害，必须防固，乃更修理，增置兵将，而还镇河阳，拜司空。齐受禅，乐进玺绶。进封河东郡王，迁司徒。周文东至崤、陕，遣其行台侯莫陈崇自齐子岭趣轵关，仪同杨檦从鼓钟道出建州，陷孤公戍。诏乐总大众御之。乐昼夜兼行，至长子，遣仪同韩永兴从建州西趣崇，崇遂遁。又为南道大都督，讨侯景。乐发石鳖，南度百余里，至梁泾州。泾州旧在石梁，侯景改为怀州，乐获其地，仍立泾州，又克安州。除瀛州刺史，仍略淮、汉。天保六年，薨于悬瓠。赠假黄钺，太师、大司马、尚书令。

　　子子晃嗣。诸将子弟，率多骄纵，子晃沉密谨悫，以清净自居。尚公主，拜驸马都尉。武平末，为幽州道行台右仆射、幽州刺史。周师将入邺，子晃率突骑数万赴援。至博陵，知邺城不守，诣冀州降。周授上开府。隋大业初卒。

　





第十六卷　　列传第八

段荣子韶　孝言

　　段荣，字子茂，姑臧武威人也。祖信，仕沮渠氏，后入魏，以豪族徙北边，仍家于五原郡。父连，安北府司马。荣少好历术，专意星象。正光初，语人曰：「《易》云'观于天文以察时变'，又曰'天垂象，见吉凶'，今观玄象，察人事，不及十年，当有乱矣。」或问曰：「起于何处，当可避乎？」荣曰：「构乱之源，此地为始，恐天下因此横流，无所避也。」未几，果如言。荣遇乱，与乡旧携妻子，南趣平城。属杜洛周为乱，荣与高祖谋诛之，事不捷，共奔尔朱荣。后高祖建义山东，荣赞成大策。为行台右丞，西北道慰喻大使，巡方晓喻，所在下之。高祖南讨邺，留荣镇信都，仍授镇北将军，定州刺史。时攻邺未克，所须军资，荣转输无阙。高祖入洛，论功封姑臧县侯，邑八百户。转授瀛州刺史。荣妻，皇后姊也，荣恐高祖招私亲之议，固推诸将，竟不之州。寻行相州事，后为济州刺史。天平三年，转行泰州事。荣性温和，所历皆推仁恕，民吏爱之。初，高祖将图关右，与荣密谋，荣盛称未可。及渭曲失利，高祖悔之，曰：「吾不用段荣之言，以至于此。」四年，除山东大行台、大都督，甚得物情。元象元年，授仪同三司。二年五月卒，年六十二。赠使持节、定冀沧瀛四州诸军事、定州刺史、太尉、尚书左仆射，谥曰昭景。皇建初，配飨高祖庙庭。二年，重赠大司马、尚书令、武威王。长子韶嗣。

　　韶，字孝先，小名铁伐。少工骑射，有将领才略。高祖以武明皇后姊子，尽器爱之，常置左右，以为心腹。建义初，领亲信都督。中兴元年，从高祖拒尔朱兆，战于广阿。高祖谓韶曰：「彼众我寡，其若之何？」韶曰：「所谓众者，得众人之死；强者，得天下之心。尔朱狂狡，行路所见，裂冠毁冕，拔本塞源，邙山之会，搢绅何罪，兼杀主立君，不脱旬朔，天下思乱，十室而九。王躬昭德义，除君侧之恶，何往而不克哉！」高祖曰：「吾虽以顺讨逆，奉辞伐罪，但弱小在强大之间，恐无天命，卿不闻之也？」答曰：「韶闻小能敌大，小道大淫，皇天无亲，唯德是辅，尔朱外贼天下，内失善人，知者不为谋，勇者不为斗，不肖失职，贤者取之，复何疑也。」遂与兆战，兆军溃。攻刘诞于邺。及韩陵之战，韶督率所部，先锋陷阵。寻从高祖出晋阳，追尔朱兆于赤谼岭，平之。以军功封下洛县男。又从袭取夏州，擒斛律弥娥突，加龙骧将军、谏议大夫，累迁武卫将军。后恩赐父荣姑臧县侯，其下洛县男启让继母弟宁安。

　　兴和四年，从高祖御周文帝于邙山。高祖身在行间，为西魏将贺拔胜所识，率锐来逼。韶从傍驰马引弓反射，一箭毙其前驱，追骑慑惮，莫敢前者。西军退，赐马并金，进爵为公。

　　武定四年，从征玉壁。时高祖不豫，攻城未下，召集诸将，共论进止之宜。谓大司马斛律金、司徒韩轨、左卫将军刘丰等曰：「吾每与段孝先论兵，殊有英略，若使比来用其谋，亦可无今日之劳矣。吾患势危笃，恐或不虞，欲委孝先以邺下之事，何如？」金等曰：「知臣莫若君，实无出孝先。」仍谓韶曰：「吾昔与卿父冒涉险艰，同奖王室，建此大功。今病疾如此，殆将不济，宜善相翼佐，克兹负荷。」即令韶从显祖镇邺，召世宗赴军。高祖疾甚，顾命世宗曰：「段孝先忠亮仁厚，智勇兼备，亲戚之中，唯有此子，军旅大事，宜共筹之。」五年春，高祖崩于晋阳，秘不发丧。俄而侯景构乱，世宗还邺，韶留守晋阳。世宗还，赐女乐十数人，金十斤，缯帛称是，封长乐郡公。世宗征颍川，韶留镇晋阳。别封真定县男，行并州刺史。显祖受禅，别封朝陵县，又封霸城县，加位特进。启求归朝陵公，乞封继母梁氏为郡君。显祖嘉之，别以梁氏为安定郡君。又以霸城县侯让其继母弟孝言。论者美之。

　　天保三年，为冀州刺史、六州大都督，有惠政，得吏民之心。四年十二月，梁将东方白额潜至宿预，招诱边民，杀害长吏，淮、泗扰动。五年二月，诏征韶讨之。既至，会梁将严超达等军逼泾州；又陈武帝率众将攻广陵，刺史王敬宝遣使告急；复有尹思令率众万余人谋袭盱贻。三军咸惧。韶谓诸将曰：「自梁氏丧乱，国无定主，人怀去就，强者从之。霸先等智小谋大，政令未一，外托同德，内有离心，诸君不足忧，吾揣之熟悉矣。」乃留仪同敬显俊、尧难宗等围守宿预，自将步骑数千人倍道赴泾州。途出盱眙，思令不虞大军卒至，望旗奔北。进与超达合战，大破之，尽获其舟舰器械。谓诸将士曰：「吴人轻躁，本无大谋，今破超达，霸先必走。」即回赴广陵。陈武帝果遁去。追至杨子栅，望扬州城乃还，大获其军资器物，旋师宿预。六月，韶遣辩士喻白额祸福，白额于是开门请盟。韶与行台辛术等议，且为受盟。盟讫，度白额终不为用，因执而斩之，并其诸弟等并传首京师。江淮帖然，民皆安辑。显祖嘉其功，诏赏吴口七十人，封平原郡王。清河王岳之克郢州，执司徒陆法和，韶亦豫行，筑层城，于新蔡立郭默戍而还。皇建元年，领太子太师。大宁二年，除并州刺史。高归彦作乱冀州，诏与东安王娄睿率众讨平之，迁太傅，赐女乐十人，并归彦果园一千亩。仍莅并州，为政举大纲，不存小察，甚得民和。
</div>
    <div class="pagination">
<a href="北齐书_page6.html">上一页</a><span>...</span><a href="北齐书_page2.html">2</a><a href="北齐书_page3.html">3</a><a href="北齐书_page4.html">4</a><a href="北齐书_page5.html">5</a><a href="北齐书_page6.html">6</a><span class="current-page">7</span><a href="北齐书_page8.html">8</a><a href="北齐书_page9.html">9</a><a href="北齐书_page10.html">10</a><a href="北齐书_page11.html">11</a><a href="北齐书_page12.html">12</a><span>...</span><a href="北齐书_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
