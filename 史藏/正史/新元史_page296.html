<!DOCTYPE html>
<html>
<head>
    <meta charset="UTF-8">
    <title>新元史 - 第 296 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 296 页/共 398 页</h1>
    <div class="content">
　　二十三年，入朝，加光禄大夫、湖广行省左丞相。湖广行省左丞要束木，丞相桑哥之姻党也。劾阿里海涯侵盗钱谷，桑哥从中主之。阿里海涯亦劾要束木贪婪。遣参政秃鲁罕等推验，皆希桑哥旨，谓要束不事不实，阿里海涯赃据有征。阿里海涯方以疾留上都。世祖敕尚医诊视，恩礼有加，闻推验者右要束木，竟忿而自杀，以暴卒闻，年六十。秃鲁罕言，阿里海涯虽卒，事之是非仍宜暴白。世祖命竟其事，籍阿里海涯家资运于京师，后赠开府仪同三司、上柱国，追封楚国公，谥武定。至正八年，追封江陵王，改谥武宣。 

　　阿里海涯喜荐人才，由麾下偏裨及降将为相者二人：曰蒙古歹，曰阿剌罕；为平章政事者十一人：曰奥鲁赤、虎都帖木儿、阿里、史格、吕文焕、帖木儿不花、李庭、刘国杰、程鹏飞、史弼；右丞四人，曰唆都、完颜那怀、阔阔出、柔落野讷；左丞四人，曰塔出、唐兀带、刘深、赵修；参知政事十三人，曰贾文备、郑鼎、何玮、张鼎、樊楫、朱国宝、张荣实、囊家歹、乌马儿、孛罗，合答儿、高达、马应龙、云从龙。人才之众，一时莫及焉。 

　　惟自陈功比伯颜，应赐养老户，御史藤鲁瞻劾之。阿里海涯遣使至行台，逮御史。行台御史大夫相威奏其欺谩，事始寝，为士论所訾云。 

　　妻特里氏。世祖复敕以陈、亳、颍元帅郝谦女为次妻、卒，又以其妹继之。自陈州召至京师，顺圣皇后为加帼服。 

　　六子，知名者：忽失海涯，湖广行省左丞；贯只哥，湖广行省参知政事；追封楚国公，谥忠惠；和尚，湖南道宣慰使，监潭州军，赐玉带、一品服。贯只哥子贯云石。 

　　史臣曰：阿里海涯平湖广，使伯颜东下无返顾之忧，功名与阿术相伯仲。乃为要束木所迫胁，至于自裁，以世祖之待功臣，尚有覆盆之狱，谗人罔极。吁，可畏哉！ 

　　贯云石，字酸斋，神极秀异。年十二三，膂力绝人，善骑射。稍长，折节读书，为文不蹈袭故常，简峭有法。 

　　袭两淮万户府达鲁花赤，镇永州。初贯只哥御下宽，众玩之。云石济以威严，行伍肃然。一日，呼弟忽都海涯语之曰：“吾宦情素澹，然祖父爵不敢不袭。今已数年，宜让汝。”即解金虎符佩之。” 

　　北从姚燧学，燧见其诗文，大异之。仁宗为皇太子，闻云石让爵于弟，谓左右曰；“将相家子弟能如此，诚不易得。”未几，云石以所著《孝经直解》进，甚称帝旨，命侍英宗为说书秀才。仁宗即位，拜翰林学士、知制诰同修国史。奏陈六事：一曰释边戍以修文德，二曰教太子以正国本，三曰设谏官以辅圣德，四曰表姓以旌勋胃，五曰定服色以变风俗，六曰举贤才以佐治道。帝览而善之，未报。 

　　一日，云石忽喟然叹曰：“辞尊居卑，昔贤所尚。今侍从之官，与所让军资，孰贵？人将议吾后矣。”乃移疾去官，卖药于钱塘市，变易姓名，人无识之者，尝过梁山泺，见渔父缉芦花絮为被，爱之，欲易以紬。渔父曰：“君欲吾被，当更赋诗。”云石援笔立就，忻然持被被而去，远近传之，称为芦花道人。泰定元年卒，年三十九。赠集贤学十、中奉大夫、护军，追封京兆郡公，谥文清。 

　　子阿思兰海涯，慈利州达鲁花赤；次八思海涯。 

　　阿剌罕，札剌儿氏。 

　　祖拨彻，事太祖为火儿赤，又为博儿赤。数有虞功，太宗即位，从征并陇，战殁。追赠威佐运功臣、光禄大夫、司徒，封曹南王，谥忠定。 

　　父也柳干，幼隶皇子岳里吉为卫士长。从皇子阔出伐宋。累功，授万户，迁都元帅。及大将察罕卒，以也柳干代之，拜诸翼军马都元帅。宪宗八年，攻扬州，战殁，追赠宣忠靖远佐运功臣、中书右丞相，封曹南王，谥桓毅。 

　　阿剌罕袭为诸翼蒙古军马都元帅。从世祖渡江，围鄂州。世祖即位，阿里不哥自立于和林，大将阿蓝答儿、浑都海等叛应之。世祖命阿剌罕帅所部西讨，有功。中统二年，又从世祖败阿里不哥于昔门秃，赐金五十两。三年，从诸王不者克讨李璮于济南，阿剌罕与璮战于老仓口，败之。璮伏诛，授都元帅，易金虎符、银印。至元四年春，改上万户，从都元帅阿术伐宋。九月，师次襄阳西安阳滩，逆战，败宋兵。五年，大军围襄、樊，阿剌罕守南面百丈山、漫河滩，累败宋兵。十年春，襄阳降。 

　　十一年秋，丞相伯颜与阿术会师襄阳，遣阿剌罕率诸翼军攻郢、复诸州。十月，夺郢州南门堡。丞相伯颜亲率骑兵行视汉阳城壁，欲从汉口渡江。宋人以精兵扼汉口，乃遣阿速罕帅蒙古骑兵位道兼行，攻破沙洋堡。遂渡江，取鄂州。阿剌罕同断事官杨仁风东略寿昌，得米四十万斛。统左翼军，顺流东下，沿江州郡悉降。 

　　十二年五月，加昭毅大将军、蒙古汉军上万户，屯建康。丞相伯颜受诏赴阙，以阿剌罕留治行省事。拜中奉大夫、参知政事。伯颜还，分军为三道并进，阿剌罕由西道，趋溧水、溧阳，攻破银树东坝，至护牙山，败宋军，斩首七千级。又擒其将祝亮并裨校七十二人，斩首三千级。又与宋兵战，斩首七千级。又败其都统等三人，斩首三千级。克建平县，进攻广德军独松关。先是，宋广德守将张濡杀国信使廉希贤、严忠范等于独松关，及阿剌罕军次安吉州上柏镇，濡率兵拒战。大败之，斩首二千级，生擒其副将冯翼，斩于军前，俘裨将四十二人，濡遁。 

　　十三年春，宋降，诏阿剌罕同左丞董文炳率高兴等，攻浙东温、台、衢、婺、处、明、越、及闽中诸郡，追袭宋嗣秀王赵与择至福州。与择以军三万拒战，阿剌罕身先士卒率高兴、撒里蛮等渡江鏖战，斩其步帅观察使李世达。生擒与择及将吏百八十人。悉斩之。泉州蒲寿庚降，闽、浙平，以参知政事，佩虎符，行江东宣慰使。 

　　十四年，入觐，进资善大夫、行中书省左丞。俄迁右丞，仍宣慰江东。十八年，召拜光禄大夫、中书左丞相，行中书省事，统蒙古军征日本，行次庆元，卒于军中，年四十九。赠协谋佐理功臣、太师、开府仪同三司、上柱国、曹国公，谥武定。进赠推诚宣力定远佐运功臣、太师、开府仪同三司、上柱国，追封曹南王，谥忠宣。 

　　二子：也速迭儿，袭蒙古军万户。天历初，有拥戴功，由河南行省参知政事拜知枢密院事。帅所部败上都将秃满迭儿于通州，梁王王禅于北皇后店。又从燕铁木儿，败忽都帖木儿等于白浮村，败昔宝赤兵于昌平州北，留守居庸北口。录行院事，御陕西军，获其西台御史大夫也先帖木儿。明年，复拜山东，河北蒙古军万户，奉命讨囊家台，以病不行。十月，拜河南行省平章政事，兼山东蒙古军大都督，入为集贤大学士。卒。 

　　脱欢，江西、河南行省左丞，拜南行台御史大夫。后至元六年，拜中书平章政事。 

　　初，阿剌罕卒，也速迭儿尚幼，以阿剌罕兄弟之子拜降袭职。拜降，累迁江浙行中书省平章政事。仍领本军万户。拜降卒，也速迭儿始袭焉。 

　　忙兀台，达达儿氏。祖塔思火儿赤，从太宗定中原，为东平路达鲁花赤，位在严实上。 

　　忙兀台，事世祖，为博州路奥鲁总管。至元七年，又为监战万户，佩金虎符。八年，改邓州新军、蒙古万户，治水军于万山南岸。九月，从围襄樊，拔古城，又败宋军于安阳滩，转战八十里，禽其将郑高。俄分军五道攻樊城，忙兀台当其一，率五翼军以进。焚南岸舟，坚云梯于北岸柜子城，夺西南角楼。既入城，命部将先据仓廪。功在诸将右，赐金百两。襄阳降，同宋安抚吕文焕入觐，赐银五十两及翎根甲。 

　　十一年，从丞相伯颜、平章阿术伐宋，命与万户史格率麾下会盐山岭，遇宋兵，败之。自郢州黄家原入湖，至沙洋堡，坚云梯先登，焚其楼橹，拔羊角坝，遂克沙洋。擒宋将王虎臣等直抵新城，鏖战，自晨至晡，大败之。宋复州守将翟贵以城降。乃率舟师经斗龙口，至武沙入江，遇宋兵三百余艘分道来拒，击走之。次武矶堡，宋将夏贵坚守不下。十月乙卯，平章阿术率万户晏彻儿、史格、贾文备，同忙兀台四军，雪夜溯流西上。黎明，至青山矶背，万户史格先渡，宋将程鹏飞拒战，格，被三创，战士二百人皆没。诸将继进，大战中流，鹏飞被七创，败走，舟泊中洲。宋兵阻水不得近，伯颜复遣万户张荣贵等来援，遂拔阳逻堡，斩守将王达，事具《阿术传》。己未，伯颜次鄂州，遣忙兀台谕宋守臣张宴然以城降。十二年正月，复遣忙兀台谕蕲、黄、安庆、池州诸路，皆下之。又与宋降将范文虎谕降和州及无为、镇巢二军。宋降将赵溍叛于溧阳，伯颜命忙兀台讨之。战于丰登庄，斩首五百余级，擒其将三人，复招降湖州守将二人。十二月，行省第其功，承制授行两浙大都督府事。 

　　十四年，改闽广大都督，行都元帅府事。时宋二王逃入海，忙兀台率诸军，与江西右丞塔出追之。次漳州，谕降宋，守将何清降。将王用言：宋言晸已死，张世杰等复立其弟昺于冈洲，其地无粮储，闻琼州宋将欲运粮一万石海道，滩不浅急难运，止有杏磊浦可通舟。忙兀台闻其言，即命诸将以兵守之。由是世杰众饥困，遂败死。 

　　十五年，师还，拜参知政事，诏与唆都等行省福州，镇抚濒海八郡。十月，召赴阙，迁左丞。十六年七月，沙县盗起，诏忙兀台复行省事讨平之。初，忙兀台北还，左丞唆都行省福建。一日，帝命召唆都、李庭，言：“若召唆都，则行省无人，宜令建康阿剌罕往。”帝曰：“何必阿速罕，其舍忙兀台往，候唆都还，令移潭州可也。”未几，中书省臣言：“唆都在福建，所部扰已，攻南剑等路，往往杀长吏，及忙兀台至，招来七十二寨，建宁、漳、汀稍安。若移之他处，使唆都复往，恐重劳民。”诏忙兀台仍镇闽。十八年，转右丞。 

　　二十一年，拜江淮行省平章政事。初潮州人陈义、宋末兄弟五人，聚众剽劫，号五虎。及大兵入广东，义等迎降，屡有功。至是，福建省臣言其有反侧意，请除之。帝使忙兀台察之。忙兀台携义入朝，保其无事，且乞宠以官爵。丞相伯颜亦以为言。乃授义同知广东道宣慰司事。其裨将林雄等十一人并为百户。 

　　二十二年，脱忽思、乐实传谕中书省，悉代江浙省臣，中书复奏，帝曰：“朕安得此言，传者妄也。如忙兀台之通晓政事，亦可代耶？”俄以言者召赴阙，封其家资，遣使按验，无状，进拜银青荣禄大夫、行省左丞相，还镇江浙。 

　　二十三年，奏：“以贩鬻私盐者，皆海岛民。今征日本，可募为水工，”从之。赐钞五千贯。役既罢，请以战舰付海漕。又言：“省治在杭州，其两淮、江东财赋军实，既南输于杭，复自杭北输京师，往返劳顿，不便。请移省治于扬州。”又言：“淮不近地宜置屯田，岁入粮以给兵食，兼饷京师。”帝悉从其言。二十五年，诏江淮管内，并听忙兀台节制。 

　　二十六年，廷议以中原民转徙江南，令有司遣还。忙兀台言其不可，遂止。闽越盗起，诏与不鲁迷失海牙等合兵讨之。御史大夫玉速帖木儿请选将，帝曰：“忙兀台已往，无虑也。”未几，盗平，忙兀台屡以病，疏乞骸骨，乃召还。 

　　二十七年，以江西平章奥鲁赤不称职，特命为丞相，兼枢密院事，往代之。至官四十日，卒。 

　　记兀台在江浙，专愎自用，诬劾行台中丞刘宣，宣自刭死。又易置戍兵，平章不怜吉台言其变更伯颜、阿术成法。帝每戒敕之。既卒。台臣劾郎中张斯立罪状，而忙兀台逼刘宣死及其屯田无成效，始闻于帝焉。 

　　三子：帖木儿不花，孛兰奚，袭万户；亦剌出，中书参知政事。 

　　完者拔都，钦察人，父哈喇火者，从宪宗征讨有功。宪宗九年，完者拔都从世祖攻鄂州，以先登受赏。中统三年，从诸王合必赤讨李璮，两战皆败之。至元四年，从万户木花里略地荆、襄，还至安阳滩，遇宋师，败之。又从阿术围樊城，梯城而上，焚其楼橹，以功授武略将军、彰德南京新军千户。 

　　十一年，从伯颜攻克沙洋、新城，由沙芜口渡江。赐金符，领伯颜帐前合必赤军。十二年，与宋将孙虎臣战于丁家洲，大败之。进武义将军。从大军战于杨子桥及焦山，克常州，攻泰州新城，俱有功。宋平，入觐，帝谓左历曰：“真壮士也。”赐名拔者儿，赐金符。迁信武将军、管军总官、高邮军达鲁花赤。军升路，仍为达鲁花赤。 

　　十六年，进昭勇大将军、管军万户。漳州陈吊眼聚众数万，掠汀、漳。七年未平。十七年，枢密副使孛逻请使完者拔都讨之。加镇国上将军、福建等处征蛮副元帅，赐翎根甲，奖谕甚至。时黄华聚众三万，屯建宁，号头陀军，请降。完者拔者虑其反侧，因大猎以耀军容，有一雕起，完者拔者仰射之，应弦而落。华悦服，承制授华征蛮副元帅，使为前驱。十九年，追陈吊眼至千壁岭，擒之。斩于漳州市，余党悉平。 

　　入觐，赐金银、鞍勒、弓矢，授管军万户、高邮路总管府达鲁花赤。二十年，改高邮万户府达鲁花赤。二十三年，以疾召至京师，遣中使存问，仍命良医视之。疾愈，帝大悦，赐医钞万贯。初，江淮行枢密院阿答海率舟师征日本，有司请以完者拔都代之。未命，而行院罢。福建置行中书省，复奏为左丞。帝以道远难之。至是，拜骁骑卫上将军、江浙行省左丞，兼管军万户。 

　　浙西售私盐，吏莫能禁。完者拔都自至松江、上海，收贩盐者五千人隶军籍，私盐遂戢。未几，行省迁杨州，置浙西宣慰司，以中书左丞行浙西宣慰使。二十五年，遥授尚书左丞，兼管本万户军马，宣慰如故，二十七年，擢资德大夫、江西等处行枢密院副使，兼广东宣慰使。元贞元年，以疾作，召还。未几，授荣禄大夫、江浙行省平章政事。大德元年，卒，年五十九。 

　　完者拔都广颡丰颔，髯长过腹，骁勇绝人。大小十七战，未尝败衄。及官高邮路，兴学劝农，有循吏之风。四方之民襁负而至高邮，立生祠祀之。至大初，赠效忠宣力定远功臣、开府仪同三司、太尉、上柱国，追封林国公，谥武宣。 

　　五子：帖木秃古思，袭高邮上万户府达鲁花赤，迁资德大夫、遥授中书右丞、淮东淮西道宣慰使；别里怯都，江浙行省左丞，迁资善大夫、燕南河北道肃政廉访使；插都，无锡州达鲁花赤；别里怯，长兴州达鲁花赤；彻里帖木儿，高邮条捕屯田提举。 

卷一百六十一 列传第五十八 

　　昂吉儿 哈剌觞 忽刺出 叶谛弥实 塔里赤 沙全 谒只里 囊加歹 

　　昂吉儿，西夏人，姓野蒲氏，世为西夏将家。太祖十六年，父甘卜率所部来降，隶蒙古军籍，仍以甘卜为千户，病卒。 

　　昂吉儿领其父军，从征诸国有功。至元六年，授千户，佩金符，略地淮南，所向无前。时塞马畏暑往往病疥疠，昂吉儿率所部马入山疗之，病良已，由是军中马病者率以属昂吉儿，岁疗马以万数。 

　　宋输粮金刚台，将深入，昂吉儿将兵断其输道，因上言：“河南边郡与宋对境，宋兵时为边患。唐州东南皆大山，非兵路。信阳州南直九里武阳、平靖、五水等关，宋兵从诸关入信阳，实其咽喉，往年金亡，朝廷得寿、泗、襄、郢，而不留兵以守，卒使宋得之。请城信阳以扼宋。”敕昂吉儿率河西军一千三百人城之。九年，加明威将军、信阳军万户，佩虎符，分阿术所将河西兵与之。加怀远大将军。 

　　丞相伯颜渡江，留阿术定淮南东道，其西道则属之昂吉儿，驻兵和州。宋淮西制置使夏贵遣侯者统将兵四万来攻，有谋内应者悉诛之，潜兵出千秋涧，塞其归路，败之，获人马千计。遂攻庐州，夏贵使人来言曰：“公毋攻吾，临安降，吾即降矣！宋亡，贵举所部纳款。昂吉儿入庐州，民安堵无所犯。迁镇国上将军、淮西宣慰使。 

　　宋丞相文天祥起兵，苏州人张德兴应之，陷兴国、德安诸郡，还据司空山。诏昂吉儿攻之，一战而定，杀张德兴，执其三子以献。 

　　江左初平，官制草创，权臣阿合马纳赂鬻爵，官僚冗滥，一州佩金符者多至三四人，由行省官荐授宣慰使者甚众。昂吉儿入朝，具为帝言之。帝惊曰：“有是哉！”因谓姚枢等曰：“此卿辈所知，而不为朕言。昂吉儿顾言之邪！”即命偕平章哈伯、左丞崔斌、翰林承旨和鲁火孙、符宝奉御董文忠减汰之，仍通谕江淮军民。 

　　时两淮荆榛蔽野，昂吉儿请立屯田，以给军响。帝从之。既而阿塔海言：屯田所用人、牛、农具甚众，今有事日本，若复调发民兵，恐不胜其扰。议遂寝。未几，宣慰使燕公楠复以为言，帝乃遣数千人即芍陂、洪泽试之，果如昂吉儿所言，乃以二万兵屯田，岁得米数十万斛。加辅国上将军、河南行省参知政事、淮西宣慰使都元帅。进骠骑卫上将军、行中书省左丞、加龙虎卫上将军、行尚书省右丞，两官皆兼淮西使帅。 
</div>
    <div class="pagination">
<a href="新元史_page295.html">上一页</a><span>...</span><a href="新元史_page291.html">291</a><a href="新元史_page292.html">292</a><a href="新元史_page293.html">293</a><a href="新元史_page294.html">294</a><a href="新元史_page295.html">295</a><span class="current-page">296</span><a href="新元史_page297.html">297</a><a href="新元史_page298.html">298</a><a href="新元史_page299.html">299</a><a href="新元史_page300.html">300</a><a href="新元史_page301.html">301</a><span>...</span><a href="新元史_page297.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
