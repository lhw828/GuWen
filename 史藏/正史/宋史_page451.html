<!DOCTYPE html>
<html>
<head>
    <meta charset="UTF-8">
    <title>宋史 - 第 451 页/共 1043 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋史 - 第 451 页/共 1043 页</h1>
    <div class="content">
　　亲事官指挥三。元丰五年增置一，守奉景灵宫。政和五年，西京大内官一，以五百五十人为额。又增置内园司一，以五百一十人为额。

　　入内院子五百人。中兴后，二百人。

　　快行、长行中兴后置，一百人。

　　司圊三人。

　　曹司中兴置，三十人。

　　将兵者，熙宁之更制也。先是，太祖惩藩镇之弊，分遣禁旅戍守边城，立更戍法，使往来道路，以习勤苦、均劳逸。故将不得专其兵，兵不至于骄惰。淳化、至道以来，持循益谨，虽无复难制之患，而更戍交错，旁午道路。议者以为徒使兵不知将，将不知兵，缓急恐不可恃。神宗即位，乃部分诸路将兵，总隶禁旅，使兵知其将，将练其士，平居知有训厉而无番戍之劳，有事而后遣焉，庶不为无用矣。

　　熙宁七年，始诏总开封府畿、京东西、河北路兵分置将、副。由河北始，自第一将以下共十七将，在河北四路；自第十八将以下共七将，在府畿；自第二十五将以下共九将，在京东；自第三十四将以下共四将，在京西，凡三十有七。而鄜延、环庆、泾原、秦凤、熙河又自列将焉。在鄜延者九，在泾原者十一，在环庆者八，在秦凤者五，在熙河者九，凡四十有二。八年，又诏增置马军十三指挥，分为京东、西两路。又募教阅忠果十指挥，在京西，额各五百人，其六在唐、邓，其四在蔡、汝。

　　元丰二年，又增置土兵勇捷两指挥于京西，额各四百人，唐州方城为右第十一，汝州襄城为左第十二。凡马军十三指挥，忠果及土军共十二指挥。四年，又诏团结东南路诸军亦如京畿之法，共十三将：自淮南始，东路为第一，西路为第二，两浙西路为第三，东路为第四，江南东路为第五，西路为第六，荆湖北路为第七，南路潭州为第八，全、邵、永州应援广西为第九，福建路为第十，广南东路为第十一，西路桂州为第十二，邕州为第十三。

　　总天下为九十二将，而鄜延五路又有汉蕃弓箭手，亦各附诸将而分隶焉。凡诸路将各置副一人，东南兵三千人以下唯置单将。凡将、副皆选内殿崇班以上、尝历战陈、亲民者充，且诏监司奏举。又各以所将兵多寡，置部将、队将、押队使臣各有差。又置训练官次诸将佐。春秋都试，择武力士，凡千人选十人，皆以名闻，而待旨解发，其愿留乡里者勿强遣。此将兵之法也。

　　六年，熙河路经略制置李宪言：「本路虽有九将之名，其实数目多阙，缓急不给驱使。又蕃，汉杂为一军，嗜好言语不同，部分居止悉皆不便，今未出战，其害已多，非李靖所谓蕃、汉自为一法之意。若将本路九将并为五军，各定立五军将、副及都、同总领蕃兵将，使正兵合汉弓箭手自为一军，其蕃兵亦各自为一军。临敌之际，首用蕃兵，继以汉兵，必有成效，兼可减并将、副及部队将员，于事为便。」诏从之。

　　元祐元年，司马光言：「近岁灾伤，盗贼颇多，州郡全无武备。长吏侍卫单寡，禁旅尽属将官，多与州郡争衡，长吏势力远出其下。万一有李顺、王伦、王均、王则之寇乘间窃发，攻陷郡县，岂不为朝廷忧！祖宗以来，诸军少曾在营，常分番出戍。盖欲使之劳筋骨，知艰难，轻去其家，习知山川险阻也。自置将以来，惟是全将起发，然后与将官偕行，其余常在本营，饮食嬉游，养成骄惰，岁月滋久，不可复用。又每将下各有部队将、训练官等一二十人，而诸州又自有总管、钤辖、都监、监押，设官重复，虚破廪禄。知兵者皆知其非。臣愚，欲乞尽罢诸路将官，其禁军各委本州长吏与总管、钤辖、都监、监押等，如未置将已前，使州郡平居武备有余，然后缓急可责以守死。」

　　谏议大夫孙觉亦以为言，于是诏陕西、河东、广南将兵不出戍他路，其余河北差近里一将更赴河东，而诸路逐将与不隶将之兵并更互出戍，稍省诸路钤辖及都监员，仍以将官兼州都监职事，卒不能尽罢将、副，如光等言。其年八月，枢密院言，近边州军及边使经由道路，而减本处兵官，非是。于是边州及人使经由道路，将官仍不兼都监。

　　至绍圣间，枢密院言：「往时军士犯法，将官得专决遣，故事无留滞。自州县官预军事以来，动多牵制，不得自裁。欲仍依旧法，及诸军除转排补，并隶将司，州县无得辄预。其非屯驻所在，当俟将、副巡历决之，余委训练官行焉。」诏从之。至是，州县一无关预，兵愈骄，无复可用矣。

　　元符元年，章楶又请增置泾原第十二将。

　　宣和元年，诏非救护水火、收捕奸细妖人而辄差将兵者，坐之。后三年，知婺州杨应诚言：「诸路屯戍，当隶守臣，兵民之任一，然后号令不二。不然，将骄卒横，侵渔细民，气压州郡，有不胜其忧者。」于是诏自今令隶守臣。无何，复诏曰：「将兵遵将官条教，除前隶守臣指挥。」其后，江、浙盗起，攻陷州邑，东南将兵，望风逃溃，无复能战。事平，童贯奏言：「东南三将，类皆孱弱，全不知战，虚费粮廪，骄隋自恣。平时主领占差营私，大半皆习工艺。遂致寇盗横行，毒流一方，重费经画。今事平之后，当添将增兵，镇遏绥驭。然南人怯弱，素失训练，终不堪战。今欲于内郡别置三将，并随京畿将分接续排置，使陕西军更互戍守。庶几东南可得实战之士，于计为便。」诏从之。其后南渡诸屯驻大军即旧将兵之类，而其驻扎之所则异于前矣。

　　今摭建炎以后将兵列于屯驻大军之次，而建炎水军亦附见焉。

　　建炎后诸屯驻大军武锋、精锐、敢勇、镇淮、强勇、雄胜、武定、江都振武、泰熙振武、忠勇、游奕、淮阴前军、副司左右军、移戍左军。

　　淮东滁州：雄胜、安淮、青平小雄边。

　　淮东泰州：镇江左军。

　　淮西庐州；强勇前军、强勇右军、武定、游奕、忠义、雄边、全年。

　　淮西濠州：武定选锋军、武定后军、使效、威胜、游击、义士诸军、定远武定。

　　淮西安丰军：武定前军、武定右军、防城戍军、四色军。

　　淮西无为军巢县：池司右军。

　　淮西黄州：雄关飞虎军。

　　临安府屯驻诸军：雄节、威果、全捷、龙骑、归远。

　　金州驻扎都统司兵。

　　成都路安抚副司驻扎兵。

　　四川大制司帐前飞捷军。

　　利州节制司诸军。

　　金州忠义军。

　　阆州节制司诸军。

　　潼川府制帐踏白军。

　　隆庆屯驻游奕军。

　　潼川安抚司忠定军。

　　夔州节制司军。

　　兴元节制军事利州都统司兵。

　　四川制司帐前、信义两军。

　　兴元都统司屯驻合州军、沔州乾道三年，三百人。

　　沿江水军建炎置。

　　明州水军绍兴置。乾道元年，二千人，分左、右两将。

　　福州荻芦、延祥砦绍兴置，百五十人。乾道七年添招。凡五千人。

　　镇江驻扎御前水军乾道三年，招三百人，淳熙五年增招千五百人。

　　沿海水军乾道六年置，一千人。

　　潮州水军乾道四年置，二百人。

　　江阴水军乾道四年置，三百人。

　　广东水军乾道五年，增至二千人。

　　平江许浦水军乾道七年，七千人，淳熙五年，增五百人。

　　江州水军淳熙三年，招一千人。

　　池州都统司水军淳熙元年千人，嘉定中增至三千人。

　　漳州水军绍熙元年，漳、泉共六百人。
</div>
    <div class="pagination">
<a href="宋史_page450.html">上一页</a><span>...</span><a href="宋史_page446.html">446</a><a href="宋史_page447.html">447</a><a href="宋史_page448.html">448</a><a href="宋史_page449.html">449</a><a href="宋史_page450.html">450</a><span class="current-page">451</span><a href="宋史_page452.html">452</a><a href="宋史_page453.html">453</a><a href="宋史_page454.html">454</a><a href="宋史_page455.html">455</a><a href="宋史_page456.html">456</a><span>...</span><a href="宋史_page452.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
