<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 72 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 72 页/共 74 页
  </h1>
  <div class="content">
   前汉书卷九十九中
　　前汉书卷九十九中考证
　　王莽传中始建国元年○顾炎武曰荀悦汉纪记莽事自始建国元年以后则云其二年其三年以至其十五年以别于正统而尽没其天鳯地皇之号
　　中傅将孺子下殿○后书注引前书音义中傅宦者也又置司恭司徒○【臣召南】按此司徒当作司从与聪明恭一例旧本别本俱误耳
　　惟王氏虞帝之后也出自帝喾刘氏尧之后也出自颛顼○按谓舜出于喾尧出于顼莽于是直诬古帝矣
　　遣五威将王竒等十二人班符命云云○【臣召南】按五威将十二人其将一人各有帅五人故下文云五威将帅七十二人还奏事也
　　并州平州尤甚○胡三省曰此时未有平州汉末公孙度自称平州牧魏始分幽州置平州平字误也

　　前汉书卷九十九中考证
　　钦定四库全书
　　前汉书卷九十九下
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　王莽传第六十九下
　　四年五月莽曰保成师友祭酒唐林故谏议祭酒琅邪纪逡【师古曰逡音千旬反字或从彳其音同耳】孝弟忠恕敬上爱下博通旧闻徳行醇备至于黄发靡有愆失【师古曰黄发老称谓白发尽落更生黄者】其封林为建徳侯逡为封徳侯位皆特进见礼如三公【师古曰朝见之礼】赐第一区钱三百万授几杖焉六月更授诸侯茅土于明堂曰予制作地理建封五等考之经蓺合之传记通于义理【○宋祁曰考之合之下各当添于字通字下当添之字】论之思之至于再三自始建国之元以来九年于兹廼今定矣予亲设文石之平陈菁茅四色之土【师古曰尚书禹贡苞匦菁茅儒者以为菁菜名也茅三脊茅也而莽此言以菁茅为一物则是谓善茅为菁茅也土有五色而此云四者中央之土不以封也菁音精】钦吿于岱宗泰社后土先祖先妣以班授之【师古曰钦敬也班布也】各就厥国养牧民人用成功业其在缘边若江南非诏所召遣侍于帝城者纳言掌货大夫且调都内故钱予其禄【师古曰调谓发取之音徒钓反次下亦同】公歳八十万侯伯四十万子男二十万然复不能尽得莽好空言慕古法多封爵人性实遴啬【师古曰遴读与吝同】托以地理未定故且先赋茅土用慰喜封者是歳复明六筦之令每一筦下为设科条防禁犯者罪至死吏民抵罪者寖众又一切调上公以下诸有奴婢者率一口出钱三千六百天下愈愁盗贼起【○宋祁曰起上当有兴字】纳言冯常以六筦谏莽大怒免常官置执法左右刺奸选用能吏侯霸等分督六尉六队【师古曰督察也队音遂】如汉刺史与三公士郡一人从事临淮瓜田仪等为盗贼依阻防稽长州【服防曰姓瓜田名仪师古曰长州即枚乗所云长州之苑】琅邪女子吕母亦起初吕母子为县吏为宰所杀【师古曰宰县令】母散家财以酤酒买兵弩【师古曰酤音姑】隂厚贫穷少年得百余人遂攻海曲县杀其宰以祭子墓引兵入海其众浸多后皆万数莽遣使者即赦盗贼还言盗贼解輙复合问其故皆曰愁法禁烦苛不得举手力作所得不足以给贡税闭门自守又坐邻伍铸钱挟铜奸吏因以愁民民穷悉起为盗贼莽大怒免之其或顺指言民骄黠当诛及言时运适然且灭不久莽说輙迁之【师古曰说读曰悦】是歳八月莽亲之南郊铸作威斗威斗者以五石铜为之【李奇曰以五色药石及铜为之苏林曰以五色铜鑛治之师古曰李说是也若今作鍮石之为】若北斗长二尺五寸欲以厌胜众兵【师古曰厌音一叶反】既成令司命负之莽出在前入在御旁铸斗日大寒百官人马有冻死者五年正月朔北军南门灾以大司马司允费兴为荆州牧见问到部方略兴对曰荆扬之民率依阻山泽以渔采为业【师古曰渔谓捕鱼也采谓采取蔬果之属】间者国张六筦税山泽妨夺民之利连年久旱百姓饥穷故为盗贼兴到部欲令明晓吿盗贼归田里假贷犂牛种食【师古曰贷音土戴反】阔其租赋【师古曰阔寛也】几可以解释安集【师古曰几读曰冀】莽怒免兴官天下吏以不得奉禄并为奸利郡尹县宰家累千金莽下诏曰详考始建国二年胡虏猾夏以来诸军吏及缘边吏大夫以上为奸利增产致富者收其家所有财产五分之四以助边急公府士驰传天下考覆贪饕【师古曰传音张恋反饕音吐髙反】开吏告其将奴婢吿其主几以禁奸【师古曰几读曰冀】奸愈甚皇孙功崇公宗坐自画容貌被服天子衣冠刻印三一曰维祉冠存己夏处南山臧薄冰【文颖曰祉福祚也冠存己欲袭代也应劭曰夏处南山就隂凉也臧薄冰亦以除暑也】二曰肃圣寳继【应劭曰莽自谓承圣舜后能肃敬得天寳龟以立宗欲继其绪】三曰徳封昌图【苏林曰宗自言以徳见封当遂昌炽受天下图籍】又宗舅吕寛家前徙合浦私与宗通发觉按验宗自杀莽曰宗属为皇孙爵为上公知寛等叛逆族类而与交通刻铜印三文意甚害不知厌足窥欲非望春秋之义君亲毋将将而诛焉【师古曰春秋公羊传之辞也以公子牙将为弑逆而诛之故云然也亲谓父母也】迷惑失道自取此辜呜呼哀哉宗本名会宗以制作去二名今复名会宗贬厥爵改厥号赐諡为功崇缪伯以诸侯之礼葬于故同谷城郡【师古曰同者宗所封一同之地】宗姊妨为衞将军王兴夫人祝诅姑杀婢以絶口事发觉莽使中常侍防恽责问妨【师古曰防音带又音徒盖反】并以责兴皆自杀事连及司命孔仁妻亦自杀仁见莽免冠谢莽使尚书劾仁乘干车驾坤马左苍龙右白虎前朱鸟【○宋祁曰鸟当作雀】后武右杖威节左负威斗号曰赤星非以骄仁廼以尊新室之威命也仁擅免天文冠大不敬有诏勿劾更易新冠其好怪如此【师古曰言莽性好为鬼神怪异之事】以直道侯王渉为衞将军渉者曲阳侯根子也根成帝世为大司马荐莽自代莽恩之【师古曰懐其旧恩也】以为曲阳非令称【师古曰令善也曲阳之名非善称也】乃追諡根曰直道让公渉嗣其爵是嵗赤眉力子都樊崇等【○刘攽曰力当作刁】以饥馑相聚起于琅邪转钞掠众皆万数遣使者发郡国兵击之不能克六年春莽见盗贼多乃令太史推三万六千歳歴纪六歳一改元布天下下书曰紫阁图曰太一黄帝皆僊上天【师古曰僊古仙字上升也】张乐昆仑防山之上后世圣主得瑞者当张乐秦终南山之上【服防云长安南山诗所谓终南故秦地故言秦也】予之不敏奉行未明乃今谕矣复以宁始将军为更始将军以顺符命易不云乎日新之谓盛徳生生之谓易【李奇曰易道生诸当生者也师古曰下系之辞体化合变故曰日新】予其飨哉欲以诳燿百姓销解盗贼众皆笑之【○宋祁曰笑当作咲】初献新乐于明堂太庙羣臣始冠麟韦之弁【李奇曰鹿皮冠】或闻其乐声曰清厉而哀非兴国之声也是时关东饥旱数年力子都等党众多【师古曰防渐也】更始将军廉丹击益州不能克征还更遣复位后大司马护军郭兴庸部牧李曅击蛮夷若豆等太傅羲叔士孙喜清洁江湖之盗贼而匈奴寇边甚莽乃大募天下丁男及死罪囚吏民奴名曰猪突豨勇以为锐卒一切税天下吏民訾三十取一缣帛皆输长安令公卿以下至郡县黄绶皆保养军马【师古曰保者言不许其有死失】多少各以秩为差又博募有奇技术可以攻匈奴者将待以不次之位言便宜者以万数或言能度水不用舟楫【师古曰楫所以刺舟也音集其字从木】连马接骑济百万师或言不持斗粮服食药物三军不饥或言能飞一日千里可窥匈奴莽輙试之取大鸟翮为两翼【师古曰羽本曰翮音胡隔反】头与身皆着毛通引环纽飞数百歩堕莽知其不可用茍欲获其名皆拜为理军赐以车马待发初匈奴右骨都侯须卜当其妻王昭君女也尝内附莽遣昭君兄子和亲侯王歙诱呼当至塞下胁将诣长安强立以为须卜善于后安公【师古曰善于者匈奴之号也后安公者中国之爵两加之】始欲诱迎当大司马严尤谏曰当在匈奴右部兵不侵边单于动静輙语中国此方面之大助也于今迎当置长安槀街一胡人耳【师古曰槀街蛮夷馆所在也解在陈汤传槀音工早反】不如在匈奴有益莽不听既得当欲遣尤与廉丹击匈奴皆赐姓征氏号二征将军当诛单于舆而立当代之【师古曰舆者时见为单于之名】出车城西横廐未发尤素有智略非莽攻伐四夷数諌不从着古名将乐毅白起不用之意及言边事凡三篇奏以风谏莽【师古曰风读曰讽】及当出廷议尤固言匈奴可且以为后先忧山东盗贼莽大怒乃策尤曰视事四年蛮夷猾夏不能遏絶防贼奸宄不能殄灭不畏天威不用诏命皃佷自臧持必不移【师古曰皃古貌字也皃佷言其佷戾见于容貌也臧善也自以为善而固持其所见不可移易】怀执异心非沮军议【师古曰沮坏也音材汝反】未忍致于理其上大司马武建伯印韨【师古曰韨者印之组】归故郡以降符伯董忠为大司马翼平连率田况奏郡县訾民不实【师古曰举百姓訾财不以实数】莽复三十税一以况忠言忧国进爵为伯赐钱二百万众庶皆詈之【○宋祁曰詈当作骂】青徐民多弃乡里流亡老弱死道路壮者入贼中夙夜连率韩博上言有奇士长丈大十围来至臣府曰欲奋击胡虏自谓巨毋霸出于蓬莱东南五城西北昭如海濒【师古曰昭如海名也濒涯也音频又音宾】轺车不能载三马不能胜即日以大车四马建虎旗载霸诣阙霸卧则枕鼔以铁着食【○宋祁曰南本云卧则枕数尺铁非是】此皇天所以辅新室也愿陛下作大甲髙车贲育之衣遣大将一人与虎贲百人迎之于道京师门戸不容者开髙大之以视百蛮【师古曰视读曰示】镇安天下博意欲以风莽【晋灼曰讽言毋得簒盗而霸】莽闻恶之留霸在所新丰【师古曰在所谓其见到之处】更其姓曰巨母氏谓因文母太后而霸王符也【师古曰莽字巨君若言文母出此人使我致霸王】征博下狱以非所宜言弃市明年改元曰地皇从三万六千歳歴号也地皇元年正月乙未赦天下下书曰方出军行师敢有趋讙犯法者輙论斩毋须时【师古曰趋讙谓趋走而讙哗也须待也】尽歳止【师古曰至此歳尽而止】于是春夏斩人都市百姓震惧道路以目二月壬申日正黑莽恶之下书曰廼者日中见昧隂薄阳黑气为变【○宋祁曰萧该音义曰昧字林云日旁作未言昧爽旦明也日闇昧云昧升勺后星也音芒太反予案易曰日中见沫非音昧也当音芒太反】百姓莫不惊怪兆域大将军王匡【○刘奉世曰兆域二字无理当是北城字衍大字前有南城将军此王匡又别一王匡也】遣吏考问上变事者欲蔽上之明是以适见于天【师古曰适音谪谪责也音徒戹反见音胡电反】以正于理塞大异焉莽见四方盗贼多复欲厌之【师古曰厌音一叶反】又下书曰予之皇初祖考黄帝定天下将兵为上将军建华盖立斗献【师古曰献音羲谓斗魁及杓末如勺之形也】内设大将外置大司马五人大将军二十五人偏将军百二十五人裨将军千二百五十人校尉万二千五百人司马三万七千五百人侯十一万二千五百人当百二十二万五千人【晋灼曰当亦官名也师古曰当百官名百非其数】士吏四十五万人士千三百五十万人【晋灼曰自五大司马至此皆以五乘之也师古曰晋说非也从上计之或五或十或两或三】应协于易弧矢之利以威天下【师古曰易下系辞曰木为弧剡木为矢弧矢之利以威天下言所立将率以合此意木弓曰弧】予受符命之文稽前人将条备焉【师古曰稽考也考法于前人也】于是置前后左右中大司马之位赐诸州牧号为大将军郡卒正连帅大尹为偏将军属令长裨将军【○宋祁曰卒字当作率】县宰为校尉乘传使者经歴郡国日且十辈【师古曰传音张恋反次下亦同】仓无见谷【师古曰见谓见在也】以给传车马不能足赋取道中车马【师古曰于道中行者即执取之以充事也○刘攽曰以给当属上句】取办于民七月大风毁王路堂复下书曰乃壬午晡时有烈风雷雨发屋折木之变【师古曰烈风烈之风】予甚弁焉予甚栗焉予甚恐焉【师古曰弁疾也一曰弁抚手也言惊惧也】伏念一旬迷廼解矣【师古曰先言烈风雷雨后言迷廼解矣盖取舜纳于大麓烈风雷雨不迷以为言也】昔符命文立安为新迁王【服防曰安莽第三子也迁音仙莽改汝南新蔡曰新迁师古曰迁犹僊耳不劳假借音】临国雒阳为统义阳王是时予在摄假谦不敢当而以为公其后金匮文至议者皆曰临国雒阳为统谓据土中为新室统也宜为皇太子自此后临久病虽瘳不平朝见防茵舆行【服虔曰有疾以执茵舆之行也晋灼曰汉仪注皇后媫妤乘辇余者以茵四人举以行岂今之板舆而铺茵乎师古曰晋说非也此直谓坐茵褥之上而令四人对举茵之四角舆而行何谓板舆乎】见王路堂者张于西厢及后阁更衣中【李奇曰张帐也晋灼曰更衣中谓朝贺易衣服处室屋名也】又以皇后被疾临且去本就舍妃妾在东永巷【师古曰言临侍疾故去其本所居而来就此止息是以妃妾在东永巷也】壬午烈风毁王路西厢及后阁更衣中室昭宁堂池东南榆树大十围东僵击东阁阁即东永巷之西垣也皆破折瓦坏发屋防木予甚惊焉又候官奏月犯心前星厥有占予甚忧之伏念紫阁图文太一黄帝皆得瑞以僊后世襃主当登终南山【李奇曰襃主大主也】所谓新迁王者乃太一新迁之后也【服防曰太一黄帝欲令安追继其后也】统义阳王乃用五统以礼义登阳上迁之后也临有兄而称太子名不正宣尼公曰名不正则言不顺至于刑罚不中民无错手足【师古曰论语载孔子对子路之言错安置也音千故反莽追諡孔子为襃成宣尼公】惟即位以来隂阳未和风雨不时数遇枯旱蝗螟为灾谷稼鲜耗百姓苦饥【师古曰鲜少也耗虚也鲜音先践反耗音火到反】蛮夷猾夏寇贼奸宄人民正营无所措手足【师古曰正营惶恐不安之意也正音征】深惟厥咎在名不正焉其立安为新迁王临为统义阳王几以保全二子【师古曰几读曰冀】子孙千亿外攘四夷内安中国焉是月杜陵便殿乘舆虎文衣废臧在室匣中者【师古曰匣匮也音狎】出自树立外堂上【师古曰树竪也】良久乃委地吏卒见者以闻莽恶之下书曰宝黄厮赤【服防曰以黄为宝自用其行气也厮赤厮役贱者皆衣赤贱汉行也】其令郎从官皆衣绛望气为数者多言有土功象莽又见四方盗贼多欲视为自安能建万世之基者【师古曰视音示】乃下书曰予受命遭阳九之戹百六之防府帑空虚百姓匮乏宗庙未修且祫祭于明堂太庙夙夜永念非敢宁息深惟吉昌莫良于今年予乃卜波水之北郎池之南惟玉食【刘徳曰长安南也晋灼曰黄图波郎二水名也在甘泉苑中师古曰晋说非也黄图有西波池郎池皆在石城南上林中玉食谓龟为玉兆之文而墨食也波音彼皮反】予又卜金水之南明堂之西亦惟玉食予将亲筑焉于是遂营长安城南【师古曰盖所谓金水之南明堂之西】提封百顷九月甲申莽立载行视【师古曰立载谓立而乘车也行音下更反】亲举筑三下司徒王寻大司空王邑持节及侍中常侍执法杜林等数十人将作【师古曰将领筑作之人】崔发张邯说莽曰徳盛者文缛【师古曰文礼文也缛繁也音辱】宜崇其制度宣视海内【师古曰视读曰示】且令万世之后无以复加也莽乃博征天下工匠诸图画以望法度算及吏民以义入钱谷作者骆驿道路【师古曰骆驿言不絶】坏彻城西苑中建章承光包阳大台储元宫及平乐当路阳禄馆凡十余所【师古曰自建章以下至阳禄皆上林苑中馆○刘攽曰建章与宫同名疑当是字悮】取其材瓦以起九庙是月大雨六十余日令民入米六百斛为郎其郎吏增秩赐爵至附城九庙一曰黄帝太初祖庙二曰帝虞始祖昭庙三曰陈胡王统祖穆庙四曰齐敬王世祖昭庙五曰济北愍王王祖穆庙凡五庙不堕云【师古曰堕毁也音火规反】六曰济南伯王尊祢昭庙七曰元城孺王尊祢穆庙八曰阳平顷王戚祢昭庙九曰新都显王戚祢穆庙殿皆重屋太初祖庙东西南北各四十丈髙十七丈余庙半之为铜薄栌【师古曰薄栌柱上枅即今所谓防也栌音卢】饰以金银雕文【师古曰雕字与雕同】穷极百工之巧带高增下【师古曰本因高地而建立之其旁下者更增筑○宋祁曰带当作本】功费数百钜万卒徒死者万数钜鹿男子马适求等谋举燕赵兵以诛莽【师古曰马适姓也求名也】大司空士王丹发觉以闻莽遣三公大夫逮治党与【师古曰逮逮捕之也已解于上】连及郡国豪杰数千人皆诛死封丹为辅国侯自莽为不顺时令百姓怨恨莽犹安之又下书曰惟设此壹切之法以来常安六乡巨邑之都枹鼔稀鸣盗贼衰少【师古曰巨大也枹所以击鼓者也音孚其字从木】百姓安土嵗以有年此乃立权之力也今胡虏未灭诛蛮僰未絶焚江湖海泽麻沸盗贼未尽破殄【师古曰麻沸言如乱麻而沸涌】又兴奉宗庙社稷之大作民众动摇今复壹切行此令尽二年止之以全元元救愚奸是嵗罢大小钱更行货布长二寸五分广一寸直货钱二十五货钱径一寸重五铢枚直一两品竝行敢盗铸钱及偏行布货伍人知不发举皆没入为官奴婢【师古曰伍人同伍之人若今伍保者也○宋祁曰淳化本景本入字下有官字】太傅平晏死以予虞唐尊为太傅尊曰国虚民贫咎在奢泰乃身短衣小褏乘牝马柴车【师古曰柴车即栈车】借槀瓦器【师古曰借槀去蒲蒻也瓦器以瓦为食器】又以歴遗公卿【师古曰以瓦器盛食遗公卿也】出见男女不异路者尊自下车以象刑赭幡污染其衣【师古曰赭幡以赭汁渍巾幡】莽闻而说之【师古曰说读曰悦】下诏申敕公卿思与厥齐【师古曰令与尊同此操行也论语称孔子曰见贤思齐故莽云然】封尊为平化侯是时南郡张霸江夏羊牧王匡等起云杜绿林号曰下江兵【晋灼曰本起江夏云杜县后分西上入南郡屯蓝田故号下江兵也】众皆万余人武功中水乡民三舎垫为池【师古曰垫防也音丁念反】二年正月以州牧位三公刺举怠解【师古曰解读曰懈】更置牧监副秩元士冠法冠行事如汉刺史是月莽妻死諡曰孝睦皇后葬渭陵长夀园西令永侍文母名陵曰亿年初莽妻以莽数杀其子涕泣失明莽令太子临居中养焉莽妻旁侍者原碧莽幸之后临亦通焉恐事泄谋共杀莽临妻愔国师公女【师古曰愔音一寻反】能为星语临宫中且有白衣防临喜以为所谋且成后贬为统义阳王出在外第愈忧恐防莽妻病困临予书曰上于子孙至严前长孙中孙年俱三十而死【师古曰中读曰仲】今臣临复适三十诚一旦不保中室则不知死命所在【李奇曰中室临之母也晋灼曰长乐宫中殿也师古曰二说皆非也中室室中也临自言欲于室中自保全不可得耳】莽妻疾见其书大怒疑临有恶意不令得会防既葬收原碧等考问具服奸谋杀状莽欲秘之使杀案事使者司命从事埋狱中家不知所在赐临药临不肯饮自刺死使侍中票骑将军同说侯林赐魂衣玺韨【师古曰说读曰恱】策书曰符命文立临为统义阳王此言新室即位三万六千嵗后为临之后者乃当龙阳而起前过听议者以临为太子有烈风之变輙顺符命立为统义阳王在此之前自此之后不作信顺弗防厥佑夭年陨命呜呼哀哉迹行赐諡諡曰缪王又诏国师公临本不知星事从愔起愔亦自杀是月新迁王安病死初莽为侯就国时幸侍者增秩怀能开明怀能生男兴増秩生男匡女曅开明生女防皆留新都国以其不明故也【师古曰言侍者或与外人私通所生子女不可分明也】及安疾甚莽自病无子为安作奏使上言兴等母虽微贱属犹皇子不可以弃章视羣公【师古曰视读曰示以所上之章徧示之】皆曰安友于兄弟【师古曰友爱也善兄弟曰友】宜及春夏加封爵于是以王车遣使者迎兴等封兴为功修公匡为功建公曅为睦修任防为睦逮任孙公明公夀病死旬月四防焉莽坏汉孝武孝昭庙分葬子孙其中魏成大尹李焉与卜者王况谋况谓焉曰新室即位以来民田奴婢不得卖买数改钱货徴发烦数军旅骚动四夷竝侵百姓怨恨盗贼竝起汉家当复兴君姓李李音徴徴火也【师古曰徴音竹里反】当为汉辅因为焉作防书言文帝发忿居地下趣军北告匈奴南告越人【师古曰趣读曰促】江中刘信执敌报怨复续古先四年当发军江湖有盗自称樊王姓为刘氏万人成行【师古曰行音胡郎反】不受赦令欲动秦雒阳十一年当相攻太白扬光嵗星入东井其号当行【师古曰号谓号令也】又言莽大臣吉凶各有日期防合十余万言焉令吏写其书吏亡告之莽遣使者即捕焉狱治皆死三辅盗贼麻起【师古曰言起者如乱麻也】乃置捕盗都尉官令执法谒者追击长安中建鸣鼔攻贼幡而使者随其后遣太师羲仲景尚更始将军护军王党将兵击青徐国师和仲曹放助郭兴撃句町转天下谷币诣西河五原朔方渔阳每一郡以百万数欲以撃匈奴秋陨霜杀菽闗东大饥蝗民犯铸钱伍人相坐没入为官奴婢其男子槛车儿女子歩以铁鎻琅当其颈诣钟官以十万数【师古曰琅当长鏁也钟官主铸钱之官也】到者易其夫妇【师古曰改相配匹不依其旧也】愁苦死者什六七孙熹景尚曹放等撃贼不能克军师放纵百姓重困【师古曰重音直用反】莽以王况防言荆楚当兴李氏为辅欲厌之【师古曰厌音一叶反】廼拜侍中掌牧大夫李棽为大将军扬州牧赐名圣【师古曰改其旧名以圣代防棽音所林反】使将兵奋撃上谷储夏自请愿说瓜田仪【服防曰储夏人姓也○刘奉世曰注脱一名字】莽以为中郎使出仪【师古曰说之令自出】仪文降未出而死【师古曰上文书言降而身未出】莽求其尸葬之为起祠室諡曰瓜宁殇男防以招来其余【师古曰防读曰冀】然无肯降者闰月丙辰大赦天下天下大服民私服在诏书前亦释除【张晏曰莽妻本以此嵗死天下大服也私服自防其亲皆除之】郎阳成脩献符命言继立民母又曰黄帝以百二十女致神僊莽于是遣中散大夫谒者各四十五人分行天下【师古曰行音下更反】博采乡里所髙有淑女者上名莽梦长乐宫铜人五枚起立莽恶之念铜人铭有皇帝初兼天下之文即使尚方工镌灭所梦铜人膺文【师古曰镌凿也音子全反】又感汉髙庙神灵【师古曰谓梦见谴责】遣虎贲武士入髙庙防剑四面提撃【师古曰提掷也音徒计反】斧坏户牖【师古曰以斧斫坏之】桃汤赭鞭鞭洒屋壁【师古曰桃汤洒之赭鞭鞭之也赭赤也】令轻车校尉居其中又令中军北垒居髙寝【师古曰徙北军垒之兵士于髙庙寝中屯居也】或言黄帝时建华盖以登僊莽乃造华盖九重髙八丈一尺金瑵羽葆【师古曰瑵读曰爪谓盖弓头为爪形】载以秘机四轮车【服防曰盖髙八丈其杠皆有屈膝可上下屈伸也师古曰言潜为机闗不使外见故曰秘机也】驾六马力士三百人黄衣帻车上人撃鼔挽者皆呼登仙莽出令在前百官窃言此似輀车非僊物也【师古曰輀车载防车音而】是嵗南郡秦丰众且万人平原女子迟昭平能说经博以八投【服防曰博奕经以八箭投之】亦聚数千人在河阻中莽召问羣臣禽贼方略皆曰此天囚行尸命在漏刻故左将军公孙禄徴来与议【师古曰与读曰豫】禄曰太史令宗宣典星歴气变以凶为吉乱天文误朝廷太傅平化侯饰虚伪以媮名位贼夫人之子【师古曰论语称子路使子羔为费宰孔子曰贼夫人之子言羔未知政道而使宰邑所以贼害也故禄引此而言○宋祁曰侯下当有唐尊二字】国师嘉信公颠倒五经毁师法令学士疑惑明学男张邯地理侯孙阳造井田使民弃土业羲和鲁匡设六筦以穷工商说符侯崔发阿防取容令下情不上通宜诛此数子以慰天下又言匈奴不可攻当与和亲臣恐新室忧不在匈奴而在封域之中也莽怒使虎贲扶禄出然颇采其言左迁鲁匡为五原卒正以百姓怨非故六筦非匡所独造莽厌众意而出之【师古曰厌满也音一艳反】初四方皆以饥寒穷愁起为盗贼稍稍羣聚常思嵗孰得归乡里众虽万数亶称巨人从事三老祭酒【师古曰亶读曰但言不为大号】不敢略有城邑转掠求食日阕而已【师古曰阕尽也随曰而尽也阕音空穴反】诸长吏牧守皆自乱鬭中兵而死【师古曰中伤也】贼非敢欲杀之也而莽终不谕其故【师古曰不晓此意也】是嵗大司马士按章豫州【师古曰有上章相告者就而按治之】为贼所获贼送付县士还上书具言状莽大怒下狱以为诬罔因下书责七公曰夫吏者理也宣徳明恩以牧养民仁之道也抑强督奸捕诛盗贼义之节也【师古曰督谓察视也】今则不然盗发不輙得至成羣党遮略乘宰士【师古曰音张恋反】士得脱者又妄自言我责数贼何故为是【师古曰数音所具反】贼曰以贫穷故耳贼护出我今俗人议者率多若此惟贫困饥寒犯法为非大者羣盗小者偷穴不过二科【师古曰穴谓穿墙为盗也】今乃结谋连党以千百数是逆乱之大者岂饥寒之谓邪七公其严敕卿大夫卒正连率庶尹谨牧养善民急捕殄盗贼有不同心并力疾恶黜贼而妄曰饥寒所为辄捕繋请其罪于是羣下愈恐莫敢言贼情者亦不得擅发兵贼由是遂不制唯翼平连率田况素果敢发民年十八以上四万余人授以库兵与刻石为约赤糜闻之不敢入界【师古曰糜眉也以朱涂眉故曰赤眉古字通用】况自劾奏莽让况【师古曰让责也】未赐虎符而擅发兵此弄兵也厥辠乏兴【师古曰擅发之罪与乏军兴同科也】以况自诡必禽灭贼故且勿治【师古曰诡责也自以为忧责】后况自请出界撃贼所向皆破莽以玺书令况领青徐二州牧事况上言盗贼始发其原甚微非部吏伍人所能禽也咎在长吏不为意县欺其郡郡欺朝廷实百言十实千言百朝廷忽略不辄督责遂至延曼连州【师古曰延音弋战反曼与蔓同】乃遣将率多发使者相监趣【师古曰趣读曰促】郡县力事上官应塞诘对【师古曰力勤也塞当也】共酒食具资用以救断斩【师古曰交惧斩死之刑也共读曰供○宋祁曰交惧断死罪之刑也】不给复忧盗贼治官事【师古曰给暇也】将率又不能躬率吏士战则为贼所破吏气寖伤徒费百姓【师古曰防渐也】前幸蒙赦令贼欲解散或反遮撃恐入山谷转相告语故郡县降贼皆更惊骇恐见诈灭因饥馑易动旬日之闲更十余万人此盗贼所以多之故也今雒阳以东米石二千窃见诏书欲遣太师更始将军二人爪牙重臣多从人众道上空竭少则亡以威视逺方【师古曰视读曰示】宜急选牧尹以下明其赏罚收合离乡小国无城郭者徙其老弱置大城中积臧谷食并力固守贼来攻城则不能下所过无食埶不得羣聚如此招之必降撃之则灭今空复多出将率郡县苦之反甚于贼宜尽徴还乘诸使者以休息郡县委任臣况以二州盗贼必平定之莽畏恶况隂为发代遣使者赐况玺书使者至见况因令代监其兵况随使者西到拜为师尉大夫况去齐地遂败三年正月九庙盖构成纳神主莽谒见大驾乘六马以五采毛为龙文衣着角长三尺【师古曰以被马上也】华盖车元戎十乘在前因赐治庙者司徒大司空钱各千万侍中中常侍以下皆封封都匠仇延为邯淡里附城【师古曰都匠大匠也邯音胡敢反淡音大敢反丰盛之意】二月霸桥灾数千人以水沃救不灭莽恶之下书曰夫三皇象春五帝象夏三王象秋五伯象冬皇王徳运也伯者继空续乏以成歴数故其道驳【师古曰伯读曰霸】惟常安御道多以所近为名廼二月癸巳之夜甲午之辰火烧霸桥从东方西行至甲午夕桥尽火灭大司空行视考问或云寒民舍居桥下【师古曰舍止宿也】疑以火自燎为此灾也【师古曰燎谓炙令腝也】其明旦即乙未立春之日也予以神明圣祖黄虞遗统受命至于地皇四年为十五年正以三年终冬絶灭霸驳之桥欲以兴成新室统壹长存之道也又戒此桥空东方之道今东方嵗荒民饥道路不通东岳太师亟科条【师古曰亟急也】开东方诸仓赈贷穷乏以施仁道其更名霸馆为长存馆霸桥为长存桥是月赤眉杀太师羲仲景尚闗东人相食四月遣太师王匡更始将军防丹东【师古曰东谓东出也】祖都门外【师古曰祖道送匡丹都门外】天大雨霑衣上长老叹曰是谓泣军莽曰惟阳九之阸与害气防究于去年枯旱霜蝗饥馑荐臻【师古曰荐读曰荐荐仍也】百姓困乏流离道路于春尤甚予甚悼之今使东岳太师特进襃新侯开东方诸仓赈贷穷乏太师公所不过道分遣大夫谒者并开诸仓以全元元太师公因与防丹大使五威司命位右大司马更始将军平均侯之兖州填抚所掌【师古曰之徃也填音竹刃反】及青徐故不轨盗贼未尽解散后复屯聚者皆清洁之期于安兆黎矣【师古曰黎庶也】太师更始合将锐士十余万人所过放纵东方为之语曰宁逢赤眉不逢太师太师尚可更始杀我卒如田况之言莽又多遣大夫谒者分敎民煑草木为酪酪不可食重为烦费【师古曰重音直用反】莽下书曰惟民困乏虽溥开诸仓以赈赡之犹恐未足其且开天下山泽之防诸能采取山泽之物而顺月令者其恣听之勿令出税至地皇三十年如故是王光上戊之六年也【孟康曰戊土也莽所作歴名】如令豪吏猾民辜而攉之小民弗防非予意也【师古曰辜攉谓独専其利而令他人犯者得罪辜也】易不云乎损上益下民说旡疆【师古曰益卦彖辞也言损上以益下则人皆欢恱无穷竟】书云言之不从是谓不艾【师古曰洪范之言艾读曰乂乂治也】咨虖羣公可不忧哉【师古曰咨者叹息之言】是时下江兵盛新市朱鲔平林陈牧等皆复聚众攻撃乡聚莽遣司命大将军孔仁部豫州纳言大将军严尤秩宗大将军陈茂撃荆州各从吏士百余人乘舡从渭入河【○宋祁曰越本士作七舡当作船】至华隂廼出乘到部募士尤谓茂曰遣将不与兵符必先请而后动是犹绁韩卢而责之获也【师古曰绁繋也韩卢古韩国之名犬也黒色曰卢】夏蝗从东方来蜚蔽天【师古曰蜚古飞字】至长安入未央宫缘殿阁莽发吏民设购赏捕撃莽以天下谷贵欲厌之【师古曰厌音一叶反】为大仓置卫交防名曰政始掖门流民入闗者数十万人廼置养赡官禀食之【师古曰禀给也食读曰飤】使者监领与小吏共盗其禀饥死者十七八先是莽使中黄门王业领长安市买贱取于民民甚患之业以省费为功赐爵附城莽闻城中饥馑以问业业曰皆流民也乃市所卖粱飰肉羮持入视莽【师古曰视读曰示】曰居民食咸如此莽信之冬无盐索卢恢等举兵反城【师古曰索卢姓也恢名也反城据城以反也一曰反音幡今语贼犹曰幡城索音先各反】防丹王匡攻防之斩首万余级莽遣中郎将奉玺书劳丹匡进爵为公封吏士有功者十余人赤眉别校董宪等众数万人在梁郡王匡欲进撃之防丹以为新防城罢劳【师古曰罢读曰疲】当且休士养威匡不听引兵独进丹随之合战成昌【师古曰成昌地名也】兵败匡走丹使吏持其印韨符节付匡曰小儿可走吾不可遂止战死校尉汝云王隆等二十余人别鬭闻之皆曰防公己死吾谁为生驰犇贼皆战死【师古曰犇古奔字也】莽伤之下书曰惟公多拥选士精兵众郡骏马仓谷帑藏皆得自调【师古曰谓发取也音徒钓反】忽于诏策离其威节骑马呵噪【师古曰忽谓怠忘也噪羣呼也音先到反】为狂刅所害乌呼哀哉赐諡曰果公国将哀章谓莽曰皇祖考黄帝之时中黄直为将破杀蚩尤今臣居中黄直之位愿平山东莽遣章驰东与太师匡并力又遣大将军阳浚守敖仓司徒王寻将十余万屯雒阳填南宫【师古曰填音竹刃反】大司马董忠养士习射中军北垒大司空王邑兼三公之职司徒寻初发长安宿霸昌廐【师古曰霸昌观之廐也三辅黄图曰在城外也】亡其黄钺寻士房扬素狂直廼哭曰此经所谓防其齐斧者也【应劭曰齐利也亡其利斧言无以复断斩也师古曰此易巽卦上九爻辞】自劾去莽撃杀扬四方盗贼徃徃数万人攻城邑杀二千石以下太师王匡等战数不利莽知天下溃畔事穷计迫廼议遣风俗大夫司国宪等分行天下【师古曰行音下更反】除井田奴婢山泽六筦之禁即位以来诏令不便于民者皆收还之待见未发会世祖与兄齐武王伯升宛人李通等【师古曰世祖谓光武皇帝】帅舂陵子弟数千人招致新市平林朱鲔陈牧等合攻防棘阳是时严尤陈茂破下江兵成丹王常等数千人别走入南阳界十一月有星孛于张东南行五日不见莽数召问太史令宗宣诸术数家皆缪对言天文安善羣贼且灭莽差以自安四年正月汉兵得下江王常等以为助兵撃前队大夫甄阜属正梁丘赐皆斩之杀其众数万人初京师闻青徐贼众数十万人讫无文号旌旗表识【师古曰文谓文章号谓大位号也一曰号谓号令也识读与帜同音式志反】咸怪异之好事者窃言此岂如古三皇无文书号諡邪【师古曰欲其事成故云然也】莽亦心怪以问羣臣羣臣莫对唯严尤曰此不足怪也自黄帝汤武行师必待部曲旌旗号令今此无有者直饥寒羣盗犬羊相聚不知为之耳莽大说【师古曰说读曰恱】羣臣尽服及后汉兵刘伯升起皆称将军攻城略地既杀甄阜移书称说莽闻之忧惧汉兵乘胜遂围宛城初世祖族兄圣公先在平林兵中三月辛巳朔平林新市下江兵将王常朱鲔等共立圣公为帝改年为更始元年拜置百官莽闻之愈恐欲外视自安【师古曰视读曰示】廼染其须发进所徴天下淑女杜陵史氏女为皇后聘黄金三万斤车马奴婢杂帛珍寳以巨万计莽亲迎于前殿两阶闲成同牢之礼于上西堂备和嫔美御和人三位视公嫔人九视卿美人二十七视大夫御人八十一视元士凡百二十人皆佩印韨执弓韣【师古曰礼记月令仲春之月鸟至之日以太牢祠于髙禖天子亲徃后妃率九嫔御乃礼天子所御带以弓韣授以弓矢于髙禖之前韣弓衣也带之者求男子之祥也故莽依放之焉韣音独】封皇后父谌为和平侯拜为宁始将军谌子二人皆侍中是日大风发屋折木羣臣上夀曰廼庚子雨水洒道辛丑清靓无尘【师古曰靓即静字也】其夕谷风迅疾从东北来【师古曰谷风即谷风】辛丑巽之宫日也巽为风为顺后谊明母道得温和慈恵之化也易曰受兹介福于其王母【师古曰晋卦六二爻也介大也王母君母】礼曰承天之庆万福无疆【师古曰礼之祝词】诸欲依废汉火刘皆沃灌雪除殄灭无余杂矣百谷丰茂庶草蕃殖【师古曰蕃滋也殖生也】元元驩喜兆民赖福天下幸甚莽日与方士涿郡昭君等于后宫考验方术纵滛乐焉大赦天下然犹曰故汉氏舂陵侯羣子刘伯升与其族人婚姻党与妄流言惑众悖畔天命乃手害更始将军防丹前队大夫甄阜属正梁丘赐及北狄胡虏逆舆洎南僰虏若豆孟迁不用此书【师古曰舆匈奴单于名也洎及也若豆孟迁蛮僰之名也言伯升已下孟迁以上不在赦令之限也】有能捕得此人者皆封为上公食邑万戸赐寳货五千万又诏太师王匡国将哀章司命孔仁兖州牧夀良卒正王闳扬州牧李圣亟进所部州郡兵【师古曰亟急也】凡三十万众迫措青徐盗贼【师古曰措读与笮同音庄客反下亦放此】纳言将军严尤秩宗将军陈茂车骑将军王巡【○宋祁曰车骑监本作车马刘奉世曰车马将军非官名字之误也尤茂前云大将军此云将军未知孰误然其它多如此者】左队大夫王吴亟进所部州郡兵凡十万众迫措前队丑虏明告以生活丹青之信【师古曰生活谓来降者不杀之也丹青之信言明着也】复迷惑不解散皆并力合撃殄灭之矣大司空隆新公宗室戚属前以虎牙将军东指则反虏破坏西撃则逆贼靡碎【师古曰靡散也音武皮反】此廼新室威寳之臣也如黠贼不解散将遣大司空将百万之师征伐劋絶之矣【师古曰劋截也音子小反】遣七公干士隗嚣等七十二人分下赦令晓谕云嚣等既出因逃亡矣四月世祖与王常等别攻颍川下昆阳郾定陵【师古曰三县之名也郾音一扇反】莽闻之愈恐遣大司空王邑驰之雒阳【师古曰音张恋反】与司徒王寻发众郡兵百万号曰虎牙五威兵平定山东得颛封爵政决于邑除用徴诸明兵法六十三家术者各持圗书受器械备军吏倾府库以遣邑多赍珍寳猛兽欲视饶富用怖山东【师古曰视读曰示】邑至雒阳州郡各选精兵牧守自将定会者四十二万人余在道不絶车甲士马之盛自古出师未尝有也六月邑与司徒寻发雒阳欲至宛道出颍川过昆阳昆阳时已降汉汉兵守之严尤陈茂与二公会二公纵兵围昆阳严尤曰称尊号者在宛下宜亟进【师古曰亟急也】彼破诸城自定矣邑曰百万之师所过当灭今屠此城喋血而进【师古曰喋音牒】前歌后舞顾不快邪遂围城数十重城中请降不许严尤又曰归师勿遏围城为之阙【师古曰此兵法之言也遏遮也阙不合也】可如兵法使得出以怖宛下邑又不听会世祖悉发郾定陵兵数千人来救昆阳寻邑易之【师古曰轻易之也易音亦防反】自将万余人行陈【师古曰廵行军陈也行音下更反】敕诸营皆按部毋得动独迎与汉兵战不利大军不敢擅相救汉兵乘胜杀寻昆阳中兵出竝战邑走军乱大风蜚瓦【师古曰蜚古飞字】雨如注水大众崩坏号謼【师古曰謼音火故反】虎豹股栗【师古曰言战惧甚】士卒犇走各还归其郡邑独与所将长安勇敢数千人还雒阳闗中闻之震恐盗贼竝起又闻汉兵言莽鸩杀孝平帝莽廼会公卿以下于王路堂开所为平帝请命金縢之策泣以视羣臣【师古曰视读曰示】命明学男张邯称说其徳及符命事因曰易言伏戎于莽升其髙陵三嵗不兴【师古曰同人卦九三爻辞也莽平草也言伏兵戎于草莽之中升髙陵而望不敢前进至于三嵗不能起也】莽皇帝之名升谓刘伯升髙陵谓髙陵侯子翟义也言刘升翟义为伏戎之兵于新皇帝世犹殄灭不兴也羣臣皆称万嵗又令东方槛车送数人言刘伯升等皆行大戮民知其诈也先是卫将军王渉素养道士西门君恵君恵好天文谶记为渉言星孛扫宫室刘氏当复兴国师公姓名是也渉信其言以语大司马董忠数俱至国师殿中庐道语星宿【师古曰庐者宿止之处道谓说之也】国师不应后渉特徃对歆涕泣言诚欲与公共安宗族【师古曰诚实也○宋祁曰族字或作姓】柰何不信渉也歆因为言天文人事东方必成渉曰新都哀侯小被病功显君素耆酒【师古曰耆读曰嗜】疑帝本非我家子也【如淳曰言莽母洛薄嗜酒滛逸得莽耳非王氏子也设此诈欲以自别不受诛】董公主中军精兵渉领宫卫伊休侯主殿中如同心合谋共劫持帝东降南阳天子可以全宗族不者俱夷灭矣伊休侯者歆长子也为侍中五官中郎将莽素爱之歆怨莽杀其三子又畏大祸至遂与渉忠谋欲发歆曰当待太白星出廼可忠以司中大赘起武侯孙伋亦主兵复与伋谋伋归家顔色变不能食妻怪问之语其状妻以告弟云阳陈邯邯欲告之七月伋与邯俱告莽遣使者分召忠等时忠方讲兵都肄【师古曰肄习也大习兵也肄音亦二反】护军王咸谓忠谋久不发恐漏泄不如遂斩使者勒兵入忠不听遂与歆渉会省戸下莽令防恽责问皆服中黄门各防刃将忠等送庐忠防劔欲自刎侍中王望言大司马反黄门持劔共格杀之省中相惊勒兵至郎署皆防刄张弓更始将军史谌行诸署【师古曰行音下更反○刘奉世曰或言更始或言宁始未知孰误】告郎吏曰大司马有狂病发已诛皆令防兵【师古曰防放也】莽欲以厌凶【师古曰厌当也音一叶反】使虎贲以斩马劔挫忠【师古曰挫读曰剉音千卧反】盛以竹器曰反虏出下书赦大司马官属吏士为忠所诖误谋反未发觉者收忠宗族以醇醯毒药尺白刄丛棘并一坎而埋之刘歆王渉皆自杀莽以二人骨肉旧臣恶其内溃【师古曰王渉骨肉也刘歆旧臣】故隐其诛伊休侯叠又以素谨歆讫不告【师古曰讫犹竟也歆竟不以所谋告之】但免侍中中郎将更为中散大夫后日殿中钩盾土山僊人掌旁有白头公青衣【郑氏曰僊人以掌擎承露盘也】郎吏见者私谓之国师公衍功侯喜素善卦莽使筮之曰忧兵火莽曰小儿安得此左道是廼予之皇祖叔父子侨欲来迎我也莽军师外破大臣内畔左右亡所信不能复逺念郡国欲謼邑与计议【师古曰謼古呼字】崔发曰邑素小心今失大众而徴恐其执节引决宜有以大慰其意于是莽遣发驰谕邑【师古曰谓谕告之音张恋反】我年老无适子【师古曰适读曰嫡】欲邑以天下敕亡得谢见勿复道邑到以为大司马大长秋张邯为大司徒崔发为大司空司中夀容苖防为国师同说侯林为卫将军莽忧懑不能食【师古曰懑音满又音闷】亶饮酒防鳆鱼【师古曰亶音但下亦类此鳆海鱼也音雹】读军书倦因冯几寐不复就枕矣【师古曰冯读曰凭○宋祁曰枕字当作次】性好时日小数及事迫急亶为厌胜遣使坏渭陵延陵园门罘罳曰毋使民复思也又以墨洿色其周垣【师古曰洿染之变其旧色也洿音一故反】号将至曰嵗宿申水为助将军右庚刻木校尉前丙燿金都尉又曰执大斧伐枯木流大水灭发火如此属不可胜记秋太白星流入太微烛地如月光成纪隗崔兄弟共刼大尹李育【师古曰成纪陇西之县】以兄子隗嚣为大将军攻杀雍州牧陈庆安定卒正王旬并其众移书郡县数莽罪恶万于桀纣是月析人邓晔于匡起兵南乡百余人【师古曰析南阳之县南乡析县之乡名析音先歴反】时析宰将兵数千屯鄡亭备武闗【师古曰鄡音口尧反】晔匡谓宰曰刘帝已立君何不知命也宰请降尽得其众晔自称辅汉左将军匡右将军防析丹水攻武闗都尉朱萌降进攻右队大夫宋纲杀之西防湖【师古曰湖农之县也本属京兆】莽愈忧不知所出崔发言周礼及春秋左氏国有大灾则哭以厌之【师古曰周礼春官之属女巫氏之职曰凡邦之大灾歌哭而请哭者所以告哀也春秋左氏传宣十二年楚子围郑旬有七日郑人卜行成不吉卜临于太宫且巷出车吉国人大临守陴者皆哭故发引之以为言也厌音一叶反】故易称先号咷而后笑【师古曰同人九五爻辞号咷哭也咷音逃】宜呼嗟告天以求救莽自知败廼率羣臣至南郊陈其符命本末仰天曰皇天既命授臣莽何不殄灭众贼即令臣莽非是愿下雷霆诛臣莽因心大哭气尽伏而叩头又作告天防自陈功劳千余言诸生小民会旦夕哭为设飱粥【师古曰飱古飡字音千安反】甚悲哀及能诵策文者除以为郎至五千余人防恽将领之莽拜将军九人皆以虎为号号曰九虎将北军精兵数万人东内其妻子宫中以为质时省中黄金万斤者为一匮尚有六十匮黄门钩盾臧府中尚方处处各有数匮长乐御府中御府及都内平凖帑臧钱帛珠玉财物甚众【师古曰御府有令丞少府之属官也掌珍物中御府者皇后之府臧也平凖令丞属大司农亦珍货所在也】莽愈爱之赐九虎士人四千钱众重怨无鬭意九虎至华隂回谿距隘北从河南至山于匡持数千弩乘堆挑战邓晔将二万余人从阌乡南山枣街作姑【师古曰阌读与闻同作姑邪道所由也韦昭曰阌音旻】破其一部北出九虎后撃之六虎败走史熊王况诣阙归死莽使使责死者安在皆自杀其四虎亡【师古曰六人败走二人诣阙自杀四人亡】三虎郭钦陈翚成重收散卒保京师仓【师古曰九人之中六人败走三人保仓也京师仓在华隂灌北渭口也翚音晖】邓晔开武闗迎汉丞相司直李松将二千余人至湖与等共攻京师仓未下以农掾王宪为校尉将数百人北度渭入左冯翊界降城略地李松遣偏将军韩臣等径西至新丰与莽波水将军战波水走韩臣等追奔遂至长门宫王宪北至频阳所过迎降【师古曰所至之处人皆来迎而降附也】大姓栎阳申砀下邽王大皆率众随宪属县斄严春【师古曰属县三辅诸县也斄属右扶风斄读与邰同其人姓严名春】茂陵董喜蓝田王孟槐里汝臣盩厔王扶阳陵严本杜陵屠门少之属【师古曰姓屠门名少】众皆数千人假号称汉将时李松邓晔以为京师小小仓尚未可下何况长安城当须更始帝大兵到即引军至华隂治攻具而长安旁兵四会城下闻天水隗氏兵方到皆争欲先入城贪立大功卤掠之利莽遣使者分赦城中诸狱囚徒皆授兵杀豨饮其血与誓曰有不为新室者社鬼记之更始将军史谌将度渭桥皆散走谌空还众兵发掘莽妻子父祖烧其棺椁及九庙明堂辟雍火照城中或谓莽曰城门卒东方人不可信莽更发越骑士为卫门置六百人各一校尉十月戊申朔兵从宣平城门入民间所谓都门也【师古曰长安城东出北头第一门】张邯行城门逢兵见杀【师古曰行音下更反】王邑王林王廵防恽等分将兵距撃北阙下汉兵贪莽封力战者七百余人【师古曰获莽当得封故贪之而力战】防日暮官府邸第尽犇亡二日己酉城中少年朱弟张鱼等恐见卤掠趋讙并和【师古曰众羣行讙而自相和也和音乎卧反】烧作室门斧敬法闼【师古曰敬法殿名也闼小门也谓斧斫之也】謼曰反虏王莽何不出降【师古曰謼音火故反其下亦同】火及掖庭承明黄皇室主所居也莽避火宣室前殿火輙随之宫人妇女謕謼曰当奈何时莽绀袀服【师古曰謕古啼字也绀深青而扬赤色也袀纯也纯为绀服也袀音均又式旬反】带玺韨持虞帝首天文郎按栻于前【师古曰栻所以占时日天文郎今之用栻者也音式】日时加某莽旋席随斗柄而坐曰天生徳于予汉兵其如予何【师古曰论语称孔子曰天生徳于予桓魋其如予何故莽引之以为言也】莽时不食少气困矣三日庚戍晨旦明羣臣扶掖莽自前殿南下椒除【服防曰邪行阁道下者也师古曰除殿陛之道也椒取芬香之名也】西出白虎门和新公王揖奉车待门外莽就车之渐台欲阻池水犹抱持符命威斗公卿大夫侍中黄门郎从官尚千余人随之王邑昼夜战罢极【师古曰罢读曰疲】士死伤略尽驰入宫间闗至渐台【师古曰间闗犹言崎岖展转也】见其子侍中睦解衣冠欲逃邑叱之令还父子共守莽军人入殿中謼曰反虏王莽安在有美人出房曰在渐台众兵之围数百重台上亦弓弩与相射稍稍落去矢尽无以复射短兵接王邑父子防恽王廵战死莽入室下晡时众兵上台王揖赵博苖防唐尊王盛中常侍王参等皆死台上商人杜吴杀莽取其绶校尉东海公賔就故大行治礼【师古曰公賔姓也就名也以先经治礼故识天子绶也】见呉问绶主所在曰室中西北陬闲【师古曰陬隅也音子侯反又音邹】就识斩莽首军人分裂莽身支节肌骨脔分争相杀者数十人【师古曰三辅旧事云脔切千叚】公賔就持莽首诣王宪宪自称汉大将军城中兵数十万皆属焉舎东宫【师古曰舎止宿也】妻莽后宫乘其车服六日癸丑李松邓晔入长安将军赵萌申屠建亦至以王宪得玺绶不輙上多挟宫女建天子鼔旗收斩之莽首诣更始县宛市百姓共提撃之【师古曰提掷也音徒计反】或切食其舌莽扬州牧李圣司命孔仁兵败山东圣格死仁将其众降已而叹曰吾闻食人食者死其事防剑自刺死及曹部监杜普陈定大尹沈意九江连率贾萌皆守郡不降为汉兵所诛赏都大尹王钦及郭钦守京师仓闻莽死乃降更始义之皆封为侯太师王匡国将哀章降雒阳诣宛斩之严尤陈茂败昆阳下走至沛郡谯自称汉将召会吏民尤为称说王莽簒位天时所亡圣汉复兴状茂伏而涕泣闻故汉钟武侯刘圣聚众汝南称尊号尤茂降之以尤为大司马茂为丞相十余日败尤茂并死郡县皆举城降天下悉归汉初申屠建尝事崔发为诗【师古曰就发学诗】建至发降之后复称说【师古曰妄言符命不顺汉】建令丞相刘赐斩发以徇史谌王延王林王呉赵闳亦降复见杀初诸假号兵人人望封侯申屠建既斩王宪又扬言三辅黠共杀其主吏民惶恐属县屯聚建等不能下驰白更始二年二月更始到长安下诏大赦非王莽子他皆除其罪故王氏宗族得全三辅悉平更始都长安居长乐宫府臧完具独未央宫烧攻莽三日死则案堵复故更始至嵗余政教不行明年夏赤眉樊崇等众数十万人入闗立刘盆子称尊号攻更始更始降之赤眉遂烧长安宫室市里害更始民饥饿相食死者数十万长安为虚【师古曰虚读曰墟】城中无人行宗庙园陵皆发掘惟霸陵杜陵完六月世祖即位然后宗庙社稷复立天下艾安【师古曰艾读曰又○刘攽曰王莽三十八为大司马五十一居摄五十四即真六十八诛死居摄三年号初始元年始建国五天凤六地皇四】
　　赞曰王莽始起外戚折节力行以要名誉宗族称孝师友归仁及其居位辅政成哀之际勤劳国家直道而行动见称述岂所谓在家必闻在国必闻色取仁而行违者邪【师古曰论语载孔子对子张之言也不仁之人假仁者之色而所行则违之朋党比周故能在家在国皆有名誉故赞引之】莽既不仁而有佞邪之材又乘四父歴世之权遭汉中微国统三絶而太后夀考为之宗主故得肆其奸慝以成簒盗之祸【师古曰肆放也极也】推是言之亦天时非人力之致矣及其窃位南面处非所据颠覆之埶险于桀纣而莽晏然自以黄虞复出也廼始恣雎奋其威诈【师古曰雎音呼季反】滔天虐民穷凶极恶【师古曰滔漫也】毒流诸夏乱延蛮貉犹未足逞其欲焉是以四海之内嚣然防其乐生之心【师古曰嚣然众口愁貌也】中外愤怨逺近俱发城池不守支体分裂遂令天下城邑为虚【师古曰虚读曰墟】邱垅发掘害徧生民辜及朽骨自书传所载乱臣贼子无道之人考其祸败未有如莽之甚者也昔秦燔诗书以立私议莽诵六蓺以文奸言【师古曰以六经之事文饰奸言】同归殊涂俱用灭亡皆亢龙絶气非命之运【服防曰易曰亢龙有悔谓无徳而居髙位也苏林曰非命非天命之命也】紫色防声余分闰位【应劭曰紫间色防邪音也服防曰言莽不得正王之命如嵗月之余分为閠也师古曰防者乐之滛声非正曲也近之学者便谓防之鸣已失其义又欲改此赞防声为蝇声引诗匪鸡则鸣苍蝇之声尤穿凿矣】圣王之驱除云尔【苏林曰圣王光武也为光武驱除也师古曰言驱逐蠲除以待圣人也】





　　前汉书卷九十九下
　　前汉书卷九十九下考证
　　王莽下临淮田仪等为盗贼依阻防稽长州○胡三省曰今苏州长洲县即长州地
　　遂攻海曲县杀其宰○李贤曰海曲故城在宻州莒县东【臣召南】按通鉴即书新市王匡王凤南阳马武颍川王常成丹等南郡张霸江夏羊牧等起兵于吕母之后
　　是嵗赤眉力子都樊崇○刘攽曰力当作刁○【臣召南】按通鉴作刁子都然本文及后书并作力姓谱曰力姓黄帝臣力牧之后似力字不误
　　翼平连率田况○胡三省曰据地理志北海夀光县莽曰翼平又夙夜连率韩博夙夜东莱郡不夜县莽改名也
　　乃身短衣小褏乘牝马柴车○胡三省曰汉之盛乘牸牝者禁不得聚会乡闾阡陌皆然朝市之闲从可知矣唐尊为上公而乘牝马亦以矫世也
　　因下书责七公曰○七公四辅三公也
　　烧作室门○程大昌曰未央宫西北织室室之类黄图谓为尚方工作之所者也
　　持虞帝匕首○胡三省曰虞帝安得有匕首盖莽自为之以愚人也
　　闻故汉钟武侯刘圣聚众汝南○通鉴考异曰刘圣后书刘元作朢








　　前汉书卷九十九下考证
&lt;史部,正史类,前汉书&gt;
　　钦定四库全书
　　前汉书卷一百上
　　汉　　兰　　台　　令　　史班　　固撰唐正议大夫行秘书少监琅邪县开国子顔师古注
　　叙传第七十上
　　班氏之先与楚同姓令尹子文之后也【○宋祁曰今越本无之字】子文初生弃于瞢中而虎乳之【师古曰瞢云瞢泽也春秋左氏曰楚若敖娶于防生鬬伯比若敖卒从其母畜于防于防子之女生子文焉防夫人使弃诸瞢中兽乳之防子田见之惧而归夫人以告遂使收之瞢与梦同并音莫风反又音莫凤反】楚人谓乳谷谓虎于檡【如淳曰谷音构牛羊乳汁曰构师古曰谷读如本字又音乃茍反于音乌檡字或作菟并音涂○宋祁曰淳化本作楚人谓乳为谷谓虎为于檡】故名谷于檡字子文楚人谓虎班其子以为号【师古曰子文之子鬭班亦为楚令尹】秦之灭楚迁晋代之间因氏焉【师古曰遂以班为姓】始皇之末班壹避墬于楼烦【师古曰墬古地字楼烦鴈门之县】致马牛羊数千羣值汉初定与民无禁当孝恵髙后时以财雄边【师古曰国家不设衣服车旗之禁故班氏以多财而为边地之雄豪】出入弋猎旌旗鼓吹年百余嵗以夀终故北方多以壹为字者【师古曰马邑人聂壹之类也今流俗书本多改此壹字为懿非也】壹生孺孺为任侠州郡歌之孺生长官至上谷守长生回以茂材为长子令【师古曰上党之县长读如本字】回生况举孝亷为郎积功劳至上河农都尉【师古曰上河地名农都尉者典农事】大司农奏课连最入为左曹越骑校尉成帝之初女为偼伃致仕就第赀累千金徙昌陵昌陵后罢大臣名家皆占数于长安【师古曰占度也自隐度家之口数而著名籍也占音之赡反】况生三子伯斿穉伯少受诗于师丹大将军王凤荐伯宜劝学召见晏昵殿【师古曰亲戚宴饮会同之殿○宋祁曰张晏解与师古同字林昵近也乃吉反】容貌甚丽诵説有法拜为中常侍时上方乡学【师古曰乡读曰向】郑寛中张禹朝夕入説尚书论语于金华殿中【师古曰金华殿在未央宫】诏伯受焉既通大义又讲异同于许商迁奉车都尉数年金华之业絶出与王许子弟为羣在于绮襦纨绔之间非其好也【晋灼曰白绮之襦冰纨之绔也师古曰纨素也绮今细绫也并贵戚子弟之服】家本北边志节忼慨数求使匈奴河平中单于来朝上使伯持节迎于塞下防定襄大姓石季羣軰报怨杀追捕吏【师古曰报私怨而杀人吏追捕之又杀吏○宋祁曰慷字越本作忼石季越本作石李报怨杀淳化本及越本作报怨寇追杀】伯上状因自请愿试守期月【师古曰欲守定襄太守期音基】上遣侍中中郎将王舜驰传代伯护单于【师古曰音张恋反】幷奉玺书印绶即拜伯为定襄太守【师古曰即就也就其所居而拜】定襄闻伯素贵年少自请治剧畏其下车作威吏民竦息伯至请问耆老父祖故人有旧恩者【师古曰请召也】迎延满堂日为供具【师古曰酒食之具也供音居用反】执子孙礼郡中益防【师古曰防解也见伯不用威刑故自解纵】诸所賔礼皆名豪怀恩醉酒共谏伯宜颇摄录盗贼具言本谋亡匿处伯曰是所望于父师矣【师古曰齿为诸父尊之如师故曰父师】廼召属县长吏选精进掾史【师古曰精明而进趋也】分部收捕【师古曰分音扶问反】及它隠伏旬日尽得郡中震防咸称神明【师古曰防古栗字】嵗余上徴伯伯上书愿过故郡上父祖冢有诏太守都尉以下防【师古曰同赴其所】因召宗族各以亲疎加恩施散数百金北州以为荣长老纪焉【师古曰纪记也】道病中风【师古曰中伤也为风所伤】既至以侍中光禄大夫养病【师古曰受其秩俸而在家自养也】赏赐甚厚数年未能起防许皇后废班偼伃供养东宫【李奇曰元后成帝母】进侍者李平为偼伃而赵飞燕为皇后伯遂称笃久之上出过临候伯伯惶恐起眡事【师古曰眡古视字】自大将军薨后【师古曰王凤】富平定陵侯张放淳于长等始爱幸出为微行行则同舆执辔入侍禁中设宴饮之防及赵李诸侍中皆引满举白【服防曰举满桮有余白者罚之也孟康曰举白见验饮酒尽不也师古曰谓引取满觞而饮饮讫举觞告白尽不也一说白者罚爵之名也饮有不尽者则以此爵罚之魏文侯与大夫饮酒令曰不釂者浮以大白于是公乘不仁举白浮君是也】谈关大噱【师古曰关古笑字也噱噱笑声也音其略反或曰噱谓唇口之中大笑则见此说非】时乘舆幄坐张画屏风【师古曰坐音才卧反】画纣醉踞妲己作长夜之乐上以伯新起数目礼之【师古曰目视而敬之】因顾指画而问伯纣为无道至于是乎伯对曰书云廼用妇人之言【师古曰今文尚书泰誓之辞】何有踞肆于朝【师古曰肆放也陈也】所谓众恶归之不如是之甚者也【师古曰论语称孔子曰纣之不善不如是之甚也是以君子恶居下流天下之恶皆归焉故伯引此为言】上曰茍不若此此图何戒伯曰沈湎于酒微子所以告去也【师古曰微子殷之卿士封于微爵称子也殷纣错乱天命微子作诰告箕子比干而去纣其诰曰用沈酗于酒用乱败厥徳于下我其发出狂吾家耄逊于荒事见尚书微子篇】式号式謼大雅所以流连也【师古曰大雅荡之诗曰式号式謼俾昼作夜言醉酒号呼以昼为夜也流连言作诗之人嗟叹而泣涕流连也而说者乃以流连为流亡盖失之矣大雅所以流连不谓饮酒之人也謼音火故反】诗书乱之戒其原皆在于酒上乃喟然叹曰吾久不见班生今日复闻谠言【师古曰谠言善言也音党】放等不怿【师古曰怿恱也音亦】稍自引起更衣因罢出时长信庭林表适使来闻见之【孟康曰长信太后宫名也庭林表宫中妇人官名也师古曰长信宫庭之林表也林表官名耳庭非官称也○宋祁曰林表晋灼曰应劭书作材表宫人之有材能者表其师也张晏曰林君也表外也于宫外威仪也】后上朝东宫太后泣曰帝间顔色瘦黑【师古曰间谓比日也】班侍中本大将军所举宜宠异之益求其比以辅圣徳【师古曰比类也音必寐反】宜遣富平侯且就国上曰诺车骑将军王音闻之以风丞相御史【师古曰风读曰讽】奏富平侯罪过上廼出放为边都尉后复徴入太后与上书曰前所道尚未效【张晏曰谓上所言班侍中本大将军所举宜宠异之】富平侯反复来其能黙虖【如淳曰富平侯张放复来太后安能黙然不以为言】上谢曰请今奉诏是时许商为少府师丹为光禄勳上于是引商丹入为光禄大夫伯迁水衡都尉与两师并侍中【如淳曰两师许商师丹】皆秩中二千石每朝东宫常从及有大政俱使谕指于公卿上亦稍厌游宴复修经书之业太后甚悦丞相方进复奏富平侯竟就国会伯病卒年三十八朝廷愍惜焉斿博学有俊材左将军史丹举贤良方正以对防为议郎迁谏大夫右曹中郎将与刘向校秘书每奏事【师古曰斿每奏校书之事】斿以选受诏进读羣书【师古曰于天子前读书】上器其能赐以秘书之副时书不布【师古曰谓不出之于羣下】自东平思王以叔父求太史公诸子书大将军白不许语在东平王【师古曰此言东平王求书不得而斿获赐秘书明见宠异】斿亦早卒有子曰嗣显名当世稺少为黄门郎中常侍方直自守成帝季年立定陶王为太子数遣中盾请问近臣【师古曰盾读曰允百官表云詹事之属官也汉旧仪云秩四百石主徼廵宫中○萧该音义曰中盾韦昭曰太子宫中盾长也该案盾音允】稺独不敢答【师古曰言其慎】哀帝即位出稺为西河属国都尉迁广平相王莽少与稺兄弟同列友善兄事斿而弟畜稺【师古曰事斿如兄遇稺如弟】斿之卒也修缌麻赙赗甚厚【师古曰送终者布帛曰赙车马曰赗赙音附赗音芳凤反】平帝即位太后临朝莽秉政方欲文致太平【师古曰言欲以文教致太平○刘敞曰公羊春秋説文致太平者以春秋乱世但圣人作文致之如太平耳莽政既恶而饰虚以自章大是亦文致也岂谓文敎致太平乎】使使者分行风俗采颂声【师古曰行音下更反】而稺无所上【师古曰不称符瑞及歌颂】琅邪太守公孙闳言灾害于公府大司空甄丰遣属驰至两郡讽吏民【师古曰遣言祥应而隠除灾害也】而劾闳空造不祥稺絶嘉应嫉害圣政皆不道太后曰不宣德羙宜与言灾害者异罚且后宫贤家我所哀也【师古曰班偼伃有贤徳故哀闵其家】闳独下狱诛稺惧上书陈防谢罪愿归相印入补延陵园郎太后许焉食故禄终身由是班氏不显莽朝亦不罹咎【师古曰罹遭也】初成帝性寛进入直言是以王音翟方进等绳法举过【师古曰论天子之过失】而刘向杜邺王章朱云之徒肆意犯上【师古曰肆极也】故自帝师安昌侯诸舅大将军兄弟及公卿大夫后宫外属史许之家有贵宠者莫不被文伤诋【师古曰诋毁也音丁礼反】唯谷永尝言建始河平之际许班之贵倾动前朝熏灼四方赏赐无量空虚内臧女宠至极不可尚矣今之后起天所不飨什倍于前永指以駮讥赵李亦无间云【师古曰虽谷永尝有此言而意専在赵李耳自余刘向之徒又皆不论班氏也间非也音居苋反】稺生彪彪字叔皮幼与从兄嗣共游学家有赐书内足于财好古之士自逺方至父党扬子云以下莫不造门【师古曰造至也音千到反】嗣虽修儒学然贵老严之术【师古曰老老子也严庄周也】桓生欲借其书【师古曰桓谭】嗣报曰若夫严子者絶圣弃智修生保真清虚澹泊归之自然【师古曰澹泊安静也澹音徒滥反泊音歩各反又音魄】独师友造化而不为世俗所役者也渔钓于一壑则万物不奸其志【师古曰奸犯也音干】栖迟于一丘则天下不易其乐不絓圣人之罔【师古曰絓读与挂同圣人谓周孔也】不齅骄君之饵【应劭曰齅音六畜之畜师古曰齅古嗅字也饵谓爵禄君所以制使其臣亦犹钓鱼之设饵也○宋祁曰齅字书火又反注文设一作投】荡然肆志谈者不得而名焉【师古曰肆放也】故可贵也今吾子已贯仁谊之覊绊系名声之缰鎻【师古曰缰如马缰也音姜○宋祁曰绊字书音半】伏周孔之轨躅【郑氏曰躅迹也三辅谓牛蹄处为躅音丈欲反○宋祁曰郑云躅音拘挶之挶】驰顔闵之极挚【刘徳曰挚至也人行之所极至】既繋挛于世教矣何用大道为自曜【师古曰言用老子庄周之道何为但欲以名自曜耳音州县之县○宋祁曰曜字下浙本有也字】昔有学歩于邯郸者曾未得其髣髴又复失其故歩遂匍匐而归耳【师古曰匍音扶匐音平北反】恐似此类故不进【师古曰言不与其书】嗣之行已持论如此叔皮唯圣人之道然后尽心焉【张晏曰固不欲言父讳举其字耳】年二十遭王莽败世祖即位于冀州时隗嚣据垄拥众招辑英俊【师古曰辑与集同○宋祁曰垄字下当有右字】而公孙述称帝于蜀汉天下云扰【师古曰言盗贼扰乱如云而起】大者连州郡小者据县邑嚣问彪曰往者周亡战国并争天下分裂数世然后廼定其抑者从横之事复起于今乎【师古曰抑语辞】将承运迭兴在于一人也【师古曰迭互也音大结反】愿先生论之对曰周之废兴与汉异昔周立爵五等诸侯从政【师古曰言诸侯之国各分为政】夲根既微枝叶强大【师古曰本根谓王室也枝叶谓诸侯】故其末流有从横之事其埶然也汉家承秦之制并立郡县主有専已之威臣无百年之柄至于成帝假借外家【师古曰假音工暇反借音子夜反】哀平短祚国嗣三絶危自上起伤不及下故王氏之贵倾擅朝廷能窃号位而不根于民【师古曰言无据援】是以即真之后天下莫不引领而叹十余年间外内骚扰逺近俱发假号云合咸称刘氏不谋而同辞方今雄桀带州城者皆无七国世业之资【○宋祁曰城或作域】诗云皇矣上帝临下有赫鉴观四方求民之莫【师古曰大雅皇矣之诗也皇大也上帝天也莫定也言大矣天之视下赫然甚明监察众国求人所定而授之】今民皆讴吟思汉乡仰刘氏已可知矣【师古曰乡读曰向】嚣曰先生言周汉之埶可也至于但见愚民习识刘氏姓号之故而谓汉家复兴疏矣昔秦失其鹿刘季逐而掎之【师古曰掎偏持其足也音居蚁反】时民复知汉虖既感嚣言又愍狂狡之不息【○宋祁曰韦昭音义作火旁息音熹既反字林音息是以今汉书止作息字】廼着王命论以救时难其辞曰昔在帝尧之禅曰咨尔舜天之歴数在尔躬舜亦以命禹【师古曰事见论语】臮于稷契咸佐唐虞【师古曰契读与卨同字本作契○宋祁曰尚书音巨涖反】光济四海奕世载徳【师古曰载承也言相因不絶】至于汤武而有天下虽其遭遇异时禅代不同至乎应天顺民其揆一也【师古曰言尧舜以文徳相禅汤武以征伐代兴各上应天命下顺人心】是故刘氏承尧之祚氏族之世着乎春秋【师古曰谓士会归晋其处者为刘氏】唐据火德而汉绍之始起沛泽则神母夜号以章赤帝之符由是言之帝王之祚必有明圣显懿之徳丰功厚利积絫之业【师古曰絫古累字○宋祁曰师古曰下当有丰古酆字四字】然后精诚通于神明流泽加于生民故能为鬼神所福飨天下所归徃未见运世无夲功德不纪【师古曰不纪不为人所记】而得屈起在此位者也【师古曰屈起特起也屈音其勿反】世俗见髙祖兴于布衣不逹其故以为适遭乱得奋其劔游说之士至比天下于逐鹿幸防而得之不知神器有命不可以智力求也【刘徳曰神器玺也李竒曰帝王赏罚之柄也师古曰李説是也○刘奉世曰神器者圣人之大寳曰位是也】悲夫此世所以多乱臣贼子者也若然者岂徒闇于天道哉又不覩之于人事矣夫饿馑流隶饥寒道路【师古曰隶贱隶】思有短褐之防儋石之畜【师古曰防谓亲身之衣也音先列反一説云衣破壤之余曰亵儋石解在蒯通音丁防反畜读曰蓄○萧该音义曰字林曰亵衷衣也丈箧反】所愿不过一金然终于转死沟壑何则贫穷亦有命也况虖天子之贵四海之富神明之祚可得而妄处哉故虽遭罹阸会窃其权柄【师古曰罹亦遭也音离】勇如信布彊如梁籍成如王莽然卒润镬伏质亨醢分裂【师古曰质鍖也伏于鍖上而斩之也鍖音竹林反】又况么防尚不及数子【郑氏曰防音麽小也晋灼曰此骨偏防之防也师古曰郑音是也么麽皆微小之称也么音一尧反麽音莫可反骨偏防自音麻与此义不相合晋说失之】而欲闇奸天位者虖【师古曰奸音干○宋祁曰奸字诂古文干字】是故驽蹇之乘不骋千里之涂燕雀之畴不奋六翮之用楶棁之材不荷栋梁之任【师古曰楶即薄栌所谓枅也棁梁上短柱也楶音节字亦或作节棁音之説反○萧该音义曰韦昭楶音节一名檽即柱上方木也郑氏楶音赘应劭曰尔雅曰棁朱檽也音之劣反】斗筲之子不秉帝王之重【师古曰斗筲言小器也解在公孙刘田筲音山交反○萧该音义曰字林曰筲饭筥也受五升秦云山交反该案防或作筲论语曰斗筲之人何足算也】易曰鼎折足覆公餗【师古曰鼎卦九四爻辞也餗食也音速○萧该音义曰字林曰餗鼎实也韦昭音义餗字作鬻曰菜羮曰鬻音速该案字林餗或作鬻字异音训则一】不胜其任也当秦之末豪桀共推陈婴而王之婴母止之曰自吾为子家妇而世贫贱【师古曰而汝也】卒富贵不祥不如以兵属人【师古曰属委也音之欲反】事成少受其利不成祸有所归婴从其言而陈氏以宁王陵之母亦见项氏之必亡而刘氏之将兴也是时陵为汉将而母获于楚有汉使来陵母见之谓曰愿告吾子汉王长者必得天下子谨事之无有二心遂对汉使伏劔而死以固勉陵其后果定于汉陵为宰相封侯夫以匹妇之明【师古曰凡言匹夫匹妇谓凡庶之人一夫一妇当相配匹】犹能推事理之致探祸福之机而全宗祀于无穷垂策书于春秋【师古曰春秋史书记事之总称】而况大丈夫之事虖是故穷逹有命吉凶由人婴母知废陵母知兴审此四者帝王之分决矣【师古曰分音扶问反】盖在髙祖其兴也有五【师古曰王命论叙髙祖之徳及班氏汉书叙目所称引事皆具见本书不须更解以秽篇籍其有辞句隐互寻览难知者则具释焉浮泛之説盖无取也○宋祁曰注文泛字浙本作冗字】一曰帝尧之苖裔二曰体貌多竒异三曰神武有徴应四曰寛明而仁恕五曰知人善任使加之以信诚好谋逹于听受见善如不及用人如由己从谏如顺流趣时如向赴【师古曰向读曰响如响之赴声也】当食吐哺纳子房之策防足挥洗揖郦生之说寤戍卒之言断懐土之情【师古曰洛阳近沛髙祖来都闗中故云断怀土之情也断音丁唤反】髙四皓之名割肌肤之爱【晋灼曰不立戚夫人子】举韩信于行陈收陈平于亡命英雄陈力羣防毕举此髙祖之大略所以成帝业也若廼灵瑞符应又可略闻矣初刘媪任髙祖而梦与神遇【师古曰任谓怀任也】震电晦防有龙蛇之怪及其长而多灵有异于众是以王武感物而折劵吕公覩形而进女秦皇东游以厌其气吕后望云而知所处【师古曰厌音一叶反○萧该音义曰韦昭曰厌合也刘氏曰厌当也】始受命则白蛇分西入闗则五星聚故淮隂留侯谓之天授非人力也歴古今之得失验行事之成败稽帝王之世运考五者之所谓取舍不厌斯位符瑞不同斯度【刘徳曰厌当也师古曰音一渉反】而茍昧于权利越次妄据【师古曰昧贪也】外不量力内不知命则必丧保家之主失天年之寿遇折足之凶伏鈇之诛【师古曰鈇音方于反】英雄诚知觉寤畏若祸戒【师古曰若顺也】超然逺览渊然深识收陵婴之明分絶信布之觊觎【师古曰分音扶问反觊音冀觎音逾○萧该音义曰字书曰觊幸也觎欲也】距逐鹿之瞽说审神器之有授毋贪不可防为二母之所笑【师古曰不可防谓不可庻防而望也一说防读曰冀】则福祚流于子孙天禄其永终矣知隗嚣终不寤廼避墬于河西【师古曰墬古地字○萧该音义曰隗嚣诸诠上五罪反下许妖反】河西大将军窦融嘉其美徳访问焉【师古曰每事皆与谋】举茂材为徐令以病去官后数应三公之召仕不为禄所如不合【师古曰如徃也不茍得禄故所徃之处不合其意】学不为人博而不俗言不为华述而不作有子曰固弱冠而孤【师古曰固年二十也】作幽通之赋以致命遂志【刘徳曰致极也陈吉凶性命遂明已之志】其辞曰系髙顼之胄兮氏中叶之炳灵【应劭曰系连也胄绪也言已髙阳颛顼之连绪也颛顼北方水位故称中叶谓令尹子文也虎乳故曰炳灵】繇凯风而蝉蜕兮雄朔野以飏声【应劭曰凯风南风也朔北方也言先祖自楚迁北若蝉之蜕也师古曰繇读与由同从也蜕音祱飏与扬同○宋祁曰注文飏字下当有读字】皇十纪而鸿渐兮有羽仪于上京【应劭曰十纪汉十世也张晏曰易曰鸿渐于陆其羽可用为仪成帝时班况女为倢伃父子并在京师为朝臣也晋灼曰皇汉皇也】巨滔天而泯夏兮考遘愍防行谣【应劭曰巨王莽字巨君也张晏曰彪遇王莽之败忧思歌谣也师古曰滔漫也言不畏天也泯灭也夏诸夏也考班固自言其父也遘遇也愍忧也徒歌曰谣】终保己而贻则兮里上仁之所庐【师古曰言其父遭时浊乱以道自安终遗盛法而处仁者所居也论语称孔子曰里仁为美择不处仁焉得智故引以为辞】懿前烈之纯淑兮穷与逹其必济【师古曰固自言美前人之余业穷则独善逹能兼济也济合韵音子齐反】咨孤蒙之眇眇兮将圯絶而罔阶【师古曰眇眇微细也圯毁也固自言孤弱惧将毁絶先人之迹无阶路以自成○萧该音义曰韦昭曰圯毁也音敷委反字书父已反】岂余身之足殉兮愇世业之可怀【师古曰殉营也愇字与韪同韪是也怀思也愇音于匪反○萧该音义曰字林曰殉杀生送死也说文愇籕文韪韪是也刘氏及广雅并云愇恨也】靖潜处以永思兮经日月而弥逺匪党人之敢拾兮庻斯言之不玷【苏林曰拾音负拾之拾应劭曰拾更也自谦不敢与乡人更进也师古曰靖古静字也拾音其业反玷缺也更音工衡反】魂焭焭其神交兮精神发于宵寐梦登山而逈眺兮觌幽人之髣髴【张晏曰幽人神人也师古曰觌见也音廸○宋祁曰其字当作与】防葛藟而授余兮眷峻谷曰勿隧【师古曰防执取也言入峻谷者当据葛藟可以免于颠坠犹处时俗者当据道义然后得用自立故设此喻托以梦也一说藟葛属也葛之与藟皆有蔓为防音揽其字从手藟音力水反○宋祁曰据葛藟当作攀蔓为当作蔓焉】昒昕寤而仰思兮心蒙蒙犹未察【孟康曰昒昕早旦也觉寤思念未知其吉凶也师古曰昒音忽昕音欣○萧该音义曰邓展昒音昧该案字书昒尚冥也音勿诸诠方昧反○刘奉世曰但以察合韵音蔡则协韵矣】黄神邈而靡质兮仪遗防以臆对【应劭曰黄帝善占梦久逺无从得问凖其谶书以意求其象也贾谊曰谶言其度应劭曰臆胷臆也师古曰对合韵音丁忽反○萧该音义曰苍颉篇曰谶书河洛书也该案诸诠音楚鸩反】曰乘髙而□神兮道遐通而不迷【师古曰登山见神故曰乘髙也□遇也音五故反又音五各反】葛緜緜于樛木兮咏南风以为绥【应劭曰周南国风其诗曰南有樛木葛藟累之乐只君子福履绥之师古曰樛木下垂之木也绥安也樛音居虬反累音力追反○萧该音义曰樛亦作朻韦昭曰朻下曲也居骝反】盖惴惴之临深兮乃二雅之所祗【师古曰诗小雅小宛之篇曰惴惴小心如临于谷惴惴恐惧之貌也小旻篇曰战战兢兢如临深渊如履薄冰言恐坠陷也故云二雅之所祗惴音之瑞反】既谇尔以告象兮又申之以烱戒【师古曰谇告也烱明也谇音碎烱音公逈反○宋祁曰告当作吉萧该音义曰説文曰谇让也息悴反】盍孟晋以迨羣兮辰倐忽其不再【服防曰盍何不也孟勉也晋进也迨及也何不早进仕以及辈也师古曰辰时也倐忽疾也言时疾过不再来也倐音式六反○宋祁曰晋或作防亦作晋】承灵训其虚徐兮竚盘桓而且俟【孟康曰虚徐怀疑也张晏曰伫久也俟待也】惟天墬之无穷兮鱻生民之脢在【晋灼曰鱻古鲜字也应劭曰脢无防也师古曰墬古地字也鱻少也言天地长久而人夀短促也鱻音先践反○萧该音义曰脢韦昭音谋鬼反又音梅字林曰脢微视美目貌】纷屯亶与蹇连兮何艰多而智寡【孟康曰世艰难多智者少故遇祸也师古曰易屯卦六二爻辞曰屯如亶如蹇卦六四爻辞曰徃蹇来连皆谓险难之时也亶音竹延反连音力善反】上圣寤而后拔兮岂羣黎之所御【师古曰黎众也言上圣之人犹遇纷难覩机能寤然后自防文王羑里孔子于匡是也至于众庶岂能豫御之哉】昔卫叔之御昆兮昆为宼而丧予【孟康曰御迎也昆兄也卫叔武迎兄成公成公令前驱射杀之师古曰御音五驾反卫叔解在五行志】管弯弧欲毙雠兮雠作后而成己【师古曰谓管仲射桓公中带钩桓公反国以为相也】变化故而相诡兮孰云豫其终始【师古曰诡违也】雍造怨而先赏兮丁繇恵而被戮【师古曰雍雍齿也丁丁公也繇读与由同】防取吊于逌吉兮王膺庆于所慽【应劭曰防孝景姬也有子而以妬见废王宣帝王倢伃也以无子为忧而以谨敕得母元帝也师古曰逌古攸字也攸亦所也】畔囘宂其若兹兮北叟颇识其倚伏【师古曰畔乱貌也回宂转旋之意也叟老人称也淮南子曰北塞上之人其马无故亡入胡中人皆吊之其父曰此何讵不为福居数月其马将胡骏马而归人皆贺之对曰此何讵不为祸家富马良其子好骑墯而折髀人皆吊之对曰此何讵不为福居一年胡夷大入丁壮者皆控而战塞上之人死者十九此独以跛之故父子相保老子徳经曰祸兮福所倚福兮祸所伏故颇识其伏音于绮反】单治里而外凋兮张修襮而内逼【应劭曰单单豹也静居其所以理五内处深山为虎所食张张毅也外修恭敬斯徒马圉皆与亢礼不胜其劳内热而死师古曰襮表也单音善襮音布谷反○萧该音义曰晋灼曰襮音素衣朱襮该案诗音博字林曰襮黼衿也方沃反】欥中龢为庶防兮顔与冉又不得【师古曰欥古聿字也龢古和字也聿由也由中和之道可以庻防免于祸难而顔回早死冉耕恶疾为善之人又不得其报也○宋祁曰注文聿由也由中和二由字皆当作曰字】溺招路以从已兮谓孔氏犹未可安慆慆而不萉兮卒陨身虖世旤【邓展曰慆慆乱貌也萉避也师古曰溺桀溺也路子路也论语称长沮桀溺耦而耕孔子过之使子路问津焉桀溺曰子孔丘之徒欤对曰然曰慆慆者天下皆是也而谁以易之且而与其从避人之士岂若从避世之士哉言天下皆乱汝将用谁变易之乎避人之士谓孔子避世之士溺自谓也而子路安之卒不能避乃遇蒯瞆之乱身死敌也慆音士髙反萉音扶味反字本作腓其音同○萧该音义曰萉牛羊腓字之腓萉假借腓避也韦昭曰萉避也音肥晋灼音义作遯云遯避也曹大家注幽通赋云萉避也】游圣门而靡救兮顾覆醢其何补【师古曰礼记云孔子哭子路于中庭既哭进使者而问故使者曰醢之矣遂命覆醢赋言子路游圣人之门而孔子不能救之以免于难虽为覆醢无所补益】固行行其必凶兮免盗乱为赖道【师古曰论语称闵子侍侧訚訚如也子路行行如也子乐曰若由也不得其死然又称子路曰君子上勇乎曰君子义以为上君子有勇而无义为乱小人有勇而无义为盗赋言子路禀行行之性其凶必也所以免为于乱盗者赖闻道于孔子也行行刚强之貌也行音胡浪反○萧该音义曰行行诸诠音胡浪反】形气发于根柢兮柯叶彚而灵茂【师古曰柢本也彚盛也灵善也言草木本根气强则枝叶盛而善美人之先祖有大功徳则绪亦蕃昌也柢音丁计反茂合韵音莫口反○萧该音义曰彚服防曰彚类也音近卉服虔音卉应劭音谓该案字书音谓】恐网蜽之责景兮庆未得其云已【师古曰庆发语辞读与羌同已止也庄子云网两问景曰曩子行今子止曩子坐今子起何其无特操欤景曰吾有待而然吾所待又有待而然赋言景之行止皆随于形草木枝叶各禀根柢人之余庆资于积善亦犹此也】黎淳耀于髙辛兮芉彊大于南汜【应劭曰黎楚之先也淳美也髙辛帝喾之号楚姓汜涯也师古曰言黎在髙辛之时为火正有美光耀故其后嗣霸有楚国于南方也汜江水之别也音祀召南之诗曰江有汜音弭】嬴取威于百仪兮姜夲支虖三止【应劭曰嬴秦姓也伯益之后也伯益为虞有仪鸟兽百物之功秦所由取威于六国也姜齐姓也止礼也齐伯夷之后伯夷为秩宗典天地人鬼之礼也○萧该音义曰止文选作趾刘奉世曰百仪则栢翳也语讹耳】既仁得其信然兮卬天路而同轨【刘徳曰人道既然仰视天道又同法也师古曰仁得谓求仁而得仁也卬读曰仰】东厸虐而殱仁兮王合位虖三五【应劭曰东厸纣也歼尽也王武王也欲从五位三所即国语嵗日月星辰之所在也师古曰厸古邻字也仁即三仁也国语称泠州鸠对景王曰昔武王伐殷嵗在鹑火月在天驷日在析木之津辰在斗杓星在天鼋星与日辰之位皆在北维颛顼之所建也我姬氏出自天鼋又析木者有建星及牵牛焉则我皇妣大姜之姓伯陵之后逢公之所凭神也嵗之所在则我有周之分野也月之所在辰为农祥也我太祖后稷之所经纬王欲合是五位三所而用之五位谓嵗日月辰星也三所谓逢公所凭神周分野所在后稷所经纬也】戎女烈而丧孝兮伯徂归于龙虎【孟康曰伯晋文公也嵗在卯出歴十九年过一周嵗在酉入卯为龙酉为虎也师古曰戎女骊戎之女谓骊姬也烈酷也孝谓太子申生也伯读曰霸言文公霸诸侯也徂徃也言以龙徃出以虎归入也○刘敞曰重耳之出也嵗在大火故云龙及其入也在大梁故曰虎非卯酉也】发还师以成性兮重醉行而自耦【师古曰发武王名也性命也武王初观兵于孟津八百诸侯不期而会皆曰纣可伐矣武王曰尔未知天性还师二年纣杀比干囚箕子武王乃伐克之于是成天命也重谓重耳晋文公名也耦合也文公初出奔至齐齐桓公妻之有马二十乘文公欲安之齐姜乃与子犯谋醉而遣之后遂反国与时会也应劭曰耦与天时偶防也】震鳞漦于夏庭兮帀三正而灭周【应劭曰易震为龙鳞虫之长也漦沬也师古曰谓褒姒也解在五行志三正歴夏殷周也漦音丑之反正音之盈反】巽羽化于宣宫兮弥五辟而成灾【应劭曰易巽为鸡羽虫也宣帝时未央宫路軨廐中雌鸡化为雄元后统政之祥也至平帝歴五世而王莽篡位○宋祁曰注末当有五辟宣元成哀平也八字】道悠长而世短兮夐冥黙而不周【刘徳曰夐逺也周至也冥黙深不可通至也○萧该音义曰夐冥晋灼曰夐音目夐夐而防精呵县反该案目夐夐而防精出王延夀灵光殿赋诸诠音呼政反韦昭曰夐逺也呼逈反】胥仍物而鬼诹兮廼穷宙而逹幽【应劭曰胥须也仍因也诹谋也易曰人谋鬼谋百姓与能徃古来今曰宙圣人须因卜筮然后谋鬼神极古今通幽微也○萧该音义曰诹字林曰诹聚谋也子于反诸诠祖侯反宙韦昭曰天宙所爱曰宙曹大家注幽通赋云徃古来今谓之宙圣人所以能极数而知来者皆因卜筮谋于鬼神】妫巢姜于孺筮兮旦算祀于挈龟【应劭曰妫陈姓也巢居也姜齐姓也孺少也陈完少时其父厉公使周史卜得居有齐国之卦也李竒曰算数也祀年也周公卜居洛得世三十年七百也师古曰挈刻也诗大雅繇緜之篇曰爰挈我龟言刻开之灼而卜之挈音口计反○刘敞曰算祀挈龟亦言田完耳其兆有五世八世是祀也】宣曹兴败于下梦兮鲁卫名諡于铭谣【应劭曰周宣王牧人梦众鱼与旟旌之祥而中兴曹伯阳国人梦众君子立于社宫谋亡曹而曹亡也孟康曰鲁文成之世童谣言稠父防劳宋父以骄后昭公名稠遂死于野井定公名宋即位而骄卫灵公掘地得石椁其铭曰灵公遂以为諡】妣聆哌而刻石兮许相理而鞠条【应劭曰妣叔向之母也石叔向之子也听其啼声刻知其后必灭羊舌氏许负相周亚夫从理入口当饿死鞠穷也条亚夫所封也师古曰鞠告也○萧该音义曰该案曺大家本作劾石曺注举罪曰劾】道混成而自然兮术同原而分流【师古曰大道混壹归于自然人之所趋虽有流别本则同耳】神先心以定命兮命随行以消息【师古曰言神明之道虽在人心之前已定命矣然亦随其所行以致祸福○宋祁曰别本皆无命字】斡流迁其不济兮故遭罹而嬴缩【师古曰斡转也言人之生各有遭遇不能必济免于困厄各随其所逢以致嬴亏也】三栾同于一体兮虽移盈然不忒【孟康曰晋大夫栾书书子黡黡子盈书贤而覆黡黡恶而害盈也师古曰栾书栾武子也黡栾栢子也盈栾怀子也春秋左氏称秦伯问于士鞅曰晋大夫其谁先亡对曰其栾氏乎栾黡汰虐以甚犹可以免其在盈乎武子之徳在人如周人之思邵公爱其甘棠况其子乎栾黡死盈之善未能及人武子所施没矣黡之恶实彰将于是乎在其后至襄公二十一年终为范宣子所逐而出奔楚自楚适齐二十三年自齐入于晋晋人遂灭栾氏也】洞参差其纷错兮斯众兆之所惑【师古曰众兆兆庻也】周贾荡而贡愤兮齐死生与旤福【孟康曰庄周贾谊也贡惑也愤乱也放荡惑乱死生祸福之正也○萧该音义曰贡晋灼音义作心旁贡字林曰愩愦也李竒曰愩懑也孟康曰愩惑也该案贡合作心旁贡】抗爽言以矫情兮信畏牺而忌鵩【孟康曰庄周不欲为牺牛贾谊恶忌鵩鸟也师古曰抗举也爽差也谓二人虽举言齐死生壹祸福而心实不然是差谬也】所贵圣人之至论兮顺天性而断谊【师古曰断谊谓以谊断之断音丁唤反】物有欲而不居兮亦有恶而不避【师古曰言富贵人之所欲不以其道则君子不居死亡人之所恶处得其节则君子不避也】守孔约而不贰兮廼輶徳而无累【师古曰孔甚也輶轻也言守其甚约执心不贰举徳至轻无所累惑斯为可矣诗大雅烝民之篇曰徳輶如毛人鲜克举之輶音弋九反又音犹】三仁殊而一致兮夷惠舛而齐声【师古曰三仁纣贤臣也论语称微子去之箕子为之奴比干谏而死孔子曰殷有三仁焉夷伯夷也恵柳下恵也论语又称逸人伯夷叔齐虞仲夷逸朱张柳下恵少连赋言微子箕子比干所行各异而并称仁伯夷不义武王伐殷至于不食周粟而死柳下恵三黜不去恋父母之志执乖舛俱有令名○萧该音义曰舛字林充绢反错也】木偃息防蕃魏兮申重茧防存荆【师古曰木叚干木也客居魏魏文侯敬而礼之过其闾未尝不轼也秦欲伐魏或谏曰魏君贤者是礼国人称仁未可图也秦遂止兵申谓申包胥荆即楚也茧足下伤起如茧也楚昭王时呉师入郢昭王出奔申包胥如秦乞师逾越险阻曾茧重胝立于秦庭号哭七日秦哀公出师救楚而败呉师昭王反国将赏包胥包胥辞曰吾所以重茧为君耳非为身也逃不受赏○宋祁曰注文胝旧本作眡】纪焚躬以卫上兮皓颐志而弗营【师古曰纪纪信也脱汉王于难而为项羽所烧皓四皓也处商洛深山髙祖求之不得自养其志无所营屈】侯木之区别兮茍能实而必荣要没世而不朽兮廼先民之所程【应劭曰侯维也张晏曰茍能有仁义之道必有荣名也师古曰侯发语辞也尔雅曰伊惟侯也程正也言人之操行所尚不同立徳立言期于不朽亦犹兰蕙松栢各有本性馨烈材干并擅贞芳此乃古昔贤人以为正道也论语称子夏曰君子之道譬诸草木区以别矣故赋引之○宋祁曰侯周诗曰侯文王孙子毛曰侯维也】观天罔之纮覆兮实棐谌而相顺【应劭曰棐辅也谌诚也相助也师古曰尚书大诰曰天棐谌辞诗大雅荡之篇曰天生烝人其命匪谌易上繋辞曰天之所助者顺也赋言天道惟诚是辅唯顺是助故引以为辞也棐读与匪同谌音上林反】谟先圣之大繇兮亦厸悳而助信【刘德曰厸近也师古曰谟谋也繇道也厸古邻字诗小雅巧言之篇曰秩秩大繇圣人谟之论语称孔子曰徳不孤必有邻易上繋辞曰人之所助者信也赋言若能谋圣人之大道有徳者必为同志所依履信者必他人之助谟音摹又音莫】虞韶美而仪凤兮孔忘味于千载【师古曰韶舜乐名也虞书舜典曰箫韶九成凤凰来仪论语云孔子在齐闻韶三月不知肉味赋言孔子去舜千嵗也】素文信而底麟兮汉賔柞于异代【应劭曰底致也孔子作春秋素王之文有视明礼修之信而致麟汉封其后为襃成及绍嘉公系殷后为二代之客】精通灵而感物兮神动气而入彻养游睇而猨号兮李虎发而石开【师古曰养养由基也楚之善射者游睇流眄也楚王使由基射猿操弓而眄之猿抱木而号知其必见中也李李广也夜遇石以为猛兽而射之中石没羽也○宋祁曰彻当作微防萧本作流音义曰该案春秋作养由今汉书作流由与流亦互用】非精诚其焉通兮茍无实其孰信【师古曰信合韵音新】操末技犹必然兮矧湛躬于道真【师古曰矧况也湛读曰眈躬亲也射者微技犹能精诚感于猿石况立身种徳亲眈大道而不倦者乎○萧该音义曰湛文选作酖】登孔颢而上下兮纬羣龙之所经【应劭曰颢太颢也孔孔子也羣龙喻羣圣也自伏羲下讫孔子终始天道备矣孟康曰孔甚也颢大也圣人作经贤者纬之也师古曰应説孔颢是也孟説经纬是也颢音胡老反】朝贞观而夕化兮犹諠已而遗形【应劭曰贞正也观见也諠忘也易曰天地之道贞观者也张晏曰言朝观天道而夕死可也师古曰形已尚可遗忘况外物者哉諠音许元反又音许逺反】若彭而偕老兮诉来哲以通情【师古曰彭彭祖也老老也言有继续彭祖之志升蹑老之迹者则可与言至道而通情也】乱曰天造屮昧立性命兮【应劭曰天道始造万物草创于防昧之中皆立其性命也师古曰易屯卦彖辞曰天造草昧故赋引之】复心道惟贤圣兮【应劭曰易曰复其见天地之心乎论语曰人能道师古曰复音扶目反○萧该音义曰复一作腹张晏曰以道为腹心也道逹于天地之性命也】浑元运物流不处兮【师古曰浑元天地之气也处止也浑音胡昆反】保身遗名民之表兮舍生取谊亦道用兮【应劭曰孟子曰生我所欲也义我所欲也二者不可得兼舎生而取义也师古曰舍置也】忧伤夭物忝莫痛兮【晋灼曰沗设也言死者莫痛于是也师古曰此说非也沗辱也言不逹性命自与忧伤为物所夭既辱且痛莫过于是】昊尔太素曷渝色兮【服虔曰守死善道不染流俗是谓浩尔太素何有变渝者哉师古曰渝音逾】尚粤其防沦神域兮【应劭曰尚上也粤于也易曰知防其神乎沦入也师古曰尚庶防也愿也】永平中为郎典校秘书专笃志于博学以著述为业或讥以无功又感东方朔扬雄自谕以不遭苏张范蔡之时曾不折之以正道明君子之所守故聊复应焉其辞曰賔戯主人曰盖闻圣人有壹定之论列士有不易之分亦云名而已矣【如淳曰唯贵得名也】故太上有立德其次有立功夫德不得后身而特盛功不得背时而独章是以圣喆之治栖栖皇皇【师古曰不安之意也】孔席不煗墨突不黔【师古曰孔孔子墨墨翟也突灶突也黔黒也言志在明道不暇安居○萧该音义曰煗吕静曰煗温也乃卵反黔字林曰防黒也音琴又音匡炎反】由此言之取舍者昔人之上务著作者前列之余事耳【刘徳曰取者施行道徳舍者守静无为也】今吾子幸游帝王之世躬带冕之服【师古曰带大带也冕冠也】浮英华湛道德【师古曰湛读曰沈英华谓名誉也言外则有美名善誉内则履道崇徳也】矕龙虎之文旧矣【孟康曰矕被也易曰大人虎变其文炳也言文章之盛久也晋灼曰矕视也言目厌见其文久矣师古曰寻其下句孟説是也矕音莫限反】卒不能摅首尾奋翼鳞振拔洿涂跨腾风云【师古曰摅申也洿停水也涂泥也以龙为喻也洿音一故反又音乌○萧该音义曰摅字林曰摅舒也尹于反又拟也】使见之者景骇闻之者享震【师古曰享读曰响见景则骇闻响则震合韵音之人反○宋祁曰享当作向注同】徒乐枕经籍书纡体衡门【师古曰纡屈也衡门横一木于门上○萧该音义曰籍才亦反韦昭音义作蒩字慈固反説文曰蒩茅借也从草租若如韦昭音则汉书本作蒩字】上无所蔕下无所根独摅意乎宇宙之外锐思于豪芒之内神黙记恒以年嵗【如淳曰恒音亘竟之亘师古曰宇宙之外言宏广也豪芒之内喻纤微也恒音工赠反】然而器不贾于当已用不效于一世【刘徳曰贾雠也师古曰当已谓及已身尚在犹言当年也贾音古又音工暇反雠音齿九反○宋祁曰诗曰贾用不售贾音古齿九越本作上究反一本作止九反】虽驰辩如涛波摛薻如春华【师古曰大波曰涛摛布也薻文辞也】犹无益于殿最【师古曰殿音丁见反】意者且运朝夕之防定合会之计使存有显号亡有美諡不亦优虖主人逌尔而笑曰【师古曰逌古攸字也攸咲貌也】若賔之言斯所谓见埶利之华闇道德之实守突奥之荧烛未卯天庭而睹白日也【应劭曰尔雅东南隅谓之突西南隅谓之奥师古曰突奥室中之二隅也荧烛荧荧小光之烛也卬读曰仰突音鸟了反其字从宂夭声也○萧该音义曰郭璞曰突音突该谓依仪礼宜言徒骨反○宋祁曰注文旧无烛荧荧三字浙本添】曩者王涂芜秽周失其御侯伯方轨战国横骛于是七雄虓阚分裂诸夏【应劭曰七雄秦及六国也师古曰虓音呼交反阚音呼敢反○萧该音义曰虓案字林音孝】龙战而虎争游说之徒风飏电激并起而救之【师古曰飏读与扬同○萧该音义曰风飏该案韦昭音义作风飑云飑风之聚隗者也音庖今汉书并作风飑而电激也説文曰飇或作飑飑音甫尧反】其余猋飞景附煜霅其间者盖不可胜载【师古曰猋疾风也煜霅光貌也煜音于及反霅音下甲反煜又音育○萧该音义曰煜霅韦昭煜音呼夹反霅音于侠反服防曰煜音近霍叔音为育霅音迩之字林曰霅震电也一曰众言也于甲反煜音弋叔反又于立反】当此之时搦朽摩钝鈆刀皆能壹断【师古曰搦按也音女角反断音丁唤反○萧该音义曰搦韦昭曰搦女攉反説文曰搦按也史记曰搦髓脑湔浣肠胃】是故鲁连飞一矢而蹶千金虞卿以顾眄而捐相印也【应劭曰鲁连齐人也齐围燕燕将保于聊城鲁连繋帛书于矢射与之为陈利害燕将得之泣而自杀讥切魏新垣衍使不尊秦为帝秦时围邯郸为却五十里赵遂以安赵王以千金为鲁连夀不受魏齐为秦所购迫急走赵赵相虞卿与齐有故然愍其穷于是解相印闲行与奔魏公子无忌也李竒曰蹶蹋也距也师古曰蹶音厥又音其月反】夫啾发投曲感耳之声合之律度防而不可听者非韶夏之乐也【李竒曰防不正之音也师古曰啾发啾啾小声而发也投曲趣合屈曲也感耳动应众庻之耳也然而不合律度君子所不听也滛防非正之声也不谓防黾之鸣也啾音子由反○萧该音义曰韦昭曰若防黾之声也宋祁曰一本无也字】因埶合变偶时之会风移俗易乖忤而不可通者非君子之法也【师古曰虽偶当时之会而不可以移风易俗】及至从人合之衡人散之【师古曰从音子庸反】亡命漂说覉旅骋辞【师古曰漂浮也音匹遥反】商鞅挟三术以钻孝公李斯奋时务而要始皇【应劭曰王霸富国强兵为三术也师古曰王一也霸二也富国强兵三也】彼皆蹑风云之会履颠沛之埶【师古曰颠沛僵仆也】据徼乘邪以求一日之富贵【师古曰徼要也据可以要迎之时也徼音工尧反徼字或作激激发也○宋祁曰浙本去以字】朝为荣华夕而焦瘁【师古曰焦音在消反瘁与悴同】福不盈眦旤溢于世【李竒曰当富贵之闲视不满目故言不盈眦也○萧该音义曰眦字林曰眦目厓也才赐反】凶人且以自悔况吉士而是赖虖【师古曰赖利也】且功不可以虚成名不可以伪立韩设辩以徼君吕行诈以贾国【师古曰贾市买也音古】说难既酋其身廼囚秦货既贵厥宗亦隧【应劭曰酋音酋豪之酋酋雄也说难韩非书篇名也吕不韦效千金于秦立子楚为王封十万户侯以隂事自杀也师古曰吕不韦初见子楚在赵而云此竒货可居故班氏谓子楚为秦货耳安説效千金乎应説失之矣○萧该音义曰酋郑氏曰酋执也韦昭曰酋终也】是故仲尼抗浮云之志孟轲养浩然之气【张晏曰孔子云不义而富且贵于我如浮云孟轲曰我善养吾浩然之气而无害则塞乎天地之间也师古曰浩然纯壹之气也】彼岂乐为迂濶哉道不可以贰也【师古曰迂逺也音于】方今大汉洒埽羣秽夷险芟荒【师古曰洒音所蟹反泛也泛音信】廓帝纮恢皇纲基隆于羲农规广于黄唐其君天下也炎之如日威之如神函之如海养之如春【师古曰函容也读与含同】是以六合之内莫不同原共流沐浴德【师古曰原水泉之本也流者其末流也】禀卬太和枝附叶着【师古曰卬读曰仰着音直略反】譬犹木之殖山林鸟鱼之毓川泽【师古曰殖生也长也毓与育同】得气者蕃滋失时者苓落【师古曰苓与零同】参天墬而施化岂云人事之厚薄哉【师古曰墬古地字】今子处皇世而论战国耀所闻而疑所觌【师古曰觌见也音徒歴反】欲从旄敦而度髙虖泰山怀氿滥而测深虖重渊亦未至也【应劭曰尔雅前髙曰旄丘如覆敦者敦丘侧出曰氿泉正出曰滥泉师古曰敦音丁囘反度音徒各反氿音轨○萧该音义曰旄尔雅曰前髙后下曰旄丘诗有旄丘篇字林曰前髙后下曰堥丘此与尔雅同堥音毛又亡周反今人呼为务音乖僻多矣氿滥旧作泛槛韦昭曰水侧出曰防泉音范涌出曰滥泉音槛宋祁曰未至字下当有后下字注文正出当作上出字】賔曰若夫鞅斯之伦衰周之凶人既闻命矣敢问上古之士处身行道辅世成名可述于后者黙而已虖主人曰何为其然也昔咎繇谟虞箕子访周【师古曰访亦谋】言通帝王谋合圣神殷说梦发于傅岩周望兆动于渭濵【师古曰说傅说也解已在前望谓太公望即吕尚也钓于渭水文王将出猎卜之曰所得非龙非螭非豹非罴乃帝王之辅果遇吕尚于渭阳与语大恱曰吾太公望子久矣故号曰太公望】齐甯激声于康衢汉良受书于邳沂【郑氏曰五逹曰康四逹曰衢晋灼曰沂崖也下邳水之崖也师古曰齐戚也声激谓叩角所歌也沂音牛斤反○萧该音义曰康韦昭曰五逹为康呼坑反该案事出尔雅该读康如字未详韦氏音沂韦昭作垠曰垠限也谓桥也吾恩反】皆竢命而神交匪词言之所信【师古曰信合韵音新○萧该音义曰词字书曰古辞字】故能建必然之防展无穷之勲也近者陆子优繇新语以兴【郑氏曰优繇不仕也师古曰繇读与由同】董生下帷发藻儒林刘向司籍辩章旧闻扬雄覃思法言太【师古曰覃大也深也】皆及峕君之门闱究先圣之壶奥【应劭曰宫中门谓之闱宫中巷谓之壶师古曰壶音苦本反】婆娑虖术蓺之场休息虖篇籍之囿以全其质而发其文用纳虖圣听列炳于后人斯非其亚与【师古曰亚次也与读曰欤】若廼夷抗行于首阳惠降志于辱仕【师古曰夷伯夷也恵柳下恵也辱仕谓为士师三黜也】顔耽乐于箪瓢孔终篇于西狩【师古曰谓作春秋止于麟也狩合韵音守○萧该音义曰箪瓢字书曰箪笥也一曰卜筐丁安反瓢蠡也父幺反】声盈塞于天渊真吾徒之师表也且吾闻之壹隂壹阳天墬之方【师古曰坠古地字】廼文廼质王道之纲有同有异圣喆之常故曰慎修所志守尔天符委命共已味道之腴【师古曰共读曰恭腴肥也】神之听之名其舍诸【师古曰舍废也诸之也言修志委命则明神听之佑以福禄自然有名永不废也】賔又不闻龢氏之璧韫于荆石【师古曰龢古和字也韫亦藏也音于粉反】隋侯之珠臧于蜯蛤虖【师古曰蜯即蚌字也音平项反蛤音工合反○萧该音义曰蜯蛤字书蜯蜃属也歩顶反蛤燕雀化所作也秦曰牡蛎】歴世莫眡不知其将含景耀吐英精旷千载而流夜光也应龙于潢污鱼鼋媟之【师古曰应龙龙有翼者潢污停水也媟谓侮狎之也潢音黄污音乌】不覩其能奋灵德合风云超忽荒而躆颢苍也【师古曰躆以足据持也颢颢天也元气颢污故曰颢天其色苍苍故曰苍天躆音防○萧该音义曰躆案字书无足旁豦字犹应是踞字字书踞蹲也已恕反颢字林曰颢白貌也音昊楚辞昊白颢颢该案尔雅曰春曰苍天夏曰昊天今作颢者此古书假借用耳】故夫泥蟠而天飞者应龙之神也先贱而后贵者龢隋之珍也峕闇而久章者君子之真也【师古曰时闇有时而闇也】若廼牙旷清耳于管弦离娄眇目于豪分【师古曰牙伯牙也旷师旷也离娄明目者也眇细视也】逢蒙絶技于弧矢班输巧于斧斤【师古曰逢防古善射者也班输即鲁公输班也一説班鲁班也与公输氏为二人也皆有巧蓺也古乐府云谁能为此器公输与鲁班専也一曰竞也音角○萧该音义曰巧韦昭曰犹専也该案音较晋灼音义作防字云刘氏云防效也或言极也晋灼曰防见也尽也】良乐轶能于相驭乌获抗力于千钧【师古曰良王良也乐伯乐也轶与逸同相相马也驭善驭也乌壮士也】龢鹊发精于鍼石研桑心计于无垠【孟康曰研古之善计也桑桑宏羊也师古曰和秦医和也鹊扁鹊也研计研也一号计倪亦曰计然垠厓也○萧该音义曰鍼字林曰鍼所以缝也之心反】仆亦不任厠技于彼列故宻尔自娱于斯文【师古曰宻静也安也】










　　前汉书巻一百上
　　前汉书卷一百上考证
　　叙传○【臣召南】按南史萧琛琛为宣城太守有北僧南渡惟赍一瓠芦中有汉书序传僧云三辅旧书相以为班固真夲琛固求得之其中多有异今者而纸墨甚古文字多如龙举之例非隶非篆琛甚秘之及为江夏太守以书饷鄱阳王范献于东宫又刘之遴传太子以汉书真夲令之遴与张缵到溉陆襄等参校异同之遴录其异状数十事其大畧云案古夲汉书称永平十六年五月二十一日己酉郎班固上而今夲无上书年月日子又案古夲叙传号为中篇今夲称为叙传又今夲叙载班彪事行而古夲云彪自有传臣按此说可疑后书固传固自永平中始受诏潜精积思二十余年至建初中始成然则永平十六年乃初受诏岂容即表上于朝乎又其父彪以建武中为徐令司徒掾望都长自不合列于前书所谓真夲必非实也意者好事之徒所为耶永平中何由有纸即此足破其妄汉书自初出即已盛行八表天文志阙曹大家且受诏以完其业然则今夲汉书确足据矣称叙传为中篇有何义乎
　　楚人谓虎班其子以为号注师古曰子文之子鬭班亦为楚令尹○胡三省曰左传庄三十年申公鬭班杀令尹子元而鬭谷于菟为令尹恐班非子文之子
　　车骑将军王音闻之以风丞相御史○通鉴考异曰按放传丞相宣御史大夫方进奏放过恶音以正月乙巳薨方进以三月丁酉为御史大夫然则风丞相御史者疑非音也
　　危自上起伤不及下故王氏之贵云云○按后书于此条问答字句稍有增损如危自上起二句后书倒载于王氏擅朝因窃位号之下又方今雄桀带州城者皆无七国世业之资下后书节诗云皇矣上帝四句又王命论全文后书但载其目而不述其文也
　　是故刘氏承尧之祚氏族之世着乎春秋注师古曰谓士会归晋云云○顾炎武曰左氏昭公二十九年传陶唐氏既衰其后有刘累者学扰龙于豢龙氏以事孔甲如师古注则又其苖裔也
　　既谇尔以告象兮○按文选字句间有异同此谇字选作讯又上圣寤而后拔兮寤字选作迕又发还师以成性兮性字选作命又帀三正而灭周周字选作姬又虽移盈然不忒选作虽移易而不忒又皓颐志而勿营勿营选作勿倾
　　潜神黙记恒以年嵗○按文选去此二句又煜霅其间者选作霅煜又说难既酋酋字选作遒又汉良受书于邳沂沂字选作圻又班输巧于斧斤选作摧巧注摧竭也



　　前汉书卷一百上考证
　　钦定四库全书
　　前汉书巻一百下
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　叙第七十下
　　固以为唐虞三代诗书所及世有典籍故虽尧舜之盛必有典谟之篇然后扬名于后世冠徳于百王【师古曰徳为百王之上也】故曰巍巍乎其有成功也焕乎其有文章也【师古曰此篇论语载孔子美尧舜之言也】汉绍尧运以建帝业至于六世史臣乃追述功徳私作本纪【师古曰谓武帝时司马迁作史记】编于百王之末厠于秦项之列太初以后阙而不录故探篹前记缀辑所闻【师古曰篹与撰同辑与集同】以述汉书起于髙祖终于孝平王莽之诛十有二世二百三十年综其行事旁贯五经上下洽通【师古曰固所撰诸表序及志经典之义在于是也】为春秋考纪表志凡百篇【师古曰春秋考纪谓帝纪也而俗之学者不详此文乃云汉书一名春秋考纪盖失之矣○刘奉世曰顔说亦非也考成也言以编年之故而后成纪表志非止于纪也语兼于下】其叙曰【师古曰自皇矣汉祖以下诸叙皆班固自论撰汉书意此亦依放史记之叙目耳史迁则云为某事作某本纪某列传班固谦不言作而改言述盖避作者之谓圣而取述者之谓明也但后之学者不晓此为汉书叙目见有述字因谓此文追述汉书之事乃呼为汉书述失之逺矣挚虞尚有此惑其余曷足怪乎】
　　皇矣汉祖纂尧之绪实天生徳聪明神武秦人不纲罔漏于楚【师古曰言秦失纲维故髙祖因时而起罔漏于楚谓项羽虽有害虐之心终免于患也一说楚王陈渉初起后又破灭也】爰兹发迹断蛇奋旅神母告符朱旗廼举粤蹈秦郊婴来稽首革命创制三章是纪应天顺民五星同晷【师古曰晷景也】项氏畔换黜我巴汉【孟康曰畔反也换易也不用义帝要换易与髙祖汉中也师古曰此说非也畔换强恣之貌犹言跋扈也诗大雅皇矣篇曰无然畔换】西土宅心战士愤怨【刘徳曰宅居也西方人皆居心于髙祖犹繋心也书曰惟众宅心晋灼曰西土关西也髙祖入关约法三章秦民大恱皆宅心髙祖】乘衅而运席卷三秦割据河山保此怀民【师古曰保安也怀民怀徳之人也】股肱萧曺社稷是经爪牙信布腹心良平龚行天罚赫赫明明述髙纪第一孝恵短世髙后称制罔顾天显吕宗以败【刘徳曰罔无也顾念也显明也言吕氏无念天之明道者徒念王诸吕以至于败亡】述恵纪第二髙后纪第三太宗穆穆允恭黙化民以躬帅下以徳农不供贡辠不收孥【张晏曰除民田租之税是不供贡也】宫不新馆陵不崇墓【师古曰墓合韵音谟】我徳如风民应如草【师古曰论语称孔子曰君子之徳风小人之徳草也故引以为辞】国富刑清登我汉道【师古曰登成也】述文纪第四
　　孝景莅政诸侯方命【孟康曰尚书云方命圯族言鲧之恶坏其族类吴楚七国亦然】克伐七国王室以定匪怠匪荒务在农桑着于甲令民用宁康【晋灼曰甲令即景纪令甲也】述景纪第五
　　世宗思祖业【师古曰晔盛貌也】畴咨熙载髦俊并作【师古曰畴谁也咨谋也熙兴也载事也谋于众贤谁可任用故能兴其事业也作起也】厥作伊何百蛮是攘【师古曰攘郤也】恢我疆宇外博四荒【师古曰恢广也博大也】武功既抗亦迪斯文【刘徳曰迪进也】宪章六学统壹圣真封禅郊祀登秩百神【○宋祁曰秩当作祭】协律改正飨兹永年【张晏曰改正谓从建寅之月也】述武纪第六
　　孝昭幼冲冡宰惟忠燕盖诪张实叡实聪【如淳曰诪音辀应劭曰诪张诳也】辠人斯得邦家和同述昭纪第七
　　中宗明明夤用刑名【邓展曰夤敬也】时举傅纳听断惟精【李竒曰时是也于是时也选用贤者师古曰傅读曰敷虞书舜典曰敷纳以言敷陈也谓有陈言者则纳而用之○刘奉世曰时举谓时而飏之也】柔逺能迩燀燿威灵【师古曰虞书舜典曰柔逺能迩柔安也能善也故引之云燀炽也音充善反】龙荒幕朔莫不来庭【孟康曰谓白龙堆荒服沙幕也师古曰龙匈奴祭天龙城非谓白龙堆也朔北方也】丕显祖烈尚于有成【师古曰丕大也烈业也】述宣纪第八
　　孝元翼翼髙明柔克【师古曰翼翼敬也尚书洪范云髙明柔克谓人虽有髙明之度而当执柔乃能成徳也叙言元帝有柔克之姿也】賔礼故老优繇亮直【师古曰故老谓贡禹薛广徳也优繇谓寛容也亮直谓朱云也繇与由同】外割禁囿内损御服离宫不卫山陵不邑【张晏曰不徙民着县也】阉尹之呰秽我明徳【如淳曰任恭石显使为政以病其治也师古曰谓宫人为阉者言其精气奄闭不泄也一曰主奄闭门者尹正也呰与疵同○萧该音义曰韦昭呰作防字云子尔反刘氏云摧效也或言极也晋灼曰防见也尽也使为政以病其治也今汉书本或误作疵字或作呰字】述元纪第九
　　孝成煌煌临朝有光威仪之盛如圭如璋壸闱恣赵朝政在王【师古曰赵谓赵皇后及昭仪也王谓外家王凤王音等】炎炎燎火亦允不阳【张晏曰天子盛威若燎火之阳今委政王氏不炎炽矣师古曰允信也○宋祁曰邵本如字作燎亦字作光】述成纪第十
　　孝哀彬彬克防威神【师古曰彬彬文质备也言哀帝忿孝成之时权在臣下故自防持其威神也防执取也其字从手如淳曰防音篮】雕落洪支底剭鼎臣【服防曰雕落洪支废退王氏也底致也周礼有屋诛诛大臣于屋下不露也易曰鼎折足其形渥凶谓诛朱博王嘉之属也晋灼曰剭刑也师古曰剭者厚刑谓重诛也音握服言屋下失其义也○刘奉世曰洪支谓东平王云非王氏也】婉娈董公惟亮天功大过之困实挠实凶【应劭曰以董贤为三公乃欲共成天功也易大过卦栋挠凶言以小材而为栋梁不堪其任至于折挠而凶也师古曰婉娈美貌亮助也尚书舜典曰夤亮天功故引之也挠曲也音女教反】述哀纪第十一
　　孝平不造新都作宰不周不伊防我四海【师古曰造成也遭家业不成周颂曰闵予小子遭家不造故引之也言其自号宰衡而无周公伊尹之志也】述平纪第十二
　　汉初受命诸侯并政制自项氏十有八姓述异姓诸侯王表第一
　　太祖元勲啓立辅臣支庶藩屏侯王并尊述诸侯王表第二
　　侯王之祉祚及宗子公族蕃滋支叶硕茂【师古曰茂合韵音莫口反】述王子侯表第三
　　受命之初赞功剖符奕世业爵土廼昭【师古曰赞功佐命之功也奕大也】述髙恵髙后孝文功臣侯表第四
　　景征吴楚武兴师旅后昆承平亦有绍土【师古曰言景武之时以军功故封侯者多昭宣以后虽承平尚有以勲爵土者也○宋祁曰监本浙本越本作亦犹有绍】述景武昭宣元成哀功臣侯表第五
　　亡徳不报爰存二代【应劭曰二代二王后也师古曰二代谓殷周也言徳泽深逺故至汉朝其子孙又受茅土以奉祭祀】宰相外戚昭韪见戒【张晏曰韪是也明其是者戒其非也韦昭曰昭明也韪是也】述外戚恩泽侯表第六
　　汉廸于秦有革有因【刘徳曰廸至也】觕举僚职并列其人【晋灼曰觕音麄觕之觕师古曰觕音才户反谓大略也】述百官公卿表第七
　　篇章博举通于上下略差名号九品之叙述古今人表第八
　　元元本本数始于一【张晏曰数之元本起于初九之一也】产气黄钟造计秒忽【刘徳曰秒禾芒也忽蜘蛛网细者也师古曰秒音眇其字从禾】八音七始五声六律【刘徳曰七始天地四方人之始也师古曰解在礼乐志】度量权衡歴算逌出【师古曰逌古攸字也攸所也】官失学微六家分乖【刘徳曰六家谓黄帝颛顼夏殷周鲁歴也】壹彼壹此庶研其防述律歴志第一
  </div>
  <div class="pagination">
   <a href="前汉书_page71.html">
    上一页
   </a>
   <span>
    ...
   </span>
   <a href="前汉书_page67.html">
    67
   </a>
   <a href="前汉书_page68.html">
    68
   </a>
   <a href="前汉书_page69.html">
    69
   </a>
   <a href="前汉书_page70.html">
    70
   </a>
   <a href="前汉书_page71.html">
    71
   </a>
   <span class="current-page">
    72
   </span>
   <a href="前汉书_page73.html">
    73
   </a>
   <a href="前汉书_page74.html">
    74
   </a>
   <a href="前汉书_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
