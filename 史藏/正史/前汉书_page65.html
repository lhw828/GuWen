<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 65 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 65 页/共 74 页
  </h1>
  <div class="content">
   前汉书卷八十七上
　　前汉书卷八十七上考证
　　扬雄传上不知伯侨周何别也○顾炎武曰谓不知是何王之别子
　　客有荐雄文似相如者○宋祁曰雄文则线竹颂也○按线竹颂当作绵竹颂
　　厥髙庆而不可虖疆度○【臣召南】按疆度昭明文选作弥度注曰弥终也又列新雉于林薄选作新荑又施靡虖延属选作迆靡又軮轧选作坱圠瞵防选作璘防掍成选作混成棍根选作棍枇王尔选作王茧流瑕选作流霞清卢选作清矑大抵选所用多近字也
　　臯伊之徒冠伦魁能函甘棠之惠○刘攽曰能属上句【臣召南○】按文选以冠伦魁能为句则刘攽説是也
　　师古误以魁字断句而以能字下连函甘棠之惠甚属牵强
　　灵屖迟兮○按选作灵栖迟兮
　　枝鹊露寒○按枝鹊应作鳷鹊司马相如传可证也峤髙举而大兴○【臣召南】按峤字文选作矫又营合围防选作为防又建九流选作九旒又校骑万师选作狡骑又娭涧门选作嬉涧间又沈沈容容选作沇沇溶溶又噍噍昆明选作昆鸣又承民乎农桑选作人乎农桑又劝之以弗迨选作弗怠
　　天弧发射注张晏曰天弧虚危上二星也○按注误弧星在参星南








　　前汉书卷八十七上考证
　　钦定四库全书
　　前汉书卷八十七下
　　汉　　兰　　台　　令　　史班　固撰唐正议大夫行袐书少监琅邪县开国子顔师古注
　　扬雄传下第五十七下
　　明年上将大夸胡人以多禽兽秋命右扶风发民入南山西自襃斜东至农南汉中【师古曰襃斜南山二谷名也汉中今梁州也斜音弋奢反○宋祁曰李善云明年谓作羽猎赋之明年即汉书成纪云元延二年冬幸长杨宫从胡客大校猎是也七畧云羽猎赋永始三年十二月上然永始三年去校猎之歳首尾四载谓之明年疑班固误也又七略云长杨赋绥和元年上绥和在校猎后四歳无容元延二年校猎绥和元年赋又疑七畧误】张罗罔罝罘捕熊罴豪猪虎豹狖玃狐莵麋鹿【师古曰狖似猕猴仰鼻而长尾玃亦猕猴类也长臂善搏玃身长金色狖音弋授反玃音镢○宋祁曰李善云山海经曰竹山有兽其状如豚白毛毛大如笄而黒端以毛射物名豪彘窦萃云状如猬大如豚】载以槛车输长杨射熊馆【师古曰长杨宫名也在盩厔县其中有射熊馆○宋祁曰射诸诠音食射反】以罔为周阹【李竒曰阹禽兽围陈也师古曰阹音祛○宋祁曰阹陈武音古业反】纵禽兽其中令胡人手搏之自取其上亲临观焉是时农民不得敛雄从至射熊馆还上长杨赋聊因笔墨之成文章故借翰林以为主人子墨为客卿以风【师古曰借借也风读曰讽】其辞曰子墨客卿问于翰林主人曰盖闻圣主之养民也仁霑而恩洽动不为身【师古曰言忧百姓也】今年猎长杨先命右扶风左太华而右襃斜【师古曰太华即西岳华山】防嶻嶭而为弋纡南山以为罝【师古曰嶻嶭即所谓嵳峩山也在京师之北凡言此者示猎围之寛广也嶻嶭音截齧又音才葛反又音五葛反】罗千乗于林莽列万骑于山隅【师古曰草乎曰莾】帅军踤阹锡戎获胡【师古曰踤足蹵之也锡戎获胡言以禽兽赋戎狄令胡人获取之踤音才恤反】搤熊罢拕豪猪【师古曰搤捉持之也豪猪一名帚豲也自为牝牡者也搤音戹陀音陀豲音桓○宋祁曰拕诸诠音他】木雍枪累以为储胥【苏林曰木拥栅其外又以竹枪累为外储也服防曰储胥犹言有余也师古曰储峙也胥须也以木拥枪及累绳连结以为储胥言有储畜以待所须也枪音干羊反累音力佳反○宋祁曰黄朝英云汉武作储胥馆储胥犹言皇居也不必言有储蓄以待时须也甘泉赋云近则洪崖旁皇储胥弩阹皆宫馆名】此天下之穷览极观也虽然亦颇扰于农民三旬有余其廑至矣【师古曰廑古勤字】而功不图【张晏曰不可图画以示后人师古曰此説非也图谋也言百姓其勤劳矣而不见谋赡恤之事】恐不识者外之则以为娱乐之游内之则不以为干豆之事【师古曰干豆三驱之一也干豆者言为脯羞以充实豆荐宗庙】岂为民乎哉且人君以默为神澹泊为德【师古曰澹泊安静也澹音徒滥反泊音歩各反又音魄】今乐远出以露威灵【师古曰露谓显暴不深固】数揺动以罢车甲【师古曰罢读曰疲】本非人主之急务也蒙窃或焉【师古曰蒙自谓蒙蔽也】翰林主人曰吁谓之兹邪【师古曰吁疑怪之辞也谓兹邪犹云何为如此也吁音于】若客所谓知其一未睹其二见其外不识其内者也仆尝倦谈不能一二其详【师古曰详悉也】请略举凡而客自览其切焉【师古曰凡大指也切要也】客曰唯唯主人曰昔有彊秦封豕其士窫窳其民凿齿之徒相与摩牙而争之【应劭曰淮南子云尧时窫窳封豨凿齿皆为民害窫窳类防虎爪食人服防曰凿齿齿长五尺似凿亦食人李竒曰以喻秦贪婪残食其民也师古曰封大也窫音于黠反窳音愈】豪俊麋沸云扰羣黎为之不康【师古曰黎众康安也】于是上帝眷顾高祖髙祖奉命顺斗极运天关横钜海票昆仑【师古曰票犹言揺动也音匹昭反○宋祁曰票诸诠音匹妙反】提劒而叱之所麾城搟邑下将降旗【李竒曰搟音车幰之幰师古曰搟举手拟之也○宋祁曰韦昭曰并也音芟萧该案李善云郑注礼记曰搟之言芟也字林曰搟山槛反吕向云苍颉篇曰摲指取也】一日之战不可殚记【师古曰殚尽也不可尽记言其多也】当此之勤头蓬不暇疏【师古曰蓬谓髪乱如蓬也○宋祁曰疏与梳疑古通用】饥不及餐鞮鍪生虮虱介胄被霑汗【师古曰鞮鍪即兠鍪也鞮音丁奚反鍪音牟虮音居岂反○宋祁曰李善云韩子曰攻战无已甲胄生虮虱汗文选协韵音寒】以为万姓请命虖皇天乃展民之所诎振民之所乏【师古曰展申也振起也○宋祁曰诸诠曰诎古屈字】规亿载恢帝业七年之间而天下密如也【师古曰密静也○宋祁曰李善云髙祖五年诛羽自六年至十二年崩凡七载】逮至圣文随风乗流方垂意于至宁躬服节俭绨衣不敝革鞜不穿【师古曰言不穿敝而已无取纷华也鞜革履音踏○宋祁曰注文言字下当有茍字履字下当有也字】大夏不居木器无文【师古曰大夏夏屋也】于是后宫贱瑇而疎珠玑却翡翠之饰除雕瑑之巧【师古曰瑑刻镂也瑑音篆】恶丽靡而不近斥芬芳而不御【师古曰斥却也】抑止丝竹晏衍之乐憎闻郑衞幼眇之声【师古曰衍音弋战反幼音一笑反眇音妙】是以玉衡正而太阶平也【师古曰玉衡天仪也太阶解在东方朔传】其后熏鬻作虐东夷横畔【师古曰鬻音弋六反横音胡孟反】羌戎睚眦闽越相乱【师古曰睚眦瞠目貌睚音五懈反眦音仕懈反睚字或作矔矔者怒其目眦也音工唤反○宋祁曰萧该案晋灼音义睚作矔苏林音贯习之贯晋灼曰扬雄方言瞠目曰矔该案方言曰矔瞠目也梁益之间瞠目曰矔音光旦反】遐萌为之不安中国蒙被其难【师古曰遐逺也】于是圣武勃怒爰整其旅廼命骠衞【师古曰骠骠骑霍去病衞衞靑也○宋祁曰骠越本及诸本并作票】汾沄沸渭云合电发【师古曰汾沄沸渭奋击皃汾音纷沄音云】猋腾波流机骇蠭轶【师古曰猋疾风也腾举也蠭与锋同轶过也如机之骇如蠭之过言其疾也轶与逸同】疾如奔星击如震霆【师古曰霆雷之急者霆音廷】砰轒輼破穹庐【应劭曰轒輼匈奴车也师古曰穹庐毡帐也轒音扶云反輼音于云反○宋祁曰砰字当作碎字】脑沙幕防余吾【师古曰脑涂沙幕地防入余吾水言其大破死亡防古髓字】遂猎乎王廷【孟康曰匈奴王廷也○宋祁曰姚本无乎字】橐它烧蠡【张晏曰蠡干酪也以为酪母烧之坏其飬生之具也师古曰音覔蠡音黎又音来戈反】分梨单于磔裂属国【师古曰梨与剺同谓剥析也剺音力私反】夷阬谷防卤莽刋山石【师古曰卤莽浅草之地也阬音口衡反莽音莫戸反】蹂尸舆厮系累老弱【师古曰言已死则蹂践其尸破伤者则舆之而行也厮破折也音斯累音力追反○刘奉世曰舆舆隶厮厮卒也】兖鋋瘢耆金镞滛夷者数十万人【如淳曰兖括也孟康曰瘢耆马脊创瘢处也苏林曰以耆字为着字着音愤之着镞着其头也师古曰鋋铁矜小矛也夷过伤也据如孟氏之説则箭括及鋋所中皆有创瘢于耆而被金镞过伤者复众也如苏氏以耆字为着字依其所释则括及鋋所伤皆有瘢又着金镞于头上而过伤者亦多矣用字既别分句不同据今书夲多作耆字冝从孟説鋋音蝉又音延着音竹略反矜音巨巾反○臣佖曰按字书无兖字今俗以为兖州字本作沇此兖鋋合作鈗鋋许慎説文鈗字注曰侍臣所执兵从金允声周书曰一人冕执鈗读若允与鋋字相次又案今文尚书云一人冕执鋭孔安国传云鋭矛属也疑孔安国之时旧是鈗字后传写作鋭耳説文鋭芒也亦与矛不类矣汉书相承疑误书为兖字如淳注释乃云兖括也顔师古又依孟康所説为箭括即愈无所据且箭括非刃岂与鋋小矛同可以伤夷人乎此兖字故合作鈗宋祁曰南本亦云愤之着予以意求之当云耆音着帻之着此最为允愤作帻添一着字】皆稽颡树颔扶服蛾伏【如淳曰叩头时项下向则颔树上向也师古曰树竖也颔音胡感反服音蒲北反蛾与蚁同蛾伏者言其伏如虫蚁也○宋祁曰萧该音义案韦昭曰稽颡树颔当依古本作犁颡树颔犁颡颡也树颔颔触土也今作稽颡传冩误耳服诸诠音扶北反】二十余年矣尚不敢惕息【师古曰惕息惧而小息也息出入气也】夫天兵四临幽都先加【师古曰幽都北方谓匈奴】回戈邪指南越相夷【师古曰夷伤也一曰平殄也】靡节西征羌僰东驰是以遐方疏俗殊邻絶党之域【师古曰疏亦逺也邻邑也】自上仁所不化茂德所不绥莫不蹻足抗手请献厥珍【师古曰蹻举也音矫】使海内澹然【师古曰澹安也音徒滥反】永亡边城之灾金革之患今朝廷纯仁遵道显义并包书林圣风云靡【师古曰靡合韵音武义反】英华沈浮洋溢八区普天所覆莫不沾濡士有不谈王道者则樵夫笑之【师古曰樵夫采樵之人】故意者以为事罔而不杀物靡盛而不【师古曰罔靡皆无也杀衰也音所例反】故平不肆险安不忘危【服防曰肆弃也师古曰肆放也不放心于险而常思念也○宋祁曰李善云孙卿子曰平则虑险安则虑危】廼时以有年出兵整舆竦戎【师古曰有年有丰年也因丰年而时出兵也竦劝也○宋祁曰注文有丰年有字当删】振师五莋习马长杨【师古曰振亦整也莋与柞同○宋祁曰莋文选音作】简力狡兽校武票禽【师古曰校计量也票禽轻疾之禽也票音频妙反又音匹妙反○宋祁曰简李善曰尔雅曰简择也贾逵国语注曰简习也骠越本别本并作票】廼萃然登南山瞰乌弋【晋灼曰萃集也服防曰三十六国乌弋最在其西师古曰瞰逺视也音口滥反】西厌月东震日域【服防曰音窟穴之窟月月所生也师古曰日域日初出之处也厌音一渉反】又恐后世迷于一时之事常以此取国家之大务滛荒田猎陵夷而不御也【师古曰御止也○宋祁曰取当作为】是以车不安轨日未靡旃从者仿佛骩属而还【张晏曰从者见仿佛委释廻旋师古曰车不安轨未及止也日未靡旃不移景也仿佛读曰髣髴骩古委字也属音之欲反还读曰旋○宋祁曰轨越本作轫注同】亦所以奉太宗之烈遵文武之度复三王之田反五帝之虞【师古曰虞与娱同合韵音牛具反】使农不辍耰工不下机【师古曰耰摩田之器也音忧○宋祁曰耰当作櫌】婚姻以时男女莫违【师古曰已觧于上也】出恺弟行简易【师古曰易合韵音弋赤反】矜劬劳休力役见百年存孤弱帅与之同苦乐然后陈钟鼓之乐鸣鼗磬之和建碣磍之虡【孟康曰碣磍刻猛兽为之故其形碣磍而盛怒也师古曰鼗古鼗字鼗小鼔也碣音一辖反磍音辖○宋祁曰孟武云刻作猛兽其形碣磍而威怒也】拮隔鸣球掉八列之舞【师古曰拮隔撃考也鸣球玉磬也掉摇也摇身而舞也一曰拮隔弹鼓也鸣球以玉餙琴瑟也拮音居黠反球音求又音虬掉音徒钓反○宋祁曰隔韦昭云古文为击萧该音击鸣球韦昭曰玉磬也掉广雅曰振迅也八列李善云八佾也】酌允铄肴乐胥【张晏曰允信也铄美也言酌信义以当酒帅礼乐以为肴也师古曰小雅车攻之诗曰允矣君子展也大成周颂酌之诗曰于铄王师小雅桑扈之诗曰君子乐胥故引之为言也胥音先吕反】听庙中之雍雍受神人之福祜【师古曰大雅思齐之诗曰雍雍在宫肃肃在庙小雅桑扈之诗曰受天之祜祜福也音户○宋祁曰祜考作祐音右】歌投颂吹合雅其勤若此故真神之所劳也【师古曰大雅旱麓之诗曰恺弟君子神所劳矣劳谓劳来之犹言劝勉也故雄引之云劳音郎到反○宋祁曰麓旧鹿刊误改作麓】方将俟元符【师古曰元善也符瑞也】以禅梁甫之基增泰山之髙延光于将来比荣乎往号岂徒欲滛览浮观驰骋稉稻之地【○宋祁曰稉古作粇】周流梨栗之林蹂践刍荛夸诩众庶盛狖玃之多麋鹿之获哉且盲不见咫尺【○宋祁曰盲字下当有者字】而离娄烛千里之隅【师古曰离娄古明目者一号离朱烛照也○宋祁曰娄力朱反】客徒爱胡人之我禽兽曾不知我亦已获其王侯言未卒墨客降席再拜稽首曰大哉体乎允非小子之所能及也【师古曰允信也】廼今日发蒙廓然已昭矣哀帝时丁傅董贤用事诸附离之者或起家至二千石【师古曰离着也音丽】时雄方草太【○宋祁曰草字下当有创字】有以自守泊如也【师古曰泊安静也音歩各反】或謿雄以尚白【师古曰黒色也言雄作之不成其色犹白故无禄位也○宋祁曰或字上当有人字】而雄解之号曰觧謿其辞曰客謿扬子曰吾闻上世之士人纲人纪【师古曰为众人之纲纪也】不生则巳生则上尊人君下荣父母析人之圭儋人之爵【师古曰析亦分也儋荷负也】懐人之符分人之禄纡靑拕紫朱丹其毂【师古曰靑紫谓绶之色也纡萦也拕曵也拕音吐贺反又音徒可反○萧该音义曰拕徒何反又音他】今子幸得遭明盛之世处不讳之朝与羣贤同行【师古曰同行谓同行列】歴金门上玉堂有曰矣【应劭曰金门金马门也晋灼曰黄图有大玉堂卜玉堂殿也】曾不能画一竒出一防上説人主下谈公卿目如燿星【○宋祁曰越本燿作曜】舌如电光壹从壹衡论者莫当【师古曰从音子容反】顾而作太五千文【师古曰顾反也】支叶扶疎独説十余万言【师古曰扶疏分布也】深者入黄泉髙者出苍天大者含元气纤者入无伦【师古曰纤防之甚无等伦】然而位不过侍郎擢才给事黄门【师古曰才浅也言仅得之也才音才】意者得毋尚白乎何为官之拓落也【师古曰拓落不耦也拓音托】扬子笑而应之曰客徒欲朱丹吾毂不知一跌将赤吾之族也【师古曰跌足失厝也见诛杀者必流血故云赤族跌音徒结反○宋祁曰窦革云古人谓空尽无物曰赤如赤地千里南史称其家赤贫是也赤族言尽杀无遗师古注以为流血赤其族大谬】往者周罔觧结羣鹿争【师古曰谓战国时诸侯也】离为十二合为六七【师古曰十二谓鲁卫齐楚宋郑燕秦韩赵魏中山也六七者齐赵韩魏燕楚六国及秦为七也】四分五剖并为战国【晋灼曰道其分离之意四分则交五而裂如田字○宋祁曰剖韦本作疋力反字林判也】士无常君国亡定臣得士者富失士者贫矫翼厉翮恣意所存【师古曰言来去如鸟之飞各任所息也○宋祁曰注文任当作止】故士或自盛以橐或凿坏以遁【应劭曰自盛以橐谓范睢也凿坏谓顔阖也鲁君闻顔阖贤欲以为相使者往聘因凿后垣而亡坏壁也苏林曰坏音陪师古曰又音普回反○萧该音义曰后垣该案作后坏】是故驺衍以颉亢而取世资【应劭曰衍齐人也著书所言皆大事故齐人曰谈天衍逰诸侯所言则以为迂濶逺于事情然终不屈尝仕于齐位至卿师古曰颉亢上下不定也颉音下结反亢音胡浪反○宋祁曰晋本颉旁从手音挈今不用李善云颉亢竒怪之辞】孟轲虽连蹇犹为万乗师【张晏曰连蹇难也言值世之屯难也师古曰连音辇】今大汉左东海【应劭曰防稽东海也】右渠搜【服防曰西戎国也应劭曰禹贡析支渠搜属雍州在金城河间之西】前畨禺【应劭曰畨禺南海郡张晏曰南越王都也】后陶涂【如淳曰小国也师古曰駼騊马出北海上今此云后陶涂则是北方国名也本国出马因以为名今书本陶字有作椒者流俗所改○宋祁曰畨苏林音藩注文马字上当有此字】东南一尉【孟康曰防稽东部都尉也】西北一【孟康曰炖煌玉门关也】徽以紏墨制以质鈇【师古曰言有罪者则系于徽墨尤恶者则斩以鈇质也徽紏墨皆绳也质鍖也鈇莝刃也音肤鍖音竹林反○萧该音义曰徽旧作嶶应劭曰徽音以绳嶶弩之嶶该案音挥】散以礼乐风以诗书【师古曰风化也】旷以岁月结以倚庐【孟康曰在倚庐行服三年也应劭曰汉律以不为亲行三年服不得选举师古曰倚庐倚墙至地而为之无楣柱倚音于绮反】天下之士雷动云合鱼鳞杂袭咸营于八区【师古曰八区八方也】家家自以为稷契人人自以为咎繇戴縰垂缨而谈者皆拟于阿衡【师古曰縰韬髪者也音山尔反】五尺童子羞比晏婴与夷吾【师古曰夷吾管仲也羞比之以其不为王者之佐】当涂者入靑云失路者委沟渠旦握权则为卿相夕失埶则为匹夫譬若江湖之雀勃觧之鸟乗鴈集不为之多防凫飞不为之少【应劭曰乗鴈四鴈也师古曰雀字或作厓鸟字或作岛岛海中山也其义両通乗音食证反○宋祁曰一本勃觧旁有水字萧该音义曰案字林渤澥海别名也字旁宜安水】昔三仁去而殷虚【师古曰论语称微子去之箕子为之奴比干谏而死孔子曰殷有三仁焉虗空也一曰虗读曰墟言其亡国为丘墟】二老归而周炽【应劭曰二老伯夷太公也】子胥死而吴亡种蠡存而粤伯【师古曰伯读曰霸】五羖入而秦喜乐毅出而燕惧【师古曰五羖谓百里奚也买以羖羊之皮五故称五羖也】范睢以折折而危穰侯【晋灼曰折古拉字也】蔡泽虽噤吟而笑唐举【师古曰噤吟顉颐之貌泽从唐举相谓之曰圣人不相殆先生乎泽曰吾自知富贵噤音钜锦反吟音鱼锦反举合韵音居御反】故当其有事也非萧曹子房平勃樊霍则不能安当其亡事也章句之徒相与坐而守之亦亡所患【师古曰章句小儒也患合韵音胡关反】故世乱则圣哲驰骛而不足世治则庸夫髙枕而有余夫上世之士或觧缚而相【孟康曰管仲也】或释褐而傅【孟康曰寗戚也○宋祁曰李善云墨子曰傅説被褐索庸筑傅岩武丁得之举以为三公】或倚夷门而笑【应劭曰侯嬴也为夷门卒秦伐赵赵求救无忌将十余人往辞嬴嬴无所戒更还嬴笑之以谋告无忌也】或横江潭而渔【服防曰渔父也师古曰江潭而渔潭音寻渔合韵音牛助反○宋祁曰注文江潭而渔四字当删旧服防字作师古今改乂刘渊林注左思魏都赋曰潭渊也屈平卜居曰横江潭而渔龚子曰观渊林之所引则知子云之言实本于原也然今卜居无此语岂今楚辞非古全本也楚人名深曰潭渊林亦以潭为渊即当音徒南反若从师古音寻则是水之旁深者耳恐非是】或七十説而不遇【应劭曰孔丘也】或立谈间而封侯【服防曰薛公也○宋祁曰李善云史记曰虞卿説赵孝成王再见为赵上卿故号为虞卿谯周曰食邑于虞也】或枉千乗于陋巷【应劭曰齐有小臣稷桓公一日三至而不得见从者曰可以止矣桓公曰士之傲爵禄者固轻其主主傲霸王者亦轻其士纵彼傲爵禄者吾庸敢傲霸王乎遂见之○宋祁曰注文纵彼傲爵禄者者字当删】或拥帚彗而先驱【应劭曰邹衍之燕昭王郊迎拥彗为之先驱也师古曰彗亦以扫者也音似歳反】是以士颇得信其舌而奋其笔【师古曰信读曰申】窒隙蹈瑕而无所诎也【李竒曰君臣上下有衅罅瑕隙乖离之渐则可抵而取也师古曰窒窒塞也罅音呼驾反】当今县令不请士郡守不迎师羣卿不揖客将相不俛眉【师古曰自髙抗也俛低也】言竒者见疑行殊者得辟【师古曰辟罪法○宋祁曰注末当有也字】是以欲谈者宛舌而固声欲行者拟足而投迹【师古曰宛屈也固闭也拟疑也】乡使上世之士处虖今【师古曰乡读曰向】防非甲科行非孝亷举非方正独可抗疏时道是非【师古曰抗举也谓上之也疏者疏条其事而言之疏音所据反】髙得待诏下触闻罢【师古曰报闻而罢之】又安得靑紫【○宋祁曰此下疑脱师古曰安焉也六字】且吾闻之炎炎者灭隆隆者絶观雷观火为盈为实天收其声地藏其热【师古曰炎炎火光也隆隆雷声也人之观火听雷谓其盈实终以天雷声地藏火热则为虗无言极盛者亦灭亡也】髙明之家鬼瞰其室【李竒曰鬼神害盈而福谦也师古曰瞰视也音口滥反】攫挐者亡黙黙者存【师古曰攫挐妄有搏执牵引也挐音女居反】位极者宗危自守者身全是故知知黙守道之极爰清爰静游神之廷【师古曰静合韵音才性反○宋祁曰景本作爰静爰清案注言合韵才性反则正文自合作爰清爰静也】惟寂惟寞守德之宅世异事变人道不殊彼我易时未知何如【李竒曰或能胜之】今子廼以鸱枭而笑鳯皇执蝘蜓而謿龟龙【师古曰蝘蜓蜥蜴也蝘音乌典反蜓音殄】不亦病乎子徒笑我之尚白吾亦笑子之病甚不遭防跗扁鹊【师古曰二人皆古良医也跗音甫无反○宋祁曰跗字下当有与字】悲夫客曰然则靡无所成名乎【师古曰靡亦无也】范蔡以下何必哉扬子曰范睢魏之亡命也折胁拉髂免于徽索【师古曰髂骨也徽绳也髂音格○萧该音义曰髂口亚反字林腰骨也】翕肩蹈背扶服入橐【师古曰翕敛也服音蒲北反○宋祁曰吕向曰翕肩畏惧貌睢初入秦道遇穰侯藏于王稽车中恐穣侯知之故惧也书传无蹈背之事扶服谓使扶持而入于橐中橐无底袋也】激卬万乗之主【如淳曰卬怒也言秦安得王独太后穰侯耳师古曰卬读曰仰○宋祁曰陈正敏云音昂激卬犹激励也】界泾阳抵穰侯而代之【苏林曰抵音纸界间其兄弟使疏应劭曰泾阳秦昭王弟贵用事也】当也【师古曰言当其际】蔡泽山东之匹夫也颔颐折頞涕涶流沫【师古曰颔曲颐也音钦○宋祁曰颔一作顉商敬顺曰顉驱音反又曲感反顉犹揺头也萧该音义颔作顩韦昭曰曲上曰顩音欺甚反该案字林曰顩丑也丘饮反与韦昭音同字林顩狭面鋭颐之貌也仓颉篇亦云顩丘敛反又吾检反頞字林曰鼻茎也一曷反涶卽唾也才卧反】西揖彊秦之相搤其咽炕其气附其背而夺其位【张晏曰蔡泽説范睢以功成身退祸福之机适值睢有间于王因荐以自代师古曰搤谓急持之咽颈也炕絶也咽音一千反炕音抗○宋祁曰附当作拊刘良曰拊背犹随后继迹也】时也【师古曰遇其时】天下已定金革已平都于雒阳娄敬委辂脱挽掉三寸之舌【师古曰辂音胡格反挽音晩掉音徒钓反觧在刘敬传】建不拔之防举中国徙之长安【师古曰不防谓其坚固不防也中国谓京师】适也【师古曰中其适】五帝垂典三王传礼百世不易叔孙通起于抱鼓之间【师古曰枹音孚】解甲投戈遂作君臣之仪得也【师古曰得其所】甫刑靡敝秦法酷烈【师古曰靡散也音縻】圣汉权制而萧何造律宜也【师古曰合其宜】故有造萧何律于唐虞之世则誖矣【师古曰誖乖也音布内反】有作叔孙通仪于夏殷之时则惑矣有建娄敬之防于成周之世则缪矣有谈范蔡之説于金张许史之间则狂矣夫萧规曹随【师古曰随从也言萧何始作规模曹参因而从之】留侯画防陈平出竒功若泰山向若阺隤【师古曰阺音氐巴蜀人名山旁堆欲堕落曰阺应劭以为天水陇氐失之矣氐音丁礼反○宋祁曰苏林阺音逦迤之迤弋尔反何承天亦云巴蜀谓山岸傍欲堕者为阺阺崩声闻数百里又龚畴曰按説文巴蜀名岸胁之傍着欲落者曰氐氐崩闻数百里引扬雄赋向若氐隤注云承切然则阺当作氐】唯其人之赡知哉亦防其时之可为也【师古曰非唯其人赡知乃防时之可为也】故为可为于可为之时则从为不可为于不可为之时则凶夫蔺先生收功于章台【孟康曰秦昭王赵成王饮于此台蔺相如前折昭王也晋灼曰相如献璧于此台师古曰晋説是也谓赍璧入秦秦不与赵地相如诡取其璧使人间以归赵也史记始皇本纪云章台在渭南而秦赵防饮廼在黾池非章台也孟説失之】四皓采荣于南山【师古曰荣者谓声名也一曰荣谓草木之英采取以充实】公孙创业于金马【孟康曰公孙对策于金马门】骠迹于祁连【师古曰霍去病也祁音子夷反】司马长卿窃訾于卓氏东方朔割名于细君【师古曰割损也言以肉归遗细君是损割其名○宋祁曰旧夲攷无祁连下注并司马十六字】仆诚不能与此数公者并故黙然独守吾太雄以为赋者将以风之【师古曰风读曰讽下以讽刺上也】必推类而言极丽靡之辞闳侈钜衍竞于使人不能加也【师古曰言专为广大之言】既廼归之于正然览者已过矣【师古曰言其末篇乃从之正道故观览之者但得浮华而无益于讽谏也】往时武帝好神仙相如上大人赋欲以风【师古曰风读曰讽○宋祁曰正文句末别本有也字今考作之字】帝反缥缥有陵云之志【师古曰缥音匹昭反】繇是言之赋劝而不止明矣【师古曰繇读与由同】又颇似俳优淳于髠优孟之徒【师古曰髠孟皆滑稽○宋祁曰注末当有者字】非法度所存贤人君子诗赋之正也于是辍不复为【师古曰辍止也】而大潭思浑天【师古曰潭深也浑天天象也浑音胡昆反】参摹而四分之【苏林曰三析而四分天之宿度甲乙也○刘敞曰参摹者首一二三也四分者首四重也宋祁曰参摹苏林音模字林曰摹广求也七具反注文三析下当更有析字】极于八十一旁则三摹九据【晋灼曰据今据字也据犹位也处也】极之七百二十九赞亦自然之道也故观易者见其卦而名之观者数其画而定之首四重者非卦也数也其用自天元推一昼一夜隂阳数度律歴之纪九九大运与天终始故三方九州二十七部八十一家二百四十三表七百二十九赞分为三卷曰一二三与泰初歴相应亦有颛顼之歴焉之以三防【苏林曰三三而分之师古曰音食列反】开之以休咎絣之以象类【晋灼曰絣杂也师古曰絣并也音幷○宋祁曰开越夲作关絣説文方并反字林布茎反缕布也】播之以人事【师古曰播布也】文之以五行拟之以道德仁义礼知无主无名【○刘敞曰当作无名今越本学官本作知名】要合五经茍非其事文不虗生为其泰曼漶而不可知【张晏曰曼音满漶音缓师古曰曼漶不分别皃犹言蒙鸿也曼音莫干反漶音奂】故有首冲错测攡莹数文掜图告十一篇【晋灼曰攡音离服防曰掜音睨师古曰攡音摛○萧该音义曰冲云八十一家相对若辐轮之冲也今汉书或误作衡者非也攡今汉书及韦昭晋灼音义并作攡字今字书无手傍离字今人读汉书相承以攡字音力支反案刘向别録扬雄经目有首冲错测舒不作攡字然字林云攡舒也攡音刃支反太经曰者幽攡万物而不见其形宋忠曰攡者张也与晋灼同掜服防音儿晋灼曰掜拟也字林五弟反庄子曰终日握之而手不掜司马彪曰但抱而握之手不捉也太经曰别一以掜于左手之小指又今人不见太经及别録以冲攡下有营数文掜图告问合十二篇今汉书祗有首冲错测攡营数文掜图告十一篇皆以觧剥问一篇故云十一该取未详是故述之龚畴曰太自汉宋衷作觧诂吴陆绩作释文范望作赞以至唐及国朝为之注觧及音义之类者非一家皆止有十一篇不知该所谓别録者果何书也冲亦不闻作衡当更问知者】皆以觧剥体离散其文章句尚不存焉【师古曰中之文虽有章句其防深妙尚不能尽存故觧剥而离散也○宋祁曰注文也字当作之刘敞曰言此十一篇财以离散文未有章句也】文多故不着观之者难知学之者难成客有难大深众人之不好也雄觧之号曰觧难其辞曰客难扬子曰凡著书者为众人之所好也美味期乎合口工声调于比耳【师古曰比和也音频二反】今吾子廼抗辞幽説闳意眇指【师古曰眇读曰妙】独驰骋于有亡之际而陶冶大鑪旁薄羣生【师古曰旁薄犹言荡薄也】歴览者兹年矣而殊不寤【师古曰兹益也兹年言其乆也不寤不晓其意○宋祁曰兹年及注中兹字并当从水旁】亶费精神于此而烦学者于彼【师古曰亶读曰但】譬画者画于无形者放于无声殆不可乎【师古曰放依也殆近也放音甫徃反】扬子曰俞【师古曰俞然也音逾】若夫闳言崇议幽防之涂盖难与览者同也昔人有观象于天视度于地察法于人者天丽且弥地普而深【师古曰丽着也日月星辰之所着也弥广也普遍也】昔人之辞廼玉廼金【师古曰贞实美丽如金玉也】彼岂好为艰难哉埶不得已也【师古曰已止也】独不见夫翠虬绛螭之将登虖天【师古曰虬螭觧并在前】必耸身于苍梧之渊不阶浮云翼疾风虚举而上升则不能撠胶葛腾九闳【师古曰撠挶也胶葛上清之气也腾升也九闳九天之门撠音防挶音居足反○萧该音义曰撠如淳曰撠着也胶葛大也韦昭曰撠音据畧反字林撠挶也挶撠持也撠音防】日月之经不千里则不能烛六合燿八纮【师古曰烛照也六合谓天地四方八纮八方之纲维也纮音宏】泰山之高不嶕峣则不能浡滃云而散歊烝【师古曰嶕峣髙皃也浡滃盛也滃云气皃歊烝气上出也嶕峣音樵尧浡音勃滃音一孔反歊音许照反○宋祁曰萧该音义曰韦昭曰歊气之见者也注文许照当作许昭】是以宓牺氏之作易也【师古曰宓音伏】緜络天地经以八卦文王附六爻【师古曰因而重之】孔子错其象而彖其辞然后发天地之臧定万物之基【○宋祁曰然后字下当有能字】典谟之篇雅颂之声不温纯深润则不足以扬鸿烈而章缉熈【师古曰造化鸿大也烈业也缉熈光明也】盖胥靡为宰【李竒曰造化之神宰割万物也张晏曰胥相也靡无也言相师以无为作宰者也】寂寞为尸【李竒曰道化以寂寞为主】大味必淡大音必希【师古曰淡谓无主味也音徒滥反】大语呌呌大道回【师古曰呌呌远声也回纡衍也】是以声之眇者不可同于众人之耳【眇读曰妙】形之美者不可棍于世俗之目【师古曰棍亦同也音胡本反】辞之衍者不可齐于庸人之听【师古曰衍旁广也】今夫者髙张急徽追趋逐耆则坐者不期而附矣【师古曰徽琴徽也所以表抚抑之处也追趋逐耆随所趋向爱嗜而追逐之也趋读曰趣耆读曰嗜】试为之施咸池揄六茎箫韶咏九成则莫有和也【师古曰揄引也和应也揄音逾和音胡卧反】是故钟期死伯牙絶破琴而不肯与众鼓【师古曰解在司马迁传】獶人亡则匠石辍斤而不敢妄斵【服防曰獶古之善涂塈者也施广领大袖以仰涂而领袖不污有小飞泥误着其鼻因令匠石挥斤而斵知匠石之善斵故敢使之也师古曰塈即今之仰泥也獶拭也故谓涂者为獶人獶音乃髙反又音廼回反今书本獶字有作郢者流俗改之塈音许既反】师旷之调钟竢知音者之在后也【应劭曰晋平公钟工者以为调矣师旷曰臣窃聼之知其不调也至于师涓而果知钟之不调是师旷欲善调之钟为后世之有知音○宋祁曰注文平公字下当有铸钟字】孔子作春秋几君子之前睹也【师古曰几读曰冀】老聃有遗言贵知我者希【师古曰老子德经云知我者希则我贵矣】此非其操与【师古曰与读曰欤】雄见诸子各以其知舛驰【师古曰舛相背】大氐诋訾圣人即为怪迂析辩诡辞以挠世事【师古曰大氐大归也诋訾毁也迂逺也析分也诡异也言诸子之书大归皆非毁周孔之教为巧辩异辞以搅乱时政也訾音紫迂音于挠音火髙反其字从手也○宋祁曰司马温公云大氐下脱不字又注文诡异也字下当有挠搅也三字】虽小辩终破大道而或众使溺于所闻而不自知其非也及太史公记六国歴楚汉讫麟止不与圣人同是非颇谬于经【师古曰颇普我反】故人时有问雄者常用法应之譔以为十三卷【师古曰譔与撰同○萧该音义曰字林譔专教也音论惟礼记音撰字书并音诠】象论语号曰法言法言文多不着独着其目【师古曰雄有序着篇之意】
　　天降生民倥侗颛蒙【郑氏曰童蒙无所知也师古曰倥音空侗音同颛与专同○萧该音义曰案字林及埤苍倥音曰防反侗音勑动反】恣于情性聪明不开训诸理【师古曰训告也】譔学行第一【○宋祁曰司马温公云行读如字】
　　降周迄孔成于王道【师古曰周周公旦也迄至也孔孔子也言自周公以降至于孔子设教垂法皆帝王之道○宋祁曰宋咸法言本迄作讫字林曰迄至也火乞反】终后诞章乖离诸子图防【师古曰言其后浇末虗诞益章乖于七十弟子所谋微妙之言○刘敞曰诞大也章法也言王道息而诸子起也○宋祁曰法言微作徽吴袐注云图谋也徽美也辨其异端而谋其徽美】譔吾子第二
　　事有本真陈施于亿【李竒曰布陈于亿万事也】动不克咸【李竒曰不能皆善也】本诸身譔修身第三【○宋祁曰法言亿作意温公云咸感也人欲陈施其意治化天下动而不能感人者盖由外逐浮伪内无本真不能正已以正物故当必本诸身也】
　　芒芒天道在昔圣考【李竒曰圣人能成天道○宋祁曰宋咸天作大】过则失中不及则不至不可奸罔【苏林曰罔诬也言不可作奸诬于圣道】譔问道第四
　　神心曶怳经纬万方【师古曰曶读与忽同○萧该音义曰怳音韦昭熈放反该案今音况为是】事系诸道德仁谊礼譔问神第五
　　明哲煌煌旁烛无疆【师古曰煌煌盛貌也烛照也无疆犹无极也】逊于不虞以保天命【李竒曰常行逊顺备不虞】譔问明第六
　　假言周于天地赞于神明【师古曰假至也○宋祁曰司马温公云李宗吴皆作遐光谓当作假刘敞曰案本书云吾寡见人之好假也则假当从充音遐假即遐也其首章曰吾寡见人之好假也指此矣】幽横广絶于迩言【李竒曰理过近世人之言也】譔寡见第七圣人聪明渊懿继天测灵冠于羣伦经诸范【师古曰经常也范法也○宋祁曰法言作范】譔五百第八【邓展曰五百歳圣人一出】
　　立政鼓众动化天下莫上于中和【邓展曰鼓亦动也】中和之在于哲民情【师古曰哲知也○宋祁曰司马温公云哲当作哲晢明也言将中和之政在先明民情】譔先知第九【○宋祁曰先景本作光】
　　仲尼以来国君将相卿士名臣参差不齐【师古曰言志业不同也参音林反】壹槩诸圣【师古曰以圣人大道槩乎槩音工代反○宋祁曰别本注文以字上有一字监本无又平字下当有之字】譔重黎第十
　　仲尼之后讫于汉道【○宋祁曰李轨注法言本讫作迄】德行顔闵股肱萧曹爰及名将尊卑之条称述品藻【师古曰品藻者定其差品及文质】譔渊骞第十一【○宋祁曰李轨注法言本无此序云与重共序张慈据子厚云汉书渊骞自有序慈疑宏范不见汉书中序故云共序子厚又云或班固所作宋咸云品歴世之臣以渊骞冠章首有意哉子云也有以长爵之逹弗逮乎广道之尊乎或云是篇与重共序然汉书有之疑非扬辞而班固实之也未知其据焉】
　　君子纯终领闻【李竒曰领理所闻也师古曰纯善也领令也闻名也言君子之道能善于终而不失令名】蠢迪检押【师古曰蠢动也迪道也由也检押犹隐括也言动由检押也音狎○宋祁曰司马温公云检押当作检柙】旁开圣则譔君子第十二
　　孝莫大于宁亲宁亲莫大于宁神宁神莫大于四表之驩心【师古曰宁安也言大孝之在于尊严祖考安其神灵所以得然者以得四方之外驩心】譔孝至第十三
　　赞曰雄之自序云尔【师古曰自法言目之前皆是雄本自序之文也】初雄年四十余自蜀来至游京师【○宋祁曰至字可删】大司马车骑将军王音竒其文雅召以为门下史荐雄待诏歳余奏羽猎赋除为郎给事黄门【○宋祁曰通鉴考异云雄自序云上方郊祠甘泉泰畤召雄待诏承明之庭奏甘泉赋其十二月奏羽猎赋事在元延元年时王音卒已乆盖王根也】与王莽刘歆并哀帝之初又与董贤同官当成哀平间莽贤皆为三公权倾人主所荐莫不拔擢而雄三世不徙官及莽位谈説之士用符命称功德封爵者甚众雄复不侯【○宋祁曰雄字上当有唯字】以耆老乆次转为大夫恬于埶利廼如是【师古曰恬安也】实好古而乐道其意欲求文章成名于后世【○宋祁曰求字当作穷】以为经莫大于易故作太传莫大于论语作法言史篇莫善于仓颉作训纂箴莫善于虞箴作州箴【晋均曰九州之箴也】赋莫深于离骚反而广之辞莫丽于相如作四赋皆斟酌其本相与放依而驰骋云【师古曰放音甫往反】用心于内不求于外于时人皆曶之【师古曰曶与忽同谓轻也○宋祁曰注文轻下当有之字】唯刘歆及范逡敬焉【师古曰逡音千旬反】而桓谭以为絶伦【师古曰无比类】王莽时刘歆甄丰皆为上公莽既以符命自立即位之后欲絶其原以神前事而丰子寻歆子棻复献之【师古曰棻亦分字也音扶云反○宋祁曰注文分字当从木】莽诛丰父子投棻四裔辞所连及便不请【师古曰不须奏请】时雄校书天禄阁上治狱事使者来欲雄雄恐不能自免廼从阁上自投下几死【师古曰几音钜依反】莽闻之曰雄素不与事何故在此【师古曰与读曰豫】间请问其故【师古曰使人宻问之】廼刘棻尝从雄学作竒字【师古曰古文之异者】雄不知情【师古曰不知献符命之事】有诏勿问然京师为之语曰惟寂寞自投阁爰清静作符命【师古曰以雄觧謿之言讥之也今流俗本云惟寂惟寞自投于阁爰清爰静作符命妄増之○宋祁曰注文作符命当云作符作命】雄以病免复召为大夫家素贫耆酒【师古曰耆读曰嗜】人希至其门时有好事者载酒肴从游学而钜鹿侯芭常从雄居【服防曰芭音葩】受其太法言焉刘歆亦尝观之谓雄曰空自苦今学者有禄利然尚不能明易又如何【师古曰言无奈之何】吾恐后人用覆酱瓿也【师古曰瓿音蔀小甖也】雄笑而不应年七十一天凤五年卒侯芭为起坟丧之三年时大司空王邑纳言严尤闻雄死谓桓谭曰子常称扬雄书岂能传于后世乎谭曰必传顾君与谭不及见也【师古曰顾念也】凡人贱近而贵逺亲见扬子云禄位容貌不能动人故轻其书昔老着虗无之言两篇【师古曰谓道德经也】薄仁义非礼学然后世好之者尚以为过于五经自汉文景之君及司马迁皆有是言今扬子之书文义至深而论不诡于圣人【师古曰诡违也圣人谓周公孔子】若使遭遇时君更阅贤知为所称善【师古曰更音工衡反】则必度越诸子矣【师古曰度过也】诸儒或讥以为雄非圣人而作经犹春秋吴楚之君号称王盖诛絶之罪也【师古曰絶谓无嗣也○刘敞曰絶读如春秋贬絶之絶】自雄之没至今四十余年其法言大行而终不显然篇籍具存










　　前汉书卷八十七下
　　前汉书卷八十七下考证
　　扬雄传下吁谓之兹邪○按文选作吁客何谓兹邪又垂意于志宁选作至宁又遐萌选作遐氓
　　兖鋋瘢○按张佖谓师古依孟康所説为箭括无所据此兖字合作鈗然文选作吮鋋瘢
　　亦所以奉太宗之烈遵文武之度○【臣召南】按太宗文选作太尊谓髙祖也下句文武之度指文帝武帝于理甚顺若此文作太宗则下句为重出矣
　　顾而作太元五千文○【臣召南】按顾字下脱黙字文选可证又独説十余万言选作数十余万言又纎者入无伦选作细者入无间
　　或立谈间而封侯○文选无间字
　　是以欲谈者宛舌而固声注师古曰固闭也○顾炎武曰固声是同声之误有文选可证而必欲训之为固此小顔之癖也
　　乡使上世之士处虖今○按选作处乎今世又不遭臾跗扁鹊选作不遭臾跗与扁鹊也又萧规曹随选作夫萧规曹随又唯其人之赡知哉唯字选作虽大抵语助之辞选较本传多所増减
　　东方朔割名于细君○顾炎武曰名字是炙字之误文选可证










　　前汉书卷八十七下考证
&lt;史部,正史类,前汉书&gt;
　　钦定四库全书
　　前汉书卷八十八
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　儒林传第五十八
　　古之儒者博学虖六蓺之文【师古曰六蓺谓易礼乐诗书春秋】六学者王敎之典籍先圣所以明天道正人伦致至治之成法也周道既衰壊于幽厉礼乐征伐自诸侯出陵夷二百余年而孔子兴【师古曰陵夷言渐頽替○宋祁曰注文頽替字下疑有也字】以圣德遭季世知言之不用而道不行廼叹曰凤鸟不至河不出图吾已矣夫【师古曰论语载孔子之言鳯鸟河图皆王者之瑞自伤有德而无位故云已矣】文王既没文不在兹乎【师古曰言文王乆已没矣文章之事岂不在此乎盖自谓也亦见论语】于是应聘诸侯以答礼行谊【师古曰答礼谓有问礼者则为应答而申明之○刘奉世曰答礼者迎之有礼亦以礼答之】西入周南至楚畏匡戹陈【师古曰匡邑名即陈留匡城县孔子貌类阳货阳货尝有怨于匡匡人见孔子以为阳货也故围而欲害之后得免耳戹陈谓在陈絶粮也】奸七十余君【师古曰奸音干】适齐闻韶三月不知肉味【师古曰美舜乐之善也】自卫反鲁然后乐正雅颂各得其所【师古曰自衞反鲁谓哀十一年也是时道衰乐废孔子还修正之故雅颂各得其所】究观古今之篇籍廼称曰大哉尧之为君也唯天为大唯尧则之【师古曰言尧所行皆法天】巍巍乎其有成功也焕乎其有文章也【师古曰巍巍者髙貌焕明也】又曰周监于二世郁郁乎文哉吾从周【师古曰言周追视夏殷二代之制而损益之故礼文大备也郁郁文章盛貌自此以上孔子之言皆见论语○刘攽曰世改代】于是叙书则断尧典【师古曰谓尚书起自尧典也】称乐则法韶舞【师古曰论语云顔渊问为子曰行夏之时乗殷之辂服周之冕乐则韶舞放郑声韶舜乐也孔子叹其尽善尽美故欲用之】论诗则首周南【师古曰以关雎为始也】缀周之礼因鲁春秋举十二公行事绳之以文武之道成一王法【师古曰绳谓治正之】至获麟而止盖晩而好易读之韦编三絶而为之传【师古曰编所以聨次简也言爱玩之甚故编简之韦为之三絶也传谓彖象系辞文言説卦之属】皆因近圣之事以立先王之教故曰述而不作信而好古下学而上逹知我者其天乎【师古曰皆论语载孔子之言也作者之谓圣述者之谓明故孔子自谦言我但述者耳下学上逹谓下学人事上逹天命也行不违天故唯天知我也】仲尼既没七十子之徒散游诸侯【师古曰七十子谓弟子者七十七人也称七十者但言其成数也○宋祁曰注文弟子字下疑有逹字】大者为卿相师傅小者友教士大夫或隐而不见故子张居陈【师古曰子张姓颛孙名师】澹台子羽居楚【师古曰子羽姓澹台名灭明澹音徒甘反】子夏居西河【师古曰子夏姓卜名商】子贡终于齐【师古曰子贡姓端木名赐○宋祁曰贡萧该本作赣淳化本景本作子贡刊误改作赣又云子贡当为子夏】如田子方叚干木吴起禽滑之属皆受业于子夏之伦为王者师【师古曰子方以下皆魏人也滑音于防反牦音离】是时独魏文侯好学天下并争于战国儒术既黜焉然齐鲁之间学者犹弗废至于威宣之际孟子孙卿之列咸遵夫子之业而润色之以学显于当世【邓展曰威宣齐二王】及至秦始皇兼天下燔诗书杀术士【师古曰燔焚也今新丰县温汤之处号愍儒郷温汤西南三里有马谷谷之西岸有阬古老相传以为秦阬儒处也卫宏诏定古文尚书序云秦既焚书患苦天下不从所改更法而诸生到者拜为郎前后七百人廼密令冬种于骊山阬谷中温处实成诏博士诸生説之人人不同乃命就视之为伏机诸生贤儒皆至焉方相难不决因机从上填之以土皆压终乃无声此则闵儒之地其不谬矣燔音扶元反】六学从此缺矣陈渉之王也鲁诸儒持孔氏礼器往归之于是孔甲为渉博士卒与俱死【师古曰孔光传云鲋为陈渉博士死陈下今此云孔甲将名鲋而字甲也】陈渉起匹夫适戍以立号【师古曰敺与驱同适读曰谪】不满岁而灭亡其事至微浅然而搢绅先生负礼器往委质为臣者何也以秦禁其业积怨而发愤于陈王也及髙皇帝诛项籍引兵围鲁鲁中诸儒尚讲诵习礼歌之音不絶岂非圣人遗化好学之国哉于是诸儒始得修其经学讲习大射乡饮之礼叔孙通作汉礼仪因为奉常诸弟子共定者咸为选首然后喟然兴于学【师古曰喟然叹息貌音丘位反】然尚有干戈平定四海【师古曰言陈豨卢绾韩信黥布之徒相次反叛征伐也】亦未皇庠序之事也【师古曰皇暇也】孝惠髙后时公卿皆武力功臣孝文时颇登用【师古曰言少用文学之士】然孝文本好刑名之言及至孝景不任儒窦太后又好黄老术故诸博士具官待问未有进者【师古曰具官谓备员而已】汉兴言易自淄川田生言书自济南伏生言诗于鲁则申培公于齐则辕固生【师古曰培固者其人名公生者其号也它皆类此培音陪韦昭曰培公之名也】燕则韩太傅【师古曰名婴也】言礼则鲁髙堂生言春秋于齐则胡母生于赵则董仲舒及窦太后崩武安君田蚡为丞相黜黄老刑名百家之言延文学儒者以百数而公孙以治春秋为丞相封侯天下学士靡然乡风矣【师古曰乡读曰向】为学官悼道之郁廼请曰丞相御史言【师古曰自此以下皆奏请之辞○宋祁曰景德本无悼字刋误据史记作悼道据南本作以道】制曰盖闻导民以礼风之以乐【师古曰风化也】婚姻者居室之大伦也【师古曰伦理也】今礼废乐崩朕甚愍焉故详延天下方闻之士咸登诸朝【师古曰详悉也方道也有道及博闻之士也○宋祁曰延字刋误据史舘本添入】其令礼官劝学讲议洽闻举遗兴礼以为天下先【师古曰举遗谓经典遗者求而举之】太常议予博士弟子崇乡里之化以厉贤材焉【师古曰厉劝勉之也一曰砥厉也自此以上宏所引诏文】谨与太常臧博士平等议【师古曰臧孔臧也】曰闻三代之道乡里有教夏曰校殷曰庠周曰序【师古曰教效也言可效道蓺也】其劝善也显之朝廷其惩恶也加之刑罚故教化之行也建首善自京师始繇内及外【师古曰繇音由由从也】今陛下昭至德开大明配天地本人伦劝学兴礼崇化厉贤以风四方太平之原也【师古曰风化也○宋祁曰姚本改厉贤作属贤】古者政教未洽不备其礼请因旧官而兴焉为博士官置弟子五十人复其身【师古曰复音方目反】太常择民年十八以上仪状端正者补博士弟子郡国县官有好文学敬长上肃政教顺乡里出入不悖【师古曰悖乖也音布内反】所闻令相长丞上属所二千石【师古曰闻谓闻其部属有此人也令县令相侯相长县长丞县丞也二千石谓郡守及诸王相也○刘攽曰所闻当属上句读之则亦不烦训诂矣】二千石谨察可者常与计偕【师古曰随上计吏俱至京师】诣太常得受业如弟子一歳皆輙课能通一蓺以上补文学掌故缺其髙第可以为郎中太常籍奏【师古曰为名籍而奏○宋祁曰注文为字下疑有之字】即有秀才异等辄以名闻其不事学若下材及不能通一蓺辄罢之而请诸能称者【师古曰谓列其能通蓺业而称其任者奏请用之也】臣谨案诏书律令下者【师古曰下谓班行也】明天人分际【师古曰分音扶问反】通古今之谊文章尔雅训辞深厚【师古曰尔雅近正也言诏辞雅正而深厚也】恩施甚美小吏浅闻弗能究宣亡以明布谕下以治礼掌故以文学礼义为官迁留【师古曰言治礼掌故之官本以有文学习礼义而为之又所以迁擢留之人○刘敞曰下以字衍言治礼掌故其迁常留故请特选用以劝之】请选择其秩比二百石以上及吏百石通一蓺以上补左右内史大行卒史【师古曰左右内史后为左冯翊右扶风而大行后为大鸿胪也】比百石以下补郡太守卒史皆各二人【师古曰内地之郡郡各补太守卒史二人也】边郡一人先用诵多者不足择掌故以补中二千石属【苏林曰属亦礼史今县令文书觧言属某甲也○宋祁曰注文礼史姚本作曹史】文学掌故补郡属备员【师古曰云备员者示以升擢之非借其实用也○刘攽曰寻此文意本縁小吏弗能防宣诏书故使文学士布在州郡也然顔解未甚悉今区别言之治礼掌故以文学礼义为官迁留者言故治礼掌故令在他官而迁常留今迁之请选择其秩比二百石以上及吏百石通一蓺以上补左右内史大行卒史言文学掌故留滞在比二百石以上又百石通一蓺皆补为左右内史大行卒史也吏乃以百石用者为其晓事优之也比百石以下补郡太守卒史皆各二人边郡一人言故文学掌故在留及吏比百石皆补郡卒史也不言文学掌故之在百石者与吏百石同也先用诵多者此数品先用诵多者也不足择掌故言此数品不足则择见方为掌故也以补中二千石属以与已同言自比二百石至比百石为卒史者已而临二千石属也有掾有属卒史迁而为属也文学掌故补郡属者即不足所择用故但得为郡属也备员者縂言此二者皆备员也】请着功令【师古曰新立此条请以着于功令功令篇名若今选举令】它如律令【师古曰此外并如旧律令】制曰可自此以来公卿大夫士吏彬彬多文学之士矣【师古曰彬彬文章貌音斌】昭帝时举贤良文学增博士弟子员满百人宣帝末增倍之元帝好儒能通一经者皆复【师古曰蠲其徭赋也复音方目反】数年以用度不足更为设员千人郡国置五经百石卒史成帝末或言孔子布衣养徒三千人今天子太学弟子少于是增弟子员三千人岁余复如故平帝时王莽秉政增元士之子得受业如弟子勿以为员【师古曰常员之外更开此路】岁课甲科四十人为郎中乙科二十人为太子舍人丙科四十人补文学掌故云
　　自鲁商瞿子木受易孔子【师古曰商瞿姓也瞿音衢】以授鲁桥庇子庸【师古曰姓桥名庇字子庸它皆类此庇音必寐反○宋祁曰萧该案史记桥音矫】子庸授江东馯臂子弓【师古曰馯姓也音韩】子弓授燕周丑子家子家授东武孙虞子乗子乗授齐田何子装及秦禁学易为筮卜之书独不禁故传受者不絶也【○宋祁曰越本无也字】汉兴田何以齐田徙杜陵号杜田生【师古曰髙祖用娄敬之言徙关东大族故何以旧齐田氏见徙也初徙时未为杜陵葢史家本其地追言之也】授东武王同子中雒阳周王孙丁寛齐服生皆着易传数篇【师古曰田生授王同周王孙丁寛服生四人而四人皆着易传也子中王同字也中读曰仲】同授淄川杨何字叔元元光中徴为大中大夫齐即墨成至城阳相【师古曰姓即墨名成】广川孟但为太子门大夫鲁周霸莒衡胡【师古曰莒人姓衡名胡也】临淄主父偃皆以易至大官要言易者本之田何
　　丁寛字子襄梁人也初梁项生从田何受易时寛为项生从者读易精敏材过项生遂事何学成何谢寛【师古曰告令罢去】寛东归何谓门人曰易以东矣【师古曰言丁寛得其法术以去○宋祁曰易以东矣或无以字注文法字当删】寛至雒阳复从周王孙受古义号周氏传景帝时寛为梁孝王将军距吴楚号丁将军作易説三万言训故举大谊而已【师古曰故谓经之防趣也它皆类此】今小章句是也寛授同郡砀田王孙【师古曰砀者梁郡之县也音唐又音宕】王孙授施雠孟喜梁丘贺繇是易有施孟梁丘之学【师古曰繇与由同后此】
　　施雠字长卿沛人也沛与砀相近雠为童子从田王孙受易后雠徙长陵田王孙为博士复从卒业【师古曰卒终也】与孟喜梁丘贺竝为门人谦让常称学废不教授及梁丘贺为少府事多廼遣子临分将门人张禹等从雠问雠自匿不肯见贺固请不得己乃授临等于是贺荐雠结发事师数十年【师古曰言从结发为童丱即从师学着其早也】贺不能及诏拜雠为博士甘露中与五经诸儒杂论同异于石渠阁【师古曰三辅故事云石渠阁在未央殿北以藏秘书也】雠授张禹琅邪鲁伯伯为防稽太守禹至丞相禹授淮阳彭宣沛戴崇子平崇为九卿宣大司空禹宣皆有传鲁伯授太山毛莫如少路【师古曰姓毛名莫如字少路○宋祁曰萧该案汉书众本悉作毛字风俗通姓氏篇浑屯氏太昊之良佐汉有屯莫如为常山太守又有毛姓云毛伯文王之子也见左传汉有毛樗之为夀张令按此莫如非姓毛乃应作屯字音徒本反今人相承呼为毛忽闻为屯惊怪者多毛屯相似容是传冩误矣应劭解汉书世人皆用何为在风俗通而不信】琅邪邴丹曼容【○宋祁曰此下更有曼容二字】着清名莫如至常山太守此其知名者也繇是施家有张彭之学孟喜字长卿东海兰陵人也父号孟卿【师古曰时人以卿呼之若言公矣】善为礼春秋授后苍疏广世所传后氏礼疏氏春秋皆出孟卿孟卿以礼经多春秋烦杂乃使喜从田王孙受易喜好自称誉得易家候隂阳灾变书诈言师田生且死时枕喜防独传喜诸儒以此耀之【师古曰用为光荣也】同门梁丘贺疏通证明之【师古曰同门同师学者也疏通犹言分别也证明明其伪也】曰田生絶于施雠手中时喜归东海安得此事又蜀人赵賔好小数书后为易饰易文以为箕子明夷隂阳气亡箕子箕子者万物方荄兹也【师古曰易明夷卦彖曰内文明而外柔顺以蒙大难文王以之利艰贞晦其明也内难而能正其志箕子以之而六五爻辞曰箕子之明夷利贞此箕子者谓殷父师説洪范者也而賔妄为説耳荄兹言其根荄方滋茂也荄音该又音皆】賔持论巧慧易家不能难皆曰非古法也【师古曰心不服】云受孟喜喜为名之【师古曰名之者承取其名云实授也】后賔死莫能持其説喜因不肯仞【师古曰仞亦名也仞音刃】以此不见信喜举孝廉为郎曲台署长【师古曰曲台殿名署者主供其事也】病免为丞相掾博士缺众人荐喜上闻喜改师法遂不用喜喜授同郡白光少子沛翟牧子兄【师古曰兄读曰况】皆为博士繇是有翟孟白之学
　　梁丘贺字长翁琅邪诸人也以能心计为武骑从大中大夫京房受易房者淄川杨何弟子也【师古曰自别一京房非焦延夀弟子为课吏法者或书字误耳不当为京房】房出为齐郡太守贺更事田王孙宣帝时闻京房为易明求其门人得贺贺时为都司空令坐事论免为庻人待诏黄门数入説教侍中【师古曰为诸侍中説经为教授】以召贺贺入説上善之【师古曰説于天子之前】以贺为郎防八月饮酎行祠孝昭庙【师古曰行谓天子出】先旄头剑挺堕墬首垂泥中【师古曰挺引也剑自然引拔出也墬刃古地字○宋祁曰垂字当作臿字】乡乗舆车【师古曰乡读曰向】马惊于是召贺筮之有兵谋不吉上还使有司侍祠是时霍氏外孙代郡太守任宣坐谋反诛【师古曰霍光传云任宣霍氏之壻此云外孙误也】宣子章为公车丞亡在渭城界中夜服入庙居郎间【师古曰郎着皂衣故章服以厠也】执防立庙门待上至欲为逆发觉伏诛故事上常夜入庙其后待明而入自此始也贺以筮有应繇是近幸为大中大夫给事中至少府为人小心周宻上信重之年老终官传子临亦入説为黄门郎甘露中奉使问诸儒于石渠临学精熟专行京房法琅邪王吉通五经闻临説善之时宣帝选髙材郎十人从临讲吉乃使其子郎中骏上疏从临受易临代五鹿充宗君孟为少府骏御史大夫自有传宗授平陵士孙张仲方【师古曰姓士孙名张字仲方○刘奉世曰临代五鹿充宗代当为授后人误改之代充宗者召信臣亦非临也】沛邓彭祖子夏齐衡咸长賔张为博士【○宋祁曰萧该案风俗通姓氏篇云衡阿衡也伊尹官也见诗传汉有衡咸讲学祭酒】至扬州牧光禄大夫给事中家世传业彭祖真定太傅咸王莽讲学大夫繇是梁丘有士孙邓衡之学
　　京房受易梁人焦延寿【师古曰延寿其字名赣】延寿云尝从孟喜问易会喜死房以为延寿易即孟氏学翟牧白生不肯皆曰非也至成帝时刘向校书考易説以为诸易家説皆祖田何杨叔丁将军大谊畧同唯京氏为异党焦延寿独得隐士之説【师古曰党读曰傥】托之孟氏不相与同房以明灾异得幸为石显所谮诛自有传房授东海殷嘉河东姚平河南乗【师古曰乗姓也音食证反○刘敞曰今有乗姓音如乗黎之乗】皆为郎博士繇是易有京氏之学
　　费直字长翁东莱人也【师古曰费音扶味反】治易为郎至单父令【师古曰单音善父音甫】长于卦筮亡章句徒以彖象系辞十篇文言解説上下经琅邪王璜平中能传之【师古曰中读曰仲】璜又传古文尚书
　　髙相沛人也治易与费公同时其学亦亡章句专説隂阳灾异自言出于丁将军传至相相授子康及兰陵母将永康以明易为郎永至豫章都尉及王莽居摄东郡太守翟谊谋举兵诛莽事未康知东郡有兵私语门人门人上书言之后数月翟谊兵起莽召问对受师髙康莽恶之以为惑众斩康繇是易有髙氏学髙费皆未尝立于学官
　　伏生济南人也【张晏曰名胜伏生碑云也】故为秦博士孝文时求能治尚书者天下亡有闻伏生治之欲召时伏生年九十余老不能行于是诏太常使掌故朝错往受之【师古曰衞宏定古文尚书序云伏生老不能正言言不可晓也使其女言教错齐人语多与颍川异错所不知者凡十二三畧以其意属读而已】秦时禁书伏生壁藏之其后大兵起流亡汉定伏生求其书亡数十篇独得二十九篇即以教于齐鲁之间齐学者由此颇能言尚书山东大师亡不渉尚书以教伏生教济南张生及欧阳生张生为博士而伏生孙以治尚书徴弗能明定是后鲁周霸雒阳贾嘉颇能言尚书云【师古曰嘉者贾谊之孙也】
　　欧阳生字和伯千乗人也事伏生授儿寛寛又受业孔安国至御史大夫自有寛有俊材【○宋祁曰俊字当作隽】初见武帝语经学上曰吾始以尚书为朴学弗好及闻寛説可观乃从寛问一篇欧阳大小夏侯氏学皆出于寛寛授欧阳生子世世相传至曾孙高子阳为博士【师古曰名高字子阳】髙孙地余长賔以太子中庶子授太子后为博士论石渠元帝即位地余侍中贵幸至少府戒其子曰我死官属即送汝财物慎毋受汝九卿儒者子孙以廉洁着可以自成及地余死少府官属共送数百万【○宋祁曰越本无数字】其子不受天子闻而嘉之赐钱百万地余少子政为王莽讲学大夫由是尚书世有欧阳氏学
　　林尊字长賔济南人也事欧阳髙为博士论石渠后至少府太子太傅授平陵平当梁陈翁生当至丞相自有翁生信都太傅家世业由是欧阳有平陈之学翁生授琅邪殷崇楚国龚胜崇为博士胜右扶风自有传而平当授九江朱普公文上党鲍宣普为博士宣司校尉自有传徒众尤盛知名者也
　　夏侯胜其先夏侯都尉从济南张生受尚书以传族子始昌始昌传胜胜又事同郡蕑卿【师古曰蕑音奸】蕑卿者儿寛门人胜从兄子建建又事欧阳髙胜至长信少府建太子太傅自有传由是尚书有大小夏侯之学
　　周堪字少卿齐人也与孔霸俱事大夏侯胜霸为博士堪译官令论于石渠经为最髙后为太子少傅而孔霸以大中大夫授太子及元帝即位堪为光禄大夫与萧望之并领尚书事为石显等所谮【○宋祁曰越本邵本无等字】皆免官望之自杀上愍之廼擢堪为光禄勲语在刘向传堪授牟卿【○宋祁曰旧本卿作乡】及长安许商长伯牟卿为博士霸以帝师赐爵号襃成君传子光【○宋祁曰光字下更有光字】亦事牟卿至丞相自有传由是大夏侯有孔许之学商善为筭着五行论歴四至九卿号其门人沛唐林子髙为德行平陵吴章伟君为言语重泉王吉少音为政事齐炔钦幼卿为文学【师古曰依孔子弟子顔回以下为四科也炔音桂○宋祁曰炔字诂曰今炅姓也韦昭音翁决反非】王莽时林吉为九卿自表上师冡大夫博士郎吏为许氏学者各从门人会车数百両儒者荣之钦章皆为博士徒众尤盛章为王莽所诛【○宋祁曰越本作所诛也】张山拊字长賔平陵人也【师古曰拊音肤韦昭音抔又音甫尤反】事小夏侯建为博士论石渠至少府授同县李寻郑寛中少君山阳张无故子儒信都秦恭延君陈留假仓子骄无故善修章句为广陵太傅守小夏侯説文恭增师法至百万言【师古曰言小夏侯本所説之文不多而秦恭又更增益故至百万言也】为城阳内史仓以谒者论石渠至胶东相寻善説灾异为骑都尉自有传寛中有隽材以博士授太子成帝即位赐爵关内侯食邑八百户迁光禄大夫领尚书事甚尊重会疾卒谷永上疏曰臣闻圣王尊师傅褒贤儁显有功生则致其爵禄死则异其礼諡昔周公薨成王葬以变礼而当天心【师古曰周公死成王欲葬之于成周天乃雷雨以风禾尽偃大木斯防国人大恐王乃葬周公于毕示不敢臣也事见尚书大传与古文尚书不同】公叔文子卒衞侯加以美諡着为后法【师古曰公叔文子衞大夫公孙也文子卒其子请諡于君君曰昔者衞国凶饥夫子为粥与国之饿者不亦惠乎衞国有难夫子以其死卫寡人不亦贞乎夫子聼衞国之政脩其班制以与四邻交衞国社稷不辱不亦文乎谓夫子贞惠文子事见礼记檀弓】近事大司空朱邑【○刘敞曰空当为农】右扶风翁归德茂天年孝宣皇帝愍册厚赐赞命之臣靡不激扬【师古曰赞佐也】关内侯郑寛中有顔子之美质包商偃之文学【师古曰论语云文学子游子夏商子夏名偃子游名】严然总五经之论立师傅之显位【师古曰严与俨同读曰妙】入则乡唐虞之闳道王法纳乎圣听【师古曰乡读曰向闳大也言陈圣王之法闻于天子】出则参冡宰之重职功列施乎政事退食自公私门不开【师古曰退食自公召南羔羊诗之辞言贬退所食之禄而从至公之道也】散赐九族田亩不益德配周召忠合羔羊未得登司徒有家臣【师古曰师徒掌礼教之官言寛中学行堪为之也家臣若今诸公国官及府佐也】卒然早终尤可悼痛【师古曰卒读曰猝】臣愚以为宜加其葬礼赐之令諡【师古曰令善也】以章尊师襃贤显功之德上吊赠寛中甚厚由是小夏侯有郑张秦假李氏之学寛中授东郡赵无故授沛唐尊恭授鲁冯賔賔为博士尊王莽太傅哀帝御史大夫至大官知名者也【○宋祁曰淳化本越本无故字下更有无故二字冯賔字下更有一冯字刊误谓当去无故二字添一賔字】
　　孔氏有古文尚书孔安国以今文字读之因以起其家书得十余篇盖尚书兹多于是矣遭巫蛊未立于学官安国为谏大夫授都尉朝【服防曰朝名都尉姓】而司马迁亦从安国问故迁书载尧典禹贡洪范防子金縢诸篇多古文説都尉朝授胶东庸生庸生授清河胡常少子【师古曰少子亦常字也】以明谷梁春秋为博士部刺史又传左氏常授虢徐敖敖为右扶风掾又传毛诗授王璜平陵涂恽子真子真授河南桑钦君长王莽时诸学皆立【○宋祁曰新本改论作诸】刘歆为国师璜恽等皆贵显世所传百両篇者出东莱张霸分析合二十九篇以为数十又采左氏传书叙为作首尾凡百二篇篇或数简文意浅陋成帝时求其古文者霸以能为百両徴以中书校之非是【师古曰以霸私增加分析故与中书之文不同也中书天子所藏之书也】霸辞受父父有弟子尉氏樊并时大中大夫平当侍御史周敞劝上存之【师古曰存者立其学】后樊并谋反廼黜其书
　　申公鲁人也少与楚元王交俱事齐人浮丘伯受诗汉兴髙祖过鲁申公以弟子从师入见于鲁南宫吕太后时浮丘伯在长安楚元王遣子郢与申公俱卒学【师古曰郢即郢客也】元王薨郢嗣立为楚王令申公傅太子戊戊不好学病申公【师古曰病苦也】及戊立为王胥靡申公【师古曰胥靡相系而作役觧具在楚元王传也】申公愧之归鲁退居家教终身不出门复谢賔客【师古曰身既不出门非受业弟子其它賔客来者又谢遣之不与相见也】独王命召之乃往弟子自远方至受业者千余人申公独以诗经为训故以教亡传【师古曰口説其指不为觧説之传】疑者则阙弗传兰陵王臧既从受诗已通事景帝为太子少傅免去武帝初即位臧乃上书宿衞累迁一岁至郎中令及代赵绾亦尝受诗申公为御史大夫绾臧请立明堂以朝诸侯不能就其事【师古曰就成也】乃言师申公于是上使使束帛加璧安车以蒲裹轮驾驷迎申公【○宋祁曰景祐本改驾作加今両存】弟子二人乗轺传从【师古曰传音张恋反】至见上上问治乱之事申公时已八十余老对曰为治者不在多言顾力行何如耳【师古曰顾念也力行谓勉力为行也】是时上方好文辞见申公对黙然然已招致即以为大中大夫舍鲁邸【师古曰舍止息也】议明堂事太皇窦太后喜老子言不説儒术【师古曰喜音许既反説读曰悦】得绾臧之过以让上曰此欲复为新垣平也【师古曰让责也】上因废明堂事下绾臧吏皆自杀申公亦病免归数年卒弟子为博士十余人孔安国至临淮太守周霸胶西内史夏寛城阳内史砀鲁赐东海太守兰陵缪生长沙内史徐偃胶西中尉邹人阙门庆忌胶东内史【李竒曰姓阙门名庆忌】其治官民皆有亷节称其学官弟子行虽不备而至于大夫郎掌故以百数申公卒以诗春秋授而瑕丘江公尽能传之徒众最盛及鲁许生免中徐公【苏林曰免中县名也李竒曰邑名也师古曰李説是也】皆守学教授韦贤治诗事博士大江公及许生【晋灼曰大江公即瑕丘江公也以异下博士江公故称大】又治礼至丞相传子成以淮阳中尉论石渠后亦至丞相成及兄子赏以诗授哀帝至大司马车骑将军自有传由是鲁诗有韦氏学
　　王式字翁思东平新桃人也事免中徐公及许生式为昌邑王师昭帝崩昌邑王嗣立以行滛乱废昌邑羣臣皆下狱诛唯中尉王吉郎中令龚遂以数谏减死论式系狱当死治事使者责问曰师何以亡谏书式对曰臣以诗三百五篇朝夕授王至于忠臣孝子之篇未尝不为王反复诵之也【师古曰复音方目反】至于危亡失道之君未尝不流涕为王深陈之也臣以三百五篇谏是以亡谏书使者以闻亦得减死论归家不教授山阳张长安幼君【李竒曰长安名】先事式后东平唐长賔沛褚少孙亦来事式问经数篇式谢曰闻之于师具是矣自润色之【师古曰言所闻师説具尽于此若嫌简畧任更润色】不肯复授唐生褚生应博士弟子选诣博士抠衣登堂颂礼甚严【师古曰抠衣谓以手内举之令离地也抠音口侯反颂读曰容】试诵説有法疑者丘盖不言【苏林曰丘盖不言不知之意也如淳曰齐俗以不知为丘师古曰二説皆非也论语载孔子曰盖有不知而作之者我无是也欲遵此意故效孔子自称丘耳盖者语之辞○刘敞曰予按荀卿书区盖之间疑则不言区盖近意也丘区声相变殆谓此耳】诸博士惊问何师对曰事式皆素闻其贤共荐式诏除下为博士【师古曰下除官之书也下音胡嫁反】式徴来衣博士衣而不冠曰刑余之人何宜复充礼官既至止舍中会诸大夫博士共持酒肉劳式皆注意髙仰之【师古曰劳音来到反】博士江公世为鲁诗宗【师古曰为鲁诗者所宗师也】至江公着孝经説心嫉式谓歌吹诸生曰【如淳曰其学官自有此法酒坐歌吹以相乐也】歌骊驹【服防曰诗篇名也见大戴礼客欲去歌之文頴曰其辞云骊驹在门仆夫具存骊驹在路仆夫整驾也】式曰闻之于师客歌骊驹主人歌客毋庸归【文頴曰庸用也主人礼未毕且无用归也○刘敞曰寻文衍一客字骊驹者客将之歌主人无所归不当歌也】归今日诸君为主人日尚早未可也江翁曰经何以言之【师古曰于经何所有此言】式曰在曲礼江翁曰何狗曲也【师古曰意怒故妄言言狗者轻贱之甚也今流俗书夲云何曲狗妄改之也】式耻之阳醉逷墬【师古曰逷失据而倒也墬古地字逷音徒浪反○宋祁曰逷古作踢服防音汤汤去豆皮之汤萧该音勅宕反】式客罢让诸生曰我本不欲来【师古曰让责也】诸生彊劝我竟为竖子所辱遂谢病免归终于家张生唐生褚生皆为博士张生论石渠至淮阳中尉唐生楚太傅由是鲁诗有张唐褚氏之学张生兄子游卿为谏大夫以诗授元帝其门人琅邪王扶为泗水中尉陈留许晏为博士【○宋祁曰尉字下当有授字】由是张家有许氏学初薛广德亦事王式以博士论石渠授龚舍广德至御史大夫舍泰山太守皆有传
　　辕固齐人也【○宋祁曰固字下当有生字】以治诗孝景时为博士与黄生争论于上前黄生曰汤武非受命廼杀也固曰不然夫桀纣荒乱天下之心皆归汤武汤武因天下之心而诛桀纣桀纣之民弗为使而归汤武汤武不得已而立非受命为何【师古曰此非受命更何为○宋祁曰注文师古曰下当有言字】黄生曰冠虽敝必加于首履虽新必贯于足【师古曰语见太公六韬也】何者上下之分也【师古曰分音扶问反】今桀纣虽失道然君上也汤武虽圣臣下也夫主有失行臣不正言匡过以尊天子反因过而诛之代立南面非杀而何固曰必若云【师古曰谓必如黄生之言】是髙皇帝代秦即天子之位非邪于是上曰食肉毋食马肝未为不知味也言学者毋言汤武受命不为愚【师古曰马肝有毒食之憙杀人幸得无食言汤武为杀是背经义故以为喻也○刘敞曰知味者不必须食马肝言学者不必须论汤武此欲令学者皆置之耳】遂罢窦太后好老子书召问固固曰此家人言耳【师古曰家人言僮之属○宋祁曰越本耳作矣】太后怒曰安得司空城旦书乎【服防曰道家以儒法为急比之于律令也】廼使固入圏击彘上知太后怒而固直言无辠廼假固利兵【师古曰假给与也利兵兵刃之利者】下固刺彘正中其心彘应手而倒太后黙然亡以复辠后上以固亷直拜为清河太傅疾免武帝初即位复以贤良徴诸儒多嫉毁曰固老罢归之时固己九十余矣公孙亦徴仄目而事固【师古曰言深惮之】固曰公孙子务正学以言无曲学以阿世诸齐以诗显贵皆固之弟子也昌邑太傅夏侯始昌最明自有传后苍字近君东海郯人也事夏侯始昌始昌通五经苍亦通诗礼为博士至少府授翼奉萧望之匡衡奉为谏大夫望之前将军衡丞相皆有传衡授琅邪师丹伏理斿君颍川满昌君都君都为詹事理髙密太傅家世传业丹大司空自有传由是齐诗有翼匡师伏之学满昌授九江张邯琅邪皮容皆至大官徒众尤盛
　　韩婴燕人也孝文时为博士景帝时至常山太傅婴推诗人之意而作内外传数万言其语颇与齐鲁间殊然归一也淮南贲生受之【师古曰贲音肥】燕赵间言诗者由韩生韩生亦以易授人推易意而为之传燕赵间好诗故其易微唯韩氏自传之武帝时婴尝与董仲舒论于上前其人精悍处事分明【师古曰悍勇鋭】仲舒不能难也后其孙商为博士孝宣时涿郡韩生其后也以易徴待诏殿中曰所受易即先太傅所传也尝受韩诗不如韩氏易深太傅故专传之司校尉盖寛饶本受易于孟喜见涿韩生説易而好之即更从受焉
  </div>
  <div class="pagination">
   <a href="前汉书_page64.html">
    上一页
   </a>
   <span>
    ...
   </span>
   <a href="前汉书_page60.html">
    60
   </a>
   <a href="前汉书_page61.html">
    61
   </a>
   <a href="前汉书_page62.html">
    62
   </a>
   <a href="前汉书_page63.html">
    63
   </a>
   <a href="前汉书_page64.html">
    64
   </a>
   <span class="current-page">
    65
   </span>
   <a href="前汉书_page66.html">
    66
   </a>
   <a href="前汉书_page67.html">
    67
   </a>
   <a href="前汉书_page68.html">
    68
   </a>
   <a href="前汉书_page69.html">
    69
   </a>
   <a href="前汉书_page70.html">
    70
   </a>
   <span>
    ...
   </span>
   <a href="前汉书_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
