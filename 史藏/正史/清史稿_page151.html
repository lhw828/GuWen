<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 151 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 151 页/共 291 页
  </h1>
  <div class="content">
   顺治元年，从入关，败贼安肃，追之至庆都。寻率前锋兵徇山西，败贼绛州渡口。二年，从英亲王阿济格定陕西，败贼延安。李自成走湖广，追之至安陆，屡破贼垒，得战舰三十，授一等甲喇章京。三年，从肃亲王豪格下四川，败贼汉中。逐张献忠至西充，与护军统领白尔赫图等屡战皆捷，加授半个前程。遇恩诏，进一等阿思哈尼哈番。十一年，授正蓝旗满洲副都统。十三年，致仕。康熙十二年，卒，年七十八。乾隆初，定封一等男。
　　喀山，纳喇氏，世居苏完。当叶赫未灭，挈家归太祖，隶满洲镶蓝旗，授牛录额真。屡从伐明，下辽、沈有功，予游击世职。天命九年，明总兵毛文龙以兵百人劫额驸康果礼庄，喀山率所部御之，斩二裨将，歼其众。天聪六年，从伐察哈尔，与劳萨、吴拜率精锐前驱。林丹汗遁走。八年，进三等梅勒章京。目失明，辞牛录。顺治初，进二等昂邦章京。寻改二等精奇尼哈番。十二年，卒，谥敏壮。
　　子纳海。初以喀山病目，命代领牛录。旋授噶布什贤甲喇额真。从伐明，与席特库等以步兵四千击败明阳和骑兵，斩级二百，获马六十馀；复设伏宣府，捕明逻骑。天聪九年，复从伐明，攻大同，命与布丹等驻上都城故址，诇军事。寻命与鄂莫克图等赍书谕明边守将，历喜峰口、潘家口、董家口诸隘，及还，斩逻卒百馀。
　　崇德二年，命与席特库赍书谕明锦州守将祖大寿，自广宁入边，获逻卒十二，斩其九，纵二人使赍谕以往，俘一人以还。四年，从武英郡王阿济格伐明锦州，还报捷。复从上攻松山，明兵出战，击卻之。祖大寿遣兵自宁远乘舟趋杏山，将入城；纳海与瑚密色、索浑将兵击其后，斩级五十，获甲四十、舟一。又与瑚密色、席特库等行略地，俘采薪者二十二人，牛、羊、骡马无算。五年，从伐明，围锦州，敌筑台城外，纳海与色赫、布丹、苏尔德将骑兵驰击，斩四十人，复逐斩刈草者四十二人，敌来犯，屡击卻之。与色赫等略小凌河，斩祖大寿所遣蒙古十七人。
　　六年，明总督洪承畴集各道兵赴援，次松山，与吴拜击败其骑兵。上自将攻松山，敌自杏山走塔山，与鄂莫克图帅师邀击，追至笔架山，斩级四百，俘二十八，得纛六，获马二百馀。七年，锦州下。叙功，予半个前程，命摄噶布什贤噶喇昂邦。从贝勒阿巴泰伐明，自黄崖口入长城，趋蓟州，败明总兵白腾蛟、白广恩，遂略山东。明年，师还。以右翼诸将不俟左翼军至，先出边，功不叙。顺治初，遇恩诏，进三等阿达哈哈番。及喀山卒，兼袭二等精奇尼哈番，例进二等伯。雍正中，从孙奇山，降袭一等阿思哈尼哈番。乾隆元年，定封一等男。
　　安达立，纳喇氏。自叶赫归太祖，隶满洲正红旗。太祖遣兵徇铁岭，刈其禾，有蒙古人降于明，出拒，安达立击之走。事太宗，从贝勒萨哈璘驻牛庄。师攻永平，叶臣率二十四人冒矢石先登，安达立其一也。师还，从图鲁什侦敌建昌，夜战，甲士有中矢坠马者，援之出，擢噶布什贤章京。从伐明，攻崞县，率所部先登；复以四十人伏忻口，败敌，得纛三、马五十馀。出边，图尔格击敌溃窜，安达立邀击，迫敌入壕，所杀伤过当。天聪九年，授牛录章京世职，擢正红旗蒙古梅勒额真。
　　崇德三年，从贝勒岳讬伐明，将至墙子岭，闻明军备甚固，安达立与固山额真恩格图率所部趋岭右，陟高峰间道入边，击败明军。越燕京，略山东。明年，师自青山口出边，复击败明军。五年，围锦州，屡战皆捷。六年，复围锦州，洪承畴援师至，与战，破三营，至暮，敌溃，翌日复战，又击卻之。叙功，加半个前程。寻卒。
　　子阿积赖，袭职。顺治初，从入关，逐李自成，战于庆都。又从叶臣徇山西，署正红旗蒙古梅勒额真。又从英亲王阿济格攻延安，逐自成至武昌，窜入九宫山，率师搜剿，歼其徒甚众。四年，兼任刑部理事官。五年，署巴牙喇纛章京。从郑亲王济尔哈朗征湖南，分兵徇道州，攻永安关。叙功，进一等阿达哈哈番兼拖沙喇哈番。卒。
　　绰拜，巴林氏。自叶赫归太祖，隶蒙古镶白旗，为牛录额真。天聪八年，授世职牛录章京。九年，与吴巴海伐瓦尔喀部，深入额赫库伦、额埒岳索诸地，进三等甲喇章京。崇德三年，兼任户部理事官。从睿亲王多尔衮伐明，徇山东，至济南，敌骑千馀拒战，何洛会先众奋击，遂克其城。七年，从肃亲王豪格围明总督洪承畴于松山，承畴遣兵夜越壕攻镶黄旗营，击卻之。八年，进二等。顺治初，从入关，破流贼，进一等。四年，加拖沙喇哈番。五年，授参领。从征南大将军谭泰讨叛将金声桓，克饶州、南昌，师还，赉白金千、马四十。七年，迁仓场侍郎。八年，授镶白旗蒙古梅勒额真，兼工部侍郎。擢本旗固山额真，进一等阿思哈尼哈番。九年十二月，卒。
　　布丹，富察氏。自叶赫归太祖，隶满洲正红旗，授牛录额真。寻迁甲喇额真，领摆牙喇兵。天聪八年，从伐明，克万全左卫城，先登，授半个前程。九年，从贝勒多铎伐明，攻锦州，师还，明兵骤至，固山额真石廷柱所部有陷阵不能出者，布丹破阵援之出。旋命与纳海等诇军事。崇德元年，从武英郡王阿济格伐明，破雕鹗、长安二隘，皆先登，与苏纳同功。转战至涿州，师还，明兵出居庸关，设伏邀我军辎重，击破之。四年，与沙尔瑚达等将土默特兵二百，略宁远北境，以数骑挑战，敌坚壁不出，乃俘其樵者以归。五年，围锦州，杀敌。语见纳海传。六年，与明兵战松山、杏山，屡胜。锦州下，进牛录章京世职。七年冬，复与
　　纳海等从贝勒阿巴泰伐明。顺治初，从入关，破流贼。叙功，并遇恩诏，进一等阿达哈哈番。九年，擢正红旗蒙古副都统。十一年，卒，谥毅勤。
　　孙达哩，鲁布哩氏。太祖取叶赫，以其民分属八旗，孙达哩隶正黄旗。选充骁骑，遇战必先，中创不为卻，屡得优赉。崇德三年，从睿亲王多尔衮伐明，入自青山口，越明都，转战至山东，攻济南，先登第一，赐号“巴图鲁”，授二等参将，领牛录额真。顺治间，累进二等阿思哈尼哈番，迁摆牙喇纛章京。从穆里玛、图海讨李自成馀党李来亨、袁宗第等，破茅麓山，有功。十二年，加太子少傅。十四年四月，卒，谥果壮。
　　吉思哈，乌苏氏，世居瓦尔喀冯佳屯。初属乌喇，见其贝勒不足事，与弟吉普喀达归太祖，并授牛录额真，隶满洲正白旗。旋改隶镶白旗。天命四年，从伐明有功，授游击世职。六年，以甲喇额真帅师围辽阳，树云梯先登。天聪八年，太宗追录其功，进二等参将。是年，与甲喇额真吴巴海伐东海虎尔喀部，俘一千五百有奇，及牲畜辎重。九年，与梅勒额真巴奇兰等伐黑龙江，收二千人以还，进一等参将。崇德元年，太宗自将伐朝鲜，闻明兵入硷场，遣吉思哈率兵蹑其后，击败之。二年，师既克朝鲜都城，上命旗出甲士十，并简科尔沁、敖汉、柰曼、扎鲁特、乌拉特诸部兵，俾吉思哈及理籓院承政尼堪为将，自朝鲜伐瓦尔喀，因击破朝鲜军，斩平壤巡抚，进略瓦尔喀，奏捷称旨。语详尼堪传。累迁至吏部参政。三年四月，卒。子吉瞻，袭。
　　吉普喀达，吉思哈弟也。天命四年，授游击。六年，任甲喇额真。从伐明，攻奉集堡，明总兵李秉诚赴援，师与战，明兵走入城，师从之，至壕，城上发巨砲，吉普喀达中砲卒。天聪八年，赠二等参将。子瓜尔察，袭。
　　吴巴海，瓜尔佳氏，自乌喇归太祖。太祖讨尼堪外兰，吴巴海实从。隶满洲镶蓝旗，授牛录额真。天聪元年四月，从贝勒阿敏伐朝鲜，攻义州，与梅勒额真阿山、穆克谭等先登，克之。五月，从太宗伐明，攻锦州，敌来犯，我师少却，吴巴海为殿，督战败敌。五年，与梅勒额真蒙阿图伐瓦尔喀，略额黑库伦、额勒约索二部，收降人数千，上郊劳，赐宴，赐号“巴图鲁”。六年，从伐察哈尔，林丹汗西遁，上命吴巴海逐逋逃，斩察哈尔兵五，获其马及牲畜。旋率师伐乌扎喇，部署所将兵四道并进，会敌方渔于握黑河，吴巴海挥骑直前，斩三百馀人，得其辎重。七年，与牛录额真郎格如朝鲜互市，得瓦尔喀部长族属十五人以归。八年，与吉思哈伐东海虎尔哈部。语详吉思哈传。十二月，复与牛录额真景固尔岱将四百人伐瓦尔喀，降屯长分得里，收阿库里尼满部众千馀。师还，上命大臣迎劳，以所获赉之。
　　九年，从贝勒岳讬率师镇归化城。土默特人讦部长博硕克图，谓其子阴遣使与明通，岳讬遣吴巴海及甲喇额真阿尔津等四人要诸途，毛罕私以告，喀尔喀人潜遁，吴巴海追获之，并得明使。毛罕者，博硕克图子乳母之夫也，初从土默特来降，既而有叛志，号博硕克图子为汗，自号贝勒。吴巴海既执喀尔喀使人，遂杀毛罕。十年，授梅勒额真，世职一等甲喇章京。
　　崇德元年六月，进三等梅勒章京，移镇宁古塔。十二月，喀木尼汉部叶雷等叛，将其孥俱亡，吴巴海部兵逐之。行数十日无所见，见宿雁三，射之，一雁负矢飞且堕，往取之，见遗火，知逃者自此过。蹑其迹，及之于温多，获其孥。叶雷入山，追及围之，谕使降，不可，射之。叶雷将注矢，有狐起于前，触叶雷弓，弓坠，遂射杀叶雷及其从者。师还，太宗命诸固山额真迎劳。二年，叙功，进三等昂邦章京，赐衣服、仆、马、庄田。三年，与梅勒额真吴善帅师戍归化城。旋坐匿罪人、徇厮养卒盗米，罢梅勒额真，论罚，四年卒，分世职为一等甲喇章京者一，为牛录章京者二，授其子弟。
　　康喀勒，纳喇氏，辉发贝勒王机砮之孙也。太祖时，偕从兄通贵率族属来归，隶满洲镶红旗，授牛录额真。天聪六年，从伐察哈尔部。八年正月，上以察哈尔林丹汗西遁，其部众流散锡尔哈、锡伯图，命康喀勒与岱青塔布囊等率蒙古及诸部驻牧兵往取以归。五月，授世职牛录章京。崇德三年，兼刑部副理事官。五年，擢镶红旗蒙古梅勒额真。六年，从伐明，围锦州，并攻松山城。七年，松山、锦州皆下，复克塔山城。寻追论攻松山避敌、克塔山与固山额真叶臣争功，罪当死，太宗特贳之。
　　顺治初，从入关，击李自成，加半个前程。寻从豫亲王多铎下江南，与固山额真准塔自徐州水陆并进，次清河。明总兵刘泽清遣部将马花豹、张思义等率战舰千馀、兵数万，屯黄淮口。康喀勒与游击范炳、吉天相等发砲毁其舟，分兵追击，泽清走，淮安下。复与梅勒额真谭布击明总漕田仰，仰方屯湖口桥，以三千人迎战，击破之；又战于三里桥，逐至海岸，获舟八十；又战于如皋，攻通州，以云梯克其城，旁近诸县皆下。二年十一月，授镇守江宁梅勒额真。时江北未定，群相聚为乱，江宁有谍为内应者，康喀勒与驻防总管巴山先期捕治，杀三十人而定。已而明潞安王硃谊石集众二万馀，分三道来攻，康喀勒等击卻之。三年，以功进三等甲喇章京，世袭。四年，改三等阿达哈哈番。旋卒。子洛多，袭职。
　　和托，康喀勒从兄之子也。顺治元年，以噶布什贤甲喇章京从入关，破李自成潼关，移兵下江宁。复从贝勒博洛徇浙江，破明总兵方国安等于杭州。复略福建，所向克捷。攻汀州，先登，克其城。论功，并遇恩诏，授拜他喇布勒哈番兼拖沙喇哈番，世袭。十一年，从征云南，击败明将白文选，进取永昌，夺澜沧江铁索桥。康熙九年，卒。
　　玛拉，和托弟也。顺治十二年，以三等侍卫署甲喇额真。从固山额真伊勒德攻舟山，从摆牙喇纛章京穆成额破郑成功兵于泉州；十六年，从安南将军达素击成功厦门：皆有功。康熙二十二年，卒。
　　通嘉，康喀勒兄孙。初袭其父莽佳三等阿达哈哈番。顺治十八年，以护军参领从靖东将军济什喀讨山东贼于七。于七据栖霞、岠褭山为乱，其党吕思曲、俞三等以数千人拒战，通嘉击败之，贼遂以平。康熙六年，改前锋参领。十四年，从信郡王鄂托讨察哈尔布尔尼，师至达禄，布尔尼为伏山谷间，通嘉督所部尽击杀之，布尔尼以三十骑遁。以功加拖沙喇哈番。旋坐事削。十八年，以护军统领从讨吴三桂，破谭弘于云阳。二十三年，迁本旗蒙古都统。二十四年，卒。
　　萨璧翰，亦纳喇氏。父三檀，自辉发率属归太祖，授牛录额真，隶满洲正蓝旗。卒，萨璧翰与其兄萨珠瑚并授牛录额真。太宗即位，以萨璧翰列十六大臣，佐正蓝旗。天聪五年，擢户部承政。八月，上自将伐明，围大凌河，城兵出御，萨璧翰与战，舍马而步，逐敌薄壕。城上发砲矢，甲士巴逊没于阵，萨璧翰力战，入敌阵，取其尸还。八年五月，上自将伐察哈尔，贝勒济尔哈朗居守，萨璧翰与梅勒额真蒙阿图副之。考满，授世职甲喇章京。崇德二年，从伐朝鲜，取皮岛。师还，萨璧翰与其兄萨珠瑚发贝子硕讬以厮役冒甲士请恤，坐论罚，萨璧翰初隶硕讬，至是命改隶饶馀贝勒阿巴泰。旋以萨璧翰从子侍卫吴达礼从伐朝鲜，私役甲士，坐夺世职。三年，改吏部右参政。四年，授议政大臣。六年八月，从伐明，攻锦州，明援兵自松山至，诱战，萨璧翰被创，卒于军。
　　子汉楚哈、哈尔沁，皆授牛录额真。哈尔沁从讨吴三桂，从讨噶尔丹，皆有功，授拖沙喇哈番。汉楚哈子哈尔弼，授一等护卫，从击郑成功，战厦门，殁于阵，亦授拖沙喇哈番。
　　论曰：太祖初起，扈伦四部与为敌，四部之豪俊，先后来归。武理堪等自哈达，武纳格、阿什达尔汉、鄂莫克图等自叶赫，吉思哈等自乌喇，康喀勒等自辉发，皆能效奔走，立名氏。武纳格其先出自蒙古，遂为“白奇超哈”统帅，勋绩尤著。四部有才而不能用，太祖股肱爪牙取于敌有馀。国之兴亡，虽曰天命，岂非人事哉？

　　列传十八
　　佟养性  孙国瑶  李永芳  石廷柱  马光远弟光辉  李思忠子廕祖廕祖子鈵  金玉和子维城  王一屏  一屏子国光  国光子永誉  孙得功张士彦  士彦子朝璘  金砺
　　佟养性，辽东人。先世本满洲，居佟佳，以地为氏。有达尔哈齐者，入明边为商，自开原徙抚顺，遂家焉。天命建元，太祖日益盛强。养性潜输款，为明边吏所察，置之狱，脱出，归太祖。太祖妻以宗女，号“施吾理额驸”，授三等副将。从克辽东，进二等总兵官。
　　太祖用兵於明，明边吏民归者，籍丁壮为兵。至太宗天聪间，始别置一军，国语号“乌真超哈”。五年正月，命养性为昂邦章京，谕曰：“汉人军民诸政，付尔总理，各官受节制。尔其殚厥忠，简善黜恶，恤兵抚民，毋徇亲故，毋蔑疏远。昔廉颇、蔺相如共为将相，以争班秩，几至嫌衅。赖相如舍私奉国，能使令名焜耀於今日。尔尚克效之！”又谕诸汉官曰：“汉人军民诸政，命额驸佟养性总理，各官受节制。其有势豪嫉妒不从命者，非特藐养性，是轻国体、亵法令也，必谴毋赦！如能谨守约束，先公后私，壹意为国，则尔曹令名亦永垂后世矣。”
　　是岁，初铸砲，使养性为监。砲成，铭其上曰“天祐助威大将军”，凡四十具。师行则车载以从，养性掌焉。八月，上伐明，围大凌河城。养性率所部载砲越走锦州道为营，击城西台，台兵降；又击城南，坏睥睨；翌日，击城东台，台圮，台兵夜遁，尽歼之。九月，明兵出关援锦州，上遣亲军迎击，养性以所部兵五百从，敌溃遁。明监军道张春合诸路兵援大凌河，夜战，上督骑兵击破之。方追奔，明溃兵复阵，上命养性屯敌垒东，发砲毁敌垒。十月，攻于子章台，发砲击台上堞，台兵多死者。十一月，祖大寿以大凌河降，上命尽籍城中所储枪砲弹药付养性。寻率兵隳明所置台壕，自大凌河至於广宁。
　　六年春正月，上幸城北演武场阅兵，养性率所部乌真超哈试砲，擐甲列阵，军容甚肃。上嘉养性能治军，因追奖大凌河战功，赐雕鞍良马一、白金百，遂遍及诸将，自石廷柱以下皆有赐，设宴以劳之。养性疏言：“新编汉兵，马步仅三千有奇，宜尽籍汉民为兵，有事持火器而战，无事则为农。火器攻城，非砲不克，三眼枪、佛朗机鸟枪特城守器耳，宜增铸大砲。兵食未足，宜令民广开垦，无力者官畀牛若种，穫则以十一偿。”四月，上自将伐察哈尔，命与贝勒阿巴泰、杜度，大臣扬古利、伊尔登留守。七月，卒。顺治间，追谥勤惠。
　　子普汉，改袭二等昂邦章京。卒，以弟六十袭。崇德四年，汉军旗制定，隶汉军正蓝旗。顺治四年，改二等精奇尼哈番。遇恩诏，累进三等伯。
　　国瑶，六十子也，袭爵。康熙九年，授本旗副都统。十二年，吴三桂反，特命国瑶为郧阳提督，帅师镇抚。十三年，襄阳总兵杨来嘉以穀城叛附三桂，郧阳副将洪福应来嘉，劫部兵千馀攻国瑶。国瑶率游击杜英、佟大年以健丁三百拒战，福退，复至，苦战数日，斩二百馀级，福败遁。事闻，加左都督。十四年，福挟诸叛将分五道来犯，复击败之，逐战泥河口、板桥河，斩其将林跃等七辈、兵数百人。
　　十五年，四川叛将谭弘与福等复分道来犯，弘屯郧江北，福掠郧江南，相声援；国瑶分兵御之，战坪沟、战黄畈、战九里冈，又渡郧江战江南岸，皆胜，焚其舟及械，斩获无算。福复遣众伏郧江两岸，以三十馀舟顺江下，泊琵琶滩，偪郧阳运道为寨。国瑶及将军噶尔汉、抚治杨茂勋等率水陆兵大破之，战陡岭，福败走，运道复通。叙功，加一等。
　　十六年，以捐俸赉军赈难民，加太子少保。十七年，进讨来嘉、福，战於房县，获其将五十二辈、印十二、劄牌二十四，遂克其城，进复保康。十八年，与噶尔汉等攻兴安，久而不下，命削战陡岭所叙加一等。六月，授福建将军。二十八年，卒，谥忠悫。乾隆初，定封二等子。达尔哈齐子养真，自有传。
　　李永芳，辽东铁岭人。在明官抚顺所游击。太祖克乌喇，乌喇贝勒布占泰走叶赫。太祖伐叶赫，叶赫愬於明。明使告太祖，诫毋侵叶赫。太祖以书与明，言叶赫渝盟悔婚，复匿布占泰，不得已而用兵，躬诣抚顺所，永芳迎三里外，导入教场，太祖出书畀永芳，乃引师还。
　　后三岁为天命元年，又三岁，始用兵於明。四月甲辰昧爽，师至抚顺所，遂合围，执明兵一，使持书谕永芳曰：“明发兵疆外卫叶赫，我乃以师至。汝一游击耳，战亦岂能胜？今谕汝降者：汝降，则我即日深入；汝不降，是误我深入期也。汝多才智，识时务，我国方求才，稍足备任使，犹将举而用之，与为婚媾；况如汝者有不加以宠荣与我一等大臣同列者乎？汝若欲战，我矢岂能识汝？既不能胜，死复何益？且汝出城降，我兵不复入，汝士卒皆安堵。若我师入城，男妇老弱必且惊溃，亦大不利於汝民矣。勿谓我恫喝，不可信也。汝思区区一城且不能下，安用兴师？失此弗图，悔无及已。降不降，汝熟计之。毋不忍一时之忿，违我言而偾事也！”永芳得书，立城南门上请降，而仍令军士备守具。上命树云梯以攻，不移时，师登陴，斩守备王命印等。永芳冠带乘马出降，固山额真阿敦引永芳下马，匍匐谒上，上於马上以礼答之，传谕勿杀城中人。东州、马根单二城及沿边诸台堡五百馀，悉下。是日，上驻抚顺。明日，命隳其城，乃还。编降民千户，迁之赫图阿喇。命依明制设大小官属，授永芳三等副将，辖其众，以上第七子贝勒阿巴泰女妻焉。太祖伐明取边城，自抚顺始；明边将降太祖，亦自永芳始。
　　是年七月，上复伐明，拔清河。四年，克铁岭。六年，下辽、沈。永芳皆从，以功授三等总兵官。明巡抚王化贞及诸边将屡遣谍招永芳，永芳辄执奏，上嘉奖，敕免死三次。
　　太宗即位，以朝鲜与明将毛文龙相应援，纳逋逃，命贝勒阿敏等帅师讨之，永芳从。上谕阿敏等曰：“朝鲜理当讨，然非必欲取之。凡事相机度义而行。”克义州，分兵攻铁山，击走文龙；进下定州、安州，次平壤，其官民皆遁，遂渡大同江。朝鲜王李倧使赍书迎师，诸贝勒答书历数其罪，许以遣大臣莅盟，当班师。使既行，师复进，次黄州，倧使驰告已遣大臣莅盟。阿敏欲遂攻其都城，诸贝勒谓宜待所遣大臣至，永芳进曰：“我等奉上命，仗义而行。前与朝鲜书，许以遣大臣莅盟当班师，今食言不义。盍暂驻待之？”诸贝勒皆是其言，阿敏怒，叱永芳曰：“尔蛮奴，何多言！我岂不能杀尔耶？”师再进，次平山，倧所遣大臣至师，卒如永芳议，遣刘兴祚、库尔缠如倧所，莅盟而还。
　　八年，永芳卒，有子九人。汉军旗制定，隶正蓝旗汉军。次子李率泰，自有传。
　　第三子刚阿泰，顺治初，官宣府总兵。时姜瓖为乱，山西北境诸州县土寇蜂起，瓖既平，所部窜匿代州、定襄、繁峙五台山中。刚阿泰先后逐捕，诸山砦悉平。旋以属吏侵饷劾罢。
　　第五子巴颜，天聪八年袭父爵，例改三等昂邦章京。崇德间，以参领从太宗征科尔沁；围锦州，与洪承畴战松山城下：皆有功。七年，定汉军八旗，以巴颜为正蓝旗固山额真。八年九月，从郑亲王济尔哈朗等征宁远，拔中后所、前屯卫。顺治元年，进二等昂邦章京。旋与固山额真石廷柱剿寇昌平，与固山额真叶臣徇直隶饶阳，河南怀庆，山西泽州、潞安诸府县，师还，赐白金五百。二年，从定西大将军和洛辉自陕西徇四川，流寇孙守法、贺珍犯西安，再战大破之，逐至黑水峪，斩守法；又破流寇一只虎於商州，克延安诸路山寨。四年，例改二等精奇尼哈番。五年，进一等精奇尼哈番。讨叛将姜瓖，从睿亲王多尔衮复浑源州；从英亲王阿济格复左卫；从巽亲王满达海复朔州、汾州及太谷诸县。巴颜在军将左翼，挟火器以攻，所向皆克。八年，叙平姜瓖功，复遇恩诏，进一等伯。九年，卒。乾隆间，定封号曰昭信。四十年正月，命以其族改隶镶黄旗。
　　石廷柱，辽东人。先世居苏完，姓瓜尔佳氏。明成化间，有布哈者，为建州左卫指挥。布哈生阿尔松阿，嘉靖中袭职。阿尔松阿生石翰，移家辽东，遂以“石”为氏。石翰子三：国柱、天柱、廷柱。万历之季，廷柱为广宁守备，天柱为千总。太祖师至，巡抚王化贞走入关，天柱先与诸生郭肇基出谒，且曰：“吾曹已守城门矣。”翌日入城，廷柱从众降，授世职游击，俾辖降众。
　　蒙古巴林部贝勒囊努克背盟劫掠，廷柱从上讨之，取其寨，收牲畜以还，进三等副将。天聪三年，太宗命率兵搜剿明故毛文龙所辖诸岛，敌自石城岛来犯，击斩二百人，俘十九人。寻从上伐明，薄明都。四年，师还，至沙河驿，廷柱与达海谕城中军民出降；又与达海以千人诇汉兒庄，汉兒庄与三屯营、喜峰口诸堡先已降而复叛，至是复降。
　　五年，明总兵祖大寿筑城大凌河，上自将围之。大寿穷蹙，使从子泽润射书请降，并乞上令廷柱往议。廷柱与达海至城南，先使姜桂诇大寿，桂故明千总，为我军所俘。大寿使游击韩栋从桂出迎廷柱，并以其义子可法为质。廷柱乃逾壕与语，大寿言决降，惟乞速取锦州，俾妻子得相见。廷柱以告，上复遣廷柱谕指，大寿乃降。是时佟养性为乌真超哈昂邦章京，廷柱为副。六年，养性卒，廷柱代为昂邦章京。从伐察哈尔，多斩获。七年，从贝勒岳讬伐明，攻旅顺，师还，上酌金卮以劳，进三等总兵官。八年，从伐明，攻应州，克石家村堡。九年，复从伐明，与明兵战大凌河西，斩明副将刘应选，获游击曹得功等。
　　崇德元年，上自将伐朝鲜，命廷柱帅所部整兵械，储糗崿，挟火器以从。二年，既定朝鲜，还攻皮岛，廷柱与户部承政马福塔攻其北隅。寻追论朝鲜王李倧谒上时廷柱乱班释甲，及纵士卒违法妄行罪，解任，罚鍰，夺赏赉。是年分乌真超哈为左、右翼，以廷柱为左翼固山额真。三年，上与诸臣论兵事，举吕尚相勖，廷柱言：“吕尚制阃外专生杀，故所向有功。今臣等若有过下部逮讯，虽牛录以下亦当比肩对簿，其何以堪？”诸臣以其言戆，请下刑部议罪论死，上命宥之。是年十月，从伐明，攻锦州，克城外诸屯堡，进破城旁台。台上馀敌兵潜自间道走，廷柱弗追击，部议降爵罚鍰，上复命宥之。
　　四年二月，上自将伐明，乌真超哈诸将孔有德、耿仲明、尚可喜、马光远及廷柱皆率所部从。上驻军松山，命廷柱攻城南台，毁其堞，台兵不能御，守将王昌功等四十馀人出降。上登松山南冈度地形，命廷柱从。可喜以砲攻城南门之左，廷柱与光远先取城西南隅台，诸将继进，攻城，城堞皆尽，会以日暮罢。明日攻益急，城兵守御甚固，我兵缘云梯上不能入，死者二十馀人，廷柱兄子达尔汉亦被创。上召询诸将，皆谓攻必克。翌日复集议，有德、仲明、可喜、光远欲凿地道以攻，廷柱持不可。上责廷柱曰：“尔为主将，恇怯无斗志，与诸将异议。尔岂因兄子被创，故惊怖不欲战耶？”廷柱惶恐，对曰：“臣昔尝巡逻至此，知地中有水石不可穿，且亦不能越壕而过，故不敢不言。今众皆谓可攻，臣焉敢独异？”乃与有德等鸠役於城南凿地道。初，祖大寿既降，请得入锦州，乃复叛，为明守；至是，闻松山急，遣蒙古兵三百乘夜入城，诇得我军谋，多为备，地道不能达，乃罢攻。师还，部议廷柱攻城不尽力，当罢任罚鍰，上仍命宥之。时乌真超哈复析为八旗，合二旗为一固山，於是汉军旗制始定。廷柱隶正白旗。
　　六年七月，廷柱上言：“锦州为辽左首镇，我师筑垒浚壕，誓必翦灭，以策进取，诚至计也。第明恃大寿为保障，我师围之急，彼必益发援兵，并力一战。宜及此时简精锐，分布各旗屯田所，遇警即并进。如敌已立营，以砲环击，伺其稍动，我师即突起乘之，转战过锦州，至松山、杏山间，敌必败走，则锦州破矣。锦州既破，关外八城闻而震动。昔年克沈阳，辽阳从之下；克沙岭，广宁亦从之下。此其明徵也。近闻喀尔喀扎萨克图扬言取归化，恐阴欲取鄂尔多斯。臣拟令鄂尔多斯移牧黄河南，使与归化相接，彼此策应。仍选才勇将士挟火器戍焉，而令王贝勒帅师道宣、大，略应州、雁门。归化有警，轻骑倍道赴援。明所恃为辽东援者，不过宣大、陕西榆林、甘肃宁夏诸路。我师西入，诸路自顾不遑，岂能复出援辽哉？此一举而两得也。明援兵自宁远至松山，所赍行粮不过六七日，其锋少挫，势必速退；即宿留数日，终且讬粮尽而返。宜设伏於高桥险★C7处，凿壕截击，仍发劲兵缀其后，使进退无路，则彼援兵皆折而降我矣。我师遇敌步兵，每奋勇陷阵，彼军多火器，恐致伤夷。宜诇敌远离城郭，或凭据高阜，水竭粮匮，乃环而攻之。夜则凿壕以守，昼则发砲以击。不一二日，势且生变，其毙可坐俟也。洪承畴书生耳，所统援辽诸镇，皆乌合亡命，外张声势，内实恇慑。如大寿为我师所破，承畴与诸将纵得脱去，亦东市就僇而已。彼闻上恩豢降将，或慕义纳款，亦未可料。今明灾异迭见，流寇方炽，乘时应运，定鼎中原，机不可失。”疏入，上深嘉之。九月，师围松山，敌夜犯廷柱营，廷柱力御，斩十馀级，获刀甲、枪砲无算，进二等昂邦章京。七年，定汉军八旗，置八固山，以廷柱为镶红旗固山额真。
　　顺治元年四月，从师入关，破李自成。五月，与固山额真巴颜等平昌平土寇。六月，与固山额真巴哈纳帅师抚定山东诸郡县。七月，移师会固山额真叶臣共克太原。山西、河南悉平。师还，赐白金五百两，进一等昂邦章京。四年，改一等精奇尼哈番。六年，从讨叛将姜瓖，复浑源、太谷、朔州、汾州。十二年五月，授镇海将军，驻防京口。十四年二月，以老乞休，加少保兼太子太保，致仕，进三等伯，世袭。十八年二月，卒，赠少傅兼太子太傅，谥忠勇，立碑纪绩。
　　廷柱兄国柱，亦自广宁降，与天柱先后授三等副将。廷柱六子，三子华善，四子石琳，自有传。
　　马光远，顺天大兴人。明建昌参将。天聪四年，我师克永平，光远以所部降，命隶正蓝旗，授梅勒额真，赐冠服、鞍马。五年，上复伐明，围大凌河，光远从，招城南台降，得百总一、男妇五十馀，即畀光远育焉。
　　六年十一月，光远疏言：“六部既设，当建内阁，选清正练达二三臣为总裁，日黎明入阁。八家固山、六部承政，有事诣阁集议，请上指挥。”并议置六科，立八道言官。翌日再疏，申言六科职掌。七年正月，乌真超哈昂邦章京佟养性及光远合疏言：“上及诸贝勒豢汉官恩厚，臣等叨冒首领。上有命，敢不竭心力。臣等有罪，听诸臣弹劾。诸汉官如或抗令欺公，诳言误事，诿避偷安，玩法科敛，臣等当弹劾，不敢避忌。惟虑诸汉官茹怨，以蜚语中臣等，臣等得罪，虽死不知其故。乞上及诸贝勒鉴臣等意，今后有过失，即时处分；有谗言，即时质问：俾佥邪不得行其险慝。”三月，光远疏陈整饬军政：省戎器，视牧马，习砲，治砲车，节火药，谨城守，制火箭，建藏砲储药之局，赡铸砲造药之役，厚养砲兵，凡十事。七月，上命旧隶满洲户下汉人十丁授棉甲一，得千五百八十人，命光远等统之，分补旧甲喇缺额。
　　时孔有德、耿仲明来降，克旅顺。光远言：“有德等初来，登莱、旅顺并各岛兵舰随至江口不敢归，畏明法也。今旅顺既失，江口兵舰必退保登莱。宜急遣水师逐彼舟后，乘风而西。上亲帅师取山海，进攻北京，不半载大事可定。”十月，授一等总兵官。八年三月，疏请出师：“一自蓟东入，一自八里铺趋山海关，内外夹攻，先取其水关，则山海关易下也。既克山海关，还取祖大寿，整旅而西，进攻北京，塞冲要，阻运道，不数月必有内变。但乞上於出师之日，戒谕将士，毋杀，毋淫，毋掠货财，毋焚庐舍。四方闻之，皆引领而归上矣。”四月，改一等昂邦章京。九年七月，甄别辖治汉人各官，以各堡户丁增减行赏罚，丁减初额三之一者削世职为民。光远疏言：“各官功次不等，皆蒙敕赐世袭，得之至艰。今以养人不如法，皆罢为民，众情惊惧。乞恩从重议罚，而毋遽夺世职；令戴罪视事，使功不如使过。臣为王法持平，敢昧死以请。”梅勒额真张存仁亦以为言，上从之。十年四月，诸臣劝进，汉将列孔有德、耿仲明、尚可喜、石廷柱及光远，凡五人。
　　崇德元年十二月，从伐朝鲜，克平壤、江华岛。二年八月，分乌真超哈为两翼，置固山额真二。以廷柱辖左翼，光远辖右翼。三年，上伐明，攻锦州，乌真超哈运火器为前驱。寻与有德以火器克台五，复与廷柱克李云屯、柏士屯、郭家堡、开州、井家堡，俘七百有三，得牲畜称是。光远率甲喇额真郎绍贞围攻锦州城旁台，敌遁，不追击，上诘之，光远妄辩，当夺职，上命罚鍰。四年，上复伐明，光远以所部克松山西南隅台，降其将杨文显，攻城不克。语详石廷柱传。师还，数其罪而罢之；又以庇所部参将季世昌铸砲子不中程，论死，上特宥之。六月，析乌真超哈为八旗，置固山额真四，复起光远为正黄、镶黄两旗固山额真。汉军旗制定，光远隶镶黄旗。顺治四年，以老病乞休。康熙二年，卒，谥诚顺。以弟之子思文袭爵。恩诏进三等伯。乾隆初，定封一等子。
　　光辉，光远弟。明武举。与其兄光先从光远来降。天聪七年，授光先二等参将，光辉游击。崇德三年，任户部理事官。以贷官商物不偿，罢官，夺世职。四年六月，汉军旗制定，授镶黄旗梅勒额真。六年，兼任吏部。七年，以从克杏山城，复世职。师已克锦州，命光辉从固山额真孟乔芳诣锦州监铸砲。八年，以从克中后所、前屯卫二城，进一等甲喇章京。
　　世祖入关定鼎，参政改侍郎，光辉仍贰吏部。顺治四年，考满，加拖沙喇哈番。五年，从征南大将军谭泰讨江西叛将金声桓，声桓既诛，谭泰将承制授光辉江西提督，光辉辞。既，谭泰欲以都察院理事官纪国先为都司，国先亦辞。谭泰劾国先，辞连光辉，吏议从重比，上命罢光辉梅勒额真、侍郎，降世职为拜他喇布勒哈番。七年，复任梅勒额真。八年，上命追录光辉军功，屡遇恩诏，累进三等阿思哈尼哈番。五月，授户部侍郎。十月，命以兵部尚书、右副都御史总督直隶、山东、河南三行省。
　　十年九月，胶州总兵海时行叛，为暴莱、沂间，光辉帅师讨之。时行走宿迁，师从之，复走永城。光辉会漕运总督沈文奎帅师自灵壁向永城，战洪河集西，大破之，缚时行以归。以功加级，任子。十一年，甄别诸督抚，加太子少保，以老病乞休。十二年七月，卒，谥忠靖。
　　光先，顺治间遇恩诏，亦授三等阿思哈尼哈番，官山西左布政使。
　　李思忠，字葵阳，铁岭人。父如梴，明辽东总兵官宁远伯成梁族子也，仕明为太原同知，罢归居抚顺。太祖天命三年，始用兵於明，克抚顺，得思忠，如梴徙还铁岭。明年，师下铁岭，如梴及弟如梓子一忠、存忠死之。六年，定辽阳，敕思忠收其族人，俾复故业，即授牛录额真，予世职备御。寻以获谍，进游击。
　　天聪三年，太宗自将伐明，取永平等四城。师还，贝勒阿敏护诸将分守，察哈喇以蒙古兵守遵化，思忠及甲喇额真英固勒岱等为之佐。既而明将谢尚忠等来攻，思忠与战，敌三进三却。阿敏议弃四城东还，檄察哈喇合军出塞。时尚忠攻遵化正急，发火箭焚我军火器，我军方恇扰，思忠戒无轻动，徐结阵出城，挟降吏四人以俱，身为殿，出塞无一亡失。师还，上谴阿敏等，以思忠力战，贷勿罪。五年，从固山额真楞格里等伐明，攻南海岛，未至，遇明兵茨榆坨，俘十一人，得舟五。明兵争舟，思忠与战，砲伤额，勿却，卒败明兵，进二等参将。九年，察汉官所领城堡户口盈耗，思忠辖沙河堡郎寨，增丁百十有三，上嘉赏，赐狐裘一袭，进三等梅勒章京。寻命驻盖州。崇德二年，命修辽阳诸城，思忠疏言：“盖州处边，士卒任防守，馀丁仅足以耕。今弃农就役，工窳而农亦废。请俟诸城工竟，庀役造砖从事。”上允其请。七年，汉军旗制定，隶正黄旗。
　　顺治元年，从豫亲王多铎徇陕西，破潼关；下江南，克扬州，抚定江北州县凡十。三年二月，命以梅勒额真戍西安。三月，擢陕西提督。恩诏，累进一等阿思哈尼哈番兼拖沙喇哈番。十一年，致仕。十四年七月，卒。
　　思忠子五，第三子显祖袭爵，世祖赐名塞白理，授二等侍卫、甲喇额真。康熙初，授随征江南左路总兵官，迁广东水师提督，改浙江提督。耿精忠叛，自福建侵浙江，塞白理疏请分兵援台州，防宁波。寻从贝子傅喇塔击走精忠将曾养性。十四年九月，卒於军。乾隆初，定封三等男。
　　廕祖，思忠次子。事世祖，自廕生授户部员外郎，三迁兵部侍郎。顺治十一年，直隶灾，命与尚书巴哈纳等治赈。寻授兵部尚书，右副都御史，总督直隶、山东、河南三行省。疏请蠲被灾诸州县秋粮，招流民还故里，当随地安集，以时予赈，毋使道殕。又疏言：“直隶滨海北塘、涧河、黑洋诸地，宜分兵驻守。”时议禁海船，鱼盐米麦不能转输，请官为编号，讥其出入，则商民皆便。并下部议行。
　　十四年四月，疏发河南管河道方大猷贪惏状，上切责河道总督杨方兴失劾，夺大猷官，鞫治论死。有高鼎者，据五台山为乱，出三岔口扰真定，廕祖遣井陉道陈安国谕降，悉散其党。疏言：“太行天下险，三岔居其冲，林密山深，藏奸甚易。自鼎降，其党散在民间，虽戍以兵，视营垒为传舍。当置游击一，定额兵六百，耑司守御。”上从之。
　　是岁廕祖年才二十有九，会湖南北用兵，上察廕祖才，加太子太保，移督湖广。师方徇贵州，故李自成诸将郝永忠、袁宗第、刘体纯、李来亨辈挟十馀万人降於明，踞郧、襄间，扰饷道。廕祖请选襄阳水师及均、黄、汉阳诸营兵二千人戍穀城，地扼上游；选武昌洞庭营兵千人戍九谿，断通蜀道。十五年，汉阳、天门、潜江、沔阳诸郡县水灾，上命廕祖治赈，民赖以得拯。
　　十六年，经略大学士洪承畴疏请发湖北提镇标兵六千人戍云南，廕祖以承畴已发湖广兵万三千五百有奇，湖南新收降人数万，郧、襄间流贼未殄，留兵不宜复发，请敕承畴就滇中召募，下部议行。复疏议：“讨永忠等，请敕四川总督李国英帅师驻重庆，扼巫峡，阻达州；西安将军富喀禅帅师趋兴安；河南协剿兵诣襄阳合军。臣督诸军分出彝陵、襄阳、郧阳，三道深入，期一举灭贼。”疏既上，会郑成功犯江南，诏将军明安达哩将荆州驻防兵赴援，部议缓师期。十七年，以疾乞罢。康熙三年，卒。祀直隶、山东、河南、湖广名宦。
　　鈵，廕祖子。事圣祖，自佐领授兵部员外郎。十三年，以参将从征吴三桂，再迁御史。二十七年，湖广夏逢龙为乱，上授鈵湖北按察使。累擢兵部侍郎。三十五年，上亲征噶尔丹，命与左都御史于成龙等督饷。三十七年，授山东巡抚，以疾辞，改授安徽巡抚。三十九年，疾未瘳，被弹事罢。四十二年，山东饥，鈵请往助赈，卒於赈所。
　　金玉和，辽东人。仕明为开原千总。太祖克开原，玉和降，授甲喇额真，予世职三等副将。汉军旗制定，隶正黄旗。天聪五年，擢礼部承政。六年，上阅兵，玉和与额驸佟养性等率所辖乌真超哈擐甲列阵试砲，上赉以鞍马。八年，考绩，进二等副将。崇德元年，坐与吏部参政李延庚互举子弟，罢官，降世职三等甲喇章京。二年，从武英郡王阿济格伐明皮岛，以水师战不利，玉和不赴援，论死，上特宥之，但削世职。四年，复授甲喇额真。六年，从围明锦州，屡败敌。敌夜攻壕堑，击卻之，斩级五十。七年，锦州下，并克塔山，予世职牛录章京。八年，从郑亲王济尔哈朗伐明宁远，与王国光同克前屯卫、中后所二城。顺治元年，擢工部参政。叙宁远功，进三等甲喇章京。既入关，迁梅勒额真。从军河南，署怀庆总兵官。时李自成窜陕西，馀党掠河南，犯济源县城，玉和帅师往援，至则城已陷，夜半遇贼，力战，中流矢，没於阵。河南巡抚罗绣锦疏报得玉和遗骸於柏乡西，请赐恤，进二等梅勒章京。乾隆初，定封二等男。
　　金维城，玉和子也。崇德初，师攻锦州，维城以甲喇额真奉命与梅勒额真金砺督饷，屡从伐明有功。克中后所、前屯卫二城，维城亦在行间。累官正白旗汉军梅勒额真，兼兵部参政，世职至牛录章京。从入关，改兵部侍郎，兼梅勒额真如故。顺治四年，改拜他喇布勒哈番。考绩，加拖沙喇哈番。复从定湖广，同克武冈、沅州、靖州，进一等阿达哈哈番。调正黄旗汉军梅勒额真。十年，坐总兵任珍行赇罢官，降世职为三等。十五年，卒。
　　子世砺，康熙间，以佐领从平南大将军赉塔征福建，败敌江东桥。郑成功将刘国轩攻漳州，世砺战死，予世职拖沙喇哈番。
　　太祖克开原，玉和与同官王一屏、戴集宾、白奇策，守堡百总戴一位降；下广宁，游击孙得功，守备张士彦、黄进、石廷柱，千总郎绍贞、陆国志、石天柱降；收辽河诸城堡，参将刘世勋，游击罗万言、何世延、阎印，都司金砺、刘式章、李维龙、王有功、陈尚智，备御硃世勋、黄宗鲁，中军王志高，守堡闵云龙、俞鸿渐、郑登、崔进忠、李诗、徐镇静、郑维翰、臧国祚、周元勋、王国泰，各以所守城堡来降。玉和、一屏、得功、士彦、廷柱、砺皆以有功授世职。廷柱自有传。
　　王一屏，先世本满洲，姓完颜氏。初降，授牛录额真。汉军旗制定，隶正红旗。天聪八年，授世职三等甲喇章京。旋卒。
　　子国光，以牛录额真兼户部理事官，袭职。擢正红旗汉军梅勒额真，兼户部参政。八年，从郑亲王济尔哈朗伐明，克前屯卫、中后所二城，进二等甲喇章京。顺治元年，改户部侍郎，兼梅勒额真如故。从定西大将军和洛辉御寇西安。考满，进一等阿达哈哈番。迁本旗固山额真。六年，从英亲王阿济格讨叛将姜瓖，克左卫、朔州、汾州、太谷四城。叙功，遇恩诏，累进一等阿思哈尼哈番。十年，从定远大将军、贝勒屯齐征湖广，击败明将李定国、孙可望。十二年，从宁海大将军伊勒德援浙江，击败明将郑成功、张名振。十三年二月，授两广总督，谕奖其才品，赐蟒服、鞍马，加太子太保。十五年，以疾解任。十八年，圣祖即位，授镇海将军，帅师镇潮州。康熙三年，与平南王尚可喜会师讨碣石叛将苏利，师至海丰，侦破敌伏，迳灯笼山。苏利乘我军未成列，以万馀人搏战，我军左右夹击，贼溃遁。薄碣石卫城，环攻拔之，斩苏利及所部陈英、李慧等，遂歼其馀党。五年，还京，仍任本旗都统。九年，卒，谥襄壮。
　　子永誉，字孝扬，袭爵。十二年，授河南提督。河北总兵蔡禄叛应吴三桂，内大臣阿密达帅师讨之。上命永誉如怀庆，拊循士卒，因请留驻镇抚。旋设安庆提督，以授永誉。耿精忠将宋标方自饶州犯徽州，十四年，永誉督兵驻建德，令参将傅尔学破标於馀干，俘标，磔於市。寻移驻徽州。十七年，江西平。改永誉江南提督，驻松江。十九年，迁广东将军。二十年，疏言：“广东濒海，陆路两镇，请各以一营改练水师。”二十二年，复请留满洲兵四千驻防广东省城。皆如所议行。二十七年，授本旗都统。二十三年三月，命定北将军瓦岱帅师屯张家口，诇噶尔丹，以永誉与都统喀岱等参赞军务。三十五年，上亲征噶尔丹，分汉军为四营，永誉帅正黄、正红二旗出中路，噶尔丹不战遁。永誉与平北将军马斯喀督兵追蹑，侦噶尔丹行远，乃还。三十六年，从上至宁夏，命督饷运，贮黄河西岸，闻噶尔丹窜死，罢，还。四十三年，卒。乾隆十八年，命其族改隶满洲正红、镶白二旗。
　　孙得功，在明为广宁巡抚王化贞中军游击，化贞倚得功为心膂。太祖围西平堡，刘渠等赴援，令得功从。渠等战死，得功潜纳款於太祖，还言师已薄城，城人惊溃。化贞走入关，得功与进、绍贞、国志等，率士民出城东三里望昌冈，具乘舆，设鼓乐，执旗张盖，迎太祖入驻巡抚署，士民皆夹道俯伏呼万岁。时天命七年正月庚申，月之二十四日也。上授得功游击，隶镶白旗，辖降众，移驻义州。天聪六年十月，得功疏言：“上命修城，天寒土冻，徒劳民力而不能坚固，请俟春融。又上发帑畀官兵市布制冬衣，官已足用，兵人给银五钱六分，得布不足以为衣，乞恩使人得市布一二疋，官兵均霑上泽。”七年四月，又疏言：“禁淡巴菰，令未能行。步兵皆用火器，尤宜申谕戒革。上令民输粮，因禁百穀不得入市，贫民无所得食，则宜任民便。”八年，追叙得功广宁功，授三等梅勒章京。旋卒，以其子孙有光袭。汉军旗制定，改隶正白旗。以从克前屯卫、中后所及顺治间讨姜瓖有功，并遇恩诏，进三等精奇尼哈番。卒。乾隆初，定封一等男。得功次子思克，自有传。
　　张士彦，化贞中军守备。太祖兵至，化贞走入关，士彦降。汉军旗制定，隶正蓝旗。天聪八年，与一屏同授三等甲喇章京。旋乞休。
　　子朝璘，袭职。崇德七年，授牛录额真。从贝勒阿巴泰伐明，败敌於胶州。八年，与国光同功，进二等甲喇章京。迁兵部理事官。顺治二年，从豫亲王多铎下江南，克扬州、江阴，率兵戍苏州，击败明将黄斐。四年，从恭顺王孔有德等平湖南，破明将刘承胤於夕阳桥，克武冈；复破明将张先璧於黔阳，克沅州。六年，从讨姜瓖，复与国光同功。考满，遇恩诏，进一等阿思哈尼哈番，授正蓝旗汉军梅勒额真。十年，授都察院左副都御史。十三年，迁户部侍郎。寻出为江西巡抚。江西当金声桓乱后，民少田芜，御史笪重光请蠲赋，下朝璘议。朝璘疏言：“田亩荒芜，惟从容劝垦，则熟者恆熟，荒者不终荒。若急於徵赋，则始以荒为熟，渐至熟者仍荒，非足国恤民计也。南昌、瑞州二府新垦田四十馀顷，请三年后起科；未垦二千馀顷，请与豁除。”上允其请。十五年，加兵部尚书衔。十八年，擢江西总督。康熙二年，右布政使王庭疏请减南昌府属浮粮，下朝璘议。朝璘疏言：“江西重赋，自陈友谅始，明世因之。前巡抚蔡士英请减袁、瑞二府赋额，未及南昌。南昌诸州县，惟武宁为友谅乡里，赋额循元、宋之旧。他六县一州，请敕部核减。”户部覈上南昌府属浮粮银十二万五千有奇、米十四万九千有奇，上命悉蠲之。三年，朝璘疏言：“吉安旧食粤盐，远且阻，请改食淮盐。”下所司从之。四年，以江西总督省入江南，解任。五年，授福建总督。六年，以老疾乞休。越十馀年，卒。
　　金砺，辽东人。明武进士，为镇武堡都司。初降，授甲喇额真，予世职三等副将。天聪五年，始设六部，以砺为兵部承政。六年，上阅兵，与玉和等并赐鞍马。调户部承政。八年，考绩，进二等梅勒章京。崇德二年，从伐明，攻皮岛，甲喇额真巴雅尔图等先入敌阵，砺与副将高鸿中所将水师不进，前军以是败，坐论死，上以砺与鸿中来归有功，特宥之。四年，汉军旗制定，砺隶镶红旗，复为甲喇额真。五年，授吏部参政。六年，擢固山额真。迭克松山、塔山、前屯卫、中后所，授世职三等甲喇章京。顺治元年，从入关，五月，与梅勒额真李率泰安集天津乱民；六月，复与固山额真叶臣宣抚山西。时李自成西遁，其将陈永福犹据太原，砺与叶臣潜往觇焉，城兵骤出，砺击败之，督本旗兵发砲克其城。师还，赐白金四百两，进世职二等甲喇章京。二年，从顺承郡王勒克德浑征湖广，明将马进忠降复叛，砺与固山额真刘之源击进忠武昌，夺战舰六十馀，遂下湖南，战衡州，斩明将黄朝宣；复战长沙，斩明将杨国栋。师还，赐黄金二十两、白金四百两，进世职一等阿达哈哈番。
　　六月，授平南将军，镇浙江。遇恩诏，加拖沙喇哈番。明鲁王以海及其臣阮进、张名振屯舟山，砺与梅勒额真吴汝玠等率兵自宁波出定海，会总督陈锦破获进於横洋，遂克舟山，名振拥以海出走。九年，郑成功攻漳州，命砺帅师赴援，至泉州，成功退屯江东桥。砺自长泰进屯漳州城北，分兵万松关为犄角，七战皆胜，漳州围解，海澄、南靖、漳浦诸县悉定。叙功，遇恩诏，进一等阿思哈尼哈番兼拖沙喇哈番。十一年，授陕西四川总督。十三年，引年乞休，加太子太保致仕。康熙元年，卒。
　　论曰：养性、廷柱先世本满洲，怀旧来归，申以婚媾。永芳归附最先，思忠为辽左右族，皆蒙宠遇，各有贤子，振其家声。光远初佐养性，后与廷柱分将汉军，罢而复起。玉和战死。同时诸降将有绩效，赏延於世，或其子显者，得以类从。后先奔走，才亦盛矣。

　　列传十九
　　希福子帅颜保曾孙嵩寿  范文程子承勋承斌孙时绎时捷时绶
　　时纪曾孙宜恆四世孙建中宁完我鲍承先
　　希福，赫舍里氏。世居都英额，再迁哈达。太祖既灭哈达，希福从其兄硕色率所部来归。居有顷，以希福兼通满、汉、蒙古文字，召直文馆。屡奉使蒙古诸部，赐号“巴克什”。旗制定，隶满洲正黄旗。
　　天聪二年，太宗伐察哈尔，以希福使科尔沁徵兵，土谢图额驸奥巴止之曰：“寇骑塞路，行将安之？即有失，谁执其咎？”希福曰：“君命安得辞？死则死耳，事不可误也。”遂行。再宿，达上所，复命曰：“科尔沁兵不赴徵，土谢图额驸奥巴方率所部行掠，掠竟乃来耳。”上怒，使希福再往，以壮士八人从。行四昼夜，道遇敌，击杀三十馀人，卒至科尔沁，以其兵来会。明年，奥巴来朝，上命希福与馆臣库尔缠辈责让之，奥巴服罪，上驼马以谢。叙功，授备御。从伐明，薄明都，败明兵於城下。攻大凌河，援兵自锦州至，与谭泰争先奋击，破之。师还，又力战败追兵，进游击。
　　崇德元年，改文馆为内三院，希福为内国史院承政。寻授内弘文院大学士，进二等甲喇章京。二年，请禁造言惑众，违者罪之，著为令。三年，偕大学士范文程建言定部院官制。希福虽以文学事上，官内院，筦机务，然常出使察哈尔、喀尔喀、科尔沁诸部，编户口，置牛录，颁法律，亭平狱讼；时或诣军前宣示机宜，相度形势，覈诸将战阀，行赏，谕上德意於诸降人。每还奏，未尝不称旨也。顺治元年，译辽、金、元三史成，奏进，世祖恩赉有加。
　　希福故与谭泰有隙，屡诮其衰慵。谭泰暱附摄政睿亲王多尔衮，因与其弟谭布构希福妄传王语，谓堂餐过侈，诋谩诸大臣，构衅乱政，罪当死；王命罢官削世职，并籍其家。八年二月，世祖亲政，雪其枉，仍授内弘文院大学士，复世职。九年，世祖以希福事太祖、太宗，衔命驰驱，殚心力。曩定鼎燕京，希福方削籍，功未赏，乃一岁三进为三等精奇尼哈番，世袭。是年十一月，卒，赠太保，谥文简。长子奇塔特，袭职。乾隆初，定封三等子。
　　帅颜保，希福次子。康熙初，圣祖念希福事先朝久，躬预佐命，用大学士范文程、额色黑例，超授内国史院学士。八年六月，迁吏部侍郎。七月，授漕运总督。九月，疏言：“淮安水陆孔道，乃十五里中为关者三，板闸有钞关，淮安有仓税，隶户部；清江有税厂，隶工部。胥役繁冗，商民耗资失时，请减三为一，合并税额，省胥役，便商民。”下部议，户部言仓税并钞关便；工部言税厂徵船料诸税，葺治漕船，并钞关不便。上心韪帅颜保言，下九卿科道再议，卒如所请。九年正月，疏言：“淮、扬被水，高邮、宿迁、桃源、盐城、赣榆灾尤重。旧逋漕米，例当补徵，民力不能胜。”下部议，请改折，仍补徵。上以诸县频岁被灾，民重困，下部再议，免旧逋漕米三万一千石有奇。十二年正月，偕河道总督王光裕疏请漕运毕事，当复旧例，举劾所属文武官吏。既得请，疏荐山东粮道迟日巽、河南粮道范周、无锡知县吴兴祚等，劾溧阳知县王锡范等。十三年，吴三桂兵犯江西，十月，命帅颜保帅所部移镇南昌。十二月，安亲王岳乐师至，命罢还。十七年，岳乐进军湖南，复命镇南昌。九月，移吉安。十八年三月，招降吴三桂部将五十馀、兵万馀。十九年八月，逮尚之信勘治，命帅颜保移镇南雄、韶州。十月，命罢还。二十年五月，迁工部尚书。十二月，移礼部尚书。二十三年十二月，卒。子赫奕，自侍卫累迁工部尚书。
　　嵩寿，希福曾孙。雍正元年进士，选庶吉士，授编修。乾隆二年，册封安南国王黎维祎，以侍读充正使，赐一品服。累擢内阁学士。十四年，颁诏朝鲜，擢礼部侍郎。十九年，袭一等子爵。二十年，卒。
　　范文程，字宪斗，宋观文殿大学士高平公纯仁十七世孙也。其先世，明初自江西谪沈阳，遂为沈阳人，居抚顺所。曾祖鏓，正德间进士，官至兵部尚书，明史有传。
　　文程少好读书，颖敏沉毅，与其兄文寀并为沈阳县学生员。天命三年，太祖既下抚顺，文寀、文程共谒太祖。太祖伟文程，与语，器之，知为鏓曾孙，顾谓诸贝勒曰：“此名臣后也，善遇之！”上伐明，取辽阳，度三岔攻西平，下广宁，文程皆在行间。
　　太宗即位，召直左右。天聪三年，复从伐明，入蓟门，克遵化。文程别将偏师徇潘家口、马兰峪、三屯营、马栏关、大安口，凡五城皆下。既，明围我师大安口，文程以火器进攻，围解。太宗自将略永平，留文程守遵化，敌掩至，文程率先力战，敌败走。以功授世职游击。五年，师围大凌河，降其城，而蒙古降卒有阴戕其将叛去者，上怒甚，文程从容进说，贷死者五百馀人。时明别将壁西山之巅，独负险坚守未下，文程单骑抵其垒，谕以利害，乃请降。上悦，以降人尽赐文程。
　　六年，从上略明边，文程与同直文馆宁完我、马国柱上疏论兵事，以为入宣、大，不若攻山海。及师至归化城，上策深入，召文程等与谋。文程等疏言：“察我军情状，志皆在深入。当直抵北京决和否，毁山海关水门而归，以张军威。若计所从入，惟雁门为便，道既无阻，道旁居民富庶，可资以为粮。上如虑师无名，当显谕其民，言察哈尔汗远遁，所部归於我，道远不可以徒行，来与尔国议和，假尔马以济我新附之众。和议成，偿马值；不成，异日兴师，荷天之宠，以版图归我，凡军兴而扰及者，当量免赋税数年。此所谓堂堂正正之师也。否则，作书抵近边诸将吏，使以议和请於其主，为期决进止。彼朝臣内挠，边将外诿，迁延逾所期，我师即乘衅而入。我师进，利在深入；否，利在速归；半途而返，无益也。”疏入，上深嘉纳之。
　　七年，孔有德等使通款，而明兵迫之急，上命文程从诸贝勒帅师赴援；文程宣上德意，有德等遂以所部来归。自是破旅顺，收平岛，讨朝鲜，抚定蒙古，文程皆与谋。
　　崇德元年，改文馆为内三院，以文程为内秘书院大学士，进世职二等甲喇章京。初，旗制既定，设固山额真。诸臣议首推文程，上曰：“范章京才诚胜此，然固山职一军耳，朕方资为心膂。其别议之。”文程所典皆机密事，每入对，必漏下数十刻始出；或未及食息，复召入。上重文程，每议政，必曰：“范章京知否？”脱有未当，曰：“何不与范章京议之？”众曰：“范亦云尔。”上辄署可。文程尝以疾在告，庶务填委，命待范章京病已裁决。抚谕各国书敕，皆文程视草。初，上犹省览，后乃不复详审，曰：“汝当无谬也。”文程迎父楠侍养，尝入侍上食，有珍味，文程私念父所未尝，逡巡不下箸。上察其意，即命彻馔以赐楠，文程再拜谢。
　　世祖即位，命隶镶黄旗。睿亲王多尔衮帅师伐明，文程上书言：“中原百姓蹇离丧乱，备极荼毒，思择令主，以图乐业。曩者弃遵化，屠永平，两次深入而复返。彼必以我为无大志，惟金帛子女是图，因怀疑贰。今当申严纪律，秋毫勿犯，宣谕进取中原之意：官仍其职，民复其业，录贤能，恤无告。大河以北，可传檄定也。”及流贼李自成破明都，报至，文程方养疴盖州汤泉，驿召决策，文程曰：“闯寇涂炭中原，戕厥君后，此必讨之贼也。虽拥众百万，横行无惮，其败道有三：逼殒其主，天怒矣；刑辱搢绅，拷劫财货，士忿矣；掠人赀，淫人妇，火人庐舍，民恨矣。备此三败，行之以骄，可一战破也。我国上下同心，兵甲选练，声罪以临之，恤其士夫，拯其黎庶。兵以义动，何功不成？”又曰：“好生者天之德也，古未有嗜杀而得天下者。国家止欲帝关东则已，若将统一区夏，非乂安百姓不可。”翌日，驰赴军中草檄，谕明吏民言：“义师为尔复君父仇，非杀尔百姓，今所诛者惟闯贼。吏来归，复其位；民来归，复其业。师行以律，必不汝害。”檄皆署文程官阶、姓氏。
　　既克明都，百度草创，用文程议，为明庄烈愍皇帝发丧，安抚孑遗，举用废官，蒐求隐逸，甄考文献，更定律令，广开言路，招集诸曹胥吏，徵求册籍。明季赋额屡加，册皆毁於寇，惟万历时故籍存，或欲下直省求新册，文程曰：“即此为额，犹虑病民，其可更求乎？”於是议遂定。论功，并遇恩诏，进一等阿思哈尼哈番加拖沙喇哈番，赐号“巴克什”。复进二等精奇尼哈番。
　　顺治二年，江南既定，文程上疏言：“治天下在得民心，士为秀民。士心得，则民心得矣。请再行乡、会试，广其登进。”从之。五年正月，定内三院为文臣班首，命文程及刚林、祁充格用珠顶、玉带。七年，睿亲王多尔衮卒。八年，大学士刚林、祁充格以附睿亲王妄改太祖实录，坐死。文程与同官当连坐，上以文程不附睿亲王，命但夺官论赎。是岁即复官。九年，遇恩诏，复进世职一等精奇尼哈番，授议政大臣，监修太宗实录。
  </div>
  <div class="pagination">
   <a href="清史稿_page150.html">
    上一页
   </a>
   <span>
    ...
   </span>
   <a href="清史稿_page146.html">
    146
   </a>
   <a href="清史稿_page147.html">
    147
   </a>
   <a href="清史稿_page148.html">
    148
   </a>
   <a href="清史稿_page149.html">
    149
   </a>
   <a href="清史稿_page150.html">
    150
   </a>
   <span class="current-page">
    151
   </span>
   <a href="清史稿_page152.html">
    152
   </a>
   <a href="清史稿_page153.html">
    153
   </a>
   <a href="清史稿_page154.html">
    154
   </a>
   <a href="清史稿_page155.html">
    155
   </a>
   <a href="清史稿_page156.html">
    156
   </a>
   <span>
    ...
   </span>
   <a href="清史稿_page152.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
