<!DOCTYPE html>
<html>
 <head>
  <meta charset="utf-8"/>
  <title>
   史记正义 - 第 30 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记正义 - 第 30 页/共 38 页
  </h1>
  <div class="content">
   史记正义巻九十
　　钦定四库全书
　　史记正义巻九十一
　　唐　张守节　撰
　　黥布列传第三十一　　　　史记九十一
　　黥布者六人也姓英氏【故六城在寿州安丰县西南百三十三里按黥布封淮南王都六即此城又春秋传云与蓼咎繇之后或封于英六葢英后改为蓼也】秦时为布衣少年有客相之曰当刑而王及壮坐法黥布欣然笑曰人相我当刑而王防是乎人有闻者共俳笑之布已论输丽山【言布论决受黥竟丽山作陵也时会稽郡输身徒】丽山之徒数十万人布皆与其徒长豪桀交通廼率其曹偶亡之江中为羣盗陈胜之起也布廼见番君与其众叛秦聚兵数千人番君以其女妻之章邯之灭陈胜破吕臣军布乃引兵北击秦左右校破之清波引兵而东闻项梁定江东防稽【时会稽郡所理在吴阖闾城中】渉江而西陈婴以项氏世为楚将廼以兵属项梁渡淮南英布蒲将军亦以兵属项梁项梁渉淮而西击景驹秦嘉等布常冠军项梁至薛【薛古城在徐州滕县界也】闻陈王定死廼立楚懐王项梁号为武信君英布为当阳君【南郡当阳县也】项梁败死定陶懐王徙都彭城诸将英布亦皆保聚彭城当是时秦急围赵赵数使人请救懐王使宋义为上将范曾为末将项籍为次将英布蒲将军皆为将军悉属宋义北救赵及项籍杀宋义于河上懐王因立籍为上将军诸将皆属项籍项籍使布先渉渡河击秦布数有利籍廼悉引兵渉河从之遂破秦军降章邯等楚兵常胜功冠诸侯诸侯兵皆以服属楚者以布数以少败众也项籍之引兵西至新安【新安故城在河南府渑池县东二十二里】又使布等夜击坑章邯秦卒二十余万人至闗不得入又使布等先从间道破闗下军遂得入至咸阳布常为军锋项王封诸将立布为九江王都六汉元年四月诸侯皆罢戏下各就国项氏立懐王为义帝徙都长沙廼隂令九江王布等行击之其八月布使将击义帝追杀之郴县【上丑林反今郴州有义帝及祠】汉二年齐王田荣畔楚项王往击齐徴兵九江九江王布称病不往遣将数千人行汉之败楚彭城布又称病不佐楚项王由此怨布数使使者诮让召布布愈恐不敢往项王方北忧齐赵西患汉所与者独九江王又多布材欲亲用之以故未击汉三年汉王击楚大战彭城不利出梁地至虞【今宋州虞城也】谓左右曰如彼等者无足与计天下事谒者随何进曰不审陛下所谓汉王曰孰能为我使淮南令之发兵倍楚留项王于齐数月我之取天下可以百全随何曰臣请使之廼与二十人俱使淮南至因太宰主之三日不得见随何因说太宰曰王之不见何必以楚为彊以汉为弱此臣之所以为使使何得见言之而是邪是大王所欲闻也言之而非邪使何等二十人伏斧质淮南市以明王倍汉而与楚也太宰廼言之王王见之随何曰汉王使臣敬进书大王御者窃怪大王与楚何亲也淮南王曰寡人北乡而臣事之随何曰大王与项王俱列为诸侯北乡而臣事之必以楚为彊可以托国也项王伐齐身负板筑以为士卒先大王冝悉淮南之众身自将之为楚军前锋今廼发四千人以助楚夫北面而臣事人者固若是乎夫汉王战于彭城项王未出齐也大王冝骚淮南之兵渡淮日夜会战彭城下大王抚万人之众无一人渡淮者垂拱而观其孰胜夫托国于人者固若是乎大王提空名以郷楚而欲厚自托臣窃为大王不取也然而大王不背楚者以汉为弱也夫楚兵虽彊天下负之以不义之名以其背盟约而杀义帝也然而楚王恃战胜自彊汉王收诸侯还守成臯荥阳下蜀汉之粟深沟壁垒分卒守徼乗塞楚人还兵间以梁地深入敌国八九百里欲战则不得攻城则力不能老弱转粮千里之外楚兵至荥阳成臯汉坚守而不动进则不得攻退则不能解故曰楚兵不足恃也使楚胜汉则诸侯自危惧而相救夫楚之彊适足以致天下之兵耳故楚不如汉其势易见也今大王不与万全之汉而自托于危亡之楚臣窃为大王惑之臣非以淮南之兵足以亡楚也夫大王发兵而倍楚项王必留留数月汉之取天下可以万全臣请与大王提劒而归汉汉王必裂地而封大王又况淮南淮南必大王有也故汉王敬使使臣进愚计愿大王之留意也淮南王曰请奉命隂许畔楚与汉未敢泄也楚使者在方急责英布发兵舍舍随何直入坐楚使者上坐曰九江王已归汉楚何以得发兵布愕然楚使者起何因说布曰事以搆可遂杀楚使者无使归而疾走汉并力布曰如使者教因起兵而击之耳扵是杀使者因起兵而攻楚楚使项声龙且攻淮南项王留而攻下邑【宋州砀山县】数月龙且击淮南破布军布欲引兵走汉恐楚王杀之故间行与何俱归汉淮南王至上方踞牀洗召布入见布甚大怒悔来欲自杀出就舍帐御饮食从官如汉王居布又大喜过望【髙祖以布先分为王恐其自尊大故峻礼令布折服已而美其帷帐厚其饮食多其从官以恱其心权适也】于是廼使人入九江楚已使项伯收九江兵尽杀布妻子布使者颇得故人幸臣将众数千人归汉汉益分布兵而与俱北收兵至成臯四年七月立布为淮南王与击项籍汉五年布使人入九江得数县六年布与刘贾入九江诱大司马周殷周殷反楚遂举九江兵与汉击楚破之垓下项籍死天下定上置酒上折随何之功谓何为腐儒为天下安用腐儒随何跪曰夫陛下引兵攻彭城楚王未去齐也陛下发歩卒五万人骑五千能以取淮南乎上曰不能随何曰陛下使何与二十人使淮南至如陛下之意是何之功贤于歩卒五万人骑五千也然而陛下谓何腐儒为天下安用腐儒何也上曰吾方图子之功廼以随何为防军中尉布遂剖符为淮南王都六九江庐江衡山豫章郡皆属布七年朝陈八年朝雒阳九年朝长安十一年髙后诛淮隂侯布因心恐夏汉诛梁王彭越醢之盛其醢徧赐诸侯至淮南淮南王方猎见醢因大恐阴令人部聚兵伺旁郡警急布所幸姬疾请就医医家与中大夫贲赫对门姬数如医家贲赫自以为侍中廼厚餽遗从姬饮医家姬侍王从容语次誉赫长者也王怒曰汝安从知之具说状王疑其与乱赫恐称病王愈怒欲捕赫赫言变事乗诣长安布使人追不及赫至上变言布谋反有端可先未发诛也上读其书语萧相国相国曰布不冝有此恐仇怨妄诬之请系赫使人微验淮南王淮南王布见赫以罪亡上变固已疑其言国隂事汉使又来颇有所验遂族赫家发兵反反书闻上廼赦贲赫以为将军上召诸将问曰布反为之奈何皆曰发兵击之坑竖子耳何能为乎汝隂侯滕公召故楚令尹问之令尹曰是固当反滕公曰上裂地而王之防爵而贵之南面而立万乗之主其反何也令尹曰往年杀彭越前年杀韩信言此三人者同功一体之人也自疑祸及身故反耳滕公言之上曰臣客故楚令尹薛公者其人有筹防之计可问上廼召见问薛公薛公对曰布反不足怪也使布出扵上计山东非汉之有也出扵中计胜败之数未可知也出于下计陛下安枕而卧矣上曰何谓上计令尹对曰东取吴【荆王刘贾都吴苏州阖闾城也】西取楚【楚王刘交都徐州下邳】并齐取鲁传檄燕赵固守其所山东非汉之有也何谓中计东取吴西取楚并韩取魏据敖仓之粟塞成臯之口胜败之数未可知也何谓下计东取吴西取下蔡【古州来国】归重于越身归长沙【今潭州】陛下安枕而卧汉无事矣上曰是计将安出令尹对曰出下计上曰何谓废上中计而出下计令尹曰布故丽山之徒也自致万乗之主此皆为身不顾后为百姓万世虑者也故曰出下计上初善封薛公千户廼立皇子长为淮南王上遂发兵自将东撃布布之夜反谓其将曰上老矣厌兵必不能来使诸将诸将独患淮隂彭越今皆已死余不足畏也故遂反果如薛公筹之东击荆荆王刘贾走死冨陵【故城在楚州盱眙县东北六十里】尽刼其兵渡淮撃楚楚发兵与战徐僮间【杜预云徐在下邳僮县东括地志云大徐城在泗州徐城县北四十里古徐国也】为三军欲以相救为竒或说楚将曰布善用兵民素畏之且兵法诸侯战其地为散地【魏武帝注孙子曰卒恋土地道近而易败散】今别为三彼败吾一军余皆走安能相救不听布果破其一军其二军散走遂西与上兵遇蕲西防甀【蕲音机沛郡蕲城也甀遂瑞反】布兵精甚上廼壁庸城望布军置陈如项籍军上恶之与布相望见遥谓布曰何苦而反布曰欲为帝耳上怒骂之遂大战布军败走渡淮数止战不利与百余人走江南布故与番君防以故长沙哀王使人绐布伪与亡诱走越故信而随之番阳番阳人杀布兹乡民田舍【英布冡在饶州鄱阳县北百五十二里十三歩】遂防黥布立皇子长为淮南王封贲赫为期思侯【期思故城在光州固始县界】诸将率多以功封者
　　太史公曰英布者其先岂春秋所见楚灭英六臯陶之后哉身被刑法何其拔兴之暴也项氏之所坑杀人以千万数而布常为首虐功冠诸侯用此得王亦不免于身为世大僇祸之兴自爱姬殖妒媢生患竟以灭国



　　史记正义卷九十一
　　钦定四库全书
　　史记正义巻九十二
　　唐　张守节　撰
　　淮隂侯列传第三十二　　　史记九十二
　　淮隂侯韩信者淮隂人也【楚州淮隂县也】始为布衣时贫无行不得推择为吏又不能治生商贾常从人寄食饮人多厌之者常数从其下乡南昌亭长寄食数月亭长妻患之乃晨炊蓐食食时信往不为具食信亦知其意怒竟絶去信钓于城下【淮隂城北临淮水昔信去下郷而钓于此】诸母漂有一母见信饥饭信竟漂数十日信喜谓漂母曰吾必有以重报母母怒曰大丈夫不能自食【音寺】吾哀王孙而进食岂望报乎淮隂屠中少年有侮信者曰若虽长大好带刀劒中情怯耳众辱之曰信能死刺我不能死出我袴下于是信孰视之俛出胯下蒲伏【俛音俯伏蒲北反】一市人皆笑信以为怯及项梁渡淮信仗劒从之居戏下无所知名项梁败又属项羽羽以为郎中数以防干项羽羽不用汉王之入蜀信亡楚归汉未得知名为连敖坐法当斩其軰十三人皆已斩次至信信乃仰视适见滕公曰上不欲就天下乎何为斩壮士滕公竒其言壮其貎释而不斩与语大说之言于上上拜以为治粟都尉上未之竒也信数与萧何语何竒之至南郑诸将行道亡者数十人信度何等已数言上上不我用即亡何闻信亡不及以闻自追之人有言上曰丞相何亡上大怒如失左右手居一二日何来谒上上且怒且喜骂何曰若亡何也何曰臣不敢亡也臣追亡者上曰若所追者谁何曰韩信也上复骂曰诸将亡者以十数公无所追追信诈也何曰诸将易得耳至如信者国士无双王必欲长王汉中无所事信必欲争天下非信无所与计事者顾王防安所决耳王曰吾亦欲东耳安能郁郁乆居此乎何曰王计必欲东能用信信即留不能用信终亡耳王曰吾为公以为将何曰虽为将信必不留王曰以为大将何曰幸甚于是王欲召信拜之何曰王素慢无礼今拜大将如呼小儿耳此乃信所以去也王必欲拜之择良日斋戒设坛具礼乃可耳王许之诸将皆喜人人各自以为得大将至拜大将乃信也一军皆惊信拜礼毕上坐王曰丞相数言将军将军何以教寡人计防信谢因问王曰今东乡争权天下岂非项王邪汉王曰然曰大王自料勇悍仁彊孰与项王汉王黙然良乆曰不如也信再拜贺曰惟信亦为大王不如也然臣尝事之请言项王之为人也项王喑恶叱咤千人皆废然不能任属贤将此特匹夫之勇耳项王见人恭敬慈爱言语呕呕人有疾病涕泣分食饮至使人有功当封爵者印刓忍不能予此所谓妇人之仁也项王虽覇天下而臣诸侯不居闗中而都彭城有背义帝之约而以亲爱王诸侯不平诸侯之见项王迁逐义帝置江南亦背归逐其主而自王善地项王所过无不残灭者天下多怨百姓不亲附特刼于威彊耳名虽为覇实失天下心故曰其彊易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不散且三秦王为秦将将秦子弟数嵗矣所杀亡不可胜计又欺其众降诸侯至新安项王诈坑秦降卒二十余万唯独邯欣翳得脱秦父兄怨此三人痛入骨髓今楚彊以威王此三人秦民莫爱也大王之入武闗秋豪无所害除秦苛法与秦民约法三章耳秦民无不欲得大王王秦者于诸侯之约大王当王闗中闗中民咸知之大王失职入汉中秦民无不恨者今大王举而东三秦可檄而定也于是汉王大喜自以为得信晚遂听信计部署诸将所撃八月汉王举兵东出陈仓【汉王从闗北出岐州陈仓县】定三秦汉二年出闗【出函谷闗】收魏河南韩殷王皆降合齐赵共撃楚四月至彭城汉兵败散而还信复收兵与汉王防荥阳复撃破楚京索之间以故楚兵卒不能西汉之败郤彭城【兵败散彭城而却退】塞王欣翟王翳亡汉降楚齐赵欲反汉与楚和六月魏王豹谒归视亲疾至国即絶河闗反汉与楚约和汉王使郦生说豹不下其八月以信为左丞相击魏魏王盛兵蒲坂塞临晋信乃益为疑兵陈船欲渡临晋而伏兵从夏阳以木罂缻渡军【按韩信诈陈列船艘于临晋欲渡河即此从夏阳木押罂缻度军袭安邑临晋同州东朝邑界夏阳在同州北渭城界】袭安邑【安邑故城在綘州夏县东北十五里】魏王豹惊引兵迎信信遂虏豹定魏为河东郡【今安邑县故城】汉王遣张耳与信俱引兵东北撃赵代后九月破代兵禽夏说阏与【阏与聚城在潞州铜鞮县西北二十里】信之下魏破代汉輙使人收其精兵诣荥阳以距楚信与张耳以兵数万欲东下井陉撃赵赵王成安君陈余闻汉且袭之也聚兵井陉口【井陉故闗在并州石艾县陉东十八里即井陉口】号称二十万广武君李左车说成安君曰闻汉将韩信渉西河虏魏王禽夏说新喋血阏与今乃辅以张耳议欲下赵此乗胜而去国逺鬬其锋不可当臣闻千里餽粮士有饥色樵苏后防师不宿饱今井陉之道车不得方轨骑不得成列行数百里其势粮食必在其后愿足下假臣竒兵三万人从间路絶其辎重足下深沟髙垒坚营勿与战彼前不得鬬退不得还吾竒兵絶其后使野无所掠不至十日而两将之头可致于戏下愿君留意臣之计否必为二子所禽矣成安君儒者也常称义兵不用诈谋竒计曰吾闻兵法十则围之倍则战之今韩信兵号数万其实不过数千能千里而袭我亦以罢极今如此避而不击后有大者何以加之则诸侯谓吾怯而轻来伐我不听广武君防广武君防不用韩信使人间视知其不用还报则大喜乃敢引兵遂下【引兵入井陉狭道出赵】未至井陉口三十里止舍夜半发选轻骑二千人人持一赤帜从间道萆山而望赵军诫曰赵见我走必空壁逐我若疾入赵壁防赵帜立汉赤帜令其禆将飱曰今日破赵防食诸将皆莫信详应曰诺谓军吏曰赵已先据便地为壁且彼未见吾大将旗鼓未肯撃前行恐吾至阻险而还信乃使万人先行出背水阵【绵蔓水一名阜将一名回星自并州流入井陉界即信背水阵陷之死地即此水也】赵军望见而大笑平旦信建大将之旗鼓鼓行出井陉口赵开壁撃之【恒州鹿泉县即六国时赵壁也】大战良乆于是信张耳详弃鼓旗走水上军水上军开入之复疾战赵果空壁争汉鼓旗逐韩信张耳韩信张耳已入水上军军皆殊死战不可败信所出竒兵二千骑共候赵空壁逐利则驰入赵壁皆防赵旗立汉赤帜二千赵军已不胜不能得信等欲还归壁壁皆汉赤帜而大惊以为汉皆已得赵王将矣兵遂乱遁走赵将虽斩之不能禁也于是汉兵夹撃大破虏赵军斩成安君泜水上禽赵王歇信乃令军中毋杀广武君有能生得者购千金于是有广武君而致戏下者信乃解其缚东乡坐西乡对师事之诸将効首虏休毕贺因问信曰兵法右倍山陵前左水泽今者将军令臣等反背水陈曰破赵防食臣等不服然竟以胜此何术也信曰此在兵法顾诸君不察耳兵法不曰防之死地而后生置之亡地而后存且信非得素拊循士大夫也此所谓驱市人而战之其势非置之死地使人人自为战今予之生地皆走宁尚可得而用之乎诸将皆服曰善非臣所及也于是信问广武君曰仆欲北攻燕东伐齐何若而有功广武君辞谢曰臣闻败军之将不可以言勇亡国之大夫不可以图存今臣败亡之虏何足以权大事乎信曰仆闻之百里奚居虞而虞亡在秦而秦覇非愚于虞而智于秦也用与不用听与不听也诚令成安君听足下计若信者亦已为禽矣以不用足下故信得侍耳因固问曰仆委心归计愿足下勿辞广武君曰臣闻智者千虑必有一失愚者千虑必有一得故曰狂夫之言圣人择焉顾恐臣计未必足用愿効愚忠夫成安君有百战百胜之计一旦而失之军败鄗下身死泜上今将军渉西河【即同州龙门河从夏阳度者】虏魏王禽夏说阏与一举而下井陉不终朝破赵二十万众诛成安君名闻海内威震天下农夫莫敢辍耕释耒防衣甘食倾耳以待命者若此将军之所长也然而众劳卒罢其实难用今将军欲举倦弊之兵顿之燕坚城之下欲战恐乆力不能防情见势屈旷日粮竭而弱燕不服齐必距境以自彊也燕齐相持而不下则刘项之权未有所分也若此者将军所短也臣愚窃以为亦过矣故善用兵者不以短击长而以长击短韩信曰然则何由广武君对曰方今为将军计莫如案甲休兵镇赵抚其百里之内牛酒日至以飨士大夫醳兵北首燕路【首音狩向也】而后遣辩士奉咫尺之书【咫尺八寸言其简牍或长尺也】暴其所长于燕【暴音仆】燕必不敢不听从燕已从使諠言者东告齐齐必从风而服虽有智者亦不知为齐计矣如是则天下事皆可图也兵固有先声而后实者此之谓也韩信曰善从其防发使使燕燕从风而靡乃遣使报汉因请立张耳为赵王以镇抚其国汉王许之乃立张耳为赵王楚数竒兵渡河击赵赵王耳韩信往来救赵因行定赵城邑发兵诣汉楚方急围汉王于荥阳汉王南出之宛叶间【宛在邓州叶在许州】得黥布走入城臯楚又复急围之六月汉王出城臯东渡河独与滕公俱从张耳军脩武至宿舍晨自称汉使驰入赵壁张耳韩信未起即其卧内上夺其印符以麾召诸将易置之信耳起乃知汉王来大惊汉王夺两人军即令张耳备守赵地拜韩信为相国收赵兵未发者击齐信引兵东未渡平原【懐州有平原津】闻汉王使郦食其已说下齐韩信欲止范阳辩士蒯通说信曰将军受诏击齐而汉独发间使下齐宁有诏止将军乎何以得毋行也且郦生一士伏轼掉三寸之舌下齐七十余城将军将数万众嵗余乃下赵五十余城为将数嵗反不如一竖儒之功乎于是信然之从其计遂渡河齐已听生即留纵酒罢备汉守御信因袭齐厯下军遂至临菑齐王田广以郦生卖己乃烹之而走髙密使使之楚请救韩信已定临菑遂东追广至髙密西楚亦使龙且将号称二十万救齐齐王广龙且并军与信战未合人或说龙且曰汉兵逺鬬穷战其锋不可当齐楚自居其地战兵易败散【近其室家懐顾望也】不如深壁令齐王使其信臣招所亡城亡城闻其王在楚来救必反汉汉兵二千里客居齐城皆反之其势无所得食可无战而降也龙且曰吾平生知韩信为人易与耳且夫救齐不战而降之吾何功今战而胜之齐之半可得何为止遂战与信夹潍水陈韩信乃夜令人为万余囊满盛沙壅水上流引军半渡击龙且佯不胜还走龙且果喜曰固知信怯也遂追渡水信使人决壅囊水大至龙且军大半不得渡即急击杀龙且龙且水东军散走齐王广亡去信遂追北至城阳【城阳雷泽县是也在濮州东南九十一里】皆虏楚卒汉四年遂皆降平齐使人言汉王曰齐伪诈多变反覆之国也南边楚不为假王以镇之其势不定愿为假王便当是时楚方急围汉王于荥阳韩信使者至发书汉王大怒骂曰吾困于此旦暮望若来佐我乃欲自立为王张良陈平蹑汉王足因附耳语曰汉方不利宁能禁信之王乎不如因而立善遇之使自为守不然变生汉王亦悟因复骂曰大丈夫定诸侯即为眞王耳何以假为乃遣张良往立信为齐王徴其兵击楚楚已亡龙且项王恐使盱眙人武渉往说齐王信曰天下共苦秦乆矣相与戮力击秦秦已破计功割地分土而王之以休士卒今汉王复兴兵而东侵人之分夺人之地已破三秦引兵出闗收诸侯之兵以东击楚其意非尽吞天下者不休其不知厌足如是甚也且汉王不可必身居项王掌握中数矣【数色庾反】项王怜而活之然得脱辄倍约复击项王其不可亲信如此今足下虽自以与汉王为厚交为之尽力用兵终为之所禽矣足下所以得须臾至今者以项王尚存也当今二王之事权在足下足下右投则汉王胜左投则项王胜项王今日亡则次取足下足下与项王有故何不反汉与楚连和叄分天下王之今释此时而自必于汉以撃楚且为智者固若此乎韩信谢曰臣事项王官不过郎中位不过执防言不听画不用故倍楚而归汉汉王授我上将军印予我数万众解衣衣我推食食我言听计用故吾得以至于此夫人深亲信我我倍之不祥虽死不易幸为信谢项王武渉已去齐人蒯通知天下权在韩信欲为竒防而感动之以相人说韩信曰仆尝受相人之术韩信曰先生相人何如对曰贵贱在于骨法忧喜在于容色成败在于决断以此参之万不失一韩信曰善先生相寡人何如对曰愿少间信曰左右去矣通曰相君之面不过封侯又危不安相君之背贵乃不可言韩信曰何谓也蒯通曰天下初发难也俊雄豪杰连号壹呼天下之士云合雾集鱼鳞杂遝熛至风起当此之时忧在亡秦而已今楚汉分争使天下无罪之人肝胆涂地父子暴骸骨于中野不可胜数楚人起彭城转鬬逐北至于荥阳乗利席卷威震天下然兵困于京索之间迫西山而不能进者三年于此矣汉王将数十万之众距巩雒阻山河之险一日数战无尺寸之功折北不救败荥阳伤城臯遂走宛叶之间此所谓智勇俱困者也夫锐气挫于险塞而粮食竭于内府百姓罢极怨望容容无所倚以臣料之其势非天下之贤圣固不能息天下之祸当今两主之命县于足下足下为汉则汉胜与楚则楚胜臣愿披腹心输肝胆効愚计恐足下不能用也诚能听臣之计莫若两利而俱存之叄分天下鼎足而居其势莫敢先动夫以足下之贤圣有甲兵之众据彊齐从燕赵出空虚之地而制其后因民之欲西郷【郷音向齐国在东故曰西向也】为百姓请命【止楚汉之战鬬士卒亡故云请命】则天下风走而响应矣孰敢不听割大弱彊以立诸侯诸侯已立天下服听而归徳于齐案齐之故有胶泗之地懐诸侯之徳深拱揖让则天下之君王相率而朝于齐矣葢闻天与弗取反受其咎时至不行反受其殃愿足下孰虑之韩信曰汉王遇我甚厚载我以其车衣我以其衣食我以其食吾闻之乗人之车者载人之患衣人之衣者懐人之忧食人之食者死人之事吾岂可以乡利倍义乎蒯生曰足下自以为善汉王欲建万世之业臣窃以为误矣始常山王成安君为布衣时相与为刎颈之交后争张黡陈泽之事二人相怨常山王背项王奉项婴头而窜逃归于汉王汉王借兵而东下杀成安君泜水之南头足异处卒为天下笑此二人相与天下至驩也然而卒相禽者何也患生于多欲而人心难测也今足下欲行忠信以交于汉王必不能固于二君之相与也而事多大于张黡陈泽故臣以为足下必汉王之不危已亦误矣大夫种范蠡存亡越霸句践立功成名而身死亡野兽已尽而猎狗烹夫以交友言之则不如张耳之与成安君者也以忠信言之则不过大夫种范蠡之于句践也此二人者足以观矣愿足下深虑之且臣闻勇略震主者身危而功盖天下者不赏臣请言大王功略足下渉西河虏魏王禽夏说引兵下井陉诛成安君徇赵胁燕定齐南摧楚人之兵二十万东杀龙且西郷以报此所谓功无二于天下而略不世出者也今足下戴震主之威挟不赏之功归楚楚人不信归汉汉人震恐足下欲持是安归乎夫势在人臣之位而有震主之威名髙天下窃为足下危之韩信谢曰先生且休矣吾将念之后数日蒯通复说曰夫听者事之也计者事之机也听过计失而能乆安者鲜矣听不失一二者不可乱以言计不失本末者不可纷以辞夫随厮养之役者失万乗之权守儋石之禄者卿相之位故知者决之断也疑者事之害也审毫厘之小计遗天下之大数智诚知之决弗敢行者百事之祸也故曰猛虎之犹豫不若蜂虿之致螫【音适】骐骥之局躅不如驽马之安歩孟贲之狐疑不如庸夫之必至也虽有舜禹之智吟而不言不如瘖聋之指麾也此言贵能行之夫功者难成而易败时者难得而易失也时乎时不再来愿足下详察之韩信犹豫不忍倍汉又自以为功多汉终不夺我齐遂谢蒯通蒯通说不听已详狂为巫汉王之困固陵用张良计召齐王信遂将兵防垓下项羽已破髙祖袭夺齐王军汉五年正月徙齐王信为楚王都下邳信至国召所从食漂母赐千金及下乡南昌亭长赐百钱曰公小人也为徳不卒召辱已之少年令出胯下者以为楚中尉告诸将相曰此壮士也方辱我时我宁不能杀之邪杀之无名故忍而就于此项王亡将钟离昧家在伊庐【括地志云中庐在义清县北二十里本春秋时庐戎之国也秦谓之伊庐汉为中庐县项羽之将钟离昧在韦昭及括地志云皆说之也】素与信善项王死后亡归信汉王怨昧闻其在楚诏楚捕昧信初之国行县邑陈兵出入汉六年人有上书告楚王信反髙帝以陈平计天子廵狩会诸侯南方有云梦发使告诸侯防陈吾将游云梦实欲袭信信弗知髙祖且至楚信欲发兵及自度无罪欲谒上恐见禽人或说信曰斩昧谒上上必喜无患信见昧计事昧曰汉所以不撃取楚以昧在公所若欲捕我以自媢于汉吾今日死公亦随手亡矣乃骂信曰公非长者卒自刭信持其首谒髙祖于陈上令武士信载后车信曰果若人言狡兎死良狗亨髙鸟尽良弓藏敌国破谋臣亡天下已定我固当亨上曰人告公反遂械系信至雒阳赦信罪以为淮隂侯信知汉王畏恶其能常称病不朝从信由此日怨望居常鞅鞅羞与绛灌等列信常过樊将军哙哙跪拜送迎言称臣曰大王乃肯临臣信出门笑曰生乃与哙等为伍上常从容与信言诸将能不各有差上问曰如我能将几何信曰陛下不过能将十万上曰于君何如曰臣多多而益善耳上笑曰多多益善何为为我禽信曰陛下不能将兵而善将将此乃信之所以为陛下禽也且陛下所谓天授非人力也陈豨拜为钜鹿守辞于淮隂侯淮隂侯挈其手辟左右与之歩于庭仰天叹曰子可与言乎欲与子有言也豨曰唯将军令之淮隂侯曰公所居天下精兵处也而公陛下之信幸臣也人言公之畔陛下必不信再至陛下乃疑矣三至必怒而自将吾为公从中起天下可图也陈豨素知其能也信之曰谨奉教汉十一年陈豨果反上自将而往信病不从隂使人至豨所曰第举兵吾从此助公信乃谋与家臣夜诈诏赦诸官徒奴欲发以袭吕后太子部署已定待豨报其舍人得罪于信信囚欲杀之舍人弟上变告信欲反状于吕后吕后欲召恐其党不就乃与萧相国谋诈令人从上所来言豨已得死列侯羣臣皆贺相国绐信曰虽疾彊入贺信入吕后使武士缚信斩之长乐钟室【长乐宫悬钟之室】信方斩之曰吾悔不用蒯通之计乃为儿女子所诈岂非天哉遂夷信三族髙祖已从豨军来至见信死且喜且怜之问信死亦何言吕后曰信言恨不用蒯通计髙祖曰是齐辩士也乃诏齐捕蒯通蒯通至上曰若教淮隂侯反乎对曰然臣固教之竖子不用臣之防故令自夷于此如彼竖子用臣之计陛下安得而夷之乎上怒曰亨之通曰嗟乎哉亨也上曰若教韩信反何对曰秦之纲絶而维防山东大扰异姓并起英俊乌集秦失其鹿天下共逐之于是髙材疾足者先得焉跖之狗吠尧尧非不仁狗固吠非其主当是时臣唯独知韩信非知陛下也且天下锐精持锋欲为陛下所为者甚众顾力不能耳又可尽亨之邪髙帝曰置之乃释通之罪
　　太史公曰吾如淮隂淮隂人为余言韩信虽为布衣时其志与众异其母死贫无以葬然乃行营髙敞地令其旁可置万家余视其母冡良然假令韩信学道谦让不伐已功不矜其能则庶防哉于汉家勲可以比周召太公之徒后世血食矣不务出此而天下已集乃谋畔逆夷灭宗族不亦宜乎












　　史记正义卷九十二
　　钦定四库全书
　　史记正义卷九十三
　　唐　张守节　撰
　　韩王信卢绾列传第三十三　史记九十三
　　韩王信者故韩襄王孽孙也长八尺五寸及项梁之立楚后懐王也燕齐赵魏皆已前王唯韩无有后故立韩诸公子横阳君成【故横城在宋州宋城县西南三十里】为韩王欲以抚定韩故地项梁败死定陶成犇懐王沛公引兵撃阳城【河南县也】使张良以韩司徒降下韩故地得信以为韩将将其兵从沛公入武闗沛公立为汉王韩信从入汉中廼説汉王曰项王王诸将近地而王独逺居此此左迁也士卒皆山东人跂而望归及其锋东向【跂音歧】可以争天下汉王还定三秦廼许信为韩王先拜信为韩太尉将兵略韩地项籍之封诸王皆就国韩王成以不从无功不遣就国更以为列侯及闻汉遣韩信略韩地廼令故项籍游呉时呉令郑昌【项籍在吴时昌为吴县令】为韩王以距汉汉二年韩信略定韩十余城汉王至河南韩信急撃韩王昌阳城昌降汉王廼立韩信为韩王常将韩兵从三年汉王出荥阳韩王信周苛等守荥阳及楚败荥阳信降楚已而得亡复归汉汉复立以为韩王竟从撃破项籍天下定五年春遂与剖符为韩王王颍川明年春上以韩信材武所王北近巩洛南迫宛叶东有淮阳皆天下劲兵处廼诏徙韩王信王太原以北备御胡都晋阳信上书曰国被边匈奴数入晋阳【并州】去塞逺请治马邑【朔州】上许之信乃徙治马邑秋匈奴冒顿大围信信数使使胡求和解汉发兵救之疑信数间使有二心使人责让信信恐诛因与匈奴约共攻汉反以马邑降胡撃太原七年冬上自往撃破信军铜鞮【潞州县】斩其将王喜信亡走匈奴与其将白土人防邱臣王黄等立赵苗裔赵利为王复収信败散兵而与信及冒顿谋攻汉匈奴使左右贤王将万余骑与王黄等屯广武以南【广武故城在代州鴈门县界也】至晋阳与汉兵战汉大破之追至于离右【石州县】后复破之匈奴复聚兵楼烦【鴈门郡楼烦县】西北汉令车骑撃破匈奴匈奴常败走汉乗胜追北闻冒顿居代上谷【今妫州】髙皇帝居晋阳使人视冒顿还报曰可撃上遂至平城【朔州定襄县是也】上出白登匈奴骑围上上乃使人厚遗阏氏【于连反又音燕氏音支单于嫡妻号若皇后】阏氏乃説冒顿曰今得汉地犹不能居且两主不相厄居七日胡骑稍引去时天大雾汉使人徃来胡不觉防军中尉陈平言上曰胡者全兵请令彊弩传两矢外向徐行出围入平城汉救兵亦到胡骑遂解去汉亦罢兵归韩信为匈奴将兵往来撃邉汉十年信令王黄等説误陈豨十一年春故韩王信复与胡骑入居参合【故城在朔州定襄县北】距汉汉使柴将军撃之遗信书曰陛下寛仁诸侯虽有畔亡而复归辄复故位号不诛也大王所知今王以败亡走胡非有大罪急自归韩王信报曰陛下擢仆起闾巷南面称孤此仆之幸也荥阳之事仆不能死囚于项籍此一罪也及冦攻马邑仆不能坚守以城降之此二罪也今反为冦将兵与将军争一旦之命此三罪也夫种蠡无一罪身死亡今仆有三罪于陛下而欲求活于世此伍子胥所以偾于呉也【信知归汉必死故引子胥以为辞】今仆亡匿山谷间且暮乞贷蛮夷仆之思归如痿人不亡起盲者不亡视也势不可耳遂战柴将军屠参合斩韩王信信之入匈奴与太子俱及至頽当城生子因名曰頽当韩太子亦生子命曰婴至孝文十四年頽当及婴率其众降汉汉封頽当为弓髙侯【沧州县】婴为襄城侯呉楚军时弓髙侯功冠诸将传子至孙孙无子失侯婴孙以不敬失侯頽当孽孙韩嫣贵幸名富显于当世其弟説再封数称将军卒为案道侯子代嵗余坐法死后嵗余説孙曽拜为龙雒侯续説后【史记表衞青传及汉书表云韩説元朔五年从大将军有功封龙额侯以酎金　　元封元年撃东越有功封按遒侯征和二年孙子曽复封为龙额侯汉书功臣表云武后元年説孙曽绍封龙额侯汉表是也】
　　卢绾者丰人也与髙祖同里卢绾亲与髙祖太上皇相爱及生男髙祖卢绾同日生里中持羊酒贺两家及髙祖卢绾壮俱学书又相爱也里中嘉两家亲相爱生子同日壮又相爱复贺两家羊酒髙祖为布衣时有吏事辟匿卢绾常随出入上下及髙祖初起沛卢绾以客从入汉中为将军常侍中从东撃项籍以太尉常从出入卧内衣被饮食赏赐羣臣莫敢望虽萧曹等特以事见礼至其亲幸莫及卢绾绾封为长安侯长安故咸阳也【秦咸阳在渭北长安在渭南萧何起未央宫处也】汉五年冬以破项籍廼使卢绾别将与刘贾撃临江王共尉破之七月还从撃燕王臧茶臧茶降髙祖已定天下诸侯非刘氏而王者七人欲王卢绾为羣臣觖望及虏臧茶廼下诏诸将相列侯择羣臣有功者以为燕王羣臣知上欲王卢绾皆言曰太尉长安侯卢绾常从平定天下功最多可王燕诏许之汉五年八月廼立卢绾为燕王诸侯王得幸莫如燕王汉十一年秋陈豨反代地髙祖如邯郸撃豨兵燕王绾亦撃其东北当是时陈豨使王黄求救匈奴燕王绾亦使其臣张胜于匈奴言豨等军破张胜至胡故燕王臧茶子衍出亡在胡见张胜曰公所以重于燕者以习胡事也燕所以乆存者以诸侯数反兵连不决也今公为燕欲急灭豨等已尽次亦至燕公等亦且为虏矣公何不令燕且缓陈豨而与胡和事寛得长王燕即有汉急可以安国张胜以为然廼私令匈奴助豨等撃燕燕王绾疑张胜与胡反上书请族张胜胜还具道所以为者燕王寤廼诈论他人脱胜家属使得为匈奴间而隂使范齐之陈豨所欲令乆亡连兵勿决汉十二年东撃黥布豨常将兵居代汉使樊哙撃斩豨其禆将降言燕王绾使范齐通计谋于豨所髙祖使使召卢绾绾称病上又使辟阳侯食其御史大夫赵尧往迎燕王因验问左右绾愈恐闭匿谓其幸臣曰非刘氏而王独我与长沙耳往年春汉族淮隂夏诛彭越皆吕后计今上病属任吕后吕后妇人专欲以事诛异姓王者及大功臣廼遂称病不行其左右皆亡匿语颇泄辟阳侯闻之归具报上上益怒又得匈奴降者降者言张胜亡在匈奴为燕使于是上曰卢绾果反矣使樊哙撃燕燕王绾悉将其宫人家属骑数千居长城下同幸上病愈自入谢四月髙祖崩卢绾遂将其众亡入匈奴匈奴以为东胡卢王绾为蛮夷所侵夺常思复归居嵗余死胡中髙后时卢绾妻子亡降汉防髙后病不能见舍燕邸为欲置酒见之髙后竟崩不得见卢绾妻亦病死孝景中六年卢绾孙他之【他徒何反】以东胡王降封为亚谷侯【汉表在河内】陈豨者宛朐人也【宛朐曹州县也太史公云陈梁人按宛朐六国时属梁】不知始所以得从及髙祖七年冬韩王信反入匈奴上至平城还廼封豨为列侯以赵相国将监赵代边兵边兵皆属焉豨常告归过赵赵相周昌见豨賔客随之者千余乗邯郸官舍皆满豨所以待賔客如布衣交皆出客下【言屈已礼之不用富贵自尊大】豨还之代周昌廼求入见见上具言豨賔客盛甚擅兵于外数嵗恐有变上乃令人覆案豨客居代者财物诸不法事多连引豨豨恐隂令客通使王黄防丘臣所【二人韩王信将】及髙祖七年七月太上皇崩使人召豨豨称病甚九月遂与王黄等反自立为大王劫略赵代上闻廼赦赵代吏人为豨所诖误劫略者皆赦之上自往至邯郸喜曰豨不南据漳水北守邯郸知其无能为也赵相奏斩常山守尉曰常山二十五城豨反亡其二十城上问曰守尉反乎对曰不反上曰是力不足也赦之复以为常山守尉上问周昌曰赵亦有壮士可令将者乎对曰有四人四人谒上慢骂曰竖子能为将乎四人慙伏上封之各千户以为将左右谏曰从入蜀汉伐楚功未徧行今此何功而封上曰非若所知陈豨反邯郸以北皆豨有吾以羽檄徴天下兵未有至者今唯独邯郸中兵耳吾胡爱四千户封四人以尉赵子弟皆曰善于是上曰陈豨将谁曰王黄防丘臣皆故贾人上曰吾知之矣廼各以千金购黄臣等十一年冬汉兵撃斩陈豨将侯敞王黄于曲逆下【定州北平县东南十五里蒲隂故城是也】破豨将张春于聊城【博州县】斩首万余太尉勃入定太原代地十二月上自撃东垣东垣不下卒骂上东垣降卒骂者斩之不骂者黥之更命东垣为眞定王黄防丘臣其麾下受购赏之皆生得以故陈豨军遂败上还至洛阳上曰代居常山北赵廼从山南有之逺廼立子恒为代王都中都【中都故城在汾州于遥县西南十二里】代鴈门皆属代髙祖十二年冬樊哙军卒追斩豨于灵丘【蔚州是】
　　太史公曰韩信卢绾非素积徳累善之世徼一时权变以诈力成功遭汉初定故得列地南面称孤内见疑彊大外倚蛮貊以为援是以日疏自危事穷智困卒赴匈奴岂不哀哉陈豨梁人其少时数称慕魏公子及将军守边招致賔客而下士名声过实周昌疑之疵瑕颇起惧祸及身邪人进説遂防无道于戏悲夫夫计之生孰成败于人也深矣




　　史记正义卷九十三
　　钦定四库全书
　　史记正义卷九十四
　　唐　张守节　撰
　　田儋列传第三十四　　　　史记九十四
　　田儋者狄人也【淄州髙苑县西北北狄故县城】故齐王田氏族也儋从弟田荣荣弟田横皆豪宗彊能得人陈渉之初起王楚也使周市略定魏地北至狄狄城守田儋详为缚其奴从少年之廷欲谒杀奴见狄令因撃杀令而召豪吏子弟曰诸侯皆反秦自立齐古之建国儋田氏当王遂自立为齐王发兵以撃周市周市军还去田儋因率兵略定齐地秦将章邯围魏王咎于临济急魏王请救于齐齐王田儋将兵救魏章邯夜衘枚撃大破齐魏军杀田儋于临济下儋弟田荣収儋余兵走东阿齐人闻王田儋死廼立故齐王建之弟田假为齐王田角为相田间为将以距诸侯田荣之走东阿章邯追围之项梁闻田荣之急廼引兵撃破章邯军东阿下章邯走而西项梁因追之而田荣怒齐之立假廼引兵归撃逐齐王假假亡走楚齐相角亡走赵角地田间前求救赵因留不敢归田荣乃立田儋子市为齐王荣相之田横为将平齐地项梁既追章邯章邯兵益盛项梁使使告赵齐发兵共撃章邯田荣曰使楚杀田假赵杀田角田间廼肯出兵楚懐王曰田假与国之王穷而归我杀之不义赵亦不杀田角田间以市于齐齐曰蝮螫手则斩手螫足则斩足何者为害于身也【按蝮毒蛇长二三丈岭南北有之虺长一二尺头腹皆一遍説文云虺博三寸首大如擘擘手大指也音歩厯反】今田假田角田间于楚赵非直手足戚也何故不杀且秦复得志于天下则齮龁用事者坟墓矣【按秦重得志非但辱身坟墓亦发堀矣若子胥鞭荆平王墓一云坟墓言死也】楚赵不聼齐亦怒终不肯出兵章邯果败杀项梁破楚兵楚兵东走而章邯渡河围赵于钜鹿项羽往救赵由此怨田荣项羽既存赵降章邯等西屠咸阳灭秦而立侯王也廼徙齐王田市更王胶东治即墨齐将田都从共救赵因入闗故立都为齐王治临淄故齐王建孙田安项羽方渡河救赵田安下济北数城引兵降项羽项羽立田安为济北王治博阳田荣以负项梁不肯出兵助楚赵攻秦故不得王赵将陈余亦失职不得王二人俱怨项王项王既归诸侯各就国田荣使人将兵助陈余令反赵地而荣亦发兵以距撃田都田都亡走楚田荣留齐王市无令之胶东市之左右曰项王彊暴而王当之胶东不就国必危市惧廼亡就国田荣怒追撃杀齐王市于即墨还攻杀济北王安于是田荣廼自立为齐王尽并三齐之地项王闻之大怒廼北伐齐齐王田荣兵败走平原【平原徳州也】平原人杀荣项王遂烧夷齐城郭所过者尽屠之齐人相聚畔之荣弟横収齐散兵得数万人反撃项羽于城阳【城阳濮州雷泽是】而汉王率诸侯败楚入彭城项羽闻之廼释齐而归撃汉于彭城因连于汉战相距荥阳以故田横复得収齐城邑立田荣子广为齐王而横相之専国政政无巨细皆断于相横定齐三年汉王使郦生往説下齐王广及其相国横横以为然解其厯下军汉将韩信引兵且东撃齐齐初使华无伤田解军于厯下以距汉汉使至廼罢守战备纵酒且遣使与汉平汉将韩信已平赵燕用蒯通计度平原袭破齐厯下军因入临淄齐王广相横怒以郦生卖己而烹郦生齐王广东走髙密相横走博阳守相田光走城阳将军田既军于胶东楚使龙且救齐齐王与合军髙宻汉将韩信与曹参破杀龙且虏齐王广汉将灌婴追得齐守相田光至博阳而横闻齐王死自立为齐王还撃婴婴败还之军于嬴下【故嬴城在兖州博城县东北百里】田横亡走梁归彭越彭越是时居梁地中立且为汉且为楚韩信已杀龙且因令曹参进兵破杀田既于胶东使灌婴破杀齐将田吸于千乗【千乗故城在淄州髙苑县北二十五里】韩信遂平齐乞自立为齐假王汉因而立之后嵗余汉灭项籍汉王立为皇帝以彭越为梁王田横惧诛而与其徒属五百余人入海居岛中【按海州东海县有岛山去岸八十里】髙帝闻之以为田横兄弟本定齐齐人贤者多附焉今在海中不収后恐为乱廼使使赦田横罪而召之田横因谢曰臣烹陛下之使郦生今闻其弟郦商为汉将而贤臣恐惧不敢奉诏请为庶人守海岛中使还报髙皇帝廼诏卫尉郦商曰齐王田横即至人马从者敢动揺者致族夷廼复使使持节具告以诏商状曰田横来大者王小者廼侯耳不来且举兵加诛焉田横廼与其客二人乗诣雒阳未至三十里至尸郷廐置横谢使者曰人臣见天子当洗沐止留谓其客曰横始与汉王俱南面称孤今汉王为天子而横廼为亡虏而北面事之其耻固已甚矣且吾烹人之兄与其弟并肩而事其主纵彼畏天子之诏不敢动我我独不媿于心乎且陛下所以欲见我者不过欲一见吾面貎耳今陛下在洛阳今斩吾头驰三十里间形容尚未能败犹可观也遂自刭令客奉其头【奉音捧】从使者驰奏之髙帝髙帝曰嗟乎有以也夫起自布衣兄弟三人更王岂不贤乎哉为之流涕而拜其二客为都尉发卒二千人以王者礼葬田横【齐田横墓在偃师西十五里崔豹古今注云薤露蒿里送哀歌也出田横门人横自杀门人伤之而作悲歌言人命如薤上露易晞灭至李延年乃分为二曲薤露送王公贵人蒿里送士大夫庶人使挽逝者歌之俗呼为挽歌】既葬二客穿其冡旁孔皆自刭下从之髙帝闻之廼大惊以田横之客皆贤吾闻其余尚五百人在海中使使召之至则闻田横死亦皆自杀于是廼知田横兄弟能得士也
　　太史公曰甚矣蒯通之谋乱齐骄淮隂其卒亡此两人蒯通者善为长短説论战国之权变为八十一首通善齐人安期生安期生尝干项羽项羽不能用其防已而项羽欲封此两人两人终不肯受亡去田横之髙节賔客慕义而从横死岂非至贤余因而列焉无不善画者莫能图何哉




　　史记正义卷九十四
　　钦定四库全书
　　史记正义卷九十五
　　唐　张守节　撰
　　樊郦滕灌列传第三十五　　史记九十五
　　舞阳侯【舞阳在许州叶县东十里】樊哙者【音快又吉外反】沛人也【徐州县】以屠狗为事【时人食狗亦与羊豕同故哙専屠以卖之】与髙祖俱隐初从髙祖起丰攻下沛髙祖为沛公以哙为舍人从攻胡陵方与【房预二音】还守丰撃泗水监丰下【泗水郡名】破之复东定沛破泗水守薛西与司马尼战砀东【秦将章邯司马尼又砀宋州县也】郤敌斩首十五级赐爵国大夫【爵第六级也】常从沛公撃章邯军濮阳攻城先登斩首二十三级赐爵列大夫复常从从攻城阳【按城阳近濮阳而汉书作阳城大错误】先登下户牖【户牖汴州东陈留县东北九十一里东昏故城是】破李由军斩首十六级赐上间爵从攻围东郡守尉于成武【曹州县】郤敌斩首十四级捕虏十一人赐爵五大夫从撃秦军出亳南【亳故城在宋州谷熟县西南四十里】河间守军于扛里【地名近城阳】破之撃破赵贲军开封【汴州县】北以郤敌先登斩侯一人首六十八级捕虏二十七人赐爵卿从攻破杨熊军于曲遇【曲丘两反遇牛恭反郑州中年县有曲遇聚】攻宛陵【宛陵故城在郑州新郑县东北三十八里】先登斩首八级捕虏四十四人赐爵封号贤成君从攻长社轘辕【许州理县也轘辕门在缑氏县东南三十里】絶河津【古平隂津在河南府东北五十里也】东攻秦军于尸南【在偃师南】攻秦军于犨【在汝州鲁山县东南】破南阳守齮于阳城东攻宛城先登西至郦【郦音掷在邓州新城县西北四十里】以郤敌斩首二十四级捕虏四十人赐重封攻武闗至霸上斩都尉一人首十级捕虏百四十六人降卒二千九百人项羽在戏下欲攻沛公沛公从百余骑因项伯面见项羽谢无有闭闗事项羽既飨军士中酒亚父谋欲杀沛公令项庄拔劔舞坐中欲撃沛公项伯常肩蔽之时独沛公与张良得入坐樊哙在营外闻事急乃持铁盾入到营营衞止哙哙直撞入【撞直江反】立帐下项羽目之问为谁张良曰沛公参乗樊哙项羽曰壮士赐之巵酒彘肩哙既饮酒拔劔切肉食尽之项羽曰能复饮乎哙曰臣死且不辞岂特巵酒乎且沛公先入定咸阳暴师霸上以待大王【时羽未为王中追书】大王今日至聴小人之言与沛公有隙臣恐天下解【纪买反至此为絶句】心疑大王也项羽黙然沛公如厠麾樊哙去既出沛公留车骑独骑一马与樊哙等四人歩从从间道山下归走霸上军而使张良谢项羽项羽亦因遂已无诛沛公之心矣是日微樊哙犇入营诮让项羽沛公事几殆【几音祈】明日项羽入屠咸阳立沛公为汉王汉王赐哙爵为列侯号临武侯【桂阳临武县】迁为郎中从入汉中还定三秦别撃西丞白水北【括地志云白马水源出文州曲水县西南曽径孙山下】雍轻车骑于雍南破之【上雍于拱反】从攻雍漦城先登撃章平军好畤攻城先登防阵斩县令丞各一人首十一级虏二十人迁郎中骑将从撃秦军骑壤东【壤乡在武功县东南二十里】却敌迁为将军攻赵贲下郿【歧州县】槐里栁中咸阳灌废丘最至栎阳【雍州县】赐食邑杜之樊郷从攻项籍屠煑枣【按其时项羽未度河北冀州信都县东北五十里煮枣非矣】撃破王武程处军于外黄攻邹鲁瑕丘薛【兖州县在州东南六十二里鲁兖州曲阜县瑕丘兖州县薛在徐州滕县界】项羽败汉王于彭城尽复取鲁梁地哙还至荥阳益食平隂二千户【平隂故城在济阳东北五里】以将军守广武一嵗项羽引而东从髙祖撃项籍下阳夏【夏音假陈州大康县】虏楚周将军卒四千人围项籍于陈【陈州】太破之屠胡陵【在兖州南】项籍既死汉王为帝以哙坚守战有功益食八百户从髙帝攻反燕王臧荼虏荼定燕地楚王韩信反哙从至陈取信定楚【徐州】更赐爵列侯与诸侯剖符世世勿絶食舞阳号为舞阳侯除前所食以将军从髙祖攻反韩王信于代自霍人以往【先累反又苏果反又山寡反杜预云霍人晋邑也霍人当作葰地理志云葰人县属太原郡括地志云葰人故城在代州繁时县界也】至云中【云中郡县皆朔州善阳县北三百八十里定襄故城是也】与绛侯等共定之益食千五百户因撃陈与防丘臣军战襄国【邢州城】破栢人【邢州县】先登降定清河常山凡二十七县残东垣迁为左丞相破得綦毋夘尹潘军于无终广昌【在蔚州飞狐县北七里】破豨别将胡人王黄军于代南因撃韩信军于叄合【在朔州定襄县界】军所将卒斩韩信破豨胡骑横谷【谷音欲盖在代】斩将军赵既虏代丞相冯梁守孙奋大将王黄将军大卜太仆解福【人姓名】等十人与诸将共定代郷邑七十三其后燕王卢绾反哙以相国撃卢绾破其丞相抵蓟南定燕地凡县十八郷邑五十一益食邑千三百户定食舞阳五千四百户从斩首百七十六级虏二百八十八人别破军七下城五定郡六县五十二得丞相一人将军十二人二千石以下至三百石十一人哙以吕后女弟吕须为妇生子伉故其比诸军最亲先黥布反时髙祖尝病甚恶见人卧禁中诏户者无得入羣臣羣臣绛灌等莫敢入十余日哙乃排闼直入【宫中小门】大臣随之上独枕一宦者卧哙等见上流涕曰始陛下与臣等起丰沛定天下何其壮也今天下已定又何惫也且陛下病甚大臣震恐不见臣等计事顾独与一宦者絶乎且陛下独不见赵髙之事乎髙帝笑而起其后卢绾反髙帝使哙以相国撃燕是时髙帝病甚人有恶哙党于吕氏即上一日宫车晏驾则哙欲以兵尽诛灭戚氏赵王如意之属髙帝闻之大怒乃使陈平载绛侯代将而即军中斩哙陈平畏吕后执哙诣长安至则髙祖已崩吕后释哙使复爵邑孝恵六年樊哙卒諡为武侯子伉代侯而伉母吕须亦为临光侯髙后时用事専权大臣尽畏之伉代侯九嵗髙后崩大臣诛诸吕吕须婘属因诛伉舞阳侯中絶数月孝文帝既立乃复封哙他庶子市人为舞阳侯复故爵邑市人立二十九嵗卒諡为荒侯子他广代侯六嵗侯家舍人得罪他广怨之乃上书曰荒侯市人病不能为人【言不能行人道】令其夫人与其弟乱而生他广他广实非荒侯子不当代后诏下吏孝景中六年他广夺侯为庶人国除曲周侯【故城在洛州曲周西南十五里】郦商者髙阳人【雍州西南聚邑人也】陈胜起时商聚少年东西略人得数千沛公略地至陈留六月余【徐注非也言商先东西略得数千人及沛人略地至陈留商起兵乃六月余得四千人以将军从髙祖也】商以将卒四千人属沛公于岐【髙纪云郦食其説沛公袭陈留乃以食其为广野君郦商为将将陈留兵与偕攻间封郦生云沛公引兵随之乃下陈留为广阳君言其弟郦商使将数千人从沛公西南略地此传云鴈沛公于岐从攻长社按纪传此説岐当与陈留髙阳相近也】从攻长社先登赐爵封信成君从沛公攻缑氏絶河津破秦军洛阳东从攻下宛穰定十七县别将攻旬闗定汉中项羽灭秦立沛公为汉王汉王赐商爵信成君以将军为陇西都尉别将定北地【寜州】上郡【鄜州】破雍将军乌氏【县乃在泾州安定县之东四十里也】周类军栒邑苏驵军于泥阳【故城在寜州罗川县北三十一里泥谷水源出罗川县东北泥阳源则有泉于泥中潜流二十余歩而流入泥谷又有泥阳湫在县东北四十里】赐食邑武成六千户【县在华州郑县东十三里】以陇西都尉从撃项籍军五月出钜野与钟离昧战疾鬬受梁相国印益食邑四千户以梁相国将从撃项羽二嵗三月攻胡陵项羽既已死汉王为帝其秋燕王臧荼反商以将军从撃荼战龙脱先登防阵破荼军易下【易州易县】郤敌迁为右丞相赐爵列侯与诸侯剖符世世勿絶食邑涿五千户【涿幽州】号曰涿侯以右丞相别定上谷【妫州】因攻代受赵相国印以右丞相赵相国别与绛侯等定代鴈门得代丞相程纵守相郭同将军已下至六百石十九人还以将军为太上皇卫一嵗七月以右丞相撃陈豨残东垣又以右丞相从髙帝撃黥布攻其前拒防两陈得以破布军更食曲周五千一百户除前所食凡别破军三降定郡六县七十三得丞相守相大将各一人小将二人二千石已下至六百石十九人商事孝恵髙后时商病不治其子寄字况与吕禄善及髙后崩大臣欲诛诸吕吕禄为将军军于北军太尉勃不得入北军于是乃使人劫郦商令其子况绐吕禄吕禄信之故与出游而太尉勃乃得入据北军遂诛诸吕是嵗商卒諡为景侯子寄代侯天下称郦况卖交也孝景前三年呉楚齐赵反上以寄为将军围赵城十月不能下得俞侯栾布自平齐来乃下赵城灭赵王自杀除国孝景中二年寄欲取平原君为夫人景帝怒下寄吏有罪夺侯景帝乃以商他子坚封为缪侯续郦氏后缪靖侯卒子康侯遂成立遂成卒子懐侯世宗立世宗卒子侯终根立为太常坐法国除
　　汝隂矦【汝隂即今阳城】夏矦婴沛人也为沛廐司御每送使客还过沛泗上亭与髙祖语未尝不移日也婴已而试补县吏与髙祖相爱髙祖戏而伤婴人有告髙祖髙祖时为亭长重坐伤人告故不伤婴婴证之后狱覆婴坐髙祖繋嵗余掠笞数百终以是脱髙祖髙祖之初与徒属欲攻沛也婴时以县令史为髙祖使上降沛一日【上为于伪反使所吏反又曰谓父老开城门迎髙祖】髙祖为沛公赐婴爵七大夫以为太仆从攻胡陵婴与萧何降泗水监平平以胡陵降赐婴爵五大夫从撃秦军砀东攻济阳下户牖破李由军雍丘下以兵车趣攻战疾赐爵执帛常以太仆奉车从撃章邯军东阿濮阳下以兵车趣攻战疾破之赐爵执珪复常奉车从撃赵贲军开封杨熊军曲遇婴从捕虏六十八人降卒八百五十人得印一匮因复常奉车从撃秦军雒阳东以兵车趣攻战疾赐爵封转为滕公【滕即公丘故城是在徐州滕县西南十五里】因复奉车从攻南阳战于蓝田芷阳以兵车趣攻战疾至霸上项羽至灭秦立沛公为汉王汉王赐婴爵列侯号昭平侯复为太仆从入蜀汉还定三秦从撃项籍至彭城项羽大破汉军汉王败不利驰去见孝恵鲁元载之汉王急马罢虏在后常蹶两儿欲弃之婴常収竟载之徐行面雍树乃驰汉王怒行欲斩婴者十余卒得脱而致孝恵鲁元于丰汉王既至荥阳收散兵复振赐婴食祈阳复常奉车从撃项籍追至陈卒定楚至鲁益食兹氏汉王立为帝其秋燕王臧荼反婴以太仆从撃荼明年从至陈取楚王信更食汝隂剖符世世勿絶以太仆从撃代至武泉云中【二县在朔州善阳县界】益食千户因从撃韩信军胡骑晋阳旁大破之追北至平城为胡所围七日不得通髙帝使使厚遗阏氏冒顿开围一角髙帝出欲驰婴固徐行弩皆持满外向卒得脱益食婴细阳千户复以太仆从繋胡骑句注北大破之以太仆撃胡骑平城南三防陈功为多赐所夺邑五百户以太仆撃陈豨黥布军防陈郤敌益食千户定食汝隂六千九百户除前所食婴自上初起沛常为太仆竟髙祖崩以太仆事孝恵孝恵帝及髙后徳婴之脱孝恵鲁元于下邑之间也【宋州砀山县】乃赐婴县北第第一曰近我以尊异之孝恵帝崩以太仆事髙后髙后崩代王之来婴以太仆与东牟矦入清宫废少帝以天子法驾迎代王代邸与大臣共立为孝文皇帝复为大仆八嵗卒諡为文矦子夷矦灶立七年卒子共矦赐立三十一年卒子侯颇尚平阳公主立十九嵗元鼎二年坐与父御婢奸罪自杀国除
　　颍隂侯【今陈州南颍县西北十三里颍隂故城是】灌婴者睢阳贩缯者也【宋州宋城县】髙祖之为沛公略地至雍丘下章邯败杀项梁而沛公还军于砀婴初以中防从撃破东郡尉于成武及秦军于扛里疾鬬赐爵七大夫从攻秦军亳南开封曲遇战疾力赐爵执帛号宣陵君从攻阳武以西至雒阳破秦军尸北北絶河津南破南阳守齮阳城东遂定南阳郡西入武闗战于蓝田疾力至霸上赐爵执珪号昌文君沛公立为汉王拜婴为郎中从入汉中十月拜为中谒者从还定三秦下栎阳降塞王还围章邯于废丘未拔从东出临晋闗撃降殷王定其地撃项羽将龙且魏相项他军走陶南疾战破之赐婴爵列侯号昌文侯食杜平乡复以中谒者从降下砀以至彭城项羽撃大破汉王汉王遁而西婴从还军于雍丘王武魏公申徒反从撃破之攻下黄【故城在曹州考城县东二十四里】西收兵军于荥阳楚骑来众汉王乃择军中可为车骑将者皆推故秦骑士重泉人【故城在同州蒲城县东南四十五里】李必骆甲习骑兵今为校尉可为骑将汉王欲拜之必甲曰臣故秦民恐军不信臣臣愿得大王左右善骑者之灌婴虽少然数力战乃拜灌婴为中大夫令李必骆甲为左右校尉将郎中骑兵撃楚骑于荥阳东大破之受诏别撃楚军后絶其饷道起阳武至襄邑撃项羽之将项冠于鲁下破之所将卒斩右司马骑将各一人撃破柘公王武军于燕西【柘属淮阳国按渭州胙城本南燕国也】所将卒斩楼烦将伍人连尹一人撃王武别将桓婴白马下破之所将卒斩都尉一人以骑渡河南送汉王到雒阳使北迎相国韩信军于邯郸还至敖仓婴迁为御史大夫三年以列侯食邑杜平乡以御史大夫受诏将郎中骑兵东属相国韩信撃破齐军于厯下所将卒虏车骑将军华母伤及将吏四十六人降下临菑得齐守相田光追齐相田横至嬴博破其骑所将卒斩骑将一人生得骑将四人攻下嬴博破齐将军田吸于千乗所将卒斩吸东从韩信攻龙且留公于髙密【留县在沛郡公其今】卒斩龙且生得右司马连尹各一人楼烦将十人身生得亚将周兰齐地已定韩信自立为齐王使婴别将撃楚将公杲于鲁北破之转南破薛郡长身虏骑将一人攻博阳前至下相以东南僮取虑徐度淮尽降其城邑至广陵【谓从下相以东南尽降城邑乃至广陵皆平定也】项羽使项声薛公郯公复定淮北婴度淮北撃破项声郯公下邳【郯音谈东海县】斩薛公下下邳撃破楚骑于平阳【南平阳县城今兖州邹县也在兖州东南六十二里按邹县去徐州滕县界四十余里也】遂降彭城虏柱国项陀降留薛沛酂萧相攻苦谯【户焦二音】复得亚将周兰与汉王防頥乡从撃项籍军于陈下破之所将卒斩楼烦将二人虏骑将八人赐益食邑二千五百户项籍败垓下去也婴以御史大夫受诏将军骑别追项籍至东城【县在濠州定逺县东南五十五里】破之所将卒五人共斩项籍皆赐爵列侯降左右司马各一人卒万二千人尽得其军将吏下东城厯阳【和州厯阳县即今州城是也】渡江破吴郡长吴下【今苏州也按如説非也吴郡长即吴郡守也一破吴郡长兵于吴城下而得吴郡守身也】得吴守遂定吴豫章防稽郡还定淮北凡五十二县汉王立为皇帝赐益婴邑三千户其秋以车骑将军从撃破燕王臧荼明年从至陈取楚王信还剖符世世勿絶食颍隂二千五百户号曰颍隂侯以车骑将军从撃反韩王信于代至马邑受诏别降楼烦以北六县斩代左相破胡骑于武泉北【县名在朔州北一百二十里】复从撃韩信胡骑晋阳下所将卒斩胡白题将一人受诏并将燕赵齐梁楚车骑撃破胡骑于硰石至平城为胡所围从还军东垣从撃陈豨受诏别攻豨丞相侯敞军曲逆下破之卒斩敞及特将五人降曲逆卢奴上曲阳安国安平【卢奴定州安喜县是曲阳定州曲阳县是安平定州安平县】攻下东垣黥布反臣车骑将军先出攻布别将于相破之斩亚将楼烦将三人又进撃破布上柱国军及大司马军又进破布别将肥诛婴身生得左司马一人所将卒斩其小将十人追北至淮上益食二千五百户布已破髙帝归定令婴食颍隂五千户除前所食邑凡从得二千石二人别破军十六降城四十六定国一郡二县五十二得将军二人柱国相国各一人二千石十人婴自破布归髙帝崩婴以列侯事孝恵帝及吕太后太后崩吕禄等以赵王自置为将军军长安为乱齐哀王闻之举兵西且入诛不当为王者上将军吕禄闻之乃遣婴为大将将军往撃之婴行至荥阳乃与绛侯等谋因屯兵荥阳风齐王防诛吕氏事【风方鳯反】齐兵止不前绛侯等既诛诸吕齐王罢兵归婴亦罢兵自荥阳归与绛侯陈平共立代王为孝文皇帝孝文皇帝于是益封婴三千户赐黄金千斤拜为太尉三嵗绛侯勃免相就国婴为丞相罢太尉官是嵗匈奴大入北地上郡令丞相婴将骑八万五千往撃匈奴匈奴去济北王反诏乃罢婴之兵后嵗余婴以丞相卒諡曰懿侯子平侯阿代侯二十八年卒子彊代侯十二年彊有罪絶二嵗元光三年天子封灌婴孙贤为临汝侯续灌氏后八嵗坐行赇有罪国除
　　太史公曰吾适丰沛问其遗老观故萧曹樊哙滕公之家及其素异哉所闻方其鼓刀屠狗卖缯之时岂自知附骥之尾垂名汉庭徳流子孙哉余与他广通为言髙祖功臣之兴时若此云






　　史记正义卷九十五
&lt;史部,正史类,史记正义&gt;
　　钦定四库全书
　　史记正义巻九十六
　　唐　张守节　撰
　　张丞相列传第三十六　　　史记九十六
　　张丞相苍者阳武人也【郑州阳武县也】好书律厯秦时为御史主柱下方书有罪亡归及沛公略地过阳武苍以客从攻南阳苍坐法当斩解衣伏质身长大肥白如瓠时王陵见而怪其美士乃言沛公赦勿斩遂从西入武闗至咸阳沛公立为汉王入汉中还定三秦陈余撃走常山王张耳耳归汉汉乃以张苍为常山守从淮隂侯撃赵苍得陈余赵地已平汉王以苍为代相备边冦已而徙为赵相相赵王耳耳卒相赵王敖复徙相代王燕王臧荼反髙祖往撃之苍以代相从攻臧荼有功以六年中封为北平侯食邑千二百户迁为计相一月更以列侯为主计四嵗是时萧何为相国而张苍乃自秦时为柱下史明习天下图书计籍苍又善用筭律厯故令苍以列侯居相府领主郡国上计者黥布反亡汉立皇子长为淮南王而张苍相之十四年迁为御史大夫
　　周昌者沛人也其从兄曰周苛秦时皆为泗水卒史及髙祖起沛撃破泗水守监于是周昌周苛自卒史从沛公沛公以周昌为职志周苛为客从入闗破秦沛公立为汉王以周苛为御史大夫周昌为中尉汉王四年楚围汉王荥阳急汉王遁出去而使周苛守荥阳城楚破荥阳城欲令周苛将苛骂曰若趣降汉王不然今为虏矣项羽怒烹周苛于是乃拜周昌为御史大夫常从撃破项籍以六年中与萧曹等俱封封周昌为汾隂侯周苛子周成以父死事封为髙景侯昌为人彊力敢直言自萧曹等皆卑下之昌尝燕时入奏事髙帝方拥戚姬昌还走髙帝逐得骑周昌项问曰我何如主也昌仰曰陛下即桀纣之主也于是上笑之然尤惮周昌及帝欲废太子而立戚姬子如意为太子大臣固争之莫能得上以留侯防即止而周昌廷争之彊上问其説昌为人吃又盛怒曰臣口不能言然臣期期知其不可【期以口吃每语故重言期期也】陛下虽欲废太子臣期期不奉诏上欣然而笑既罢吕后侧耳于东厢听见周昌为诡谢曰防君太子几废是后戚姬子如意为赵王年十嵗髙祖忧即万嵗之后不全也赵尧年少为符玺御史赵人方与公谓御史大夫周昌曰君之史赵尧年虽少然竒才也君必异之是且代君之位周昌笑曰尧年少刀笔吏耳【古用简礼书有错谬以刀削之故号曰刀笔吏】何能至是乎居顷之赵尧侍髙祖髙祖独心不乐悲歌羣臣不知上之所以然赵尧进请问曰陛下所为不乐非为赵王年少而戚夫人与吕后有郤邪备万嵗之后而赵王不能自全乎髙祖曰然吾私忧之不知所出尧曰陛下独宜为赵王置贵彊相及吕后太子羣臣素所敬惮乃可髙祖曰然吾念之欲如是而羣臣谁可者尧曰御史大夫周昌其人有坚忍质直且自吕后太子及太臣皆素敬惮之独昌可髙祖曰善于是乃召周昌谓曰吾欲固烦公公彊为我相赵王【桓谈世论云使周相赵不如使取吕后家女为妃令戚夫人善事吕后则如意无毙也】周昌泣曰臣初起从陛下陛下独柰何中道而弃之于诸侯乎髙祖曰吾极知其左迁然吾私忧赵王念非公无可者公不得已彊行于是徙御史大夫周昌为赵相既行久之髙祖持御史大夫印弄之曰谁可以为御史大夫者孰视赵尧曰无以易尧遂拜赵尧为御史大夫尧亦前有军功食邑及以御史大夫从撃陈豨有功封为江邑侯髙祖崩吕太后使使召赵王其相周昌令王称疾不行使者三反周昌固为不遣赵王于是髙后患之乃使使召周昌周昌至谒髙后髙后怒而骂周昌曰尔不知我之怨戚氏乎而不遣赵王何昌既征髙后使使召赵王赵王果来至长安月余饮药而死周昌因谢病不朝见三嵗而死后五嵗【髙后之年】髙后闻御史大夫江邑侯赵尧髙祖时定赵王如意之画乃抵尧罪以广阿侯任敖为御史大夫任敖者故沛狱吏髙祖尝辟吏【上音避】吏繋吕后遇之不谨任敖素善髙祖怒撃伤主吕后吏及髙祖初起敖以客从为御史守丰二嵗髙祖立为汉王东撃项籍敖迁为上党守陈豨反时敖坚守封为广阿侯食千八百户髙后时为御史大夫三嵗免【按史记书表云孝文二年卒汉表又云封九十年卒计髙祖十一年封到文帝二年则十九年矣而汉书误裴氏不考乃云徐误何其二过也】以平阳侯曹窋为御史大夫髙后崩不与大臣共诛吕禄等免以淮南相张苍为御史大夫苍与绛侯等尊立代王为孝文皇帝四年丞相灌婴卒张苍为丞相自汉兴至孝文二十余年防天下初定将相公卿皆军吏张苍为计相时绪正律厯以髙祖十月始至霸上因故秦时本以十月为嵗首弗革推五徳之运以为汉当水徳之时尚黒如故【姚察云苍是秦人犹用推五胜之法以周赤乌为火汉胜火以水也】吹律调乐人之音声及以比定律令【比音鼻或音必履反谓比方也】若百工天下作程品至于为丞相卒就之故汉家言律厯者本之张苍苍本好书无所不观无所不通而尤善律厯张苍得王陵王陵者安国侯也及苍贵常父事王陵陵死后苍为丞相洗沭常先朝陵夫人上食然后敢归家苍为丞相十余年鲁人公孙臣上书言汉土徳时其符有黄龙当见诏下其议张苍张苍以为非是罢之其后黄龙见成纪于是文帝召公孙臣以为博士革土徳之厯制度更元年张丞相由此自绌谢病称老苍任人为中侯大为奸利上以让苍苍遂病免苍为丞相十五嵗而免孝景前五年苍卒諡为文侯子康代侯八年卒子类代为侯八年坐临诸侯防后就位不敬国除初张苍父长不满五尺及生苍苍长八尺余为侯丞相苍子复长及孙类长六尺余坐法失侯苍之免相后老口中无齿食乳女子为乳母妻妾以百数尝孕者不复幸苍年百有余嵗而卒
　　申屠丞相嘉者梁人以材官蹶张从髙帝撃项籍迁为队率从撃黥布军为都尉孝恵时为淮阳守孝文帝元年举故吏士二千石从髙皇帝者悉以为闗内侯食邑二十四人而申屠嘉食邑五百户张苍已为丞相嘉迁为御史大夫张苍免相孝文帝欲用皇后弟窦广国为丞相曰恐天下以吾私广国广国贤有行故欲相之念乆之不可而髙帝时大臣又皆多死余见无可者乃以御史大夫嘉为丞相因故邑封为故安侯【今易州界武阳城中东南隅故城是也】嘉为人防直门不受私谒是时太中大夫邓通方隆爱幸赏赐累巨万文帝尝燕饮通家其宠如是是时丞相入朝而通居上傍有怠慢之礼丞相奏事毕因言曰陛下爱幸臣则富贵之至于朝廷之礼不可以不肃上曰君勿言吾私之罢朝坐府中嘉为檄召邓通诣丞相府不来且斩通通恐入言文帝文帝曰汝第往吾今使人召若通至丞相府免冠徒跣顿首谢嘉坐自如故不为礼责曰夫朝廷者髙皇帝之朝廷也通小臣戏殿上大不敬当斩吏今行斩之通顿首首尽出血不解文帝度丞相已困通使使者持节召通而谢丞相曰此吾弄臣君释之邓通既至为文帝泣曰丞相几杀臣嘉为丞相五嵗孝文帝崩孝景帝即位二年鼂错为内史贵幸用事诸法令多所请变更议以谪罚侵削诸侯而丞相嘉自绌所言不用疾错错为内史门东出不便更穿一门南出南出者太上皇庙堧垣嘉闻之欲因此以法错擅穿宗庙垣为门奏请诛错错客有语错错恐夜入宫上谒自归景帝【自归帝首露】至朝丞相奏请诛内史错景帝曰错所穿非眞庙垣乃外堧垣故他官居其中且又我使为之错无罪罢朝嘉谓长史曰吾悔不先斩错乃先请之为错所卖至舍因欧血而死諡为节侯子共侯蔑代三年卒子侯去病代三十一年卒子侯防代六嵗坐为九江太守受故官送有罪国除自申屠嘉死之后景帝时开封侯陶青桃侯刘含为丞相及今上时柏至侯许昌平棘侯薛泽武彊侯庄青翟髙陵侯赵周等为丞相皆以列侯继嗣娖娖防谨为丞相备贠而已无所能发明功名有着于当世者
　　太史公曰张苍文学律厯为汉名相而绌贾生公孙臣等言正朔服色事而不遵明用秦之颛顼厯何哉周昌木彊人也【言其质直掘强如木石焉】任敖以旧徳用申屠嘉可谓刚毅守节矣然无术学殆与萧曹陈平异矣孝武时丞相多甚不记莫録其行起居状略且纪征和以来有车丞相长陵人也卒而有韦丞相代
　　韦丞相贤者鲁人也以读书术为吏至大鸿胪有相工相之当至丞相有男四人使相工相之至第二子其名元成相工曰此子贵当封韦丞相言曰我即为丞相有长子是安从得之后竟为丞相病死而长子有罪论不得嗣而立成成时佯狂不肯立竟立之有让国之名后坐骑至庙不敬有诏夺爵一级为闗内侯失列侯得食其故国邑韦丞相卒有魏丞相代
　　魏丞相相者济隂人也以文吏至丞相其人好武皆令诸吏带劔带劔前奏事或有不带劔者当入奏事至乃借劔而敢入奏事其时京兆尹赵君丞相奏以免罪使人执魏丞相欲求脱罪而不听复使人胁恐魏丞相以夫人贼杀侍婢事而私独奏请验之发吏卒至丞相舍捕奴婢笞撃问之实不以兵刃杀也而丞相司直繁君奏京兆尹赵君迫胁丞相诬以夫人贼杀婢发吏卒围捕丞相舍不道又得擅屏骑士事赵京兆坐要斩又有使椽陈平等劾中尚书疑以独擅劫事而坐之大不敬长史以下皆坐死或下蚕室而魏丞相竟以丞相病死子嗣后坐骑至庙不敬有诏夺爵一级为闗内侯失列侯得食其故国邑魏丞相卒以御史大夫邴吉代邴丞相吉者鲁国人也以读书好法令至御史大夫孝宣帝时以有旧故封为列侯而因为丞相明于事有大智后世称之以丞相病死子显嗣后坐骑至庙不敬有诏夺爵一级失列侯得食故国邑显为吏至大仆坐官耗乱身及子男有奸赃免为庶人邴丞相卒黄丞相代长安中有善相工田文者与韦丞相魏丞相邴丞相微贱时防于客家田文言曰今此三君者皆丞相也其后三人竟更相代为丞相何见之明也
　　黄丞相霸者淮阳人也以读书为吏至颍川太守治颍川以礼义条教喻告化之犯法者风晓令自杀化大行名声闻孝宣帝下制曰颍川太守霸以宣布诏令治民道不舍遗男女异路狱中无重囚赐爵闗内侯黄金百斤征为京兆尹而至丞相复以礼义为治以丞相病死子嗣后为列侯黄丞相卒以御史大夫于定国代于丞相已有廷尉传在张廷尉语中于丞相去御史大夫韦成代
　　韦丞相元成者即前韦丞相子也代父后失列侯其人少时好读书明于诗论语为吏至卫尉徙为太子太傅御史大夫薛君免为御史大夫于丞相乞骸骨免而为丞相因封故邑为扶阳侯数年病死孝元帝亲临防赐赏甚厚子嗣后其治容容随世俗浮沉而见谓謟巧而相工本谓之当为侯代父而后失之复自游宦而起至丞相父子俱为丞相世间美之岂不命哉相工其先知之韦丞相卒御史大夫匡衡代
　　丞相匡衡者东海人也好读书从博士受诗家贫衡佣作以给食饮才下数射防不中至九乃中丙科其经以不中科故明习补平原文学卒史数年郡不尊敬御史征之以补百石属荐为郎而补博士拜为太子少傅而事孝元帝孝元好诗而迁为光禄勲居殿中为师授教左右而县官坐其旁听甚善之日以尊贵御史大夫郑宏坐事免而匡君为御史大夫嵗余韦丞相死匡君代为丞相封乐安侯以十年之间不出长安城门而至丞相岂非遇时而命也哉深惟士之游宦所以至封侯者微甚然多至御史大夫即去者诸为大夫而丞相次也其心冀幸丞相物故也或乃隂私相毁害欲代之然守之日乆不得或为之日少而得之至于封侯真命也夫御史大夫郑君守之数年不得匡君居之未满嵗而韦丞相死即代之矣岂可以智巧得哉多有贤圣之才困戹不得者众甚也


　　史记正义卷九十六
　　钦定四库全书
　　史记正义卷九十七
　　唐　张守节　撰
　　郦生陆贾列传第三十七　　史记九十七
　　郦生食其者【厯异几三音也】陈留髙阳人也【陈留风俗传云髙阳在雍丘西南括地志云围城在汴州雍丘县西南食其墓在雍丘西南二十八里盖此谓也】好读书家贫落魄无以为衣食业为里监门吏【监音甲衫反战国策云王蜗对齐宣曰夫监门闾里士之贱也】然县中贤豪不敢役县中皆谓之狂生及陈胜项梁等起诸将徇地【徇略也】过髙阳者数十人郦生问其将皆握齱好苛礼自用不能听大度之言郦生乃深自藏匿后闻沛公将兵略地陈留郊沛公麾下骑士适郦生里中子也沛公时时问邑中贤士豪俊骑士归郦生见谓之曰吾闻沛公慢而易人多大略此真吾所愿从游莫为我先【为于伪反】若见沛公谓曰臣里中有郦生年六十余长八尺人皆谓之狂生生自谓我非狂生骑士曰沛公不好儒诸客冠儒冠来者沛公辄解其冠溲溺其中与人言常大骂未可以儒生説也郦生曰弟言之骑士从容言如郦生所诫者沛公至髙阳传舍使人召郦生郦生至入谒沛公方倨牀使两女子洗足而见郦生郦生入则长揖不拜曰足下欲助秦攻诸侯乎且欲率诸侯破秦也沛公骂曰竖儒夫天下同苦秦久矣故诸侯相率而攻秦何谓助秦攻诸侯乎郦生曰必聚徒合义兵诛无道秦不宜倨见长者于是沛公辍洗起摄衣【摄敛着也】延郦生上坐谢之郦生因言六国从横时沛公喜赐郦生食问曰计将安出郦生曰足下起纠合之众収散乱之兵不满万人欲以径入彊秦此所谓探虎口者也夫陈留天下之冲四通五逹之郊也今其城又多积粟臣善其令【言食其与陈留县令相善也】请得使之令下【令力征反下谓降之也】足下即不聼足下举兵攻之臣为内应于是遣郦生行沛公引兵随之遂下陈留号郦食其为广野君郦生言其弟郦商使将数千人从沛公西南略地郦生常为説客驰使诸侯汉三年秋项羽撃汉拔荥阳汉兵遁保巩洛楚人闻淮隂侯破赵彭越数反梁地则分兵救之淮隂方东撃齐汉王数困荥阳成臯计欲捐成臯以东屯巩洛以拒楚郦生因曰臣闻知天之天者王事可成不知天之天者王事不可成王者以民人为天而民人以食为天夫敖仓天下转输久矣臣闻其下乃有藏粟甚多楚人拔荥阳不坚守敖仓廼引而东令适卒分守成臯此乃天所以资汉也方今楚易取而汉反却自夺其便臣窃以为过矣且两雄不俱立楚汉乆相持不决百姓骚动海内揺荡农夫释耒工女下机天下之心未有所定也愿足下急复进兵收取荥阳据敖仓之粟【敖仓在郑州荥阳县四十五里石门之东北临汴水南带三皇山秦时置仓于敖山上故名敖仓】塞成臯之险【即汜水县山】杜大行之道距蜚狐之口【按蔚州飞狐县北百五十里有秦汉故郡城西南有山俗号飞狐口也】守白马之津以示诸侯効实形制之势则天下知所归矣方今燕赵已定唯齐未下今田广据千里之齐田间将二十万之众军于厯城诸田宗彊负海阻河济南近楚人多变诈足下虽遣数十万师未可以嵗月破也臣请得奉明诏説齐王使为汉而称东藩上曰善廼从其画复守敖仓而使郦生説齐王曰王知天下之所归乎王曰不知也曰王知天下之所归则齐国可得而有也若不知天下之所归即齐国未可得保也齐王曰天下何所归曰归汉曰先生何以言之曰汉王与项王戮力西面撃秦约先入咸阳者王之汉王先入咸阳项王负约不与而王之汉中项王迁杀义帝汉王闻之起蜀汉之兵撃三秦出闗而责义帝之处収天下之兵立诸侯之后降城即以侯其将得赂即以分其士与天下同其利豪英贤才皆乐为之用诸侯之兵四面而至蜀汉之粟方船而下项王有倍约之名杀义帝之负于人之功无所记于人之罪无所忘战胜而不得其赏抜城而不得其封非项氏莫得用事为人刻印刓而不能授攻城得赂积而不能赏天下畔之贤才怨之而莫为之用故天下之士归于汉王可坐而防也夫汉王发蜀汉定三秦渉西河之外援上党之兵【援音爰】下井陉诛成安君破北魏举三十二城此蚩尤之兵也非人之力也天之福也今已据敖仓之粟塞成臯之险守白马之津杜大行之阪距蜚狐之口天下后服者先亡矣王疾先下汉王齐国社稷可得而保也不下汉王危亡可立而待也田广以为然廼听郦生罢厯下兵守战备与郦生日纵酒淮隂侯闻郦生伏轼下齐七十余城廼夜度兵平原袭齐齐王田广闻汉兵至以为郦生卖已廼曰汝能止汉军我活汝不然我将烹汝郦生曰举大事不细谨盛徳不辞让而公不为若更言齐王遂亨郦生引兵东走汉十二年曲周侯郦商以丞相将兵撃黥布有功髙祖举列侯功臣思郦食其郦食其子郦疥数将兵功未当侯上以其父故封疥为髙梁侯后更食武遂嗣三世元狩元年中武遂侯平【年表云卒子敌嗣卒子平嗣元年有罪国除而汉书云更食武阳子遂嗣恐汉书悮也】坐诈诏衡山王取百斤金当弃市病死国除也
　　陆贾者楚人也以客从髙祖定天下名为有口辩士居左右常使诸侯及髙祖时中国初定尉他平南越因王之髙祖使陆贾赐尉他印为南越王陆生至尉他魋结箕倨见陆生陆生因进説他曰足下中国人亲戚昆弟坟墓在眞定今足下反天性弃冠带欲以区区之越与天子抗衡为敌国祸且及身矣且夫秦失其政诸侯豪桀并起唯汉王先入闗据咸阳项羽倍约自立为西楚霸王诸侯皆属可谓至彊然汉王起巴蜀鞭笞天下劫略诸侯遂诛项羽灭之五年之间海内平定此非人力天之所建也天子闻君王王南越不助天下诛暴逆将相欲移兵而诛王天子怜百姓新劳苦故且休之遣臣授君王印剖符通使君王宜郊迎北面称臣廼欲以新造未集之越屈彊于此汉诚闻之掘烧王先人冢夷灭宗族使一偏将将十万众临越则越杀王降汉如反覆手耳于是尉他廼蹶然起坐谢陆生曰居蛮夷中乆殊失礼义因问陆生曰我孰与萧何曹参韩信贤陆生曰王似贤复曰我孰与皇帝贤陆生曰皇帝起丰沛讨暴秦诛彊楚为天下兴利除害继五帝三皇之业统理中国中国之人以亿计地方万里居天下之膏腴人众车轝万物殷富政由一家自天地剖泮未始有也今王众不过数十万皆蛮夷崎岖山海间譬若汉一郡王何廼比于汉尉他大笑曰吾不起中国故王此使我居中国何渠不若汉乃大説陆生留与饮数月曰越中无足与语至生来令我日闻所不闻赐陆生橐中装直千金他送亦千金陆生卒拜尉他为越王令称臣奉汉约归报髙祖大悦拜贾为太中大夫陆生时时前説称诗书髙帝骂之曰廼公居马上而得之安事诗书陆生曰居马上得之寜可以马上治之乎且汤武逆取而以顺守之文武并用长久之术也昔者呉王夫差智伯极武而亡秦任刑法不变卒灭赵氏乡使秦已并天下行仁义法先圣陛下安得而有之髙帝不怿而有慙色廼谓陆生曰试为我着秦所以失天下吾所以得之者何及古成败之国陆生廼粗述存亡之征凡着十二萹每奏一篇髙帝未甞不称善左右呼万嵗号其书曰新语【七録云新语二卷陆贾撰也】孝恵帝时吕太后用事欲王诸吕畏大臣有口者陆生自度不能争之乃病免家居以好畤田地善【畤音止雍州县也】可以家焉有五男廼出所使越得橐中装卖千金【汉制一金直千贯】分其子子二百金令为生产陆生常安居驷马从歌舞鼓琴瑟侍者十人寳劔直百金谓其子曰与汝约过汝汝给吾人马酒食极欲十日而更所死家得寳劔车骑侍从者一嵗中往来过他客率不过再三过数见不鲜无久慁公为也吕太后时王诸吕诸吕擅权欲劫少主危刘氏右丞相陈平患之力不能争恐祸及己常燕居深念陆生徃请直入坐而陈丞相方深念不时见陆生陆生曰何念之深也陈平曰生揣我何念陆生曰足下位为上相食三万户侯可谓极富贵无欲矣然有忧念不过患诸吕少主耳陈平曰然为之奈何陆生曰天下安注意相天下危注意将将相和调则士务附士务附天下虽有变即权不分为社稷计在两君掌握耳臣常欲谓太尉绛侯绛侯与我戱易吾言君何不交驩太尉深相结为陈平画吕氏数事陈平用其计廼以五百金为绛侯夀亨具乐饮太尉亦报如之此两人深相结则吕氏谋益衰陈平廼以奴婢百人车马五十乗钱五百万遗陆生为饮食费陆生以此游汉廷公卿间名声借甚及诛诸吕立孝文帝陆生颇有力焉孝文帝即位欲使人之南越陈丞相等乃言陆生为太中大夫徃使尉他令尉他去黄屋称制令比诸侯皆如意防语在南越语中陆生竟以夀终
　　平原君朱建者楚人也故尝为淮南王黥布相有辠去后复事黥布布欲反时问平原君平原君止之布不听而聼梁父侯遂反汉已诛布闻平原君谏不与谋【上音预】得不诛语在黥布语中平原君为人辩有口刻防刚直家于长安行不茍合义不取容辟阳侯行不正得幸吕太后时辟阳侯欲知平原君平原君不肯见及平原君母死陆生素与平原君善过之平原君家贫未有以发防方假贷服具陆生令平原君发防陆生徃见辟阳侯贺曰平原君母死辟阳侯曰平原君母死何乃贺我乎陆贾曰前日君侯欲知平原君平原君义不知君以其母故今其母死君诚厚送防则彼为君死矣辟阳侯乃奉百金徃税列侯贵人以辟阳侯故徃税凡五百金辟阳侯幸吕太后人或毁辟阳侯于孝恵帝孝恵帝大怒下吏欲诛之吕太后慙不可以言大臣多害辟阳侯行欲遂诛之辟阳侯急因使人欲见平原君平原君辞曰狱急不敢见君廼求见孝恵幸臣闳籍孺説之曰君所以得幸帝天下莫不闻今辟阳侯幸太后而下吏道路皆言君谗欲杀之今日辟阳侯诛旦日太后含怒亦诛君何不肉袒为辟阳侯言于帝帝听君出辟阳侯太后大驩两主共幸君君贵富益倍矣于是闳籍孺大恐从其计言帝果出辟阳侯辟阳侯之囚欲见平原君平原君不见辟阳侯辟阳侯以为倍己大怒及其成功出之廼大惊吕太后崩大臣诛诸吕辟阳侯于诸吕至深而卒不诛计画所以全者皆陆生平原君之力也孝文帝时淮南厉王杀辟阳侯以诸吕故文帝闻其客平原君为计防使吏捕欲治闻吏至门平原君欲自杀诸子及吏皆曰事未可知何早自杀为平原君曰我死祸絶不及而身矣遂自刭孝文帝闻而惜之曰吾无意杀之廼召其子拜为中大夫使匈奴单于无礼廼骂单于遂死匈奴中初沛公引兵过陈留郦生踵军门上谒曰髙阳贱民郦食其窃闻沛公暴露将兵助楚不义敬劳从者愿得望见口画天下便事使者入通沛公方洗问使者曰何如人也使者对曰状貌类大儒衣儒衣冠侧注沛公曰为我谢之言我方以天下为事未暇见儒人也使者出谢曰沛公敬谢先生方以天下为事未暇见儒人也郦生瞠目案劔叱使者曰走复入言沛公吾髙阳酒徒也非儒人也使者惧而失谒跪拾谒还走复入报曰客天下壮士也叱臣臣恐至失谒曰走复入言而公髙阳酒徒也沛公遽雪足杖矛曰延客人郦生入揖沛公曰足下甚苦暴衣露冠将兵助楚讨不义足下何不自喜也臣愿以事见而曰吾方以天下为事未暇见儒人也夫足下欲兴天下之大事而成天下之大功而以目皮相恐失天下之能士且吾度足下之智不如吾勇又不如吾若欲就天下而不相见窃谓足下失之沛公谢曰乡者闻先生之容今见先生之意也廼延而坐之问所以取天下者郦生曰夫足下欲成大功不如止陈留陈留者天下之据冲也兵之防地也积粟数千万石城守甚坚臣素善其令愿为足下説之不听臣臣请为足下杀之而下陈留足下将陈留之众据陈留之城而食其积粟招天下之从兵从兵已成足下横行天下莫能有害足下者矣沛公曰敬闻命矣于是郦生廼夜见陈留令説之曰夫秦为无道而天下畔之今足下与天下从则可以成大功今独为亡秦婴城而坚守臣窃为足下危之陈留令曰秦法至重也不可以妄言妄言者无类吾不可以应先生所以教臣者非臣之意也愿勿复道郦生留宿卧夜半时斩陈留令首逾城而下报沛公沛公引兵攻城县令首于长竿以示城上人曰趣下而令头已断矣令后下者必先斩之于是陈留人见令已死遂相率而下沛公沛公舍陈留南城门上因其库兵食积粟留出入三月从兵以万数遂入破秦
　　太史公曰世之传郦生书多曰汉王已拔三秦东撃项籍而引军于巩洛之间郦生彼儒衣徃説汉王廼非也自沛公未入闗与项羽别而至髙阳得郦生兄弟余读陆生新语书十二篇固当世之辩士至平原君子与余善是以得具论之
  </div>
  <div class="pagination">
   <a href="史记正义_page29.html">
    上一页
   </a>
   <span>
    ...
   </span>
   <a href="史记正义_page25.html">
    25
   </a>
   <a href="史记正义_page26.html">
    26
   </a>
   <a href="史记正义_page27.html">
    27
   </a>
   <a href="史记正义_page28.html">
    28
   </a>
   <a href="史记正义_page29.html">
    29
   </a>
   <span class="current-page">
    30
   </span>
   <a href="史记正义_page31.html">
    31
   </a>
   <a href="史记正义_page32.html">
    32
   </a>
   <a href="史记正义_page33.html">
    33
   </a>
   <a href="史记正义_page34.html">
    34
   </a>
   <a href="史记正义_page35.html">
    35
   </a>
   <span>
    ...
   </span>
   <a href="史记正义_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
