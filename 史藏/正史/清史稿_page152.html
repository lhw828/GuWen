<!DOCTYPE html>
<html>
<head>
    <meta charset="UTF-8">
    <title>清史稿 - 第 152 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 152 页/共 291 页</h1>
    <div class="content">　　时直省钱粮多不如额，一岁至缺四百馀万，赋亏饷绌。文程疏言：“湖广、江西、河南、山东、陕西五省乱久民稀，请兴屯，设道二、同知四，令督抚选属吏廉能敏幹者任之，以选吏当否为督抚功罪。官吏俸廪，初年出兴屯母财，次年以所穫偿。自后皆出所穫，官增而俸不费。屯用牛，若穀种，若农器，听兴屯道发州县仓库以具。屯始驻兵，地荒芜多而水道便者，以次及其馀。地无主，若有主而弃不耕，皆为官屯。民原耕而财不足，官佐以牛若穀种，分所穫三之一，三年后为民业。编保甲，使助守望，绝奸宄。若无财，官畀以佣值。民将逭饥，流亡当大集。初年所穫粮草，听屯吏储留，出陈易新，为次年母财；有馀，畀近屯驻军，勿为额以取盈。三年所穫浸多，僦舟车运以馈饷。毋烦屯吏，毋役屯民，毋用屯牛。屯所在州县吏受兴屯道指挥，屯吏称其职，三岁进二秩，视边俸；不职，责抚按纠举；有所徇，则并坐：所谓信赏必罚也。”上深韪其议。
　　十年，复与同官疏：“请敕部院三品以上大臣，各举所知，毋问满、汉新旧，毋泥官秩高下，毋避亲疏恩怨，举惟其才，各具专疏，胪举实迹，置御前以时召对。察其论议，覈其行事，并视其举主为何如人，则其人堪任与否，上早所深鉴，待缺简用。称职，量效之大小，举主同其赏；不称职，量罪之大小，举主同其罚。”上特允所请。
　　上勤於政治，屡幸内院，进诸臣从容谘访。文程每以班首承旨，陈对称上意。尝值端阳，诸臣散直差早，上曰：“乘藉天休，猥图安乐，人情尽然。特欲逸必先劳，俾国家大定，其乐方永。不然，乐亦暂耳。”复言：“人孰无过，能改之为美。成汤盛德，改过不吝。若明武宗嬉游无度，诿罪於其臣，岂修己治人之道耶？”文程因奏：“君明臣良，必交勉释回，始克荷天休，济国事。”上曰：“善。自今以往，朕有过即改。卿等亦宜黾勉，毋忘启沃可也！”上尝命遣官莅各省恤刑，文程言：“前此遣满、汉大臣巡方，虑扰民，故罢。今四方水旱灾伤，民劳未息，宜罢遣使。现禁重囚，令各省巡抚详勘，有可矜疑，奏闻裁定。”上从之。文程论政，务简耍，持大体，多类是。
　　十一年八月，上加恩辅政诸臣，特加文程少保兼太子太保，文程疏谢，因自陈衰病，乞休。九月，上降温谕，进太傅兼太子太师，致仕。上以文程祖宗朝旧臣，有大功於国家，礼遇甚厚：文程疾，尝亲调药饵以赐；遣画工就第图其像，藏之内府；赉御用服物，多不胜纪；又以文程形貌颀伟，命特制衣冠，求其称体。圣祖即位，特命祭告太宗山陵，伏地哀恸不能起。康熙五年八月庚戌，卒，年七十。上亲为文，遣礼部侍郎黄机谕祭，赐葬怀柔红螺山，立碑纪绩，谥文肃，御书祠额曰“元辅高风”。文程子承廕、承谟、承勋、承斌、承烈、承祚，承谟自有传。
　　承勋字苏公，文程第三子也。以任子历官御史、郎中。康熙十九年，谭弘叛，圣祖命承勋与郎中额尔赫图如彝陵，趣将军噶尔汉战，并督湖广转粟运军。二十年，师进攻云南，命趣军督饷如故。二十二年，还京，监崇文门税。二十三年，上命九卿举廉吏，承勋与焉，迁内阁学士。二十四年，授广西巡抚，疏免容县、郁林州追徵陷贼后逋赋；定诸属徵米，本折兼纳。二十五年，擢云贵总督，疏定云南援剿两协驻军地，裁贵州卫十五、所十，改并州县，并增设县七。二十七年，湖广兵乱，云南时岁铸钱，钱壅积，军饷十之三皆予钱，军勿便。会移左协赴寻甸，遂鼓譟为变，省城兵亦将起应，承勋诛其渠二十一人，乱乃弭。遂疏罢云南铸钱，以银供饷。二十八年，番阿所杀土目鲁姐走匿东川土妇安氏所，忄互出掠为民害。事闻，上命郎中温葆会承勋等如东川檄安氏献阿所，斩之。
　　云南自吴三桂乱后，康熙二十一年讫二十七年，逋屯赋当补徵，承勋疏请分年附徵，上命悉蠲之。二十九年，疏定云南秋粮，本折兼纳，贵州提督马三奇请军饷折银，承勋疏言：“折贱困兵，折贵病民，宜以时损益。秋成，各府察巿值，本折兼纳。”三十一年，疏设永北镇，罢洱海营，增置大理府城守将吏。三十二年，入觐。
　　三十三年，迁都察院左都御史。六月，江南江西总督傅拉塔卒，上难其人，以授承勋。并谕：“承勋坚定平易，当胜此任。”承勋上官，琉移凤阳关监督驻正阳关。江西民纳粮，出赀俾吏输省城，谓之脚价，寻以违例追入官，承勋疏请罢追，部议不可，上特允其请。江南地卑湿，仓穀易朽蠹，承勋疏请“江苏、安徽诸州县，岁春夏间，以仓穀十二三平粜，出陈易新”。又以江南赋重，疏请“州县经徵分数，视续完多寡为轻重。康熙十八年后逋赋分年附徵，俾宽吏议，纾民力”。皆如议行。三十五年，淮、扬、徐诸府灾，疏请发省仓米十万石，续借京口留漕凤仓存麦，治赈，民赖以全。三十八年，授兵部尚书。三十九年，命监修高家堰堤工。四十三年，工成，加太子太保。五十三年，卒。
　　承勋初授广西巡抚，入辞，上诫之曰：“汝父兄皆为国宣力，汝当洁己爱民，毋信幕僚，沽名妄作。”及自云贵总督入觐，上方谒孝陵，承勋迎谒米峪口，上曰：“汝父兄先朝旧臣，汝兄复尽节。朕见汝因思汝兄，心为轸戚。不见汝八九年，汝须发遂皓白如此。郊外苦寒，以朕所御貂冠、貂褂、狐白裘赐汝。汝且勿更衣，虑中风寒。明日可服以谢。”圣祖推文程、承谟旧恩，因厚遇承勋如是。
　　时绎，承勋子。雍正初，自佐领三迁为马兰镇总兵。四年，命署两江总督。是年，迁正蓝旗汉军都统。五年，移镶白旗汉军都统，并署总督如故。十二月，时绎疏：“请自雍正六年始，江苏、安徽各州县应徵丁银，均入地亩内徵收。”地丁并徵始此。六年，授户部尚书，仍署总督。时绎在官，尝疏请就通州运河入海处，作涵洞以时蓄泄。规扬州水利，濬海口，疏车路、白涂、海沟诸水，泰州运盐河为之堤。盐城、如皋诸水入海处，为之闸若涵洞。釐两淮盐政，增漕标庙湾、盐城二营兵吏。皆下部议行。上以苏、松诸处多盗，时绎戢盗才绌，命以江苏七府五州盗案属浙江总督李卫。卫名捕江宁民张云如以符呪惑众谋不轨，而时绎尝与往还，卫因论劾。八年，命尚书李永升会鞫得实，诛云如，解时绎任。召还京，命董理太平峪吉地。旋复命协理河东河务，河东总督田文镜复以误工论劾，谕曰：“朕以范时绎为勋臣后，加以擢用。硃鸿绪尝奏时绎廉，至日用不能给，朕深为动念，优与养廉。后知时绎例所当得，未尝不取。朕犹令增糈，盖欲遂成其廉，使殚心力於封疆也。顾时绎袒私交，容奸宄，朕复密谕李卫善为保全。且范氏为大僚者，惟时绎及其从弟时捷，勋臣后裔，渐至零落，朕心不忍，所以委曲成全之者至矣。复命协理河务，岂意伏汛危急，时绎安坐於旁，置国事弁髦，视民命草芥。负恩职，他人尚不可，况时绎乎？”逮治，部议坐云如狱论斩，上复特宥之。授镶蓝旗汉军副都统。十年，授工部尚书，兼镶黄旗汉军都统。十二年，罢尚书。十三年，复以侍卫保柱劾行贿，下部议罪，寻遇赦。乾隆六年，卒。
　　承斌，文程第四子，袭一等精奇尼哈番。卒。
　　时捷，承斌子。自参领再迁为陕西、宁夏总兵。康熙五十七年，署陕甘提督。雍正元年，授陕西巡抚。三年，迁镶白旗汉军都统。五年，年羹尧得罪，世宗以羹尧尝举时捷，及羹尧败，事连时捷，罢都统，授侍卫。八年，授散秩大臣，护陵寝。是时，时捷从兄时绎以协理河东河务误工罢黜，世宗以文程诸孙无为大僚者，命时捷署古北口提督，直隶总兵官听节制，诏勉以改过。旋移陕西固原提督。乾隆元年，例改一等子。二年，以病召还，授散秩大臣。三年，卒。
　　建中，时捷孙，袭一等男。自副参领再迁副都统、侍郎。嘉庆四年，授户部尚书，署正黄旗汉军都统。寻改都察院左都御史，出为杭州将军。五年，卒，谥恪慎。
　　时绶，文程诸孙。雍正间，自笔帖式累迁至户部郎中。乾隆初，复累迁至湖北布政使。十六年，署湖南巡抚，疏言：“湘阴、益阳诸县，察有私垦千馀顷，皆濒洞庭，岁旱方穫，请缓升科。洞庭诸私垸窒水道，劝禁增筑。”报可。十八年，移江西巡抚，病免。二十一年，起授户部侍郎，署都统，请赴西路屯田。二十四年，副都统定长劾时绶役兵渔利，遣使就谳，时绶未尝役兵，特其仆从藉事求利，命夺官，交定长责自效。二十六年，授头等侍卫，迁镶蓝旗汉军副都统、吏部侍郎、哈尔沙尔办事。三十一年，迁左都御史，仍留哈尔沙尔办事。三十二年，授湖北巡抚。入对，上以时绶弱不能任封疆，三十三年，复授都统、左都御史。三十五年，迁工部尚书。明年，罢。四十七年，卒。
　　时纪，亦文程诸孙。乾隆初，以任子授工部员外郎。四迁，署广东按察使。二十五年，俸满入觐，谕范氏无大僚，授镶红旗汉军副都统。二十六年，授工部侍郎。二十七年，疏请就京南诸州县开田植稻，下直隶总督方观承察土宜酌行。屡移仓场、户部、礼部诸侍郎。四十二年，以年衰改副都统。寻卒。
　　宜恆，时绶子。乾隆中，自銮仪卫、整仪卫，五迁，为福建福宁镇总兵。四十七年，授正蓝旗汉军副都统。五十七年，授工部侍郎。嘉庆元年，迁户部尚书。二年，卒。
　　文程曾孙行又有宜清，乾隆间官盛京工部侍郎；四世诸孙建丰，嘉庆时官吏部侍郎：皆以汉军任满缺，一时称异数云。
　　宁完我，字公甫，辽阳人。天命间来归，给事贝勒萨哈廉家，隶汉军正红旗。天聪三年，太宗闻完我通文史，召令直文馆。完我入对，荐所知者与之同升，鲍承先其一也。寻授参将。四年，师克永平，命与达海宣谕安抚。又从攻大凌河及招抚察哈尔，皆有功，授世职备御。五年七月，初置六部，命儒臣赐号“榜式”得仍旧称，馀称“笔帖式”。
　　完我遇事敢言，尝议定官制，辨服色。十二月，上疏言：“自古设官定职，非帝王好为铺张。虑国事无纲纪也，置六部；虑六部有偏私也，置六科；虑君心宜启沃也，置馆臣；虑下情或壅蔽也，置通政。数事相因，缺一不可。上不立言官，不过谓我国人人得以进言，何必言官。臣请明辨之，我国六部既立，曾见有一人抗颜论劾者否？似此寂寂，岂国中真无事耶？举国然诺浮沉，以狡滑为圆活，以容隐为公道，以优柔退缩为雅重，上皇皇图治，亦何乐有此景象也？况今日秉政者，岂尽循理方正？属僚既不敢非长官，局外又谁敢议权贵？臣知国中事，上亦时得闻知，然不过犹古之告密，孰若置言官，兴利除害，皆公言之之为愈耶？言官既设，君身尚许指摘，他人更何忌讳？苟不至贪污欺诳，任其尽言，勿为禁制，此古帝王明目达聪之妙术也。若谓南朝言官败坏，此自其君鉴别不明，非其初定制之不善也。我国‘笔帖式’，汉言‘书房’，朝廷安所用书房？官生杂处，名器弗定。不置通政，则下情上壅，励精图治之谓何也？至若服制，尤陶镕满、汉第一急事。上遇汉官，温慰恳至，而国人反陵轹之。汉官不通满语，每以此被辱，有至伤心堕泪者，将何以招徠远人，使成一体？故臣谓分别服色，所系至大，原上勿再忽之也。臣等非才，惟耿介忠悃，至死不变。昨年副将高鸿中出领甲喇额真，臣具疏请留；今游击范文程又补刑曹，谅臣亦不得久居文馆。若臣等二三人皆去，岂复得慷慨为上尽言乎？”疏入，上颇韪之，命俟次第举行。
　　六年正月，完我疏言：“昨年十一月初九日，自大凌河旋师，上豫议今年进取，至诚恻怛，推心置腹，蔼然家人父子。臣敢不殚精毕思，用效驽钝。臣闻千里而战，虽胜亦败。近年将士贪欺之习，大异於先帝时，更张而转移之。上固切切在念，而曾未显斡旋之术。人心不鍊，必不得指臂相使之用。分军驻防，万难调停，虽诸葛复生，无能为也。又况蜂虿有毒，肘腋患生，疑贰之祖大寿，率宁、锦疮痍之众，坐伺於数百里间，杞人之见，不得不虑及也。”三月，上决策自将伐察哈尔，而完我以为大凌河降卒思遁，宜先图山海，还取锦州，因上疏谏。四月，师西出，度兴安岭，次都勒河，侦言林丹汗西走。完我与同值文馆范文程、马国柱合疏申前议，略言：“师已度兴安岭，察哈尔望风远遁，上威名显襮。臣度上且罢西征，转而南入。上怜士卒劳苦，不能长驱直入，徒携子女、囊金帛而归。苟若是，大事去矣！昔者辽左之误，诿诸先帝；永平之失，诿诸二贝勒。今更将谁诿？信盖天下，然后能服天下。臣等为上筹之，以为当令从军蒙古，每人择头人三二辈，挟从者十馀人，从上南入，馀悉遣还部。然后严我法度，昭告有众，师行所经，戒杀戒掠，务种德树仁，宏我后来之路。今此出师，诸军士卖牛买马，典衣置装，离家益远，见财而不取，军心怠矣，取则又蹈覆辙。上岂不曰‘我厉禁取财，其孰敢违’？上耳目所及，或不敢犯；耳目所不及，孰能保者？无问蒙古部长，及诸贝勒，稍稍扰民，怨归於上，此上所当深思者也。与其以长驱疲惫之兵入宣、大，孰若留精锐有馀之力取山海。臣等明知失上旨，但既见及此，不容箝口也。”是时上已决用兵於宣、大，五月，上驻归化城，召完我等计事。完我等疏论机宜，语详文程传。翌日，上谕蒙古诸部及诸贝勒申军律，盖采完我等前疏所陈也。
　　七年正月，完我疏言：“近日朝鲜交益疏，南朝和未定，沈城不可以常都，兵事不可以久缓，机会不可以再失。汉高祖屡败，何为而帝？项羽横行天下，何为而亡？袁绍拥河北之众，何为而败？昭烈屡遘困难，何为而终霸？无他，能用谋不能用谋，能乘机不能乘机而已。夫天下大器也，可以智取，不可以力争。臣请以棋喻，能者战守攻取，素熟於胸中，百局而百不负。至於取天下，是何等事，而可以草草侥幸耶？自古君臣相需，先帝时，达拉哈辖五大臣，知有上不知有人，知有国不知有家，故先帝以数十人起，克成大业。上今环观国中，如五大臣者有几人耶？每侍上治事，不闻谏诤，但有唯阿；惟务苟且，不肯任劳怨。於国何利？於上何益？钓饵激劝，振刷转移，臣望上於旦暮间也。古人有言：‘骐骥之局促，不如驽马之安步；孟贲之狐疑，不如庸夫之必至；虽有尧、舜之智，吟而不言，不如喑哑之指挥。’此言贵能行之。臣谨昧死上言，惟上裁择。”
　　完我他所献替，如论译书，谓：“自金史外，当兼译孝经、学、庸、论、孟、通鉴诸籍。”论试士，谓：“我国贪惰之俗，牢不可破，不当祗以笔舌取人，试前宜刷陋习，试后宜察素行。且六部中，满、汉官吏及大凌河将备，当悉令入试，既可觇此等人才调，且令此等人皆自科目出，庶同贵此途不相冰炭也。”论六部治事，谓：“六部本循明制，汉承政皆墨守大明会典，宜参酌彼此，殚心竭思，就今日规模，别立会典。务去因循之习，渐就中国之制度，庶异日既得中原，不至於自扰。昔汉继秦而王，萧何任造律，叔孙通任制礼。彼犹是人也，前无所因，尚能造律制礼；今既有成法，乃不能通其变，则又何也？六部汉承政宜人置一通事，上亦宜以译者侍左右，俾时召对，毋使以不通满语自诿。”完我疏屡上，上每采其议。完我又尝疏荐李率泰、陈锦，皆至大用。惟论用兵，力主自宁、锦直攻山海，不原出宣、大；孔有德、耿仲明降时，完我疏言当收其兵入乌真超哈，继又言有德、仲明暴戾无才，其兵多矿徒，食尽且为盗：皆未当上旨。
　　九年二月，范文程上言荐举太滥，举主虽不连坐，亦当议罚。完我亦疏请功罪皆当并议，略言：“上令官民皆得荐举，本欲得才以任事，乃无知者假此幸进，两部已四五十人，其滥可见。当行连坐法，所举得人，举主同其赏；所举失人，举主同其罪；如有末路改节，许举主自陈，贷其罪。如采此法，臣度不三日，请罢举者十当八九；其有留者，不问皆真才矣。”上并嘉纳。
　　完我久预机务，遇事敢言，累进世职二等甲喇章京，袭六次，赐庄田、奴仆，上骎骎倚任，顾喜酒纵博。初从上伐明，命助守永平，以博为礼部参政李伯龙及游击佟整所劾，上为诫谕，宥之。十年二月，复坐与大凌河降将甲喇章京刘士英博，为士英奴所讦，削世职，尽夺所赐，仍令给事萨哈廉家。是年改元崇德，以文馆为内三院，希福、文程、承先皆为大学士，完我以罪废，不得与。
　　及世祖定鼎京师，起完我为学士。顺治二年五月，授内弘文院大学士，充明史总裁。是年及三年、六年，并充会试总裁。又命监修太宗实录，译三国志、洪武宝训诸书，复授二等阿达哈哈番。八年闰二月，大学士刚林、祁充格得罪，完我以知睿亲王改太祖实录未启奏，当夺职，郑亲王济尔哈朗等覆谳，以为无罪，得免。三月，调内国史院大学士，命班位禄秩从满洲大学士例。寻授议政大臣。
　　十一年三月，疏劾大学士陈名夏结党怀奸，胪举名夏涂抹票拟稿簿，删改谕旨，庇护同党，纵子掖臣为害乡里，凡七事；复言：“从古奸臣贼子，党不成则计不行。何则？无真才，无实事，无显功，故必结党为之虚誉。欲党之成，附己者虽恶必护，异己者虽善必仇，行之久而入党者多。若非审察乡评舆论，按其行事，则党固莫可破矣。臣窃自念，壮年孟浪疏庸，辜负先帝，一废十年。皇上定鼎，始得随入禁地，谨守臣职，又复十年，忍性缄口。然愚直性生，遇事勃发，埋轮补牍，虽不敢行；若夫附党营私以图富贵，臣宁死不为也。皇上不以臣衰老，列诸满大臣；圣寿召入深宫，亲赐御酒。臣非土木，敢不尽心力图报。名夏奸乱日甚，党局日成。人鉴张煊而莫敢言，臣不惮舍残躯以报圣主。”名夏坐是谴死。八月，加太子太保。十三年，加少傅兼太子太傅。
　　十五年九月，以老乞休，温谕命致仕。康熙元年正月，圣祖念完我事太宗﹑世祖有劳，命官一子为学士。四年四月，卒，谥文毅。雍正六年七月，世宗命录完我子孙，得曾孙兰，以骁骑校待缺，赐宅，予白金五百。
　　鲍承先，山西应州人。明万历间，积官至参将。泰昌元年，从总兵贺世贤、李秉诚守沈阳城，迁开原东路统领新勇营副将，城守如故。经略熊廷弼疏请奖励诸将，承先预焉，加都督佥事衔。是岁为天命五年。太祖已克开原，乃自懿路、蒲河二路进兵向沈阳。承先偕世贤、秉诚出城，分汛驻守，见太祖兵至，皆不战退。上令左翼兵逐承先等，迫沈阳城北，斩百馀级而去。七年三月，上克氵审阳、辽阳，世贤战死，承先退保广宁。八年正月，克西平堡，承先从秉诚及总兵刘渠、祁秉忠等自广宁赴援，渠、秉忠战死，承先与秉诚败走，全军尽殪。巡抚王化贞弃广宁走入关，游击孙得功等以广宁降。承先窜匿数日，从众出降，仍授副将。
　　天聪三年，太宗自将伐明，自龙井关入边，承先从郑亲王济尔哈朗略马兰峪，屡败明兵，承先以书招其守将来降。师进薄明都，承先复招降牧马厂太监，获其马骡以济师。明经略袁崇焕以二万人自宁远入援，屯广渠门外，凭险设伏。贝勒豪格督兵出其右，战屡胜。是时承先以宁完我荐直文馆，翌日，上诫诸军勿进攻，召承先及副将高鸿中授以秘计，使近阵获明内监系所并坐，故相耳语，云：“今日撤兵乃上计也。顷见上单骑向敌，有二人自敌中来，见上，语良久乃去。意袁经略有密约，此事可立就矣。”内监杨某佯卧窃听，越日，纵之归，以告明帝，遂杀崇焕。
　　四年，师克永平，承先从，以书谕迁安诸绅硃坚台、卜文焕以城降，遂取灤州。上命承先与副将白格率镶黄、镶蓝二旗兵守迁安，立台堡五，明兵来攻，力战却之。明监军道张春、总兵祖大寿等合诸军攻灤州，贝勒阿敏令承先以守迁安兵守永平。及灤州破，阿敏弃永平，率诸将出冷口，东还沈阳。上命定诸将弃地罪，以承先、白格守迁安，完城退敌，释弗问。五年，从攻大凌河，降翟家堡。
　　六年十一月，上询文馆诸臣，考各部启心郎优绌以为黜陟。承先与宁完我、范文程疏言：“当察其建言，或实心为国，或巧言塞责，以为去留。”七年五月，孔有德、耿仲明来降，泊舟镇江。承先疏言：“用舟师攻明宜急进，否则，明亦广练舟师以御，即不能为功。”七月，既克旅顺，承先复请移镇江诸舰泊盖州，收旁近诸岛，以仁义抚其人。
　　八年五月，上伐明大同，明总督张宗衡、总兵曹文诏等遣承先子韬赍书请和。初，承先降，明人执韬系应州狱，至是出之，使以书来，山行，遇土谢图济农兵，夺其骑，斫韬及从者，皆死。兵去，韬复苏。有冯国珍者，送韬至贝勒代善营，令与承先相见，遂使入谒上。上见韬创甚，留军中，遣国珍赍书还。
　　九年正月，承先疏言：“臣窃见元帅孔有德、总兵耿仲明为其属员请敕，上许其自行给劄。帝王开国，首重名器，上下之分，自有定礼。倘欲加意招徠远人，可谕吏部奏请给劄，使恩出上裁。”上不谓然，谕曰：“元帅率众航海远来，厥功匪小。任贤勿贰，载在虞书。朕推诚待下，前旨已行，岂可食言？承先败走乞降，今尚列诸功臣，给敕恩养。岂远来归顺诸将吏反谓无功？朕此言亦非责承先也，彼以诚入告，朕亦以诚开示之耳。”
　　旋自察哈尔得元传国玺，承先请命工部制玺函，卜吉日，躬率群臣郊迎入宫，仍以得玺敕示满﹑汉、蒙古，上从之。既，承先与文馆诸臣随诸贝勒文武将吏请上尊号。崇德元年，改文馆为内三院，承先授内秘书院大学士。三年，改吏部右参政。四年，汉军八旗制定，承先隶正红旗。五年，从郑亲王济尔哈朗等围明锦州，令防守衮塔。耕时明兵伤我农民，承先退避不及援，坐论死，上宥之。寻以病解任。顺治元年，世祖定鼎燕京，承先从入关，赐银币、鞍马。二年，卒，命大学士范文程视含敛。
　　子敬，授三等阿思哈尼哈番，官河北总兵。康熙四年，剿流贼郝摇旗，纵不追，坐降四级。复起为大同总兵。入为銮仪卫銮仪使。卒。
　　高鸿中与承先同直文馆。克永平四城，承先助守迁安，而令鸿中助守灤州，盖使文馆诸臣习武事。旋以鸿中领甲喇额真。天聪五年，设六部，授刑部承政。六年，疏论刑部事当釐正者四，谓：“诸臣敕书赐免死，有罪宜先去‘免死’字，更有罪乃追敕书，不当遽议削夺。诸臣坐罪辄罚鍰，非古制；且罚鍰视职崇庳，不问罪轻重，宜有定程。满民有罪待谳，所属牛录若家主，辄与谳狱吏同坐，辨论纷扰，拟严定以罪，著为令。刑曹谳狱，满、汉官会谳，民不便，宜令满官主满民狱讼，汉官主汉民狱讼。”旋复条奏时政，上谕文馆诸臣曰：“上书建言，固不可禁遏。鸿中疏多言古人过失，昔元成吉思皇帝子察罕代以刀削柽柳为鞭，曰：‘我国，父皇所定；此柽柳鞭，乃我所手创也。’其臣俄齐尔塞臣曰：‘非先帝鸠工制此刀，则此柽柳岂能以指削，以齿齧耶？凡此土地人民一切诸政，皆先帝所创立。’今榜式等当以此等事相启迪，毋妄议前人为也。”既又疏论兵，略谓：“上策宜薄明都，中策先取山海。当申军令，毋辱妇女，毋妄杀人，毋贪财物。有以离家久得财多而劝还师者，上毋为所惑。”九年，以所属户口耗减，坐黜。
　　论曰：太祖时，儒臣未置官署。天聪三年，命诸儒臣分两直，译曰“文馆”，亦曰“书房”；置官署矣，而尚未有专官，诸儒臣皆授参将、游击，号榜式；未授官者曰“秀才”，亦曰“相公”。崇德改元，设内三院，希福、文程、承先及刚林授大学士，是为命相之始。希福屡奉使，履险效忱，抚辑属部；文程定大计，左台赞襄，佐命勋最高；完我忠谠耿耿，历挫折而不挠，终蒙主契；承先以完我荐直文馆，而先完我入相，参预军画。间除敌帅，皆有经纶。草昧之绩，视萧、曹、房、杜，殆无不及也。

　　列传二十
　　图尔格兄彻尔格伊尔登弟超哈尔超哈尔子额赫里巴奇兰岱松阿
　　岱松阿子阿纳海巴汉齐尔格申巴都里巴都里从弟子海都托克雅
　　叶臣子车尔布苏鲁迈苏鲁迈子苏尔济鄂洛顺翁鄂洛
　　珠玛喇瓦尔喀珠玛喇瓦尔喀珠玛喇弟伊玛喇
　　图尔格，满洲镶白旗人，额亦都第八子也。少从太祖征伐，积功授世职参将。尚和硕公主。太宗即位，八旗各设大臣二，备调遣，亦号“十六大臣”，以图尔格佐镶白旗。寻迁本旗固山额真，列八大臣。天聪元年，上伐明，图尔格率所部从攻锦州，不克，隳大小凌河二城而还。二年，追录其父额亦都功，进世职总兵官。
　　三年，从伐明，克遵化。四年，上还师，命贝勒阿敏护诸将屯永平，而图尔格与正黄旗固山额真纳穆泰，正红旗调遣大臣汤古岱，榜式库尔缠、高鸿中守氵栾州。明监军道张春，总兵官祖大寿、马世龙、杨绍基等，合军来攻，图尔格与纳穆泰、汤古岱分地设汛以守。明兵攻纳穆泰急，图尔格分兵授裨将阿玉什使赴援。明兵举火，火将及城楼，有执纛者乘云梯以登，阿玉什挥刀斩之，夺其纛，明兵稍却。阿敏闻明兵攻灤州，遣巴都礼以数百人赴之，夜三鼓，突围入，明兵发巨砲，城圮，城楼焚。图尔格等守四日，度不能御，率所部夜弃城，为散队溃围出。会雨，明兵截击，死者四百馀人。至永平，阿敏遂尽弃诸城，引师出塞，令图尔格为殿。师还，命收诸将议罪，上诘责图尔格、纳穆泰等，汤古岱因引罪请死。上曰：“汝等不能全师归，陷於彼为敌所杀，归至此朕又杀之，於朕复何益？且汝等既携俘获人畜而还，何不收我士卒与之俱来？彼等何辜，忍令其呼天抢地以死也！”图尔格坐削总兵官，解固山额真。
　　五年，初设六部，起图尔格为吏部承政。上自将伐明，攻大凌河，督诸军合围，令图尔格从正白旗固山额真喀克笃礼当城东迤北。城兵出攻城南砲台，图尔格不及骑，徒步击走之。略松山，大凌河旋下。八年，与固山额真谭泰帅师略锦州。上自将伐明，命贝勒济尔哈朗留守，使图尔格帅师屯张古台河口，防敌自沿海至。既，又使与梅勒额真劳萨帅师出边，渡辽河，循张古台河驻军，卫蒙古诸部。
　　是时察哈尔部林丹汗死，其子额哲不能驭其众，诸宰桑皆来降。九年，命贝勒多尔衮等为帅，纳穆泰将右翼，图尔格将左翼，徇察哈尔，至其庭，额哲遂降。师还，略明边，自平鲁卫入塞，躏代州，乘胜至忻口，遇伏，败之，逐北至崞县，歼明兵。还过平鲁卫，明兵邀於途，图尔格战，陷阵，得数百级，明兵引入城，不敢出。图尔格度追师且至，设伏以待，与纳穆泰将千人为殿。明将祖大寿等以三千人赴战，图尔格返兵步战，力冲其中坚，伏起夹击，明兵大奔，乃徐引兵出塞。十年，叙功，授世职一等梅勒章京。
　　崇德元年，复授镶白旗固山额真。从武英郡王阿济格伐明，图尔格率所部自坤都入边，会於延庆，遂深入，克十六城。攻昌平，下雄县，图尔格皆先登。旋坐女为贝勒尼堪福晋诈取仆女为女，事发，贷死夺官。八月，复命摄固山额真。四年，上命睿亲王多尔衮为奉命大将军，率师伐明，图尔格从，击破明太监冯永盛、总兵侯世禄军。复与固山额真拜音图败明兵於董家口，毁边墙，夺青山关入，下四城。
　　五年，从多尔衮帅师攻锦州，取其禾，屡击败明兵。又与固山额真叶克书将三百人伏乌忻河口，伺城兵出牧，驱牲畜以归。明兵千馀人逐战，叶克书马中矢蹶，敌将兵焉，图尔格射敌殪，翼叶克书上马，并力击敌，敌败去复至，凡六合，图尔格身中二十馀创，犹殿后力战，护所俘还。叙功，复进世职三等昂邦章京。寻授内大臣。六年，太宗自将伐明，困洪承畴松山，图尔格从。明总兵曹变蛟夜犯御营，兵至仓卒，守营大臣侍卫皆未集，图尔格首发矢殪二人，与弟伊尔登、宗室锡翰督亲军攒射，变蛟中创败去。复从诸贝勒邀击明败兵，战於塔山，为伏於高桥，杀敌无算。
　　七年十月，上命饶馀贝勒阿巴泰为奉命大将军，以图尔格副之，帅师伐明。左翼道界岭口，右翼破石城、雁门二关，并深入，越明都，自畿南徇山东，南极兗州，克府三、州十八、县六十七，获明鲁王以派及乐陵、阳信、东原、安丘、滋阳五郡王，他宗室官属千馀人。遇敌三十九战皆胜，俘三十六万九千、驼马骡驴牛羊五十五万一千三百有奇，得黄金万二千、白金二百二十万有奇，珠缎衣裘称是。八年六月，师还，赐白金千五百。世祖即位，叙功，进三等公。顺治二年二月，卒。九年，谥忠义。配享太庙，立碑墓道。雍正九年，定封三等果毅公，世袭。
　　子武尔格，从征皮岛，战死；科布梭，袭三等昂邦章京。贝子屯齐等讦郑亲王济尔哈朗诸罪状，因及太宗崩时图尔格等共谒肃亲王豪格，将奉以嗣位，而以上为太子。王大臣议追夺图尔格公爵，命但削科布梭世职。科布梭亦讦其父当太宗崩时，以与白旗诸王有隙，命三牛录护军具甲胄弓矢卫其门，其祖母，其父，及其从父遏必隆；又尝叱辱格格，格格，遏必隆妻也。语详遏必隆传。顺治八年，上亲政，命科布梭袭三等公，恩诏进二等。九年，追论科布梭妄讦其父，削爵。遏必隆兼袭进一等公，自有传。
　　兄彻尔格，隶满洲镶黄旗。幼事太祖，从征伐有劳，授备御，进游击。天命十年四月，上命王善、达珠瑚及彻尔格率千五百人伐瓦尔喀部，王善，上族弟也。师大捷，多所俘获。及还，上先五日出郊猎於避廕，四日乃罢猎，至木户角洛，与师会。王善等入谒，行抱见礼，以酒二百甕并出猎所获兽百馀飨从征士卒，并及降人。还至沈阳北冈，复以酒四百甕、牛羊四十，列四百筵为大宴。既入城，又赐从征者人白金五两。寻进彻尔格三等总兵官。
　　太宗即位，设八大臣，彻尔格领镶白旗。天聪元年正月，从贝勒阿敏等伐朝鲜，师还。寻解固山额真授其弟图尔格。二年五月，从贝勒阿巴泰等伐明，隳锦州、杏山、高桥三城。五年七月，初设六部，授刑部承政。寻迁兵部承政。七年八月，命与刑部承政索海侦明边，至锦州，斩七级，获把总一、兵九。十月，明副将尚可喜来降，上命彻尔格侦其踪迹。八年二月，奏言：“可喜行且至，道远马不给，请诸牛录凡有马四者，借二以给用。”崇德二年四月，从武英郡王阿济格等攻皮岛，师还，以屡违军令，削爵罢官。三年七月，更定部院官制，起授工部左参政。五年二月，擢户部承政。八年，考满，复授牛录章京世职。世祖定鼎燕京，加半个前程。顺治二年二月，卒。
　　子陈泰、法固达、拉哈达。陈泰、拉哈达自有传。法固达袭世职，进三等阿达哈哈番，寻卒。
　　伊尔登，额亦都第十子，与图尔格同旗。幼，太祖育之宫中，长授侍卫。屡从征伐，城界凡、萨尔浒，皆有劳，赉蟒服，授世职游击。累进三等副将。太宗即位，各旗置大臣二备调遣，伊尔登与其兄图尔格同佐镶白旗。寻命帅师戍国南界。天聪三年九月，攻麞子岛，岛故明将毛文龙所辖，文龙为袁崇焕所杀。伊尔登帅师行略地，得舟四，沉之，俘其人以归。十月，从伐明，攻龙井关，隳其水门入，斩明将易爱、王遵臣，尽歼其众。攻遵化，败明山海关援兵，斩其将赵率教，薄明都。四年，克永平、灤州、遵化诸城。师还，进一等副将。图尔格罢固山额真，以授伊尔登。五年八月，攻大凌河城，伊尔登当城东迤南，深沟坚垒，环而守之，卒以破敌。六年，上自将伐察哈尔，命与贝勒阿巴泰等留守。
　　七年六月，上以伐明若朝鲜若察哈尔三者何先，谕诸贝勒大臣各陈所见。时上留诸军驻山海关外屯田，诸贝勒大臣皆请先用兵於明。伊尔登亦言：“与其顿兵关外，不若径入内地。察诸城孰可攻者，多率步兵具梯牌，乘机摧陷，何坚不克？况蓄锐已久，人有战心，及时而用之，所谓事半而功倍也。”七月，上命从贝勒岳讬、德格类等取旅顺，与固山额真叶臣将二千五百人戍焉。八年，上自将伐明，自上方堡入，命伊尔登从贝勒阿济格、多尔衮、多铎等帅师自巴颜硃尔格入龙门，与上军会宣府，击败明兵，得马百馀。攻保安，克之，进拔灵丘。伊尔登忤诸贝勒，又与固山额真贝子篇古等相诋諆，下法司集谳，坐夺世职，★罢固山额真，复授图尔格，仍罚鍰。寻从豫亲王多铎伐朝鲜，师还，复从武英郡王阿济格攻皮岛，坐先军纛渡江，复罚鍰。
　　崇德三年，起授巴牙喇纛章京。四年春，从武英郡王阿济格伐明，伊尔登以三十人行略地，败明兵千人，掠其马。上自将大军驻锦州。四月，阿济格以其师会攻松山、杏山，诇知明总兵祖大寿、太监高起潜将二千人出战，我师为伏以待，敌逡巡不前。伊尔登以四十人纡道致敌，且战且却，伏发合击，大败明兵。六月，命充议政大臣，兼内大臣。
　　六年六月，从郑亲王济尔哈朗围锦州，明总兵洪承畴以师赴援，屯松山西北。郑亲王令右翼军击之，战不利，退保乳峰山。敌入两红旗、两蓝旗驻军地，固山额真叶臣等敛兵不与争。伊尔登将多尔机辖与恭顺王孔有德及蒙古敖汉、柰曼、察哈尔诸部兵御敌，跃马突阵，纵横驰击，身被数创不少卻，马踣，易之，三战益奋，明兵凡四合围，卒溃围出。上嘉其勇，复世职三等梅勒章京，赐白金四百。
　　八月，上自将御洪承畴，陈师松山、杏山间，命诸贝勒大臣分道截击明兵。伊尔登与公塔瞻率巴牙喇兵为伏於高桥，甫出营，遇明兵千人自杏山潜出，击斩之，遂至高桥；又遇明兵六百馀人自杏山南奔塔山，伏起，明兵熸焉。上移营逼松山，明将曹变蛟夜犯御营，图尔格率先射敌，伊尔登与内大臣宗室锡翰整兵拒战，变蛟败遁。上命侍卫大臣疏防及战不利者皆罚鍰，赏御敌将士，伊尔登得优赉。
　　世祖定燕京，论功，遇恩诏，累进二等伯。顺治十三年，以老致仕。上旌伊尔登功，命得乘马入朝，辄召对赐食。图其像，一藏内库，一畀其家。康熙二年，卒，谥忠直。
　　伊尔登勇冠诸军，尤长於应变，潜机制敌，诸宿将皆弗能及。子前卒，孙噶都袭，官至镶黄旗蒙古副都统、领侍卫内大臣。乾隆初，定封一等男。
　　超哈尔，彻尔格弟，与同旗。幼事太祖，授牛录额真。天聪八年，予牛录章京世职。九年，与牛录额真纳海、巴雅、彰屯等赍书诣喜峰口、潘家口、董家口诸处谕明守边将吏，还遇戍卒邀战，斩获百馀人，擢巴牙喇甲喇章京。崇德元年，从武英郡王阿济格伐明，将入边，遇逻卒，迎战，俘二人，获马四。薄明都，夺砲以击敌，杀百馀人。转战至卢沟桥，再遇敌，战皆胜。二年，列议政大臣。三年七月，更定部院官制，授礼部左参政。
　　九月，从睿亲王多尔衮伐明，自青石口入边，会师涿州。超哈尔率所部攻任丘，穴地隳其城，趋赵北口，明兵毁桥，师不得渡，乃骑出水西袭明兵后，明兵大败。南略山东，从克济南。四年春，师还，出边，超哈尔殿，败明兵於太平寨。五年，转兵部右参政。六年，从郑亲王济尔哈朗伐明，围锦州，城兵出战，超哈尔率所部奋击，逐入郭，力战没於阵。太宗深惜之，赐白金六百一十两，进世职二等甲喇章京。顺治间，追谥果壮，立碑纪绩。子格黑礼、额赫里。格黑礼袭世职，凡四年而卒。
　　额赫里以牛录额真袭世职，寻迁甲喇额真。从郑亲王济尔哈朗徇湖广，屡败明兵。师还，授京城中城理事官。迁都察院理事官。累进二等阿思哈尼哈番。顺治九年，命帅师戍江宁。郑成功侵福建，驻军海澄。平南将军金砺请益师进剿，上命额赫里将千五百人以往，与金砺会师击成功，大破之，遂攻海澄，复败成功兵。十二年，擢兵部侍郎。以功进一等阿思哈尼哈番。十六年，成功兵逼江宁，给事中杨雍建劾枢臣失职。明年，甄别部院诸臣，上以额赫里弗任劳怨，解任，降三等阿思哈尼哈番。康熙初，复为兵部侍郎。擢工部尚书。卒。
　　子英素袭。从征准噶尔有功，进二等阿思哈尼哈番。卒，子郎保仍袭三等阿思哈尼哈番。从大将军傅尔丹征准噶尔，和通呼尔之败，郎保殉焉，恤进二等阿思哈尼哈番。
　　巴奇兰，纳喇氏，世居伊巴丹。旗制定，隶满洲镶红旗。太祖兵初起，巴奇兰率众来归。屡从征伐，沙岭之役，率五牛录兵当前锋，败敌。天命十一年，从攻宁远，克觉华岛，授游击。太宗即位，各旗设调遣大臣二，巴奇兰佐正黄旗。
　　天聪三年，从伐明，薄明都，驻军城北，击败明总兵满桂等。七年，从伐明，攻旅顺口。巴奇兰率白奇超哈兵与镶白旗固山额真萨穆什喀方舟而前，敌负崖，战甚力，巴奇兰被数创，冒矢石奋击，且号於众曰：“孰能先登，吾昪其功於上前！”於是牛录额真雍舜、珠玛喇超距登崖，巴奇兰督众兵从之上，敌殊死战，我军少却。巴奇兰疾呼曰：“敌兵败矣！”士卒皆踊跃腾藉入，遂克之，进三等副将。
　　八年五月，太宗自将伐明，贝勒济尔哈朗留守，巴奇兰副之。十二月，命偕萨穆什喀分将左右翼兵伐虎尔哈诸部，师行，上谕之曰：“此行道殊远，慎毋惮劳。得俘，抚以善言，与共甘苦。携以还，皆可为我用。汝曹当善体朕意。”九年五月，师还，上御殿设宴，亲酌金卮劳之，分赉所获牲畜，命籍降人二千馀户俾安业，进一等梅勒章京。十年二月，病创溃，卒，赠三等昂邦章京。乾隆初，定封三等子。巴奇兰伐虎尔哈诸部，牛录额真岱松阿实从。
　　岱松阿，佟佳氏，世居雅尔湖。旗制定，隶满洲正红旗。初亦逮事太祖。天聪二年，从伐明锦州，下十三站以东二十馀台。七年，命与甲喇额真英俄尔岱使朝鲜。语见英俄尔岱传。八年，予牛录章京世职。及巴奇兰等师还，有功，加半个前程。崇德元年，从英亲王阿济格伐明，徇昌平。二年，戍海州，击明兵旅顺口，得舟二，俘七人，斩二人，命赉银布。六年，卒。
　　阿纳海，岱松阿子，袭职，授牛录额真。顺治二年，从击李自成，逐至富池口，掠其舟。三年，从击张献忠。师至西安，叛将贺珍以马步二千人拒守鸡头关，阿纳海与巴牙喇纛章京鰲拜等击破贼垒，遂徇四川，屡破献忠兵。五年，授工部理事官，寻兼任甲喇额真。六年，从讨叛将姜瓖，攻大同，掘堑环城，城兵出战，阿纳海及固山额真噶达浑与战屡胜。叙功，并遇恩诏，累进一等阿达哈哈番。十八年，从靖东将军济席哈讨山东土寇于七，败其党乔玉季於连山，贼夜出，阿纳海与战，中创卒，进三等阿思哈尼哈番。
　　巴汉，亦岱松阿子，袭职。康熙十三年，以参领从副都统硕塔、穆森等讨耿精忠。次安庆，闻建德陷，巴汉率兵诇之。至赤头关，精忠兵出战，击之溃，遂导诸军攻克之。十一月，精忠兵四千馀攻南康，巴汉从硕塔、穆森等击败之，斩千馀，尽收其械。十六年，从镇南将军莽依图、江宁将军额楚等讨吴三桂，自广东徇广西，破三桂将蒋雄於树梓墟。十八年，三桂将吴世琮攻南宁，巴汉从莽依图等赴援，世琮屯新宁州西山下，列鹿角为阵。巴汉与战，多所俘馘，世琮负伤引去。南宁围解。二十年，从征南大将军赖塔进兵，败三桂将何继祖等於西隆州，夺石门坎、黄草坝诸隘，遂趋曲靖。会湖南、四川两路兵，进克云南。复从都统希福击三桂将马宝、巴养元等於楚雄乌木山。二十五年，论功，进一等阿思哈尼哈番。二十九年三月，卒。
　　齐尔格申，世居宁古塔，以地为氏。兄纳林率百馀人归太祖，太祖命籍其众为牛录，以为牛录额真。旗制定，隶满洲镶白旗。纳林卒，齐尔格申代为牛录额真，率所部屯达卜逊木城。明兵攻耀州，齐尔格申赴援，败之淤泥河，还驻平山。海滨鬻盐者千人，具舟将出海，齐尔格申夜袭之，千人皆殪。明锦州守者以兵至，齐尔格申与战，面中枪，战愈力，明兵败去。
　　天聪六年，修盖州城，移民以实之，命齐尔格申与梅勒额真石国柱、甲喇额真雅什塔等帅师戍焉。八年，授世职牛录章京。盖州与明为界，诸新附多亡去归於明。齐尔格申将兵行海滨，值明兵以舟迎逃人，已入海。齐尔格申涉水追射，殪舟中执枪者及逃人一，遂跃入其舟，获明备御一、逻卒十有三。又将兵视北新渡口，谍言明兵以舟五十馀泊岛中，命为伏以待，明兵二十馀入岛伐木，伏发，尽获之。明兵以舟泛于海，有二人遥呼曰：“我逃人也，谁敢逐我者？”齐尔格申乘小舟逐之，斩一人，俘一人，馀舟明兵皆惊溃。
　　崇德元年，以齐尔格申出戍能称职，赐良马。五月，从武英郡王阿济格伐明，薄大同，徇延庆，有所俘获。世祖朝为福陵总管。顺治七年，授世职拖沙喇哈番。齐尔格申从弟多尼喀，以攻莱阳先登，赐号“巴图鲁”，授世职牛录章京，加半个前程，至是卒，以齐尔格申兼袭为一等阿达哈哈番，复以恩诏进三等阿思哈尼哈番。康熙十二年，卒。
　　巴都里，性佳氏，满洲镶蓝旗人。父刚格，当太祖时率其族来归。巴都里屡从战伐，授牛录额真，兼甲喇额真。天聪八年，从伐明，攻大同，与宗室拜音图为导，未入边，得察哈尔宰桑四，擢巴牙喇纛章京。崇德元年，从伐朝鲜，巴都里与巴牙喇纛章京巩阿岱围南汉山城，屡败敌。二年，从上猎叶赫，巴都里及哈宁阿所部行列不整，上严诘责之。三年，从伐明。明年，从济南还，师出青山口，明师追至，巴都里率所部还战，巴牙喇兵有被创坠马者，令他兵护以归，弃於道，坐罚鍰。六年，授兵部参政，兼任镶蓝旗满洲梅勒额真。八年，与梅勒额真鄂罗塞臣伐黑龙江，降图瑚勒禅诸城。师还，予世职半个前程。迁镶蓝旗满洲固山额真。卒。
　　海都，其从弟杭嘉子也，袭职。恩诏，进拜他喇布勒哈番兼拖沙喇哈番。顺治间，从击明将孙可望、李定国、白文选，皆有功。康熙中，署护军统领。从讨吴三桂，卒於军。叙功，进三等阿达哈哈番。
　　托克雅，先世居瑚尔哈，以地为氏。兄纳罕泰，为瑚尔哈部屯长，天命四年，将其戚属及所部百馀户来归，太祖使迎劳赐宴，赉裘服、奴仆、田宅、器用、牛马。旗制定，隶满洲正红旗。寻授纳罕泰扎尔固齐，托克雅牛录额真。天聪三年，迁巴牙喇甲喇章京。从伐明，入自龙井关，遇明三屯营逻卒，斩五人，获马七。护粮以行，明兵来劫，复斩数人，获纛一。遂与大军会，从克遵化。五年三月，与甲喇额真榜素等将百人略锦州。八月，围大凌河城，移屯断锦州、松山道。明兵自锦州至，击却之，逐至城下，俘馘甚众。八年，从伐明，攻大同，归还出尚方堡，察哈尔诸宰桑来归，上命托克雅率师护降人以还。叙功，授甲喇章京世职。九年，战於宁远，与阿济拜等败敌。语详阿济拜传。崇德三年八月，从贝勒岳讬伐明，越明都，趋山东，围临邑，托克雅以云梯攻克其城，赉马及白金。四年六月，擢正红旗蒙古梅勒额真。六年，从围锦州，与明总督洪承畴战，当敌砲，被数创。七年，解梅勒额真任。顺治元年，起为陵寝总管。二年九月，卒，年六十有三。
　　叶臣，完颜氏，世居兆佳。归太祖。旗制定，隶满洲镶红旗。天命四年，从伐明，攻铁岭，蒙古兵助守拒战，奋击破之。六年，复从伐明，克辽阳，以功授游击。太宗即位，各旗置调遣大臣二，叶臣佐镶红旗。
　　天聪元年，从贝勒阿敏伐朝鲜，以六十人阑入明边，俘逻卒六。攻义州，与牛录额真艾博先登，以功授二等参将。率兵戍蒙古，捕斩逋逃，进三等副将。四年，从太宗伐明，攻永平，上命叶臣与副将阿山选部下壮士二十四人，树云梯先登。语详阿山传。城既克，上嘉叹，且谕诸将曰：“他日复攻城，毋令先登。骁将，当共惜之！”进三等总兵官，授议政大臣。谕以政有阙失，当尽言，叶臣对曰：“臣受恩重，原罄所知入告，但恐臣识未逮耳。”五年，授镶红旗固山额真。从伐明，围大凌河城，叶臣以所部当城西迤南。城兵出劘我垒，叶臣与额驸和硕图等督兵夹击，歼敌过半。
　　七年六月，上命诸贝勒大臣陈时政，时有议直击山海关者，叶臣疏言：“今我师方聚，宜先往大同、宣府觇察哈尔踪迹，近则攻之；若远，即入明边，进逼明都。伐木为梯，昼夜环攻，即不遽克，亦足以威敌。”上韪其言。是月，从贝勒岳讬、德格类等攻明旅顺口，斩获无算。八年，从贝勒代善自喀拉鄂博入得胜堡，略大同，西至黄河，击败明朔州骑兵。崇德元年五月，从武英郡王阿济格等伐明，既入边，分兵下安州；又合攻宝坻，穴其城，克之。十二月，从上伐朝鲜，与诸固山额真率阿礼哈超哈兵入其王都。二年四月，从阿济格攻明皮岛，与阿山督白奇超哈兵乘小舟攻岛西北隅，麾兵先进，斩明总兵沈世奎，岛下。师还，进一等总兵官。四年，从贝勒岳讬等伐明，入青山口，略太平寨。岳讬令每旗遣梅勒章京一，每牛录简甲士三，使叶臣与固山额真谭泰为将，攻克其关，遇敌十三战皆胜，得马六十。七年，命代贝勒阿巴泰戍锦州。
　　顺治元年，从入关，率师徇山西。师所经行，自直隶饶阳至河南怀庆，傍近诸府县悉下，进克太原。先后定府九、州二十七、县一百四十一，署置官吏，安辑居民。明将李际遇屯河南境，依山为寨。唐通、董学礼降李自成，拥众扰边。叶臣皆招使来降，山西底定。师还，至定州，土寇有自号扫地王者，纠徒党剽掠，叶臣遣兵讨平之。比至京，坐擅毁禁垣，屏其功不录，但赐白金六百。二年，豫亲王多铎定江南。七月，命贝勒勒克德浑为平南大将军，以叶臣佐之，代多铎镇抚；并命大学士洪承畴招抚南方诸行省，敕满洲诸军会叶臣调遣，有不顺命者，叶臣发兵搜捕，辄奏绩。十一月，以自成馀党一只虎等出没武昌、襄阳、荆州诸府，命叶臣从勒克德浑移师剿除。三年十月，师还，赐黄金三十、白金五百。四年，改一等精奇尼哈番。五年，卒。是年七月，定封二等精奇尼哈番，以长子车尔布袭；复兼一拖沙喇哈番，以第五子车赫图袭。
　　车尔布初官甲喇额真。崇德六年，从攻锦州，与诸将共为伏，破明兵，擢巴牙喇纛章京。从入关，击李自成，追及於安肃，复追及於庆都，歼贼甚众，授世职拜他喇布勒哈番。既，复从英亲王阿济格西讨自成，师出塞，道土默特、鄂尔多斯；入塞渡黄河，凿冰以济。顺治二年春，师至榆林，贼夜袭蒙古军，车尔布与牛录额真苏拜往援，破敌，还军遇伏，复纵击却之，与固山额真伊拜拊循旁近诸府县。师进围延安，与梅勒额真罗璧战败城兵。自成走湖广，车尔布与巴牙喇纛章京鰲拜以师从之，攻安陆，得舟八十；复与巴牙喇甲喇章京噶达浑逐贼九宫山，败其骑兵，自成死。师还，授议政大臣，加一拖沙喇哈番。
　　三年，从肃亲王豪格讨张献忠，屡战皆捷，与贝勒尼堪等徇遵义、夔州诸府县。寻以巴牙喇纛章京哈宁阿被围，车尔布未及援，降拖沙喇哈番，辍其赏及既袭父爵。六年，姜瓖以大同叛，车尔布从英亲王阿济格帅师讨之。瓖出攻镶红旗营，车尔布率巴牙喇兵御之，瓖败走。瓖党自阻马、得胜二路分兵循北山逼我军，瓖复以城兵出战，鰲拜率先当贼，车尔布与梅勒额真谭布合兵继进，遂歼瓖兵。两遇恩诏，累进三等伯。十二年十二月，命与宁海大将军伊尔德率师徇浙江，击斩明鲁王将王长树、王光祚、沈尔序等。与伊尔德自宁波航定海，分三路进攻，敌万馀，列舟二百，战败；逐之，至衡水洋，斩思、六御，获其将林德等百馀人，遂克舟山。语互见伊尔德传。以功进一等伯，兼拖沙喇哈番。十五年十二月，命与安南将军明安达理戍贵州。十六年二月，复命移驻荆州。八月，郑成功入攻江宁，车尔布与明安达理自荆州赴援，循江而下，击败成功将杨文英，斩其裨将，获舟及诸攻具。十七年十一月，师还。十八年，改镶红旗蒙古都统。康熙三年，以久疾解都统，降三等伯。七年三月，卒。乾隆十四年，定封号曰威靖。
　　初，从叶臣攻永平，先登凡二十四人，苏鲁迈其一也。
　　苏鲁迈，嵩佳氏，满洲正蓝旗人，世居栋鄂部。父逊札哩，归太祖，太祖录其长子苏巴海，授牛录章京。天命三年，苏鲁迈从伐明，攻抚顺，树云梯先登。六年，授牛录额真。复从伐明，取沈阳、辽阳。天聪元年，从阿敏伐朝鲜，攻义州，苏鲁迈以二十人先诸军登城。三年，从太宗伐明，攻克洪山口城。予世职备御。其从叶臣攻永平也，城上火器发，苏鲁迈面中枪，不退；敌砲裂自焚，冒火援云梯上，城遂下。上遣医视创，赐号“巴图鲁”，赉牲畜、布帛，进世职游击。复从伐明，取旅顺，略宁远，战必先众，恆以被创受赏。崇德元年，从武英郡王阿济格伐明，将入边，攻雕鹗城，砲伤口，因以残疾家居。顺治间，恩诏，累进三等阿思哈尼哈番。康熙元年十一月，卒，谥勤勇。苏鲁迈子苏尔济、逊哈、三塔哈、鄂洛顺、翁鄂洛。
　　苏尔济，顺治初以噶布什贤辖从入关，与噶布什贤噶喇依昂邦锡特库击败李自成将唐通於一片石。三年，从端重亲王博洛徇福建，败明将姜正希於汀州，予世职拜他喇布勒哈番。七年，卒。
　　鄂洛顺，事圣祖。以二等护卫从建威将军佛尼埒讨吴三桂，败其将高定；以前锋统领从裕亲王福全击噶尔丹。有功，累迁江宁将军。卒。
　　翁鄂洛，事圣祖。从征南大将军赉塔讨吴世璠，师自广西入，战石门坎，败其将何继祖；再战黄草坝，复败继祖，获詹养、王有功。薄云南，歼胡国柄，逐捕马宝、巴养元等。以功进三等阿达哈哈番。卒。
　　珠玛喇，碧鲁氏，世居叶赫。太祖时，率所部虎尔哈人来归。旗制定，隶满洲镶白旗，授牛录额真。天聪三年，从伐明，次遵化，击败明兵。后三日，太宗临视遵化，明兵自山海关至，将入城，珠玛喇以逻卒十人御之，所击杀甚众。薄明都，遇明总兵满桂、黑云龙、麻登云、孙祖寿诸军入大红门，与额驸扬古利、甲喇额真音达户齐击之明兵左次，旋克永平。复攻昌黎，先登，被六创。以功授备御。寻坐事夺世职。五年，从围大凌河城，明监军道张春赴援，珠玛喇与甲喇额真鄂诺迭战，破其前锋。
　　六年，从伐察哈尔，次穆鲁哈岱，获布延图台吉，歼其从者百馀，俘其孥。七年，从贝勒德格类、岳讬攻旅顺口，将巴牙喇兵十人，以舟登击甕城。巴奇兰既令於众，珠玛喇与牛录额真雍舜超跃而上，大声自名曰：“珠玛喇登城矣！”被三创，不少卻，卒拔其城。上闻，嘉叹，亲酌金卮以赐，复世职。九年，从贝勒多铎伐明，围锦州，夜设云梯以攻，被创甚。
　　崇德元年，从伐朝鲜，力战，克山寨；从伐明，败明总兵，取四县。三年，授兵部理事官。从伐明，围锦州。明兵屯广宁北苕峙山，珠玛喇别将四十人破其寨；又招降别军屯骆驼山及大凌河北山诸寨。六年，命与甲喇额真僖福监张家口互市。事毕，所司劾珠玛喇以私财为市，且索马蒙古，论死，上命宽之，复夺世职，输所市物入官。寻从郑亲王济尔哈朗复围锦州，敌将夺我军砲，珠玛喇击之退；既，复至，珠玛喇射殪敌，敌乃溃。七年，与噶布什贤噶喇依昂邦沙尔虎达伐虎尔哈部，降喀尔喀木等十屯，俘壮丁千馀及牲畜、辎重以归，上命迎劳。
　　顺治初，珠玛喇以甲喇额真从入关，击李自成。寻授正蓝旗满洲梅勒额真、兵部侍郎，复世职。二年十一月，与梅勒额真和讬等帅师驻防杭州，珠玛喇将左翼。马士英、方国安自严州侵馀杭，珠玛喇击之走。还，未至杭州三十里，遇土寇，复击破之。国安等仍以数万人分屯江东诸山及杭州郊外硃桥、范村诸地，珠玛喇与总兵田雄、副将张杰等分兵逐捕。三年，率师徇福建，与巴牙喇纛章京敦拜击破明兵。五年，从征南大将军谭泰讨叛将金声桓於江西，与固山额真何洛会及沙尔虎达等屡败声桓兵，焚其舟千三百有奇，下九江及其属县凡六。迁正白旗蒙古固山额真、吏部尚书。世职累进三等阿思哈尼哈番。
　　十年冬，坐选授山东驿道房之麒尝占籍青州不详勘，罢尚书。十一年，明将李定国等寇广东，命珠玛喇为靖南将军，副以敦拜，率师讨之。方攻新会，尚可喜、耿继茂等军於三水，扼隘列屯。珠玛喇至，与合军击敌，战於珊洲，斩副将一，获裨将十馀，馘一百五十馀级。师至新会，定国所将步骑卒四万，分据山险列砲，以象为阵。珠玛喇督将士力战，定国兵既却，复出兵四千馀人自山上驰下，我师力御败之，夺其山，定国兵乃遁。十二年二月，定国走高州，珠玛喇遣梅勒额真毕力克图、鄂拜等以师从之，战於兴业，再战於横州，定国渡江焚其桥，我师蹑其后，三战皆胜。定国走入安隆，珠玛喇与尚可喜等复高州、雷州、廉州三府及所属州三、县八；又克广西境州二、县四：凡二十二城。得象十六、马二百有奇，他器械称是。上赐敕奖励。九月，师还，入见，上谕大学士冯铨等曰：“珠玛喇率师征广东捷归，年方五十。壮年能立功，为有福也！”赐茶慰劳。部议进一等阿思哈尼哈番兼一拖沙喇哈番，上以珠玛喇等击破定国，雪衡州、桂林之愤，功高不当循常格，命再议，进三等精奇尼哈番。十五年，致仕。康熙元年，卒，谥襄敏。
　　瓦尔喀珠玛喇，那木都鲁氏，居瓦尔喀部浑春地。祖察礼，率族归太祖。旗制定，隶满洲正白旗。珠玛喇方少时，即从太祖征伐，授牛录额真。以同时有碧鲁珠玛喇，命缀地於名以为别。
　　天聪八年，授世职牛录章京。尝率噶布什贤兵十人，逐得蒙古亡者四十三人，上特予优赉。崇德二年，与牛录额真喀凯等分道伐瓦尔喀部，徇额勒约索、额黑库伦、僧库勒诸路，俘获甚众。以功加半个前程。三年，授吏部理事官。四年三月，从贝勒岳讬伐明，攻故城，夜以云梯登，克之。明总兵侯世禄师赴援，珠玛喇徒步突敌军，力战，世禄败去；珠玛喇创甚，明太监高起潜师复至，负创战尤力，起潜亦败去。十月，从略锦州，败明兵，入边至太平寨，明兵严阵以待，珠玛喇徒步大呼，入阵斫鹿角，中创不稍却，明兵大溃。十一月，从承政索海、萨穆什喀伐索伦部，珠玛喇俘十有九人。道攻虎尔哈部雅克萨，焚其郛，牛录额真和讬先登，珠玛喇继之，克其城。师还，次黑龙江之滨，虎尔哈溃兵复合，乌鲁苏屯酋博穆博果尔以六千人击正蓝旗后队，珠玛喇与索海设伏掩击，歼敌略尽。以功进三等甲喇章京。
　　六年，从伐明，围锦州，击败松山骑卒。明总督洪承畴赴援，营松山西北，我师与战，右翼败；敌萃於左翼，珠玛喇力战，砲伤颔，踣且绝，上深悼之，赐襚以敛。后三日复苏，上闻喜甚，令加意休养，毋即从军，命监造盛京塔，塔成，厚赉之。旋令率师戍锦州，明兵来攻，战竟夜，敌败去，斩四十馀级，得云梯及军械。累进一等甲喇章京。
　　顺治初，从入关，击李自成，平马山口土寇，以功加半个前程。二年十月，调户部理事官。十一月，与固山额真巴颜等帅师会定西大将军何洛会西讨张献忠。三年，肃亲王豪格代何洛会督诸军向阶州，闻献忠兵屯礼县南，遣珠玛喇分兵击之，献忠兵惊窜；复与巴牙喇纛章京鰲拜进兵西充，献忠死，乃还师。六年，从讨叛将姜瓖，次左卫。瓖兵屯城外迎战，珠玛喇击之走，城遂下。逐贼宁武关，瓖兵置砲山冈以拒，珠玛喇与甲喇额真乌库礼疾驰据冈脊，破其垒，瓖所置总兵刘伟以关降。师还，擢正白旗梅勒额真。世职累进一等阿思哈尼哈番。十年三月，卒，祀四川名宦。
　　伊玛喇，其弟也。肃亲王定四川，伊玛喇以巴牙喇侍卫从。师次保宁，献忠将赵云桂来攻。伊玛喇登城射中云桂目，贼骇走，师从之，大捷，即袭其兄世职，授甲喇额真。康熙十三年，从扬威将军阿密达讨叛将王辅臣。十四年五月，克宁州。九月，进攻平凉，未至八里，辅臣率万馀人出拒，伊玛喇从贝勒洞鄂与战，辅臣败入城。十五年，从抚远大将军图海复攻平凉，至城北虎山墩诇贼，贼合步骑猝至，伊玛喇奋战，贼败去。事平，师还。二十七年，乞休。三十四年五月，卒，亦祀四川名宦。世宗即位，命录战功未受赏者，加伊玛喇拖沙喇哈番。
　　论曰：太宗与明战，下大凌河，克锦州，皆以全力争。壬午之师，间道深入数千里，如行无人之境，为前此所未有，则图尔格之绩也。以是战多踵为功宗。伊尔登、巴奇兰、齐尔格申辈皆骁武，从太宗征伐，搴旗陷阵；而叶臣、珠玛喇入关后，又以夙将力战策勋。大业将成，群才翊运，盛矣！

　　列传二十一
</div>
    <div class="pagination">
<a href="清史稿_page151.html">上一页</a><span>...</span><a href="清史稿_page147.html">147</a><a href="清史稿_page148.html">148</a><a href="清史稿_page149.html">149</a><a href="清史稿_page150.html">150</a><a href="清史稿_page151.html">151</a><span class="current-page">152</span><a href="清史稿_page153.html">153</a><a href="清史稿_page154.html">154</a><a href="清史稿_page155.html">155</a><a href="清史稿_page156.html">156</a><a href="清史稿_page157.html">157</a><span>...</span><a href="清史稿_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
