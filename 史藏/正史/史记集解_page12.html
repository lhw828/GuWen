<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 12 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 12 页/共 27 页
  </h1>
  <div class="content">
   钦定四库全书
　　史记集解卷三十四
　　宋　裴骃　撰
　　史记三十四
　　燕召公世家第四
　　召公奭与周同姓姓姬氏周武王之灭纣封召公于北燕其在成王时召公为三公自陜以西召公主之自陜以东周公主之成王既幼周公摄政当国践阼召公疑之作君奭君奭不说周公【马融曰召公以周公既摄政致太平功配文武不宜复列在臣位故不说以为周公茍贪宠也】周公乃称汤时有伊尹假于皇天【孔安国曰伊挚佐汤功大至天谓致太平也郑曰皇天北极天帝也】在大戊时则有若伊陟臣扈假于上帝巫咸治王家【孔安国曰伊陟臣扈率伊尹之职使其君不陨祖业故至天之功不陨巫咸治王家言其不及二臣马融曰道至于上帝谓奉天时也郑曰上帝太微中其所疏也】在祖乙时则有若巫贤【孔安国曰时贤臣有如此巫贤也贤咸子巫氏也】在武丁时则有若甘般【孔安国曰髙宗即位甘般佐之后有傅说】率维兹有陈保人有殷【徐广曰一无此九字骃案王肃曰循此数臣有陈列之功安治有殷也】于是召公乃说召公之治西方甚得兆民和召公巡行乡邑有棠树决狱政事其下自侯伯至庶人各得其所无失职者召公卒而民人思召公之政怀棠树不敢伐歌咏之作甘棠之诗自召公已下九世至惠侯燕惠侯当周厉王奔彘共和之时惠侯卒子厘侯立是歳周宣王初即位厘侯二十一年郑桓公初封于郑三十六年厘侯卒子顷侯立顷侯二十年周幽王滛乱为犬戎所弑秦始列为诸侯二十四年顷侯卒子哀侯立哀侯二年卒子郑侯立郑侯三十六年卒子缪侯立缪侯七年而鲁公元年也十八年卒子宣侯立宣侯十三年卒桓侯立【徐广曰古史考曰世家自宣侯已下不说其属以其难明故也】桓侯七年卒子庄公立庄公十二年齐桓公始霸十六年与宋衞共伐周惠王惠王出奔温立惠王弟頽为周王【谯周曰案春秋传燕与子頽逐周惠王者乃南燕姞姓也世家以为北燕失之】十七年郑执燕仲父而内惠王于周二十七年山戎来侵我齐桓公救燕遂北伐山戎而还燕君送齐桓公出境桓公因割燕所至地予燕使燕共贡天子如成周时职使燕复修召公之法三十三年卒襄公立襄公二十六年晋文公为践土之会称伯三十一年秦师败于殽三十七年秦穆公卒四十年襄公卒桓公立桓公十六年卒宣公立宣公十五年卒昭公立昭公十三年卒武公立是岁晋灭三郤大夫武公十九年卒文公立文公六年卒懿公立懿公元年齐崔杼弑其君庄公四年卒子惠公立惠公元年齐髙止来奔六年惠公多宠姬公欲去诸大夫而立宠姬宋大夫共诛姬宋惠公惧奔齐四年齐髙偃如晋请共伐燕入其君晋平公许与齐伐燕入惠公惠公至燕而死燕立悼公悼公七年卒共公立共公五年卒平公立晋公室卑六卿始彊大平公十八年吴王阖闾破楚入郢十九年卒简公立简公十二年卒献公立晋赵鞅围范中行于朝歌献公十二年齐田常弑其君简公十四年孔子卒二十八年献公卒孝公立孝公十二年韩魏赵灭知伯分其地三晋彊十五年孝公卒成公立成公十六年卒湣公立湣公三十一年卒厘公立是岁三晋列为诸侯厘公三十年伐齐败于林营厘公卒桓公立桓公十一年卒文公立是岁秦献公卒秦益彊文公十九年齐威王卒二十八年蘓秦始来见説文公文公予车马金帛以至赵赵肃侯用之因约六国为从长秦惠王以其女为燕太子妇二十九年文公卒太子立是为易王易王初立齐宣王因燕丧伐我取十城蘓秦説齐使复归燕十城十年燕君为王蘓秦与燕文公夫人私通惧诛乃説王使齐为反间欲以乱齐【孙子兵法曰反问者因敌间而用之者也凡军之所欲击城之所欲攻人之所欲杀必先知其守将左右谒者门者舍人之姓名令吾间必索敌间之来问我者因而利导舍之故反间可得用也】易王立十二年卒子燕哙立燕哙既立齐人杀蘓秦蘓秦之在燕与其相子之为婚而蘓代与子之交及蘓秦死而齐宣王复用蘓代燕哙三年与楚三晋攻秦不胜而还子之相燕贵重主断蘓代为齐使于燕燕王问曰齐王奚如对曰必不霸燕王曰何也对曰不信其臣蘓代欲以激燕王以尊子之也于是燕王大信子之子之因遗蘓代百金而聴其所使鹿毛寿【徐广曰一作厝毛又曰甘陵县本名厝】谓燕王不如以国让相子之人之谓尧贤者以其让天下于许由许由不受有让天下之名而实不失天下今王以国让于子之子之必不敢受是王与尧同行也燕王因属国于子之子之大重或曰禹荐益已而以启人为吏及老而以启为不足任乎天下传之于益已而启与交党攻益夺之天下谓禹名传天下于益已而实令启自取之今王言属国于子之而吏无非太子人者是名属子之而实太子用事也王因收印自三百石吏已上而效之子之子之南面行王事而哙老不聴政顾为臣国事皆决于子之三年国大乱百姓恫恐将军市被与太子平谋将攻子之诸将谓齐湣王曰因而赴之破燕必矣齐王因令人谓燕太子平曰寡人闻太子之义将废私而立公饬君臣之义明父子之位寡人之国小不足以为先后虽然则唯太子所以令之太子因要党聚众将军市被围公宫攻子之不克将军市被及百姓反攻太子平将军市被死以徇因搆难数月死者数万众人恫恐百姓离志孟轲谓齐王曰今伐燕此文武之时不可失也王因令章子将五都之兵【章子齐人见孟子】以因北地之众以伐燕士卒不战城门不闭燕君哙死齐大胜燕子之亡【徐广曰年表云君哙及太子相子之皆死骃案汲纪年曰齐人禽子之而醢其身】二年而燕人共立太子平是为燕昭王【徐广曰哙立七年而死其九年燕人共立太子平】燕昭王于破燕之后即位卑身厚币以招贤者谓郭隗曰齐因孤之国乱而袭破燕孤极知燕小力少不足以报然诚得贤士以共国以雪先王之耻孤之愿也先生视可者得身事之郭隗曰王必欲致士先从隗始况贤于隗者岂逺千里哉于是昭王为隗改筑宫而师事之乐毅自魏往邹衍自齐往剧辛自赵往士争趋燕燕王吊死问孤与百姓同甘苦二十八年燕国殷富士卒乐轶轻战于是遂以乐毅为上将军与秦楚三晋合谋以代齐齐兵败湣王出亡于外燕兵独追北入至临菑尽取齐寳烧其宫室宗庙齐城之不下者独唯聊莒即墨其余皆属燕六岁昭王三十三年卒子惠王立惠王为太子时与乐毅有隙及即位疑毅使骑刦代将乐毅亡走赵齐田单以即墨击败燕军骑刦死燕兵引归齐悉复得其故城湣王死于莒乃立其子为襄王惠王七年卒韩魏楚共伐燕燕武成王立武成王七年齐田单伐我拔中阳十三年秦败赵于长平四十余万十四年武成王卒子孝王立孝王元年秦围邯郸者解去三年卒子今王喜立今王喜四年秦昭王卒燕王命相栗腹约欢赵以五百金为赵王酒还报燕王曰赵王壮者皆死长平其孤未壮可伐也王召昌国君乐间问之对曰赵四战之国其民习兵不可伐王曰吾以五而伐一对曰不可燕王怒羣臣皆以为卒起二军车二千乗栗腹将而攻鄗【徐广曰在常山今曰髙邑】卿秦攻代唯独大夫将渠谓燕王曰与人通闗约交以五百金饮人之王使者报而反攻之不祥兵无成功燕王不聴自将偏军随之将渠引燕王绶止之曰王必无自往往无成功王蹵之以足将渠泣曰臣非以自为为王也燕军至宋子【徐广曰属钜鹿】赵使廉颇将击破栗腹于鄗破卿秦乐乗于代乐间奔赵廉颇遂之五百余里围其国燕人请和赵人不许必令将渠处和燕相将渠【以将渠为相】以处和赵听将渠解燕围六年秦灭东西周置三川郡七年秦拔赵榆次三十七城秦置太原郡九年秦王政初即位十年赵使亷颇将攻繁阳【徐广曰属魏郡】拔之赵孝成王卒悼襄王立使乐乗代廉颇廉颇不听攻乐乗乐乗走廉颇奔大梁十二年赵使李牧攻燕拔武遂【徐广曰属河间】方城【徐广曰属涿有督亢亭】剧辛故居赵与庞暖善已而亡走燕燕见赵数困于秦而廉颇去令厐暖将也欲因赵攻之问剧辛辛曰厐暖易与耳燕使剧辛将击赵赵使厐暖击之取燕军二万杀剧辛秦拔魏二十城置东郡十九年秦拔赵之邺九城赵悼襄王卒二十三年太子丹质于秦亡归燕二十五年秦虏灭韩王安置颍川郡二十七年秦虏赵王迁灭赵赵公子嘉自立为代王燕见秦且灭六国秦兵临易水【徐广曰出涿郡故安也】祸且至燕太子丹隂养壮士二十人使荆轲献督亢地图于秦因袭刺秦王秦王觉杀轲使将军王翦击燕二十九年秦攻拔我蓟燕王亡徙居辽东斩丹以献秦三十年秦灭魏三十三年秦拔辽东虏燕王喜卒灭燕是岁秦将王贲亦虏代王嘉
　　太史公曰召公奭可谓仁矣甘棠且思之况其人乎燕北迫蛮貉内措齐晋崎岖彊国之间最为弱小几灭者数矣然社稷血食者八九百岁于姬姓独后亡岂非召公之烈邪





　　史记集解巻三十四
&lt;史部,正史类,史记集解&gt;
　　钦定四库全书
　　史记集解卷三十五
　　宋　裴骃　撰
　　史记三十五
　　管蔡世家第五
　　管叔鲜蔡叔度者周文王子而武王弟也武王同母兄弟十人母曰太姒文王正妃也其长子曰伯邑考次曰武王发次曰管叔鲜次曰周公旦次曰蔡叔度次曰曹叔振铎次曰成叔武次曰霍叔处次曰康叔封次曰冉季载冉季载最少同母兄弟十人唯发旦贤左右辅文王故文王舍伯邑考而以发为太子及文王崩而发立是为武王伯邑考既已前卒矣武王已克殷纣平天下封功臣昆弟于是封叔鲜于管封叔度于蔡二人相纣子武庚禄父治殷遗民封叔旦于鲁而相周为周公封叔振铎于曹封叔武于成封叔处于霍康叔封冉季载皆少未得封武王既崩成王少周公旦专王室管叔蔡叔疑周公之为不利于成王乃挟武庚以作乱周公旦承成王命伐诛武庚杀管叔而放蔡叔迁之与车十乗徒七十人从而分殷余民为二其一封微子启于宋以续殷祀其一封康叔为卫君是为卫康叔封季载于冉冉季康叔皆有驯行于是周公举康叔为周司冦冉季为周司空以佐成王治皆有令名于天下蔡叔度既迁而死其子曰胡胡乃改行率徳驯善周公闻之而举胡以为鲁卿士鲁国治于是周公言于成王复封胡于蔡以奉蔡叔之祀是为蔡仲余五叔皆就国无为天子吏者蔡仲卒子蔡伯荒立蔡伯荒卒子宫侯立宫侯卒子厉侯立厉侯卒子武侯立武侯之时周厉王失国奔彘共和行政诸侯多叛周武侯卒子夷侯立夷侯十一年周宣王即位二十八年夷侯卒子厘侯所事立厘侯三十九年周幽王为犬戎所杀周室卑而东徙秦始得列为诸侯四十八年厘侯卒子共侯兴立共侯二年卒子戴侯立戴侯十年卒子宣侯措父立宣侯二十八年鲁公初立三十五年宣侯卒子桓侯封人立桓侯三年鲁弑其君隐公二十年桓侯卒弟哀侯献舞立哀侯十一年初哀侯娶陈息侯亦娶陈【杜预曰息国汝南新息县】息夫人将归过蔡蔡侯不敬息侯怒请楚文王来伐我我求救于蔡蔡必来楚因击之可以有功楚文王从之虏蔡哀侯以归哀侯留九岁死于楚凡立二十年卒蔡人立其子肸是为缪侯缪侯以其女弟为齐桓公夫人十八年齐桓公与蔡女戏船中夫人荡舟桓公止之不止公怒归蔡女而不絶也蔡侯怒嫁其妹齐桓公怒伐蔡蔡溃遂虏缪侯南至楚邵陵已而诸侯为蔡谢齐齐侯归蔡侯二十九年缪侯卒子庄侯甲午立庄侯三年齐桓公卒十四年晋文公败楚于城濮二十年楚太子商臣弑其父成王代立二十五年秦穆公卒三十三年楚庄王即位三十四年庄侯卒子文侯申立文侯十四年楚庄王伐陈杀夏征舒十五年楚围郑郑降楚楚复醳之二十年文侯卒子景侯同立景侯元年楚庄王卒二十九年景侯为太子般娶妇于楚而景侯通焉太子弑景侯而自立是为灵侯灵侯二年楚公子围弑其王郏敖而自立为灵王九年陈司徒招弑其君哀公楚使公子弃疾灭陈而有之十二年楚灵王以灵侯弑其父诱蔡灵侯于申伏甲饮之醉而杀之刑其士卒七十人令公子弃疾围蔡十一月灭蔡使弃疾为蔡公楚灭蔡三岁楚公子弃疾弑其君灵王代立为平王平王乃求蔡景侯少子庐立之是为平侯【宋忠曰平侯徙下蔡】是年楚亦复立陈楚平王初立欲亲诸侯故复立陈蔡后【世本曰平侯者灵侯般之孙太子友之子】平侯九年卒灵侯般之孙东国攻平侯子而自立是为悼侯悼侯父曰隐太子友隐太子友者灵侯之太子平侯立而杀隐太子故平侯卒而隐太子之子东国攻平侯子而代立是为悼侯悼侯三年卒弟昭侯申立昭侯十年朝楚昭王持美裘二献其一于昭王而自衣其一楚相子常欲之不与子常谗蔡侯留之楚三年蔡侯知之乃献其裘于子常子常受之乃言归蔡侯蔡侯归而之晋请与晋伐楚十三年春与卫灵公会邵陵蔡侯私于周苌以求长于卫【服防曰载书使蔡在卫上】卫使史防言康叔之功徳乃长卫夏为晋灭沈【杜预曰汝南平舆县有邥亭】楚怒攻蔡蔡昭侯使其子为质于吴以共伐楚冬与吴王阖闾遂破楚入郢蔡怨子常子常恐奔郑十四年吴去而楚昭王复国十六年楚令尹为其民泣以谋蔡蔡昭侯惧二十六年孔子如蔡楚昭王伐蔡蔡恐告急于吴吴为蔡逺约迁以自近易以相救昭侯私许不与大夫计吴人来救蔡因迁蔡于州来二十八年昭侯将朝于吴大夫恐其复迁乃令贼利杀昭侯已而诛贼利以解过而立昭侯子朔是为成侯【徐广曰或作景】成侯四年宋灭曹十年齐田常弑其君简公十三年楚灭陈十九年成侯卒子声侯产立声侯十五年卒子元侯立元侯六年卒子侯齐立侯齐四年楚惠王灭蔡蔡侯齐亡蔡遂絶祀后陈灭三十三年
　　伯邑考其后不知所封武王发其后为周有本纪言管叔鲜作乱诛死无后周公旦其后为鲁有世家言蔡叔度其后为蔡有世家言曹叔振铎其后为曹有世家言成叔武其后世无所见霍叔处其后晋献公时灭霍康叔封其后为卫有世家言冉季载其后世无所见太史公曰管蔡作乱无足载者然周武王崩成王少天下既疑赖同母之弟成叔冉季之属十人为辅拂是以诸侯卒宗周故附之世家言
　　曹叔世家
　　曹叔振铎者周武王弟也武王已克殷纣封叔振铎于曹【宋忠曰济阳定陶县】叔振铎卒子太伯脾立太伯卒子仲君平立仲君平卒子宫伯侯立宫伯侯卒子孝伯云立孝伯云卒子夷伯喜立夷伯二十三年周厉王奔于彘三十年卒弟幽伯强立幽伯九年弟蘓杀幽伯代立是为戴伯戴伯元年周宣王已立三岁三十年戴伯卒子惠伯兕立【孙检曰兕音徐子反曹惠伯或名雉或名弟或复名弟兕也】惠伯二十五年周幽王为犬戎所杀因东徙益卑诸侯畔之秦始列为诸侯三十六年惠伯卒子石甫立其弟武杀之代立是为缪公缪公三年卒子桓公终生立【孙检云一作终湦湦音生】桓公三十五年鲁隐公立四十五年鲁弑其君隐公四十六年宋华父督弑其君殇公及孔父五十五年桓公卒子庄公夕姑立庄公二十三年晋桓公始霸三十一年庄公卒子厘公夷立厘公九年卒子昭公斑立昭公六年齐桓公败蔡遂至楚召陵九年昭公卒子共公襄立共公十六年初晋公子重耳其亡过曹曹君无礼欲观其騈胁【韦昭曰骈者并干也】厘负羇谏不听私善于重耳二十一年晋文公重耳伐曹虏共公以归令军毋入厘负羁之宗族闾或説晋文公曰昔齐桓公会诸侯复异姓今君囚曹君灭同姓何以令于诸侯晋乃复归共公二十五年晋文公卒三十五年共公卒子文公寿立文公二十三年卒子宣公彊立宣公十七年卒弟成公负刍立成公三年晋厉公伐曹虏成公以归己复释之五年晋栾书中行偃使程滑弑其君厉公二十三年成公卒子武公胜立武公二十六年楚公子弃疾弑其君灵王代立二十七年武公卒子平公顷立平公四年卒子悼公年立是岁宋卫陈郑皆火悼公八年宋景公立九年悼公朝于宋宋囚之曹立其弟野是为声公悼公死于宋归葬声公五年平公弟通弑声公代立是为隐公隐公四年声公弟露弑隐公代立是为靖公靖公四年卒子伯阳立伯阳三年国人有梦众君子立于社宫【贾逵曰社宫社也郑众曰社宫中有室屋者】谋欲亡曹曹叔振铎止之请待公孙彊许之旦求之曹无此人梦者戒其子曰我亡尔闻公孙彊为政必去曹无罹曹祸及伯阳即位好田弋之事六年曹野人公孙彊亦好田弋获白雁而献之且言田弋之説因访政事伯阳大説之有宠使为司城以听政梦者之子乃亡去公孙彊言霸説于曹伯十四年曹伯从之乃背晋于宋【贾逵曰以小加大】宋景公伐之晋人不救十五年宋灭曹执曹伯阳及公孙彊以归而弑之曹遂絶其祀太史公曰余寻曹共公之不用僖负羁乃乗轩者三百人知唯徳之不建及振铎之梦岂不欲引曹之祀者哉如公孙彊不修厥政叔铎之祀忽诸














　　史记集解卷三十五
　　钦定四库全书
　　史记集解巻三十六
　　宋　裴骃　撰
　　史记三十六
　　陈杞世家第六
　　陈胡公满者虞帝舜之后也昔舜为庶人时尧妻之二女居于妫汭其后因为氏姓姓妫氏舜已崩传禹天下而舜子商均为封国夏后之时或失或续至于周武王克殷纣乃复求舜后得妫满封之于陈以奉帝舜祀是为胡公胡公卒子申公犀侯立申公卒弟相公举羊立相公卒立申公子突是为孝公孝公卒子慎公圉戎立慎公立当周厉王时慎公卒子幽公寜立幽公十二年周厉王奔于彘二十三年幽公卒子厘公孝立厘公六年周宣王即位三十六年厘公卒子武公灵立武公十五年卒子夷公説立是嵗周幽王即位夷公三年卒弟平公燮立平公七年周幽王为犬戎所杀周东徙秦始列为诸侯二十三年平公卒子文公圉立文公元年取蔡女生子佗十年文公卒长子桓公鲍立桓公二十三年鲁隠公初立二十六年衞杀其君州吁三十三年鲁弑其君隠公三十八年正月甲戌己丑陈桓公鲍卒桓公弟佗其母蔡女故蔡人为佗杀五父及桓公太子免而立佗【谯周曰春秋传谓佗即五父世家与传违】是为厉公桓公病而乱作国人分散故再赴【徐广曰班氏云厉公跃者桓公之弟也】厉公二年生子敬仲完周太史过陈陈厉公使以周易筮之卦得观之否是为观国之光利用賔于王此其代陈有国乎不在此其在异国非此其身在其子孙若在异国必姜姓姜姓太岳之后【杜预曰姜姓之先为尧四岳】物莫能两大陈衰此其昌乎厉公取蔡女蔡女与蔡人乱厉公数如蔡滛七年厉公所杀桓公太子免之三弟长曰跃中曰林少曰杵臼共令蔡人诱厉公以好女与蔡人共杀厉公【公羊传曰滛于蔡蔡人杀人】而立跃是为利公利公者桓公子也利公立五月卒立中弟林是为庄公庄公七年卒少弟杵臼立是为宣公宣公三年楚武王卒楚始彊十七年周惠王娶陈女为后二十一年宣公后有嬖姬生子款欲立之乃杀其太子御冦御冦素爱厉公子完完惧祸及己乃奔齐齐桓公欲使陈完为卿完曰羁旅之臣【贾逵曰羁寄旅客也】幸得免负担君之惠也不敢当髙位桓公使为工正齐懿仲欲妻陈敬仲卜之占曰是谓鳯皇于飞和鸣锵锵【杜预曰雄曰鳯雌曰皇雄雌俱飞相和而鸣锵锵然也犹敬仲夫妻有声誉】有妫之后将育于姜【杜预曰妫陈姓姜齐姓】五世其昌并于正卿【服防曰言完后五世与卿并列】八世之后莫之与京【贾逵曰京大也】三十七年齐桓公伐蔡蔡败南侵楚至召陵还过陈陈大夫辕涛涂恶其过陈诈齐令出东道东道恶桓公怒执陈辕涛涂是岁晋献公杀其太子申生四十五年宣公卒子款立是为穆公穆公五年齐桓公卒十六年晋文公败楚师于城濮是岁穆公卒子共公朔立共公六年楚太子商臣弑其父成王代立是为穆王十一年秦穆公卒十八年共公卒子灵公平国立灵公元年楚庄王即位六年楚伐陈十年陈及楚平十四年灵公与其大夫孔宁仪行父皆通于夏姬衷其衣以戏于朝【左传曰衷其衵服谷梁传曰或衣其衣或中其襦】泄冶谏曰君臣乱民何效焉灵公以告二子二子请杀泄冶公弗禁遂杀泄冶【春秋曰陈杀其大夫泄冶】十五年灵公与二子饮于夏氏公戏二子曰征舒似汝二子曰亦似公【杜预曰灵公即位十五年征舒已为卿年大无嫌是公子也葢以夏姬滛放故谓其子多似以为戏也】征舒怒灵公罢酒出征舒伏弩廏门射杀灵公【左传曰公出自其廏】孔宁仪行父皆奔楚灵公太子午奔晋征舒自立为陈侯征舒故陈大夫也夏姬御叔之妻舒之母也成公元年冬楚庄王为夏征舒杀灵公率诸侯伐陈谓陈曰无惊吾诛征舒而已已诛征舒因县陈而有之羣臣毕贺申叔时使于齐来还独不贺【贾逵曰叔时楚大夫】庄王问其故对曰鄙语有之牵牛径人田田主夺之牛径则有罪矣夺之牛不亦甚乎今王以征舒为贼弑君故征兵诸侯以义伐之已而取之以利其地则后何以令于天下是以不贺庄王曰善乃迎陈灵公太子午于晋而立之复君陈如故是为成公孔子读史记至楚复陈曰贤哉楚庄王轻千乗之国而重一言二十八年楚庄王卒二十九年陈倍楚盟三十年楚共王伐陈是岁陈公卒子哀公弱立楚以陈丧罢兵去哀公三年楚围陈复释之二十八年楚公子围弑其君郏敖自立为灵王三十四年初哀公娶郑长姬生悼太子师少姬生偃二嬖妾长妾生留少妾生胜留有宠哀公哀公属之其弟司徒招哀公病三月招杀悼太子立留为太子哀公怒欲诛招招发兵围守哀公哀公自经杀【徐广曰三十三年时】招卒立留为陈君四月陈使使赴楚楚灵王闻陈乱乃杀陈使者使公子弃疾发兵伐陈陈君留奔郑九月楚围陈十一月灭陈使弃疾为陈公招之杀悼太子也太子之子名吴出奔晋晋平公问太史赵曰陈遂亡乎对曰陈颛顼之族【服防曰陈祖虞舜舜出颛顼故为颛顼之族】陈氏得政于齐乃卒亡【贾逵曰物莫能雨盛】自幕至于瞽叟无违命【贾逵曰幕舜后虞思也至于瞽叟无闻违天命以废絶者郑众曰幕舜之先也骃案国语贾义为长】舜重之以明徳至于遂【杜预曰遂舜后葢殷之兴存舜之后而封遂言舜徳乃至于遂也】世世守之及胡公周赐之姓【杜预曰胡公满遂之后也事周武王赐姓曰妫封之陈】使祀虞帝且盛徳之后必百世祀虞之世未也其在齐乎楚灵王灭陈五岁楚公子弃疾弑灵王代立是为平王平王初立欲得和诸侯乃求故陈悼太子师之子吴立为陈侯是为惠公惠公立探续哀公卒时年而为元空籍五岁矣七年陈火十五年吴王僚使公子光伐陈取胡沈而去二十八年吴王阖闾与子胥败楚入郢是年惠公卒子怀公栁立怀公元年吴破楚在郢召陈侯陈侯欲往大夫曰吴新得意楚王虽亡与陈有故不可倍懐公乃以疾谢吴四年吴复召怀公怀公恐如吴吴怒其前不往留之因卒吴陈乃立怀公之子越是为湣公湣公六年孔子适陈吴王夫差伐陈取三邑而去十三年吴复来伐陈陈告急楚楚昭王来救军于城父吴师去是年楚昭王卒于城父时孔子在陈十五年宋灭曹十六年吴王夫差伐齐败之艾陵使人召陈侯陈侯恐如吴楚伐陈二十一年齐田常弑其君简公二十三年楚之白公胜杀令尹子西子綦袭惠王叶公攻败白公白公自杀二十四年楚惠王复国以兵北伐杀陈湣公遂灭陈而有之是岁孔子卒
　　杞东楼公者夏后禹之后苗裔也殷时或封或絶周武王克殷纣求禹之后得东楼公封之于杞【宋公曰杞今陈留雍丘县也】以奉夏后氏祀东楼公生西楼公西楼公生题公题公生谋娶公【徐广曰谋一作谟】谋娶公当周厉王时谋娶公生武公武公立四十七年卒子靖公立靖公二十三年卒子共公立共公八年卒子徳公立【徐广曰世本曰惠公】徳公十八年卒弟桓公姑容立【徐广曰世本曰惠公立十八年生成公及桓公成公立十八年桓公立十七年】桓公十七年卒子孝公匄立孝公十七年弟文公益姑立文公十四年卒弟平公郁立平公十八年卒子悼公成立悼公十二年卒子隐公乞立七月隐公弟遂弑隐公自立是为厘公厘公十九年卒子湣公维立湣公十五年楚惠王灭陈十六年湣公弟阏路弑湣公代立是为哀公哀公立十年卒湣公子欶立【徐广曰欶一作遫】是为出公出公十二年卒子简公春立立一年楚惠王之四十四年灭杞杞后陈亡三十四年杞小微其事不足称述舜之后周武王封之陈至楚惠王灭之有世家言禹之后周武王封之杞楚惠王灭之有世家言契之后为殷殷有本纪言殷破周封其后于宋齐湣公灭之有世家言后稷之后为周秦昭王灭之有本纪言皋陶之后或封英六楚穆王灭之无谱伯夷之后至周武王复封于齐曰太公望陈氏灭之有世家言伯翳之后至周平王时封为秦项羽灭之有本纪言垂益龙其后不知所封不见也右十一人者皆唐虞之际名有功徳臣也其五人之后皆至帝王余乃为显诸侯滕薛驺夏殷周之间封也小不足齿列弗论也周武王时侯伯尚千余人及幽厉之后诸侯力攻相并江黄胡沈之属不可胜数故弗采着于传上
　　太史公曰舜之徳可谓至矣禅位于夏而后世血食者厯三代及楚灭陈而田常得政于齐卒为建国百世不絶苗裔兹兹有土者不乏焉至禹于周则杞微甚不足数也楚惠王灭杞其后越王句践兴













　　史记集解卷三十六
　　钦定四库全书
　　史记集解卷三十七
　　宋　裴骃　撰
　　史记三十七
　　卫康叔世家第七
　　卫康叔名封周武王同母少弟也其次尚有冉季冉季最少武王已克殷纣复以殷余民封纣子武庚禄父比诸侯以奉其先祀勿絶为武庚未集恐其有贼心武王乃令其弟管叔蔡叔傅相武庚禄父以和其民武王既崩成王少周公旦代成王治当国管叔蔡叔疑周公乃与武庚禄父作乱欲攻成周周公旦以成王命兴师伐殷杀武庚禄父管叔放蔡叔以武庚殷余民封康叔为卫君居河淇间故商墟周公旦惧康叔齿少乃申告康叔曰必求殷之贤人君子长者问其先殷所以兴所以亡而务爱民告以纣所以亡者以淫于酒酒之失妇人是用故纣之乱自此始为梓材示君子可法则故谓之康诰酒诰梓材以命之康叔之国既以此命能和集其民民大説成王长用事举康叔为周司冦赐卫宝祭器【左传曰分康叔以大路大旂少帛綪茷旃旌大吕贾逵曰大路金路也少帛杂帛也綪茷大赤也通帛为旃析羽为旌大吕钟名郑众曰綪茷斾名也】以章有徳康叔卒子康伯代立康伯卒子考伯立考伯卒子嗣伯立嗣伯卒子【史记索隠曰音捷】伯立伯卒子靖伯立靖伯卒子贞伯立贞伯卒子顷侯立顷侯厚赂周夷王夷王命卫为侯顷侯立十二年卒子厘侯立厘侯十三年周厉王出奔于彘共和行政焉二十八年周宣王立四十二年厘侯卒太子共伯余立为君共伯弟和有宠于厘侯多予之赂和以其赂赂士以袭攻共伯于墓上共伯入厘侯羡自杀卫人因葬之厘侯旁諡曰共伯而立和为卫侯是为武公武公即位修康叔之政百姓和集四十二年犬戎杀周幽王武公将兵徃佐周平戎甚有功周平王命武公为公五十五年卒子庄公立庄公五年取齐女为夫人好而无子又取陈女为夫人生子蚤死陈女女弟亦幸于庄公而生子完完母死庄公令夫人齐女子之立为太子庄公有宠妾生子州吁十八年州吁长好兵庄公使将石碏谏庄公【贾逵曰石碏为上卿】曰庶子好兵使将乱自此起不听二十三年庄公卒太子完立是为桓公桓公二年弟州吁骄奢桓公绌之州吁出犇十三年郑伯弟段攻其兄不胜亡而州吁求与之友十六年州吁收聚卫亡人以袭杀桓公州吁自立为卫君为郑伯弟段欲伐郑请宋陈蔡与俱三国皆许州吁州吁新立好兵弑桓公卫人皆不爱石碏乃因桓公母家于陈详为善州吁至郑郊石碏与陈侯共谋使右宰丑进食因杀州吁于濮【服防曰右宰丑卫大夫濮陈地】而迎桓公弟晋于邢而立之【贾逵曰邢周公之姬姓国】是为宣公宣公七年鲁弑其君隐公九年宋督弑其君殇公及孔父十年晋曲沃庄伯弑其君哀侯十八年初宣公爱夫人夷姜夷姜生子伋以为太子而令右公子傅之右公子为太子取齐女未入室而宣公见所欲为太子妇者好説而自取之更为太子取他女宣公得齐女生子寿子朔令左公子傅之【杜预曰左右媵之子因以为号】太子伋母死宣公正夫人与朔共谗恶太子伋宣公自以其夺太子妻也心恶太子欲废之及闻其恶大怒乃使太子伋于齐而令盗遮界上杀之与太子白旄而告界盗见持白旄者杀之且行子朔之兄寿太子异母弟也知朔之恶太子而君欲杀之乃谓太子曰界盗见太子白旄即杀太子太子可毋行太子曰逆父命求生不可遂行寿见太子不止乃盗其白旄而先驰至界界盗见其验即杀之寿已死而太子伋又至谓盗曰所当杀乃我也盗并杀太子伋以报宣公宣公乃以子朔为太子十九年宣公卒太子朔立是为惠公左右公子不平朔之立也惠公四年左右公子怨惠公之谗杀前太子伋而代立乃作乱攻惠公立太子伋之弟黔牟为君惠公犇齐卫君黔牟立八年齐襄公率诸侯奉王命共伐卫纳卫惠公诛左右公子卫君黔牟犇于周惠公复立惠公立三年出亡亡八年复入与前通年凡十三年矣二十五年惠公怨周之容舍黔牟与燕伐周周惠王犇温卫燕立惠王弟頽为王二十九年郑复纳惠王三十一年惠公卒子懿公赤立懿公即位好鹤滛乐奢侈九年翟伐卫卫懿公欲发兵兵或畔大臣言曰君好鹤鹤可令撃翟于是遂入杀懿公懿公之立也百姓大臣皆不服自懿公父惠公朔之谗杀太子伋代立至于懿公常欲败之卒灭惠公之后而更立黔牟之弟昭伯顽之子申为君是为戴公戴公申元年卒齐桓以卫数乱乃率诸侯代翟为卫筑楚丘立戴公弟燬为卫君【贾谊书曰卫侯朝于周周行人问其名答曰衞侯辟疆周行人还之曰启疆辟疆天子之号诸侯弗得用卫侯更其名曰燬然后受之】是为文公文公以乱故犇齐齐人入之初翟杀懿公也卫人怜之思复立宣公前死太子伋之后伋子又死而代伋死者子寿又无子太子伋同母弟二人其一曰黔牟黔牟尝代惠公为君八年复去其二曰昭伯昭伯黔牟皆已前死故立昭伯子申为戴公戴公卒复立其弟燬为文公文公初立轻赋平罪身自劳与百姓同苦以收卫民十六年晋公子重耳过无礼十七年齐桓公卒二十五年文公卒子成公郑立成公三年晋欲假道于卫救宋成公不许晋更从南河度【服防曰南河济南之东南流河也杜预曰从汲郡南度出卫南】救宋征师于衞卫大夫欲许成公不肯大夫元咺攻成公成公出奔晋文公重耳伐卫分其地予宋讨前过无礼及不救宋患也卫成公遂出犇陈二岁如周求入与晋文公会晋使人鸩卫成公成公私于周主鸩令薄得不死已而周为请晋文公卒入之卫而诛元喧卫君瑕出犇七年晋文公卒十二年成公朝晋襄公十四年秦穆公卒二十六年齐邴歜弑其君懿公三十五年成公卒【世本曰成公徙濮阳宋忠曰濮阳帝邱地名】子穆公遫立穆公二年楚庄公伐陈杀夏征舒三年楚庄王围郑郑降复释之十一年孙良夫救鲁伐齐复得侵地穆公卒子定公臧立定公十二年卒子献公衎立献公十三年公令师曹教宫妾鼓琴【贾逵曰师曹乐人】妾不善曹笞之妾以幸恶曹于公公亦笞曹三百十八年献公戒孙文子惠子食皆往曰旰不召【服防曰孙文子林父也恵子殖也欶戒二子欲共晏食皆服朝衣待命旰宴也】而去射鸿于囿二子从之【服防曰从公于囿】公不释射服与之言【左传曰不释皮冠】二子怒如宿【服防曰孙文子邑也】孙文子子数侍公饮【左传曰文子子即孙蒯也】使师曹歌巧言之卒章【杜预曰巧言诗小雅也其卒章曰彼何人斯居河之麋无拳无勇职为乱阶公欲以譬文子居河上而为乱】师曹又怒公之尝笞三百乃歌之欲以怒孙文子报卫献公文子语蘧伯玉伯玉曰臣不知也【贾逵曰伯玉卫大夫】遂攻出献公献公奔齐齐置卫献公于聚邑孙文子惠子共立定公弟秋为卫君是为殇公【徐广曰班氏云献公弟焱】殇公秋立封孙文子林父于宿十二年喜与孙林父争宠相恶殇公使喜攻孙林父林父犇晋复求入故卫献公献公在齐齐景公闻之与卫献公如晋求入晋为伐卫诱与盟卫殇公会晋平公平公执殇公与喜而复入卫献公献公亡在外十二年而入献公后元年诛喜三年吴延陵季子使过卫见蘧伯玉史防曰卫多君子其国无故过宿孙林父为撃磬曰不乐音大悲使卫乱乃此矣是年献公卒子襄公恶立襄公六年楚灵王防诸侯襄公称病不往九年襄公卒初襄公有贱妾幸之有身梦有人谓曰我康叔也令若子必有卫名而子曰元妾怪之问孔成子【服防曰卫卿孔烝鉏】成子曰康叔者卫祖也及生子男也以告襄公襄公曰天所置也名之曰元襄公夫人无子于是乃立元为嗣是为灵公灵公五年朝晋昭公六年楚公子弃疾弑灵王自立为平王十一年火三十八年孔子来禄之如鲁后有隙孔子去后复来三十九年太子蒯瞆与灵公夫人南子有恶【贾逵曰南子宋女】欲杀南子蒯瞆与其徒戏阳遬谋朝使杀夫人【贾逵曰戏阳遬太子家臣】戏阳后悔不果蒯瞆数目之夫人觉之惧呼曰太子欲杀我灵公怒太子蒯瞆犇宋已而之晋赵氏四十二年春灵公游于郊令子郢仆【贾逵曰仆御也】郢灵公少子也字子南灵公怨太子出犇谓郢曰我将立若为后郢对曰郢不足以辱社稷君更图之【服防曰郢自谓已无徳不足立以沔辱社稷】夏灵公卒夫人命子郢为太子曰此灵公命也郢曰亡人太子蒯瞆之子辄在也不敢当于是卫乃以辄为君是为出公六月乙酉赵简子欲入蒯瞆乃令阳虎诈命卫十余人衰绖归【服防曰衰绖为若从卫来迎太子也】简子送蒯瞆卫人闻之发兵撃蒯瞆蒯瞆不得入入宿而保卫人亦罢兵出公辄四年齐田乞弑其君孺子八年齐鲍子弑其君悼公孔子自陈入卫九年孔文子问兵于仲尼仲尼不对其后鲁迎仲尼仲尼反鲁十二年初孔圉文子取太子蒯聩之姊生悝孔氏之竖浑良夫美好孔文子卒良夫通于悝母太子在宿悝母使良夫于太子太子与良夫言曰茍能入我国报子以乗轩免子三死毋所与【杜预曰轩大夫车也三死死罪三】与之盟许以悝母为妻闰月良夫与太子入舍孔氏之外圃【服防曰圃园】昏二人衣而乗【服防曰二人谓良夫太子防衣为妇人之服巾防其头而共乗也】宦者罗御如孔氏孔氏之老栾问之【服防曰家臣称老问其姓名】称姻妾以告【贾逵曰婚姻家妾也】遂入适伯姬氏【服防曰入孔氏家适伯姬所居】既食悝母杖戈而先【服防曰先至孔悝所】太子与五人介舆猳从之【贾逵曰介被甲也舆假豚欲以盟】伯姬刧悝于厠强盟之遂刧以登台【服防曰于卫台上召卫羣臣】栾将饮酒炙未熟闻乱使告仲由【服防曰季路为孔氏邑宰故告之】召防驾乗车【服防曰召防卫大犬驾乗车不驾兵车也言无距父之虑也】行爵食炙【服防曰栾使召季路乃行爵食炙】奉出公辄犇鲁【服防曰召防奉卫侯】仲由将入遇子羔将出【贾逵曰子羔卫大夫高柴孔子弟子也将出犇】曰门已闭矣子路曰吾姑至矣【杜预曰且欲至门】子羔曰不及莫践其难【贾逵曰言家臣忧不及国不得践履其难郑众曰是时辄以出不及亊不当践其难子羔言不及以为季路欲死国也】子路曰食焉不辟其难【服防曰言食悝之禄欲救悝之难此明其不死国也】子羔遂出子路入及门公孙敢阖门曰毋入为也【服防曰公孙敢卫大夫言辄已出无为复入】子路曰是公孙也求利而逃其难由不然利其禄必救其患有使者出子路乃得入曰太子焉用孔悝虽杀之必或继之【王肃曰必有继续其后攻太子】且曰太子无勇若燔台必舍孔叔太子闻之惧下石乞孟黡敌子路【服防曰二子蒯瞆之臣敌当也】以戈撃之割缨子路曰君子死冠不免【服防曰不使冠在地】结缨而死孔子闻卫乱曰嗟乎柴也其来乎由也其死矣孔悝竟立太子蒯瞆是为庄公庄公蒯瞆者出公父也居外怨大夫莫迎立元年即位欲尽诛大臣曰寡人居外久矣子亦尝闻之乎羣臣欲作乱乃止二年鲁孔丘卒三年庄公上城见戎州【贾逵曰戎州戎人之邑】曰戎虏何为是戎州病之十月戎州告赵简子简子围卫十一月庄公出犇卫人立公子斑师为卫君【左传曰斑师襄公之孙】齐伐卫虏斑师更立公子起为卫君【服防曰起灵公子】卫君起元年卫石曼专逐其君起起犇齐卫出公辄自齐复归立初出公立十二年亡亡在外四年复入出公后元年赏从亡者立二十一年卒出公季父黔攻出公子而自立是为悼公悼公五年卒子敬公弗立【世本云敬公费也】敬公十九年卒子昭公纠立是时三晋彊卫如小侯属之昭公六年公子亹弑之代立是为怀公怀公十一年公子頽弑怀公而代立是为慎公慎公父公子适适父敬公也慎公四十二年卒子声公训立声公十一年卒子成侯速立成侯十一年公孙鞅入秦十六年卫更贬号曰侯二十九年成侯卒子平侯立平侯八年卒子嗣君立嗣君五年更贬号曰君独有濮阳四十二年卒子怀君立懐君三十一年朝魏魏囚杀怀君魏更立嗣君弟是为元君元君为魏壻故魏立之【徐广曰班氏云元君者怀君之弟】元君十四年秦拔魏东地秦初置东郡更徙卫野王县而并濮阳为东郡二十五年元君卒子君角立【年表云元君十一年秦置东郡十二年徙野王二十三年卒】君角九年秦并天下立为始皇帝二十一年二世废君角为庶人卫絶祀
　　太史公曰余读世家言至于宣公之太子以妇见诛弟寿争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相灭亦独何哉






　　史记集解卷三十七
　　钦定四库全书
　　史记集解卷三十八
　　宋　裴骃　撰
　　史记三十八
　　宋微子世家第八
　　微子开者【孔安国曰微畿内国名子爵也为纣卿士】殷帝乙之首子而纣之庶兄也纣既立不明滛乱于政微子数谏纣不听及祖伊以周西伯昌之修德灭【徐广曰音耆】国惧祸至以告纣纣曰我生不有命在天乎是何能为于是微子度纣终不可谏欲死之及去未能自决乃问于太师少师【孔安国曰太师三公箕子也少师孤卿比干也】曰纣不有治政不治四方【孔安国曰言殷不有治政四方之事终必亡也】我祖遂陈于上【马融曰我祖汤也孔安国曰言汤遂其功陈力于上世也】纣沈湎于酒妇人是用乱败汤德于下【马融曰下下世也】殷既小大好草窃奸宄【孔安国曰草野盗窃又为奸宄于外内】卿士师师非度【马融曰非但小人学为奸宄卿士已下转相师效为非法度】皆有罪辜乃无维获【郑曰获得也羣臣皆有是罪其爵禄又无常得之者言屡相攻夺】小民乃并兴相为敌雠【孔安国曰卿士既乱而小民各起共为敌讐言不和同】今殷其典丧若涉水无津涯【徐广曰一作涉水无舟航言危也骃谓典国典也】殷遂丧越至于今【马融曰越于也于是至矣于今到矣】曰太师少师【马融曰重呼告之】我其发出往【郑曰发起也纣祸败如此我其起作出往也】吾家保于丧【徐广曰一云于是家保骃案马融曰卿大夫称家】今女无故告【王肃曰无意告我也是微子求教诲也】予颠跻如之何其【马融曰跻犹坠也恐颠坠于非义当如之何也郑曰其语助也齐鲁之间声如姬礼记曰何居】太师若曰王子天笃下菑亡殷国【孔安国曰微子帝乙子故曰王子天生纣为乱是下菑也郑曰少师不答志在必死】乃母畏畏不用老长【孔安国曰上不畏天菑下不畏贤人违戻耆老之长不用其教】今殷民乃陋淫神只之祀【徐广曰一云今殷民侵神牺又一云陋淫侵神只骃案马融曰天曰神地曰只也】令诚得治国国治身死不恨为死终不得治不如去遂亡箕子者【马融曰箕国名也子爵也】纣亲戚也纣始为象箸箕子叹曰彼为象箸必为玉桮为桮则必思逺方珍怪之物而御之矣舆马宫室之渐自此始不可振也纣为淫泆箕子谏不听人或曰可以去矣箕子曰为人臣谏不听而去是彰君之恶而自说于民吾不忍为也乃被发佯狂而为奴遂隐而鼓琴以自悲故之曰箕子操【风俗通义曰其道闭塞忧愁而作者命其曲曰操操者言遇菑遭害困厄穷迫虽怨恨失意犹守礼义不惧不慑乐道而不改其操也】王子比干者亦纣之亲戚也见箕子谏不听而为奴则曰君有过而不以死争则百姓何辜乃直言谏纣纣怒曰吾闻圣人之心有七窍信有诸乎乃遂杀王子比干刳视其心微子曰父子有骨肉而臣主以义属故父有过子三谏不听则随而号之人臣三谏不听则其义可以去矣于是太师少师乃劝微子去遂行【时比干已死而云少师者似误】周武王伐纣克殷微子乃持其祭器造于军门肉袒面防左牵羊右把茅膝行而前以告于是武王乃释微子复其位如故武王封纣子武庚禄父以续殷祀使管叔蔡叔傅相之武王既克殷访问箕子武王曰于乎维天隂定下民相和其居【孔安国曰天不言而黙定下民助合其居使有常生之资也】我不知其伦常所序【孔安国曰言我不知天所以定民之常道理次序问何由】箕子对曰在昔鲧陻鸿水汩陈其五行【孔安国曰陻塞汨乱也治水失道是乱陈五行】帝乃震怒不从鸿范九等常伦所斁【徐广曰一作释骃案郑曰帝天也天以鲧如是乃震动其威怒不与天道大法九类言王所问所由败也】鲧则极死禹乃嗣兴【郑曰春秋传曰舜之诛也殛鲧其举也兴禹】天乃锡禹鸿范九等常伦所序【孔安国曰天与禹洛出书也神龟负文而出列于背有数至于九禹遂因而第之以成九类】初一曰五行二曰五事三曰八政四曰五纪五曰皇极六曰三德七曰稽疑八曰庶征九曰向用五福畏用六极【马融曰言天所以畏惧人用六极】五行一曰水二曰火三曰木四曰金五曰土【郑曰此数本诸隂阳所生之次也】水曰润下火曰炎上【孔安国曰言其自然之常性也】木曰曲直【孔安国曰木可揉使曲直也】金曰从革【马融曰金之性从人而更可销铄】土曰稼穑【王肃曰种之曰稼敛之曰樯】润下作咸【孔安国曰水卤所生】炎上作苦【孔安国曰焦气之味】曲直作酸【孔安国曰木实之性】从革作辛【孔安国曰金气之味】稼穑作甘【孔安国曰甘味生于百谷五行以下箕子所陈】五事一曰貎二曰言三曰视四曰听五曰思貎曰恭言曰从【马融曰发言当使可从】视曰明听曰聪思曰睿【马融曰睿通也】恭作肃从作治【马融曰出令而从所以为治也】明作智聪作谋【孔安国曰所谋必成审也马融曰上聪则下进其谋】睿作圣【孔安国曰于亊无不通谓之圣】八政一曰食二曰货三曰祀四曰司空【马融曰司空掌营城郭主空土以居民】五曰司徒【孔安国曰主徒众教以礼义】六曰司冦【马融曰主诛防害】七曰賔【郑曰掌诸侯朝觐之官】八曰师【郑曰掌军旅之官】五纪一曰岁二曰月三曰日四曰星辰【马融曰星二十八宿辰日月之所防也郑曰星五星也】五曰歴数【孔安国曰厯数节气之度以为厯数敬授民时】皇极皇建其有极【孔安国曰大中之道大立其有中谓行九畴之义】敛时五福用傅锡其庶民【马融曰当敛是五福之道用布与众民】维时其庶民于女极【马融曰以其能敛是五福故众民于汝取中正以归心也】锡女保极【郑曰又赐女以守中之道】凡厥庶民毋有淫朋人毋有比德维皇作极【孔安国曰民有善则无淫过朋党之恶此周之德惟天下皆大为中正也】凡厥庶民有猷有为有守女则念之【马融曰凡其众民有谋有为有所执守当思念其行有所趣舍也】不协于极不离于咎皇则受之【孔安国曰凡民之行虽不合于中而不离于咎恶皆可进用大法受之】而安而色曰予所好徳女则锡之福【孔安国曰女当安女顔色以谦下人人曰我所好者德也女则与之爵禄】时人斯其维皇之极【孔安国曰不合于中之人女与之福则是人比其惟大之中言不勉进也已】毋侮鳏寡而畏髙明【马融曰髙明显宠者不枉法畏之】人之有能有为使羞其行而国其昌【王肃曰使进其行任之以政则国为之昌】凡厥正人既富方谷【孔安国曰正直之人既当爵禄富之又当以善道接之】女不能使有好于而家时人斯其辜【孔安国曰不能使正人有好于国家则是人斯其诈取罪而去之也】于其毋好女虽锡之福其作女用咎【郑曰无好于女家之人虽赐之以爵禄其动作为女用恶谓为天子结怨于民】毋偏毋颇遵王之义【孔安国曰偏不平颇不正言当修先王正义以治民】毋有作好遵王之道【马融曰好私好也】毋有作恶遵王之路毋偏毋党王道荡荡【孔安国曰言开辟也郑曰党朋党】毋党毋偏王道平平【孔安国曰一言辨治也】毋反毋侧王道正直【马融曰反反道也侧倾侧也】防其有极【郑曰谓君也当防聚有中之人以为臣也】归其有极【郑曰谓臣也当就有中之君而亊之】曰王极之傅言【马融曰王者当尽极行之使臣下布陈其言】是帝是训于帝其顺【马融曰是大中而常行之用是教训天下于天为顺也】凡厥庶民极之傅言【马融曰亦当极敷陈其言于上也】是顺是行【王肃曰民纳言于上而得中者则顺而行之】以近天子之光【王肃曰近犹益也顺行民言所以益天子之光】曰天子作民父母以为天下王【王肃曰政教务中民善是用所以为民父母而为天下所归往】三德一曰正直【郑曰中平之人】二曰刚克三曰柔克【郑曰克能也刚而能柔柔而能刚寛猛相济以成治立功】平康正直【孔安国曰世平康用正直治之】彊不友刚克【孔安国曰友顺也世彊御不顺以刚能治之】内友柔克【孔安国曰世和顺以柔能治之也】沈渐刚克【马融曰沈隂也潜伏也隂伏之谋谓贼臣乱子非一朝一夕之渐君亲无将将而诛】高明柔克【马融曰髙明君子亦以徳怀也】维辟作福维辟作威维辟玉食【马融曰辟君也玉食美食不言王者关诸侯也郑曰作福専爵赏也作威専刑罚也玉食备珍美也】臣无有作福作威玉食臣有作福作威玉食其害于而家凶于而国人用侧颇辟民用僭忒【孔安国曰在位不端平则下民僭差】稽疑择建立卜筮人【孔安国曰龟曰卜蓍曰筮考正疑事当选择知卜筮人而建立之】乃命卜筮曰雨曰济曰涕【尚书作圛】曰雾【徐广曰一曰洟曰被】曰克曰贞曰悔凡七卜五占之用二衍貣【郑曰卜五占之用谓雨济圛雾克也二衍貣谓贞悔也将立卜筮人乃先命名兆卦而分别之兆卦之名凡七龟用五易用二审此道者乃立之也雨者兆之体气如雨然也济者如雨止之云气在上者也圛者色泽而光明也雾者气不释鬰冥冥也克者如祲气之色相犯也内卦曰贞贞正也外卦曰悔悔之言晦也晦犹终也卦象多变故言衍貣也】立时人为卜筮【郑曰立是能分别兆卦之名者以为卜筮人】三人占则从二人之言【郑曰从其多者蓍龟之道幽微难明慎之深】女则有大疑谋及女心谋及卿士谋及庶人谋及卜筮【孔安国曰先尽谋虑然后卜筮以决之】女则从龟从筮从卿士从庶民从是之谓大同【孔安国曰大同于吉】而身其康强而子孙其逢吉【孔安国曰动不违众故后世遇吉也】女则从龟从筮从卿士逆庶民逆吉卿士从龟从筮从女则逆庶民逆吉庶民从龟从筮从女则逆卿士逆吉【郑曰此三者皆从多故为吉】女则从龟从筮逆卿士逆庶民逆作内吉作外凶【郑曰此逆者多以故举事于境内则吉境外则凶】龟筮共违于人用静吉用作凶【孔安国曰安以守常则吉动则凶郑曰龟筮皆与人谋相违人虽三从犹不可以举事】庶征曰雨曰旸曰奥曰寒曰风曰时【孔安国曰雨以润物阳以干物暖以长物寒以成物风以动物五者各以时所以为众验】五者来备各以其序庶草繁庑【孔安国曰言五者备至各以次序则众草木繁庶滋丰也】一极备凶一极亡凶【孔安国曰一者备极过甚则凶一者极无不至亦凶谓其不时失叙之谓也】曰休征【孔安国曰叙美行之验】曰肃时雨若【孔安国曰君行敬则时雨顺之】曰治时旸若【孔安国曰君政治则时旸顺之】曰知时奥若【孔安国曰君昭哲则时暖顺之】曰谋时寒若【孔安国曰君能谋则时寒顺之】曰圣时风若【孔安国曰君能通理则时风顺之】曰咎征【孔安国曰叙恶行之验也】曰狂常雨若【孔安国曰君行狂曰妄则常雨顺之】僭常旸若【孔安国曰君行僭差则常旸顺之】曰舒常奥若【孔安国曰君行逸豫则常暖顺之】曰急常寒若【孔安国曰君行急则常寒顺之】曰雾常风若【孔安国曰君行雾防则常风顺之】王眚维岁【马融曰言王者所眚职如岁兼四时也】卿士维月【孔安国曰卿士各有所掌如月之有别】师尹维日【孔安国曰众正官之吏分治其职如日之有嵗月也】嵗月日时毋易【孔安国曰各顺常】百谷用成治用明【孔安国曰嵗月无易则百谷成君臣无易则政治明】畯民用章家用平康【孔安国曰贤臣显用国家平寜】日月岁时既易百谷用不成治用昏不明畯民用微家用不宁庶民维星【孔安国曰星民象故众民惟若星也】星有好风星有好雨【马融曰箕星好风毕星好雨】日月之行有冬有夏【孔安国曰日月之行冬夏各有常度】月之从星则以风雨【孔安国曰月经于箕则多风离于毕则多雨政教失常以从民欲亦所以乱】五福一曰夀二曰富三曰康宁【郑曰康寜平安】四曰攸好德【孔安国曰所好者德福之道】五曰考终命【孔安国曰各成其短长之命以自终不横夭】六极一曰凶短折【郑曰未齓曰凶未冠曰短未防曰折】二曰疾三曰忧四曰贫五曰恶【孔安国曰恶丑陋也】六曰弱【郑曰愚懦不壮毅曰弱】于是武王乃封箕子于朝鲜而不臣也其后箕子朝周过故殷虚感宫室毁坏生禾黍箕子伤之欲哭则不可欲泣为其近妇人乃作麦秀之诗以歌咏之其诗曰麦秀渐渐兮禾黍油油彼狡僮兮不与我好兮所谓狡僮者纣也殷民闻之皆为流涕【杜预曰梁国防县有箕子】武王崩成王少周公旦代行政当国管蔡疑之乃与武庚作乱欲袭成王周公【徐广曰一云欲袭成周】周公既承成王命诛武庚杀管叔放蔡叔乃命微子开代殷后奉其先祀作微子之命以申之国于宋【世本曰宋更曰雎阳】微子故能仁贤乃代武庚故殷之余民甚戴爱之微子开卒立其弟衍是为微仲【礼记曰微子舍其孙腯而立衍也郑曰微子适子死立其弟衍殷礼也】微仲卒子宋公稽立宋公稽卒子丁公申立丁公申卒子湣公共立湣公共卒弟炀公熙立炀公即位湣公子鲋祀【徐广曰鲋一作鲂】杀炀公而自立曰我当立是为厉公厉公卒子厘公举立厘公十七年周厉王出奔彘二十八年厘公卒子惠公覸立【徐广曰覸音古苋反】惠公四年周宣王即位三十年惠公卒子哀公立哀公元年卒子戴公立戴公二十九年周幽王为犬戎所杀秦始列为诸矦三十四年戴公卒子武公司空立武公生女为鲁惠公夫人生鲁桓公十八年武公卒子宣公力立宣公有太子与夷十九年宣公病让其弟和曰父死子继兄死弟及天下通义也我其立和和亦三让而受之宣公卒弟和立是为穆公穆公九年病召大司马孔父谓曰先君宣公舍太子与夷而立我我不敢忘我死必立与夷也孔父曰羣臣皆愿立公子冯穆公曰毋立冯吾不可以负宣公于是穆公使冯出居于郑八月庚辰穆公卒兄宣公子与夷立是为殇公君子闻之曰宋宣公可谓知人矣立其弟以成义然卒其子复享之殇公元年卫公子州吁弑其君完自立欲得诸侯使告于宋曰冯在郑必为乱可与我伐之宋许之与伐郑至东门而还二年郑伐宋以报东门之役其后诸侯数来侵伐九年大司马孔父嘉妻好出道遇太宰华督【服防曰戴公之子】督说目而观之【服防曰目者极视精不转也】督利孔父妻乃使人宣言国中曰殇公即位十年耳而十一战【贾逵曰一战伐郑围其东门二战取其禾三战取邾田四战邾郑伐宋入其郛五战伐郑围长葛六战郑以王命伐宋七战鲁败宋师于菅八战宋卫入郑九战伐戴十战郑入宋十一战郑伯以虢师大败宋】民苦不堪皆孔父为之我且杀孔父以宁民是嵗鲁弑其君隐公十年华督攻杀孔父取其妻殇公怒遂弑殇公而迎穆公子冯于郑而立之是为庄公庄公元年华督为相九年执郑之祭仲要以立突为郑君祭仲许竟立突十九年庄公卒子湣公捷立湣公七年齐桓公即位九年宋水鲁使藏文仲往吊水【贾逵曰问凶曰吊】湣公自罪曰寡人以不能事鬼神政不修故水臧文仲善此言此言乃公子子鱼教湣公也十年夏宋伐鲁战于乘邱【徐广曰乗一作媵骃案社预曰乘邱鲁地】鲁生虏宋南宫万【贾逵曰南宫氏万名宋卿】宋人请万万归宋十一年秋湣公与南宫万猎因博争行湣公怒辱之曰始吾敬若今若鲁虏也万有力病此言遂以局杀湣公于防泽【贾逵曰蒙泽宋泽名也杜预曰宋地梁国有蒙县】大夫仇牧闻之以兵造公门万牧牧齿着门阖死【何休曰阖门扇】因杀太宰华督乃更立公子游为君诸公子犇萧公子御説犇亳【服防曰萧亳宋邑也杜预曰今沛国有萧县县西北有亳城也】万弟南宫牛将兵围亳冬萧及宋之诸公子共击杀南宫牛弑宋新君游而立湣公弟御说是为桓公宋万犇陈宋人请以赂陈陈人使妇人饮之淳酒【服防曰宋万多力勇不可执故先使妇人诱而饮之酒醉而之】以革裹之归宋【左传曰以犀革裹之】宋人醢万也【服防曰醢肉酱】桓公二年诸侯伐宋至郊而去三年齐桓公始霸二十三年迎衞公子燬于齐立之是为卫文公文公女弟为桓公夫人秦穆公即位三十年桓公病太子兹甫让其庶兄目夷为嗣桓公义太子意竟不听三十一年春桓公卒太子兹甫立是为襄公以其庶兄目夷为相未葬而齐桓公会诸侯于葵邱襄公往会襄公五年宋地霣星如雨与雨偕下【左传曰陨石于宋五陨星也】六鶂退蜚【公羊传曰视之则六察之则鹢徐察之则退飞】风疾也【贾逵曰风起于逺至宋都高而疾故鶂逢风却退】八年齐桓公卒宋欲为盟会十二年春宋襄公为鹿上之盟【杜预曰鹿上宋地汝阴有原鹿县】以求诸侯于楚楚人许之公子目夷谏曰小国争盟祸也不听秋诸侯会宋公盟于盂【杜预曰盂宋地】目夷曰祸其在此乎君欲已甚何以堪之于是楚执宋襄公以伐宋冬会于亳以释宋公子鱼曰祸犹未也十三年夏宋伐郑子鱼曰祸在此矣秋楚伐宋以救郑襄公将战子鱼谏曰天之弃商久矣不可冬十一月襄公与楚成王战于【谷梁传曰战于水之上】楚人未济目夷曰彼众我寡及其未济击之公不听已济未陈又曰可击公曰待其已陈陈成宋人击之宋师大败襄公伤股国人皆怨公公曰君子不困人于阨不鼓不成列【何休曰军法以鼓战以金止不鼓不战也不成列未成陈】子鱼曰兵以胜为功何常言与【徐广曰一云尚何言与】必如公言即奴事之耳又何战为楚成王以救郑郑享之去而取郑二姬以归叔瞻曰成王无礼其不没乎为礼卒于无别有以知其不遂霸也是年晋公子重耳过宋襄公以伤于楚欲得晋援厚礼重耳以马二十乘【服防曰八十匹】十四年夏襄公病伤于而竟卒子成公王臣立成公元年晋文公即位三年倍楚盟亲晋以有德于文公也四年楚成王伐宋宋告急于晋五年晋文公救宋楚兵去九年晋文公卒十一年楚太子商臣弑其父成王代立十六年秦穆公卒十七年成公卒成公弟御杀太子及大司马公孙固而自立为君宋人共杀君御而立成公少子杵臼是为昭公昭公四年宋败长翟缘斯于长邱【鲁世宋云宋武公之世获缘斯于长邱今云此时未详】七年楚庄王即位九年昭公无道国人不附昭公弟鲍革【徐广曰一无革字】贤而下士先襄公夫人欲通于公子鲍不可【服防曰襄公夫人周襄王之姊王姬也不可鲍不肯也】乃助之施于国因大夫华元为右师昭公出猎夫人王姬使卫伯攻杀昭公杵臼弟鲍革立是为文公文公元年晋率诸侯伐宋责以弑君闻文公定立乃去二年昭公子因文公母弟须与武穆戴庄桓之族为乱文公尽诛之出武缪之族【贾逵曰出逐也】四年春郑命楚伐宋宋使华元将郑败宋囚华元华元之将战杀羊以食士其御羊羮不及【左传曰御羊斟也】故怨驰入郑军故宋师败得囚华元宋以兵车百乘文马四百匹【贾逵曰文貍文也王肃曰文马画马也】赎华元未尽入华元亡归十四年楚庄王围郑郑伯降楚楚复释之十六年楚使过宋宋有前仇执楚使九月楚庄王围宋十七年楚以围宋五月不解宋城中急无食华元乃夜私见楚将子反子反告庄王庄王问城何如曰析骨而炊【何休曰析破人骨也】易子而食庄王曰诚哉言我军亦有三日粮以信故遂罢兵去二十二年文公卒子共公瑕立始厚葬君子讥华元不臣矣共公元年华元善楚将子重又善晋将栾书两盟晋楚十三年共公卒华元为右师鱼石为左司司马唐山攻杀太子肥欲杀华元华元犇晋鱼石止之至河乃还【皇览曰华元冡在陈留小黄县城北】诛唐山乃立共公少子成是为平公【左传曰鱼石犇楚】平公三年楚共王拔宋之彭城以封宋左师鱼石四年诸侯共诛鱼石而归彭城于宋三十五年楚公子围弑其君自立为灵王四十四年平公卒子元公佐立元公三年楚公子弃疾弑灵王自立为平王八年宋火十年元公母信诈杀诸公子大夫华向氏作乱楚平王太子建来犇见诸华氏相攻乱建去如郑十五年元公为鲁昭公避季氏居外为之求入鲁行道卒子景公头曼立景公十六年鲁阳虎来犇已复去二十五年孔子过宋宋司马桓魋恶之欲杀孔子孔子微服去三十年曹倍宋又倍晋宋伐曹晋不救遂灭曹有之三十六年齐田常弑简公三十七年楚惠王灭陈荧惑守心心宋之分野也景公忧之司星子韦曰可移于相景公曰相吾之股肱曰可移于民景公曰君者待民曰可移于岁景公曰岁饥民困吾谁为君子韦曰天高听卑君有君人之言三荧惑宜有动于是候之果徙三度六十四年景公卒宋公子特攻杀太子而自立是为昭公昭公者元公之曽庶孙也昭公父公孙纠纠父公子褍秦【徐广曰褍音端】褍秦即元公少子也景公杀昭公父纠故昭公怨杀太子而自立昭公四十七年卒子悼公购由立【年表云四十九年】悼公八年卒子休公田立休公田二十三年卒子辟公辟兵立【徐广曰一云辟公兵】辟公三年卒子剔成立【年表云剔成君也】剔成四十一年剔成弟偃攻袭剔成剔成败犇齐偃自立为宋君君偃十一年自立为王东败齐取五城南败楚取地三百里西败魏军乃与齐魏为敌国盛血以韦囊县而射之命曰射天淫于酒妇人羣臣谏者辄射之于是诸侯皆曰桀宋宋其复为纣所为不可不诛告齐伐宋王偃立四十七年齐湣王与魏楚伐宋杀王偃遂灭宋而三分其地【年表云偃立四十三年】太史公曰孔子称微子去之箕子为之奴比干谏而死殷有三仁焉【何晏曰仁者爱人三人行异而同称仁者何也以其俱在忧乱宁民也夏侯曰微子仕之穷也箕子比干志之穷也故或尽材而止或尽心而留皆其极也致极斯君子之事矣是以三仁不同而归其一揆也】春秋讥宋之乱自宣公废太子而立弟【公羊传曰君子大居正宋之祸宣公为之也】国以不宁者十世襄公之时修仁行义欲为盟主其大夫正考父美之故追道契汤高宗殷所以兴作商颂【韩诗商颂章句亦美襄公】襄公既败于而君子或以为多【公羊传曰君子大其不鼔不成列临大事而不忘大礼有君而无臣以为虽文王之战亦不过此也】伤中国阙礼义褒之也宋襄之有礼让也








　　史记集解卷三十八
　　钦定四库全书
　　史记集解卷三十九
　　宋　裴骃　撰
　　史记三十九
　　晋世家第九
　　唐叔虞者周武王子而成王弟初武王与叔虞母会时【左传曰邑姜云娠太叔服防曰邑姜武王后齐太公女】梦天谓武王曰余命女生子名虞余与之唐及生子文在其手曰虞故遂因命之曰虞武王崩成王立唐有乱周公诛灭唐成王与叔虞戏削桐叶为珪以与叔虞曰以此封若史佚因请择日立叔虞成王曰吾与之戏耳史佚曰天子无戏言言则史书之礼成之乐歌之于是遂封叔虞于唐唐在河汾之东方百里故曰唐叔虞【世本曰居鄂宋忠曰鄂地今在大夏】姓姬氏字子于唐叔子爕是为晋侯晋侯子宁族是为武侯武侯之子服人是为成侯成侯子福是为厉侯厉侯子宜臼是为靖侯靖侯以来年纪可推自唐叔至靖侯五世无其年数靖侯十七年周厉王迷惑虐国人作乱厉王出奔于彘大臣行政故曰共和十八年靖侯卒子厘侯司徒立厘侯十四年周宣王初立十八年厘侯卒子献侯籍立献侯十一年卒子穆侯费王立穆侯四年取齐女姜氏为夫人七年伐条生太子仇【杜预曰条晋地】十年伐千畆有功【杜预曰西河界休县南有地名千畆】生少子名曰成师【杜预曰意取能成其众也】晋人师服曰【贾逵曰晋大夫】异哉君之命子也太子曰仇仇者雠也少子曰成师成师大号成之者也名自命也物自定也今适庶名反逆此后晋其能毋乱乎二十七年穆侯卒弟殇叔自立太子仇出奔殇叔三年周宣王崩四年穆侯太子仇率其徒袭殇叔而立是为文侯文侯十年周幽王无道犬戎杀幽王周东徙而秦襄公始列为诸侯三十五年文侯仇卒子昭侯伯立昭侯元年封文侯弟成师于曲沃曲沃邑大于翼翼晋君都邑也成师封曲沃号为桓叔靖侯庶孙栾宾相桓叔桓叔是时年五十八矣好德晋国之众皆附焉君子曰晋之乱其在曲沃矣末大于本而得民心不乱何待七年晋大臣潘父弑其君昭侯而迎曲沃桓叔桓叔欲入晋晋人发兵攻桓叔桓叔败还归曲沃晋人共立昭侯子平为君是为孝侯诛潘父孝侯八年曲沃桓叔卒子鱓代桓叔是为曲沃庄伯孝侯十五年曲沃庄伯弑其君晋孝侯于翼晋人攻曲沃庄伯庄伯复入曲沃晋人复立孝侯子郄为君是为鄂侯鄂侯二年鲁隠公初立鄂侯六年卒曲沃庄伯闻晋鄂侯卒乃兴兵伐晋周平王使虢公将兵伐曲沃庄伯庄伯走保曲沃晋人共立鄂侯子光是为哀侯哀侯二年曲沃庄伯卒子称代庄伯立是为曲沃武公哀侯六年鲁弑其君隐公哀侯八年晋侵陉廷【贾逵曰翼南鄙邑名】陉廷与曲沃武公谋九年伐晋于汾防虏哀侯晋人乃立哀侯子小子为君是为小子侯【礼记曰天子未除丧曰余小子生名之死亦名之郑曰晋有小子侯是取之天子也】小子元年曲沃武公使韩万杀所虏晋哀侯【贾逵曰韩万曲沃桓叔之子庄伯弟】曲沃益彊晋无如之何晋小子之四年曲沃武公诱召晋小子杀之周桓王使虢仲伐曲沃武公武公入于曲沃乃立晋哀侯弟缗为晋侯晋侯缗四年宋执郑祭仲而立突为郑君晋侯十九年齐人管至父弑其君襄公晋侯二十八年齐桓公始霸曲沃武公伐晋侯缗灭之尽以其宝器赂献于周厘王厘王命曲沃武公为晋君列为诸侯于是尽并晋地而有之曲沃武公已即位三十七年矣更号曰晋武公晋武公始都晋国前即位曲沃通年三十八年武公称者先晋穆侯曾孙也曲沃桓叔孙也桓叔者始封曲沃武公庄伯子也自桓叔初封曲沃以至武公灭晋也凡六十七岁而卒代晋为诸侯武公代晋二岁卒与曲沃通年即位凡三十九年而卒子献公诡诸立献公元年周惠王弟穨攻惠王惠王出奔居郑之栎邑五年伐骊戎得骊姬【韦昭曰西戎之别在骊山也】骊姬弟俱爱幸之八年士蒍说公【贾逵曰士蒍晋大夫】曰故晋之羣公子多不诛乱且起乃使尽杀诸公子而城聚都之【贾逵曰聚晋邑】命曰绛始都绛九年晋羣公子既亡奔虢虢以其故再伐晋弗克十年晋欲伐虢士蒍曰且待其乱十二年骊姬生奚齐献公有意废太子乃曰曲沃吾先祖宗庙所在而蒲边秦屈边翟【韦昭曰蒲今蒲坂屈北屈皆在河东杜预曰蒲今平阳蒲子县是也】不使诸子居之我惧焉于是使太子申生居曲沃公子重耳居蒲公子夷吾居屈献公与骊姬子奚齐居绛晋国以此知太子不立也太子申生其母齐桓公女也曰齐姜早死申生同母女弟为秦穆公夫人重耳母翟之狐氏女也夷吾母重耳母女弟也献公子八人而太子申生重耳夷吾皆有贤行及得骊姬乃逺此三子十六年晋献公作二军【左曰王使虢公命曲沃伯以一军为晋侯今始为一军】公将上军太子申生将下军赵夙御戎毕万为右伐灭霍灭魏灭耿【服防曰三国皆姬姓魏在晋之蒲坂河东也杜预曰平阳皮氏县东南有耿乡永安县东北有霍太山也】还为太子城曲沃赐赵夙耿赐毕万魏以为大夫士蒍曰太子不得立矣分之都城【服防曰臣有先君之主曰都】而位以卿【贾逵曰谓将下军】先为之极【服防曰言其禄位极尽于此】又安得立不如逃之无使罪至为吴太伯不亦可乎【王肃曰太伯知天命在王季奔旲不反】犹有令名【王肃曰虽去犹可有令名何与其坐而及祸也】太子不従卜偃曰毕万之后必大【贾逵曰卜偃晋掌卜大夫郭偃】万盈数也魏大名也【服防曰数从一至万为满魏喻巍巍高大也】以是始赏天开之矣【服防曰以魏赏毕万是为天开其福】天子曰兆民诸侯曰万民令名之大以从盈数其必有众【杜预曰以魏从万有众多之象】初毕万卜仕于晋国遇屯之比【贾逵曰震下坎上屯坤下坎上比屯初九变之比】辛廖占之曰吉【贾逵曰辛廖晋大夫】屯固比入吉孰大焉【杜预曰屯险难也所以为坚固比亲密所以得入】其后必蕃昌十七年晋侯使太子申生伐东山【贾逵曰东山赤狄别种】里克谏献公【贾逵曰里克晋卿里季也】曰太子奉冢祀社稷之粢盛以朝夕视君膳者也【服防曰厨膳饮食】故曰冢子君行则守有守则从【服防曰有代太子守则従之】从曰抚军【杜防曰助君抚循军士】守曰监国古之制也夫率师専行谋也【杜预曰率师者必専谋军亊】誓军旅【杜预曰宣号令】君与国政之所图也【贾逵曰国政正卿也】非太子之事也师在制命而已【杜预曰命将军所制】禀命则不威专命则不孝故君之嗣适不可以帅师君失其官【杜预曰太子统师是失其官】率师不威将安用之【杜预曰専命则不孝是为师必不威也】公曰寡人有子未知其太子谁立里克不对而退见太子太子曰吾其废乎里克曰太子勉之教以军旅【贾逵曰将下军】不共是惧何故废乎且子惧不孝毋惧不得立【服防曰不得立已】修已而不责人则免于难太子帅师公衣之偏衣【服防曰偏裻之衣偏异色駮不纯裻在中左右异故曰偏衣杜预曰偏衣左右异色其半似公服韦昭曰偏半也分身之半以授太子】佩之金玦【服防曰以金为玦也韦昭曰金玦兵要也】里克谢病不从太子遂伐东山十九年献公曰始吾先君庄伯武公之诛晋乱而虢常助晋伐我又匿晋亡公子果为乱弗诛后遗子孙忧乃使荀息以屈产之乗【何休曰屈产出名马之地乗备驷也】假道于虞虞假道遂伐虢【贾逵曰虞在晋南虢在虞南】取其下阳以归【服防曰下夏阳虢邑在太阳东北三十里谷梁传曰下阳虞虢之塞邑】献公私谓骊姬曰吾欲废太子以奚齐代之骊姬泣曰太子之立诸侯皆已知之而数将兵百姓附之奈何以贱妾之故废适立庶君必行之妾自杀也骊姬详誉太子而阴令人谮恶太子而欲立其子二十一年骊姬谓太子曰君梦见齐姜太子速祭曲沃【服防曰齐姜庙所在】归厘于君太子于是祭其母齐姜于曲沃上其荐胙于献公献公时出猎置胙于宫中骊姬使人置毒药胙中居二日献公从猎来还宰人上胙献公献公欲飨之骊姬从旁止之曰胙所従来逺宜试之祭地地坟【韦昭曰将饮先祭示有先也坟起也】与犬犬死与小臣小臣死【韦昭曰小臣宦名掌阴事今阉士也】骊姬泣曰太子何忍也其父而欲弑代之况他人乎且君老矣旦暮之人曾不能待而欲弑之谓献公曰太子所以然者不过以妾及奚齐之故妾愿子母辟之他国若早自杀毋徒使母子为太子所鱼肉也始君欲废之妾犹恨之至于今妾殊自失于此太子闻之奔新城【韦昭曰新城曲沃也新为太子城】献公怒乃诛其傅杜原款或谓太子曰为此药者乃骊姬也太子何不自辞明之太子曰吾君老矣非骊姬寝不安食不甘即辞之君且怒之不可或谓太子曰可奔他国太子曰被此恶名以出人谁内我我自杀耳十一月戊申申生自杀于新城此时重耳夷吾来朝人或告骊姬曰二公子怨骊姬谮杀太子骊姬恐因谮二公子申生之药胙二公子知之二子闻之恐重耳走蒲夷吾走屈保其城自备守初献公使士蒍为二公子筑蒲屈城弗就夷吾以告公公怒士蒍士蒍谢曰边城少冦安用之退而歌曰狐裘防茸一国三公吾谁适从【服防曰防茸以言乱貎三公言君与二公子将敌故不知所从】　卒就城及申生死二子亦归保其城二十二年献公怒二子不辞而去果有谋矣乃使兵伐蒲蒲人之宦者勃鞮命重耳促自杀重耳逾垣宦者追斩其衣袪【服防曰袪袂也】重耳遂奔翟使人伐屈屈城守不可下是嵗也晋复假道于虞以伐虢虞之大夫宫之奇谏虞君曰晋不可假道也是且灭虞虞君曰晋我同姓不宜伐我宫之奇曰太伯虞仲太王之子也太伯亡去是以不嗣虢仲虢叔王季之子也为文王卿士其记勲在王室蔵于盟府【杜预曰盟府司盟之官也】将虢是灭何爱于虞且虞之亲能亲于桓庄之族乎桓庄之族何罪尽灭之虞之与虢唇之与齿唇亡则齿寒虞公不听遂许晋宫之奇以其族去虞其冬晋灭虢虢公丑奔周【皇览曰虢公冢在河内温县郭东济水南大冢是也其城南有虢公台】还袭灭虞虏虞公并其大夫井伯百里奚以媵秦穆公【杜预曰穆姬献公女送女曰媵以屈辱之】而修虞祀【服防曰虞所祭祀命祀也】荀息牵曩所遗虞屈产之乗马奉之献公献公笑曰马则吾马齿亦老矣【公羊传曰盖戏之也何休曰以马嵗戏喻荀息之年老也】二十三年献公遂发贾华等伐屈【贾逵曰贾华晋右行大夫】屈溃夷吾将奔翟冀芮曰不可【韦昭曰冀芮晋大夫】重耳已在矣今往晋必移兵伐翟翟畏晋祸且及不如走梁梁近于秦秦彊吾君百嵗后可以求入焉遂奔梁二十五年晋伐翟翟以重耳故亦击晋于齧桑【左传作采桑服防曰翟地】晋兵解而去当此时晋彊西有河西与秦接境北边翟东至河内骊姬弟生悼子二十六年夏齐桓公大会诸侯于葵邱晋献公病行后未至逢周之宰孔宰孔曰齐桓公益骄不务德而务逺略诸侯弗平君第毋会毋如晋何献公亦病复还归病甚乃谓荀息曰吾以奚齐为后年少诸大臣不服恐乱起子能立之乎荀息曰能献公曰何以为验对曰使死者复生生者不慙为之验于是遂属奚齐于荀息荀息为相主国政秋九月献公卒里克邳郑欲内重耳以三公子之徒作乱【贾逵曰邳郑晋大夫三公子申生重耳夷吾】谓荀息曰三怨将起秦晋辅之子将何如荀息曰吾不可负先君言十月里克杀奚齐于丧次献公未葬也荀息将死之或曰不如立奚齐弟悼子而傅之荀息立悼子而葬献公十一月里克弑悼子于朝【列女传曰鞭杀骊姬于市】荀息死之君子曰诗所谓白珪之玷犹可磨也斯言之玷不可为也【杜预曰诗大雅言此言之缺难治甚于白珪】其荀息之谓乎不负其言初献公将伐骊戎卜曰齿牙为祸【韦昭曰齿牙谓兆端左右衅拆有似齿牙中有縦画以象谗言之为害也】及破骊戎获骊姬爱之竟以乱晋里克等已杀奚齐悼子使人迎公子重耳于翟欲立之重耳谢曰负父之命出奔父死不得修人子之礼侍丧重耳何敢入大夫其更立他子还报里克里克使迎夷吾于梁夷吾欲往吕省郤芮曰内犹有公子可立者而外求难信计非之秦辅彊国之威以入恐危乃使郤芮赂秦约曰即得入请以晋河西之地与秦乃遗里克书曰诚得立请遂封子于汾阳之邑【贾逵曰汾水名汾阳晋地也】秦缪公乃发兵送夷吾于晋齐桓公闻晋内乱亦率诸候如晋秦兵与夷吾亦至晋齐乃使隰朋会秦俱入夷吾立为晋君是为惠公齐桓公至晋之髙梁而还归惠公夷吾元年使邳郑谢秦曰始夷吾以河西地许君今幸得入立大臣曰地者先君之地君亡在外何以得擅许秦者寡人争之弗能得故谢秦亦不与里克汾阳邑而夺之权四月周襄王使周公忌父【贾逵曰周卿士】会齐秦大夫共礼晋惠公惠公以重耳在外畏里克为变赐里克死谓曰微里子寡人不得立虽然子亦杀二君一大夫【服防曰奚齐悼子荀息也】为子君者不亦难乎里克对曰不有所废君何以兴欲诛之其无辞乎乃言为此臣闻命矣遂伏劒而死于是邳郑使谢秦未还故不及难晋君改葬恭太子申生【韦昭曰献公时申生葬不如礼故改葬之】秋狐突之下国【服防曰晋所灭国以为下邑一曰曲沃有宗庙故谓之下在绛下故曰下国也】遇申生申生与载而告之【杜预曰忽如梦而相见狐突本为申生御故复使登车】曰夷吾无礼余得请于帝【服防曰帝天帝请罚有罪】将以晋与秦秦将祀余狐突对曰臣闻神不食非其宗君其祀毋乃絶乎君其图之申生曰诺吾将复请帝后十日【左传曰七日】新城西偏将有巫者见我焉【杜预曰将因巫以见】许之遂不见【杜预曰狐突许其言申生之象亦没】及期而往复见申生告之曰帝许罚有罪矣弊于韩【贾逵曰弊败也韩晋韩原】儿乃謡曰恭太子更葬矣后十四年晋亦不昌昌乃在兄邳郑使秦闻里克诛乃说秦缪公曰吕省郤称冀芮实为不从【杜预曰三子晋大夫不从不与秦赂也】若重赂与谋出晋君入重耳事必就秦缪公许之使人与归报晋厚赂三子三子曰币厚言甘此必邳郑卖我于秦遂杀邳郑及里克邳郑之党七舆大夫【韦昭曰七舆申生下军之众大夫也杜预曰侯伯七命副车七乗】邳郑子豹奔秦言伐晋缪公弗听惠公之立倍秦地及里克诛七舆大夫国人不附二年周使召公过【韦昭曰召武公为王卿士】礼晋惠公惠公礼倨召公讥之四年晋饥乞籴于秦缪公问百里奚【服防曰秦大夫】百里奚曰天菑流行国家代有救菑恤邻国之道也与之邳郑子豹曰伐之缪公曰其君是恶其民何罪卒与粟自雍属绛五年秦饥请籴于晋晋君谋之庆郑曰【杜预曰庆郑晋大夫】以秦得立已而倍其地约晋饥而秦贷我今秦饥请籴与之何疑而谋之虢射曰【服防曰虢射惠公舅】往年天以晋赐秦秦弗知取而贷我今天以秦赐晋晋其可以逆天乎遂伐之惠公用虢射谋不与秦粟而发兵且伐秦秦大怒亦发兵伐晋六年春秦缪公将兵伐晋晋惠公谓庆郑曰秦师深矣【韦昭曰深入境一曰深尤重】奈何郑曰秦内君君倍其赂晋饥秦输粟秦饥而晋倍之乃欲因其饥伐之其深不亦宜乎晋卜御右庆郑皆吉公曰郑不孙【服防曰孙顺】乃更令步阳御戎家仆徒为右【服虔曰二子晋大夫也】进兵九月壬戌秦缪公晋惠公合战韩原惠公马鸷不行秦兵至公窘召庆郑为御郑曰不用卜败不亦当乎遂去更令梁繇靡御虢射为右辂秦缪公【服防曰辂迎也】缪公壮士冒败晋军晋军败遂失秦缪公反获晋公以归秦将以祀上帝缪君姊为缪公夫人衰绖涕泣公曰得晋侯将以为乐今乃如此且吾闻箕子见唐叔之初封曰其后必当大矣晋庸可灭乎乃与晋侯盟王城【杜预曰冯翊临晋县东有王城】而许之归晋侯亦使吕省等报国人曰孤虽得归毋面目见社稷卜日立子圉晋人闻之皆哭秦缪公闻吕省晋国和乎对曰不和小人惧失君亡亲不惮立子圉曰必报讐宁事戎狄其君子则爱君而知罪以待秦命曰必报德有此二故不和于是秦缪公更舍晋惠公餽之七牢十一月归晋侯晋侯至国诛庆郑修政教谋曰重耳在外诸侯多利内之欲使人杀重耳于狄重耳闻之如齐八年使太子圉质秦初惠公亡在梁梁伯以其女妻之生一男一女梁伯卜之男为人臣女为人妾故名男为圉女为妾【服防曰圉人掌养马臣之贱者不聘曰妾】十年秦灭梁梁伯好土功治城沟【贾逵曰沟堑也】民力罢怨其众数相惊曰秦防至民恐惑秦竟灭之十三年晋惠公病内有数子太子圉曰吾母家在梁梁今秦灭之我外轻于秦而内无援于国君即不起病大夫轻更立他公子乃谋与其妻俱亡归秦女曰子一国太子辱在此秦使婢子侍【服防曰曲礼曰世妇以下自称婢子婢子妇人之卑称】以固子之心子亡矣我不从子亦不敢言子圉遂亡归晋十四年九月惠公卒太子圉立是为怀公子圉之亡秦怨之乃求公子重耳欲内之子圉之立畏秦之伐也乃令国中诸从重耳亡者与期期尽不到者尽灭其家狐突之子毛及偃从重耳在秦弗肯召怀公怒囚狐突突曰臣子事重耳有年数矣今召之是教之反君也何以教之怀公卒杀狐突秦缪公乃发兵送内重耳使人告栾郤之党为内应杀懐公于高梁入重耳重耳立是为文公晋文公重耳晋献公之子也自少好士年十七有贤士五人曰赵衰狐偃咎犯文公舅也贾佗先轸魏武子自献公为太子时重耳固已成人矣献公即位重耳年二十一献公十三年以骊姬故重耳备蒲城守秦献公二十一年献公杀太子申生骊姬谗之恐不辞献公而守蒲城献公二十二年献公使宦者履鞮趣杀重耳重耳逾垣宦者遂斩其衣袪重耳遂奔狄狄其母国也是时重耳年四十三从此五士其余不名者数十人至狄狄伐咎如【贾逵曰赤狄之别隗姓】得二女以长女妻重耳生伯儵叔刘以少女妻赵衰生盾居狄五岁而晋献公卒里克己杀奚齐悼子乃使人迎欲立重耳重耳畏杀因固谢不敢入已而晋更迎其弟夷吾立之是为惠公惠公七年畏重耳乃使宦者履鞮与壮士欲杀重耳重耳闻之乃谋赵衰等曰始吾奔狄非以为可用兴以近易通故且休足休足久矣固愿徙之大国夫齐桓公好善志在霸王收恤诸侯今闻管仲隰朋死此亦得贤佐盍往乎于是遂行重耳谓其妻曰待我二十五年不来乃嫁其妻笑曰犂二十五年吾冡上柏大矣虽然妾待子重耳居狄凡十二年而去过卫卫文公不礼去过五鹿【贾逵曰卫地杜预曰今卫县西北有地名五鹿平阳元城县东亦有五鹿】饥而从野人乞食野人盛土器中进之重耳怒赵衰曰土者有上也君其拜受之至齐齐桓公厚礼而以宗女妻之有马二十乘重耳安之重耳至齐二岁而桓公卒会竖刁等为内乱齐孝公之立诸侯兵数至留齐凡五岁重耳爱齐女毋去心赵衰咎犯乃于桑下谋行齐女侍者在桑上闻之以告其主其主乃杀侍者【服防曰惧孝公怒故杀之以灭口】劝重耳趣行重耳曰人生安乐孰知其他必死于此【徐广曰一云人生一世必死于此】不能去齐女曰子一国公子穷而来此数士者以子为命子不疾反国报劳臣而怀女德窃为子羞之且不求何时得功乃与赵衰等谋醉重耳载以行行逺而觉重耳大怒引戈欲杀咎犯咎犯曰杀臣成子偃之愿也重耳曰事不成我食舅氏之肉咎犯曰事不成犯肉腥臊何足食乃止遂行过曹曹共公不礼欲观重耳骈脇曹大夫厘负羁曰晋公子贤又同姓穷来过我奈何不礼共公不从其谋负羁乃私遗重耳食置璧其下重耳受其食还其璧去过宋宋襄公新困兵于楚伤于闻重耳贤乃以国礼礼于重耳宋司马公孙固善于咎犯曰宋小国新困不足以求入更之大国乃去过郑郑文公弗礼郑叔詹谏其君曰晋公子贤而其从者皆国相且又同姓郑之出自厉王而晋之出自武王郑君曰诸侯亡公子过此者众安可尽礼叔瞻曰君不礼不如杀之且后为国患郑君不听重耳去之楚楚成王以适诸侯礼待之重耳谢不敢当赵衰曰子亡在外十余年小国轻子况大国乎今楚大国而固遇子子其毋让此天开子也遂以客礼见之成王厚遇重耳重耳甚卑成王曰子即反国何以报寡人重耳曰羽毛齿角玉帛君王所余未知所以报王曰虽然何以报不谷重耳曰即不得已与君王以兵车防平原广泽请辟王三舍【贾逵曰司马法从遯不过三舍三舍九十里也】楚将子玉怒曰王遇晋公子至厚今重耳言不孙请杀之武王曰晋公子贤而困于外久从者皆国器此天所置庸可杀乎且言何以易之居楚数月而晋太子圉亡秦秦怨之闻重耳在楚乃召之成王曰楚逺更数国乃至晋秦晋接境秦君贤子其勉行厚送重耳重耳至秦缪公以宗女五人妻重耳故子圉妻与往重耳不欲受司空季子【服防曰胥臣臼季也】曰其国且伐况其故妻乎且受以结秦亲而求入子乃拘小礼忘大丑乎遂受缪公大欢与重耳饮赵衰歌黍苗诗【韦昭曰诗云芃芃黍苗隂雨膏之】缪公曰知子欲急反国矣赵衰与重耳下再拜曰孤臣之仰君如百谷之望时雨是时晋惠公十四年秋惠公以九月卒子圉立十一月葬惠公十二月晋国大夫栾郤等闻重耳在秦皆隂来劝重耳赵衰等反国为内应甚众于是秦缪公乃发兵与重耳归晋晋闻秦兵来亦发兵拒之然皆隂知公子重耳入也唯惠公之故贵臣吕郤之属不欲立重耳重耳出亡凡十九岁而得入时年六十二矣晋人多附焉文公元年春秦送重耳至河咎犯曰臣从君周旋天下过亦多矣臣犹知之况于君乎请从此去矣重耳曰若反国所不与子犯共者河伯视之乃投璧河中以与子犯盟是时介子推从在船中乃笑曰天实开公子而子犯以为已功而要市于君固足羞也吾不忍与同位乃自隐渡河秦兵围令狐晋军于庐柳【韦昭曰庐柳晋地也】二月辛丑咎犯与秦晋大夫盟于郇【杜预曰解县西北有郇城】壬寅重耳入于晋师丙午入于曲沃丁未朝于武宫【贾逵曰文公之祖武公庙也】即位为晋君是为文公羣臣皆往怀公圉奔高梁戊申使人杀怀公怀公故大臣吕省郤芮本不附文公文公立恐诛乃欲与其徒谋烧公宫杀文公文公不知始尝欲杀文公宦者履鞮知其谋欲以告文公解前罪求见文公文公不见使人让曰蒲城之事女斩予袪其后我从狄君猎女为惠公来求我我惠公与女期三日至而女一日至何速也女其念之宦者曰臣刀锯之余不敢以二心事君倍主故得罪于君君已反国其毋蒲翟乎且管仲射钩桓公以霸今刑余之人以事告而君不见祸又且及矣于是见之遂以吕郤等告文公文公欲召吕郤吕郤等党多文公恐初入国国人卖已乃为微行会秦缪公于王城国人莫知三月己丑吕郤等果反焚公宫不得文公文公之卫徒与战吕郤等引兵欲奔秦缪公诱吕郤等杀之河上晋国复而文公得归夏迎夫人于秦秦所与文公妻者卒为夫人秦送三千人为卫以备晋乱文公修政施惠百姓赏从亡者及功臣大者封邑小者尊爵未尽行赏周襄王以弟带难出居郑地来告急晋晋初定欲发兵恐他乱起是以赏从亡未至隐者介子推推亦不言禄禄亦不及推曰献公子九人唯君在矣惠怀无亲外内弃之天未絶晋必将有主主晋祀者非君而谁天实开之二三子以为已力不亦诬乎窃人之财犹曰是盗况贪天之功以为已力乎下冒其罪上赏其奸上下相防【服防曰蒙欺也】难与处矣其母曰盍亦求之以死谁怼推曰尤而效之罪有甚焉且出怨言不食其禄母曰亦使知之若何对曰言身之文也身欲隐安用文之文之是求显也其母曰能如此乎与女偕隐至死不复见介子推从者怜之乃悬书宫门曰龙欲上天五蛇为辅龙已升云四蛇各入其宇一蛇独怨终不见处所文公出见其书曰此介子推也吾方忧王室未图其功使人召之则亡遂求所在闻其入绵上山中【贾逵曰绵上晋地杜预曰西河介休县南有地名绵上】于是文公环绵上山中而封之以为介推田【徐广曰一作国】号曰介山以记吾过且旌善人【贾逵曰旌表也】从亡贱臣壶叔曰君三行赏赏不及臣敢请罪文公报曰夫导我以仁义防我以德惠此受上赏辅我以行卒以成立此受次赏矢石之难汗马之劳此复受次赏若以力事我而无补吾缺者此受次赏三赏之后故且及子晋人闻之皆说二年春秦军河上将入王赵衰曰求霸莫如入王尊周周晋同姓晋不先入王后秦入之毋以令于天下方今尊王晋之资也三月甲辰晋乃发兵至阳樊【服防曰阳樊周地阳邑名也樊仲山之所居故曰阳樊】围温入襄王于周四月杀王弟带周襄王赐晋河内阳樊之地四年楚成王及诸侯围宋宋公孙固如晋告急先轸曰报施定霸于今在矣【杜预曰报宋赠马之施】狐偃曰楚新得曹而初防于卫若伐曹卫楚必救之则宋免矣于是晋作三军【王肃曰始复成国之礼半周军也】赵衰举郤縠将中军郤臻佐之使狐偃将上军狐毛佐之命赵衰为卿栾枝将下军【贾逵曰栾枝栾宾之孙】先轸佐之荀林父御戎魏犨为右往伐冬十二月晋兵先下山东而以原封赵衰【杜预曰河内泌水县西北有原城】五年春晋文公欲伐曹假道于卫卫人弗许还自河南度侵曹伐衞正月取五鹿二月晋侯齐侯盟于敛盂【杜预曰卫地也】卫侯请盟晋晋人不许卫侯欲与楚国人不欲故出其君以说晋卫侯居襄牛【服防曰卫地也】公子买守卫楚救卫不卒【徐广曰一作胜】晋侯围曹三月丙午晋师入曹数之以其不用厘负羁言而用美女乗轩者三百人也令军毋入僖负羁宗家以报德楚围宋宋复告急晋文公欲救则攻楚为楚尝有德不欲伐也欲释宋宋又尝有德于晋患之先轸曰执曹伯分曹卫地以与宋楚急曹卫其势宜释宋于是文公从之而楚成王乃引兵归楚将子玉曰王遇晋至厚今知楚急曹卫而故伐之是轻王王曰晋侯在外十九年困日久矣果得反国险阨尽知之能用其民天之所开不可当子玉请曰非敢必有功愿以间执谗慝之口也【服防曰子玉非敢求有大功但欲执蒍贾谗慝之口谓子玉过三百乗不能入也杜预曰执犹塞也】楚王怒少与之兵于是子玉使宛春告晋【贾逵曰宛春楚大夫】请复卫侯而封曹臣亦释宋咎犯曰子玉无礼矣君取一臣取二勿许【韦昭曰君文公也臣子玉也一谓释宋围二谓复曹卫】先轸曰定人之谓礼楚一言定三国子一言而亡之我则毋礼不许楚是弃宋也不如私许曹卫以诱之执宛春以怒楚【韦昭曰怒楚令必战】既战而后图之【杜预曰须胜负决乃定许】晋侯乃囚宛春于卫且私许复曹卫曹卫告絶于楚楚得臣怒【得臣即子玉】击晋师晋师退军吏曰为何退文公曰昔我楚约退三舍可倍乎楚师欲去得臣不肯四月戊辰宋公齐将秦将与晋侯次城濮【贾逵曰卫地也】己巳与楚兵合战楚兵败得臣收余兵去甲午晋师还至衡雍【杜预曰衡雍郑地今荥阳卷县也】作王宫于践土【服防曰既败楚师襄王自往临践土赐命晋侯晋侯闻而为之作宫】初郑助楚楚败惧使人请盟晋侯晋侯与郑伯盟五月丁未献楚俘于周驷介百乘徒兵千【服防曰驷介驷马被甲也徒兵步卒也】天子使王子虎命晋侯为伯【贾逵曰王子虎周大夫】赐大辂彤弓矢百玈弓矢千【贾逵曰大辂金辂彤弓赤玈弓黑也诸侯赐弓矢然后征伐】秬鬯一卣珪瓒【贾逵曰秬黑黍鬯香酒也所以降神卣器名诸侯赐珪瓉然后为鬯】虎贲三百人【贾逵曰天子卒曰虎贲】晋侯三辞然后稽首受之【贾逵曰稽首首至地】周作晋文侯命王若曰父义和【孔安国曰同姓故称曰父马融曰王顺曰父能以义和我诸侯】丕显文武能慎眀德【孔安国曰文王武王能详慎显用明德】昭登于上布闻在下【马融曰昭明也上谓天下谓地】维时上帝集厥命于文武【孔安国曰惟以是故集成其王命德流子孙】恤朕身继予一人永其在位【孔安国曰当忧念我身则我一人长安在位】于是晋文公称伯癸亥王子虎盟诸侯于王庭【服防曰王庭践土也】晋焚楚军火数日不息文公叹左右曰胜楚而君犹忧文公曰吾闻能战胜安者唯圣人是以惧且子玉犹在庸可喜乎子玉之败而归楚成王怒其不用其言贪与晋战让责子玉子玉自杀晋文公曰我击其外楚诛其内内外相应于是乃喜六月晋人复入卫侯壬午晋侯渡河北归国行赏狐偃为首或曰城濮之事先轸之谋文公曰城濮之事偃说我毋失信先轸曰军事胜为右吾用之以胜然此一时之说偃言万世之功奈何以一时之利而加万世功乎是以先之冬晋侯会诸侯于温欲率之朝周力未能恐其有畔者乃使人言天王狩于河阳壬申遂率诸侯朝王于践土孔子读史记至文公曰诸侯无召王王狩河阳者春秋讳之也丁丑诸侯围许曹伯臣或说晋侯曰齐桓公合诸侯而国异姓今君为会而灭同姓曹叔振铎之后晋唐叔之后合诸侯而灭兄弟非礼晋侯说复曹伯于是晋始作三行【服防曰辟天子六军故谓之三行】荀林父将中行先縠将右行先蔑将左行【杜预曰三行无佐疑大夫帅也】七年晋文公秦穆公共围郑以其无礼于文公亡过时及城濮时郑助楚也围郑欲得叔瞻叔瞻闻之自杀郑持叔瞻告晋晋曰必得郑君而甘心焉郑恐乃间令使谓秦穆公曰亡郑厚晋于晋得矣而秦未为利君何不解郑得为东道交秦伯说罢兵晋亦罢兵九年冬晋文公卒子襄公欢立是嵗郑伯亦卒郑人或卖其国于秦秦穆公发兵往袭郑十二月秦兵过我郊襄公元年春秦师过周无礼王孙满讥之兵至滑郑贾人高将市于周遇之以十二牛劳秦师秦师惊而还灭滑而去晋先轸曰秦伯不用蹇叔反其众心此可击栾枝曰未报先君施于秦击之不可先轸曰秦侮吾孤伐吾同姓何德之报遂击之襄公墨衰绖【贾逵曰墨变凶杜预曰以凶服从戎故墨之】四月败秦师于殽虏秦三将孟明视西乞秫白乙丙以归遂墨以葬文公【服防曰非礼也杜预曰记礼所由变也】文公夫人秦女谓襄公曰秦欲得其三将戮之公许遣之先轸闻之谓襄公曰患生矣轸乃追秦将秦将渡河已在船中顿首谢卒不反后三年秦果使孟明伐晋报殽之败取晋汪以归四年秦缪公大兴兵伐我渡河取王官封殽尸而去晋恐不敢出遂城守五年晋伐秦取新城【服防曰秦邑新所作城也】报王官役也六年赵衰成子栾贞子咎季子犯霍伯皆卒【贾逵曰栾贞子栾枝也霍伯先且居也】赵盾代赵衰执政七年八月襄公卒太子夷臯少晋人以难故【服防曰晋国数有患难】欲立长君赵盾曰立襄公弟雍好善而长先君爱之且近于秦秦故好也立善则固事长则顺奉爱则孝结旧好则安贾季曰不如其弟乐辰嬴嬖于二君【服防曰辰嬴怀嬴也二君怀公文公】立其子民必安之赵盾曰长嬴贱班在九人下【服防曰班次也】其子何震之有【贾逵曰震威也】且为二君嬖淫也为先君子不能求大而出在小国僻也母淫子僻无威陈小而逺无援将何可乎使士会如秦迎公子雍贾季亦使人召公子乐于陈赵盾废贾季以其杀阳处父【案左传曰此时贾他为太师阳处父为太傅】十月葬襄公十一月贾季奔翟是嵗秦缪公亦卒灵公元年四月秦康公曰昔文公之入也无卫故有吕郤之患乃多与公子雍卫太子母缪嬴日夜抱太子以号泣于朝曰先君何罪其嗣亦何罪舍适而外求君将安置此【服防曰此太子】出朝则抱以适赵盾所顿首曰先君奉此子而属之子曰此子材吾受其赐不材吾怨子【王肃曰怨其教导不至】今君卒言犹在耳【杜预曰在宣子之耳】而弃之若何赵盾与诸大夫皆患穆嬴且畏诛乃背所迎而立太子夷臯是为灵公发兵以距秦送公子雍者赵盾为将往击秦败之令狐先蔑随会亡奔秦秋齐宋卫郑曹许君皆会赵盾盟于扈【杜预曰郑地荥阳卷县西北有扈亭】以灵公初立故也四年伐秦取少梁秦亦取晋之郩【徐广曰年表曰北徴也】六年秦康公伐晋取羁马晋侯怒使赵盾赵穿郤缺击秦大战河曲赵穿最有功七年晋六卿患随会之在秦常为晋乱乃详令魏夀余反晋降秦秦使随会之魏因执会以归晋八年周顷王崩公卿争权故不赴晋使赵盾以车八百乘平周乱而立匡王是年楚庄王初即位十二年齐人弑其君懿公十四年灵公壮侈厚敛以雕墙【贾逵曰雕画也】从台上弹人观其避丸也宰夫胹熊蟠不熟【服防曰蹯熊掌其肉难熟】灵公怒杀宰夫使妇人持其尸出弃之过朝赵盾随会前数谏不听已又见死人手二人前谏随会先谏不听灵公患之使鉏麑刺赵盾【贾逵曰鉏麑晋力士】盾闺门开居处节鉏麑退叹曰杀忠臣弃君命罪一也遂触树而死【杜预曰赵盾庭树也】初盾尝田首山【徐广曰蒲坂县有雷首山】见桑下有饿人饿人示眯明也盾与之食食其半问其故曰宦三年【服防曰宦官学仕也】未知母之存不愿遗母盾义之益与之饭肉已而为晋宰夫赵盾弗复知也九月晋灵公饮赵盾酒伏甲将攻盾公宰示眯明知之恐盾醉不能起而进曰君赐臣觞三行可以罢欲以去赵盾令先母及难盾既去灵公伏士未会先纵齧狗名敖【何休曰犬四尺曰敖】明为盾杀狗盾曰弃人用狗虽猛何为然不知明之为隂德也已而灵公纵伏士出逐赵盾示眯明反击灵公之伏士伏士不能进而竟脱盾盾问其故曰我桑下饿人问其名弗告【服防曰不望报】明亦因亡去盾遂奔未出晋境乙丑盾昆弟将军赵穿袭杀灵公于桃园【虞翻曰园名也】而迎赵盾赵盾素贵得民和灵公少侈民不附故为弑易盾复位晋太史董狐书曰赵盾弑其君以视于朝盾曰弑者赵穿我无罪太史曰子为正卿而亡不出境反不诛国乱非子而谁孔子闻之曰董狐古之良史也书法不隐【杜预曰不隐盾之罪】宣子良大夫也为法受恶【服防曰闻义则服杜预曰善其为法受屈也】惜也出疆乃免【杜预曰越境则君臣之义絶可以不讨贼也】赵盾使赵穿迎襄公弟黑臀于周而立之是为成公成公者文公少子其母周女也壬申朝于武宫成公元年赐赵氏为公族【服防曰公族大夫也】伐郑郑倍晋故也三年郑伯初立附晋而弃楚楚怒伐郑晋往救之六年伐秦虏秦将赤七年成公与楚庄王争彊会诸侯于扈陈畏楚不会晋使中行桓子伐陈因救郑与楚战败楚师是年成公卒子景公据立景公元年春陈大夫夏征舒弑其君灵公二年楚庄王伐陈诛征舒三年楚庄王围郑郑告急晋晋使荀林父将中军随会将上军赵朔将下军郤克栾书先縠韩厥巩朔佐之六月至河闻楚已服郑郑伯肉袒与盟而去荀林父欲还先縠曰凡来救郑不至不可将率离心卒度河楚已服郑欲饮马于河为名而去楚与晋军大战郑新附楚畏之反助楚攻晋晋军败走河争度船中人指甚众楚虏我将智防归而林父曰臣为督将军败当诛请死景公欲许之随会曰昔文公之与楚战城濮成王归杀子玉而文公乃喜今楚已败我师又诛其将是助楚杀仇也乃止四年先縠以首计而败晋军河上恐诛乃奔翟与翟谋伐晋晋觉乃族縠縠先轸子也五年伐郑为助楚故也是时楚庄王彊以挫晋兵河上也六年楚伐宋宋来告急晋晋欲救之伯宗谋曰【贾逵曰伯宗晋大夫】楚天方开之不可当乃使解杨绐为救宋【服防曰解杨晋大夫】郑人执与楚楚厚赐使反其言令宋急下解杨绐许之卒致晋君言楚欲杀之或谏乃归解杨七年晋使随会灭赤狄八年使郤克于齐齐景公母从楼上观而笑之所以然者郤克偻而鲁使蹇卫使眇故齐亦令人如之以导客郤克怒归至河上曰不报齐者河伯视之至国请君欲伐齐景公问知其故曰子之怨安足以烦国弗听魏文子请老休辟郤克克执政九年楚庄王卒晋伐齐齐使太子彊为质于晋晋兵罢十一年春齐伐鲁取隆鲁吿急卫卫与鲁皆因郤克告急于晋晋乃使郤克栾书韩厥以兵车八百乘与鲁卫共伐齐夏与顷公战于鞌伤困顷公顷公乃与其右易位下取饮以得脱去齐师败走晋追北至齐顷公献宝器以求平不听郤克曰必得萧桐侄子为质齐使曰萧桐侄子顷公母顷公母犹晋君母奈何必得之不义请复战晋乃许与平而去楚申公巫臣盗夏姬以奔晋晋以巫臣为邢大夫【贾逵曰邢晋邑】十二年冬齐顷公如晋欲上尊晋景公为王景公让不敢晋始作六卿【贾逵曰初作六卿僭王也】韩厥巩朔赵穿荀骓赵括赵旃皆为卿智防自楚归十三年鲁成公朝晋晋弗敬鲁怒去倍晋晋伐郑取汜十四年梁山崩【公羊传曰梁山河上山杜预曰在冯翊夏阳北也】问伯宗伯宗以为不足怪也【徐广曰年表曰伯宗隠其人用其言】十六年楚将子反怨巫臣灭其族巫臣怒遗子反书曰必令子罢于奔命乃请使吴令其子为吴行人教吴乘车用兵吴晋始通约伐楚十七年诛赵同赵括族灭之韩厥曰赵衰赵盾之功岂可忘乎奈何絶祀乃复令赵庶子武为赵后复与之邑十九年夏景公病立其太子寿曼为君是为厉公后月余景公卒厉公元年初立欲和诸侯与秦桓公夹河而盟归而秦倍盟与翟谋伐晋三年使吕相让秦【贾逵曰吕相晋大夫】因与诸侯伐秦至泾败秦于麻隧虏其将成差五年三郤谗伯宗杀之【贾逵曰三郤郤锜郤犨郤至】伯宗以好直谏得此祸国人以是不附厉公六年春郑倍晋与楚盟晋怒栾书曰不可以当吾世而失诸侯乃发兵厉公自将五月渡河闻楚兵来救范文子请公欲还郤至曰发兵诛逆见彊辟之无以令诸侯遂与战癸巳射中楚共王目楚兵败于鄢【徐广曰一作焉】陵【服防曰鄢陵郑之东南地也】子反收余兵拊循欲复战晋患之共王召子反其侍者竖阳谷进酒子反醉不能见王怒让子反子反死王遂引兵归晋由此威诸侯欲以令天下求霸厉公多外嬖姬归欲尽去羣大夫而立诸姬兄弟宠姬兄曰胥童尝与郤至有怨及栾书又怨郤至不用其计而遂败楚【左传曰栾书欲待楚师退而击之郤至云楚有六间不可失也】乃使人间谢楚楚来诈厉公曰鄢陵之战实至召楚欲作乱内子周立之会与国不俱是以事不成厉公告栾书栾书曰其殆有矣愿公试使人之周【虞翻曰周京师】微考之果使郤至于周栾书又使公子周见郤至郤至不知见卖也厉公验之信然遂怨郤至欲杀之八年厉公猎与姬饮郤至杀豕奉进宦者夺之郤至射杀宦者公怒曰季子欺予【杜预曰公反以为郤至夺豕也】将诛三郤未发也郤锜欲攻公曰我虽死公亦病矣郤至曰信不反君智不害民勇不作乱失此三者谁与我我死耳十二月壬午公令胥童以兵八百人袭攻杀三郤胥童因以劫栾书中行偃于朝曰不杀二子患必及公公曰一旦杀三卿寡人不忍益也对曰人将忍君【杜预曰人谓书偃】公弗听谢栾书等以诛郤氏罪大夫复位二子顿首曰幸甚幸甚公使胥童为卿闰月乙卯厉公游匠骊氏【贾逵曰匠骊氏晋外嬖大夫在翼者】栾书中行偃以其党袭捕厉公囚之杀胥童而使人迎公子周【徐广曰一作纠】于周而立之是为悼公悼公元年正月庚申栾书中行偃弑厉公葬之【左传曰葬之于翼东门之外】以一乘车【杜预曰言不以君礼葬也诸侯葬车七乘】厉公囚六日死死十日庚午智防迎公子周来至绛刑鸡与大夫盟而立之是为悼公辛巳朝武宫二月乙酉即位悼公周者其大父捷晋襄公少子也不得立号为桓叔桓叔最爱桓叔生惠伯谈谈生悼公周周之立年十四矣悼公曰大父父皆不得立而辟难于周客死焉寡人自以疎逺毋几为君今大夫不忘文襄之意而惠立桓叔之后赖宗庙大夫之灵得奉晋祀岂敢不战战乎大夫其亦助寡人于是逐不臣者七人修旧功施德惠收文公入时功臣后秋伐郑郑师败遂至陈三年晋会诸侯悼公问羣臣可用者祁傒举解狐解狐傒之仇复问举其子祁午君子曰祁傒可谓不党矣外举不避仇内举不隠子方会诸侯悼公弟杨干乱行【贾逵曰行陈也】魏绛戮其仆【贾逵曰仆御也】悼公怒或谏公公卒贤绛任之政使和戎戎大亲附十一年悼公曰自吾用魏绛九合诸侯【服防曰九合一谓会于戚二会城棣救陈三会于鄢四会于邢丘五同盟于戏六会于祖七戍郑虎牢八同盟于亳城北九会于萧鱼】和戎翟魏子之力也赐之乐三让乃受之冬秦取我栎十四年晋使六卿率诸侯伐秦度泾大败秦军至棫林而去十五年悼公问治国于师旷师旷曰唯仁义为本冬悼公卒子平公彪立平公元年伐齐齐灵公与战靡下【徐广曰靡一作厯】齐师败走晏婴曰君亦毋勇何不止战遂去晋追遂围临菑尽烧屠其郭中东至胶南至沂齐皆城守晋乃引兵归六年鲁襄公朝晋晋栾逞有罪奔齐八年齐庄公微遣栾逞于曲沃以兵随之齐兵上太行栾逞从曲沃中反袭入绛绛不戒平公欲自杀范献子止公以其徒击逞逞败走曲沃曲沃攻逞逞死遂灭栾氏宗逞者栾书孙也【左传逞作盈】其入绛与魏氏谋齐庄公闻逞败乃还取晋之朝歌去以报临菑之役也十年齐崔杼弑其君庄公晋因齐乱伐败齐于高唐去报太行之役也十四年吴延陵季子来使与赵文子韩宣子魏献子语曰晋国之政卒归此三家矣十九年齐使晏婴如晋与叔向语叔向曰晋季世也公厚赋为台池而不恤政政在私门其可久乎晏子然之二十二年伐燕二十六年平公卒子昭公夷立昭公六年卒六卿强公室卑子顷公去疾立顷公六年周景王崩王子争立晋六卿平王室乱立敬王九年鲁季氏逐其君昭公昭公居干侯十一年卫宋使使请晋纳鲁君季平子私赂范献子献子受之乃谓晋君曰季氏无罪不果入鲁君十二年晋之宗家祁傒孙叔向子相恶于君六卿欲弱公室乃遂以法尽灭其族而分其邑为十县各令其子为大夫晋益弱六卿皆大十四年顷公卒子定公午立定公十一年鲁阳虎奔晋赵鞅简子舍之十二年孔子相鲁十五年赵鞅使邯郸大夫午不信欲杀午午与中行寅范吉射亲攻赵鞅鞅走保晋阳定公围晋阳荀栎韩不信魏侈与范中行为仇乃移兵伐范中行范中行反晋君击之败范中行范中行走朝歌保之韩魏为赵鞅谢晋君乃赦赵鞅复位二十二年晋败范中行氏二子奔齐三十年定公与吴王夫差会黄池争长赵鞅时从卒长吴【徐广曰吴世家说黄池之盟云赵鞅怒将战吴乃长晋定公左氏传云乃先晋人外传云吴公先歃晋公次之】三十一年齐田常弑其君简公而立简公弟骜为平公三十三年孔子卒三十七年定公卒子出公凿立出公十七年【徐广曰年表云出公立十八年或云二十年】智伯与赵韩魏共分范中行地以为邑出公怒告齐鲁欲以伐四卿四卿恐遂反攻出公出公奔齐道死故知伯乃立昭公曾孙骄为晋君是为哀公哀公大父雍晋昭公少子也号为戴子【徐广曰世本作桓子雍注云戴子】戴子生忌忌善知伯早死故知伯欲尽并晋未敢乃立忌子骄为君当是时晋国政皆决智伯晋哀公不得有所制智伯遂有范中行地最彊哀公四年赵襄子韩康子魏桓子共杀知伯尽并其地十八年哀公卒子幽公柳立幽公之时晋畏反朝韩赵魏之君独有绛曲沃余皆入三晋十五年魏文侯初立十八年幽公淫妇人夜窃出邑中盗杀幽公魏文侯以兵诛晋乱立幽公子止是为烈公烈公十九年周威烈王赐赵韩魏皆命为诸侯二十七年烈公卒子孝公颀立孝公九年魏武侯初立袭邯郸不胜而去十七年孝公卒子静公俱酒立是嵗齐威王元年也静公二年魏武侯韩哀侯赵敬侯灭晋后而三分其地静公迁为家人晋絶不祀
　　太史公曰晋文公古所谓明君也亡居外十九年至困约及即位而行赏尚忘介子推况骄主乎灵公既弑其后成景致严至厉太刻大夫惧诛祸作悼公以后日衰六卿专权故君道之御其臣下固不易哉
  </div>
  <div class="pagination">
   <a href="史记集解_page11.html">
    上一页
   </a>
   <span>
    ...
   </span>
   <a href="史记集解_page7.html">
    7
   </a>
   <a href="史记集解_page8.html">
    8
   </a>
   <a href="史记集解_page9.html">
    9
   </a>
   <a href="史记集解_page10.html">
    10
   </a>
   <a href="史记集解_page11.html">
    11
   </a>
   <span class="current-page">
    12
   </span>
   <a href="史记集解_page13.html">
    13
   </a>
   <a href="史记集解_page14.html">
    14
   </a>
   <a href="史记集解_page15.html">
    15
   </a>
   <a href="史记集解_page16.html">
    16
   </a>
   <a href="史记集解_page17.html">
    17
   </a>
   <span>
    ...
   </span>
   <a href="史记集解_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
