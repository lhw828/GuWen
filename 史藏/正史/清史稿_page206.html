<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 206 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 206 页/共 291 页
  </h1>
  <div class="content">
   帅承瀛，字仙舟，湖北黄梅人。嘉庆元年一甲三名进士，授编修，累迁国子监祭酒。先后督广西、山东学政，历太仆寺卿、通政使、副都御史，署仓场侍郎。授礼部侍郎，调工部、吏部。丁母忧，服阕，补原官，调刑部。论劾郎中宝龄婪贿状，仁宗以承瀛到官浃月，釐剔宿弊，予议叙。奉命按山西雁平道福海、陕甘总督先福，罢之。又按山东徐文诰冤狱，得平反，劾承审官吏，降黜有差。
　　十五年，授浙江巡抚。浙盐疲敝，议裁浙江盐政，归巡抚兼理，诏责承瀛整顿，疏言：“浙江运库尚无亏挪，惟多移垫。拟以报存馀价追补，须足额后拨解。至收支数目，务划清纲款，即有急务，不再以内款垫支。每年加价，应许停输。向例洒带盐引，豫占年额，愈积愈多，请并停止，以纾商力。”又酌改章程十事：定盐务官制，裁盐政养廉，革掣规供应，灶课由场徵解，销引先正后馀，引目通融行销，收支力杜弊混，枭私商私并禁，掣验改复两季，甲商酌裁节费，下部议行。浙鹺自此渐有起色。宁波、温、台诸府滨海，土盗出没，令兵船巡缉以遏其外，严诇口岸以防其内，洋面渐安。
　　两江总督孙玉庭上八折收漕之议，廷臣多言其不可，下疆臣覆议。承瀛疏言：“漕弊始由州县浮收，以致帮丁需索，而帮丁沿途用费亦因以渐增。迨帮丁用费愈大，需索愈多，州县迫於帮费，有难循旧例徵收之势，其究耗费归之小民。由此包户侵渔，刁衿挟制，积弊至不可回。八折之议，原以去其太甚，补救目前。无如因弊立法，而弊即因法以生。诚有如廷臣所议，惟严禁官役需索，沿途之规费除，即帮丁之用费省，而州县浮收勒折之弊，亦力绝其萌，庶爱民恤丁两有裨益。”疏上，前议遂寝。清釐仓库亏缺，奏请先就现任各官次第弥补；又以浙西频遭水患，应与江苏合力疏濬，察勘形势，偕孙玉庭等疏陈两省水道原委，实共一流，请专任大员综揽全局：诏韪之。寻去官。后陶澍至江苏，乃先治吴淞江焉。
　　承瀛治浙数年，以廉勤著。陆名扬者，归安乡民，以抗浮收得一乡心，久为官吏所嫉，请兵掩捕，乡民集众抗拒，而名扬逸。巡抚陈若霖遽以入告，遣兵往治，久之名扬始就获。承瀛初至浙，诛名扬，后乃知由於官吏之酿变，深悔之。道光四年，丁父艰，服阕，至京，以目疾久不愈，乃乞归。二十一年，卒於家。优诏轸惜，依总督例加恤，赐其孙远燡举人，寻祀浙江名宦祠。
　　远燡，成道光二十七年进士，官编修。咸丰初，上书言军事。纳赀为道员，奏留江西劝办捐输。七年，总兵李定为粤匪困於东乡，远燡募勇往援。战殁，予骑都尉世职，建专祠，谥文毅。
　　承瀛弟承瀚，嘉庆十年进士，由翰林院检讨历官至副都御史，方正负时誉，名亚於承瀛。殁，祀乡贤。
　　左辅，字仲甫，江苏阳湖人。乾隆五十八年进士，授安徽南陵知县，调霍丘。勤政爱民，坐催科不力免官，嘉庆四年，复之，补合肥，复以缉私役为盐贩殴毙狱坐夺职。寻初彭龄为安徽巡抚，荐辅人才可用，仁宗亦素知辅循名，能得民心，送部引见，复职，仍发安徽，补怀宁，迁泗州直隶州知州。河决，州境被灾，辅躬亲赈抚，民无失所。总督百龄疏保洁己奉公，政声为一时最，以应升升用，擢颍州知府。十八年，盱眙民孙国柱诬周永泰谋逆，疆吏以闻。诏那彦成俟滑县匪平，移师会剿，檄辅先率兵往。辅力言泗州属县无邪教，单骑往按之，得国柱诬告状，大狱以息。寻捕诛阜阳教匪李珠、王三保等，予议叙。擢广东雷琼道，迁浙江按察使、湖南布政使。二十五年，就擢巡抚。
　　苗疆税重，又苦官役苛扰，侍郎张映汉陈其弊，命辅偕总督陈若霖察治。奏减租穀二万馀石，筹款买补仓储六万馀石，免民、苗积逋租穀七万馀石。复挑补兵勇，裁撤委员，禁差役不得入苗寨，听苗食川盐，民、苗便之。长沙妙高★有宋儒张栻城南书院旧址，康熙中移建城内，已圮，规复重建，课通省士子，疏请御书扁额，以示嘉惠士林，诏嘉许焉。
　　辅官安徽最久，时称循吏，晚被拔擢，数年中至封圻，年已老。道光三年，召来京，原品休致。十三年，卒於家。
　　姚祖同，字亮甫，浙江钱塘人。乾隆四十九年，南巡，召试，赐举人，授内阁中书，充军机章京，累迁兵部郎中。以纂辑剿平教匪方略，擢四五品京堂，补鸿胪寺少卿。历通政司参议、内阁侍读学士、鸿胪寺卿。二十年，出为河南布政使。请限制河工提款，清釐州县交代，库储顿充。
　　二十一年，调山西，又调直隶。严查亏空，令州县自报亏数，凡新任不得私受前任旧亏，其新亏者，勒停升补。仓穀自经饥祲，兼军需支领，荡然无馀。祖同饬各属籴补数十万石。雄县、安州、高阳诸县水道淤阻，连年漫溢，并遴员治理，相机疏濬。二十二年，畿辅旱灾，重者二十有九州县。先令停徵，截漕备赈；★历灾区，劾属吏办赈不实者；发米贾囤积数十万石，责令平粜，民赖以济。二十三年，仁宗东巡，灤河涨溢，祖同督造桥工成，赐花翎。面谕曰：“是非为桥工，因汝能实心办事耳。”
　　二十四年，擢安徽巡抚。会河南大水，灌入涡河，下游诸县被灾，祖同乘小舟巡视赈恤。二十五年，调河南。时仪封大工未竣，黄、沁并涨，漫及马营工坝尾，祖同相机堵御。疏陈政务虽多，河工为重；学习河务，以履勘为先。宣宗初即位，命祖同每届旬以大工进占丈尺奏闻。及冬，口门渐狭，而大河冰坚，祖同亲乘小舟督工凿冰，岁杪大工始告蕆。道光元年，祖同疏陈河南情形，略曰：“河工之敝坏显而易见，民生之凋瘵隐而难治。河工加价，自常赋三百六十馀万外，逾额摊徵。衡工未已，睢工继之；睢工未已，马工、仪工又相继接徵。此外复有各处堤工随时摊徵之款，民力其何以堪？请概停缓三年，以纾积困。”从之。开封护城大堤，河溢时半圮，请缮完以资保障。
　　二年，河督严烺奏请马营坝工抛护碎石，已奉俞允，复命祖同筹度。祖同言时当大堤放淤，遏其奔冲，既非顺水之性，伏秋盛涨，坝西水势加高，上游堤埝愈险，则河北可虞，且虑拦沁转致拦黄，於实事为未便。乃下烺覆议，卒如祖同言。初，仪工经费，自祖同严覈弊窦，省帑金甚钜。迨工员报销，截长补短，蕲合成例，言官以浮冒入奏。是年，命左都御史玉麟、王鼎按之，事得白，而以八子钱五万六千馀缗责祖同偿补。八子钱者，工员以杂用不敷，议以银易钱，银一两加扣八十文，祖同置弗问，卒以罣议，降补太常寺少卿。
　　五年，授陕西按察使。请建流芳祠以祀关中士女之死节义者。六年，诏来京另候简用。七年，授广东按察使。寻偕尚书陈若霖赴湖北察勘京山王家营堤工。未几，召授通政司副使，累迁左副都御史。十八年，以年老重听，原品休致。二十二年，卒。
　　程含章，云南景东人。其先佐官吏捕杀土寇，惧祸，改姓罗。乾隆五十七年举人。嘉庆初，大挑知县，分广东，署封川。坐回护前令讳盗，革职，投效海疆，屡歼获剧盗，擢知州，署雷州府同知，率乡勇破海盗乌石大，迁南雄直隶州；又坐失察属县亏空，革职，寻复官。以勘丈南雄州属田亩，总督蒋攸銛疏荐，擢知府，补惠州。历山东兗沂曹道、按察使、河南布政使。道光二年，疏言：“欲治河南，必以治河为先务。正本清源之道，在河员大法小廉，实心修筑，加意堤防，自能久安长治。”宣宗韪其言，命每届汛期，赴工稽查工料及工员才否。擢广东巡抚，入觐，面奏请复姓，许之。调山东，又调江西。修筑德化诸县被水圩堤，设义仓，行平粜。
　　四年，召署工部侍郎，治直隶水利，上疏略曰：“雍正、乾隆间四次兴大工，皆历数年蕆事，费帑数百万，自此畿内无水患者数十年。迨嘉庆六年后，河道渐淤。道光二三两年淫雨，被水者多至百馀州县。治水如治病，必先明病之源流，急则治标，缓则治本。循古人经验之良方，参今时变迁之证候，然后疾可得而治也。天津为众水出海孔道，诸减河皆所以泄水入海。东淀★环数百里，大清、子牙、永定、南运、北运五大川流贯其中。西淀容纳顺天、保定、河间三府二十馀河之水，南北两泊容纳正定、顺德、广平三十馀河之水，各有河道为传送之区。今则消泄之尾闾无不阻塞，停蓄之腹部无不浅溢，流贯之肠无不壅滞，收纳之脾胃无不平浅，传送之机轴无不淤积，吐纳之咽喉无不填阏，疏通之血脉无不凝滞，加以堤埝、闸坝、桥梁无不残缺，霪潦一至，辄虞泛溢。此畿辅水道受病之情形也。伏思直隶河渠淀泊，前代不闻大患。自康熙三十九年以后，乃恆苦水潦，则永定、子牙二浊河筑堤之所致耳。孙嘉淦有言，永定、子牙向皆无是，泥涂得流行田间，而水不淤淀。自永定筑堤束水，而胜芳、三角淀皆淤；自子牙筑堤束水，而台头等淀亦淤。淀口既淤，河身日高，则田水入河之道阻，於是淀病而全局皆病。即永定一河，亦已不胜其弊，总因浊水入淀，溜散泥沉，以致斯疾。此又畿辅水道致病之根原也。永定河自筑堤以来，於今百有馀年。河身高出平地一丈有馀，既不能挑之使平，又不能废堤不用，明知痼疾所在，无术可治。亦惟见病治病，多开闸坝以分其势，高筑堤埝以御其冲，使不致溃决为害而已。至通省全局工段繁多，自不能同时并举。惟有用治标之法，先将各河淀挑挖宽深，取出之土即以筑堤，使洼水悉得下注，然后廓清中部。俟大端就理，乃用治本之策，诸州县支港沟渠，逐一疏通，俾民间灌溉有资，旱潦有备，三五年后，元气渐复。此又办理之先后次第也。造端宏大，倍於乾隆时，与其缓办费多，不如速办费少，计非一二百万所能成事。请饬部宽筹经费，庶不致有始无终。”又疏陈应修各工，略谓：“治水在一‘导’字。欲治上游，先治下游；欲治旁流，先治中流。挑贾家口以泄永定、子牙、北运、大清四河之水。挑西堤头引河以泄塌水淀之水，挑邢家坨以泄七里海之水。另开北岸一河以分罾口之势，修复减河以宣白、榆之源；挑濬三河头水道，添建草坝，为东淀之扼要；挑濬马道河、赵北口水道，为西淀之扼要。十二连桥横亘淀中，亟应兴修以利往来。修复增河，分白沟上游之势，修复窑河，分白沟下游之势，则水得就下之性，支派旁流，乃可次第导引。”疏上，并被嘉纳。实授工部侍郎。寻调仓场侍郎。
　　五年，授浙江巡抚。六年，以病辞职，上以含章精力未衰，不许，调山东。七年，因浙江巡抚刘彬士治盐操切，密疏劾其不职，命总督孙尔准按治不实，诏斥含章听不根之言，无端入告，解职严议。彬士亦劾含章提用商纲银，额外滥支，漏追馀款等事。含章疏辨，命总督琦善、学政硃士彦按之。诏以提用纲银，归还捐垫，仅属见小，而先发妄奏之咎重，念其居官尚好，降补刑部员外郎。八年，授福建布政使，以病乞归。十二年，卒。
　　康绍镛，字兰皋，山西兴县人，江西广信知府基渊子。嘉庆四年进士，授兵部主事，充军机章京。累迁郎中，擢鸿胪寺少卿。十八年，滑县教匪起，绍镛随扈，以畿辅、山东、河南地形险易，将帅贤否，各镇兵籍，列册进御，受仁宗知。会有大名民人司敬武等十馀人佣工热河、锦州，闻畿南寇起，驰归，过山海关，关吏执之，诬其预闻逆谋，命绍镛偕内阁学士文孚往鞫，白其诬，释之。劾副都统以下，论如律。历通政司参议、大理寺少卿。
　　十九年，出为安徽布政使。值大水，被灾者四十馀州县，仓穀缺乏，库储不给，劝绅商输赀各恤其乡，与官赈并举，灾民赖之。二十三年，就擢巡抚。宿州、灵壁以睢河堤堰崩圮，比年患水，绍镛亲往相视，奏请修复；又筑无为州黄丝滩临江堤千二百馀丈。先后捕获凤、颍等府土匪五十馀人，置诸法。二十四年，调广东巡抚。
　　道光元年，诏各直省清查陋规杂税，绍镛疏陈，略曰：“广东州县所资办公，专在兵米折价。因产穀少，民间皆原折纳，相沿已久。在驯谨良民，向依旧规完纳，而刁生劣监，不能无抗欠。有於正数之内丝毫无馀者，更有於正赋之内收不足数者，州县往往以赢补绌，自行偿补。今若定为折收额数，则所浮之价，悉为应输之额，其挂欠代偿，恐较前益甚。况贪官污吏，视所加者为分内应得之数，以所未加者为设法巧取之数。雍正时将地丁火耗酌给养廉，议者谓正赋之外又加正赋，将来恐耗羡之外又加耗羡。八九十年以来，钱粮火耗，视昔有加，不出前人所虑。兵米折价，与之事实相近。即能明察暗访，坚持於数年之间，断难远虑周防，遥制於数十年之后。至杂税及舟车、行户、盐当、规礼等款，名目不一，或此有而彼无，或此多而彼寡，愿者减其数以求悦，黠者浮其数以取赢。究之浮者即浮，数已定而难改；减者非减，事甫过而仍加。此时毫发未尽之遗，即将来积重难返之渐。其中更有强狡之徒，向不完纳平馀，致馈规礼。今以案经奏定，在有司视为当然，在小民视为非旧，两相胁制，互为告讦，既不能指为官吏分外婪索，予以纠弹；又不能因民间不缴陋规，惩以官法：宽严两穷。是杂税诸项之难於清釐，较兵米折价尤甚。且各项所入，既名陋规，逐款胪列，上渎圣听，於国家体制，亦殊未协。事有窒碍，不敢不据实密陈。”疏入，与两江总督孙玉庭所议同，其事遂寝。
　　二年，召署礼部侍郎。丁母忧归，服阕，授广西巡抚。禁土司科派扰累，惩土民刁讼者，缉治逸匪，边境稍安。五年，调湖南，编查洞庭湖渔船，以军法部伍之，盗无所容。澧州诸湖，上承涔水，下泄洞庭，两岸悉垸田，地低下，氵曳水不暢，檄道府率属履勘疏濬，得可耕田万四千馀亩，奏蠲淤田赋万一千馀亩，从之。九年，入觐，面陈苗疆设立苗弁额数过多，倚势虐使苗人，易激事端，请酌其可并省者，缺出不补，总督意不合，格不行。十年，召授光禄寺卿。寻值京察，以在湖南任内废弛，降四品顶戴，休致。十四年，卒。
　　硃桂桢，字幹臣，江苏上元人。嘉庆四年进士，授吏部主事。累擢郎中，迁御史。二十一年，出为贵州镇远知府。镇远民、苗杂居，无纺绩之利，募工教织，於是始有苗布。大旱，民饥，急发库藏平粜施粥，郡无殍人。事毕，自请擅动库帑之罪，民感其惠。次年，感稔，争醵金还库。黄平州有盗，或告变，单骑临之，呼众缚为首者出，不戮一人，戍五人而已。兴义苗閧，大吏已勒兵，桂桢曰：“此苗忿民欺，保不为变。”使人开谕，果服。在任三年，治行称最，擢陕西潼商道。历浙江按察使，甘肃、山东布政使。
　　道光三年，擢山西巡抚。丁父忧，服阕，署礼部侍郎。授仓场侍郎，严治花户侵渔。初行海运，奏定漕粮到天津起卸拨运收贮章程，清覈於到坝之先，慎重於入仓之后，著为令。九年，迁漕运总督。疏言：“漕政之艰困，由於旗丁疲累，而水手多系无业游民，性成强悍，无以恤其力而服其心，宽猛皆无当，欲其不滋事甚难。惟密诇於未然，而重绳其既往。请责成督运官弁，遇有滋事者，立时拿办者免议；日久无获者重处。”时漕弊已深，桂桢力加整顿，必究弊源，不为苛刻，群情翕服。
　　十一年，调广东巡抚，却洋行陋规，遇事执法，外商独严惮之。每月勾捕，不动声色，临事集官弁，曰往某所，闾里不扰，莠民敛迹。以俭素率属，一日微服勘灾归，至西关，见千总舆从甚盛，叱止之，千总叩头请罪乃已。惠、潮两郡多械斗，数兴大狱，痛绳以法，稍戢。创议诸郡山场荒地，援雷、琼例，给照听民垦种。设乡约义塾，教养兼施，以弭匪僻。诫僚属慎刑狱，治民以无冤滥始，每届秋谳，多所平反。十三年，以病乞归，宣宗时时询其病状，冀其出。二十年，卒，诏嘉“居官清正，勤政爱民”，依总督例优恤，赐其子镇举人，谥庄恪，祀镇远名宦祠。
　　陈銮，字芝楣，湖北江夏人。嘉庆二十五年一甲三名进士，授编修。道光五年，出为江苏松江知府。创行海运，銮驻上海，多所赞助。署江宁，值下河诸县水灾，流民劫掠，预设防禁。设赈厂郊外，议宜散不宜聚，分各县留养，大县二千人，小县千人，赈毕资遣，竟事无譁。调苏州，历苏松太道、江西粮道、苏松粮道、广东盐运使、浙江按察使，署布政使。水灾治赈，亲勘灾湖州，诹访土人，知湖高於田，漊港宣泄不暢，规建堤防，修筑垸岸，以保田畴。十二年，迁江西布政使，调江苏，护理巡抚。
　　銮自为诸生时，两江总督百龄辟佐幕，历官江苏最久，周知利病。会陶澍、林则徐先后为督抚，百废俱举，凡治漕，治运，濬吴淞江、刘河、白茆河，修宝山、华亭海塘，銮并在事，澍、则徐皆倚如左右手。十六年，擢江西巡抚。明年，复调江苏。十九年，陶澍以病解职，代署两江总督。方严烟禁，筹海防，甚被倚畀。疏言：“自嘉庆以来，乡曲细民多受邪教诱胁，为风俗人心之害，由於正教不明。请敕儒臣阐明圣谕广训，黜异端之旨，撰为韵言，布之乡塾，俾士民童年诵习，以收潜移默化之效。”特诏允之。是年冬，卒於官，赠太子少保，依尚书例优恤。赐其子庆涵举人，庆滋，光绪中官至江西按察使。
　　吴其濬，字瀹斋，河南固始人。父烜，兄其彦，并由翰林官至侍郎，屡司文柄。其濬初以举人纳赀为内阁中书。嘉庆二十二年，成一甲一名进士，授修撰。二十四年，典试广东，其彦亦督顺天学政，词林称盛事。道光初，直南书房，督湖北学政，历洗马、鸿胪寺卿、通政司副使，超迁内阁学士。十八年，擢兵部侍郎，督江西学政，调户部。二十年，偕侍郎麟魁赴湖北按事，总督周天爵嫉恶严，用候补知县楚镛充督署谳员，制非刑逼供，囚多死，为言官论劾，大冶知县孔广义列状讦之，讯鞫皆实，复得楚镛榷盐税贪酷，及天爵子光岳援引外委韩云邦为巡捕事，天爵论褫职戍伊犁，革光岳举人，镛荷校，期满发乌鲁木齐充苦役，巡抚伍长华以下降黜有差。命其濬署湖广总督，寻授湖南巡抚。
　　二十二年，崇阳逆匪锺人杰作乱，进窥巴陵，其濬偕署提督台涌赴岳州防剿，檄镇筸兵分布临湘、平江诸隘，其濬移驻湘阴，贼袭平江，击卻之。及人杰就擒，馀党窜湖南者以次捕诛，被优叙。部议裁冗兵，其濬疏言：“湖南地逼苗疆，人情易扰。裁者无多，徒生骄卒之疑，而启苗、瑶之伺。”总督裕泰寻定议苗疆近地并仍旧额。二十三年，调浙江，未行，武冈匪徒聚众阻米出境，戕知州，捕治如律。奏请於洪崖洞设巡卡，编保甲，以靖祸萌。寻调云南巡抚，署云贵总督。二十五年，调福建，又调山西，兼管盐政。奏裁公费一万两，严捕烟贩，时称其清勤。二十六年，乞病归。寻卒，赠太子太保，照例赐恤。寻复以其濬在山西裁革盐规，洁己奉公。特加恩子孙以彰清节：子元禧主簿，崇恩知县，荣禧通判，皆即选；又赐其子承恩、洪恩及孙樽让举人。
　　张澧中，字兰沚，陕西潼关人。嘉庆二十二年进士，授刑部主事，充提牢，累迁郎中。执法明允，数从大臣谳狱黑龙江、奉天、江南、山东。道光十二年，出为直隶大顺广道。奸民倡无生教惑众，澧中率兵役探其巢穴，得图卷及名册，悉焚之，归正者概不株连。署按察使，迁福建按察使。署布政使，授直隶布政使，未之任，调山西，署巡抚。二十年，擢云南巡抚，於刑狱尤矜慎。二十三年，召署刑部侍郎，寻实授。
　　二十七年，河南洊饥，颁库帑百万，命澧中偕尚书文庆治赈务。至，即饬查造丁口，按册抽查户口；调取籓库戥抽查赈银；令州县按旬具报钱价，以备考覈；劾冒赈之考城令及造报舛错各员。
　　寻授山东巡抚。清查交代，定追赔章程，考察镇道等官失察盗案多寡，分别劾议。严责捕盗，先后获匪盗七百馀名，治如律。疏言：“山东地广民稠，一遇歉岁，曹州之捻匪，沂州之掖匪、幅匪，武定、临清属之枭匪，聚众每至百馀人，随地裹胁，蔓延不已。群匪多起於曹、沂，而兗、济受害为尤甚。地方官展转稽延，不能即正典刑，匪徒遂无顾忌。惟官不以盗为事，民始敢与盗通声气。歼厥渠魁，胁从自散。即牧令中亦非无长於缉捕勇敢任事之员，惟大法则小廉，人存则政举。凶匪之横行，咎在牧令；牧令之不职，责在上司。”诏嘉勉之。寻卒，依侍郎例赐恤。
　　张日晸，贵州贵筑人。嘉庆二十二年进士，选庶吉士，授编修。道光九年，出为四川叙州知府，调成都。日晸勤於吏职，刻树桑百益书以劝民蚕，创“励节堂”以赡节妇贞女之无依者。政暇，招诸生於署，讲析经义、语录。郡属马边、屏山等县，毗连倮夷，令附近居民建修碉堡，编联保甲，民赖以安。擢建昌道。十九年，越巂、瓘边夷匪滋事，偕总兵包相卿督兵平之。招复逃亡，编集练勇，修筑碉堡，於要隘建城，以资保障。迁浙江盐运使，再迁湖北按察使，调四川。治狱平恕，不以平反矜能，遇有疑窦，饬另缉改办，告戒属吏以哀矜为重。迁河南布政使。河决中牟，值祥符工甫竣，两次灾区二十五州县，附省灾尤重。每驰诣赈所监视，於郊外隙地捐俸构屋，安戢灾黎，遂成村聚。二十六年，擢云南巡抚，未之任，丁母忧。服阕，仍授云南巡抚。勤於察吏，免铜厂民欠工本银六千馀两。在任一年卒，祀四川、云南名宦祠及乡贤祠。
　　论曰：宣宗以恭俭为治，一时疆臣多清勤之选。帅承瀛等或由卿寺受知，或以守令拔擢，虽间有旋倔旋起、晚置閒散者，其猷为要并可观焉。硃桂桢实心实政，治绩称最，独膺易名之典，盖非幸云。

　　列传一百六十九
　　瑚松额  布彦泰  萨迎阿
　　瑚松额，巴岳忒氏，满洲正黄旗人，西安驻防。嘉庆初，以前锋从将军恆瑞剿湖北教匪，后隶那彦成、德楞泰部下，积功擢协领。十八年，滑县教匪起，瑚松额率马队从副都统富僧德战道口及滑县城下，屡有功，赐花翎。二十三年，擢福州副都统，署福州将军。
　　道光三年，授察哈尔都统。五年，擢成都将军。乾隆中，西宁玉舒巴彦囊谦千户分三百户与其弟索诺木旺尔吉为小囊谦，由德尔格忒土司居间调处，办事大臣断定。既而索诺木旺尔吉之子诺尔布不能服其属户，大囊谦欲兼并之，诺尔布诉於德尔格忒土司；大囊谦复以土司有欺凌小囊谦情事，互控不已，下瑚松额按之。奏请仍遵原断，大囊谦不得觊觎属户，德尔格忒土司亦毋预邻封事，以杜争端，事乃定。七年，署四川总督。九年，调吉林将军。会宣宗东巡，扈跸，校射，中三矢，赐黄马褂。十年，母忧回旗。寻署盛京将军。
　　十二年，命偕尚书禧恩督师剿湖南瑶匪赵金龙，至则金龙已就戮，其党赵青仔率馀匪窜广东、湖北境，督兵剿平之。广东连山排瑶亦叛，率提督余步云等进剿，擒匪首邓三、盘文理等，瑶众投诚，全境肃清，赐双眼花翎，予一等轻车都尉世职。命署福州将军，台湾土匪张丙等作乱，授为钦差大臣，偕参赞哈哴阿赴剿。及抵福建，提督马济胜已擒匪首，台湾略定。十三年春，命仍渡台搜捕馀党，擒各路匪首二十馀人，贼党三百馀人，分别置之法，械送张丙、陈办、詹通、陈连至京诛之，加太子太保，复调成都将军。十四年，瓘边、马边夷匪勾结焚掠，提督杨芳击毙夷目，以肃清入奏。既而夷复滋扰，瑚松额以芳办理未善，劾罢之，自请议处，降一级留任。
　　十五年，授陕甘总督。疏陈兵丁骄纵，应加意训练驾驭；又密陈吏治情形，优诏嘉纳。十七年，京察，诏嘉其不露锋铓，细心任事，予议叙。西藏堪布入贡，为四川番匪劫掠。瑚松额捕贼数十人，得赃物；奏请贡道改由柴达木，由青海大臣遗兵护送。又以野马川地连野番，请於大通河北岸立栅，山岩筑设墩卡，派兵防守；提标前后二营厂马合并，以厚兵力：并允行。二十一年，因病请开缺，寻致仕，许食全俸。二十七年，卒，赠太子太傅，赐恤，谥果毅。
　　布彦泰，颜扎氏，满洲正黄旗人。父珠尔杭阿，嘉庆初，官镶黄旗满洲副都统，以军功予骑都尉世职。布彦泰由廕生授蓝翎侍卫，袭世职，洊升二等侍卫。二十三年，充伊犁领队大臣。道光初，擢头等侍卫。历喀什噶尔参赞大臣、办事大臣，伊犁领队大臣，乌什办事大臣。九年，授喀什噶尔总兵，病归。十年，予副都统衔、乾清门行走，充哈密办事大臣，调西宁办事大臣。将军玉麟荐其习边事，调伊犁参赞大臣，再调塔尔巴哈台参赞大臣。十四年，复以病归。十八年，署正蓝旗汉军副都统，擢察哈尔都统。
　　二十年，授伊犁将军，入觐，命在御前行走。及赴任，授镶黄旗蒙古都统。二十二年，疏陈开垦事宜，略言：“惠远城三棵树地方可垦地三万馀亩，请就本地民户承种输粮。阿勒卜斯地方可垦十七万馀亩，请责成阿奇木伯克等筹计户口，酌量匀拨。”至二十四年，疏报塔什图毕等处开垦叠著成效，诏嘉其“忠诚为国，督率有方”，加太子太保。又命会勘乌鲁木齐未垦之地，及各城旷地，一律兴办。寻疏言：“惠远城东阿齐乌苏废地，前任将军松筠奏拨八旗馀丁耕种，因乏水，不久废业。今欲垦复，必逐渐开渠，极东且须引哈什河水，方可用之不竭。经营浩费，较前次各案不啻数倍。现委员勘估，又以伊犁历届捐垦成案，皆系收工而非收银。盖办工以工为主，计银不如计工之直捷，亦不如计工之覈实。此次用夫匠五十三万四千工，实垦得地三棵树、红柳湾三万三千三百五十亩，阿勒卜斯十六万一千馀亩。荒地之开垦成田，由於渠工之开通水利，故不能划出某顷某亩为某员所捐办者，仍请免其造册报销。”从之。时前两广总督林则徐在戍所，布彦泰於垦事一以谘之，阿齐乌苏即由则徐捐办。事既上闻，命布彦泰传谕则徐赴南路阿克苏、乌什、和阗周勘。布彦泰疏留喀喇沙尔办事大臣全庆暂缓更换，与则徐会勘。凡历两年，得田六十馀万亩。事具全庆传。
　　二十五年，授陕甘总督。青海番匪连年肆扰，自二十三年总督富呢扬阿奏报进剿，驱回河南，实仅邀番僧赉抚，约不北犯。次年，复扰河北，掠凉州营马匹，戕守备。富呢扬阿诿称匪乃四川果克黑番，大雪封山难剿，而西宁镇总兵庆和出口会哨，又遇贼被戕。惠吉继任总督。檄提督胡超进剿。肃州兵不听调，譁噪，胡超不能制。惠吉筹办未有绪，殁於任，乃以布彦泰代之，未至，命林则徐先署总督，并授达洪阿西宁办事大臣，同治其事。二十六年，布彦泰抵任，奏劾胡超畏葸，罢之；又论总兵站住攻剿不力，褫职遣戍。达洪阿率兵剿平番庄，惟黑错寺匪众抗拒，攻下之。又破果岔贼巢，拉布楞等寺僧收合四沟散番乞降，事乃定。布彦泰以调度有方，被优叙。亲巡边隘，疏陈西宁地势因河为固，扼险设备，请於哈拉库图尔之南山根、南川营之青石坡，移建营堡，黄河北岸头岱、东信、忙多各渡口设卡；又奏复防河旧章，安置营汛：并如议行。
　　二十七年，安集延布鲁特纠合回子围喀什噶尔、英吉沙尔，诏布彦泰率兵赴肃州，授为定西将军，奕山为参赞大臣，将大举出师。会奕山率边兵战捷，贼退，二城解围，军事告竣，布彦泰回任。二十九年，因病请罢，许之。时为固原知州徐采饶等所讦，命协办大学士祁俊藻往会总督琦善按之，坐关防不密、清查歧误，及失察家人，议降调革任。寻予二等侍卫，充叶尔羌帮办大臣，调伊犁参赞大臣，偕将军奕山会议俄罗斯通商事宜，语详奕山传。咸丰二年，授正白旗汉军副都统，仍留边任。四年，回京，命赴王庆坨军营，以疾未行，请开缺。光绪六年，卒，年九十。诏念前劳，依都统例赐恤。
　　萨迎阿，字湘林，钮祜禄氏，满洲镶黄旗人。嘉庆十三年举人，授兵部笔帖式。擢礼部主事，洊升郎中。道光三年，出为湖南永州知府，调长沙。历山东兗沂曹道、甘肃兰州道。七年，就迁按察使。以治回疆军需，赐花翎。六年，擢河南布政使，未任，予副都统衔，充哈密办事大臣。调喀喇沙尔办事大臣。十年，安集延扰喀什噶尔边卡，萨迎阿赴土尔扈特、霍硕特召兵赴援，又襄治南路粮运。授盛京工部侍郎，兼管奉天府尹事。十一年，留京署镶白旗汉军副都统，充乌什办事大臣。历哈密办事大臣、叶尔羌帮办大臣，仍调哈密办事大臣。十五年，授盛京礼部侍郎，兼管府尹事，调户部。二十年，召授礼部侍郎，兼镶红旗汉军副都统，调户部，兼管钱法堂。二十三年，擢热河都统。
　　二十五年，授伊犁将军。乌鲁木齐兴办喀喇沙尔渠道堤坝，下萨迎阿筹议。疏言：“喀喇沙尔城西开都河，道光十七年，筑护堤，有屯田头工、二工两渠，自裁屯安户后，又於上游大河开一大渠，嗣头二工又各添新渠，共有五渠。上年大水，各渠口冲塌，护堤亦坏。今拟挑濬北大渠，接长二千三百丈，共长九千丈；修筑龙口石工，外设木闸，自龙口至坡心滩嘴，筑碎石长坝四十馀丈，中设泄水闸，随时启闭；接长旧堤三十馀里，至北大渠口为止；其馀诸渠挑濬深通，庶期经久。”又言：“吐鲁番掘井取泉，由地中连环导引，浇灌高田，以备渠水所不及，名曰闸井，旧有三十馀处。现因伊拉里克户民无力，饬属捐钱筹办，可得六十馀处，共成百处。”寻以开垦挑渠办有成效，萨迎阿履勘，筹议招种升科。疏言：“垦地在渠水充盈，用有馀裕，升科不必求急，期实有裨益，行之久长。新疆水利，泉水少而雪水多，雪水之迟早无定，收穫之丰歉难齐，请援镇、迪旧例，减半升科。”下部议行。英吉沙尔领队大臣齐清额误听伯克言，诬指回子胡完为张格尔逆裔，萨迎阿平反之，诏嘉其详慎。
　　二十七年，安集延布鲁特回众入卡，围喀什噶尔、英吉沙尔二城，萨迎阿檄调诸城兵往剿，叶尔羌参赞大臣奕山率诸军由巴尔楚克进，三战皆捷。萨迎阿别遣兵扼树窝子，二城围寻解。时方命陕甘总督布彦泰督师，未出关而事平。咸丰元年，召授正白旗满洲都统，会陕甘总督琦善剿青海番匪，言官劾其妄杀，命萨迎阿赴西宁按之。奏调刑部司员梁照、奎椿、武汝清随同鞫讯，得番子十四名无辜诬服状，疏陈琦善剿办黑城撒拉回子及黄喀洼番贼，尚非无故兴师，惟将雍沙番族杀毙多名，实系妄加诛戮，并及文武妄拿、刑求逼供，诏褫琦善职，逮京讯治，命萨迎阿暂署陕甘总督。
　　甘肃营务废弛，虽议整顿，而番匪时复出扰。新授福建巡抚王懿德途经金县，士民呈控，奏下萨迎阿察治，屡被诘责。二年，解任回京。自琦善之逮治也，刑部尚书恆春以萨迎阿论劾过当，欲令原讯司员对簿，独侍郎曾国籓持不可。及廷臣会讯谳上，琦善遣戍吉林，司道以下文武论罪有差，被诬番子免罪，略如原谳。萨迎阿坐未取应议各员供词，遽行拟罪，又因子书绅与司员同坐问供，下部议，书绅降三级调用，萨迎阿降四级留任。历署镶蓝旗、正红旗蒙古都统。六年，出署西安将军。逾岁卒，诏念回疆军务曾著劳绩，赐恤，谥恪僖。
　　论曰：瑚松额川、陕旧将，屡任专征，虽无赫赫功，尚持大体，晚膺疆寄，称厥职焉。布彦泰新疆开垦，西宁平番，胥赖林则徐之擘画。萨迎阿平反番狱，持正不阿，而治番亦无良策。盖番族生计无资。营伍废弛已久，议剿议抚，补苴一时。林则徐谓治番自古无一劳永逸之计，亦慨乎其言之也。

　　列传一百七十
　　张文浩  严烺  张井  吴邦庆  栗毓美
　　麟庆  潘锡恩子骏文
　　张文浩，顺天大兴人。入赀为布政司经历，投效东河，工竣，发南河。嘉庆十年，授山清外河同知，屡以河溢夺职，寻复之，补外河南岸同知。十九年，河督吴璥奏调赴睢工委用，擢署淮海道。二十四年，河溢仪封，复决武陟马营坝，调办马营坝工，工竣，赐花翎。仪封决口犹未塞，仁宗以吴璥年老，命文浩署河东河道总督，专驻工次。疏陈筑坝挑河估银四百五十万，报可。工竣，晋二品顶戴，兼兵部侍郎衔。道光元年春，钦天监奏彗星出东壁，分野在卫地，占主大水，敕文浩防范。侍郎吴烜请加高河堤，文浩疏言：“河滩高下不齐，长堤千馀里，未能一律增高，请加子堰二三尺。”从之。实授河道总督。三年，丁母忧，服未阕，以畿辅连年水患，召署工部侍郎，偕三品卿继昌勘南北运河及永定河漫溢。诏继昌还。文浩驻工会办。工竣，与总督蒋攸銛合疏陈：“直隶河道漫水未涸，无从查勘，考询各处堤埝，无不堙塞残废。每年二月方可动工，五月即须停止，工繁时促，断难同时兴作。请於来岁春融，周历履勘，分别缓急估办。”又言：“永定河为患，固由下口不能暢流，亦由上游无所宣泄。请修筑重门闸，添设减水坝。又近年河流每多侧注北岸，宜添筑越堤以为重障。”
　　四年春，授江南河道总督。其秋，粮艘回空，黄河高於清水，停阻河北者数月，诏切责，降三品顶戴，命设法蓄清以资浮送。十一月，始全数渡黄。会洪泽湖涨水未消，高堰十三堡堤溃万一千馀丈，山盱、周桥、悉浪菴亦过水八九尺，各坝漫溢。宣宗怒，褫文浩职，命尚书文孚、汪廷珍驰勘，劾文浩御黄坝应闭不闭，五坝应开不开，蓄清过旺，以致溃决。命於工次枷号一月，遣戍新疆。回疆军事起，随营效力，事平，请释回，不许。十六年，卒於戍所。
　　严烺，字小农，浙江仁和人。嘉庆中，入赀为通判，发南河，累擢徐州道，丁母忧。道光元年，服阕，授河南河北道。寻命以三品顶戴署河东河道总督，三汛安澜，乃实授。汶水漫决既塞，疏言：“运河北路以蓄汶敌卫为最要机宜，必使汶水层层抬高，然后能敌卫水。请加高临清口砖闸资收蓄。”从之。初，黎世序治南河多用碎石，乃奏请敕东河仿行，烺取其说，请於马营北岸挑坝，仿南河抛护碎石，估工需银十万两。布政使程含章、巡抚姚祖同先后言其不便，而马营既放淤，坝前水势已缓，烺仍请於坝尾沁水灌注之所抛护碎石，从之。
　　四年，南河高家堰溃决，调烺江南河道总督。五年，与尚书文孚、汪廷珍合疏陈：“蓄清敌黄为河务第一关键。蓄清全赖湖堤，堤溃则清水泄枯，重运经临，无以资浮送。拟遵古人成法，借黄济运。所虑运河窄小，黄流湍悍，多则不能容纳，少则必致胶浅。议於御黄坝外建坝三道，钳束黄流，俾有节制。又添筑纤道，以资束水行纤。里、扬两长河挑挖淤浅，帮培堤身，并豫储料物，随时筑坝，逼溜刷淤。御黄坝未启，则先挑高堰引河，导清水入运；将启，则严堵束清，杜黄水入湖。至修复湖堤，必乘天寒水涸，取土较易。拟就近采料，限大汛前砌高十层，备湖水渐长。共需帑银三百万。”又议覆侍郎硃士彦条上南河事宜，大要：“拆修高家堰坝工，先筑越坝以便工作，并於石堤外抛碎石坦坡，可期永无塌卸。又於王家坝减坝内盐河加筑堤埽，及仁、义、礼旧坝处所添建石滚坝，以防异涨。”并如议行。於是偕孙玉庭等会办重运。至五月御黄坝启放后，河道仍浅滞，漕船不能通行，就近盘坝，剥运难继，玉庭被重谴，烺亦镌级留任。
　　烺既因济运事不敢擅离，不能巡河勘工，两江总督琦善以为言，乃命烺周历履勘，仍谕蓄足清水，为来年敌黄济运之计。烺疏言：“从前黄河底深，湖水收至数尺，即可外注，堤身不甚吃重。今则湖水必蓄至二丈，始可建瓴而刷黄。以四百里浩瀚之湖水，恃一线单堤为之护，西风冲击，势必溃决。拟仿成法，於堤外筑碎石坦坡，护堤既固，则湖水可蓄。”又偕琦善奏陈：“刷黄必须湖水收至二丈。上年楜水丈七寸馀，即致失事。刻下清水万难蓄足，惟有蓄清减黄二法并行。碎石护堤，所以蓄清；改移海口，所以减黄。”诏妥筹具奏。寻又会陈：“由王营减坝至灌河口，可导黄入海。查灌河口外海滩高仰，转无把握，惟抛碎石坦坡，可渐收蓄清刷黄之益，需费六百馀万，应分年办理。”
　　六年，洪湖石工既竣，烺知工未坚固，实不足恃，遂坚主碎石之工，每年抛石三十万方，八年始能告成。宣宗怒斥：“烺调任以来，一筹莫展。御黄坝至今不能启放，办理不善。念在东河修守尚无贻误，降三品顶戴。”署河东河道总督；七年，实授，复二品顶戴。以兰阳柴坝西北顶冲，前抛碎石已著成效，遇伏秋汛涨，仍形吃重，请加宽坦坡。八年，请续抛下北、兰仪两碎石，并於中河、祥河险工储石备防。十一年，命侍郎锺昌等抽查东河料垛，祥河、曹考两料垛虚松残朽，烺坐失察，降三品顶戴，镌四级留任。寻以病请开缺。
　　十三年，病痊到京，疏陈浙江海塘事宜。十四年，命偕侍郎赵盛奎往勘，请分别缓急，改修柴埽，以护塘根，岁拨银五万备修费，从之。寻命毋庸在工督办。复以病乞归。十五年，河东河道总督吴邦庆劾烺虚抛碎石，并收受红封盘费，以运同降补。二十年，卒。
　　张井，字芥航，陕西肤施人。嘉庆六年进士，以内阁中书用，改知县，铨授广东乐会。引见，特命改河南正阳，调祥符，迁许州直隶州知州。襄办马营坝大工，加知府衔，署汝宁知府。道光四年，擢开归陈许道。寻以三品顶戴署河东河道总督。五年，秋汛安澜，乃实授。增培黄河两岸堤工，并修泉河堤，濬各湖斗门引渠，疏陈河工久远大计，略曰：“今日之黄河，有防无治。每遇伏秋大汛，司河各官奔走抢救，竭蹶情形，惟日不足。及至水落霜清，则以目前可保无虞，不复求疏刷河身之策。渐致河底垫高，清水不能暢出，并误漕运。又增盘坝起剥及海运等费，皆数十年来斤斤於筑堤镶埽，以防为治，而未深求治之之要有以致之也。当此河底未能疏濬之时，惟仍守旧规，以堤束水，而水不能攻沙，河身日形淤垫，必得有刷深之方，始可遂就下之性。”宣宗韪其言，命偕两江总督琦善、南河总督严烺、河南巡抚程祖洛筹议，遂赴南河会勘。
　　六年，疏言：“黄河病在中满，淤垫过甚，自应因势利导。拟仿前大学士阿桂改河避险之法，导使绕越高淤，於安东东门之北别筑新堤，以北堤改作南堤，中间抽挑引河，傍旧河而行。至丝网滨以下，仍归海口，无淤滩阻隔，似可暢顺东趋。去路既暢，上淤必掣深，得黄与清平，立启御黄坝，挑逼清水暢出刷黄，自有建瓴之势。”诏嘉其有识，调江南河道总督，与总督琦善及副总河潘锡恩会议。以改河避淤，口门有碎石阻遏，诸多窒碍，请开放王营减坝，以期减落黄水，刷涤河身，从之。
　　既而给事中杨煊奏“启放减坝，黄流湍急，盐河势难容纳，恐滋流弊”，援嘉庆间减坝两次漫口情形为证。复下详议，井言：“煊稽考成案，於今昔情形似未周知。昔年开坝漫口时在五月，本年启放定在霜后，来源无虑续涨。惟现据委员禀称，去路未见通暢，是煊所奏不为无见。因思启坝时水势或可暢达，堵合后全河仍必抬高，恐徒深四邑之灾，无补全河之病。请仍改河避淤。”上斥井持论游移，不许。是秋，开放减坝，如期堵合，被褒奖。七年，春汛，黄水倒漾，仍高於清水，御坝骤难启放，漕船倒塘灌运，自请治罪，降三品顶戴。命大学士蒋攸銛、尚书穆彰阿往勘。会黄水低落，启御坝，运船幸得全渡，诏斥井急於求功，泥於师古，革职留任，以观后效。
　　八年，疏陈要工四事：黄河接筑海口长堤，并於下游多筑埽坝以资刷掣；洪泽湖添建滚坝，加宽湖堤；南运河移建昭关坝，加帮两岸纤堤；北运河修复刘老涧石滚坝，补还南岸纤堤。命都统英和会同蒋攸銛查勘，以添筑埽坝不能疏通积淤，海口筑堤可从缓办，馀如议行。九年，以两届安澜，复二品顶戴，谕相机规复河湖旧制。疏言：“南河利害，全系清江，必清水暢出，助黄刷淤，则河与漕两治。惟黄水积淤，必清高於黄数尺，又必启坝时多、闭坝时少，乃能暢出涤刷。现在清水能出，仅免倒灌，不误漕行，殊未易收刷涤之效。”十二年，桃源县民聚众私掘官堤掣溜，致成决口，革职，暂留任效力。御史鲍文淳、宗人府府丞潘锡恩并言黄水入湖，恐妨运道，命穆彰阿、陶澍会勘筹议。疏陈：“黄水入湖后，即由吴城七堡仍入黄河，仅淤沿堤，不及湖中，未入束清坝，不致病及运河。正河乾涸，正可将桃南、桃北两间大加挑濬，除去中满之患。”十三年，于家湾合龙，予四品顶戴。寻引疾归。十五年，卒於家。
　　井任两河凡十年。初治南河，锐意任事，洎兴大工，糜帑三百馀万而无成效，仍为补苴之计，用灌塘法，较胜借黄之险。勤於修守，世称其亚於黎世序云。
　　吴邦庆，字霁峰，顺天霸州人。以拔贡官昌黎训导。嘉庆元年，成进士，选庶吉士，授编修，迁御史。巡视东漕，奏请重浚运河，并复山东春兑春开旧制。数论河漕事，多被采用。十九年，擢鸿胪寺少卿，命偕内阁学士穆彰阿督濬北运河。累迁内阁侍读学士。二十年，出为山西布政使，调河南，护理巡抚。二十三年，擢湖南巡抚，调福建，未之任，湘潭土客民群 斗，死伤甚众。侍郎周系英面陈与邦庆疏奏有异，命总督庆保往按。邦庆亦发系英私书，系英获谴；邦庆镌级，以三品京堂用，补通政使。二十五年，擢兵部侍郎，调刑部，寻授安徽巡抚。
　　黄水注淮，凤、颍被灾，而皖南苦旱，亲赴灾区赈抚。泾县民徐飞泷伤毙，邦庆误听承审官谓由於徐孝芳捏伤图赖，奏捕之，激众拒捕。命两江总督孙玉庭鞫治，得其状，诏斥邦庆几酿冤狱，部议革职，予编修。累迁少詹事。道光十年，授贵州按察使，未之任，予三品卿衔，署漕运总督，寻实授。禁粮船装载芦盐，请缉拿沿河窝顿。十一年，调江西巡抚。
　　十二年，授河东河道总督，以不谙河务辞，不许。初，严烺在东河，多用碎石抛护，历年岁料未有节省，诏饬覈减。邦庆疏请：“酌改旧章，每年防料经费四成办稭，六成办石。兰仪、商虞、下北三现工险要，仍专案请办碎石。所议六成之石，积储数年，使各皆存二千，方缓急可恃，则专案之石亦可逐年递减。”从之。武陟拦黄堰民筑民修，嗣归管，工段岁增。十三年，奏定画界立石，官民分守，如有新生埽工，先借帑办理，按河北三府摊徵归款。以山东运河全赖泉源灌注，请复设泉河通判，以专责成。寿东汛滚水坝外旧有土堰，为蓄汶敌卫，以利漕运，大水乡民私开酿事，奏立志椿。济运之水以七尺为度，重运过竣，启堰以利农田，如议行。
　　初，邦庆著畿辅水利丛书，后在官，考河南通省志乘所载有水田处，胪列其水之衰旺，溉田多寡之数，为渠田说。修防之暇，率道捐赀造水车，就马营坝北及蔡家楼大洼积水地七千馀亩试行垦治。先是，邦庆因碎石工劾严烺，罢之。既而给事中金应麟亦劾邦庆保举过滥，动拨过多，十五年，命大学士文孚、山东巡抚锺祥按之，坐违例调地方人员改归河工，及以属员为幕僚，员馈银不奏参，褫职。诏复斥其参劾严烺迟至三年之久，亦属取巧，念在任三届安澜，加恩复予编修。年已七十，遂告归。二十八年，卒。
　　栗毓美，字朴园，山西浑源人。嘉庆中，以拔贡考授佑县，发河南。历署温、孟、安阳、河内、西华，补宁陵，所至著绩。父忧归，道光初，服阕，补武陟。迁光州直隶州知州，擢汝宁知府，调开封。历粮盐道、开归陈许道、湖北按察使、河南布政使，护理巡抚。十五年，擢河东河道总督。
　　毓美自为令时，於黄、沁堤工，马营坝工皆亲其事，勤求河务。时串沟久为河患，串沟者，在堤河之间，始仅断港积水，久而沟首受河，又久而沟尾入河，於是串沟遂成支河，而远堤十馀里之河变为切近堤身，往往溃堤。毓美莅任，乘小舟周历南北两岸，时北岸原武汛串沟受水已三百丈，行四十馀里，至阳武，沟尾复灌入大河；又合沁河及武陟、荥泽诸滩水毕注堤下。两汛素无工无稭，石堤南北皆水，不能取土筑坝。毓美乃收买民砖，抛成砖坝数十所。工甫就而风雨大至，支河首尾皆决数十丈而堤不伤，於是始知砖之可用。疏陈办理情形，以图说进。
　　寻又疏言：“王屋庄进水之口，较前更宽百馀丈，由中泓大滩益向南淤，溜势南缓而北紧。南股正河成为迂道，北股之溜势转建瓴。其故由广武山前老滩坍千馀丈，溜趋山根，为山所遏，折回东北，中泓挺生淤滩。水口既日见刷宽，从省估计，约需银十馀万两。至原阳两岸堤根，因沿陂试抛砖塊，深资偎护。月石坝堵合，加高帮宽，迤下杨村、封丘二汛，滩水已停淤，坝下七十馀村庄居民安堵。惟串沟分溜，关系北岸全局，不能缓至来年兴工，已借拨银两估办。”允之。是役支河危险，赖砖工化险为平。
　　寻偕巡抚桂良勘奏：“老河分溜已有六分，王屋庄口宽势顺，砖土各坝未可深恃。原武十六堡当其顶冲，并有秦家厂、盐店庄各滩水串沟分注，十七堡当支河尾闾皆险要，请购料豫防。”如议行。十六年，择要挑濬修筑鱼台汛堤岸，改民堰归运河。十八年，旱，漕艘阻滞。濬泉源及各湖进水渠道，严诸闸启闭。又濬曹州、济宁河渠。十九年，奏定微山湖收纳运水章程，但计水存丈三尺以内，即筑坝蓄水，加高戴村坝以防旁泄。
　　初，毓美以砖工屡著成效，奏请许设窑烧造。御史李莼疏言其不便，命尚书敬徵往勘，仍请改办碎石，停止设窑。毓美上疏争之曰：“豫省历次失事，皆在无工处所。堤长千里，未能处处筹备。一旦河势变迁，骤遇风雨，辄仓皇失措。幸而抢护平稳，埽工费已不赀。镶埽引溜生工，久为河工所戒，昧者转谓非此别无良策。查北岸为运道所关，往者原阳分溜，几掣动全河，若非用砖抛护，费何可数计？今祥符下汛、陈留一汛滩水串注，堤根形势，正与北岸同。滨河士民多有呈请用砖者，诚有见於砖工得力，为保田庐情至切也。夫事之有利於民者，断无不利於国。特事近於创，难免浮言。前南河用石之始，众议纷如，良由工程平稳，用料减少，贩户不能居奇。工简务閒，游客幕友不能帮办谋生，是以妄生浮议，赖圣明独断，敕下东河试办，至今永庆平成。惟自用碎石，请银几七十馀万，嗣改办六成碎石，然因购石不易，埽段愈深愈多，经费仍未能节省。自试办砖坝，三年未生一新工，较前三年节省银三十六万。盖豫省情形与江南不同，产石祗济源、巩县，采运维艰。砖则沿河民窑不下数十座，随地随时无误事机。且石性滑，入水流转，砖性涩，入土即黏，卸成坦坡，自能挑溜。每方砖塊直六两，石价则五六两至十馀两不等。碎石大小不一，堆垛半属空虚。尺砖千塊为一方，平铺计数，堆垛均实。每方石重五六千斤，而砖重九十馀斤，是一方石价购砖两方，而抛砖一方可当石两方之用也。或谓砖塊入土易损裂，不知砖得水更坚，抛成砖坝，一经淤泥，即已凝结；或谓抛筑砖坝，近於与水争地，不知堤前之地，尺寸在所必争。自来镶埽之法，堤前必先筑土坝数十丈，然后用埽镶，设砖坝则无须乎埽。师土坝之意，不泥其法，抛作坦坡，大溜自然外移，未有可筑土坝而不可筑砖坝者。上年盛涨，较二年及十二年尤猛迅，砖坝均屹立不移。仪睢、中河两，河水下卸，塌滩汇坝，抢镶埽段，旋即走失，用砖抛护，均能稳定。是用砖抢办险工，较镶埽更为便捷。昔衡工失事，因滩陷不能镶埽；马工失事，因补堤不能得碎石。使知用埽不如用砖，运砖易於运石，则费省而工已固。现在各无工之处，串沟隐患，必应未雨绸缪。若於黄、沁下南豫储砖塊，则可有备无患。应储之砖，仍令向民间采买，不必员烧造，此外别无流弊。”卒如所议行。遂请以四成办稭之款改办砖塊。
　　又疏言：“从前治河用卷埽法，并有竹络、木囷、砖石、柳苇。自用料镶埽，以稭料为正宗，而险无定所，亦无一劳永逸之计。缘镶埽陡立，易激水怒。其始水深不过数尺，镶埽数段，引溜愈深，动辄数丈，无工变为险工。溜势上提，必须添镶；溜势下坐，必须接镶。片段愈长，防守愈难。新工既生，益形劳费。埽工无法减少，不得已而减土工，少购碎石，皆为苟且因循之计。自试抛砖坝，或用以杜新工，或用以护旧工，无不著有成效。且砖工不特资经久，而堆储亦无风火堪虞。从此工固澜安，益复培增土工，专用力於根本之地，既可免漫溢之患，亦保无冲决之虞。”宣宗深嘉纳之。巡抚牛鉴入觐，谕以毓美治河得手，遇事毋掣其肘。二十年，京察，特予议叙。寻卒，优诏褒惜，赠太子太保，依总督例赐恤，赐其子燿进士，谥恭勤，祀名宦祠。
　　毓美治河，风雨危险必躬亲，河道曲折高下乡背，皆所隐度。每曰：“水将抵某所，急备之。”或以为迂且劳费，毓美曰：“能知费之为省，乃真能费者也。”水至，乃大服。在任五年，河不为患。殁后吏民思慕，庙祀以为神，数著灵应，加封号，列入祀典。
　　麟庆，字见亭，完颜氏，满洲镶黄旗人。嘉庆十四年进士，授内阁中书，迁兵部主事，改中允。道光三年，出为安徽徽州知府，调颍州，擢河南开归陈许道。历河南按察使、贵州布政使，护理巡抚。十三年，擢湖北巡抚。寻授江南河道总督，丁母忧，改署理，服阕，乃实授。疏陈筹办南河情形，略曰：“近年河湖交敝，欲复旧制，不外蓄清刷黄。古人引导清水，三分济运，七分刷黄，得力在磨盘埽。自废弃后，河务渐坏，拟规复磨盘埽旧制。洪泽湖水甚宽，高家堰工绝险，各坝多封柴土蓄水，盛涨启放，辄坏坝底，糜费不赀。应仿滚水坝成法，抬高石底，至蓄水尺寸为度。山圩五坝暨下游杨河境内车逻等坝，一遵奏定丈尺启放，水定即行堵合。至黄河各工，当体察平险，节可缓之埽段，办紧要之土工。一切疏浚器具，祗备运河挑挖。若黄河底淤，非人力所能强刷，惟储备料工，遇险即抢，以防为治，而其要全在得人。又以芦苇为工程必需，右营荡地荒废，产芦不足，请筑圩蓄水以资灌溉。”疏入，诏嘉其言正当，勖慎勉从事。
　　十四年，以洪泽湖老子山西北挑砌石坝，东西沙路加筑碎石，高出湖面，以便水师巡哨及商民停泊，疏请淮海、常镇等道另案用银。诏以南河连岁安澜，而工用日增，切责之。十九年，修惠济正闸、福兴越闸。会河湖并涨，险工叠生，请例外拨银五十万，诏允之，戒嗣后不得援例。署两江总督。二十一年，河决祥符，黄水汇注洪泽湖，南河无事，诏嘉其化险为夷，予议叙。二十二年，英吉利兵舰入江，命筹淮、扬防务以保运道，请以盐运使但明伦备防扬州，以清江为后路策应，捕内匪陈三虎等诛之。秋，河决桃北崔镇汛，值漕船回空，改由中河灌塘，通行无误，诏念防务及济运劳，革职，免罪。二十三年，发东河中牟工效力，工竣，以四品京堂候补。寻予二等侍卫，充库伦办事大臣，乞病未行。病痊，仍改四品京堂。寻卒。著有黄运河口古今图说、河工器具图说。子崇实、崇厚，并自有传。
　　潘锡恩，字芸阁，安徽泾县人。嘉庆十六年进士，选庶吉士，授编修。大考第一，超擢侍读。道光四年，复大考一等，擢侍读学士。时河患急，锡恩上疏条陈河务，略曰：“蓄清敌黄，为相传成法。大汛将至，急堵御黄坝，使黄水全力东趋。今年漕艘早渡，因御黄坝迟堵，以致倒灌停淤，酿成大患。且欲筹减泄，当在下游，乃辄开祥符徬，减黄入湖。坝口已灌於下，徬口复灌於上，黄水俱无出路，湖底淤垫极高。若更引黄入运，河道淤满，处处壅溢，恐有决口之患。”宣宗韪其议。五年，命以道员发往南河，补淮扬道。六年，加三品顶戴，授南河副总河。九年，母忧去官，服阕，授光禄寺卿。历宗人府府丞、左副都御史，督顺天学政。擢兵部侍郎，调吏部，仍留学政。十九年，内监狄文学以甥考试被黜，至锡恩私宅言所取录多出请讬，挟制讹诈，锡恩疏闻，特诏论文学大辟。二十二年，疏言：“黄河自桃北崔镇汛、萧家庄北决口穿运河，坏遥堤，归入六塘河东注。正河自扬工以下断流，去清口约有六七十里之远，回空漕船，阻於宿迁以上。臣前任淮扬道时，详辨戽水通船之法，行之十馀年，幸无贻误。今若於中河西口外筑箝口坝，添设草徬，以为黄水启闭之用，即将杨家坝作拦清堰，以为清水启闭之用。就中河运道为一大塘，道里长则容船众，两次启闭，漕船可以全渡。惟黄水先已灌入运河，中泓淤垫，两岸纤堤亦恐有冲缺，趕紧修濬，计需费亦不甚多。此时果可回空。来年即可出重，则萧庄决口不妨从缓堵筑。傥此法趕办不及，祗有竟用引黄济运之法。其临黄箝口坝草徬照式筑作，引黄水入坝送船，沿途多筑对头小坝，以偪溜刷深，庶免淤滞之患。迨出杨庄，汇入清河之水，即可牵挽南行。盖南岸不可借黄者，恐其淤湖淤运。今所引黄水，一出杨庄口，仍归旧河，自可用清口之水以刷涤之，应无流弊。”并以图说进，下河督麟庆议行。麟庆亦主用灌塘法，与锡恩言合，寻代麟庆为江南河道总督。
　　时扬工漫溢，尚书敬徵等查勘，堵筑决口，开挖引河，接挑长河淤垫，估银五百七十万两有奇。御史雷以諴奏决口无庸堵合，祗须改旧河为支河，以通运道而节糜费，下锡恩会议。锡恩奏覆：“灌口非可行河之地，北岸无可改河之理，请仍堵筑决口。漕船回空，仍由中河灌塘。”命侍郎成刚、府尹李僡赴工会同锡恩督办。二十三年，夫工以下挑河四万一百九十馀丈，工竣，启除界坝，放水通暢。会河南中牟河决，黄水注湖，请放山盱各坝宣泄湖水，并将夫工导出湖水，引入中河，暂济盐柴转运。复以上游河水陡落，间有淤垫，请改估萧工以下未挑之工，并挑筑大堤单薄卑矮处。是秋，湖水接长，掣卸高堰石工四千馀丈，抢护未决。二十四年，黄流未复故道，急筹济运，并宣泄湖水，请启放外南属顺清河，导引入河归海。军船抵坝，即由其处放渡，并於外南之北拦黄坝址筑钳口土坝，以资停蓄。寻奏：“黄河上游六月间陡长水丈馀，山盱林家西坝、旧义河直坝、及仁义河中间拦堰，间有掣塌，补修完密。里、河、扬三承受洪湖之水，两岸纤堤旧有护埽者，致多刷蛰，亦择要加镶。”二十五年，中牟工始合龙，南河连年无险。
　　二十八年，以病乞归。咸丰中，命在籍治捐输团练。八年，前江西巡抚张芾劾其劝捐无状，褫职。同治三年，捐京仓米折，复原衔，命赴安徽庐州会办劝捐守御事。五年，乡举重逢，加太子少保。六年，卒。漕运总督张之万疏陈锡恩治绩，赐祭葬，谥文慎，入祀乡贤祠。
　　子骏文，入赀为刑部郎中，改山东知府。咸丰末，捻匪犯省城，骏文率兵团迎击於段家店，却之。署青州，平淄川凤皇山土匪，擢道员。同治中，巡抚阎敬铭、丁宝桢皆倚之。从宝桢会剿捻匪，塞河侯家林，功尤多，授兗沂曹道。光绪中，迁按察使。坐事降调，以谙习河事，仍留山东。历治上下游要工，调河南郑工，专任西坝，以合龙愆期，革职留工，工竣，复原官。授山西按察使，护理巡抚，迁福建布政使。十九年，卒於官。山东士民以其治河功，请建专祠。
　　论曰：河患至道光朝而愈亟，南河为漕运所累，愈治愈坏。自张文浩蓄清肇祸，高堰决而运道阻。严烺畏首畏尾，湖河并不能治。张井创议改河，而不敢执咎，迄於无成，灌塘济运，赖以弥缝。麟庆、潘锡恩循其成法，幸无大败而已。吴邦庆讲求水利，而治河未有显绩。栗毓美实心实力，卓为当时河臣之冠，不独砖工创法为可纪也。东河自毓美后，硃襄、锺祥、文冲继之，祥符、中牟迭决，东河遂益棘矣。

　　列传一百七十一
　　林培厚李象鹍  李宗传  王凤生黄冕  俞德渊  姚莹
　　林培厚，字敏斋，浙江瑞安人。嘉庆十三年进士，选庶吉士，授编修。出为四川重庆知府。啯匪带刀异常制，禁锻者毋制卖，有犯则坐。沿江渡船为盗资，籍而稽其出入，刻姓名船侧，盗为衰息。民习天主教，搜其书，批抉缪妄，闻者多悔悟。署川东道，所属雷波民、夷忿争，或觊觎邀功，请发兵，培厚不应，立缚治其魁，馀悉贷遣。总督蒋攸銛器之，称为蜀中良吏之最。母忧归，服阕，授直隶天津府。畿辅大水，天津地洼下，灾尤剧，培厚遍行属县，赈活饥民七万有奇。奉天、台湾商米先后抵海口，议以官钱收买，委曲剂量，商民交利，而官不费。时蒋攸銛移督直隶，诏举贤吏，遂荐之，不旬日，擢大顺广道。畿南涝后，大兴水利。培厚先在天津治淀河，至大名治新卫河、洺河，浚筑悉中程度。培厚数以时事利病、属吏贤否语攸銛，为布政使屠之申所忌。及攸銛入相，那彦成代之，坐河北旱荒施赈不如法，解培厚任，宣宗夙知其能，改授湖北粮储道。时河患浅涸，漕舟数阻。攸銛以大学士出督两江，期八省漕以首夏毕渡河，乘清水盛涨，浮渡遄利。培厚所部尤速达，为嘉庆以来数十年所未有，攸銛特疏陈给叙。历三运无误，上意方乡用，以劳卒於通州运次。
　　李象鹍，字云皋，湖南长沙人。嘉庆十六年进士，选庶吉士，授编修。道光二年，出为直隶宣化知府。岁饥，禁奸贩，安屯户，煮粥以赈，民无失所。课士有法，一变边郡弇陋之习。调正定，再调保定。蒋攸銛、那彦成先后为总督，皆倚如左右手。象鹍持正无挠，擢通永道，调河南盐道。治漕严，弁丁懔懔，禁胥役藉雇剥船扰民，请潞盐仍归商运，民便之。丁父艰归，服阕，补江西吉南赣宁道。辖境与粤东犬牙相错，多伏莽，属县僻瘠，几不可治，象鹍扫除积弊，境内秩然。擢江苏按察使，署江宁布政使。时陶澍为总督，赖其佐理焉。调贵州按察使。仁怀奸民为乱，株连众，治之无枉纵。擢布政使，禁汉奸盘剥苗民，多惠政。二十四年，以假去职。洎入觐，诏以三品京堂候补。未几，乞归。
　　李宗传，字孝曾，安徽桐城人。嘉庆三年举人。授浙江上虞知县先摄丽水、平湖、瑞安、建德、平阳，所至求民隐，锄豪强，平反冤狱。在丽水断积案七百馀事，捐赀河工，叙知府，擢浙江督粮道。道光三年，杭、嘉、湖三府大水，宗传建议，浙西诸水尾闾，下由江苏入海，必宜江、浙两省通筹疏濬，大吏用其言，疏请合治。坐事左迁，巡抚程含章荐之，以知府用，授湖南永州，葺濂溪书院，崇节义，劝种植。擢四川成绵龙茂道，累摄盐道、布政使。
　　十三年，瓘边属倮夷降复叛，势甚张，总督鄂山既奏劾提督杨芳，檄宗传往察治。宗传上言：“四夷环山为巢，嗜利顽钝，愈抚愈嚣。去年添兵设防，夷转四出焚掠，攻垒窥城，略无忌惮。虽扰一，实四安危所系，不可姑息贻患。”乃建三路进剿之策，倡助军需，治兵选士，声威大振。三路大军犹未至，宗传先以计诱降十三支夷，絷之，勒还所掠人口，有业者复之，无业者给赀，纵俘归，使谕威德。夷犹豫未决，大军由冷迹关逼老林巢薮，大破之於石门坎，擒斩数百，毁贼寨二百馀所，夷落悉平。论功最，擢山东按察使。捕大盗刘二鞍子置之法，群盗远遁，迁湖北布政使。年逾七十，引疾归。
　　宗传征叛夷出奇有功，然居恆时以计取伤仁，意不自慊。尝从同县姚鼐游，能文章。
　　王凤生，字竹屿，安徽婺源人。父友亮，乾隆四十六年进士。由中书充军机章京，累迁刑部郎中，精究法律，治狱矜慎。改御史，巡城、巡漕，官至通政司副使，有清直声。以诗名。
　　凤生，嘉庆中，入赀为浙江通判，屡摄知县事。任兰溪仅数月，清积案七百馀事。任平湖，有民数百户，诵经茹素，传授邪教，凤生悯其愚惑，开谕利害，治为首数人罪，馀释之。补嘉兴府通判。道光初，浙江清查仓库，以凤生总其事。署嘉兴知府，迁玉环同知。会浙西大水，江、浙两省议合治，调凤生乍浦同知，勘水道，乃由天目山历湖州、嘉兴，沿太湖以达松江。计画甫就，事未行，值淮南高堰溃决，江南大吏疏调凤生赴南河。未几，擢河南归德知府，濬虞城、夏邑、永城三县沟渠。寻擢彰卫怀道，道属河工五，岁修糜费，春秋防汛，虚应故事，凤生力矫积习，事必躬亲。以岁修有定例，另案无定例，在任三年，力删另案以杜弊。寻以疾乞归。
　　九年，两江总督蒋攸銛荐起原官，署两淮盐运使。凤生以淮盐极敝，条上十八事。攸銛采其议，改灶盐，节浮费，濬河道，增屯船，缉场私、邻私之出入，禁江船、漕船之夹带，及清查库款，督运淮北诸条，疏陈待施行，会诏捕盐枭巨魁黄玉林，凤生计招出首，责缉私赎罪。攸銛已入告，旋因告讦置之狱，又得玉林所寄其党私书，意反复，密疏请处以重法。上以前后歧异，谴攸銛，凤生亦降调。陶澍继督两江，与尚书王鼎、侍郎宝兴会筹盐法，合疏留凤生襄议，於是大有兴革，略与凤生初议相出入；又奏以凤生察湖广销引，勘议淮北改票事，凤生虽去官，仍与盐事终始。十二年，湖北大潦，总督卢坤疏留凤生治江、汉堤工，袤亘数百里，半载告竣，秋水至，新堤有溃者，凤生引咎乞疾归。寻淮北票盐大暢，陶澍以凤生首议功上闻，促之出，未行而卒。
　　凤生以仕为学，尤笃好图志，成浙西水利图说备考、河北采风录、江淮河运图、汉江纪程、江汉宣防备考、淮南北场河运盐走私道路图，每吏一方，必能指画其形势，与所宜兴革。四方大吏争相疏调，少竟其用，惟治淮盐尤为陶澍所倚藉焉。
　　黄冕，字服周，湖南长沙人。年二十，官两淮盐大使，治淮、扬赈有声。初行海运，巡抚陶澍使赴上海集沙船与议，尽得要领，授江都知县。历元和、上海，署太仓州，擢苏州府同知，晋秩知府，署常州、镇江，有大兴作，大吏悉倚以办。疏治刘河海口，上海蒲汇塘，常州芙蓉江、孟河，冕皆躬任之。海疆兵事起，从总督裕谦赴浙江。裕谦死难，冕牵连遣戍伊犁，既而林则徐亦至戍，议兴屯田，冕佐治水利有功，赦还。江苏巡抚陆建瀛复调冕治海运，革漕费，岁省银数十万，为忌者所中，劾罢归。咸丰初，粤匪围长沙，冕建守御策。及曾国籓治兵讨贼，冕创釐税，兴茶盐之利，军饷取给焉。又开东征局，专饷曾国籓一军。起授江西吉安知府，复以事劾免归，仍以饷事自任，湘军赖以成功。寻授云南迤西道，辞病不赴，卒於家。
　　冕仕宦初为陶澍、林则徐所知，晚在籍为骆秉章所倚任。时称其幹济，被谤亦甚云。
　　俞德渊，字陶泉，甘肃平罗人。嘉庆二十二年进士，选庶吉士，散馆授江苏荆溪知县。始至，遮诉者百十辈，逾年，前诉者又易名来控，一见即识之，群惊为神。调长洲，甚得民心。迁苏州督粮同知。道光六年，初行海运，以德渊董其役，章程皆出手定，以忧去。八年，服阕，擢常州知府，调江宁。
　　十年，宣宗以两淮盐法大坏，授陶澍为两江总督，命尚书王鼎、侍郎宝兴赴江南会议改革。时议者多主罢官商盐，归场灶科税，以德渊有心计，使与议。德渊具议数千言，略谓：“盐归场灶，其法有三：一曰归灶丁按钅敝起科，然其中有难行者三：一在灶丁之逋欠，一在钅敝镬之私煎，一在灾祲之藉口；二曰归场官给单收税，难行者亦有三：一在额数之难定，一在稽查之难周，一在官吏之难恃；三曰归场商认钅敝纳课，难行者亦有三：一在疲商之钻充，一在殷户之规避，一在垣外之私售。以上三法，共有九难。如就三者兼权之，则招商认钅敝，犹为此善於彼。苟得其人，或可讲求尽善。顾事关图始，果欲行之，则宜先定章程。清灶佥商、改官易制诸事，非三年不能就绪。此三年中，额课未可长悬也，场盐未可停售也，各岸食盐未可久缺也。新旧接替之时，非熟思审处，何能变通尽利乎？向来捆盐之夫，淮北永丰有万馀人，淮南老虎颈不下数万人，皆无赖游民以此为事业。一旦失所，此数万众将安往？其患又不止私枭拒捕已也。”议上，陶澍深然之，乃与朝使定议，不归场灶，仍用官商如故；惟奏罢盐政，裁浮费，减窝价，凡积弊皆除之。荐德渊超擢两淮盐运使。
　　德渊精会计，又知人善任。诸滞岸商惮往运，改以官督办，千里行盐，稽覈价用，琐屑悉当。每运恆有馀利，尽以充库，无私取。两淮本脂膏地，运使多以财结权贵及四方游客，馀赡给寒畯，取声誉，皆出商赀。德渊谨守筦钥，失望者众，言者时相攻讦，不顾也。在任五年，力崇节俭，妻子常衣布素，扬州华侈之俗为之一变。尚书黄钺子中民为场大使，欲得美职，德渊曰：“美职以待有功，中民无功不可得。”坚不与。陶澍益贤之，荐其才可大用，以循良久在盐官可惜，上亦嘉之，未及擢用而卒。
  </div>
  <div class="pagination">
   <a href="清史稿_page205.html">
    上一页
   </a>
   <span>
    ...
   </span>
   <a href="清史稿_page201.html">
    201
   </a>
   <a href="清史稿_page202.html">
    202
   </a>
   <a href="清史稿_page203.html">
    203
   </a>
   <a href="清史稿_page204.html">
    204
   </a>
   <a href="清史稿_page205.html">
    205
   </a>
   <span class="current-page">
    206
   </span>
   <a href="清史稿_page207.html">
    207
   </a>
   <a href="清史稿_page208.html">
    208
   </a>
   <a href="清史稿_page209.html">
    209
   </a>
   <a href="清史稿_page210.html">
    210
   </a>
   <a href="清史稿_page211.html">
    211
   </a>
   <span>
    ...
   </span>
   <a href="清史稿_page207.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
