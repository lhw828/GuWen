<!DOCTYPE html>
<html>
<head>
    <meta charset="UTF-8">
    <title>辽史 - 第 62 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 62 页/共 221 页</h1>
    <div class="content">　　吾秃婉部。

　　迭剌葛部。

　　回鹘部。

　　长白山部。

　　蒲卢毛朵部。

　　　　右十部不能成国，附庸於辽，时叛时服，各有职贡，犹唐人之有羁縻州也。

※校勘记

　　一：秋冬居羊门甸冬字原脱，据上下文义补。

　　二：会同二年更夷离为大王按纪，更夷离为大王在会同元年十一月。

　　三：挵山挵，南监本同，殿本改作挶。挵、挶均不见字书，疑应作铧或。

　　四：居黑山北居，疑当作戍。

　　五：突举部纪会同四年正月作突轨部，统和四年八月作谛居部。

　　六：天赞二年二年，原误「八年」。按纪，天赞仅四年，灭胡损事在二年三月，据改。

　　七：隶北府按兵卫志上，奚五部隶北府，属东北路统军司。

　　八：乌古涅剌部按卷八二萧阳阿传作乌古涅里。

　　九：窈爪爪，原作「介」。据下文及兵卫志中、百官志二改。

　　一○：松山平州之间松山上疑脱戍字。

　　一一：统和十二年十二年，原脱十字，误作「二年」。按纪，以二克分置二部在统和十二年十二月，据补。

　　一二：隗衍突厥部按卷八九耶律庶箴传作乌衍突厥部。

　　一三：隶南府据兵卫志上，此下脱「节度使属西南路招讨司」。

　　一四：隶北府「隶北府」三字原脱，据兵卫志上补。

　　一五：盆奴里国按纪统和二十二年七月作蒲奴里。

　　一六：酋帅浑敞贪污浑敞，纪重熙六年八月作坤长。

　　一七：辽国外十部按百官志二，乌古、敌烈、隗古、迭剌葛入「诸部」，回跋、埢母、吾秃婉、蒲卢毛朵入「大部」，长白山部作长白山女直国，与回鹘部并入「诸国」。

　





第三十四卷　　志第四

兵卫志上

　　轩辕氏合符东海，邑于涿鹿之阿，迁徙往来无常处，以兵为营卫。飞狐以北，无虑以东，西暨流沙，四战之地，圣人犹不免於兵卫，地势然耳。

　　辽国左都辽海，右邑涿鹿，兵力莫强焉。其在隋世，依纥臣水而居，分为十部。兵多者三千，少者千馀。顺寒暑，逐水草畜牧。侵伐则十部相与议，兴兵致役，合契而後动。猎则部得自行。至唐，大贺氏胜兵四万三千人，分为八部。大贺氏中衰，仅存五部。有耶律雅里者，分五部为八，立二府以总之，析三耶律氏为七，二审密氏为五，凡二十部。刻木为契，政令大行。逊不有国，乃立遥辇氏代大贺氏，兵力益振，即太祖六世祖也。

　　及太祖会李克用于云中，以兵三十万，盛矣。

　　遥辇耶澜可汗十年，岁在辛酉，太祖授钺专征，<一>破室韦、于厥、奚三国，俘获庐帐，不可胜纪。十月，授大迭烈府夷离，明赏罚，缮甲兵，休息民庶，滋蕃群牧，务在戢兵。十一年，总兵四十万伐代北，克郡县九，俘九万五千口。十二年，德祖讨奚，俘七千户。十五年，遥辇可汗卒，遗命逊位于太祖。<二>

　　太祖即位五年，讨西奚、东奚，悉平之，尽有奚、之众。六年春，亲征幽州，东西旌旗相望，亘数百里。所经郡县，望风皆下，俘获甚众，振旅而还。秋，亲征背阴国，<三>俘获数万计。神册元年，亲征突厥、吐浑、项、小蕃、沙陀诸部，俘户一万五千六百；攻振武，乘胜而东，攻蔚、新、武、妫、儒五州，俘获不可胜纪，斩不从命者万四千七百级。尽有代北、河曲、阴山之众，遂取山北八军。四年，亲征于骨里国，<四>俘获一万四千二百口。五年，征项，俘获二千六百口；攻天德军，拨十有二栅，徙其民。六年，出居庸关，分兵掠檀、顺等州，安远军、三河、良乡、望都、潞、满城、遂城等县，俘其民徙内地；皇太子略定州，俘获甚众。天赞元年，以户口滋繁，纠辖疏远，分北大浓兀为二部，立两节度以统之。三年，西征项等国，俘获不可胜纪。四年，又亲征渤海。天显元年，灭渤海国，地方五千里，兵数十万，五京、十五府、六十二州，尽有其众，契丹益大。

　　会同初，太宗灭唐立晋，晋献燕、代十六州，民众兵强，莫之能御矣。

兵制

　　辽国兵制，凡民年十五以上，五十以下，隶兵籍。每正军一名，马三疋，打草谷、守营铺家丁各一人。人铁甲九事，马鞯辔，马甲皮铁，视其力；弓四，箭四百，长短枪、櫼欁、斧钺、小旗、锤锥、火刀石、马盂、抯一斗、抯袋、搭挷伞各一，<五>縻马绳二百尺，皆自备。人马不给粮草，日遣打草谷骑四出抄掠以供之。铸金鱼符，调发军马。其捉马及传命有银牌二百。军所舍，有远探拦子马，以夜听人马之声。

　　凡举兵，帝率蕃汉文武臣僚，以青牛白马祭告天地、日神，惟不拜月，分命近臣告太祖以下诸陵及木叶山神，乃诏诸道徵兵。惟南、北、奚王，东京渤海兵马，燕京统军兵马，虽奉诏，未敢发兵，必以闻。上遣大将持金鱼符，合，然後行。始闻诏，攒户丁，推户力，核籍齐众以待。自十将以上，次第点集军马、器仗。符至，兵马本司自领，使者不得与。唯再共点军马讫，又以上闻。量兵马多少，再命使充军主，与本司互相监督。又请引五方旗鼓，然後皇帝亲点将校。又选勋戚大臣，充行营兵马都统、副都统、都监各一人。又选诸军兵马尤精锐者三万人为护驾军，又选骁勇三千人为先锋军，又选剽捍百人之上为远探拦子军，以上各有将领。又於诸军每部，量众寡，抽十人或五人，合为一队，别立将领，以备勾取兵马，腾递公事。

　　其南伐点兵，多在幽州北千里鸳鸯泊。及行，并取居庸关、曹王峪、白马口、古北口、安达马口、松亭关、榆关等路。将至平州、幽州境，又遣使分道催发，不得久驻，恐践禾稼。出兵不过九月，还师不过十二月。在路不得见僧尼、丧服之人。

　　皇帝亲征，留亲王一人在幽州，权知军国大军。既入南界，分为三路，广信军、雄州、霸州各一。驾必由中道，兵马都统、护驾等军皆从。各路军马遇县镇，即时攻击。若大州军，必先料其虚实、可攻次第而後进兵。沿途民居、园囿、桑柘，必夷伐焚荡。至宋北京，三路兵皆会，以议攻取。及退亦然。三路军马前後左右有先锋。远探拦子马各十数人，在先锋前後二十馀里，全副衣甲，夜中每行十里或五里少驻，下马侧听无有人马之声。有则擒之；力不可敌，飞报先锋，齐力攻击。如有大军，走报主帅。敌中虚实，动必知之。军行当道州城，防守坚固，不可攻击，引兵过之。恐敌人出城邀阻，乃围射鼓噪，诈为攻击。敌方闭城固守，前路无阻，引兵进，分兵抄截，使随处州城隔绝不通，孤立无援。所过大小州城，至夜，恐城中出兵突击，及与邻州计会军马，甲夜，每城以骑兵百人去城门左右百馀步，被甲执兵，立马以待。兵出，力不能加，驰还勾集众兵与战。左右官道、斜径、山路、河津，夜中并遣兵巡守。其打草谷家丁，各衣甲持兵，旋团为队，必先斫伐园林，然後驱掠老幼，运土木填壕堑；攻城之际，必使先登，矢石檑木并下，止伤老幼。又於本国州县起汉人乡兵万人，随军专伐园林，填道路。御寨及诸营垒，唯用桑柘梨栗。军退，纵火焚之。敌军既阵，料其阵势小大，山川形势，往回道路，救援捷径，漕运所出，各有以制之。然後於阵四面，烈骑为队，每队五、七百人，十队为一道，十道当一面，各有主帅。最先一队走马大噪，冲突敌阵。得利，则诸队齐进；若未利，引退，第二队继之。退者，息马饮水抯。诸道皆然。更退迭进，敌阵不动，亦不力战。历二三日，待其困惫，又令打草谷家丁马施双帚，因风疾驰，扬尘敌阵，更互往来。中既饥疲，目不相睹，可以取胜。若阵南获胜，阵北失利，主将在中，无以知之，则以本国四方山川为号，声以相闻，得相救应。

　　若帝不亲征，重臣统兵不下十五万众，三路往还，北京会兵，进以九月，退以十二月，行事次第皆如之。若春以正月，秋以九月，不命都统，止遣骑兵六万，不许深入，不攻城池，不伐林木；但於界外三百里内，耗荡生聚，不令种养而已。

　　军入南界，步骑车帐不循阡陌。三道将领各一人。率拦子马各万骑，支散游弈百十里外，更迭觇逻。及暮，以吹角为号，众即顿舍，环绕御帐。自近及远，折木稍屈，为弓子铺，不设枪营堑栅之备。

　　每军行，鼓三伐，不问昼夜，大众齐发。未遇大敌，不乘战马；俟近敌师，乘新羁马，蹄有馀力。成列不战，退则乘之。多伏兵断粮道，冒夜举火，上风曳柴。馈饷自赍，散而复聚。善战，能寒。此兵之所以强也。

※校勘记

　　一：遥辇耶澜可汗十年岁在辛酉太祖授钺专征按世表，耶澜可汗在唐会昌间，次巴刺可汗在咸通间，又次痕德可汗在光启间。辛酉岁当天复元年，不合。太祖纪上，「唐天复元年，岁辛酉，痕德可汗立，以太祖为本部夷离，专征讨。」较近实际。

　　二：十五年遥辇可汗卒遗命逊位于太祖按太祖纪上云，丙寅年「十二月，痕德可汗殂」，太祖翌年丁卯岁「正月，即皇帝位」。

　　三：背阴国按纪太祖六年七月作术不姑。

　　四：于骨里国按纪神册四年九月作乌古都，属国表作骨里国。

　　五：搭挷伞按「挷」字不见字书。道光殿本考证云：「通考作『搭钩毡伞』。史以钩、毡二字偏旁误合为『挷』字」。

　

</div>
    <div class="pagination">
<a href="辽史_page61.html">上一页</a><span>...</span><a href="辽史_page57.html">57</a><a href="辽史_page58.html">58</a><a href="辽史_page59.html">59</a><a href="辽史_page60.html">60</a><a href="辽史_page61.html">61</a><span class="current-page">62</span><a href="辽史_page63.html">63</a><a href="辽史_page64.html">64</a><a href="辽史_page65.html">65</a><a href="辽史_page66.html">66</a><a href="辽史_page67.html">67</a><span>...</span><a href="辽史_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
