<!DOCTYPE html>
<html>
<head>
    <meta charset="UTF-8">
    <title>清史稿 - 第 63 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 63 页/共 291 页</h1>
    <div class="content">　　虎林：省东北千九百里。宣统元年，置呢吗口。二年更名。署西南关帝庙榜题“嘉庆己巳重修”，则汉民足迹早至。隶东北路道。西：七虎林山。西南：半拉窝集、苏尔德。西北：安巴倭克里。北：那丹哈达拉岭。南：乌苏里江自俄东海滨省缘界，纳松阿察及小黑河，又北纳大小穆棱河，迳城东。又北纳七虎林河，合阿布沁、小大木克、独木、外七里星河，入饶河。官商路三：南至大穆棱河，西历索伦营达密山；南历倒木沟至龙王庙；一城北下水捞达饶河。惟乌苏里时溢，沿江哈汤多，足碍行旅。又由治至渡江，溯呢吗，即至乌苏里铁路伊曼站。
　　绥远州：省东北二千五百里。清初使犬部额真喀喇人居之，隶三姓副都统，曰伊力嘎。宣统元年置，隶东北路道。北极高四十度四十九分。京师偏西四度四十八分。西南：秦得力山、额图、昂古喀兰、太平。南：完达、科勒木苏拉立喀兰。北：混同江自临江入，合二吉利、秦得力、沃泥河、浓江。南：乌苏里江自饶河入。右毕拉音毕尔窦，屈东北，右东海滨省，分二支来会，折西北亦入之。官商路三：西秦皇、鱼通，西小白山，并达临江；东南窝集口达饶河。乌苏里下口西岸有“耶”字界碑。
　　方正县：繁，疲，难。省东北九百二十里。清初呼尔哈部人居之，隶三姓副都统。光绪三十二年置大通，隶依兰，治江北崇古尔库站。宣统元年，徙治江南方正泡，割滨州长寿东境益之，更名，隶东北路道。西：万宝山。东：双凤、鸟枪顶子。南：东老龙爪沟岭。北：松花江自宾州入，纳蚂蜒及柳树、黄泥河，迳城北，合二古力、德墨里、大小罗拉蜜。又东北，纳珠淇河，入依兰。东南：牡丹江自宁安缘界，合大小营门石，四、五、三道诸河从之。官商路三：西新安入宾州；东达沟达依兰，旧阻哈汤，近通利；西南黄泥河入长寿。船埠：德墨里屯。
　　桦川县：省东北千三百十八里。清初黑哲喀喇人居之，隶三姓副都统。宣统二年置，治佳木斯。三年，徙悦来镇，隶东北路道。西：格布苏岭、猴石山。南：巴虎。东：马库力。南：笔架、哈达密。东南：倭肯河，自临江缘界，及七八虎力河入依兰，注松花江。西北合音达木、小铃铛麦河，入富锦。东南：柳树河从之。官商路三：西苏苏屯达依兰；东汶登冈，东南宝山镇，并达富锦。船埠：佳木斯屯，濒江。
　　富锦县：省东北千八百里。清初黑哲喀喇人本部，曰富克锦。光绪七年置协领。三十三年置巡司，隶临江州。宣统元年改隶东北路道。南：对锦山、别拉音、四方台。西南：双崖。东：乌尔古力。北：松花江自桦川入，纳柳树、哈达密河，入临江。西南七星砬子，大七里星河出东北，缘界合砭石河，迳对面城屯，流分复合。官商路四：西霍悦路达桦川；东古必扎拉达临江；东南历临江二龙山镇达饶河；南怀德镇达密山。
　　饶河县：省东北二千百四十里。明，尼玛河堧地。后为窝集部之诺罗路。清初瓦尔喀部人居之，隶宁古塔副都统。宣统元年置，隶东北路道。南：佛力山、大顶。西：小菜根。西南：双呀堪达。东：东老营盘。东南：乌苏里江自虎林入，合外七里星、大小别拉、大带、小安河，北至斯莫勒山。西南：饶河自密山缘临江界，合大索伦、蛤蚂罣、宝清、貛子、里七里星、大佳气河，入迳城北，又东，右合小佳气、蛤蚂河，迳饶力葛山来会。又东北，入绥远。官商路二：东沿乌苏里，分达绥远、虎林；西沿饶力，分达临江、密山。
　　◎附志
　　宝清州：宣统元年拟置于饶河西境宝清河西。
　　勃利州：宣统元年拟置于依兰东南倭肯河上游，即古勃利州地。
　　临湖县：宣统元年拟置于密山东，南临兴凯湖，有小兴凯湖。

　　志三十二  地理四
　　△黑龙江
　　黑龙江：古肃慎国北境。明领于奴兒干都司。清初有索伦、达呼尔诸部，散居黑龙江内外额尔古纳河及精奇里江之地。天聪、崇德中，次第征服。康熙二十二年征罗刹，始设镇守黑龙江等处将军及副都统驻江东岸之爱浑城，寻并移驻墨尔根。三十七年，副都统移驻齐齐哈尔。三十八年，将军亦移驻，遂为省治。后增设墨尔根、黑龙江、呼兰、呼伦贝尔、布特哈各副都统。光绪末，裁省其半，改置、府、县有差。三十三年，罢将军，设黑龙江巡抚，改为行省，悉裁副都统各缺，变置地方官制。宣统三年，为道三，府七，六，州一，县七。拟设之府一，直隶十一，县五。南至松花江与吉林界，西至额尔古讷河与俄领萨拜哈勒省及外蒙古车臣汗旗界，西南接内蒙古之乌珠穆沁左翼、科尔沁右翼中、前、后各旗界，东至松花、黑龙两江合流处，仍界吉林，北及东北皆与俄领阿穆尔省界。广二千八百馀里，袤一千五百馀里。北极高四十五度五十分至五十二度五十分。京师偏东三度四十分至十六度二十分。案黑龙江旧界，杨宾柳边纪略云：“艾浑将军所属，东至海，西至你不楮俄罗斯界。”你不楮即尼布楚，今俄名捏尔臣斯克。艾浑将军即黑龙江将军，此清初界也。自安巴格尔必齐河口，即循此河上流之外兴安岭，东至于海。凡岭以南，流入黑龙江之溪河属中国，岭以北属俄罗斯。中、俄分岭，此康熙二十八年尼布楚条约界也。自额尔古讷河入黑龙江处起，至黑龙江与松花江会流处止，以南以西属黑龙江省，以北以东属俄罗斯，中、俄分江，此咸丰八年瑷珲条约界也。尼布楚在安巴格尔必齐河西五百馀里，本中国茂明安、布拉特、乌梁海诸部落地。崇德中，即为俄罗斯人窃据，筑城居之，以侵掠索伦、达呼尔诸部，为边患者三十馀年。康熙二十八年定界，遂捐以畀俄，已蹙旧界地五百馀里矣。若外兴安岭以南，黑龙江以北以东旧界地，殆三千七百里有奇，其境内山川、部落、城屯虽为俄有，亦并志之，不忘其朔焉。外兴安岭为昆仑北出之大幹。盖昆仑山脉南幹，为凉州南山，为贺兰山，为阴山，为内兴安岭。北幹为葱岭，为天山，为阿尔泰山，为垦特山，为外兴安岭。内外者，据黑龙江言之。馀若斗色山、若杨山、若珠德赫山、若讷丹哈达拉山、若达勒替沙山、若阿喇拉山、若道斯哈达、若察哈彦哈达、若茂哈达，皆外兴安岭支络，并在江东北。水以安巴格尔必齐河为康熙旧界入江之始。由此而东，曰卓鲁克齐河、曰乌鲁穆河、曰格尔必齐河、曰呼吉河、曰张他拉河、曰鄂尔多昆河、曰乌尔苏河、曰波罗穆达河、曰额尔格河、曰巴尔坦河，又东少南，曰讬罗河、曰卧诺河、曰巴里彦河、曰阿苏河、曰淘斯河、曰凯兰河、曰阿喇拉河、曰大兰河、曰库哷恩河、曰额苏里河、曰多普塔拉河。又南曰精奇里江，为诸河最，源出外兴安岭极北之地，东南流，转西南流，江形如弓。有乌尔格河、讬克吉鲁河、乌尔替河、克德毕河，自西北来注之。有阿尔吉河、巴里木河、塔乌尔堪河、毕奇勒图河、钦都河、宁尼河、额勒格河、牒叶普河、铁牛河、西里木迪河、察勒布克尔河、英肯河、们卧勒河、莫昆河、巴沙河、杨奇尼河、密奇讷河、翁额纳拉河、巴里木迈库里河、讬莫卧河、伊罗河、昆贝河、屯布河、迪音河，自东北来注之。黑龙江水色微黑，精奇里江独黄，又称黄河。又南而东，曰谟里尔克河、曰博屯河。又南而东，曰牛满河，源出外兴安岭，岭东旧界吉林。西南流，东合乌旺那河、乌莫勒德河、攸瓦尔奇河、敖拉河、塔拉耐河、塔里木河、萨公那河、吉克河，西合卧尔喜河、卓罗奇河、木尔木河、杨奇里河、珠奇河、宁那河、伊莫勒河、楚克河。牛满河亦称斗满河，又南而东，曰哈拉河、曰阿拉河、曰塔拉木河、曰库勒图尔河、曰库木弩河、曰珠春河、曰格林河、曰胡裕鲁河、曰苏鲁河、曰伊图里河、曰毕占河。以上诸河，并南入黑龙江。毕占河以南，旧为吉林境。其部落，则精奇里江东西，为索伦部、达呼尔部。有索伦村，在精奇里江、额尔格河之间，南距黑龙江城五六日程。钦都河西及巴尔坦河东，为使鹿鄂伦春部。自额苏里河口溯江而西，至额尔格河口，为库尔喀部，其城屯有曰铎辰城、阿萨津城、多金城、乌鲁苏穆丹城、郭博勒屯、博和哩屯、噶勒达逊屯、穆丹屯、都孙屯、乌尔堪屯、德笃勒屯、额苏哩屯、额尔图屯，并在江北岸东岸。雅克萨城在黑龙江城西北一千三百馀里，城东即提咸河湾城，本索伦部筑。嗣因博木博果尔等据城以叛，崇德四年讨平之，墟其城。顺治初年，罗刹窃据，又筑之。康熙二十五年，复克其城。二十八年界约，雅克萨之地俄罗斯所治之城，尽行毁除。今其地俄名阿勒巴沁云。宣统三年，编户二十四万一千零一十一。口一百四十五万三千三百八十二。其名山：特尔根、佛思亨、兴安岭。黑省之山，皆脉自车臣汗部肯特山，入境则特尔根，折而东而南，绵亘嫩江、黑龙间者，以兴安岭目之。至混同、黑龙两江将会处，乃起佛思亨。内兴安岭自索岳尔济山入境，为哈玛尔，为室韦，为雅克，为西兴安岭，为伊勒呼里。分支西北迤，为治吉察。正支又东北，为嫩江源。又东南，为库穆尔，为东兴安岭。西出一支为和罗尔。又西曰乌云和尔冬吉。正支又东迤，为小兴安岭。又分支东北为老爷岭。正支东尽于佛思亨。其巨川：黑龙、精奇里、松花、乌苏诸江。其驿路：东北逾兴安岭达海兰泡。电线：自齐齐哈尔至海兰泡，南达吉林。铁路：齐昂；其属俄者，东清北段。
　　龙江府：冲，繁，疲，难。巡抚，民政、提学、提法司驻。即齐齐哈尔。旧曰卜魁。明，朵颜卫地。光绪三十一年，设黑水。三十四年改置府，为黑龙江省治。西南至京师三千三百馀里。广六百六十馀里，袤六百六十馀里。北极高四十七度二十七分。京师偏东七度三十二分。北：敖宝山。西：五道梁子、碾子山、廉家大冈。东北：嫩江自讷河入，南流，至府城东北。东分一支为塔哈尔河，西南受阿伦河、音河，迳城西南。距城约五里曰船套，康熙中嫩江水师战船泊此。光绪三十三年辟为商埠。由西南江口斜开引河萦泗城西。沿江筑长堤一、小堤二。嫩江又西南纳雅尔河，入安达。东：胡裕尔河自拜泉入，西流，入塔哈尔河。一支南出，歧为九道沟，西南入安达。旧设站十，在府境四：卜魁、特穆德赫、塔拉尔、宁年。西路台十七，在府境三：七家、甘井子、那奇希。官商路二：东南东官地屯达海伦；小五明马屯达景星镇。卡伦三：曰莽鼐，曰绰罗，曰博尔齐勒。又和伦部卡伦三：曰拉哈鄂佛罗，曰温德亨，曰苏克台苏苏。铁路二：齐昂，东清。商埠，光绪三十一年中日约开。
　　呼兰府：冲，繁，难。省东南八百四十里。即呼兰副都统城。明为呼兰山卫。光绪三十年，移呼兰治呼兰城，升为府。广一千二百馀里，袤四百二十馀里。北极高四十六度十二分。京师偏东九度五十九分。领州一，县二。西南：松花江自肇州入，东流入巴彦。呼兰河自兰西入，南流，大堿沟自西来注之。屈东南，迳府城南入松花江。东：漂河自巴彦入。又东，少陵河，则绰罗河亦自巴彦入，右受韩沟河，南流，同入松花江。北：濠河自绥化入，左受大荒沟河，西流入呼兰河。府境据呼兰河下游水域，松花襟其南，长河支港，足资灌溉，土味膏沃，号为产粮之区。雍正十三年后，移屯设庄，日事开辟。咸丰、同治之际，直隶、山东游民流徙关外者，竞赴屯庄佣工，积日既久，私相售卖，占地日广，聚徒日繁，历任将军乃奏办民垦，增改民官，行省规模，府为先导焉。旧设台三：察哈和硕；呼兰城，即府城；新安。官商路二：西北经兰西赴省城；东北经巴彦赴绥化。有康家井、朝阳堡文报局。旧设卡伦四：曰珊延富勒，曰绰罗河口，曰诺敏河，曰布勒嘎哩。西南：东清铁路对青山车站，南六十里至哈尔滨。呼兰河口有轮船埠。巴彦州繁，难。府东一百五十里。原名巴彦苏苏。光绪元年设呼兰，三十年改隶府。北：青顶山、双牙。西：少陵、泥马尔。东北：黑山，绵亘百馀里，与木兰青山接，故布特哈人虞猎场也，又名蒙古尔山，呼兰民屯自山前后始。南：松花江自府境入，东入木兰。北：少陵河自东兴镇入，西流，纳布尔嘎里河、小柳树河、硃克特河，屈西南，漂河分支曰韩沟，东流注之，为绰罗河口。又东：五岳河，出枣拉拉屯，西流屈南，迳府城西，入松花江。东：大黄泥河，左会小黄泥，又东小石头河，皆南入松花江。北：濠河由馀庆入，合拉三太河、大荒沟入府境。西北：兴隆镇州判。旧设台一：呼兰，即州城。官商路三：东至木兰；北至馀庆；北由小猪蹄山屯西行，经兴隆镇达绥化。五岳河口有轮船埠。兰西县冲，繁，难。府西北一百里。原名双庙子，光绪三十年置，隶府。东呼兰河自绥化缘海伦界，会通肯河入，屈南，右大堿沟河，左濠河，入府境。官商路四：东榆树林达府；北至青冈；西达肇州；西北至安达。有小榆树镇。木兰县疲，难。府东二百五十四里。明，木兰河卫。光绪三十年置，隶府。北：青山，山势与巴彦黑山接，旧称呼兰青、黑二山。西北：骆驼砬子、砚台、蒙古山。东北有玉皇阁山，皆在县北境。南：松花江自巴彦入，东入大通。西：白杨木河；又西，大小木兰达河，左会镇阳河；又西，万宝、柳树、杨树、大小石头诸河，皆南入松花江。东：头道河，左会二道河，南入大通。北：木兰镇巡检协领驻。官商路三：西至巴彦；东至大通，有五站，文报局一；循大木兰达河北东兴镇达绥化。
　　绥化府：冲，繁，难。省东南七百六十里。原名北团林子，隶呼兰副都统。光绪十一年，设绥化。是时副都统治所号中路，呼兰号南路，城号北路，名为呼兰三城。三十年升为府。广三百馀里，袤一百馀里。北极高四十七度三十八分。京师偏东十度五十六分。领县一。东北：绥额楞山，尼尔吉、克音二河出。呼兰河自馀庆入，各缘界右注之。西流，右受尼尔吉、克音河，左受津河，入兰西。南：濠河亦缘界从之。东北：上集厂，驻经历。官商路五：北赴海伦；南出巴彦；西至兰西；东津河镇赴馀庆；东北双河镇达铁山包。馀庆县繁，难。府东一百里。原名馀庆街。光绪十一年设分防经历，属绥化。三十年改置，隶府。南：青山、黑山山脉，跨木兰、巴彦两州县界。北：呼兰河，导源铁山包达里代岭西麓，西流入境，又西入府。濠河导源极南沈万合屯，西流入府。南：格木克河出上窖子，北至郭吴屯，屈西，迳县治南，又西北入呼兰河。东：拉列罕、安拜、稳水、铁山包、尼尔吉诸河，皆北入呼兰河。又东北额伊珲河，西南流至王家堡，合欧肯河，大伊吉密合小伊吉密河，皆入呼兰河。官商路四：西赴府；东赴铁山包；北出五道冈西行达海伦；东行达铁山包。一东南黎家屯南行至东兴镇，又便道南渡格木克河、双银河、濠河达巴彦。民船可溯呼兰河至铁山包运煤。
　　海伦府：繁，疲，难。省东南六百里。即通肯副都统城。光绪三十年，以通肯、海伦河新垦地置海伦。三十四年升府。领县二。东北：内兴安岭。通肯河出西麓，西流，右受十一道至八道沟，屈南流，札克河东来注。西南：七道沟自胡裕尔河分出，南流来注。南：海伦河自东来注，三道、二道、头道、污窿河自西来注，又南会呼兰河。呼兰河南自绥化入，合通肯河、克音河来会，入呼兰境。北：胡裕尔河缘讷河界入之。府境居海伦河北，有通肯协领。官商路三：西至拜泉；西南至青冈；南至绥化。东南行经绥化上集厂达馀庆。又西北海布道至布特哈，北海毕道至毕拉尔协领地，二道皆宣统中开。商船由呼兰河入通肯河至女兒城。青冈县疲，难。府西南二百六十里。原名柞树冈。柞树一名青冈柳，县以此名。光绪三十年置，隶。东：通肯河自拜泉入，南流，与府分界，入呼兰河。呼兰河自府会通肯河入，西南流，与呼兰分界，入呼兰境。官商路四：东北骆家窝棚赴府；西大林家店赴省城；西南白家店至安达；南李春芳屯达兰西。又县南吕马店、东南何小怀屯，为省城东路站道，由此赴兴京。拜泉县繁，难。府西北一百六十里。原名巴拜泉，即那吉泊，土名大泡子，县以此名。光绪三十二年置，隶。三十四年改府，仍隶。东：通肯河自府境入，南流，与府分界。右受七道、六道、五道、四道、三道、二道、头道沟，入青冈。北：胡裕尔河自讷河入，受印京河，西入龙江。南：双阳河，东迳县南，又东潴为松津泊。巴拜泉在双阳河南，其东南白水泉。西南：马鞍泊、白华泊，皆平地出泉，可供汲饮，故有巴拜之称。巴拜即“宝贝”转音也。官商路四：东南三道沟赴府；东北李喜屯达讷河之三站，即新开海布道；西孔家地房赴省城；南菜富屯至青冈。胡裕尔河北岸有莽鼐牧场。有额鲁特依克明安公府。
　　嫩江府：省东北四百五十里。即墨尔根副都统城。明为木里吉卫，译即墨尔根。康熙十年，墨尔哲勒氏屯长来归，编为墨尔根四十佐领，号新满洲是也。光绪三十四年，以墨尔根城改置府。广四百馀里，袤六百馀里。北极高四十九度十三分。京师偏东八度四十二分。府境为内兴安岭山脉三面环绕，嫩江纵贯其中，全境东西之水皆入嫩江，江出北伊勒呼里阿林，山脉自西而东横亘处也。江以西山之著者，曰莽蓝哈达七峰山、库勒木尔山、穆克珠勒浑山、阿昆迪奇山、阿察特山、噶珊山、博里克山、达克固善山、东曰傅什霍山、伊勒贲孛山、勒吉勒图山、勒吉尔山、达巴尔山、特克屯山、旺安山、图墨尔肯山。嫩江导源东南流，迳格尔布尔山前，左受纳约尔河、那昔台河、霍吉格那彦河、额勒和肯河，右受伊斯肯。折南流，左受哈罗尔、阿鲁三松哈诺勒、雅普萨台、固巴诸河，右受喀柰、吉里克、喇都里、多布库尔、欧肯诸河。又南屈西，江流湾环作二曲，又南谟鲁尔河、和罗尔河自东来注之。又南迳府城西，又屈西，甘河自西北来注之，西南入讷河。旧设站五：自讷河博尔多站北四十三里至府属喀木尼喀，又四十二里至依拉喀，又七十里至墨尔根，即府。又东北七十六里至科络尔，又七十六里至喀勒塔尔奇，又东北接黑龙江城之库穆尔。宣统元年，于两城交界处增设陡沟子文报局。又由府北行，沿嫩江东岸，可达呼玛金厂。卡伦九：曰诺敏河巴延和罗，曰甘河商河哈达，凡二；又和伦部曰塞楞山，曰喀穆尼峰，凡二；曰库雨尔河，曰诺敏河，曰喀布奇勒峰，曰绥楞额山，曰布尔札木，凡五。府境为水陆通衢，沿江两岸水土沃饶，屯地之腴，稍逊呼兰，犹驾诸城而上。有多布库尔协领，统鄂伦春人。
　　讷河直隶：省东北二百八十里。即布特哈东路总管。明，布兒哈卫。宣统二年，以东布特哈改置。广一千一百馀里，袤七百馀里。北极高四十八度五十九分。京师偏东八度一分。东北：琉璜山、胡尔冬吉。东南：吉尔嘎尔哈玛图山。西：嫩江自嫩江府入，南流入龙江。东南：讷谟尔河。西北：合黑河乌德邻池水，自东北来注。翁查尔河，自东南来注，折西，洪果尔津、芒柰、那彦、额勒合奇诸河，皆自北来注。保大泉河自东南来注。又西布拉克河，又罗洛河，皆自北来注，迳治南。又西，分二支入嫩江。东南：胡裕尔河导源胡耳山，西流入境。又西，左受印京河，右受敖伦河，入拜泉境，本索伦、达呼尔部落人打牲之所。光绪三十二年，始将南北荒段丈放。旧设站二：自龙江宁年站北八十五里至属拉哈，又六十里至博尔多，即治。又北接嫩江喀木尼站。又东南头、二、三站达海伦，即海布新道。旧卡伦五：喀尔开图、乌尔布、齐吉尔吉、哈诺尔、温托浑喀喇山。
　　瑷珲直隶：省东北八百二十里。即黑龙江副都统城。明，考郎兀卫。光绪三十四年，以黑龙江城改置。瑷珲兵备道驻。广一千三百馀里，袤六百馀里。北极高五十度四分。京师偏东十一度。西：托列尔哈达、坤安岭、大横、桦皮、答俨、青泉山。南：札克达齐、博克里。东南：吉里尔哈达。黑龙江自黑河合乌克萨河入，南屈西，右受五道、四道、三道、二道诸沟，屈南，右受头道沟，迳城东。又南，右合坤河，折东南，右合康达罕、霍尔穆勒津、博科里，左纳伯勒格尔沁河，合博尔和里鄂模水，又东南合逊河，入兴东。江东六十四屯在焉。精奇里江以南，黑龙江以北，东以光绪九年封堆为界，有伯勒格尔沁河、博尔和里鄂模，南北一百四十里，东西五十里至七十里，咸丰八年条约，本旗民永住之业。庚子之变。俄人违约驱夺，且扰及江右，胁耆民为官沈江者至数万。和约成，光绪三十二年仅收回江右地，六十四屯迄未索还，今境仅西南北三乡耳。有逊别拉荒段十馀万晌，光绪末放垦。旧设站三：自嫩江之额勒塔尔奇东北八十五里至属之库木尔；又三十五里至额雨尔；又百里至黑龙江城，即治。此省城北路十站。又由南行至毕拉尔会海毕新道。又北穿森林达漠河，有新设霍尔莫津、奇勒克二卡伦。商埠，在城北头道沟、二道沟间，光绪三十一年中日约开。按雍正中，旧设卡伦十三。咸丰八年，中、俄分江为界，如伊玛毕拉昂阿、精奇里河、乌鲁穆苏丹、纽勒们河、黑龙混同两江会口，五卡伦归左岸俄境，而右岸境东增八、西增三。光绪十二年，以防护漠河金厂，增西尔根土哈达等二十三，接呼伦贝尔城之珠尔特依。又东南增车勒山、逊河、阔尔斐音河口、吉普逊河、提音河，凡五，共卡伦三十九处。庚子乱后，卡伦尽毁。逊河以南，划归兴东道。三十四年，乃上自额尔古讷河口起，下迄逊河口止，新设卡伦二十：曰洛古河，曰讷钦哈达，曰漠河，曰乌苏里，曰巴尔嘎力，曰阿穆尔，曰开库康，曰安罗，曰依西肯，曰倭西门，曰安干，曰察哈彦，曰望哈达，曰呼玛尔，曰西尔根奇，曰奇拉，曰札克达霍洛，曰霍尔沁，曰霍尔莫津，曰奇克勒。每卡弁一、兵三十。五卡设卡官一，十卡设一总卡官。卡兵三十，以十人巡查，以二十人给荒垦种，更番轮替，所得粮即作弁兵津贴。地熟年丰，给地停饷。
　　黑河府：省东北九百里。原名大黑河屯。光绪三十四年置府，属瑷珲道。西：内兴安岭支山之著者，烟筒、白石、库穆尔室韦山、额勒克尔山。黑龙江自北来，与俄分界，右受呼玛尔河，入境。南至西尔伊奇卡伦，合丹河、宽河、奇拉、喀尼、库伦、克鲁伦、达彦、霍力戈必、法别拉、额尼、阿勒喀木诸河。又东迳城北，又南，左受精奇里江，右受乌克萨河，入瑷珲。北呼玛尔河，导源伊勒呼里山，南北四源，合而东流入境，有倭力克、库勒郭里、绰诺、札克达齐河自西来注。又东呼尔哈，东入黑龙江。源委约七八百里，两岸为库玛尔部贡貂之使马鄂伦春人等渔猎处。南岸有呼玛尔古城。府治旧为中、俄通商口岸，初时互市不及江海各口千分之一。分江以后，贸易遂繁。自彼锐意经营海兰泡，又值庚子之变，华商趋附彼境，商务日兴，而我骤减。然府治南屏瑷珲，实边防要冲。有法别拉荒段十馀万晌，光绪三十四年放垦。官商路一：南八十里至爱珲城。馀皆水路，附俄轮以往。有新设卡伦四：曰西尔根奇，曰奇拉札克达，曰霍洛，曰霍尔沁。
　　呼伦直隶：省西北八百六十里。即呼伦贝尔副都统城。古室韦国。有室韦山。明属朵颜三卫。光绪三十四年，以呼伦贝尔城改置。呼伦兵备道驻。广一千一百馀里，袤一千六百里。北极高四十九度三十五分。京师偏东二度二分。内兴安岭在东。山脉自索岳尔济山北走，为伊勒呼里阿林，乃旋而东，馀脉西络海拉尔河南北岸；额尔古讷河右岸为境，诸水源此。海拉尔河出岭西麓，西迳绰罗尔，北察尔巴奇山，南纳都尔、西札敦，又西特诺克，又西伊敏河，同来注。迳城北，合墨尔根河，入胪滨。西北合额尔古讷入室韦。北：根河西受鄂罗诺尔诸河，又西入额尔古讷河。南有达尔彬池，哈尔哈河出，西汇为贝尔池。乌尔顺河自池出，北入呼伦池。境为索伦、新巴尔虎、厄鲁特、陈巴尔虎诸旗牧场。又海拉尔河北有讬河路协领，统鄂伦春人。旧设台八：自西布特哈之牙尔伯克台西五十里至之依尔克特，又五十里呼耳各特伊，又五十里舒都克依，又六十里牙克萨，又五十里哈拉合硕，又六十五里札拉木太，又五十二里哈克鄂模，又六十里呼伦贝尔城，即治。为省城西路十七台。庚子之变，台站毁，往来皆由东清铁路。又西南三百二十里布野图布尔都之野寿宁寺，道出张家口。寺北八里有大市场，岁八月，内外蒙古走集焉。新设卡伦三：曰孟克锡里，曰额尔得尼托罗辉，曰库克多博，为总卡伦。西南有珠尔博特盐池。东清铁路自胪滨入境，迳城北，入西布特哈境。有完工、乌古诺尔、海拉尔、哈克、札尔木、牙克什、免渡河、乌诺尔、伊立克都九车站。商埠，光绪三十一年十一月中日约开。按呼伦沿边卡伦，自雍正五年与俄勘界，设察汗敖拉、苏克特依等卡伦十有二，名外卡伦。十一年，复于外卡伦以内设库里多尔特勒、墨勒津等卡伦十有五，与各外卡伦相距一二百里不等，名曰内卡伦。咸丰七年，因内外相距远，量为迁移，各三四十里，以便互巡。改三卡为三台，另立新名，后并圮废无考。光绪十年，防俄人越界挖金，由黑龙江城于呼伦珠尔特依卡伦北沿额尔古讷右岸，增莫里勒克等五，前后共外卡伦十有七。庚子并毁。三十四年，重行整顿，首塔尔巴幹达呼山，讫额尔古讷河口，复设二十有一，沿旧名者十有五，新命名者六：曰塔尔巴幹达呼，曰察罕敖拉，曰阿巴该图，以上属胪滨；曰孟克西里，曰额尔得尼托罗辉，曰库克多博，库克多博为总卡伦，以上属呼伦；曰巴图尔和硕，曰巴雅斯胡郎图温都尔，曰胡裕尔和奇，曰巴彦鲁克，曰珠尔特依，曰莫里勒克，曰毕拉尔河，曰牛尔河，曰珠尔干河，珠尔干河为总卡伦；曰温河，曰长甸，曰伊穆河，曰奇乾河，曰永安山，曰额勒哈达，以上属室韦。先是俄人越界垦地刈草，至是驱逐，呼伦设边垦总局，胪滨设分局，俄人遵章纳税，华人领票经商者，络驿不绝。此光绪三十四年冬月事也。又呼伦西南旧十六卡伦，凡以防喀尔喀也。
　　胪滨府：省西北一千一百六十里。原名满洲里，为东清铁路入中国第一车站。光绪三十四年，初拟设满珠府，后更名，属呼伦道。东：额尔古讷河自呼伦入，西北流，至近阿巴该图山，分二派。一西南流，为达兰鄂洛木河，入呼伦池。其正流由山西东北流，为额尔古讷河。流至此作大转折，如人曲腰以手递物。额尔古讷，蒙古语谓以手递物也。海拉尔河转为额尔古讷河，分二汊，一沿东岸流，曰海拉尔河口，一沿西岸流，曰额尔古讷河，北行复合为一，入黑龙江。自阿巴该图山以下为中、俄界水，康熙二十八年，尼布楚约立界碑。克鲁伦河自喀尔喀部入，达兰鄂洛木河自海拉尔河分出，均入呼伦池，潴而不流，故呼伦为咸水湖。东南有乌尔顺河，自贝尔池出，北流入呼伦池。其右岸为呼伦境，有新巴尔虎各旗牧场。旧设中、俄国界鄂博六：曰塔尔郭达固，曰察罕乌鲁，曰博罗托罗海，曰索克图，曰额尔底里托罗海，曰阿巴哈依图，此为库伦东中、俄界第六十三鄂博。雍正五年恰克图约鄂博止此。塔尔巴幹达呼山西南即喀尔喀界，有满、蒙文界碑，系呼伦与喀尔喀分界，十年一换。有新设卡伦三：曰塔尔巴幹达呼，曰察罕敖拉，曰阿巴该图。北有金源边堡。东清铁路自俄萨拜喀勒省入中国境，迳府治东，入呼伦。有满洲里，咱刚，扎赉诺尔，赫勒洪德四车站。商埠，中日约开。有海关。
　　兴东道：省东北一千五百里。明为黑龙江地面，及速温河卫、真河所等地。光绪三十二年，移绥化城之绥兰海道驻内兴安岭迤东，更名兴东兵备道，专办垦务、林、矿各事宜。三十四年，建署托萝山北，为道治。领县二。内兴安岭脉自瑷珲入，南行为嫩江与黑龙江之分水岭，至海伦东北迤东为黑龙江与松花江之分水岭，曰布伦山，曰佛斯亨山，尽于黑龙、松花两江汇处，谓之小兴安岭。黑龙江自瑷珲合逊河入境，东南流，科尔芬河上源曰额尔皮河，又东南，右受噶其河，西都里、古勒库拉、毕罕嘎、其达、莫里、乌云诸河，自西南来注。又东南，右受佳勒河、辅河，屈南，嘉廕河自西来注。又南迳道治东而南，有秋台河自西曲折来注。屈东，右受斐尔法鄂模水、布占河、伊里河，会松花江。北有逊河，东流有占河，右合阿尔沁，汇入黑龙江。其左岸为瑷珲境。西：都鲁，又西汤旺，右合伊春札里河，又西巴兰河，东流屈南，皆入汤原。道治濒黑龙江右岸，与俄屯松由子隔江对峙。西北：占河、逊河汇流，上段有毕拉尔、鄂伦春协领。鄂伦春本打牲部落，不识文字稼穑，为俄人诓诱。光绪末年，始议收抚。兴东道兼署协领，创设垦务局、学堂。兴安岭岭西有龙门镇，黑龙江南岸有兆兴镇、裕兴镇，垦务皆盛。官商路三：旧有由齐齐哈尔至观音山路；光绪三十四年，新开自兴东迳烟筒山赴汤原，为西南路；又由观音山经汤原境至三姓，为西路。宣统二年，新开海毕道，可由毕拉尔达海伦。大通县道治西南五百二十里。原为崇古尔库站，吉林江北五站之一。光绪三十一年置，为吉林依兰属县。三十四年改隶。北有内兴安岭山脉萦带，南皆平野。南：松花江自木兰入，东流迤东北入汤原，其右岸为吉林方正。西：岔林、小桥子、富拉浑、头道、二道、三道、四道沙河、转心湖、二道河子，皆南入松花江。二道河子右岸为木兰境，东有大通河，县以此名。又东乌拉珲、大古洞、小古洞河，亦南入松花江。小古洞河左岸为汤原境。乌拉珲河西流，汇为二泊，曰三捷泡，曰二龙潭，泊旁地肥饶。站路一。乾隆二十七年，吉林借江北地设五站，由今宾州渡江东行入县，曰佛斯忄互，曰富拉浑，曰崇古尔库，即县治，曰鄂尔国木索，又东接今汤原之妙噶山站，以达三姓城。光绪末，各站改隶，皆设文报局。汤原县道治西南三百五十里，明，屯河卫。屯河即汤旺河，光绪三十一年置，为吉林依兰属县，三十四年改隶。北当小兴安岭山脉南麓，南近松花江，地坦平。松花江自大通入，东北流，迳县治东，会黑龙江。松花江在县境流甚曲，岸树深杂，航路如蚓行。其右岸为吉林依兰、富锦、临江。南：汤旺河自兴东入，南流，受如意河，洼丹、苏拉巴兰、小古洞河，皆东南流入松花江。小古洞河右岸为大通境。东北香兰，西半节、赫金、各节、花尔布、阿凌达、鹤立诸河，左合梧桐、蒲鸭、额勒密十二入代河，皆东南入松花江。黑龙江有沱流决出，入松花江，西小黑河入之。港汊萦回，形同沟洫，为奥区上腴。有高家屯巡司。宣统二年，置额勒密河招徠镇，有东益公司，鹤立河有兴东公司，皆营垦务。县境自西南至东北，狭长千馀里，若尽开辟，可设十县。西南稍繁庶，东北权舆而已。站路自妙噶山站渡江至三姓，又有自兴东烟筒山达县西南，自观音山历县境至三姓之西路。光绪末，新开有各节河、洼丹河文报局。
　　肇州直隶：繁，难。省东南六百里。明，撒察河卫，即三岔河卫。光绪三十二年，以郭尔罗斯后旗垦地置。南：松花江自吉林伯都讷入境，汇嫩江，东流，受博尔古哈泊水，迳城南，又东受莲花泊水、下代吉船口水、三道冈子水、涝洲船口水，入呼兰。右岸为吉林新城、双城境。西：嫩江自安达入，南流，受乌兰诺尔水，注松花江。右岸为大赉境。境平旷，北城泡南出汇为差达玛泊，下流潴于沙。东北有肇东分防经历。旧设站三：自安达之他拉哈站南至之古鲁，又南至乌兰诺尔，又南至茂兴，此南路十站。又东南路八台，在境者四。自茂兴站起，东至波尔吉哈台，又东至察布奇尔，又东至鄂你多图，又东至布拉克，又东入呼兰境。官商路一：自茂兴西至郭尔罗斯公府，又西由八家船口渡嫩江入大赉。东北五站。商埠，西南信宿冈子，伯都讷、哈尔滨適中地，沿江要冲，光绪末勘留商埠。东清铁路自安达入境，迳东北入呼兰。有酣草冈、满沟二车站。
　　大赉直隶：冲，疲，难。省西南二百一十里。古靺鞨、室韦交界。明，洮兒河卫及卓兒河地面。光绪三十年，以札赉特旗莫勒红冈子垦地置。北有索伦山脉，蜿蜒数百里，境内东流之水皆导源焉，所谓索伦围场也。东：嫩江自龙江入，南流，汇松花江。其左岸为安达、肇州境。北：洮尔河自奉天东镇入，东流，汇为纳蓝撒蓝池，犹言日月池也，下流入嫩江。又北瑚尔达河、绰尔河、雅尔河，皆东南流入嫩江。雅尔河左岸为龙江境。北：塔子城、景星镇分防二经历。旧有蒙古站二：自卜魁站起，西至绰尔河，曰哈代罕站，曰绰罗站。又入今奉天之克尔苏台站。官商路三：一北出景星镇赴省城；一东渡嫩江接茂兴站；一西由二龙锁口入奉天境，历镇东、靖安达洮南。嫩江沿岸哈喇和硕，有陆军退伍兵屯田，一夫授田百亩，以火犁耕种。
　　安达直隶：冲，繁，难。省东南二百八十里。谙达，蒙古官名，无正译。光绪三十二年，以杜尔伯特旗垦地置，又分省属垦地益之。西：嫩江自龙江入，南流入肇州。北：九道沟水，西流与龙江分界，屈南入境，汇为纳赫尔泊，西南：乌克吐泊，下流入嫩江。南：青肯泊，泊形如环，中有滩地，半隶肇州。放垦区域，大都在嫩江东岸及东南北三面沿边，中部平原无河流，间有积潦，土含咸质，不宜种植。旧设站三：自龙江之特木德赫站南至属之温托欢，又南至多耐，又南至他拉哈，又南入肇州。官商路四：一北由林家店、九道沟赴省；一东南入呼兰，有小林家店文报局；一东由长安堡赴青冈；一西越东清铁路安达站至杜尔伯特贝子府，又西接多耐站。产碱，有咸厂二十五处。西北珰奈屯有盐滩。东清铁路自龙江入境，斜贯中部，迳治西南入肇州。有烟土屯，小河子，喇嘛甸，萨勒图，安达五车站。
　　◎附志
　　林甸县：光绪三十四年，拟设治林家甸，隶龙江府。在龙江府东南，安达西北。东清铁路迤北，当省城东路孔道。光绪三十三年改订东清铁路合同，收回公司射占地亩，设县垦辟。西九道沟子、东戚家店，皆东路所经，如台站然。由此入呼兰达兴东。
　　诺敏县：光绪三十四年，拟设治隶嫩江府。在嫩江府西，诺敏河东岸库如尔其屯。西岸都克他耳屯有尼尔吉山，诺敏河上游札克奇山西有牧场，沿河有山路出呼伦。由县南行，经西布特哈，渡嫩江，达拉哈站。
　　通北县：光绪三十四年，拟设治海伦府北，通肯河北、胡裕尔河南。西：七道沟自胡裕尔河分出，南注通肯河，东至内兴安岭麓，与兴东道龙门镇界，北接讷河，即海布道所出。通肯河濒岸多森林，土人呼曰树川。
　　铁骊县：光绪三十四年，拟设治海伦府东南、馀庆东铁山包。东至金牛山、兴东道界。南大青山，东兴镇界。西，铁山包河，北，依吉密河，并馀庆县界。呼兰河出境东达里代岭，西入馀庆。有协领驻河北，管理旗丁屯田。以上二县隶海伦府。
　　布西直隶：光绪三十四年，拟设治西布特哈，在省城东北二百八十里嫩江西岸。西有内兴安岭，与呼伦分界。西南即索伦围场。西北诺敏河，至南入嫩江。西有阿伦河、音河、雅尔河，皆东南入龙江。又西迤南，绰尔河入大赉。旧设台七：自龙江之那希奇台东至之木尔楚衮台，又东至赫尼昂阿，又东至和尼，又东至锡伯尔，又东至巴林，又东至嘎尔甘，又东至雅勒伯霍托，又东入呼伦境。境少平原，森林之利独饶。有土城，因起伏西去数千里，直至木兰围场，又西至归化城。往时流人亡去不识途，多循此入关，盖即金源时长城汪古部所居者也。东清铁路自呼伦凿兴安岭入境，横贯中部，入龙江。有兴安岭、博尔多、雅鲁、巴里木、哈拉苏、札兰屯、成吉思汗七车站。
　　甘南直隶：光绪三十四年，拟设治富拉尔基，在省城西南嫩江西。有雅尔河支津。北有东清铁路库勒站。由此渡嫩江达昂昂溪。富拉尔基屯开辟最先，生聚日繁，盖铁路交通之效。
　　武兴直隶：光绪三十四年，拟设治多耐站，在省城南二百零五里，嫩江东路四五里，与温托欢、他拉哈两站首尾相接。南北长，东西窄，成一半规长梭形。向为杜尔伯特旗境。光绪三十二年，设局放荒五万六千四百馀晌。
　　呼玛直隶：光绪三十四年，拟设治西尔根卡伦。宣统二年，试办设治，移呼玛尔河口北岸，隶瑷珲道，在道治北五百馀里。东：黑龙江。呼玛尔河出伊勒呼里山，内兴安山脉向北行者也。东行者伊勒呼里阿林，四源，合东窝集、倭勒克、库勒都里、绰罗呼尔吉、布列斯，屈南，右受札克达奇河，又东入黑龙江。黑龙江东流，迳安罗卡伦北，屈南流，下至呼玛尔河口。沿西岸设卡伦六：曰依西肯，曰倭西们，曰安干，曰察哈彦，曰望哈达，曰呼玛尔。下游接西尔根卡伦。属黑河府。濒临河口驻协领，统鄂伦春人。
　　漠河直隶：光绪三十四年，拟设治漠河，隶瑷珲道。在道治西北千馀里。漠河出治鸡察山，东北入黑龙江。南额穆尔河，东北流，左受吉里玛那里多什都克河，屈东流，右受大札丹库尔、小札丹库尔，入黑龙江。又南旁乌河，东南流，左受巴达吉察，右受札克达奇，屈东北，右受布尔嘎里河、沽里干河，入黑龙江。又南有呼玛尔河上源，其南为伊勒呼里阿林，乃内兴安岭自西转东横幹脉也。山南即嫩江源，西有额尔古讷河入黑龙江口，为瑷珲与呼伦两属交界，即中、俄以江为界之起处。沿黑龙江南岸设卡伦八：曰洛古河，曰讷钦哈达，曰漠河，即治，曰额苏里，曰巴尔嘎力，曰额穆尔，曰开库康，曰安罗。有木厂一处。黑龙江由此转南流，安罗卡伦下游接西岸之依西肯卡伦，属呼玛。漠河金矿，光绪十四年经始开采，庚子入于俄，光绪三十二年始行收复。漠河为省北屏障，黑龙江转运专落俄人之手。光绪三十四年，议由嫩江之源开辟山道，卒以工费浩繁中止，故矿业衰歇而设治亦难也。
　　室韦直隶：光绪三十四年，拟设治吉拉林，隶呼伦道。在道治北四百馀里，额尔古讷河右岸。对岸为俄卧牛、槐敖、洛气等屯疆域。额尔古讷河自胪滨之阿巴该图北流，至呼伦之库克多博，东北流，合根河、特勒布尔、胡裕尔和奇、珠鲁克图即约罗、珠尔格特依、布鲁、色木特勒克诸河，皆自东南山来注，此在吉拉林以南者也。中根河最大，出内兴安岭，西北流，两岸沃野膏原，为殖民善地。额尔古讷河迳治西，又东北流，有哈拉尔即吉拉林河，眉勒喀即尼布楚约内之河、逊河、额尔奇木、毕拉尔、毕拉克产、古尔布奇、吉林子、阿木毗、牛尔、珠尔干、温诸河，皆自东南山来注。额尔古讷河至是屈西北流，有乌玛、大吉嘎达、小吉嘎达，复有小河入，皆自东南来注。再折而东北流，有伊穆河，复有小河二十馀，皆自东南来注。此在吉拉林以北者也。中牛尔河最大，出内兴安岭，河口左右有平地两区，田土肥美。额尔古讷河自受根河、牛尔河，水大而急，直注黑龙江，而吉拉林为適中地，故治在焉。新设防边卡伦，在境内者十有五，自库克多博总卡伦以北，曰巴图尔和硕，曰巴雅斯胡郎图温都尔，曰胡裕尔和奇，曰巴彦珠鲁克，曰珠尔格特依，曰莫里勒克，曰毕拉尔河，曰牛尔河，曰珠尔干河总卡伦，曰温河，曰伊穆河，曰奇乾河，曰永安山，曰额勒哈达。珠尔干、额勒哈达为鄂伦春与俄人交易之所。尤要道路自吉拉林南至塔尔巴幹达呼山七百馀里，其北至珠尔干河三百五十馀里，则小径不通车马。自珠尔干至额尔古讷河口五百五十馀里，则悬崖壁立，非假道于俄，不能飞越。根河口新立官渡，为华、俄商旅必趋之路。根河上源有道出西布特哈达墨尔根，额尔古讷民船祗达吉拉林，以下溜急，民船可顺流而下，不能溯流而上，非轮船不为功。冬令，河上可驾驶冰橇，每一日夜行三四百里。
　　舒都直隶：光绪三十四年，拟设治免渡河，隶呼伦道，在道治东二百八十馀里。河出阿尔奇山，北合札郭河，入海拉尔河。东即内兴安岭。东清铁路经南，有免渡河车站，由境凿兴安山洞入西布特哈境。
　　佛山府：光绪三十四年，拟设治观音山，隶兴东道，在道治北，濒黑龙江岸。对岸为俄吉春屯，北有辅河，南有嘉廕河。附府治有小水曰十里河，皆东入黑龙江。
　　萝北直隶：光绪三十四年，拟设治托萝山北，隶兴东道，附郭，如瑷珲、呼伦两直隶之比。
　　乌云直隶：光绪三十四年，拟设治乌云河，隶兴东道，在道治西北，濒黑龙江岸。对岸为俄嘎萨得报屯。乌云河在西，北入黑龙江。
　　车陆直隶：光绪三十四年，拟设治车陆，隶兴东道，在道治西北逊河南。原为车勒山卡伦，音转为车陆。东临黑龙江，对岸为俄吉满屯。南科尔芬河，东北流入黑龙江。
　　春源直隶：光绪三十四年，拟设治伊春呼兰河源，隶兴东道，在道治西南。西有布伦山，伊春河出，东流入汤旺河。布伦山西麓即呼兰河源。南札里河，东流，左合黄泥河、报达河，入汤旺河；又南巴兰河源在焉。
　　鹤冈县：光绪三十四年，拟设治鹤立冈，隶兴东道，在汤原县北、鹤立河西。有兴东垦务公司，宣统中拟移驻黑龙、松花两江汇流处，额勒密河东，地尤沃饶，为全省冠。

　　志三十三  地理五
　　△江苏
　　江苏：禹贡扬及徐、豫三州之域。明为南京。清顺治二年改江南省，设布政使司，置两江总督辖江南、江西，驻江宁。又设淮扬总督，寻裁。及江宁巡抚。治苏州。又设凤庐安徽巡抚，寻裁。十八年，分府九：安庆、徽州、宁国、池州、太平、庐州、凤阳、淮安、扬州，直隶州四：徐、滁、和、广德，属安徽，江南左布政使领之。康熙元年，安徽设巡抚。三年，分江北按察使往治。五年，扬州、淮安、徐州复隶江南。六年，江南更今名，改左布政使为安徽布政使司，驻江宁。右布政使为江苏布政使司，治苏州。统江宁、苏州、常州、松江、镇江、扬州、淮安府七，徐州直隶州一。雍正二年，升太仓、邳、海、通四州为直隶州。十一年，徐州升府，邳还为州，属之。乾隆二十五年，移安徽布政使司安庆，增设江宁布政使司，析江宁、淮安、徐、扬四府，通、海二直隶州属之，与江苏布政使司对治。三十二年，增海门直隶，属江宁。光绪三十年，又设江淮巡抚，驻清江浦。寻复故。广九百五十里，袤千一百三十里，积三十七万二千五十四方里。北极高三十一度五分至三十五度十分。京师偏东五分至五度三分。宣统三年，编户三百二十一万三千四百八十三，口九百三十五万六千七百五十五。领府八，直隶州三，直隶一，州三，四，县六十。
　　江宁府：冲，繁，难。隶江宁道。明，应天府。江宁布政、交涉、提学三使，江安粮储、江南劝业、巡警、盐法四道，江宁将军、副都统，织造兼督龙江西新税关驻。顺治初，因明制，县八。雍正八年，改溧阳属镇江。北距京师二千四百四十五里。广二百里，袤三百里。北极高三十二度四分。京师偏东二度二十八分。领县七。上元冲，繁，难。倚。附郭有清凉山、师子山、富贵山。北：紫金山、幕府山。东：乌龙山、圣游山。有硃湖洞，道书三十一洞天。清江门内有小仓山。石城门内冶城山。南：大江自安徽当涂入，受秦淮河水，为草鞋夹。左与江浦分岸，得观音山水。有燕子矶。秦淮河上承句容赤山湖水，合庐山水，迳通济门，一入江宁，一入城。又西北流，至下关入江。新开河东北，乾隆四十五年濬，赐名便民。有市曰石埠桥。又东为黄天荡。镇四：淳化、靖安、土桥、石步。草鞋夹、燕子矶、栖霞街、湖熟有汛。一驿：金陵。淳化巡司。有铁路。商埠：下关。光绪二十一年马关条约四埠之一。江宁冲，繁，难。倚。南：聚宝山雨花台设砲台。大江西迳下关镇。港七：铜井、烈山，北曰河口、绿新墅，又北大胜关，古新林浦也，西北曰北河，曰下关，分受秦淮河水。镇三：江宁、秣陵、金陵。大胜、秣陵有汛。有驿。江宁、秣陵巡司二。有铁路。句容冲，难。府东九十里。县有句容山，以此名。北：华山。东北：铜山。东南：茅山。大江西来。港二：罗丝沟、下蜀港。赤山湖出绛岩山，秦淮水源于此，亦曰绛岩湖。汇亭水、黄堰河、蒲里溪，曰南源，与北源合于白米湖，又西入上元。镇五：白土、常宁、东阳、下蜀、龙潭。龙潭巡司。有驿。溧水简。府东南一百四十里。南：芝山、中山一曰独山。东：庐山，秦淮水别源所出。石臼湖西南，迳城北流入秦淮，明故运道也，今淤。一驿：孔家。江浦冲。府西北四十里。东北：十三公山、九连山。西：龙洞山。大江西南自安徽和州入，右与江宁分岸。为口四：曰乌江，曰老西江，曰新河，曰老河。受浦子口河，东北入六合。滁水右渎自安徽滁州入，亦曰后河，东与来安分岸，复尽入境，曰前河，右出支津至东葛镇，又东北迳岔河集，会沙河入六合。镇三：高望、香泉、葛城。二驿：江淮、东葛。浦口巡司一。江淮有驿丞，裁。有铁路。六合简。府北一百二十里。南：瓜步山。西南：晋王山。大江西南自江浦入，右与上元分岸。折东南为通江集口支津，北抵城隍湖。有沙洲圩砲台。又东划子口。滁河西自江浦入，迳皁河口，北为汊河，又南屈曲流入江。税课局大使驻。镇四：瓜步、长芦、宣化、竹镇。有堂邑驿丞，裁。瓜步巡司一。高淳简。府东南二百四十里。东：大游山。东北：荆山。南：固城湖，又东播为胥河。西：丹阳湖，北接石臼湖。有水自芜湖东入丹阳湖，又东南入固城湖。或云禹贡中江也。镇三：广通、固城、水阳。广通巡司一。
　　淮安府：冲，繁，疲，难。隶淮扬海道。顺治初，因明制，州二，县九。雍正二年，升海、邳为直隶州，赣榆、沭阳属海，宿迁、睢宁属邳。九年，析山阳、盐城地置阜宁。南距省治五百里。广三百八十里，袤二百七十里。北极高三十三度三十二分。京师偏东二度五十二分。领县六。山阳冲，繁，疲，难。倚。漕标副将驻。北运河南流，乌沙、涧河诸水注之。东六草荡，南白马湖，汇洪泽湖水，与宝应错，东北会于运河。北黄河故道。咸丰三年徙，今堰存。河所经南北岸，设同知、管河县丞、主簿、巡检，弁官废置不常。咸丰十年裁。板徬镇有钞关巡司一。镇二：北神、庙湾。菱陵、高堰、杨家庙有汛。驿一：淮阴。驿丞裁。阜宁繁，疲，难。府东北一百六十里。雍正九年置。东北：大海。有堰曰范公堤。射阳湖上承苔大纵湖水，汇淮水为湖，又东流，会诸水入海。运盐河受射阳湖水，迳城南流，循范公堤入盐城。西有黄河故道。镇三：马逻、北沙、蒙龙。草堰巡司一。盐城繁，难。府东南二百四十里。东：大海。港二：新洋、斗龙。有新兴、五佑盐场，盐课大使驻。运盐河自草堰口环城流，至便仓镇入兴化。苔大纵湖西南与兴化错。县西诸水所汇。有天妃徬，徬官裁。小关、刘庄、新阳、沙沟有汛。镇九：上冈、大冈、沙沟、冈门、新河、安丰、清沟、喻口、新兴。上冈、沙沟巡司二。清河冲，繁，疲，难。淮扬道治所。江北提督、总兵驻。旧置总河，后省入总漕。自府城徙此，光绪三年裁。里河同知及河库道均先后裁。府西北三十五里。北：清江浦。明陈瑄开，宋沙河也。运河西北自桃源入，歧为盐河。又东为中河口，水经谓之中渎水，出山阳白马湖。又东迤南至清口屈而东，迳三徬，与清江浦合，东南入山阳，是为淮南运河。南：六塘河自桃源入，东北迳刘家庄入沭阳。盐河东北流，迳西坝，淮安分司运判驻，乾隆二十八年移海州。又东至周庄入安东。西南：洪泽湖，西有黄河故道。镇十：王家营、洪泽、老子、西坝、渔沟、官亭、大河口、涧桥、马头、周桥。王家营、马头、河北、渔沟有汛。一驿：清口。有驿丞，裁。涧桥巡司一。安东繁，疲，难。府东北六十里。西南盐河自清河入，贯县境，入海州，与六塘河合。东北：一帆河自海州入，南至旗杆村。水经，淮水东左右各合一水，至淮浦入海。东北：黄河故道。淮海河务兵备道驻，咸丰十年裁。镇三：太平、长乐、鱼场口。五港、佃湖有汛。佃湖巡司一。桃源冲，繁，难。府西北一百二十里。运河自宿迁南来，迳古城驿，入清河，歧为六塘河，一曰北盐河，东北流入沭阳。洪泽湖西南与清河错。西北有黄河故道。镇七：三义、河北、崔镇、众兴、张泗冲、白洋河、赤鲤湖。崔镇、洋河、三义有汛。二驿：桃源、古城。驿丞裁。有巡司。
　　扬州府：冲，繁，疲，难。隶淮扬海道。两淮盐运使驻。顺治初，因明制，州三，县七。康熙十一年，海门圮于海，并通州。雍正三年，通州升直隶州，以如皋、泰兴往属。九年，析江都置甘泉。乾隆三十二年，析泰州置东台。西南距省治二百十里。广三百五十里，袤二百三十里。北极高三十二度二十七分。京师偏东二度五十六分。领州二，县六。江都冲，繁，疲，难。倚。大江西自六合历扬子入，东迳七濠口。监制同知驻。又东迳裕民洲，为夹江，歧为二。又东为三江口，东南流，与江合。三江口与天福洲对，设砲台，守备驻。裁盐务巡道。又东迳扬子港，入泰兴。运河北入，环城南，迳新河湾，分流，西入扬子。又南流至瓜洲口，有砲台。总兵驻。又东迳连城洲，分入江。盐河导运河水东北入泰州，白塔龙兒河水注之。有榷关。镇三：瓜洲、万寿、宜陵。瓜洲、大桥、马桥、沙洲有汛。广陵驿丞裁。瓜洲、万寿巡司二。甘泉冲，繁，疲，难。倚。雍正九年置。西北：蜀冈、甘泉山。北：邵伯湖，与高邮错。运河合湖水南流，至壁虎桥入江都，绿洋湖、乔墅荡分流入之。镇三：邵伯、上官、大仪。一驿：邵伯。有汛。上官、邵伯二巡司。扬子冲，繁。府西南七十里。明为仪真。雍正二年，改“真”为“徵”。宣统元年，复曰扬子。西北有铜山、界墩山。南滨大江。西自六合入，有里世洲、沙漫洲二水自林家桥、王家坝北来注之。又西分流至泗源沟入江。税课大使驻。新河出月塘集，西南流，亦入江。一镇：新城。有水驿驿丞。清江芒稻河徬官，裁。青山、旧港、黄泥港有汛。旧江口巡司一。高邮州冲，繁。府北一百二十里。西南：神居山。运河北迳税务桥，盐河西流注之。又迳车逻坝，南澄子河注之，南汇为绿洋湖。马霓河东南流，入于清水潭，受运河北泄诸水，东积为草荡，三阳河南来注之。高邮湖西北，一曰甓社湖，北接界首湖，南赤岸湖，与甘泉错。水高、永南有汛。二驿：界首、孟城。界首、时保巡司二。兴化疲，难。府东北一百六十五里。东：大海，有堤。盐河并堤流，西受界河、海沟、横泾诸水，东出为大团河、八灶、七灶河，东北会斗龙港，入于海。有刘庄、草堰、丁溪三场，盐课大使驻。北有吴公湖、苔大踪湖，与盐城、宝应错。石、白驹三徬，有徬官。镇三：安丰、陵亭、芙蓉。安丰巡司一。宝应冲，繁。府北二百四十里。运河北自山阳入，迳八口铺，东溢为瓦沟溪。又南流，迳汜水镇，至界首，有界首湖，入高邮。其西宝应湖，汇淮流下潴之水。苔大踪湖东北，周二百里，分支入运河。衡阳有汛。一驿：安平，有驿丞，裁。衡阳、槐楼巡司二。泰州繁，疲，难。府东一百二十里。盐河西自江都入，夹城东流，一曰里下河，有溱潼水注之。至白米镇，左通串场河，右出支津，入泰兴。又东迳海安镇，左歧为界河，东南入如皋。盐河东北自东台入，西南流，迳淤溪达鳅鱼港，又西南与之合。有泰坝，泰州分司运判驻。鲍湖东北。镇四：海安、安乡、斗门、樊汊。海安、曲塘有汛。海安、安乡巡司二。东台繁，疲。府东二百四十里。乾隆三十二年置。东：大海，有堤。盐场七：东台、何垛、梁垛，安丰、富安、角斜、拼茶。盐课大使驻。又小海场大使，裁。里下河自泰州环城北流，又东溢为支河入海。盐河出县西海道徬，西南流，错出复入，至淤溪入泰州。水利同知驻东台场。草堰四徬有徬官。一镇：西溪。巡司裁。王家港有汛。
　　徐州府：要，冲，繁，难。隶淮徐道。徐州镇总兵驻。顺治初为直隶州。领萧、砀山、丰、沛。雍正十一年，升府。置铜山县。又以降直隶邳州来隶，及所领宿迁、睢宁。东南距省治七百三十里。广三百二十里，袤一百八十里。北极高三十四度五分。京师偏东五十八分。领州一，县七。铜山冲，繁，难。倚。雍正十一年置。东北有铜山，故名。微山湖，东北出为荆山河，即引河，一曰徐州河，承湖水至卞塘入邳州，与运河合。资河一曰奎河，东南流入萧县。黄河故道西北。一镇：卞塘。郑集三堡有汛。利国、东岸二驿，驿丞裁。双沟、利国巡司二。萧简，难。府西五十里。南：丁公山。西：岱山。西北为岱山湖。又东南有龙山河。资河自铜山入，东南迳轴山西，左出支津入灵壁，正渠入宿州。其西望川湖，迳大海子东，亦入宿。镇二：白土、永安。一驿：桃山。张山店巡司一。砀山冲，繁，疲，难。府西北一百六十里。东北：芒砀山。利民沟一曰小神湖，东南流，屈而西，入永城。西沙河，西南迳鼎新集，入河南夏邑。城北为黄河故道。周家寨、蟠龙集有汛。丰简。府西北一百五十里。东南：华山。新开河北流迳章固镇，又北入鱼台。旧濬以导黄河，今堤存。丰水一曰泡河，班志泡水也，入泗，湮。一镇：吴康。沛冲。府西北一百二十里。西：七山。有栖山圩，乾隆四十六年河决，县没，徙此。四十七年建城。咸丰元年河决，城复没，迁夏镇。十一年仍还旧治。东：微山湖。西有聂庄铺小河口。运河自滕入，屈曲流入湖。泗水自山东鱼台入，亦曰南清河，受金沟水，为金沟渡，东合三河口水，自此入运。有彭口、杨庄二徬。徬官裁。夏镇、栖山圩有汛。夏阳巡司一。邳州冲，难。府东北一百五十里。旧治下邳。康熙二十八年迁治艾山南。七年河决，移今治。雍正三年升直隶州。十一年来属。南：葛峄山，即距山。北：艾山、石埠山。西北：黄石山。运河自峄错入，迳泇口，岔河东北注之。至徐塘口合徐川河水，又南合沂水，入宿迁。武河，古武水，一曰治水，左通沂河，右入武原水，复出数支津，与燕子、柴沟等并入运。武原水即泇河，自兰山入，东会沂水，达宿迁之黄墩湖，入黄河。城南有黄河故道。镇三：直河、新安、泇口。姚湾、泇口有汛。旧城巡司一。宿迁冲，繁，难。府东一百里。北：司峿山、马陵山。东：五华峰。南：斗山。运河自邳州入，南合六塘河水，入桃源。西北：骆马湖，汇沂河、山涧诸水为巨浸。北：沭河自郯城入，南得桃花涧水，再错沭阳，折东北，迳燕集圩仍入之。西南：故黄河，有堤。镇三：白洋河、小河口、邵店。顺河、司峿有汛。二驿：锺吾、司峿。锺吾有驿丞，裁。司峿巡司一。睢宁简。府东南一百二十里。有池山、官山。西：九顶山。西南：峰山、荆山、英公山。东南：池山。白塘河出小李集，东南流，合沈家河，即今涸沙河，东入宿迁。又潼水，水经注所谓潼陂水入睢者，湮。镇二：高绍、辛安。
　　通州直隶州：繁，难。隶常镇通海道。顺治初，因明制，属扬州府。县一，海门。康熙十一年，县省。雍正二年，升直隶州，割扬州府之如皋、泰兴来属。西距省治五百三十里。广三百里，袤百三十里。北极高三十二度三分。京师偏东四度十一分。领县二。东：军山、剑山。西：黄泥山、马鞍山，五峰并峙。东北：天竺山。南：狼山，设砲台。狼山镇总兵驻。东北：大海，产盐，置场五：吕四、馀东、馀西、金沙、石港，盐课大使驻。又马塘、馀中二场，乾隆元年裁。西亭场，三十三年裁。通州分司运判驻石港，税课大使亦驻。南：大江西自如皋入，东行达老洪港，会于海。盐河自如皋西入江，东分流，循城而南，又东入于海。镇二：狼山、石港。石港、金沙、馀东、吕四有汛。狼山巡司裁。吕东巡司一。如皋繁，难。州西北一百二十里。东，濒海。盐场二：丰利、掘港。盐课大使驻。大江西自靖江入，又东入通州，北通运盐河。河西北自泰州入，循城南，分为二。一南流入江。一东迳丁堰，又分流，至岔河，为盐场诸水。又南流，迳白蒲镇入通州。镇四：丁堰、掘港、丰利、白蒲。马塘、丰利有汛。主簿驻掘港。西场、石庄巡司二。泰兴疲，难。州西二百四十里。大江西北自江都入，右与丹徒分岸，为庙港。纳李薛河，又南与丹阳分岸，东至界港。界河自靖江缘界而西入之，又东入靖江，分支为老龙河，至黄桥，折南注界河。黄桥有汛。口岸、黄桥、印庄，巡司三。
　　海州直隶州：繁，难。隶淮扬海道。顺治初，因明制，属淮安府。县一。雍正二年升直隶州，又割淮安府之沭阳来属。西南距省治八百二十里。广百七十五里，袤百九十里。北极高三十四度二十三分。京师偏东二度五十六分。领县二。东北：云台山，濒海。东：高公岛。西：金墅汛，设砲台。北：鸭岛、竹岛。东北：鹰游山。盐场三：中正、临兴、板浦。盐课大使驻。又白驹、莞渎二场，乾隆元年裁。海州分司运判驻板浦，有太平局、中富局、大义甿、富民甿、中兴甿盐垣。盐河自安东入，迳新安镇，合南北六塘河入海，其东支津与海通。西南：青伊湖、硕顷湖，北播为蔷薇河。南有一帆河，受盐河水入安东。镇五：板浦、高桥、莞渎、石湫、新坝。板浦、房山、吴家集有汛。高桥、惠泽巡司二。赣榆难。州北八十里。北：吴山。西：徐山、界山。东：兰山。南：泊船山、武强山。东，濒海，自山东日照入，有秦山望海墩，设砲台。大沙河自郯城、青口河自莒，南流入海。兴庄河水出西北吴山中。镇四：临洪、青口、荻水口、中冈站。青口巡司一。乾隆十六年，省荻水司改。沭阳难。州西南一百二十里。西北：张仓山。东北：韩山、万山。沭河，古涟水，自宿迁入，东流为新挑河。后河循城东北入青伊湖，又南与沙礓河合，迳阳沟，六塘水注之，达于海。镇六：汤沟、侯镇、华冲、高流、阴平、刘庄。吴家集有汛。县丞驻高流。
　　海门直隶：冲，繁。隶常镇通海道。旧本沙洲。乾隆初，设沙务同知。三十三年，割通州之安庆、南安十九沙，崇明之半洋、富民十一沙，及天南沙，置。移苏州府海防同知来治。西距省治五百七十里。广一百四十里，袤三十七里。北极高三十一度五十五分。京师偏东四度四十五分。东南，濒海。西，大江，西南自通州入，右与昭文分岸。又东错崇明，折东北，由界洪复入，东南至蓼角嘴入海。白茆口为江海潮所会。界河承海水西流，环治而南，入于江。
　　苏州府：最要。冲，繁，疲，难。分巡苏州道治所。江苏布政、提学、提法三使，巡警、劝业二道，织造兼督浒墅榷关驻。雍正八年，按察使自江宁移此。宣统二年改提法使。顺治初，因明制，州一，县七。雍正二年，升太仓为直隶州，割崇明、嘉定属之。又析长洲置元和，昆山置新阳，常熟置昭文，吴江置震泽。乾隆元年，又设太湖。光绪三十年，设靖湖，隶府。北距京师二千七百里。广二百里，袤二百四十里。北极高三十一度二十三分。京师偏东四度一分。领二，县九。太湖府西南九十八里。乾隆元年置，移吴江同里抚民同知来驻，治洞庭东山。东山一曰胥母山，有莫釐峰。太湖环治，积三万六千顷。天目山水西南自浙之临安、馀杭合苕、霅溪水，至大钱口；其西合宣、歙诸山水，迳长兴箬溪，至小梅口，与宜兴、荆溪诸县水，西北汇为湖。又东北，播为吴淞江。又东为淀山湖，达黄浦入于海。甪头、下扬湾村巡司二。靖湖简。光绪三十年置，设抚民通判，治洞庭西山。有缥缈峰。吴冲，繁，疲，难。倚。南：横山。西：皋峰、姑苏灵岩山。东南：香山。西南有天平、楞伽、灵岩、穹窿、邓尉诸山。西北：运河自浙江秀水历吴江、元和入，受太湖水，自胥口东迳木渎，与光福塘、箭泾诸水会，又迳跨塘至胥门，越来溪注之。北出为横塘，与县南鲇鱼口水并入运河。商埠，城南青阳场，马关条约四埠之一。镇三：横塘、横泾、木渎。县丞驻木渎。光福巡司一。乾隆十一年，省木渎司改。长洲冲，繁，疲，难。倚。西：高景山。西北：卑犹山。西：运河自吴入，有寒山汛。西北迳射渎，会金墅港水，又西北入无锡。射渎水东出为长荡，浒墅、乌角、白鹤诸溪并与运河合。娄江支津自元和缘界入，东北，左溢为尚泽荡，右阳城、西湖，北后湖，迳南荡，迳陆港折东入新阳。浒墅有榷关。镇三：陆墓、蠡口、望亭。浒墅、黄埭有汛。吴塔巡司一。有铁路。元和冲，繁，疲，难。倚。雍正二年置。东北：维亭山。西有虎丘。唐白居易凿渠南达运河，今谓之山塘。东南：江宁山。吴淞江自吴江北迤东入新阳。运河亦自其县入。其南：澄湖，溢为萧淀湖，又东南为长白诸荡。尹山湖，县东南。其北：独墅湖，有黄天荡。又阳城湖东北西湖跨长洲。中湖、东湖俱与新阳错。镇二：甪直、维亭。沙河、周庄、章练塘有汛。二驿：姑苏、望亭。县丞二，驻甪直、章练塘。周庄巡司一。有铁路。昆山疲，难。府东七十里。吴淞江东迳三江口，屈曲流入青浦。南有淀山湖，北溢为棋盘荡、陈墓荡，又北白莲湖，歧为商羊潭、杨氏田湖，迳直港与吴淞合。致和塘水自元和环城流，东会新洋江入太仓。镇三：安亭、泗桥、蓬阆。石浦巡司一。有铁路。新阳疲，难。府东七十里。雍正二年置。西北；昆山、绰墩山。吴淞江自元和东入，复错出。新洋江一曰新阳江，纳吴淞水，北入致和塘。有傀儡湖、鳗鲤湖、巴城湖、雉城湖。巴城、雉城今湮。一镇：兵墟。大王庙有汛。巴城巡司一。有铁路。常熟繁，疲，难。府北九十里。苏松粮储道驻。乾隆三十二年移省。北：大江。福山与隔江狼山对，设砲台，总兵驻。西北：崇德山、河阳山。西南：宛山。北：大江自江阴入，左与通州分岸，有捍海塘。元和塘水即运河，自长洲入，北迳福山塘。又黄泗浦水西北流，并入江。东北：大海。有塘。东南：昆承湖，一名隐湖，与尚湖相对，亦曰八字湖。镇二：庆安、福山。鹿苑、唐市有汛。黄泗浦巡司一。昭文繁，难。府北九十里。雍正二年，析常熟东境置。东北：大江自常熟入，又东入太仓。其港口以许浦、白茆为大。白茆受吴中诸水。许浦北海舶出入长江道，此为深水。针路、白茆、许浦，及茜泾、下张七鸦，宋为昆山、常熟五大浦。自白茆岳庙起，北至周泾口入江，长二千九百丈，亦名里睦塘。镇二：梅李、许浦。薛家沙、支塘、徐六泾有汛。白茆巡司一。吴江冲，繁，难。府南四十里。北：吴淞江，鲇鱼口水北流入之。运河二源，一南塘河，一官塘河，东汇为诸荡，与汾湖合。庞山湖东受太湖水，溢为九里湖，又东同里湖，其南为叶泽湖，有元鹤、韩郎荡。莺脰湖，县南。镇三：简村、八赤、盛泽。同里有汛。一驿：松陵。县丞驻盛泽。汾湖、同里巡司二。震泽繁，难。府南四十里。雍正二年置。东临运河，自吴江入，至平望镇，西塘河来会。西临太湖，合诸港漾水注唐家湖，东入吴江。横塘西导乌程诸水，歧为三，东与莺脰湖会。横塘之西曰震泽塘，东曰梅堰塘，为孔道。镇二：平望、严幕。震泽有汛。平望、震泽巡司二。
　　松江府：要，繁，疲，难。隶苏松太道。江南提督驻。顺治初，因明制，县三。十二年，析华亭置娄县。雍正二年，又析华亭置奉贤，析上海置南汇，析青浦置福泉，改金山卫为县。乾隆八年，福泉省。嘉庆十年，又析上海南汇地设川沙，隶府。西北距省治一百六十里。广一百六十里，袤一百四十里。北极高三十一度。京师偏东四度二十七分。领一，县七。川沙繁，疲，难。府东南二百四十里。故明川沙堡。乾隆二十四年，改董漕同知为川沙海防同知。嘉庆十年，析置为抚民同知。东：大海。有捍海塘三，曰外圩塘、钦公塘、东护塘。夹护塘河二。盐河迳界浜入宝山。其左御寇河，椿树浦水引黄浦东入，与盐河合。三尖嘴、海中、曹家路有汛。华亭繁，疲，难。倚。东南有柘山、金山。海中有捍海塘。松江上承太湖，东迳笠泽，与东江、娄江而三。今娄江塞，而东江合松江出海，祗一江耳。黄浦江为吴淞支津，首受泖、淀诸水，屈曲流，大洋泾水会之。春申塘水东引黄浦支流，合千步泾，会于北俞塘。又分流迳颛桥入黄浦。柘林营东南，水利通判驻。有盐场曰袁浦，大使驻。镇五：亭林、叶谢、曹泾、柘林、沙冈。柘林、亭林、张泽有汛。都司驻柘林，县丞驻曹泾。亭林巡司一。有铁路。娄疲，难。倚。顺治十二年置。西北有横云山、机山、天马山。南：泖湖，源出华亭谷，与青浦金山错，古三泖也。斜塘上承泖湖，自青浦入，东歧，合古浦塘及支津，贯城至华亭界，为南俞塘。其北出者为通波塘。斜塘东南合秀州塘、大蒸塘，入金山，为黄浦，又东入上海。有横浦盐场，大使驻。一镇：枫泾。天马镇、泗泾、枫泾有汛。县丞驻白龙潭。小徵巡司一。有铁路。奉贤疲，难。府东九十里。明于华亭置青村所守御、千户，隶金山卫。雍正二年析置。南，濒海，有塘。有青村盐场，大使驻。青村港，县西，有汛。南桥塘水上游望河泾，自华亭引黄浦水东入姚泾，又东会萧塘，为南桥塘，左得金汇塘，上承南汇界河水，又东为青村港。西有龙泉港，亦受望河泾，错出复入，迳阮港镇，折东抵柘林营而止。镇三：陶宅、南桥、四团。县丞驻四团。南桥巡司一。金山疲，难。府南七十二里。雍正二年置。故明金山卫，属华亭。初治卫城，寻徙洙泾镇。东南：秦山、查山。海中有金山，县以此名。今隶华亭。东北：泖港，横潦泾西流入之，汇平湖诸水，曰三秀塘。纳秀州塘，迳城南，东达掘挞泾，南汇诸水合泖港入黄浦。南有盐河，循卫城西溢为黄姑塘，歧为里界河、黄浦界河，并北流而合，至大泖港与横潦泾会，又北为黄浦。折东与娄分岸，入华亭。有浦东盐场，大使驻。典史驻卫城。一镇：洙泾。张堰巡司一。洙泾、张堰、吕港有汛。上海冲，繁，疲，难。府东北九十里。苏松太道驻。黄浦江自华亭入，夹城流，东北至虹口。吴淞江西北来与之合，又东北入于海。吴淞江自嘉定入，纳盘龙浦水、横沥水，迳新泾，又东为古沪渎，迳新闸北、泥城桥、老闸会黄浦江。西堧欧、美各国互市租界，道光二十三年英约五口通商之一。吴淞岸东北四十五里，光绪二十四年开为商埠，海舶殷辏，利尽东南。租界有会审公堂，理华、洋狱讼。有海关，苏松太道监督。又南洋军械制造局，西南。镇四：吴淞、乌泾、吴会、闵行。塘桥、引翔港、闵行有汛。黄浦、吴淞巡司二。有铁路。南汇繁，疲，难。府东一百二十里。雍正二年置。故明南汇守御所。东：大海。捍海塘二：内东护塘；外外护塘，即钦公塘。西黄浦江自华亭入，迳闸港，折北，左与上海分岸。县西纵河曰鹤坡塘，在新阳镇。会南七灶诸港水，至分水墩，是为港闸。西会金汇塘，入奉贤。县号穷海，独饶盐。东护塘内有运盐河，南自奉贤入。一镇：下沙。置盐场三，盐课大使驻。周浦有汛。县丞驻泥城。三林庄巡司一。青浦繁，疲，难。府西北五十里。东：铏山、佘山。东南：凤凰山、薛山。北：福泉山。西：卢山、辰山。北：吴淞江。淀山湖西受太湖水，播为诸荡，南与泖湖合。北会硃家港水入于江。有赵屯浦、大盈浦、顾会浦、盘龙浦，俱分受吴淞水，入黄浦。镇六：泗泾、金泽、硃家角、赵屯、七宝、白鹤江。北铏山、小徵有汛。县丞驻七宝。淀山、新泾巡司二。
　　太仓直隶州：繁，疲，难。隶苏松太道。顺治初，因明制，属苏州府，县一。雍正二年，升直隶州，析州置镇洋县，又割苏州府之嘉定属之，析其地置宝山，同隶州。西南距省治一百二十里。广一百五十里，袤一百四十里。北极高三十一度二十九分。京师偏东四度二十五分。领县四。北有穿山。东北：大海，有塘。七鸦口设砲台。一镇：双凤。璜泾有汛。州同驻刘河镇。七浦巡司一。昔太仓之水八百五十。南路之水，娄江独任之。北路之水，七浦、杨林分任之。故七浦以辅娄江，杨林又以辅七浦。杨林南有湖川塘。湖川南硃泾，为古娄江北道。又贯南北者，有盐铁塘，南出吴淞入海。北道白茆达江。雍正中，发帑疏濬两江，兼治白茆，以补三江之缺。镇洋繁。倚。雍正二年置。东：大海。县东刘河口，一曰娄河口，有汛。娄江入海处。禹贡中江也。“刘”即“娄”，声近字。上承致河塘，自新阳入，为太仓塘。自城南南马头东合新塘港，又东入海。新塘港即旧湖川塘，迳小塘子入刘河。南：盐铁塘水环城流，西北与七浦塘合。有徬官，裁。茜泾河西抵漕塘河，东迳花双入海。茜泾城，乾隆三年筑。镇二：沙头、茜泾。甘草巡司一。崇明冲，繁。州东北五十七里。东：金鼇山、茶山。东北：海中设汛。海环县治，港沙绮错。有望海台，当沙港南，与崇宝沙对，设砲台，总兵驻。施翘河水西南夹城流，又东与十欃口合，入于海。东：盐滩，有场，巡盐大使驻。雍正八年，于县设太通巡道。乾隆五年移通州，六年裁。镇三：新镇、豹貔、杨家河。上沙、中沙、外沙、下沙有汛。县丞驻五欃。大安有废巡司。崇海巡司一。嘉定疲，难。州南三十六里。初属苏州府。雍正二年来隶。东南：鹤槎山。吴淞江东入，缘界流，北为盐铁塘水，入镇洋。县北刘河，古娄江也。横沥水北流迳县城，又东与之合。练祁塘水承吴淞西来，环城流，迳罗店，入宝山。镇三：外冈、安亭、南翔。县丞驻南翔，有汛。诸翟巡司一。有铁路。宝山繁，疲，难。州东九十里。雍正二年置。故嘉定县吴淞所，明宝山。东南有宝山故城。山北设汛。东濒大海，有塘。南为吴淞口，黄浦江入海处，设砲台，控扼东南，为军港要塞。崇宝沙，海中，与崇明对。蕴藻滨水自嘉定迳陈行镇，界泾水西北迳罗店，合练祁塘水会之。歧为二，东至胡巷口，南至虹口，并入黄浦。又北泗塘水引蕴藻滨水南迤东环城流，西有采綯港。镇四：高桥、江湾、大场、罗店。旧砲台、胡巷口、杨行、江湾、月浦有汛。县丞驻高桥。有铁路。
　　常州府：冲，繁，疲，难。隶常镇通海道。顺治初，因明制，县五。雍正二年，总督查弼纳以苏、松、常赋重事繁，疏请太仓等十三州县各析为二，析武进置阳湖，无锡置金匮，宜兴置荆溪。东南距省治二百八十里。广一百六十里，袤一百八十里。北极高三十一度五十二分。京师偏东三度二十四分。领县八。武进冲，繁，疲，难。倚。府西偏。西北：黄山、固山。毗陵江西北自丹阳入，东南至桃花港入江阴。运河循城流，迳奔牛镇入丹阳。滆湖北受运河，西受坛、溧、洮湖诸水，汇为湖，又西溢为大圩荡，南与湖塘河会，入宜兴。镇三：奔牛、青城、阜通。西埠、孟河、魏村有汛。一驿：毗陵。奔牛、孟河巡司二。有铁路。阳湖繁，难。倚。府东偏。雍正二年置。以县东阳湖名。东：芳茂山。东北：舜山。南：太湖，有马迹山，旧置寨，有汛。运河自无锡迳丁堰、戚墅堰，北商河水合舜河水东西分流入之。戚墅港合宋建湖，至白荡歧为三，一东入无锡达闾江，一黄堰河达百迹，一薛堰河达下埠，并入太湖。其武进支津曰宜荆漕河，一曰西蠡河，西南流，会滆湖水，并湖行入宜兴。一镇：横林。马迹巡司一。有铁路。无锡冲，繁。府东南九十里。北：九龙山。西：舜山、锡山。其东惠山，有泉。太湖，西南。又东溢为五里湖，南出为长广溪，西迳吴塘门，仍入太湖。运河东南自长洲入，夹城流，东纳漕河，即白塘圩，支津出江阴，首受大江，北流，迳高桥，与之合。镇一：潘葑。一驿：锡山。清宁有汛。高桥巡司一。有铁路。金匮繁，难。府东九十里。雍正二年置。以城内金匮山名。东北有斗山、胶山。北：横山。南：夹山、前山。运河东南自长洲入，常昭漕河首受太湖，东缘长洲界，左与无锡分岸，环城入之。又分流，南北入常熟、江阴。又自东亭屈而西为百渎港，东流会于鹅真荡，与长洲错。一镇：望亭。黄埠墩有汛。巡司一。有铁路。江阴繁，疲，难。府东七十里。江苏学政驻，光绪三十一年裁。北：君山。东北：绮山、定山、黄山。东：马鞍山。隔江与天生港对，有砲台。北：大江西自武进入，漕河首受江水，迳四河口入无锡。应天河分漕河水，屈曲流，迳华墅东南，为南长河。横河，城东至泗港北入江。有青草、寿星诸沙。镇三：杨舍、夏港、申浦。沙洲、杨舍有汛。顾山巡司一。宜兴疲，难。府南一百二十里。西北：有山、东北：羊山、金鹅、罗科山。西：大坯山。北：滆湖，与武进、阳湖错，受长荡湖水。其支津湖塘河自武进入，歧为二，至吴渎口入于太湖。县东有东氿、西氿，金坛、溧阳诸水会之。漕河北与二氿合，汇为羊山诸荡。又东北为横荡，迳百渎港入太湖。一镇：杨港。和桥有汛，县丞驻。锺溪、下邾巡司二。荆溪疲，难。府南百二十一里。雍正二年置。南：荆溪，县以此名。南：白云、茗岭、君山、啄木岭。西：芙蓉山、国山。三国吴天玺元年封禅为中岳，有摩崖，右群峰相缪不一名。东：铜官山。西南：章山。东南：茶山、兰山。濒太湖东西二氿，与宜兴错。杨港河、文定港水分流入之。其南沙河自溧阳戴步流并潴焉。东南：蜀山河，合川步水，东歧为施塘，并注之。又东至大浦口，其南莲花荡自湖汊汇诸山水，至乌溪口，并入太湖。徐舍有汛。湖汊、张渚巡司二。靖江难。府东一百五十里。东北：孤山。南滨大江，西自泰兴入，东：张黄港。右与江阴分岸，又东迳县南入如皋。港口八。迤东歧为界河，折南至张黄港复合。港南紫气河，漩洑深洪，海舶入江处。界河自港北环县流，西达界港入于江。西有团河。镇三：陈阜、生祠、新丰市。新港巡司一。
　　镇江府：最要，冲，繁，疲，难。常镇通海道治所。长江水师提督、京口副都统驻。顺治初设镇海将军，乾隆二十八年裁。顺治初，因明制，县三。雍正八年，以江宁府之溧阳来属。光绪三十年，又设太平，隶府。东南距省治三百七十里。广二百十里，袤一百三十六里。北极高三十二度十二分。京师偏东二度五十七分。领一，县四。太平简。府东七十里。光绪三十年置，设抚民同知，治太平洲，江中。丹徒冲，繁，疲，难。倚。西北：金山，临江，有中泠泉。北：北固山。焦山，江中，南北与象山、连城洲对，又东圌山、五峰山，隔江与高桥对，皆设砲台。大江，城北迳孩溪，复南绕圌山，分支为大小夹江，有宝晋、天福、补沙诸洲。运河南自丹阳入，迳雩山西、洪山东，折西环城北流，所谓南运河。粮艘渡江入伊娄河，至邗沟，为北运河，并入于江。横越徬有徬官。西：高资河，东西与新开河合。河为乾隆四十五年巡抚吴坛濬，出排湾西经高资入句容。商埠，县北二里，外国互市租界，咸丰十年英法条约长江三口之一。有新关，常镇道监督。镇五：丹徒、高资、谏壁、大港、新丰。硃家圩有汛。二驿：京口、炭渚。京口有驿丞，裁。高资、安港、丹徒巡司三。有铁路。丹阳繁，疲，难。府东南七十里。东北有九龄山。大江北自丹徒播为夹江，迳姚家桥入，东与江合。运河东南迳七里桥，漕河会之。又西南播为香草河。简渎河环城流，入于江。包港东北导运河水与夹江合。北有练湖。镇二：吕城、延陵。一驿：云阳。吕城、包港巡司二。有铁路。金坛疲，难。府南一百六十里。西：茅山，一曰三茅峰。南：长荡湖，与溧阳错，古洮湖也。漕河环城为濠，南会于白龙荡，又南受湖水入溧阳。薛步水出薛步镇，东流分为二，一入漕河，一南与漕河遇，入于湖。东有钱资荡。湖溪巡司一，裁。溧阳繁，疲。府南二百四十里。雍正八年来隶。西：曹姥山、铁冶山一曰铁岘。北：涪山，峙洮湖中，湖与金坛错。三塔荡西南溢为升平荡。前马荡水出溧水庐山，合高淳诸水，东迳为荡入中河，东南流与漕河合，古中江也。五代杨行密筑五堰，江自是不复东，禹迹中湮矣。镇三：举善、甓桥、广道。

　　志三十四  地理六
　　△安徽
　　安徽：禹贡扬及徐、豫三州之域。明属南京。清顺治二年，改江南省，置凤阳巡抚及安庐池太巡抚，兼理操江军务，并统于淮阳总督。六年，俱罢。十八年，设江南左、右布政使，以左布政辖安庆、徽州、宁国、池州、太平、庐州、凤阳、淮安、扬州九府，暨徐、滁、和、广德四直隶州，驻江宁。康熙元年，始分建安徽为省治，复置巡抚，驻安庆。三年，江南分一按察使来治。五年，割扬州、淮安、徐州还隶江宁右布政。六年，改左布政为安徽布政使司。雍正元年，以两江总督统治安徽、江苏、江西三省。二年，升凤阳府属之颍、亳、泗三州，庐州府属之六安州，为直隶州。十三年，颍州升府，亳州复降属颍。乾隆二十五年，安徽布政使亦自江宁来驻。东至江苏溧水；西至湖北麻城；南至江西彭泽、浙江遂安；北至河南鹿邑。广七百三十五里，袤六百六十六里。宣统三年，编户三百一十四万二千一百八十四，口一千六百二十二万九百五十二。领府八，直隶州五，属州四，县五十一。其名山：霍、皖、黄、九华、陵阳、敬亭。其大川：大江、皖、泾、枞阳、巢湖、淮、颍、涡、滁、澮、西肥、北肥、洪泽湖。航路：东达江苏，西达江西、湖北。驿路：自安庆北逾北峡关渡淮达江苏徐州；自江心驿东南出清流关达江浦；自桐城西南达湖北黄梅。铁路拟设芜宁路。电线。
　　安庆府：冲，繁，难。安庐滁和道治所。巡抚，布政、提学、提法三使，巡警、劝业道，同驻。顺治初，因明制，属江南左布政使司。康熙六年，始分建安徽省。十四年，设提督，辖上江营汛。十八年，省提督，并入江南。乾隆二十五年，移左布政使来治。嘉庆八年，以巡抚兼提督，辖二镇各标。西北距京师二千七百里。广四百五十里，袤二百七十五里。北极高三十度三十七分，京师偏东三十四分。领县六。怀宁冲，繁，难。倚。东北：大龙山。西：皖山，百子。西北：独秀山。大江自望江入，迳城南而东北出趋池口，又东北入无为。皖水自潜山入，会长河，迳石牌港入江。北：黄麻河，一名黄马河，自潜山入，会沙河、高河，达桐城为练潭河。西北：井田河，上达练潭。西：冶塘湖，由皖口入江。东北：长枫港，引莲湖、槐湖水入江，即古之长风沙也。碎石岭汛二，石牌市汛一。长枫、三桥二镇，巡司各一。一驿：练潭。商埠滨江。桐城冲，繁，难。府东北百二十里。东北：浮度山，北峡山一名北峡关，与舒城界。西：挂车。北：龙眠山，有水流为龙眠河，入松山、鸭子诸湖。东南：大江自怀宁入，东流，迳县西南练潭驿为练潭河。双河出县东，二派合流为孔城河，与东南长河、白兔河俱入练潭河，至枞阳入江。三道岩关，县西，咸丰十年重筑。六百丈、北峡关、练潭镇、马踏石巡司四。驿二：陶冲、吕亭。潜山冲，繁。府西北百二十里。北：灊山，一曰皖山，又名天柱。汉武帝登灊礼天柱，号为“南岳”，即此；道书所谓“第十四洞天”也。潜水今名前河，源出公盖山，西流为开源涧。东南流，迳城北，东合皖水。出公盖山，东迳乌石波，至城东崩河合潜水。南至石牌市，与太湖东诸水会，迳怀宁入江。东北：昆仑山，沙河出，会黄马河入怀宁。吴塘堰，历代开以灌田，康熙十一年修治。天堂砦，后部河所出。有巡司一。一驿：青口。太湖冲，难。府西北二百二十里。东：马头山。南：新寨，香茗。西北：龙山。北：珠子山。有关，西与英山界。太湖旧与小湖五，并堙。东北：银河自潜山入，为后部河。右合羊角河，为龙湾河。汇南阳、青石、棠梨、罗溪诸河，为马路河。环城而东，折东北仍之。后部、白沙巡司各一。一驿：小池。宿松冲，难。府西南百六十里。东北：严恭、烽火。东南：洿池。西南：得胜山。大江自湖北黄梅入，流迳小孤山。元立铁柱于上，名“海门第一关”。分流东下入望江。二郎河一名扬溪河，承雷水，南流入望江。北：三溪河自湖北蕲州、黄梅分入，合于隘口，南流入江。东北：旧县河出白崖诸山，合荆桥河，入望江之泊湖。东：张富池，会大小泊涝湖，龙南莲若湖，白湖、棠梨、小黄三湖，趋于泊湖。又南，龙宫湖、大官湖，均东连泊湖，成巨浸。有便民仓镇，南北粮仓贮此。有归林滩镇，旧置巡司，裁。其复兴、泾江口二镇有巡司二。一驿：枫香。望江简。府西南百二十里。西北：大茗、小茗对峙。东：周河山。西：麒麟山。北：宝珠山。南：大江自宿松入，滨城缘娥眉洲东北流，至华阳口纳泊湖。泊湖受宿松浮湖、茅湖诸水，合流为扬溪河，即雷水也。雷港，明时湮。今从华阳镇入江。镇四：苏家、吉水、香新沟，又华阳。雷港，游击驻。有巡司。雍正中自杨湾改。一驿：雷港。
　　庐州府：冲，难。隶安庐滁和道。明，庐州府，属江南。顺治初，因明制，改二州、六县，属江南左布政使司。康熙六年，分隶安徽省。雍正二年，升六安为直隶州，以英山、霍山二县改属，馀仍旧。南距省治四百六十里。广二百二十里，袤二百一十里。北极高三十一度五十六分，京师偏东四十七分。领州一，县四。合肥冲，繁，疲，难。倚。东：龙泉，青阳。东北：大小岘山。西南：紫蓬。东：浮槎。东南：四鼎山一名四顶山。东：巢湖一名焦湖，延袤四百馀里，中有三小山，曰鞋、曰姥、曰孤，港汊凡三百六十，纳众水而南注之江。东店阜河，南派河、三汊河，皆入焉。肥水迳鸡鸣山，淮水来与之合，县名昉此。东：逍遥津。梁园镇。西：庐镇关。梁园、青阳、官亭巡司三。督粮通判一。县丞一。驿五：护城、金斗、店埠、派河、吴山庙。舒城冲，繁。府西南百二十里。南：春秋山、华盖、鼓乐。西南：龙眠、七门山。东：巢湖，与合肥、庐江、巢分界，县境诸水毕汇于此。龙舒河源出县西孤井，东流会石塞河，流迳七门堰，又迳城南入巢湖。上七里河在县西九里，西山诸水所汇，迳南溪入巢湖。其在县七里者为下七里河，上接南溪，下达巢湖。七门堰在西南七门山下，有三堰：一乌羊，二千功，三槽椟也。南北峡关、西阳山寨、上阳镇有汛。晓天镇巡司一。驿二：三沟、梅心。庐江简。府南百八十里。东北：冶父山。西北：冷水关。两山夹立如门。东：梅山，西：孺山，郎家。东南：矾山。东北：巢湖，西纳三河，迤东金牛、清野诸水汇焉。其南白湖。南迤为后湖，西播为黄陂湖，汇县河及作枋河。东出为青帘河，由无为入江。西南高子水，南罗昌河，并入桐城。冷水关有汛一，巡司一。驿一：庐江。巢简。府东北百八十里。东：东山，滨江为险。东南：七宝山。西北：万家山。西南：巢湖，旧居巢地，后陷为湖，因名。县境诸川多自此导流。濡须水自湖东口流迳城南，一名天河水。东流，迳东北亚父山南。又东南，迳七宝、濡须两山间，亦曰东关水，入无为。清溪河自巢湖导流，迳县东，合芙蓉水，下流会濡须水。西柘皋、白露、巧溪、花塘诸河皆入巢湖。柘皋有汛。巡司、典史各一。二驿：高井、镇巢。无为州繁，疲，难。府东南二百六十里。界城内紫芝山。东北：偃月，即濡须坞，东西有二关。西南：三公、九卿。西：孤避。北：青檀。南：大江自桐城入，为石炭河口。又东北，青帘水自庐江入为西河，合鹅毛、永安、直皁，是为泥汊河口。又北，神塘河口。又东迳北蟂虮山，其西獭浦，入和。北有濡须水，自巢湖缘界，迳七宝山，又东为黄洛河，合州河、运河及马肠、奥龙河，入含山为裕溪。有汛。黄洛、泥汊、奥龙、土桥巡司四。
　　凤阳府：冲，繁，疲，难。分巡凤颍六泗道治所。元，濠州。明初升府曰临濠。洪武二年为中都。六年改中立府。七年更名凤阳，属江南。顺治初，因明制，领五州、十三县，属江南左布政使司。康熙六年，分隶安徽省。雍正三年，升颍、亳、泗三州为直隶州，分颍上、霍丘属颍，太和、蒙城属亳，盱眙、天长、五河属泗。十一年，分寿州置凤台县。十三年，颍州府以亳州及所隶二县属之。乾隆二十年，省临淮入凤阳。四十二年，省虹县入泗州。南距省治六百七十里。广四百二十八里，袤四百八十里。北极高三十二度五十五分。京师偏东一度十二分。领州二，县五。凤阳冲，繁，疲。倚。明始析临淮置。寻又割虹县地益之，为府治。国初废临淮县，省入。北：凤凰山，府以此名。东北：乌云山，出锺乳。淮水自寿州入，迳城东北流入泗州。濠水出城南，有二源，至升高东有巨石绝水，即古濠梁，一名石梁河，东北入淮。涡水自蒙城入，迳城西北入怀远。西：龙子河，源出南山，汇为湖，迳长淮关入淮。北：沫河，上承诸湖，迳城东北入淮，曰沫河口。东：溪河，一名大溪河，即古黄溪也。东：月明湖，北流入淮。东北：花园湖，东北，洪塘湖。东南：明孝陵，在县西南，有城卫。顺治七年，改设左卫，守备一。西北：长淮关。东北：临淮关。铁路所经：临淮乡、徐家桥、溪河集、蚌埠、小溪。有溪河集县丞一。蚌埠镇主簿一。临淮镇巡司一。驿三：王庄、濠梁、红心。县东南有铁路。怀远疲，难。府西北七十里。北：荆山。东南：涂山。南：平阿山。淮水自凤台入，迳县东，过荆、涂两山间，会涡、濠、沙、淝诸水，合流入泗州。北淝水自蒙城入，至县正义村，汇为巨浸，下流入灵壁。清沟自涡阳龙山湖东南流，合十湖、天堰诸水，至县北会淝水，而水始大。旧自灵壁南至沫河口入淮。涡水自凤阳入，迳城北，东入淮，谓之涡口。南：洛水，北流入淮，亦名洛涧。沙水自颍州入，经荆山南入淮。上窑龙元集有主簿一。洛河巡司一。定远冲，繁。府南九十里。西北：横涧山。东：银岭。南：池河，自巢入，东北迳盱眙入淮，谓之池口。西：洛河，上承苑马塘，即淝水支流。二河俱入于淮。芡河从西至，迳城南会淮水。岱山铺有汛。泸桥主簿一。池河巡检一。驿三：定远、张桥、永康镇。县东有铁路。凤台繁，疲，难。府西南百八十里。明省入寿州治。雍正十一年，分寿州城东北隅增置。西北：八公山。东北：紫金山。南淝水自涡阳入，历颍上，由峡口西入淮。西淝河一名夏肥水，自合肥入，至肥口入淮。白龙潭、顾家桥、石头埠、刘家集、阚甿集有汛。阚甿集巡司一。驿二：太行、丁家集。寿州繁，疲，难。府西百八十里。寿春镇总兵驻。城北：八公山，在淝北淮南，亦名北山。峡石山西北夹淮为险，在西岸为峡石，在东岸为寿阳山。西北：淮水自霍丘东迳正阳镇，颍水流合焉，谓之颍口。又东至城北，淝水流合焉，谓之淝口，亦谓之淮口。又东北流入怀远。淝水凡三。在州境者曰东淝河，在州东北，源出合肥鸡鸣山。北流分为二，一东南入巢湖，一西北流至州入淮，乃淮南之淝水也。西北：颍水自颍州入，入淮处名颍尾。西：渒水自颍州入，北流达于淮，即沘水也。正阳关、瓦捣汛有汛，凤阳通判驻。有税关。正阳镇巡司一。驿四：正阳关、安丰、姚皋店、瓦埠。宿州冲，繁，疲，难。府西北二百三十里。西北：相山、石山、土山。又诸阳山，一名睢阳山，在睢水之阳，睢水自河南永城入。南：澳水，一名濊水，今名澮河，亦自河南永城入，经灵壁东南入泗州五河。东南：沱水，出州东南紫芦河，东流入灵壁，分二派，至泗州复合，由五河入淮，即洨水也。又北淝水，出州西龙山湖，本入涡，今入淮。西南：泡水，源出亳州舒安湖，流迳废临涣城，与澮水合。东南：澥河，亦东流入澮河，一名蟹河。睢水，州北，自河南入，迳相城故城，合渎水及渒湖水，过陵子湖、崔家湖入泗州。宿州营原设都司一员，乾隆初改守备，嘉庆十一年又改都司。龙山、百善有分防营汛二。有卫。南平集，凤颍捕盗同知一，州判一。时村集巡司一。驿四：大店、夹沟、睢阳、百善。城外有铁路。灵壁冲，繁，疲，难。府西北百八十里。本虹县灵壁镇，宋始置县。明属宿州。清初降宿州，同隶凤阳治。西南：齐眉。北：磬石。西：凤凰山。北：黄河自江苏徐州入，东南入睢宁，即古泗水。北淝水自怀远入，迳城南，至凤阳沫河口入睢。澮河、汴水、沱河皆自宿州入，迳县境，下流入泗州，北小河上流即睢水，亦自宿州入，又东入江苏睢宁。东有石湖，北有穆家湖、土山湖。双兴镇州同一。固镇有汛。巡司一。驿一：灵壁。
　　颍州府：繁，疲，难。隶凤颍六泗道。明，颍州，属凤阳府。顺治初，因明制，与颍上、太和二县俱属凤阳。雍正二年，升直隶州，改隶安徽省，以颍上暨霍丘来属，分太和属亳州。十三年升府，增设阜阳县，降亳州及所隶太和、蒙城二县来属隶。东南距省治八百四十里。广二百一十里，袤二百二十里。北极高三十二度五十八分。京师偏西三十二分。领州一，县六。阜阳繁，疲，难。倚。西：七旗岭、金牛岭。县西南：仁胜岗。南：安舟岗。淮水自河南固始入，迳城南三河尖入凤阳。颍水自河南登封入，迳城北东流，茨河、谷河来入之。北：沙河，承太和诸湖水亦来会。西：柳河，承小汝河、白洋湖诸水，并纳于颍。东南流，至沫河口达于淮。西：旧黄河，原经城北合颍水。自河徙鹿邑，黄流遂绝。西北：沈丘镇，即古寝丘。巡检一。包家寨、永安镇、西洋集、驿口桥有汛。王家集，通判一，县丞一。一驿：桥口。颍上疲，难。府东南百二十里。西南：黄岗。东南：垂岗。北：管谷。西南：淮水自阜阳入，合清河、大润河，至西正阳城，折东北八里垛。颍水自颍州入，迳汉慎县，合乌江水，又东南合樊家湖，至城东。又东南，右合老梧冈湖来会，颍谓颍尾也，又东北入凤台。其北花水涧、袿沟、济水入凤台。八里垛有汛。一驿：甘城。霍丘繁，疲，难。府东南二百九十里。明属寿州。雍正初，改隶颍。南：九仙、九丈潭。西：长山，三山相连。西北：临水山。淮水自河南固始入。西南：史家河自六安入，迳叶家集，错固始复入，合曲河，至三河尖来会。又东合众水，迳义城废县，分氵戎河、渒河入凤台。氵戎河亦入淮。叶家集有汛。洪家集、三河尖二巡司。开顺集巡司、典史各一。亳州冲，繁，难。府北百八十里。明初降为县，寻复故，属凤阳府。雍正十三年仍降属州来隶。西：涡河，自河南鹿邑入，北马尚河，合流入蒙城。马尚河在城北，自河南商丘汴河分流，迳州境，包河来注之，下流入涡。其支流入河南永城，谓之澮水。南：淝河自河南鹿邑入，流至州境孟家桥，东流，迳城南入太和。又迳州之龙德寺入阜阳，即夏肥水也。西北聂家湖、花马潭，东南百尺沟，均入涡。东：义门镇。龙德寺集、翟家集有汛。州同一，驻丁园寺集。涡阳冲，繁，难。府东北二百七十里。同治三年，割阜阳、亳州、蒙城及凤阳府之宿州地增置。南：云梦山。东北：龙山。北：石弓山。北淝河自亳州入，潴为白湖洼，又东入蒙城。涡河亦自亳入，会五毒沟、龙凤沟、梭沟、银沟、金沟诸水始大，东南流，迳蒙城，达怀远，入淮。西南：蔡湖，亦入涡。东南西洋有汛。西北义门集巡司一。太和繁，疲，难。府西北八十里。明属凤阳。雍正间改隶颍。北：万寿山。沙河自河南沈丘入，迳城南，达亳州，入颍，即颍水上流。东北：茨河，自河南鹿邑入，又东南入沙河，故沙河亦蒙茨河之名。其支流为宋塘河，流迳宋王城入穀河。穀河自西北卧龙冈分流入茨，铭河从之。南：柳河，旧黄河支流也，上通河南项城，下达颍州，合城西舒阳河入沙河。青泥浅有汛。洪山巡司及典史各一。蒙城繁，疲，难。府东北百八十里。顺治初属亳州，寻同太和改隶颍。西北：驼山、狼山。北：檀城山。涡水自涡阳入，迳城北，再折而东，南流，由怀远涡口入淮。北淝河迳城北板桥集入凤阳。双涧集有汛。
　　徽州府：繁，疲，难。隶徽宁池太广道。明，徽州府，属江南。顺治初因之，属江南左布政使司。康熙六年，分隶安徽省。西北距省治五百七十里。广三百九十里，袤二百二十里。北极高二十九度五十七分。京师偏东二度四分。领县六。歙县繁，疲。倚。南：紫阳山。东：问政山。西北：黄山，旧名黟山，盘亘三百馀里，浙、歙、饶、池诸山皆支脉也。丰乐水出黄山，流至城西合扬之水。扬之水自绩溪入，达城西，名练溪，一名徽溪，南达歙浦，谓之浦口，为新安江上流，下至浙江建德，与东阳江合，为浙江上源。歙浦在县南，练江、渐江合流于此。又南昌溪，北洪武水，皆足溉田。明初设课税局，兼置巡司，今废。阮溪司、黄山、街口渡巡司三。驿一：歙县。休宁繁，疲。府西六十里。北：松萝。东：万安山。西：白岳。西北：率山。率水出其阳，水南下而西流者会于彭蠡。其北水分二支：一出梅溪口入祁门，合孚溪水；一出彭沍阬口，会流至县西江潭，合浙溪水，流迳南港、东港，会于率口，入歙浦，其下流为新安江。南：汊水出白际山，与佩琅水、璜源水合流，绕县南岐阳山下，因名汊水，又北流入浙溪。西：白鹤溪，源出黟县吉阳山，合夹源、夹溪二水，迳县南，与南港、东港合流入屯溪。屯溪，县东南，为茶务都会，盐捕同知驻此。太厦镇巡司。一驿：休宁。婺源繁，疲。府西南二百四十里。北：浙源山，浙溪出，下流入休宁。梅源水出西梅源山，合武溪。婺水出西北大广山，南会斜水入武溪。武溪水出北回岭下，下流迳江西乐平入鄱阳湖。县境之水，出自县东及东北者，会流于汪口之西，为北港；出自县北者，会流于清华之西，为西港。北至武口，二水合流，绕城而西，又西南流入江西德兴，下流注鄱阳湖。项村巡司。一驿：婺源。祁门疲，难。府西百八十里。西：新安。东北：祁山。北：大共，亦大洪，巡司驻。大共水西流，合武亭及禾戍岭水，至秀溪、霄溪下闾门滩，会大北港水，注倒湖，入江西浮梁。西武陵、騄溪二水，东南王公峰水，西南新安、卢溪二水，皆入大共。大洪巡司。一驿：祁门。黟县简。府西北百四十里。县以黟山名，即今黄山也。西南：林历。东北：吉阳，吉阳水出，一名黟水，西南流，北牛泉水东南来注之。又东南过噎泽，至白茅渡，会横江水。横江水南出武亭山，章水自东南流县西来合之，至鱼亭口，会鱼亭水，复东流，合吉阳水，入休宁。西：武关，接祁门界。一驿：黟县。绩溪疲，难。府东北六十里。唐始分歙县地置。东：大障山，一名玉山，山海经三天子鄣山即此。东北：巃鹢山，其山四合，中一径通宁国。旧有丛山关，其下巧溪，亦名扬溪，流为扬之水，分二支，一北流入宁国，一南流至大屏山，乳溪水、徽水来注之。东北：大障水，会登水，合为临溪。又西会上溪水，入练溪。东绩溪源亦出扬溪，与徽水交流如绩，县名昉此。西北：太平镇有徽岭关。濠寨巡司。一驿：绩溪。
　　宁国府：繁，难。隶徽宁池太广道。明，宁国府，属江南。顺治初因之，属江南左布政使司。康熙六年，分隶安徽省。西北距省治四百三十里。广二百二十里，袤三百三十五里。北极高二十度二分。京师偏东二度十六分。领县六。宣城繁，疲，难。倚。响山，县南。城内：陵阳山。城北隅：敬亭山。南：响山。东南：华阳山，盘亘宣、泾、宁、旌四县，华阳之水出焉。东流迳鲁山为鲁显水。又东北流为鲁溪，会句溪、宛溪、双溪，北流入青草湖，复合南湖、慈溪，由芜湖入江。东北有大南崎、小南崎湖。又绥溪一名白河，纳广德、建平诸水，入南湖。西：青弋江，汉志为青水，一名冷水，自泾县入，汇西南境诸水，东北流，会太平黄池河，入芜湖。北湾沚河有镇，今为盐埠，漕运并会此。其水出扬青口，亦会黄池河。西：青弋关。水阳镇巡司。西河、杨柳铺、沈村并有汛。一驿：宣城。宁国简。府东北九十里。南：凤山。东：银山。南：巃鹢山。徽水自绩溪入，合仙人洞、篁岭、滑渡、葛村、龙潭诸水，是为西溪。又东北流合东溪。东溪出浙江天目山，入县境，合汤公山、博里溪塘、千顷山、洋丁山诸水，流为杭水，北受宣城柏枧溪水，是为句溪上源。岳山、湖乐二巡司。一驿：宁国。泾疲，难。府南百里。西南：石柱。东北：幙山。北：琴高。西南：蓝山。南：泾水自旌德入，北流，一名藤溪，纳枫村、小溪诸水，北入岩潭，与赏溪合。赏溪上源为舒溪、麻川，二水相合，出麻口，入县境，会乌石水。藤溪，北流至城西南，纳乌溪、西阬水、幙溪水，又北迳马头山芦塘入青弋江。琴溪东北受曹溪、丁溪水，与赏溪合。南花林、方村二水，并入赏溪。东南有兰石镇、黄沙镇。县丞一，驻查村。茹麻岭巡司一。一驿：泾县。太平疲，难。府西南二百二十里。唐析泾县地置。西：龙门。南：黄山，麻川出其麓，与舒溪合流，入泾之赏溪。梅溪水出县北三门山，合麻川，为麻口。又有瀼、鐍二溪水，亦同注麻川。浮丘垣、谭家桥有汛。宏潭镇巡司。一驿：太平。旌德繁，难。府南二百二十里。唐永泰中，始析太平县置。东南：大鰲石岛。北：石壁。西南：蛟山、天井。徽水自绩溪入，南合清潭，霞溪水自东溪来注。又合绩溪之龙头水，北过石壁山，与抱麟溪、玉溪水合，是名三溪。北至龙首山入泾县，为泾水上源。抱鳞溪源出黄华岭，东流，与陶环溪、丰溪合，亦曰三溪。陶环溪即玉溪也。有分防营汛一。三溪镇巡司。一驿：旌德。南陵繁，难。府西九十里。南：吕山，有泉涌出，即淮水之源也。南流至孔镇浦，与漳水合，为澄清河。绕城东流为东溪，一名浣溪。县南鹅岭诸溪水皆汇焉。又北受籍山、后港、蒲桥诸水，为小淮河，并入芜湖石硊渡入青弋江。西港源出玉山朗陵之南，合诸水北流，自西南水门入城，绕治前过东市，曰中港，其出城西北水门者曰后港。鹅岭镇巡司一。一驿：公馆。
　　池州府：冲，疲。隶徽宁池太道。明，池州府，属江南。顺治初因之，属江南左布政使司。康熙六年，分隶安徽省。西北距省治一百二十里。广三百七十里，袤二百三十五里。北极高三十度四十五分。京师偏东五十九分。领县六。贵池冲，繁。倚。西南：大雄山。东：碧山，滨湖。南：大棕。西：乌石。大江自东流缘界迳县北至吉阳河，北折至大通河，入铜陵。西：贵池水，一名池口河，北达大江，古称贵口。大通河东北与铜陵界。梅根河自青阳入，至县东斗龙山，沿五埠河口，合双河，北注大江。一名梅根港，又曰钱溪，为历代铸钱之所。东北：清溪河，源出洘溪者为上清溪，出南太仆山者为下清溪，俱东北入江。西南：秋浦。西北：池口镇。黄龙矶废巡司一。殷家汇汛一。池口驿一。李阳河镇巡司一。碧湖村县丞一。青阳冲，难。府东八十里。北：青山。西南：九华，原名九子山，梅根水出，流入贵池。大江迳县北百里，滨江有镇曰大通，盐茶所集。西：五溪俱出九华山，合流北汇为大通河。临城河亦西流会于大通河。南：博山河、三溪河、七溪河，均下流入石埭。东南：陵阳镇有废司。五溪汛。一驿：青阳。铜陵冲，繁。府东北百二十里。东：铜井、杏山。北：鹊头山，古名鹊头戍。西：云门。南：伏牛、石耳。西南：大江自贵池入，合大通河。大通河别派汇县南之车桥湖，至大通镇入江。北：天门水，出天门山，由县东北至荻港达江，为境内众水合流入江之口，汇而为河，县东湖城所出之顺安河来合焉。西接凤心徬，北接黄浒。凤心徬河会东湖、西湖水达荻港。黄浒河东北自南陵入，西流合荻港。栖凤湖在县东南，源出仪凤岭，下流通凤心徬。西南和悦州，一名荷叶洲，汛一。并有大通营水师驻此。池太分防同知一。大通镇巡检一。驿一：铜陵。石埭疲，难。府东南百六十里。西：城子、雨台。南：盖山、慈云。北：陵阳。池口河源出栎山，西流，经龙须河，会苍隼潭，为秋浦，贡溪水西来入之。西：管溪，源亦出栎山，至管口入石埭乡，与大洪岭水合。西南：鸿陵溪，西北流，合舒溪，自太平西北流入县西舒泉乡，合县南之佘溪、前溪，县北县西之后溪、岳溪，西南之船溪，东入太平。县西有巨石三，横亘溪中，曰头埭、中埭、下埭，县名以此。有汛一。驿一：石埭。建德简。府西南百八十里。治白象山麓。南：玉峰、南丰。西南：梅山。东南：艮木岭，黄湓河出焉，东流入贵池。前河出东南石门岭，汇为官池。后河出石门别岭，亦名石门溪，一曰南河，流至双河口，与贵池西溪水合，入东流。南：龙口河，县南迤入江西饶州府之独山湖。南：永丰镇。有汛一。巡司一。东流冲，疲。府西百八十里。南：马当山，横枕江流，险。安庆、宿松、江西之彭泽，皆以此山为界。西南：大江，自马当东北流，迳香口、青阳诸镇，至黄湓河入贵池。城西江口河、南东流河、香口河，下流皆入江。南黄金、白洋二湖，东大清湖，亦皆入江。黄石矶，
　　东北滨江。香河镇，明置巡司，今移驻青阳镇。张家镇旧有河泊所，雁汊镇昔有巡司，今皆裁废。有汛。驿一：东流。
　　太平府：冲，简。隶徽宁池太广道。长江水师提督驻。明，太平府，属江南。顺治初因之，属江南左布政使司。康熙六年，分隶安徽省。西南距省治一百九十里。广九十里，袤二百一十里。北极高三十一度三十八分。京师偏东二度三分。领县三。当涂冲，繁。倚。南：凌家、甑山。南、东南：青山、龙山。北：采石山，一名牛渚。西：博望山，即天门山，又名东梁山，与和州西梁山夹岸对峙。大江自繁昌荻港入，过东西梁山，绕城北而东下采石入江南。东南：丹阳湖。东南再东则固城湖、石臼湖，总名三湖。徽、宁、池、广及江宁之水毕汇，南流入芜湖，北为姑熟溪上源。新坝，东南引姑熟水入城壕。中军守备驻此。黄池河自宣城入，受丹阳南入之水，西北流，合夹河入江。乌溪、黄池镇、金柱关有汛。池太分防捕盗同知一，管粮通判一，县丞一。采石、大信巡司二。一驿：采石。芜湖冲，繁。府西南六十里。东北：★山，山色纯赤，古丹阳郡因此得名。西南：战鸟山，一名孤圻山，对岸孤立为蟂矶。大江自繁昌入，迳城西，为中江故道。南：鲁港，上承青弋江，下并高淳东灞之水入江。西南：芜湖。自丹阳湖南支分流，合青弋江及五丈、路西诸湖之水，西流迳城南，为长河，北入江。东：扁担河，即长河分流，入当涂，合大信河。东南：天成湖，亦丹阳湖下流所汇，流达长河。徽宁池太广道、监督工关钞关，驻江口。芜湖、采石有汛。芜湖关商埠，咸丰八年开。河口镇巡司。一驿：鲁港。繁昌简。府西南百三十里。南：磕山，一名蜃居山。西北：凤皇。东北：三山矶。大江自铜陵入，迳城北而东，过芜湖、当涂入江南界，合黄浒河，汇于荻港入江。东：小淮水自南陵入，会城河入芜湖。一驿：荻港。有汛。河口镇、三山司、荻港巡司三。
　　广德直隶州：繁，难。隶徽宁池太广道。明初广兴府，置县曰广阳。寻降州，直隶江南。顺治初因之，属江南左布政使司。康熙六年，分隶安徽省。西距省治五百九十里。广一百三十里，袤一百六十里。北极高三十度五十九分。京师偏东二度五十四分。领县一。西：横山。东南：桃花、乾溪。西北：白茅岭。南：桐源山一名白石山。桐水出，南横梗溪、东南鲤洪溪，皆合焉。北：九斗川，源出五花岩山，汇诸山涧水，西北流，迳建平，汇于郎溪。西：玉溪，绕城北，合碧溪、大源溪，同入建平之南绮湖。青洪山岭，誓节渡有汛。州判一。杭村、广安巡司二。建平繁，难。州西北九十里。西北：凤栖山、五牙山。南：镇山。西南：赤山。桐水自州入，迳城西入宣城，为白河川，汇于江南之丹阳湖，入大江，或谓之白石水。南绮湖受县境诸水，北入丹阳湖。郎溪，三峡、苏大二溪，迳城西南，汇诸山涧水，入南绮湖。白茅山有汛。梅渚巡司一。
　　滁州直隶州：冲，繁。隶安庐滁和道。明初以州治清流县。省入，直隶江南。顺治初因之，属江南左布政使司。康熙六年，分隶安徽省。西南距省治五百五十里。广一百四十里，袤三百一十里。北极高三十二度十七分。京师偏东一度五十三分。领县二。州境皆山。西：琅琊。东南：皇道。西北：清流河所出，一名北角河，绕城至乌衣，东合来安水入滁河。其别出者为白茅河，迳城西北入清流河。滁河东南自全椒入，合襄水、清流，曰三汊河口，下流入江苏六合。大沙河自来安入，汇西北诸山溪水，至城东达清流河。小沙河源出西南菱山，迳城西，注石濑涧以合清流。乌衣有汛。大枪镇巡司一。有铁路。全椒简。州南五十里。北：覆釜山，城跨其上。西北：桑根山，有南隐、中隐、北隐。南：南岗。东南：九斗，一名徐陵山。滁河南源出庐，自合肥入，至石潭，与襄水合，入滁州。襄水源出西北石臼山，东南流，合涧谷诸水，亦至石潭达滁。西南：酂湖，居民引流资灌溉。南：六丈镇。凤皇桥有汛一。驿二：大柳、滁阳。来安简，州东北四十里。西：嘉山。北：马岭山。东：五湖山。西北：北信山。来安水出五湖山，迳县东，至水口镇入滁州。西北：沛水，有二源，一出盱眙、招信界岭下，一出练寺山，二水合而南流入州。独山水、秋沛水皆由县西北合流，至瓦店河，同入滁河。东北：白塔镇。有汛。
　　和州直隶州：繁，疲。隶安庐滁和道。明初以州治历阳县，省入，寻复和州，直隶江南。顺治初因之，属江南左布政使司。康熙六年，分隶安徽省。西南距省治四百六十里。广一百八十里，袤二百里。北极高三十一度四十四分。京师偏东一度五十一分。领县一。西：历阳。南：梁山。西北：乌石山。北：夹山。大江自无为州入，又东北入江苏江浦。西南：栅山，与无为州分中流为界，即古濡须口也，白石水自含山西南来注之。东南：横江，南直采石矶，亦名横江浦，会开胜河，东流达江。南：裕溪河，源出巢湖，自无为入，上承牛屯河，入江。东北：石拔河、芝麻河、穴子河，皆入江。东南：当利浦，一名河口，大江之别浦也。州同一。牛屯河巡司一。裕溪、新河口、瓦蓬沟有汛。含山简。州西六十里。北：大小岘山，一名赤焰山。西南：白石山，道书第二十一洞天也。濡须水出，是为东关口水，自巢湖东流，迳亚父山，出东关口，东南迳黄洛河，又南迳运漕河，至新浴口会西清溪河，至栅江口同入大江，一名天河。东南：铜城徬，受天河、黄洛河支流，东至徬口分流，一支为牛屯河，入州，一支南出，入三汊河。练固镇、裕溪河镇有汛。巡司二：运漕，裕溪。
　　六安直隶州：繁，疲，难。隶凤颍六泗道。明初以州治六安县，省入，属凤阳府，寻还属庐州府。顺治初因之。雍正二年，升直隶州，属安徽省。东南距省治四百四十里。广二百一十里，袤二百二十里。北极高三十一度五十分。京师偏东二分。领县二。东：龙穴山一名龙池山，与合肥界。东南：洪家山，四围壁立。南：大小同山。西南：团山，下临渒水。渒水一名白沙河，源出霍山，迳城西，又北流入河南固始，即沘水也。西南青石河，西三元幢河、青龙河，皆入渒。东南：马栅河，流迳舒城桃城镇入巢湖。西：溶水河，源出齐云山，西北流，入河南固始，合史河。西南：麻埠镇。钱家集有汛。和尚司、马头汛二。巡司一。驿二：六安、椿树岗。英山简。州西南三百六十里。东：英山，县以此名。北：鸡鸣山。南：密峰尖、三吴山。西北：多云山。西：岐岭，通湖广界。英山河出英山，有二源，东曰东矼，西曰西矼，南流至城南而合。会北涧水，流入湖北蕲水。南：鸡兒河，亦由蕲水入江。北柳林关，西石门关，亦险要也。茅草畈有汛。七引店巡司一。霍山繁，难。州西南九十里。西北：霍山，又名天柱山，亦名南岳。东：复览山。西南：四十八盘。东南：铁炉山。渒水即沘水，出沘山，俗名太阳河，北迳磨子潭，右合中埠及双河，至天柱山西，左合漫水及陡山桃源河，又东北迳城西。有潜台山，其西六安山。又北合新店河、楮皮岭水，入州东梅子关。包家河有汛一。上土市镇巡司。千罗畈镇县废司。
　　泗州直隶州：繁，疲，难。隶颍六泗道。明属凤阳府。寻复升直隶州，以临淮县省入。顺治初因之。康熙六年，分属安徽省，隶凤阳如故。十九年，州城圮，陷入洪泽湖，寄治盱眙。雍正二年，升直隶州，隶安徽省。乾隆四十二年，裁凤阳府之虹县，省入泗州为州治。泗州旧治在今州城东南百八十里。自明末清口久淤，旧黄河堤决，黄流夺淮，水倒灌入泗，州境时有水患。至清康熙十九年，城遂圮陷于湖。今州治即虹县旧城。东北距省治七百六十里。广二百九十里，袤二百里。北极高三十三度二十八分。京师偏东一度二十三分。领县三。北：屏山，下有湖。南：鹿鸣山。东：秦桥山，有双泉。东北：硃山，上有圣水井，下有峰山湖。南：淮水自凤阳废临淮入，迳五河入洪泽湖。汴河自灵壁入，东南入淮，即莨荡渠，一名浚仪渠，唐、宋通漕故道。睢河迳城北，东流，会安河洼，南注洪泽湖。潼河在故虹县西，俗曰南潼河，自万安湖流迳五河注淮。北潼水，在今州北，东流注骆马湖。沱河在今州西南，源出宿州紫芦湖，迳州东为南沱湖，州西为北沱河，二水合流入五湖。又石梁河、天井湖，西合漴水，过五河入淮。施家岗有汛。半城镇，州判驻。双沟镇，同知驻。驿二：泗水、龙窝。盱眙疲，难。州南百里，滨湖倚山，无城郭。康熙间，泗州陷于湖，乃寄州治于此。后以虹县省入泗州，乃复为属如故。东：盱眙山，县以此名。南：宝积山。北：陡山、龟山。东南：都梁。西北：浮山，滨淮水，故一名临淮山。淮河迳城北，汇洪泽湖。与泗州中流分界。自五河流入，东北至清河口合黄河。东北：运河。池河自合肥入，北注于淮。洪泽湖旧名破釜塘，亦古洪泽镇地，昔人开水门入以资灌田。自泗州陷入，湖界日巨，汪洋几三百里，延袤皖、苏二省。南以老子山、北以湖泊岗，与江苏桃源县分界。旧县有汛一。驿二：淮原、都梁。天长疲，难。州东南百五十七里。南：横山、冶山。西：望城岗。北：红山。西北：石梁河，自滁州来安入，汇为五湖。北合德胜河，又东接高邮寘沙湖，其分流为樊梁溪。白塔河自来安入，合汊涧，迳石梁镇，又东大河湾，至城西，右合白杨河，东北潴为丁溪湖，播为感荡、上泊、白马、沂洋诸湖。其南秦兰河，并入江苏，注寘沙湖。东北：下河镇。北：铜城镇。汊涧有汛一。城门乡巡司一。一驿：安淮。五河疲。州南百三十里。南：金岗。西南：翠柏。西：卧龙岗，下有龙潭。北：陡山岗。沱河水溢，淮水在城东一里。自故临淮县东北流迳此，又东入州境。澮河自灵壁入，旧迳城南一里，后水涨沙淤，徙于北浒，又迳城西北合沱河，又东入淮，或谓之澳水。东潼河自州入，迳天井湖，南至铁锁岭入淮。漴河在城南二里。南湖在城南七里，汇众流而成，流为此河，又东流入淮。以上所谓五河也。其交会处在城东二里，谓之五河口。西：临淮关，有汛。驿一：五河。

　　志三十五  地理七
　　△山西
　　山西：禹贡冀州之域。清初沿明制为省，置总督、巡抚。顺治末，总督裁。康熙四年，并冀南、冀北置雁平道。雍正元年，置归化。二年，增直隶州八。平定、忻、代、保、解、绛、吉、隰。三年，增府二。宁武、朔平。六年，升蒲、泽二州并为府，置归绥道。乾隆四年，增置绥远同知。二十五年，又以归绥所属地增置五通判。归化城、清水河、萨拉齐、和林格尔、托克托城。与归、绥二并属归绥道。二十九年，裁归化城通判。三十七年，吉州改属平阳府，霍州为直隶州。今领府九，直隶州十，十二，州六，县八十五。东界直隶井陉；三百七十五里。西界陕西吴堡；五百五里。南界河南济源；七百三十里。北界内蒙古四子部落草地。一千一百里。广八百八十里，袤一千六百二十里。北极高三十四度五十七分至四十一度五十分。京师偏西三度四分至五度四十五分。东北距京师一千二百里。宣统三年，编户一百九十九万三十五，口九百二十一万九千九百八十七。其名山：管涔、太行、王屋、雷首、底柱、析城、恆、霍、句注、五台。其巨川：汾、沁、涑、桑乾、滹沱、清漳、浊漳。铁路：正太。驿道：西达蒙古、陕西潼关，东北至京师。电线达京师，西南西安。
　　太原府：冲，繁，难。隶冀宁道。巡抚，布政、提学、提法司，巡警、劝业道驻。初沿明制，领州五，县二十。雍正中，平定、忻、代、保德直隶，割十县分入之；寻兴还隶。乾隆二十八年，省清源入徐沟。距京师千二百里为省治。广六百里，袤七百里。北极高三十七度五十四分。京师偏西三度五十六分。领州一，县十。阳曲冲，繁，难。倚。东北：阪泉山。西北：崛唅。北：梁鸿。西南：汾水自交城入，迳冽石口，左合埽谷水，折东南，左合洛阴及石桥、真谷水。水经注“迳盂县、狼孟故城南”者。至城西北，左合石河、南社河，又南入太原。天门关、石岭关二巡司驻。王封镇，同知驻。埽峪村、杨兴寨。城晋、陵井驿。太原冲，繁。府西南四十里。西南：尖山。西北：蒙山，其南风峪、悬甕，晋水出焉。东北：驼山。汾水自阳曲入，左纳涧河，迳城东，至南张村与合，又西南入徐沟。东：洞涡水自徐沟来，西南流，迳县南，仍入徐沟界。榆次冲，繁，难。府东南六十里。北：罕山。东南：麓台。东北：小五台。洞涡水自寿阳入，左纳金水河，古涂水，即水经注蒲水，合八赋岭、鹰山水今所谓大小涂，即水经注蒲谷水注之。右合原过水四派，唐贞观中，令孙淇引以溉田，迳城南，西南入徐沟。其涧水入蒜谷，又西入太原。源涡、什帖二镇。鸣谦、王胡二驿。太谷繁。府东南百二十里。南：凤皇山。北：壁谷。东南：凤巢；大塔，大涂水出焉，西北流入榆次。西：乌马河自榆社入，右合奄谷水，左咸阳谷水，迳城北入祁。象谷水即古蒋谷水，入徐沟。有马岭关、杏林寨。主簿驻范村镇。祁冲，繁。府西南百四十里。东南：竭方、帻山。侯甲水自武乡入，迳龙舟峪，为龙舟水。又盘陀水，西北为昌源渠，迳城北入平遥。东北：乌马河自太谷入，又西入徐沟。子洪、盘陀、团柏、贾令四镇。安寨、盘陀二驿。徐沟冲，繁，难。府南八十里。乾隆二十八年省清源为乡入。训导及巡司驻。西：壶屏山。其北，白石、中隐。汾水自太原入，迳孔村至西堡。东北：洞涡水自榆次入，错太原，复入县西，左纳乌马及象河入焉。故驿镇。同戈驿。交城简。府西南百二十里。交城山，北百二十五里，相近羊肠。西北：狐突。汾水自静乐入，迳火山村，右合孔河，折东入阳曲。西北：孝文山，文水出，会浑谷、西谷，屈东南，左合酸水，为文谷水，入文水界，从之下流，并达之。故交村，巡司驻。文水繁，难。府西南百六十里。西：陶山。西北：熊耳。西南：隐泉。东有汾水，自徐沟入，西南入平遥。西北：文谷河自交城入，迳文谷口。唐栅城废渠在焉。至城北，又东南，左合磁窑河、步浑水，折西南入汾阳。有孝义镇。岢岚州简。府西北三百二十里。岢岚山，东北百里，一曰管涔。迤西南，芦芽、荷叶坪、雪山。东南：直道村，岚漪水出东北，右合黄道川、三角城二水，折西北，迳城南，又西迳大涧河，左合砂河，又西南迳巨麓山入兴。水峪关。岚简。府西北二百六十里。西南：黄嶮山。西：野鸡山，蔚汾水出，入兴。南：赤坚岭，岚水出，东北迳桃尖山，左合乏马岭、双松山水，折东南入静乐。有东村镇。兴简。府西北四百里。雍正二年隶保德州。八年仍来隶。东：桃花山。西南：采林。西北：黄河自保德入。东北：岚漪水自岢岚入，迳石楼山。东南：蔚汾水自岚入，迳合查山，至县西，合南川水并入焉。又南合紫荆山水入临。蔚汾、合河二关，皆要隘。
　　汾州府：冲，繁，难。隶冀宁道。康熙六年，省明冀南道入。东北距省治二百二十里。至京师千三百八十里。广三百五十里，斜。袤三百二十里。沿明制。北极高三十七度十九分。京师偏西四度四十五分。领州一，县七。汾阳繁，疲，难。倚。西：将军山、黄芦岭。北：谒泉。东北：文谷水自文水入，循汾水故道，右合原公、金锁关水，至府治东为文湖。又南，右纳义水，入孝义。郭栅、阳城二镇。冀村，巡司驻。有驿。孝义繁。府南少东三十五里。西：上殿山。西北：龙门；薛颉岭，古狐岐山，禹贡“治梁及岐”。其南，盘重原，胜水出焉，俗名孝河，会南川、阳泉水，迳城南而东。东北：文谷河自汾阳合义水入，迳盐锅头入介休。温泉、凤尾二镇。平遥繁，冲，难。府东八十里。西北：汾水自文水入，迳长寿村。东北：侯甲水自祁入，左合谒戾山、婴涧、过岭、鲁涧，超山、中都及亭冈水入焉。又南入介休。上殿镇。洪善驿。介休冲，繁，难。府东南七十里。南，介山，一曰绵山，绵水出。东：天峻，石河出，又东石桐水出。东北：汾水自平遥入，后先合之，入灵石。张兰镇，同知驻。义棠驿。石楼简。府西少南百八十里。东南：石楼山。西：九重。西北：团圆山。黄河自宁乡入，合屈产泉，古牧马川，复合温泉，即石羊水，入永和。临简。府西北三百二十里。东南：汉高山。西南：招贤、马头。河水左渎自兴入，合紫金山水，又南迳曲峪镇入永宁。其湫水亦自兴入，迳赤壁山，合连枝、积翠、黄龙、汉高、云山凡十六水入焉，又南入永宁。有三交镇。永宁州冲，繁，难。府西北百七十里。东：九凤。东北：吕梁。西：匾斗、南山。西北：马头。河水左渎自临入。东北：赤坚岭，离石水出，曰北川。南：步佛山，合芦子山水，迳城西，合东川，纳南川，清水河入焉，又南入宁乡。吴城、柳林、永安三镇。柳林、方山堡二巡司。玉亭、吴城、青龙三驿。宁乡简。府西百四十里。南：云集岭。北：宁阳山。东：柏窊、蕉山。西南：泉子，清水河出，北合屏风山水，迳城东，又西北入永宁注河。河水左渎复入，迳三交镇，合石口、牛尾泉水，入石楼。有锄钩镇。
　　潞安府：繁，疲，难。隶冀宁道。初沿明制，领县八。乾隆二十九年，省平顺，分入潞城、壶关、黎城。西北距省治四百五十里。至京师千三百里。广三百里，袤二百七十里。北极高三十六度七分。京师偏西三度二十八分。领县七。长治繁，难。倚。东：壶口山。东南：五龙。东北：柏谷。西南：福泉。浊漳水自长子入。东南陶水出雄山，北合八谏、鸡鸣山水，右会淘清河入。又北至秦村，左会蓝水，右石子河入，又西北入屯留。镇四：韩店、高河、太义、西火。分防同知驻太义镇。县丞驻西火镇。驿二：龙泉、太平。长子冲。府西少南五十里。东南：紫云山、羊头。西南：发鸠山，水经注鹿谷。浊漳水出其东麓四星池，东会伞盖、阳泉水，迳城南，右合尧水、慈林水及梁水，入长治。西北：蓝水自屯留入，迳河右会雍水，亦入长治。鲍店镇，县丞驻。漳泽驿。屯留冲。府西北六十里。东北：良材山。西北：五巑。西南：盘秀，蓝水出其阳摩河岭，古绛水，东入长子注浊漳。至长治北流，迳县东入潞城。今绛水出其阴，东迳石田山，左会高丽水，又东北，右合霜泽、左三嵕山水，迳城北，右合疑水。鸡鸣水乃古谏水，迳余吾故城南、屯留故城北者。镇二：寺底、丰仪。驿一：余吾。襄垣冲。府北少西九十里。西南：五巑山。北：五音、仙堂。西北：紫岩。东南：鹿台。浊漳水自潞城入，迳其北，左会铜鞮水，又北迳城东。东北：涅水自武乡入，右会临水，史水自左注之，为合河口，入黎城。镇二：东周、下良。驿一：虒亭。潞城简。府东北四十里。南：卢山、大禹。东南：伏牛、葛井。东：静林。西：三垂。西北：黄阜。西南：浊漳水自屯留入，左合绛水，为交漳，即禹贡降水。又西北入襄垣，至黎城错入，迳潞县故城，是浊漳兼有潞浸之称。又东复错黎城，仍入境。东出马塔口入河南涉县。西南有三垂冈。东南有虹梯关，即鲁般门，巡司驻。镇三：神头、黄碾、羊围。东南平顺乡城，乡学训导驻焉。壶关简。府东南三十里。壶关山，西北六里。东北：风穴山。东：马驹、麦积、安公。壶水出西北，迳城北为石子河，左合清流河，东南大王、抱犊，又东赤壤。其阴东井岭，淘清河出，西北迳黄山，并入长治。岭东五指河，东南为沾水，迳紫团山入河南林县。东有玉峡关。冯坡镇。黎城简。府东北百十里。东南：潞祠山。西北：积布、铔峪。浊漳水自襄垣入，东南迳联珠山，错潞城复入，左合黄须水，东迳赤壁山，仍入之。东北：绣屏，清漳水自辽入，迳吾兒峪，古壶关在焉，入河南涉县。玉泉水从之。
　　泽州府：冲，难。隶冀宁道。初沿明制，为直隶州。领县四。雍正六年为府，增附郭。西北距省治六百二十里。至京师千六百里。广三百四十里，袤二百三十里。北极高三十五度三十一分。京师偏西三度三十七分。领县五。凤台冲，繁，难。倚。南：太行山，其巅黑石岭，其北天井关；西南，小口，即太行陉马牢。东南：硖石、浮山。北：司马。东北：丹水自高平入，左合蒲水，南迳高都故城东。其南源泽水，出西北二仙掌，合塔河来会。又南，左纳丈水，迳八盘、垒石、石人山。白水合西沙河，迳城南，合辘轳水，天井溪右注之，入河南河内。西北：吴山，阳阿水出，南迳蟠龙、圣王山，入阳城注沁水。沁水复入，入济源碗子。镇三：横望、拦车、周村。驿二：太行、星轺。丞兼巡司驻星轺。高平冲，繁。府北少东八十五里。北：韩王山。东：七佛。西：髑髅、浩山。西南：空仓。西北：发鸠，漳水出其阴。其巅凤头，丹水北源出，左会白水，右绝水，实泫水。东南，右合长平水，迳城北。又东南，左合西东长河，至杜村。右合五龙山水，俗亦曰泫水，入凤台。东有蒲水，自陵川入从之。东有石壁关。西北有长平关。镇四：米山、丁壁、野川、时庄。乔村、长平二驿。阳城难。府西八十里。西南：王屋，其东析城，有三峰，亦曰底柱，濝水出。东南：莽山，溴水出，北源，并入河南济源。东北：沁水自其县入，左合史山河，右合阳泉水，东南迳南庄。其涧河入为南河，右合濩泽水，迳阎家津，右合桑林水，左纳阳阿水，入凤台。东南有白云隘，路通济源。县境十七隘，此为最要。东冶镇，同知驻。陵川简。府东北百二十里。西南：九仙山。西北：宝应。圣宫山，蒲水出，屈西，左会龙门山、凤山水，入高平。东北：尧庄，丈河出，西南迳灵泉、六景、佛兒诸山，入凤台。东南：王莽岭，源水出。洪水村，平田水出，并入河南辉县。南：双头泉，屈南，迳瘦驴岭入修武。东北：淅山，淇水出，俗淅水，迳熊耳，即沮洳山，入壶关。沁水简。府西北百七十里。西：阜山。西南：辅山。东北：隗山。北：大尖，至河头寨，右合梅河、杏河。沁水自岳阳右会东河，即水经黑岭水。又东南迳紫金山至端氏故城，左合秦川及熊耳山水，即水经注簳簳水。又东南，左合潘河，入阳城。西南：鹿台山，芦河出，古阳泉水。其南涧河并从之。镇四：郭壁、武安、固镇、端氏。端氏，巡司驻。
　　辽州直隶州：繁，隶冀宁道。西北距省治三百四十里。至京师千三百里。广三百三十里，袤百七十里。北极高三十七度三分。京师偏西三度一分。领县二。辽阳山，城东三里。东：东云。南：武军。城西：★山。东北：摩天岭。清漳水自和顺入，迳黄张镇，屈南，右会西源西漳河，为交漳口。左合箕山水即洗耳泉东六十里，此附会为河南登封山者，迳黎城东，入河南涉县，至林县与浊漳合。长城、黄张、芹泉、桐峪、麻田、韩王、拐兒，凡七镇。黄泽关之十八盘，巡司驻。南关驿。和顺简。府东北九十里。东北：合山。西南：断孤。西北：九京。北：麻衣。清漳水自平定入，迳石猴岭，屈折至城东南，右会南源梁馀水，又东南，左合清水，古黄万水，迳首阳山入州。西南，八赋岭，其西源辽阳河出其北轑山。水经注轑水，亦西漳水，东南迳仪城镇，从之。武乡水，出其南武山，入。榆社、松烟、寒湖、马岭、青城、虎峪、马坊、横岭、温泉，凡八镇。八赋岭巡司。榆社简。府西九十里。东南：秀容山。东：清凉、箕山。北：北泉。东北：武乡水自和顺入，西迳其故城北三十里即地形志榆社城，折南，迳城西，又南纳县之西川、仪川等水，入武乡界。西北：黄花岭，乌马河出焉，西北流，入太谷界。北有马陵关，西有石会关。云簇镇。
　　沁州直隶州：冲，繁。隶冀宁道。西北距省治三百三十里。广三百二十里，袤百三十里。北极高三十六度四十一分。京师偏西三度四十二分。领县二。东：麟山。西：尧山。西南：铜鞮。西北：伏牛。迤东漳源镇，小漳水出，左会花山、烂柯山，迳城西，又南，右合后泉、上官泉，至万安山北，右会铜鞮水，入襄垣，亦通目之。郭村、西汤二镇。沁阳驿。沁源简。州西少南百二十里。西北：绵山，其异名曰谒戾，曰羊头，沁水出焉。东南迳仁雾山，右会湱水，左琴谷水，至交口折西南，迳城东，合芹泉山水，至南石，左会青龙山水，右西川、大南川，入岳阳。柏子、郭道、官车三镇。武乡简。州东北五十里。城东北：鞞山。东南：三原。西：麓台。西北：侯甲山。有分水岭，侯甲水出其阴，北入祁。涅水出其阳，实水经注汤谷五泉水。左会高砦寺河，古白鸡水，迳城西，左会武乡水，又东至城南，左合南亭水，折南，左合锅窑岭水，入襄垣。镇二：盘龙、墨镫。驿二：权店、南关。
　　平定直隶州：冲，繁。隶冀宁道。初沿明制，为太原属州。雍正二年升，仍领，并割盂、寿阳来隶。嘉庆元年，省乐平入。西北距省治二百七十五里。至京师八百七十里。广二百七十里，袤二百九十五里。北极高三十七度五十分。京师偏西二度四十八分。领县二。东：皋落山。东北：蒙山。东南：松子岭。西南：沾岭；冶水南源沾水出，会小松鸣水，东入直隶井陉。其北甘桃河，西北桃水自寿阳入，汇保安河、平潭、阳泉水，迳城北，又东，右合南川，迳交原村，左纳文谷水，至古承天军。左合毕发水，并从之。清漳三源。北源出其西大要谷，山海经所谓“出少山”者，南入和顺。洞涡水出其北陡泉岭，西迳马尾岭，左合浮化山，纳木瓜岭水。水经注，南路西入寿阳。东有故关，东北有娘子关，并接井陉界为要隘。有正太铁路。一镇：静阳。三驿：测石、甘桃、柏井。乐平乡城，州判及乡学教谕驻。柏井，巡司驻。其甘桃，裁。盂冲。州西北百里。南：石艾山。东：白马。东北：原仇。北：牛道岭。滹沱水自五台入，迳其西，右合乌河，又东，右合龙花河，入直隶平山。西南：秀水出南上社，合香水，夹城东南，从行千二百馀里，下至天津入海。东北黄安、十八盘、榆枣诸关，并通平山，东横河槽通井陉，并要隘。芹泉驿旧设巡司，后裁。寿阳冲，繁。州西百里。初隶太原府。雍正二年来隶。北：方山。西北：双凤、罕山。东：桃源沟，冶水北源桃水出。地理志，绵蔓水会芹泉水东入其州。南：洞涡水自州入，至县南过山。西南：要罗山，寿水出，东会黑水，龙门河注之，西入榆次。有正太铁路。一镇：遂成。一驿：太安。驿丞兼巡司驻。
　　平阳府：冲，繁，难。太原镇总兵驻。初沿明制，领州六，县二十八。雍正二年，蒲、解、绛、吉、隰直隶，割临晋二十县分隶太平、襄陵、汾西，寻复。乾隆中，霍直隶，割赵城、灵石属之，吉州及乡宁复。东北距省治六百十里。至京师千八百里。广二百七十里，袤百八十里。北极高三十六度五分。京师偏西四度五十六分。领州一，县十。临汾冲，繁，难。倚。东南：浮山。北有汾水自洪洞入。东南：潏水自浮山入，迳其东，左合金水河，右涝水注之，南迳城西。有姑射山，一名平山。平水东注之。其南出者并入襄陵。西北分水岭，大东河出，入蒲。泊庄、矾山二镇。建雄驿。洪洞冲，繁。府东北五十五里。东：九箕山、霍山。北有汾水自赵城入，迳城西，右合北涧，屈西南，左纳南涧，右合娄山、禹门山水，入临汾。郭盆镇。普润驿。浮山简。府东少南七十里。浮山，西南三十里，金水河出。东南：银洞。东北：尧山；乌岭，涝水出，西入临汾。东：天坛，南河出，西南：壶口，实蜀山，潏水出。东北：横岭，即中条，东河出，入沁水。东张镇。岳阳简。府东北百二十里。北：雪白。西北：尖阳。东南：刁黄。东北：沁水自沁源入，右合和川河，左纳横河，屈南入沁水。东北：安吉岭，涧河出。其一源出西北金堆里水，迳城东屏风山，又南，左合永乐里水，其南南涧出郭店，并西入洪洞。东北有潼关隘。曲沃冲，繁，难。府南百二十里。西南：绛山。西北：桥山。西有汾水自太平入，左纳釜水，入绛。东有氵会水自翼城入，左纳绛水，亦入绛。镇二：柴村、侯马。驿二：侯马、蒙城。巡司驻侯马。翼城难。府东南百三十里。北：丹山、蜀山。东南：历山。东北：乌岭、佛山。澮水南北源出，合迳城东而南，左会东源绛高山水，今灤水。乌岭，霍东支，故说文“澮出霍山”，水经则统曰“出澮交东高山”。又西南迳澮交，错绛复入，入曲沃。西北：小绵山，滏水出，西南流，亦入曲沃。有隆化镇。太平冲，繁，难。府西北九十里。雍正二年隶绛，七年复。南：汾阴。西南：九泉。东北：汾水自襄陵入，南入曲沃。镇三：清储、赵康、史村。一驿：史村，驿丞兼巡司驻。襄陵难。府西南三十里。雍正二年隶绛，七年复。东南：崇山。西南：三嶝。东有汾水自临汾入，右合平水。又诸山涧水三派东注，入太平。赵曲镇。汾西简。府西北百九十里。雍正二年隶隰，九年复。汾阴山，西南五十五里。东南：汾水自霍入，右合轰轰涧、勍香河，迳商山入赵城。乡宁简。府西少南二百三十里。雍正二年隶吉州，乾隆三十六年仍来隶。东北：柏山、秦山。西南：两乳。东南：马头。西北：香炉岩。河水自吉入，迳其麓，有师家滩。东：鄂山，鄂水出，会北源高天山水。又西合罗谷水，迳城南，又西北入焉。又东南，入河津。营里镇。吉州繁。府西百七十里。雍正二年直隶；乾隆三十七年复。吉山，治北。东北：鸡山、石门。北：庖山、风山。河水自大宁入，迳龙王池，禹贡壶口在焉，即孟门山。至小船窝。东南：高天山，清水河出。水经注，羊求水合放马岭、云台山水，西迳城南入焉。又东南入乡宁。三垢镇。
　　蒲州府：冲，繁，难。隶河东道。明，平阳属州。雍正二年直隶。仍明所领临晋、荣河、猗氏、万泉，惟河津削。六年为府，置附郭。寻增虞乡。东北距省治千一百里。至京师二千二百里。广百三十里，袤百十里。北极高三十四度五十二分。偏西六度十五分。领县六。永济冲，繁，难。倚。明州治，省河东入。雍正六年置。东南：中条，即禹贡雷首，其南阜尧山、首阳，迤东历山。东北：河水自临晋入，西迳苍陵谷，至韩家营，错陕西郃阳、朝邑。其涑水会姚暹渠于东五姓湖入，又西从之，至盐滩复入。迤东南迳风陵渡，溈汭入焉，扬雄赋所谓“河灵矍踢，掌华蹈襄”者。又东入芮城。镇四：赵伊、匼河、栲栳、永乐。同知驻永乐。河东驿。临晋冲，繁，难。府东北七十里。东北：嶷山。西北：河水自荣河入，迳吴王渡。东南：涑水自猗氏缘虞乡界注五姓湖从之。樊桥镇又驿。虞乡难。府东六十里。明沿元制，省入临晋。雍正八年复析置。南：中条山，有王官谷。西南：五老、葱聋、方山。其北檀首，其北五姓湖。水经注，张阳池有鸭子池，合中条水。东北涑水自临晋入，会姚暹渠，并汇焉。又西入永济。故市镇。汤家驿。荣河难。府东北百二十里。城东：峨眉岭。西北：河水自河津入，汾水入焉。古汾睢湮。即春秋葵丘。南迳城西入临晋。胡壁、孙吉二镇。阳陵驿。猗氏冲，繁。府东北一百十里。东有涑水自安邑入，西南入临晋。有张岳镇。万泉难。府东北百六十里。东：介山，其西峰孤山。城南山阴暖泉。又东涧。解店镇。
　　解州直隶州：繁，难。河东道兼盐法驻安邑运城。明，平阳属州。领县五。雍正二年升，割闻喜易其垣曲，寻并隶绛。东北距省治九百五十里。至京师千四百五十里。广二百二十里，袤百四十里。北极高三十四度五十八分。京师偏西五度三十八分。领县四。东南：中条山，其脊横岭，又白径、分云。其北盐池。又北盐水，今姚暹渠，自安邑入，迳其北，西入虞乡。城西北硝池，浊泽。长乐镇。长乐、盐池二巡司。安邑冲，繁，难。府东北五十五里。东南：吴山。南：中条。北：鸣条。西南：盐池。池北运城。河东道及州判驻。东有苦池。东北：姚暹渠，即盐水，自夏入，迳城北，又西南迳运城北入州。又东北，涑水自夏入，西入猗氏。镇二：东郭、圣惠。有巡司。浤芝驿。夏冲，繁。府东北百里。南：柏塔山。东北：翠岩、稷山。东南：温泉。巫咸山，盐水出，今姚暹渠，西北迳云谷至城南折西。西北：涑水自闻喜入，南迳夏后陵，并入安邑。曹张、胡张、尉郭、水头、裴介五镇。平陆简。府东南九十里。东北：虞山，上有虞城。其西傅岩、清凉山。西北：天井、卑耳。西南：河水自芮城入，迳洪池，至茅津渡。中条山诸涧，迤东北至砥柱。砥柱禹凿，六峰、三门山在焉。纳刘家沟、后沟、积石水，入垣曲。镇六：洪池、张店、张谷、常乐、葛赵、茅津。县丞驻茅津。有废巡司。芮城难。府西南七十里。北：横岭、漱水岭，洪源涧出，会葡萄涧、地皇泉。西南：河水自永济入，迳鱼鳞碛，至城南。又东，氵豆水入，迤北入平陆。
　　绛州直隶州：繁，难。隶雁平道。明，平阳属州。领稷山、绛、垣曲。雍正二年升，并割太平、襄陵、河津来隶，以绛属平阳，垣曲属解。七年，又割闻喜、绛，垣曲复，而太平、襄陵还旧隶。东北距省治七百十里。至京师千八百里。广四百里，袤百里。北极高三十五度三十八分。京师偏西五度十三分。领县五。南：峨眉岭，即晋原。西北：马首山。北：九原；鼓山，古水出，即清浊二泉。东北：汾水自太平入，至城南。左会澮水，水经注“迳王桥，澮水入焉”者。又西南，合古水入稷山。南：重兴关。西：武平关。垣曲繁。州东南二百十里。雍正二年隶解，七年复。东北：诸冯山、王屋。其北教山，教水出。水经注“南历鼓钟、上峡、下峡、马头山”者，亦曰沇水。清廉，俗风山，清水出其西岭，东迳皋落镇，会亳水及白水，曰亳清河。西南：河水自平陆入，迳鹰嘴山，入河南济源。河水入晋境，冷行二千七百馀里。鼓钟镇、迎驾、六郎镇。闻喜冲，繁，难。州南七十里。初隶平阳。雍正七年改。东：凤皇原。东南：香山。汤寨，古景山，景水出，实水经注沙渠水。其北美良川。东北：紫金，古三。涑水自绛县入，迳董泊，右合甘泉，复左合景水，迳城南；又西入夏。诗“扬之水，不流束薪”者。镇八：上东、下东、横水、裴社、宋店、栗村、郭店、兰德。涑川一驿。绛简。州东南八十里。初隶平阳。雍正七年改。绛山，西北二十里。北：牛村。东北：备穷。澮水自翼城错入，合故郡水，又西北入之。东南：回马岭，绛水出。水经注所谓“出绛山东，寒泉奋涌，扬波北注”者。其西华池有陈村峪水，实注所谓乾河。西迳大阴山，合紫谷水，又西会烟庄冷口水。水经“出闻喜黍葭谷，迳存云岭入闻喜南绛故城”。镇曰澮交。稷山难。州西五十里。稷山，南五十里。北：姑射、圣王。东南：汾水自州入，迳城南，又西，华水故道出焉，入河津。小河、翟店、下迪、大杜四镇。河津冲，繁。州西百里。初隶平阳。雍正二年改。东北：黄颊山。西北：河水自乡宁入，迳龙门山。禹贡“自积石至”者。韩原在焉，所谓少梁。又南入荣。东南：汾水自稷山入，迳疏属、仙掌山，又西南从之。镇四：方平、禹门、东张、僧楼。禹门，巡司驻。
　　隰州直隶州：繁。隶河东道。明，平阳属州。领大宁、永和。雍正二年升，并割汾西。九年，又割吉之蒲属之，而汾西还旧隶。东北距省治五百五十里。至京师千七百里。广二百六十里，袤二百三十里。北极高三十六度三十九分。京师偏西五度三十一分。领县三。北：妙楼山。东：五鹿。东北：蒲子。其界石楼者有水头村，蒲川水出，西南合回龙、交口水，迳城西，又东南会义泉河于仵城镇北。水经注所谓“出石楼山，南迳蒲城蒲子县，得黄栌谷水”者，俗曰隰川，入大宁。义泉、张家川、罗真、蒿城、康成、大麦、辛庄、西曲、回龙九镇。又广武镇，巡司驻。大宁简。州西南九十里。城南：翠微山。西南：石子。西北：孔山。河水自永和入，迳马斗关。东北：隰川，即蒲川水，自州入，迳罗曲镇，折西，迳城出，至蓝公山。其南源第一河东南自蒲入，实紫川水，合县底河入焉，又东南入吉。蒲川水莽灌数百里，元和志日斤水，寰宇记日斤水，明志因误昕水，方乘从之，非也。一镇：安阜。蒲简。州东南百二十里。旧属平阳。雍正二年属吉，九年来隶。东：东神山。西南：翠屏。东北：姑射。有分水岭。蒲水南源第一河出，水经注“紫川西会南川所谓合江水”者。迳城东南，右合东小河，又西入大宁。镇六：化乐、张村、乔麦湾、薛关、古驿、松峪。永和简。州西北九十里。东：双山。南：楼山。西：烈凤、马脊。东北：佶北。其南仙芝谷，古域谷。西北：河水自石楼入，迳老牛滩，仙芝河合索陀川、榆林河，水经注“域谷水东启荒原，西历长溪”者。至城西南，合甘露河入焉，又南入大宁。桑壁、岔口、刘台三镇。
　　霍州直隶州：冲，繁，难。隶河东道。明，平阳属州。领灵石。乾隆三十七年升，复割赵城来隶。东北距省治四百六十里。至京师千五百五十里。广八十里，袤二百三十五里。北极高三十六度三十五分。京师偏西四度四十四分。领县二。霍山，东南四十里，禹贡太岳。彘水出石鼻谷。西北：汾水自灵石入，迳灵佛岩合之。水经注“迳观阜北”者。入汾。辛置镇。霍山驿。赵城冲。州南五十里。乾隆三十七年自平阳来隶。东北：霍山，霍水出。西：罗云。西北：汾水自汾西入，迳城西，西北合之，南入洪洞。有驿。灵石冲。州北百里。乾隆三十七年自平阳来隶。东：孝文山。东南：尖阳、十八盘。东北：静岩、绵山，有五龙泉，俗小水河。汾水自介休入，至城西北，左合之，屈南，右合石门峪、新水峪；左仁义河，迳阴地关入州。水经注“又南过冠爵津，俗雀鼠谷”者。其南高壁岭，今韩信岭。镇二：夏门、仁义。驿二：石、仁义。驿丞兼巡司驻仁义镇。
　　大同府：冲，繁，难。总兵驻。初因明制，领州四，县七。雍正中，增阳高、天镇，改朔及马邑隶朔平，蔚及黄昌分隶直隶宣化、易州。南距省治六百二十里。至京师七百二十里。广二百五十里，袤二百六十里。北极高四十度五分。京师偏西三度十二分。领州二，县七。大同冲，繁，难。倚。顺治五年徙西安堡，九年复。北：纥干山。东：白登，其东牛皮岭。迤北少咸，敦水出。西南：采掠。桑乾水自应入，迳其南，右合马耳山水，左有玉河如浑水，自丰镇入，右迳方山合卷子，左镇川河，又南迳孤山村，右纳小泗水，至城东，又南，右纳肖画河，水经注所谓“右会武周川”者，又南来会。又东，敦水出少咸山；迳西堰头，并入阳高。甕城、聚乐二驿。怀仁冲。府西南八十里。西：清凉山、锦屏。西南：芦子。新庄子河出其村，迳大于口入山阴。有安宿峒镇。西安驿。浑源州难。府东南百二十里。顺治十六年，安东中、前二所省。西南：龙山。西北：昼锦。北：龙角。东南：恆山，北岳，顺治十七年自曲阳移祀于此。山高三千九百丈，周回数千里，横跨燕、赵，屏蔽京师。曲阳其趾，阜平其脊，州境其主峰也。其别阜南曰枪峰岭，古高氏山，唐河上源滱水出，周礼所谓“呕夷，并州川”。左会别源翠屏山水，水经注所谓侯塘川，东迳蔡家峪入灵丘。其温泉堙。岭之西北浑河出，一曰崞川，西北汇别源乱岭关及瓷窑峡、李峪、神谷、横山诸水，入应。王家庄堡，巡司驻。上盘驿。应州冲，府南百二十里。顺治十六年安东中屯卫省入。雍正八年罢所隶故城州。东南：茹越山。东北：龙首。西南：龙湾。西：桑乾河自山阴入，迳州东北，浑源河自州来会。水经注“迳巨魏亭北，又东，崞川注之”者。亦通曰浑河。又东北，入大同。一镇曰安边。安东卫巡司。安银子驿。山阴冲。府西南百八十里。南：复宿山、香山。西：桑乾河自朔入，至城北，折东南，迳黄花山，即黄瓜埠，右合黄水河入应。岱岳站，巡司驻。有驿。阳高冲。府东北百二十里。雍正三年，以阳高卫降置。西：断头山、龙混。北：虎头、云门。西南：白登山，敦水自大同入，迳其麓。南洋河自丰镇入，南流，迳守口堡入边。右合马邑水，迳城北，又东南会白登河入天镇。西南：桑乾水自大同入，迳黄土梁，又东并入天镇。天镇冲。府东北百八十里。雍正三年以天镇卫改置。北：环翠山。东：阳门，其幹神头，其支丰稔。西南：牵牛。桑乾水自大同入，迳嘴兒图，左合五泉河、石门沟。五泉古安阳水，阳原故城在焉。又东，入直隶西宁。其北南洋河自阳高入，迳福禄山。水经注“雁门水东北入阳门山，谓之阳门水”者。右合三沙河，古醄水，迳城北，又东北迳摺兒岭入怀安。又北，西洋河自丰镇入，右合南沟水，迳暖泉墩，及东南小沟口河，亦入怀安。广灵简。府东南二百四十里。东南：加斗山。北：千福。西北：九竫。西：望狐；白羊，壶流河出。莎泉，祁夷水，东南迳石梯岭，合作甿池。枕头河迳城南，又东迳壶山，入直隶蔚州，达桑乾，为南支。直峪、林关、火烧、桦涧四镇。马厂驿。灵丘冲。府东南二百七十里。南：太白山。西北：漫山，其东枚回岭，古滋水出焉。滱水自浑源入，左合黑龙河，迳城南，又东南迳隘门山、银钗岭入直隶广昌。驿一：太白。
　　朔平府：冲，繁，难。明，右玉林、左云川、平虏三卫地，属山西行都司。清初为右玉、左云、平鲁三卫。雍正三年，于右玉卫置府，并改三卫为县，属雁平道。南距省治六百七十里。至京师九百六十里。广二百十里，袤二百九十里。北极高四十度十一分。京师偏西四度十一分。领州一，县三。右玉冲，繁。倚。雍正三年以右玉卫改置。玉林山，西二十里。东南：石堂山、纱帽。西南：沧头河自平鲁入；右合牛心山，左孙家川、云石堡水，屈北，迳府治西。右合范家堡水、马营河，又北，右会兔毛河。西北有边墙，西南接平鲁，东北至右玉，有杀虎、水栅、铁山、大沙、云石等口。威远堡、杀虎口二巡司。朔州冲，繁，难。府东南二百四十里。明属大同府。雍正三年来隶。嘉庆元年，所领马邑省入为乡。有乡学训导。东北：契吴。东：洪涛，其支阜雷山。左黄道泉，右金龙池，桑乾水出，水经注所谓“洪源七轮即溹涫水”者。东南汇于腊河口，古马邑川水南源。恢河，古★水，自宁武入，迳城南，折东，右合七里河，左沙棱水，又东北至下馆故城北来会，入山阴。城东、广武二驿。左云冲。府东南七十五里。雍正三年，左云卫改置。东北：弥陀山。东：雕岭。东南：龙王堂。南：南石，肖画河出，北迳城西南，右合温泉，又北折东，左合龙泉，迳焦山，又东南入怀仁。旧有助马堡巡司，裁。平鲁冲。府西南百十五里。雍正三年以平鲁卫改置。南：十二连山。西南：迎恩。西：小青。西北：七介、西平、磨兒。清水河出，入其，古树颓水。城内北固山。北：尖山。东南：天门，相近奎星台。北岳峰，盖水经注大浴真山，沧头河出。古中陵水，西北贯城出，折东迳碧峰山入右玉。乐宁、伏远二镇。
　　宁武府：冲。隶雁平道。明置宁武关并所。嘉靖中置三关镇，驻宁武。又偏宁道驻偏头，后改岢岚、宁武二道分驻。清初，前后并废。雍正三年，改所为府，置附郭，偏关所、神池堡、五寨堡为县。南距省治三百四十里。至京师九百五十里。广二百九十里，袤三百六十里。北极高三十九度六分。京师偏西四度十一分。领县四。宁武冲。倚。明置宁化所。雍正三年为府，并置。西南：管涔山，其东天池，其下分水岭。西出者汾水，左会林溪，楼子山别源，折西南，迳宁化堡，入静乐。东出者恢河，一曰浑河，古★水，水经注“出累头山”，地理志谓之治水者，东北迳城南，又东北迳阳方口，出边入朔，为桑乾南源。有阳方堡。宁化所巡司。偏关冲。府北百八十里。明置守御所。雍正三年改。东：丫角山。北：蚕虎。西北：河水左渎自清水河入，迳老牛湾西，又西南，东有关河自平鲁入，合红水沟，迳南，又西北入焉。又西南入河曲。老营堡有废巡司。神池冲。府北三十里。明置神池口巡司，后增神池堡营。雍正三年改。南：黄花岭。西南：旗山、虎北、洪佛。北：达沐河，西迳磨石山，左合义井河。河本渭流，康熙三十六年圣祖西征，饮马驼于此，赐名兴隆。折北入五寨。五寨冲。府西百里。明建五寨城。雍正三年改。西南：芦芽山，管涔绝顶也，高三千丈，上有弥连池，即弥泽，下注清涟河，东北达沐河自偏关入会之，为大涧河，折西入河曲。有三岔堡。
</div>
    <div class="pagination">
<a href="清史稿_page62.html">上一页</a><span>...</span><a href="清史稿_page58.html">58</a><a href="清史稿_page59.html">59</a><a href="清史稿_page60.html">60</a><a href="清史稿_page61.html">61</a><a href="清史稿_page62.html">62</a><span class="current-page">63</span><a href="清史稿_page64.html">64</a><a href="清史稿_page65.html">65</a><a href="清史稿_page66.html">66</a><a href="清史稿_page67.html">67</a><a href="清史稿_page68.html">68</a><span>...</span><a href="清史稿_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
