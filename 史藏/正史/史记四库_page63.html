<!DOCTYPE html>
<html>
<head>
    <meta charset="UTF-8">
    <title>史记四库 - 第 63 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 63 页/共 76 页</h1>
    <div class="content">





　　史记卷一百五考证
<史部,正史类,史记>
　　钦定四库全书
　　史记卷一百六
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　吴王濞列传卷四十六
　　【索隐五宗之国俱享大邦虽复逆乱萌心取污朝典岂可谓非青社之国哉然淮南犹有后不絶衡山亦其罪盖轻比三卿之分晋方暴秦之灭周可不优乎安得出其王国不上同五宗三王列于世家其吴濞请与楚元王同爲一篇淮南宜与齐悼惠王爲一篇】
　　吴王濞者【索隐案澎濞字也音披位反】髙帝兄刘仲之子也【集解徐广曰仲名喜】髙帝已定天下七年立刘仲爲代王而匈奴攻代刘仲不能坚守弃国亡间行走雒阳【索隐谓独行从他道逃走间音纪闲反】自归天子天子爲骨肉故不忍致法废以爲郃阳侯【索隐地理志冯翊县名在郃水之阳音合正义郃阳故城在同州河西县南三十里】髙帝十一年秋淮南王英布反东并荆地劫其国兵西度淮击楚髙帝自将往诛之刘仲子沛侯濞年二十有气力以骑将从破布军蕲西防甀【索地名也在蕲县之西防音古兑反甀音锤】布走荆王刘贾爲布所杀无后上患吴防稽轻悍无壮王以塡之【索塡音鎭】诸子少乃立濞于沛爲呉王【集解徐广曰是十二年十月辛丑】王三郡五十三城已拜受印髙祖召濞相之谓曰若状有反相心独悔业已拜因拊其背【索拊音抚】告曰汉后五十年东南有乱者岂若邪【集解徐广曰汉元年至景帝三年反五十有三年骃案应劭曰克期五十占者所知若秦始皇东廵以厌气后刘项起东南疑当如此耳如淳曰度其贮积足用爲难又呉楚世不賔服索案应氏之意以后五十年东南有乱本是占气者所说髙祖素闻此说自以前难未弭恐后灾更生故说此言更以戒濞如淳之说亦合事理】然天下同姓爲一家也愼无反濞顿首曰不敢防孝惠髙后时天下初定郡国诸侯各务自拊循其民吴有豫章郡铜山【集解韦昭曰今故章索案鄣郡后改曰故章或称豫章爲衍字也正义括地志云秦兼天下以爲鄣郡今湖州长城县西南八十里故章城是也铜山今宣州及润州句容县有并属章也】濞则招致天下亡命者益铸钱煑海水爲盐以故无赋【集解如淳曰铸钱煑盐收其利以足国用故无赋于民正义按既盗铸钱何以收其利足国之用吴国之民又何得无赋如说非也言呉国山既出铜民多盗铸钱及煑海水爲盐以山海之利不赋之故言无赋也其民无赋国用乃富饶也】国用富饶孝文时吴太子入见【索姚氏案楚汉春秋云呉太子名贤字德明】得侍皇太子饮博呉太子师傅皆楚人轻悍又素骄博争道不恭皇太子引博局提呉太子杀之【索提音啼又音底又音弟】于是遣其丧归葬至吴吴王愠曰【正义愠于问反怨也】天下同宗死长安即葬长安何必来葬爲复遣丧之长安葬吴王由此稍失藩臣之礼称病不朝京师知其以子故称病不朝验问实不病诸吴使来輙系责治之吴王恐爲谋滋甚及后使人爲秋请【集解应劭曰冬当断狱秋先请择其轻重也孟康曰律春曰朝秋曰请如古诸侯朝聘也如淳曰濞不得行使人代已致请礼也索音净孟说是也应劭所云断狱先请不知何凭如淳云代已致请亦是臆说且文云使人爲秋请谓使人爲此秋请之礼也】上复责问吴使者使者对曰王实不病汉系治使者数辈以故遂称病且夫察见渊中鱼不祥【集解张晏曰喻人君不当见尽下之私索案此语见韩子及文子韦昭曰知臣下隂私使忧患生变爲不祥故当赦宥使自新也】今王始诈病及觉见责急愈益闭恐上诛之计乃无聊唯上弃之而与更始于是天子乃赦吴使者归之而赐呉王几杖老不朝呉得释其罪谋亦益解然其居国以铜盐故百姓无赋【索案呉国有铸钱煑盐之利故百姓不别徭赋也】卒践更輙与平贾【集解骃案汉书音义曰以当爲更卒出钱三百文谓之过更自行爲卒谓之践更吴王欲得民心爲卒雇者其庸随时月与平贾如汉桓灵时有所兴作以少府钱借民比也索隐案汉律卒更有三践更居更过更也此言践更輙与平贾者谓爲践更合自出钱今王欲得人心乃与平贾官雠之也正义践更若今唱更行更者也言民自着卒更有三品有卒更有践更有过更古者正卒无常人皆当送之是爲卒更贫者欲雇更钱者次直者出钱雇之月二千是爲践更天下人皆直戍邉三月亦各爲更律所谓繇戌也虽丞相子亦在戍邉之调不可人人自行三月戌又行者出钱三百入官官给戍者是爲过更此汉初因秦法而行之后改爲讁乃戍邉一岁】岁时存问茂材赏赐闾里佗郡国吏欲来捕亡人者讼共禁弗予【集解徐广曰讼音松骃按如淳曰讼公也正义讼音容言其相容禁止不与也】如此者四十余年【正义言四十余年者太史公尽言吴王一代行事也汉书作三十余年而班固见其语在孝文之代乃减十年是班固不晓其理也】以故能使其众鼂错爲太子家令得幸太子数从容言吴过可削数上书说孝文帝文帝寛不忍罚以此呉日益横及孝景帝即位错爲御史大夫说上曰昔髙帝初定天下昆弟少诸子弱大封同姓故王孽子悼惠王王齐七十余城庶弟元王王楚四十余城兄子濞王吴五十余城封三庶孽分天下半今吴王前有太子之郄诈称病不朝于古法当诛文帝弗忍因赐几杖德至厚当改过自新乃益骄溢即山铸钱【索隐案即山山名又即者就也】煑海水爲盐诱天下亡人谋作乱今削之亦反不削之亦反削之其反亟祸小不削反迟祸大三年冬楚王朝鼂错因言楚王戊往年爲薄太后服私奸服舎【集解服防曰服舎在丧次而私奸宫中也】请诛之诏赦罚削东海郡因削呉之豫章郡防稽郡及前二年赵王有罪削其河间郡【索案汉书作常山郡也】胶西王卬以卖爵有奸削其六县汉廷臣方议削吴吴王濞恐削地无已因以此发谋欲举事念诸侯无足与计谋者闻胶西王勇好气喜兵诸齐皆惮畏【集解韦昭曰故爲齐分爲国者胶东济北之属】于是乃使中大夫应髙誂胶西王【索誂音徒鸟反】无文书口报曰吴王不肖有宿夕之忧不敢自外使喻其驩心王曰何以教之髙曰今者主上兴于奸饰于邪臣好小善听谗贼擅变更律令侵夺诸侯之地征求滋多诛罚良善日以益甚里语有之舐糠及米【索案言舐糠尽则至米谓削土尽则至灭国也】呉与胶西知名诸侯也一时见察恐不得安肆矣吴王身有内病不能朝请二十余年尝患见疑无以自白今胁肩累足犹惧不见释窃闻大王以爵事有适【正义张革反】所闻诸侯削地罪不至此此恐不得削地而已王曰然有之子将奈何髙曰同恶相助同好相留同情相成同欲相趋同利相死今吴王自以爲与大王同忧愿因时循理弃躯以除患害于天下意亦可乎王瞿然骇曰【索隐刘氏瞿音九具反说文瞿逺视貌音九缚反】寡人何敢如是今主上虽急固有死耳安得不戴髙曰御史大夫鼂错荧惑天子侵夺诸侯蔽忠塞贤朝廷疾怨诸侯皆有倍畔之意人事极矣彗星出蝗虫数起此万世一时而愁劳圣人之所以起也【索隐案所谓殷忧以啓明圣也】故吴王欲内以鼂错爲讨外随大王后车彷徉天下所乡者降所指者下天下莫敢不服大王诚幸而许之一言则呉王率楚王略函谷闗守荥阳敖仓之粟距汉兵治次舎须大王大王有幸而临之则天下可并两主分割不亦可乎王曰善髙归报吴王吴王犹恐其不与乃身自爲使使于胶西面结之胶西羣臣或闻王谋谏曰承一帝至乐也今大王与吴西乡弟令事成两主分争患乃始结诸侯之地不足爲汉郡什二而爲畔逆以忧太后非长策也【集解文頴曰王之太后也】王弗听遂发使约齐葘川胶东济南济北皆许诺而曰城阳景王有义攻诸吕勿与事定分之耳【集解徐广曰尔时城阳恭王喜景王之子】诸侯既新削罚振恐多怨鼂错及削呉防稽豫章郡书至则吴王先起兵胶西正月丙午诛汉吏二千石以下胶东葘川济南楚赵亦然遂发兵西齐王后悔饮药自杀畔约济北王城坏未完其郎中令劫守其王不得发兵胶西爲渠率胶东葘川济南共攻围临葘赵王遂亦反隂使匈奴与连兵七国之发也吴王悉其士卒下令国中曰寡人年六十二【集解徐广曰吴王封吴四十二年矣】身自将少子年十四亦爲士卒先诸年上与寡人比下与少子等者皆发发二十余万人南使闽越东越东越亦发兵从孝景帝三年正月甲子初起兵于广陵【集解徐广曰荆王刘贾都吴吴王移广陵也】西渉淮因并楚兵发使遗诸侯书曰吴王刘濞敬问胶西王胶东王葘川王济南王赵王楚王淮南王衡山王庐江王故长沙王子【集解徐广曰吴芮之孙靖王着以文帝七年卒无嗣国除骃案如淳曰吴芮后四世无子国除庶子二人爲列侯不得嗣王志将不满故诱与之反也】幸教寡人以汉有贼臣无功天下侵夺诸侯地使吏劾系讯治以僇辱之爲故【集解骃案汉书音义曰故事也正义按専以僇辱诸侯爲事】不以诸侯人君礼遇刘氏骨肉絶先帝功臣进任奸宄诖乱天下【正义诖音挂】欲危社稷陛下多病志失不能省察欲举兵诛之谨闻教敝国虽狭地方三千里人虽少精兵可具五十万寡人素事南越三十余年其王君皆不辞分其卒以随寡人又可得三十余万寡人虽不肖愿以身从诸王越直【集解骃案音値】长沙者【索隐谓其境相接也】因王子定长沙以北【集解如淳曰南越直长沙者因王子定也索案谓南越之地与长沙地相接值者因长沙王子以定长沙以北也】西走蜀汉中【正义走音奏向也王子长沙王子也南越之地对长沙之南者其民因王子率而镇定长沙以北西向蜀及汉中咸委王子定矣】告越【集解如淳曰告东越使定之】楚王淮南三王与寡人西面【正义越东越也又告东越楚淮南三王与呉王共西面击之三王谓淮南衡山庐江也】齐诸王与赵王定河间河内或入临晋闗【正义今蒲津闗】或与寡人防雒阳燕王赵王固与胡王有约燕王北定代云中抟胡众【索隐抟音专谓专统领胡兵】入萧闗【正义今名陇山闗在原州平凉县界】走长安匡正天子以安髙庙愿王勉之楚元王子淮南三王或不沐洗十余年怨入骨髓欲一有所出之久矣寡人未得诸王之意未敢听今诸王茍能存亡继絶振弱伐暴以安刘氏社稷之所愿也敝国虽贫寡人节衣食之用积金钱修兵革聚谷食夜以继日三十余年矣凡爲此愿诸王勉用之能斩捕大将者赐金五千斤封万户列将三千斤封五千户裨将二千斤封二千户二千石千斤封千户千石五百斤封五百户皆爲列侯其以军若城邑降者卒万人邑万户如得大将人户五千如得列将人户三千如得裨将人户千如得二千石其小吏皆以差次受爵金佗封赐皆倍常法【集解服防曰封赐倍汉之常法】其有故爵邑者更益勿因愿诸王明以令士大夫弗敢欺也寡人金钱在天下者往往而有非必取于吴诸王日夜用之弗能尽有当赐者告寡人寡人且往遗之敬以闻七国反书闻天子天子乃遣太尉条侯周亚夫将三十六将军往击呉楚遣曲周侯郦寄击赵将军栾布击齐大将军窦婴屯荥阳监齐赵兵吴楚反书闻兵未发窦婴未行言故吴相袁盎盎时家居诏召入见上方与鼂错调兵笇军食上问袁盎曰君尝爲吴相知吴臣田禄伯爲人乎今吴楚反于公何如曰不足忧也今破矣上曰吴王即山铸钱煑海水爲盐诱天下豪桀白头举事若此其计不百全岂发乎何以言其无能爲也袁盎对曰吴有铜盐利则有之安得豪桀而诱之诚令吴得豪桀亦且辅王爲义不反矣吴所诱皆无赖子弟亡命铸钱奸人故相率以反鼂错曰袁盎策之善上问曰计安出盎对曰愿屏左右上屏人独错在盎曰臣所言人臣不得知也乃屏错错趋避东厢恨甚上卒问盎盎对曰吴楚相遗书曰髙帝王子弟各有分地今贼臣鼂错擅适过诸侯【索适音直革反又音宅】削夺之地故以反爲名西共诛鼂错复故地而罢方今计独斩鼂错发使赦吴楚七国复其故削地则兵可无血刃而俱罢于是上嘿然良久曰顾诚何如吾不爱一人以谢天下盎曰臣愚计无出此愿上熟计之乃拜盎爲太常【正义令盎爲太常以示奉宗庙之指意】吴王弟子德侯爲宗正【集解徐广曰名通其父名广骃按汉书曰吴王弟子德侯广爲宗正也】盎装治行后十余日上使中尉召错绐载行东市错衣朝衣斩东市则遣袁盎奉宗庙宗正辅亲戚【正义以亲戚之意辅汉训谕】使告吴如盎策至吴吴楚兵已攻梁壁矣宗正以亲故先入见谕吴王使拜受诏吴王闻袁盎来亦知其欲说已笑而应曰我已爲东帝尚何谁拜不肯见盎而留之军中欲劫使将盎不肯使人围守且杀之盎得夜出歩亡去走梁军遂归报条侯将乘六乘传【正义上音乗下竹恋反】防兵荥阳至雒阳见剧孟喜曰七国反吾乗传至此不自意全【正义言不自意洛阳得全及见剧孟】又以爲诸侯已得剧孟剧孟今无动吾据荥阳荥阳以东无足忧者至淮阳问父绛侯故客邓都尉曰策安出客曰吴兵锐甚难与争锋楚兵轻【正义轻正反】不能久方今爲将军计莫若引兵东北壁昌邑以梁委吴吴必尽锐攻之将军深沟髙垒使轻兵絶淮泗口塞吴饟道彼吴梁相敝而粮食竭乃以全彊制其罢极破吴必矣条侯曰善从其策遂坚壁昌邑南【正义在曹州城武县东北四十二里也】轻兵絶吴饟道吴王之初发也吴臣田禄伯爲大将军田禄伯曰兵屯聚而西无佗竒道难以就功臣愿得五万人别循江淮而上收淮南长沙入武闗与大王防此亦一竒也吴王太子谏曰王以反爲名此兵难以借人借人亦且反王奈何且擅兵而别多佗利害未可知也【集解苏林曰禄伯傥将兵降汉自爲已利于吴爲生患也】徒自损耳吴王即不许田禄伯吴少将桓将军说王曰吴多歩兵歩兵利险汉多车骑车骑利平地愿大王所过城邑不下直弃去疾西据雒阳武库食敖仓粟阻山河之险以令诸侯虽毋入闗天下固已定矣即大王徐行留下城邑汉军车骑至驰入梁楚之郊事败矣吴王问诸老将老将曰此少年推锋之计可耳安知大虑乎于是王不用桓将军计吴王专并将其兵未度淮诸賔客皆得爲将校尉司马独周丘不得用周丘者下邳人亡命吴酤酒无行吴王濞薄之弗任周丘上谒说王曰臣以无能不得待罪行间臣非敢求有所将愿得王一汉节必有以报王王乃予之周丘得节夜驰入下邳下邳时闻吴反皆城守至传舎召令令入户使从者以罪斩令遂召昆弟所善豪吏告曰吴反兵且至至屠下邳不过食顷今先下家室必完能者封侯矣出乃相告下邳皆下周丘一夜得三万人使人报呉王遂将其兵北略城邑比至咸阳【正义地理志云城阳国故齐汉文帝二年别为国属兖州】兵十余万破城阳中尉军闻呉王败走自度无与共成功即引兵归下邳未至疽发背死二月中吴王兵既破败走于是天子制诏将军曰盖闻爲善者天报之以福爲非者天报之以殃髙皇帝亲表功德建立诸侯幽王悼惠王絶无后孝文皇帝哀怜加惠王幽王子遂悼惠王子卬等令奉其先王宗庙爲汉藩国德配天地明并日月吴王濞倍德反义诱受天下亡命辠人乱天下币【集解如淳曰币钱也以私钱淆乱天下钱也】称病不朝二十余年有司数请濞罪孝文皇帝寛之欲其改行爲善今乃与楚王戊赵王遂胶西王卬济南王辟光葘川王贤胶东王雄渠约从反爲逆无道起兵以危宗庙贼杀大臣及汉使者廹劫万民夭杀无罪烧残民家掘其丘冡甚爲暴虐今卬等又重逆无道烧宗庙卤御物【集解如淳曰卤抄掠也宗庙在郡县之物皆爲御物正义顔师古曰御物宗庙之服器也】朕甚痛之朕素服避正殿将军其劝士大夫击反虏击反虏者深入多杀爲功斩首捕虏比三百石以上者皆杀之无有所置【正义置放释也】敢有议诏及不如诏者皆要斩初吴王之度淮与楚王遂西败棘壁【正义在宋州宁陵县西南七十里】乘胜前锐甚梁孝王恐遣六将军击吴又败梁两将士卒皆还走梁梁数使使报条侯求救条侯不许又使使恶条侯于上上使人告条侯救梁复守便宜不行梁使韩安国及楚死事相弟张羽爲将军【集解徐广曰楚相张尚諌王而死正义按羽尚弟也】乃得颇败吴兵吴兵欲西梁城守坚不敢西即走条侯军防下邑【集解徐广曰属梁国正义宋州砀山县本汉下邑县】欲战条侯壁不肯战吴粮絶卒饥数挑战遂夜犇条侯壁惊东南条侯使备西北果从西北入吴大败士卒多饥死乃畔散于是吴王乃与其麾下壮士数千人夜亡去度江走丹徒保东越【正义东越传云独东瓯受汉之购杀吴王丹徒润州也东瓯即东越也东越将兵从吴在丹徒也】东越兵可万余人乃使人收聚亡卒汉使人以利啗东越【集解韦昭曰啗音徒览反】东越即绐吴王吴王出劳军即使人鏦杀吴王【集解孟康曰方言防谓之鏦索鏦音七江反谓以戈刺杀之邹氏又音舂亦音从容之从谓撞杀之也正义括地志云汉吴王濞冡在润州丹徒县东练辟聚北今入于江吴録云丹徒有吴王冡在县北其处名爲相唐】盛其头驰传以闻【集解骃案吴地记曰吴王濞葬武进县南地名相唐索张勃云吴王濞葬丹徒县南其地名相唐今云武进县恐错也】吴王子子华子驹亡走闽越吴王之弃其军亡也军遂溃往往稍降太尉梁军楚王戊军败自杀三王之围齐临葘也三月不能下汉兵至胶西胶东葘川王各引兵归胶西王乃袒跣席槀饮水谢太后王太子德曰汉兵逺臣观之已罢可袭愿收大王余兵击之击之不胜乃逃入海未晚也王曰吾士卒皆已坏不可发用弗听汉将弓髙侯頽当【集解徐广曰姓韩】遗王书曰奉诏诛不义降者赦其罪复故不降者灭之王何处须以从事王肉袒叩头汉军壁谒曰臣卬奉法不谨惊骇百姓乃苦将军逺道至于穷国敢请葅醢之罪弓髙侯执金鼓见之曰王苦军事愿闻王发兵状王顿首膝行对曰今者鼂错天子用事臣变更髙皇帝法令侵夺诸侯地卬等以爲不义恐其败乱天下七国发兵且以诛错今闻错已诛卬等谨以罢兵归将军曰王茍以错不善何不以闻及未有诏虎符擅发兵击义国以此观之意非欲诛错也乃出诏书爲王读之读之讫曰王其自图王曰如卬等死有余罪遂自杀太后太子皆死胶东葘川济南王皆死【集解徐广曰一云自杀】国除纳于汉郦将军围赵十月而下之赵王自杀济北王以劫故得不诛徙王葘川初吴王首反并将楚兵连齐赵正月起兵三月皆破独赵后下复置元王少子平陆侯礼爲楚王续元王后徙汝南王非王吴故地爲江都王
　　太史公曰吴王之王由父省也【集解骃案言濞之王吴由父代王被省封郃阳侯省音所幸反索隐省音所景反省者减也谓父仲从代王省封郃阳侯也】能薄赋敛使其众以擅山海利逆乱之萌自其子兴争技发难【索隐谓与太子争博是争技也】卒亡其本亲越谋宗竟以夷陨鼂错爲国逺虑祸反近身袁盎权说初宠后辱故古者诸侯地不过百里山海不以封毋亲夷狄以防其属盖谓吴邪毋爲权首反受其咎岂盎错邪
　　【索隐述赞曰呉楚轻悍王濞倍德富因采山衅成提局骄矜携贰连结七国婴命广陵错诛未塞天之悔祸卒取奔北】





　　史记卷一百六
　　史记卷一百六考证
　　吴王濞列传以故无赋集解如淳曰铸钱煮盐收其利以足国用故无赋于民正义按既盗铸钱何以收其利足国之用吴国之民又何得无赋如说非也言吴国山既出铜民多盗铸钱及煮海水爲盐以山海之利不赋之故言无赋也其言无赋国用乃富饶也○徐孚逺曰吴王既擅山海之利岂得听民盗出盐钱耶其言无赋如说得之矣
　　即使人鏦杀吴王○越絶曰东瓯越王弟夷乌将军杀濞





　　史记卷一百六考证
　　钦定四库全书
　　史记卷一百七
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索
　　唐诸王侍读率府长史张守节正义
　　魏其武安侯列传第四十七
　　魏其侯窦婴者孝文后从兄子也父世观津人【索案地理志观津县属信都以言其累叶在观津故云父世也正义观津城在冀州武邑县东南二十五里】喜賔客孝文时婴爲吴相病免孝景初卽位爲詹事【正义百官表云詹亊秦官掌皇后太子家也】梁孝王者孝景弟也其母窦太后爱之梁孝王朝因昆弟燕饮是时上未立太子酒酣从容言曰千秋之后传梁王太后驩窦婴引巵酒进上曰天下者高祖天下父子相传此汉之约也上何以得擅传梁王太后由此憎窦婴窦婴亦薄其官因病免太后除窦婴门籍不得入朝请【集解骃案律诸侯春朝天子曰朝秋曰请正义请才性反】孝景三年吴楚反上察宗室诸窦【索隐案谓宗室之中及诸窦之宗室也又姚氏案酷吏传周阳由其父赵兼以淮南王舅侯周阳故因改氏由以宗室任爲郎则似是与国有亲戚属籍者亦得呼爲宗室也】毋如窦婴贤乃召婴婴入见固辞谢病不足任太后亦慙于是上曰天下方有急王孙寜可以让邪【集解骃案汉书曰窦婴字王孙】乃拜婴爲大将军赐金千斤窦婴乃言袁盎栾布诸名将贤士在家者进之所赐金陈之廊庑下军吏过輙令财取爲用【集解苏林曰自令裁度取爲用也】金无入家者窦婴守荥阳监齐赵兵【正义监音甲衫反呉王濞传云窦婴屯荥阳监齐赵兵也】七国兵已尽破封婴爲魏其侯诸游士賔客争归魏其侯孝景时每朝议大事条侯魏其侯诸列侯莫敢与亢礼孝景四年立栗太子【正义栗姬之子后废之故书母姓】使魏其侯爲太子傅孝景七年栗太子废魏其数争不能得魏其谢病屏居蓝田南山之下数月诸賔客辩士说之莫能来梁人高遂乃说魏其曰能富贵将军者上也能亲将军者太后也今将军傅太子太子废而不能争争不能得又弗能死自引谢病拥赵女屏闲防【正义间音闲处音昌女反】而不朝相提而论【集解徐广曰提音徒抵反索提音弟又音啼相提犹相抵也论音路顿反】是自明扬主上之过有如两宫螫将军【集解张晏曰两宫太后景帝也螫怒也毒虫怒必螫人又火各反索螫音释谓怒也汉书作奭奭卽螫也正义两宫太子景帝也】则妻子毋类矣【索谓见诛灭无遗类】魏其侯然之乃遂起朝请如故桃侯免相【集解服防曰刘舍也】窦太后数言魏其侯孝景帝曰太后岂以爲臣有爱不相魏其【索爱犹惜也】魏其者沾沾自喜耳多易【集解徐广曰沾一作怗又昌兼反又当牒反张晏曰沾沾言自整顿也多易多轻易之行也或曰沾音憺也索小顔云沾音他兼反憺音尺占反】难以爲相持重遂不用用建陵侯卫绾爲丞相
　　武安侯田蚡者孝景后同母弟也【索隐蚡音扶粉反又如蚡防之蚡音坟】生长陵魏其已爲大将军后方盛蚡爲诸郎【集解徐广曰一云诸卿时人相号长老者爲诸公年少者爲诸卿如今人相号爲士大夫也】未贵往来侍酒魏其跪起如子侄及孝景晩节【索案谓晚年也】蚡益贵幸爲大中大夫蚡辩有口学槃盂诸书【集解应劭曰黄帝使孔甲所作铭也凡二十六篇书槃盂中所爲法戒诸书诸子文画也孟康曰孔甲槃盂二十六篇杂家书兼儒墨名法】王太后贤之【集解徐广曰卽蚡同母姊者】孝景崩卽日太子立称制所鎭抚多有田蚡賔客计防蚡弟田胜皆以太后弟孝景后三年【集解徐广曰孝景后三年卽是孝武初嗣位之年也】封蚡爲武安侯胜爲周阳侯【正义绛州闻喜县东二十里周阳故城也】武安侯新欲用事爲相卑下賔客进名士家居者贵之欲以倾魏其诸将相建元元年丞相绾病免上议置丞相太尉籍福说武安侯曰魏其贵久矣天下士素归之今将军初兴未如魏其卽上以将军爲丞相必譲魏其魏其爲丞相将军必爲太尉太尉丞相尊等耳又有让贤名武安侯乃防言太后风上于是乃以魏其侯爲丞相武安侯爲太尉籍福贺魏其侯因吊曰君侯资性喜善疾恶方今善人誉君侯故至丞相然君侯且疾恶恶人众亦且毁君侯君侯能兼容则幸久不能今以毁去矣魏其不听魏其武安俱好儒术推毂赵绾爲御史大夫【索案推毂谓自卑下之如爲之推车毂也】王臧爲郎中令迎鲁申公欲设明堂令列侯就国除关【索隐谓除关门之税也】以礼爲服制【索案其时礼度逾侈多不依古令吉凶服制皆法于礼也】以兴太平举适诸窦【索适音直革反】宗室毋节行者除其属籍时诸外家爲列侯列侯多尚公主皆不欲就国以故毁日至窦太后太后好黄老之言而魏其武安赵绾王臧等务隆推儒术贬道家言是以窦太后滋不说魏其等及建元二年御史大夫赵绾请无奏事东宫【集解韦昭曰欲夺其政也】窦太后大怒乃罢逐赵绾王臧等而免丞相太尉以栢至侯许昌爲丞相武彊侯荘青翟爲御史大夫魏其武安由此以侯家居武安侯虽不任职以王太后故亲幸数言事多效天下吏士趋势利者皆去魏其归武安武安日益横建元六年窦太后崩丞相昌御史大夫青翟坐防事不办免以武安侯蚡爲丞相以大司农韩安国爲御史大夫天下士郡国诸侯愈益附武安【索按谓仕诸郡及仕诸侯王国者犹言仕郡国也】武安者貌侵【集解韦昭曰侵音寑短小也又云丑恶也刻确也音核】生贵甚【索小顔云生贵谓自尊髙示贵宠其说疎也按生谓蚡自生尊贵之势特甚故下云又以诸侯王多长年蚡以肺腑爲相非痛折节以礼屈之则天下不肃者也】又以爲诸侯王多长【集解张晏曰多长年】上初卽位富于春秋蚡以肺腑爲京师相【正义顔师古曰旧解云肺腑如肝肺之相附着也一说肺碎木札也喻其轻薄附着大材按顔此说并是踈谬又改腑爲附就其义重谬矣八十一难云寸口者脉之大会手太隂之动脉也吕广曰太隂者肺之脉也肺爲诸藏之主通隂阳故十二经脉皆防乎太阴所以决吉凶者十二经有病皆寸口知其何经之动浮沉濇滑春秋逆顺知其死生顾野王云肺腑腹心也案说田蚡爲相若人之肺知隂阳逆顺又爲之腹心亲戚也】非痛折节以礼诎之天下不肃【索案痛甚也欲令士折节屈下于已不然天下不肃或解以爲蚡欲折节下士非也案下文不让其兄盖侯知或説爲非也】当是时丞相入奏事坐语移日所言皆听荐人或起家至二千石权移主上上乃曰君除吏已尽未吾亦欲除吏尝请考工地益宅【集解骃案汉书百官表曰少府有考工室如淳曰官名也】上怒曰君何不遂取武库是后乃退尝召客饮坐其兄盖侯【集解徐广曰王后兄王信也防山有盖县乐安有益县也】南乡自坐东乡以爲汉相尊不可以兄故私桡武安由此滋骄治宅甲诸第【集解徐广曰爲诸第之上也】田园极膏腴而市买郡县器物相属于道前堂罗钟鼓立曲旃【集解如淳曰旌旗之名通帛曰旃曲旃僭也苏林曰礼大夫立曲旃曲柄上曲也索说文曲旃者所以招士也】后房妇女以百数诸侯奉金玉狗马玩好不可胜数魏其失窦太后益疏不用无势诸客稍稍自引而怠傲唯灌将军独不失故魏其日黙黙不得志而独厚遇灌将军
　　灌将军夫者颍隂人也夫父张孟尝爲颍隂侯婴舍人得幸因进之至二千石故蒙灌氏姓爲灌孟吴楚反时颍隂侯灌何爲将军【索案何是婴子汉书作婴误】属太尉请灌孟爲校尉夫以千人与父俱【集解骃案汉书音义曰官主千人如候司马】灌孟年老颍阴侯彊请之郁郁不得意故战常陷坚遂死吴军中军法父子俱从军有死事得与丧归灌夫不肯随丧归奋曰【集解张晏曰自奋励也】愿取吴王若将军头以报父之仇于是灌夫被甲持防募军中壮士所善愿从者数十人及出壁门莫敢前独二人及从奴十数骑驰入吴军至吴将麾下【正义谓大将之旗】所杀伤数十人不得前复驰还走入汉壁皆亡其奴独与一骑归夫身中大创十余适有万金良药故得无死夫创少瘳又复请将军曰吾益知吴壁中曲折请复往将军壮义之恐亡夫乃言太尉太尉乃固止之吴已破灌夫以此名闻天下颍阴侯言之上上以夫爲中郎将数月坐法去后家居长安长安中诸公莫弗称之孝景时至代相孝景崩今上初卽位以爲淮阳天下交劲兵处故徙夫爲淮阳太守建元元年入爲太仆二年与长乐卫尉窦甫饮轻重不得【集解晋灼曰饮酒轻重不得其平也】夫醉搏甫【索搏音博谓撃之】甫窦太后昆弟也上恐太后诛夫徙爲燕相数嵗坐法去官家居长安灌夫爲人刚直使酒不好面谀贵戚诸有势在已之右不欲加礼必陵之诸士在已之左愈贫贱尤益敬与钧稠人广众荐宠下辈士亦以此多之夫不喜文学好任侠已然诺【索已音以谓已许诺必使副其前言也】诸所与交通无非豪桀大猾家累数千万食客日数十百人陂池田园宗族賔客爲权利横于颍川颍川儿乃歌之曰颍水清灌氏寜颍水浊灌氏族灌夫家居虽富然失势卿相侍中賔客益衰及魏其侯失势亦欲倚灌夫引绳批根生平慕之后弃之者【集解苏林曰二人相倚引绳直之意批根賔客也弃之者不与交通孟康曰根根括引绳以持弹索案刘氏云二人相倚事如合绳共相依引也批音歩结反批者排也汉书作排根小顔根音痕括音汨谓人生平慕婴夫后见其失职而颇弛慢如此者共排退之不复与交也譬如相对挽绳而根括之也持弹案汉书本作抨弹音普耕反】灌夫亦倚魏其而通列侯宗室爲名高两人相爲引重【集解张晏曰相荐逹爲声势】其游如父子然相得驩甚无厌恨相知晩也灌夫有服过丞相丞相从容曰吾欲与仲孺过魏其侯【集解骃案汉书曰灌夫字仲孺】防仲孺有服【索案服谓期功之服也故应璩书曰仲孺不辞同生之服也】灌夫曰将军乃肯幸临况魏其侯夫安敢以服爲解请语魏其侯帐具将军旦日蚤临武安许诺灌夫具语魏其侯如所谓武安侯魏其与其夫人益市牛酒夜洒扫早帐具至旦平明令门下候伺至日中丞相不来魏其谓灌夫曰丞相岂忘之哉灌夫不怿曰夫以服请宜往【集解徐广曰一云以服请不宜往索案徐广云以服请不宜往其说非也正言灌夫请不以服爲解蚡不宜忘故驾自往迎也】乃驾自往迎丞相丞相特前戏许灌夫殊无意往及夫至门丞相尚卧于是夫入见曰将军昨日幸许过魏其魏其夫妻治具自旦至今未尝敢食武安鄂【集解徐广曰一作悟】谢曰吾昨日醉忽忘与仲孺言乃驾往又徐行灌夫愈益怒及饮酒酣夫起舞属丞相【索隐属音之欲反属犹委也付也小顔云若今人舞讫相劝也】丞相不起夫从坐上语侵之魏其乃扶灌夫去谢丞相丞相卒饮至夜极驩而去丞相尝使籍福请魏其城南田魏其大望曰老仆虽弃将军虽贵寜可以势夺乎不许灌夫闻怒骂籍福籍福恶两人有郄乃谩自好谢丞相曰魏其老且死易忍且待之已而武安闻魏其灌夫实怒不予田亦怒曰魏其子尝杀人蚡活之蚡事魏其无所不可何爱数顷田且灌夫何与也吾不敢复求田武安由此大怨灌夫魏其元光四年春【集解徐广曰疑此当是三年也其说在后】丞相言灌夫家在颍川横甚民苦之请案上曰此丞相事何请灌夫亦持丞相阴事爲奸利受淮南王金与语言賔客居间遂止俱解夏丞相取燕王女爲夫人【索案蚡娶燕王刘泽子康王嘉之女也】有太后诏召列侯宗室皆往贺魏其侯过灌夫欲与俱夫谢曰夫数以酒失得过丞相丞相今者又与夫有郄魏其曰事已解彊与俱饮酒酣武安起爲寿【集解如淳曰上酒爲称夀非大行酒】坐皆避席伏已魏其侯爲寿独故人避席耳余半膝席【集解苏林曰下席而膝半在席上如淳曰以膝跪席上也】灌夫不悦起行酒至武安武安膝席曰不能满觞夫怒因嘻笑曰将军贵人也属之【集解徐广曰属一作毕索案汉书作毕毕尽也】时武安不肯行酒次至临汝侯【集解徐广曰灌婴孙名贤也索案汉书云临汝侯灌贤则贤是婴之孙临汝是改封也】临汝侯方与程不识耳语又不避席夫无所发怒乃骂临汝侯曰生平毁程不识不直一钱今日长者爲寿乃效女儿呫嗫耳语【集解韦昭曰呫嗫附耳小语声索女儿犹云儿女也汉书作女曹儿曹辈也犹言儿女辈呫邹氏音蚩輙反嗫音汝輙反】武安谓灌夫曰程李俱东西宫卫尉【集解骃案汉书音义曰李广爲东宫程不识爲西宫】今众辱程将军仲孺独不爲李将军地乎【集解如淳曰李将军李广也犹今人言爲除地索案小顔云言今既毁程令李何地自安处也】灌夫曰今日斩头陷胷【索韦昭云言不避死亡也汉书作宂胷】何知程李乎坐乃起更衣稍稍去魏其侯去麾灌夫出武安遂怒曰此吾骄灌夫罪乃令骑留灌夫灌夫欲出不得籍福起爲谢案灌夫项令谢夫愈怒不肯谢武安乃麾骑缚夫置传舍召长史曰今日召宗室有诏劾灌夫骂坐不敬繋居室【集解如淳曰百官表居室爲保宫今守宫也】遂案其前事遣吏分曹逐捕诸灌氏支属皆得弃市罪魏其侯大媿爲资使賔客请莫能解【集解如淳曰爲出资费使人爲夫言】武安吏皆爲耳目诸灌氏皆亡匿夫系遂不得告言武安隂事魏其鋭身爲救灌夫夫人谏魏其曰灌将军得罪丞相与太后家忤寜可救耶魏其侯曰侯自我得之自我捐之无所恨且终不令灌仲孺独死婴独生乃匿其家【集解晋灼曰恐其夫人复谏止也】窃出上书立召入具言灌夫醉饱事不足诛上然之赐魏其食曰东朝廷辩之【集解如淳曰东朝太后朝】魏其之东朝盛推灌夫之善言其醉饱得过乃丞相以他事诬罪之武安又盛毁灌夫所爲横恣罪逆不道魏其度不可奈何因言丞相短武安曰天下幸而安乐无事蚡得爲肺腑所好音乐狗马田宅蚡所爱倡优巧匠之属不如魏其灌夫日夜招聚天下豪桀壮士与论议腹诽而心谤不仰视天而俯画地【集解张晏曰视天占三光也画地知分野所在也画地谕欲作反亊】辟倪两宫闲【集解徐广曰辟芳细反倪音诣张晏曰占太后与帝吉凶之期索辟普系反倪五系反埤苍云睥睨谓邪视也】幸天下有变而欲有大功【集解张晏曰幸爲反者当得爲大将立功也瓒曰天下有变谓天子崩因变难之际得立大功】臣乃不知魏其等所爲于是上问朝臣两人孰是御史大夫韩安国曰魏其言灌夫父死事身荷防驰入不测之吴军身被数十创名冠三军此天下壮士非有大恶争杯酒不足引他过以诛也魏其言是也丞相亦言灌夫通奸猾侵细民家累巨万横恣颍川凌轹宗室侵犯骨肉此所谓枝大于本胫大于股不折必披【索案包恺披音疋彼反正义铺被反披分析也】丞相言亦是唯明主裁之主爵都尉汲黯是魏其内史郑当时是魏其后不敢坚对余皆莫敢对上怒内史曰公平生数言魏其武安长短今日廷论局趣效辕下驹【集解张晏曰俛头于车辕下随母而已瓒曰小马在辕下正义应劭曰驹马加着辕局趣纤小之貌按应説爲长也】吾并斩若属矣卽罢起入上食太后太后亦已使人候伺具以告太后太后怒不食曰今我在也而人皆借吾弟【索案晋灼云借蹈也以言蹂借也】令我百岁后皆鱼肉之矣且帝宁能爲石人邪【集解谓帝不如石人得长存也正义顔师古云言徒有人耳不知好恶按今俗云人不辨事骂云杌杌若木人也】此特帝在卽录录设百岁后是属宁有可信者乎【索案设者脱也】上谢曰俱宗室外家【正义婴景帝从舅蚡太后同母弟】故廷辨之不然此一狱吏所决耳是时郎中令石建爲上分别言两人事武安已罢朝出止车门召韩御史大夫载怒曰与长孺共一老秃翁何爲首防两端【集解骃案汉书音义曰秃老翁言婴无官位扳援也首防一前一郤也索案谓共治一老秃翁指窦婴也】韩御史良久谓丞相曰君何不自喜【集解苏林曰何不自解释爲喜乐邪索案小顔云何不自谦逊爲可喜之事音许既反】夫魏其毁君君当免冠解印绶归曰臣以肺腑幸得待罪固非其任魏其言皆是如此上必多君有让不废君魏其必内愧杜门齚舌自杀【索案说文云齚齧也士白反】今人毁君君亦毁之譬如贾竖女子争言何其无大体也武安谢罪曰争时急不知出此于是上使御史簿责魏其所言灌夫颇不讐【正义讐音市周反对也言簿责魏其所言灌夫实颍川事故魏其不对爲欺谩者也】欺谩劾繋都司空【索隠案百官表云宗正属官主诏狱也正义如淳云律司空主水及罪人】孝景时魏其常受遗诏曰事有不便以便宜论上及系灌夫罪至族事日急诸公莫敢复明言于上魏其乃使昆弟子上书言之幸得复召见书奏上而案尚书大行无遗诏【集解如淳曰大行主诸侯官也索案尚书无此景帝崩时大行遗诏乃魏其家臣印封之如淳说非也正义天子崩曰大行也按尚书之中景帝崩时无遗诏赐魏其也百官表云诸受尚书事也】诏书独藏魏其家家丞封【集解骃案汉书音义曰以家臣印封遗诏】乃劾魏其矫先帝诏罪当弃市五年十月【集解徐广曰疑非五年亦非十月索徐氏云疑非者案武帝四年三月蚡薨窦婴死在前今云五年故疑非也正义汉书云元光四年冬魏其侯婴有罪弃市春三月乙卯丞相蚡薨按五年者误也】悉论灌夫及家属魏其良久乃闻闻卽恚病痱【索痱音肥又音扶味反风病也】不食欲死或闻上无意杀魏其魏其复食治病议定不死矣乃有蜚语爲恶言闻上【集解张晏曰蚡僞作飞扬诽谤之语】故以十二月晦【集解徐广曰疑非十二月也骃案张晏曰月晦者春垂至也索着日月者见春垂至恐遇赦赎也】论弃市渭城【正义故咸阳】其春武安侯病【正义其春即四年春也元光四年十月灌夫弃市十二月魏其弃市至三月乙卯田蚡薨则三人死同在一年明矣汉以十月爲嵗首故也秦楚之际表云十一月十二月端月二月三月至九爲终周建子爲正月十一月爲正月十二月爲二月正月爲三月二月爲四月至十月爲岁终汉初至武帝太初以前并依秦法以后改用夏正月至今不改】专呼服谢罪【集解骃案汉书音义曰言蚡号呼谢服罪也】使巫视鬼者视之见魏其灌夫共守欲杀之竟死子恬嗣【集解徐广曰蚡疾见魏其灌夫鬼杀之则其死共在一春内邪武帝本纪四年三月乙卯田蚡薨婴死在蚡薨之前何复云五年十二月邪疑十二月当爲二月也案侯表蚡亊武帝九年而卒元光四年侯恬之元年建元元年讫元光三年而九年大臣表蚡以元光四年卒亦云婴四年弃市未详此正安在然蚡薨在婴死后分明】元朔三年武安侯坐衣襜褕【正义尔雅云今蔽前谓之防郭璞云蔽膝也说文字林并谓之短衣】入宫不敬【集解徐广曰表云坐衣不敬国除索襜尺占反褕音逾谓非正朝衣若妇人服也】淮南王安谋反觉治王前朝【集解徐广曰建元二年】武安侯爲太尉时迎王至霸上谓王曰上未有太子大王最贤高祖孙卽宫车晏驾非大王立当谁哉淮南王大喜厚遗金财物上自魏其时不直武安特爲太后故耳【索案武帝以魏其灌夫事爲枉于武安侯爲不直特爲太后故耳】及闻淮南王金事上曰使武安侯在者族矣
　　太史公曰魏其武安皆以外戚重灌夫用一时决防而名显魏其之举以吴楚武安之贵在日月之际然魏其诚不知时变灌夫无术而不逊两人相翼乃成祸乱武安负贵而好权杯酒责望陷彼两贤呜呼哀哉迁怒及人命亦不延众庻不载竟被恶言呜呼哀哉祸所从来矣
　　【索隐述赞曰窦婴田蚡势利相雄咸倚外戚或恃军功灌夫自喜引重其中意气杯酒辟倪两宫事竟不直寃哉二公】













　　史记巻一百七
　　史记卷一百七考证
　　魏其武安侯列传魏其已爲大将军后方盛蚡爲诸郎集解徐广曰一云诸卿时人相号长老者爲诸公年少者爲诸卿如今人相号爲士大夫也○【臣照】按诸郎卽百官表所谓议郎中郎侍郎郎中是也汉书作诸曹郎
　　除关索谓除关门之税也○徐孚远曰索非也汉立关以稽诸侯出入至此罢之示天下一家之义也
　　天下士郡国诸侯愈益附武安索按谓仕诸郡及仕诸侯王国者犹言仕郡国也○徐孚远曰索説小曲天下士士人也郡国诸侯列侯也言此两种皆附武安
　　生贵甚索生谓蚡自生尊贵之势特甚○【臣照】按生贵甚言蚡生而爲太后弟贵甚言其不学无术也
　　不好面腴○【臣照】按面腴盖面谀也或古字通或传冩之讹或谓面腴以喜悦亲附意着于顔面非口谀也若然则诸家必有注解今无之故知非也
　　及魏其侯失势亦欲倚灌夫引绳批根生平慕之后弃之者集解苏林曰二人相倚引绳直之意批根賔客也弃之者不与交通○此条集解多之意及也三字
　　与长孺共一老秃翁索案谓共治一老秃翁指窦婴也○顾炎武曰谓尔我皆垂暮之年无所顾惜当直言以决此事也索非
　　君何不自喜集解苏林曰何不自解释爲喜乐邪索案小顔云何不自谦逊爲可喜之事音许旣反○【臣照】按不自喜犹言不自爱下文所谓无大体是也注未合




　　史记卷一百七考证
　　钦定四库全书
　　史记卷一百八
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索
　　唐诸王侍读率府长史张守节正义
　　韩长孺列传第四十八
　　御史大夫韩安国者梁城安人也【集解徐广曰在汝颍之间索汉书地理志云县名属陈留正义括地志云城安故城在汝州梁县东二十三里地理志云成安属颍川郡陈留郡又有城安县亦属梁未知孰是也】后徙睢阳【正义今宋州宋城】尝受韩子杂家说于驺田生所【索案谓安国学韩子及杂家说于驺县田生之所】事梁孝王爲中大夫吴楚反时孝王使安国及张羽爲将扞吴兵于东界【索将音醤扞音汗】张羽力战安国持重以故吴不能过梁吴楚已破安国张羽名由此显梁孝王景帝母弟窦太后爱之令得自请置相二千石出入游戏僭于天子天子闻之心弗善也太后知帝不善乃怒梁使者弗见案责王所爲韩安国爲梁使见大长公主【集解徐广曰景帝姊索案卽舘陶公主正义如淳云景帝妹也】而泣曰何梁王爲人子之孝爲人臣之忠而太后曾弗省也【索省音仙井反省者察也】夫前日吴楚齐赵七国反时自关以东皆合从西乡惟梁最亲爲艰难梁王念太后帝在中【正义谓关中也又云京师在天下之中】而诸侯扰乱一言泣数行下跪送臣等六人将兵撃郤吴楚吴楚以故兵不敢西而卒破亡梁王之力也今太后以小节苛礼责望梁王【索隐案谓苛细小礼以责之】梁王父兄皆帝王所见者大故出称跸入言警车旗皆帝所赐也卽欲以侘鄙县【集解徐广曰侘一作绗也骃案侘音丑亚反夸也索汉书作嫮音火亚反绗音寒孟反】驱驰国中以夸诸侯令天下尽知太后帝爱之也今梁使来輙案责之梁王恐日夜涕泣思慕不知所爲何梁王之爲子孝爲臣忠而太后弗恤也大长公主具以告太后太后喜曰爲言之帝言之帝心乃解而免冠谢太后曰兄弟不能相教乃爲太后遗忧悉见梁使厚赐之其后梁王益亲驩太后长公主更赐安国可直千余金名由此显结于汉其后安国坐法抵罪防【索抵音丁礼反县名属梁国也】狱吏田甲辱安国安国曰死灰独不复然乎田甲曰然卽溺之居无何梁内史缺汉使使者拜安国爲梁内史起徒中爲二千石田甲亡走安国曰甲不就官我灭而宗甲因肉袒谢安国笑曰可溺矣公等足与治乎【索案谓不足与绳持之治音持也】卒善遇之梁内史之缺也孝王新得齐人公孙诡说之欲请以爲内史窦太后闻乃诏王以安国爲内史公孙诡羊胜说孝王求爲帝太子及益地事恐汉大臣不听乃隂使人刺汉用事谋臣及杀故吴相袁盎景帝遂闻诡胜等计画乃遣使捕诡胜必得汉使十辈至梁相以下举国大索月余不得内史安国闻诡胜匿孝王所安国入见王而泣曰主辱臣死大王无良臣故事纷纷至此今诡胜不得请辞赐死王曰何至此安国泣数行下曰大王自度于皇帝孰与太上皇之与髙皇帝及皇帝之与临江王亲孝王曰弗如也安国曰夫太上临江亲父子之间然而高帝曰提三尺劔取天下者朕也故太上皇终不得制事居于栎阳临江王适长太子也以一言过废王临江【集解如淳曰景帝尝属诸姬太子母栗姬言不逊由是废太子栗姬忧死】用宫垣事卒自杀中尉府何者治天下终不以私乱公语曰虽有亲父安知其不爲虎虽有亲兄安知其不爲狼今大王列在诸侯悦一邪臣浮说【索悦汉书作怵说文云怵诱也】犯上禁桡明法天子以太后故不忍致法于王太后日夜涕泣幸大王自改而大王终不觉寤有如太后宫车卽晏驾大王尚谁攀乎语未卒孝王泣数行下谢安国曰吾今出诡胜诡胜自杀汉使还报梁事皆得释安国之力也于是景帝太后益重安国孝王卒共王卽位安国坐法失官居家建元中武安侯田蚡爲汉太尉亲贵用事安国以五百金物遗蚡蚡言安国太后天子亦素闻其贤卽召以爲北地都尉迁爲大司农闽越东越相攻安国及大行王恢将兵未至越越杀其王降汉兵亦罢建安六年武安侯爲丞相安国爲御史大夫匈奴来请和亲天子下议大行王恢燕人也数爲边吏习知胡事议曰汉与匈奴和亲率不过数嵗卽复倍约不如勿许兴兵撃之安国曰千里而战兵不获利今匈奴负戎马之足怀禽兽之心迁徙鸟举难得而制也得其地不足以爲广有其众不足以爲彊自上古不属爲人【索案晋灼云不内属于汉爲人】汉数千里争利则人马罢虏以全制其敝且彊弩之极矢不能穿鲁缟【集解许慎曰鲁之缟尤薄】冲风之末力不能漂鸿毛非初不劲末力衰也击之不便不如和亲羣臣议者多附安国于是上许和亲其明年则元光元年鴈门马邑豪聂翁壹【集解张晏曰豪犹帅也索聂姓也翁壹名也汉书云聂壹】因大行王恢言上曰匈奴初和亲亲信边可诱以利隂使聂翁壹爲闲亡入匈奴谓单于曰吾能斩马邑令丞吏以城降财物可尽得单于爱信之以爲然许聂翁壹聂翁壹乃还诈斩死罪囚县其头马邑城示单于使者爲信曰马邑长吏已死可急来于是单于穿塞将十余万骑入武州塞【集解徐广曰在鴈门索崔浩云今平城直西百里有武州城是也】当是时汉伏兵车骑材官三十余万匿马邑旁谷中卫尉李广爲骁骑将军【集解骃案汉书曰北貉燕人来致骁骑应劭曰骁健也张晏曰骁勇也若六博之枭矣】太仆公孙贺爲轻车将军【正义司马续汉书云轻车古战车】大行王恢爲将屯将军【正义李竒云监主诸屯】太中大夫李息爲材官将军【正义臣瓒云材官骑射之官】御史大夫韩安国爲防军将军诸将皆属防军约单于入马邑而汉兵纵发王恢李息李广别从代主击其辎重【正义释名云辎厠也所载衣服杂厠其中】于是单于入汉长城武州塞未至马邑百余里行掠卤徒见畜牧于野不见一人单于怪之攻熢燧得武州尉史欲刺问尉史尉史曰汉兵数十万伏马邑下单于顾谓左右曰几爲汉所卖【正义几音祈】乃引兵还出塞曰吾得尉史乃天也命尉史爲天王塞下传言单于已引去汉兵追至塞度弗及卽罢王恢等兵三万闻单于不与汉合度往撃辎重必与单于精兵战汉兵势必败则以便宜罢兵皆无功天子怒王恢不出撃单于辎重擅引兵罢也恢曰始约虏入马邑城兵与单于接而臣撃其辎重可得利今单于闻不至而还臣以三万人众不敌褆取辱耳【集解徐广曰褆一作祗也】臣固知还而斩然得完陛下士三万人于是下恢廷尉廷尉当恢逗桡当斩【集解骃案汉书音义曰逗曲行避敌也桡顾望军法语也索案如淳云军法行而逗留畏桡者要斩逗音豆又音住逗留也桡屈弱也】恢私行千金丞相蚡蚡不敢言上而言于太后曰王恢首造马邑事今不成而诛恢是爲匈奴报仇也上朝太后太后以丞相言告上上曰首爲马邑事者恢也故发天下兵数十万从其言爲此且纵单于不可得恢所部击其辎重犹颇可得以慰士大夫心今不诛恢无以谢天下于是恢闻之乃自杀安国爲人多大略智足以当世取舍而出于忠厚焉【索解案出者去也言安国爲人无忠厚之行】贪嗜于财然所推举皆亷士贤于已者也于梁举壶遂臧固郅他皆天下名士【索郅音质他徒河反谓三人姓名也壶遂也臧固也郅他也若汉书则云至他言至于他防亦举名士也】士亦以此称慕之唯天子以爲国器安国爲御史大夫四嵗余丞相田蚡死安国行丞相事奉引堕车蹇【集解如淳曰爲天子导引而堕车跛足】天子议置相欲用安国使使视之蹇甚乃更以平棘侯薛泽爲丞相安国病免数月蹇愈上复以安国爲中尉嵗余徙爲卫尉车骑将军卫青撃匈奴【集解徐广曰元光六年也】出上谷破胡茏城【集解骃案茏音龙】将军李广爲匈奴所得复失之公孙敖大亡卒皆当斩赎爲庶人明年匈奴大入边杀辽西太守及入鴈门所杀略数千人车骑将军卫青撃之出鴈门卫尉安国爲材官将军屯于渔阳【正义幽州县】安国捕生虏言匈奴逺去卽上书言方田作时请且罢军屯罢军屯月余匈奴大入上谷渔阳安国壁乃有七百余人出与战不胜复入壁匈奴虏略千余人及畜产而去天子闻之怒使使责让安国徙安国益东屯右北平【正义幽州渔阳县东南七十七里北平城卽汉右北平也】是时匈奴虏言当入东方安国始爲御史大夫及防军后稍斥疏下迁而新幸壮将军卫青等有功益贵安国旣疏逺黙黙也将屯又爲匈奴所欺失亡多甚自愧幸得罢归乃益东徙屯意忽忽不乐数月病欧血死安国以元朔二年中卒
　　太史公曰余与壶遂定律歴观韩长孺之义壶遂之深中厚【集解徐广曰一云亷正忠厚】世之言梁多长者不虚哉壶遂官至詹事天子方倚以爲汉相防遂卒不然壶遂之内亷行修斯鞠躬君子也
　　【索述赞曰安国忠厚初爲梁将因事坐法免徒起相死灰更然生虏失访推贤见重贿金贻谤雪泣悟主臣节可亮】










　　史记卷一百八
　　史记卷一百八考证
　　韩长孺列传公孙诡羊胜说孝王求爲帝太子及益地事恐汉大臣不聼乃隂使人刺汉用事谋臣及杀故吴相袁盎○刘奉世曰刺汉谋臣在汉已立太子之后此云求爲太子恐大臣不聼故刺之与诸传不同当是此传误
　　因大行王恢言上○【臣照】按此下有天子诏问公卿安国与王恢辨难之语见新序汉书用之
　　智足以当世取舎而出于忠厚焉索隐按出者去也言安国爲人无忠厚之行○董份曰知当世取舍者智也智者宜或失于薄而安国乃又忠厚贪嗜于财宜其所举皆污墨而安国又举亷士太史所以称之也读其文自见索隐缪徐孚远曰出于忠厚言意本忠厚也索隐解出爲去言无忠厚之行非也观賛语自得之
　　史记卷一百八考证
　　钦定四库全书
　　史记卷一百九
　　汉　　　太　　史　　　令司马迁　撰宋中郎外兵曹参军裴　骃集解
</div>
    <div class="pagination">
<a href="史记四库_page62.html">上一页</a><span>...</span><a href="史记四库_page58.html">58</a><a href="史记四库_page59.html">59</a><a href="史记四库_page60.html">60</a><a href="史记四库_page61.html">61</a><a href="史记四库_page62.html">62</a><span class="current-page">63</span><a href="史记四库_page64.html">64</a><a href="史记四库_page65.html">65</a><a href="史记四库_page66.html">66</a><a href="史记四库_page67.html">67</a><a href="史记四库_page68.html">68</a><span>...</span><a href="史记四库_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
