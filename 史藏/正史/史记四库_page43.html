<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 43 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 43 页/共 76 页
  </h1>
  <div class="content">
   史记卷四十七考证
　　钦定四库全书
　　史记卷四十八
　　汉　　太　　史　　令　　司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　陈渉世家第十八
　　【索隠胜立数月而死无后亦称系家者以其所遣王侯将相竟灭秦爲首事故也然时因扰攘起自匹夫假托妖祥一朝称楚歴年不永勲业蔑如继之齐鲁曾何等级可降爲列传】
　　陈胜者阳城人也字渉【索隠韦昭云阳城属颍川地理志属汝南不同者按郡县之名随代分割盖阳城旧属汝南史迁云今爲汝阴后又分隶颍川韦昭据以爲说故其不同他皆放此正义即河南阳城县也】呉广者阳夏人也字叔【索隠忧音贾韦昭云淮阳县后属陈正义括地志云陈州太康县本汉阳夏县也】陈渉少时尝与人佣耕【索隠广雅云佣役也谓役力而受雇直也】辍耕之垄上怅恨乆之曰苟富贵无相忘佣者笑而应曰若爲佣耕何富贵也陈渉太息曰嗟乎燕雀安知鸿鹄之志哉【索隠尸子云鸿鹄之羽翼未合而有四海之心是也鸿鹄是一鸟若鳯皇然非鸿鴈与黄鹄也鹄音户酷反】二世元年七月发闾左适戍渔阳九百人屯大泽乡【集解徐广曰在沛郡蕲县索隠闾左谓居闾里之左也秦时复除者居闾左今力役凡在闾左者尽发之也又云凡居以富强爲右贫弱爲左秦役戍多富者役尽兼取贫弱者而发之者也适音直革反又音磔故汉书有七科适戍者屯兵而守也地理志渔阳县名在渔阳郡也正义括地志云渔阳故城在檀州密云县南十八里在渔水之阳也】陈胜呉广皆次当行爲屯长防天大道不通度已失期失期法皆斩陈胜呉广乃谋曰今亡亦死举大计亦死等死死国可乎【索隠谓欲经营图国假使不成而败犹愈爲戍卒而死也】陈胜曰天下苦秦乆矣吾闻二世少子也不当立【索隠姚氏按隠士遗章邯书云李斯爲二世废十七兄而立今王则二世是始皇第十八子也】当立者乃公子扶苏扶苏以数谏故上使外将兵今或闻无罪二世杀之百姓多闻其贤未知其死也【索隠如淳曰扶苏自杀故人不知其死或以爲不知何坐而死故天下寃二世杀之或説爲非今宜依文而解直是扶苏爲二世所杀而百姓未知故欲诈自称也】项燕爲楚将数有功爱士卒楚人怜之或以爲死或以爲亡今诚以吾众诈自称公子扶苏项燕爲天下唱宜多应者【索隠汉书作倡倡谓先也说文云倡首也】呉广以爲然乃行卜【索隠行者先也一云行徃也】卜者知其指意曰足下事皆成有功然足下卜之鬼乎【集解苏林曰狐鸣祠中则是也瓒曰假托鬼神以威众也故胜广曰此教我威众也索隠裴注引苏林臣瓒义亦当矣而李竒又云卜者戒曰所卜事虽成当死爲鬼恶指斥言之而胜失其防用依鬼神起怪盖亦得其指也】陈胜呉广喜念鬼【索隠念者思也谓思念欲假鬼神之亊】曰此敎我先威众耳乃丹书帛曰陈胜王置人所罾鱼腹中【集解骃案汉书音义曰罾音曽文颍曰罾鱼网也】卒买鱼亨食得鱼腹中书固以怪之矣又闲令呉广之次近所旁丛祠中【集解张晏曰戍人所止处也丛鬼所慿焉索隠服虔云间音中间之间郑氏云间谓窃令人行也孔文祥云伺窃间隙不欲令众知之次师所次舍处也墨子云建国必择木之修茂者以爲丛位髙诱注战国防云丛祠神祠丛树也】夜篝火【集解徐广曰或作带也篝者笼也音沟索隠汉书作搆火郭璞云篝笼是也】狐鸣呼曰大楚兴陈胜王卒皆夜惊恐旦日卒中徃徃语皆指目陈胜呉广素爱人士卒多爲用者将尉醉【索隠尉官也汉旧仪大县三人其尉将屯九百人故云将尉也】广故数言欲亡忿恚尉令辱之以激怒其众尉果笞广尉劒挺【集解徐广曰挺犹脱也索隠按脱即夺也説文云挺防也案谓尉劒防而广因夺之故得杀尉】广起夺而杀尉陈胜佐之并杀两尉召令徒属曰公等遇雨皆已失期失期当斩借第令毋斩【集解服虔曰借假也第次第也应劭曰借吏士名借也今失期当斩就使借第幸得不斩戍死者固十六七此激怒其众也苏林曰第且也索隠第一音次第之第小顔云第但也刘氏云借音子夜反应劭读如字各以意言苏说爲近也】而戍死者固十六七且壮士不死卽已死卽举大名耳【索隠大名谓大名称也】王侯将相宁有种乎徒属皆曰敬受命乃诈称公子扶苏项燕从民欲也袒右称大楚爲坛而盟祭以尉首陈胜自立爲将军呉广爲都尉攻大泽乡収而攻蕲蕲下【索隠蕲音机又音祈县名属沛郡下者降也谓以兵临蕲而卽降也】乃令符离人葛婴将兵徇蕲以东【索隠韦昭云符离属沛郡李奇云徇略也音辞峻反】攻铚酂苦柘谯皆下之【集解徐广曰苦柘属陈余皆在沛也】行収兵北至陈【索隠地理志陈县属淮阳】车六七百乘骑千余卒数万人攻陈【正义今陈州城也本楚襄王筑古陈国城也】陈守令皆不在【索隠张晏云郡守县令皆不在非也地理志及秦三十六郡并无陈郡则陈止是县今言守令则守非官也与下守丞同也则皆是衍字】独守丞与战谯门中【索隠盖谓陈县之城门一名丽谯故曰谯门中非上谯县之门也谯县守前已下故】弗胜守丞死乃入据陈数日号令召三老豪桀与皆来防计事三老豪桀皆曰将军身被坚执锐伐无道诛暴秦复立楚国之社稷功宜爲王陈渉乃立爲王号爲张楚【索隠李奇云欲张大楚国故称张楚也】当此时诸郡县苦秦吏者皆刑其长吏杀之以应陈渉乃以呉叔爲假王监诸将以西击荥阳令陈人武臣张耳陈余徇赵地令汝隂人邓宗徇九江郡当此时楚兵数千人爲聚者不可胜数葛婴至东城立襄彊爲楚王【索隠东城县名地理志属九江正义括地志云东城故城在濠州定逺县东南五十里也】婴后闻陈王已立因杀襄彊还报至陈陈王诛杀葛婴陈王令魏人周市北徇魏地呉广围荥阳李由爲三川守【索隠三川今洛阳也地有伊洛河故曰三川秦曰三川汉曰河南郡李由李斯子也】守荥阳呉叔弗能下陈王徴国之豪杰与计以上蔡人房君蔡赐爲上柱国【集解骃案汉书音义曰房君官号也姓蔡名赐瓒曰房邑君也索隠房邑也爵之于房号曰房君晋灼按张耳传言相国房君者盖误尔渉初号楚因楚有柱国之官故以官蔡赐盖其时草创亦未置相国之官也正义豫州呉房县本房子国是所封也】周文陈之贤人也【集解文颖曰卽周章】尝爲项燕军视日【集解如淳曰视日时吉凶举动之占也司马季主爲日者】事春申君自言习兵陈王与之将军印西击行収兵至关车千乘卒数十万至戏军焉【正义卽京东戏亭也】秦令少府章邯免郦山徒人奴产子【集解服虔曰家人之产奴也索隠小顔云犹今言家产奴也】悉发以击楚大军尽败之周文败走出关止次曹阳二三月【索隠晋灼云亭名也在农东十三里小顔云曹水之阳也其水出陜县西南岘头山北流入河魏武帝改爲好阳也正义括地志云曹阳故亭亦名好阳亭在陜州桃林县东南十四里崔浩云曹阳坑名自南出北通于河按魏武帝改曰好阳也】章邯追败之复走次渑池十余日【正义渑池河南府县是也】章邯击大破之周文自刭军遂不战【集解徐广曰十一月也索隠越系家勾践使罪人三行属劒于颈曰不敢逃刑乃自刭郭璞注三苍以爲刭刺也】武臣到邯郸自立爲赵王陈余爲大将军张耳召骚爲左右丞相陈王怒捕系武臣等家室欲诛之柱国曰秦未亡而诛赵王将相家属此生一秦也不如因而立之陈王乃遣使者贺赵而徙系武臣等家属宫中而封耳子张敖爲成都君【正义成都蜀郡县渉遥封之】趣赵兵亟入关【索隠趣音促谓催促也亟音棘亟急也】赵王将相相与谋曰王王赵非楚意也楚已诛秦必加兵于赵计莫如毋西兵使使北徇燕地以自广也赵南据大河北有燕代楚虽胜秦不敢制赵若楚不胜秦必重赵赵乘秦之弊可以得志于天下赵王以爲然因不西兵而遣故上谷卒使韩广将兵北徇燕地燕故贵人豪杰谓韩广曰楚已立王赵又已立王燕虽小亦万乘之国也愿将军立爲燕王韩广曰广母在赵不可燕人曰赵方西忧秦南忧楚其力不能禁我且以楚之彊不敢害赵王将相之家赵独安敢害将军之家韩广以爲然乃自立爲燕王居数月赵奉燕王母及家属归之燕当此之时诸将之徇地者不可胜数周市北徇地至狄【集解徐广曰今之临济】狄人田儋杀狄令自立爲齐王以齐反击周市市军散还至魏地欲立魏后故甯陵君咎爲魏王【集解应劭曰魏诸公子名咎欲立六国后以树党索隠晋灼云甯陵今在梁国按今梁国有宁陵县是字转异尔正义括地志云宋州宁陵县城古甯陵城也】时咎在陈王所不得之魏魏地已定欲相与立周市爲魏王周市不肯使者五反陈王乃立甯陵君咎爲魏王遣之国周市卒爲相将军田臧等相与谋曰周章军已破矣秦兵旦暮至我围荥阳城弗能下秦军至必大败不如少遣兵足以守荥阳【索隠遣作遗遗谓留余也】悉精兵迎秦军今假王骄不知兵权不可与计非诛之事恐败因相与矫王令以诛呉叔献其首于陈王陈王使使赐田臧楚令尹印使爲上将田臧乃使诸将李归等守荥阳城自以精兵西迎秦军于敖仓与战田臧死军破章邯进兵击李归等荥阳下破之李归等死阳城人邓说将兵居郯【索隠地理志云阳城县属颍川说音悦凡人名皆音悦郯音谈小顔云郯东海之县名非也按章邯军此时未至东海此郯别是地名或恐郯当作郏郏是郏鄏之地或者是陜陜字邑或在右见下有东海郯县故误也正义属海州疑郯当作郏音纪洽反郏即春秋时郏地楚郏敖葬之今汝州郏县城是邓悦是阳城人阳城河南府县与郏城县相近又走陈盖郏字误作郯耳】章邯别将击破之邓说军散走陈铚人伍徐【集觧徐广曰一作逄索隠地理志铚县名属沛汉书作伍逄】将兵居许【正义括地志云许州许昌县本汉许县地理志云许县故国姜姓四岳之后大叔所封二十四君爲楚所灭汉以爲县魏文帝卽位改许曰许昌也】章邯击破之伍徐军皆散走陈陈王诛邓说陈王初立时陵人秦嘉【集解骃案地理志泗水国有陵县也】铚人董緤符离人朱鸡石取虑人郑布【索隠地理志取虑县名属临淮音秋闾二音取又音子臾反】徐人丁疾等皆特起将兵围东海【正义今海州也】守庆于郯陈王闻乃使武平君畔爲将军【集解张晏曰畔名也】监郯下军秦嘉不受命嘉自立爲大司马恶属武平君告军吏曰武平君年少不知兵事勿听因矫以王命杀武平君畔章邯已破伍徐击陈柱国房君死章邯又进兵击陈西张贺军陈王出监战军破张贺死臈月【集解张晏曰秦之臈月夏之九月瓒曰建丑之月也索隠顔游秦云按史记表二世十月诛葛婴十一月周文死十二月陈渉死瓒说是也宗懔荆楚记云腊节在十二月故因是谓之腊月也】陈王之汝隂还至下城父【索隠按旧读以陈王从汝隂还至城父县因降下之故云还至下城父又顾氏按郡国志山桑县有下城父聚在城父县东下读如字其说爲得之】其御庄贾杀以降秦陈胜葬砀【正义音唐今宋州砀山县是】谥曰隠王陈王故涓人将军吕臣【集解应劭曰涓人知谒者将军姓吕名臣也晋灼曰吕氏春秋荆柱国庄伯令谒者驾令涓人取冠索隠涓音公反服反云给通如今谒者】爲仓头军起新阳【集解徐广曰在汝南也索隠韦昭云军皆着青防故曰仓头正义括地志云新阳故城在豫州眞阳县西南四十二里汉新阳县城应劭云在新水之阳也】攻陈下之杀庄贾复以陈爲楚【索隠爲如字读谓以陈地爲楚国】初陈王至陈令铚人宋留将兵定南阳入武闗留已徇南阳闻陈王死南阳复爲秦宋留不能入武关乃东至新蔡遇秦军宋留以军降秦秦传留至咸阳车裂留以徇秦嘉等闻陈王军破岀走乃立景驹爲楚王【集解徐广曰正月嘉爲上将军】引兵之方与【正义房预二音方与兖州县也】欲击秦军定陶下【正义今曹州也】使公孙庆使齐王欲与并力俱进齐王曰闻陈王战败不知其死生楚安得不请而立王公孙庆曰齐不请楚而立王楚何故请齐而立王且楚首事当令于天下田儋诛杀公孙庆秦左右校【索隠卽左右校尉军也】复攻陈下之吕将军走収兵复聚鄱盗【集解骃案鄱音婆英布居江中爲羣盗陈胜之起布归番君呉芮故谓之鄱盗者也】当阳君黥布之兵相収复击秦左右校破之青波【集解骃案汉书音义曰地名也】复以陈爲楚会项梁立懐王孙心爲楚王陈胜王凡六月已爲王王陈其故人尝与佣耕者闻之之陈扣宫门曰吾欲见渉宫门令欲防之自辨数乃置【集解晋灼曰数音朋友数斯疏矣索隠数音防主反谓自辨说数与渉有故旧事验也又音朔数谓自辨往数与渉有故也】不肯爲通陈王出遮道而呼渉陈王闻之乃召见载与俱归入宫见殿屋帷帐客曰伙颐渉之爲王沈沈者【集解应劭曰沈沈宫室深邃之貌也沈音长含反含一作金索隠服虔云楚人谓多爲伙又言颐者声之辞也谓渉爲王宫殿帷帐其物伙多惊而伟之故称伙颐也刘伯庄以沈沈犹谈谈谓故人呼爲沈沈犹俗云谈谈深也】楚人谓多爲伙故天下传之伙渉爲王由陈渉始客出入愈益发舒言陈王故情或说陈王曰客愚无知颛妄言轻威陈王斩之诸陈王故人皆自引去由是无亲陈王者【索隠顾氏引孔丛子云陈胜爲王妻之父兄往焉胜以众宾待之妻父怒云怙号而仿长者不能乆焉不辞而去是其事类也】陈王以朱房爲中正胡武爲司过主司羣臣诸将徇地至令之不是者系而罪之以苛察爲忠其所不善者弗下吏輙自治之【索隠谓朱房胡武等以素所不善者卽自騐问不往下吏也】陈王信用之诸将以其故不亲附此其所以败也陈胜虽已死其所置遣侯王将相竟亡秦由渉首事也高祖时爲陈渉置守冡三十家砀至今血食
　　禇先生曰【集解徐广曰一作太史公骃案班固奏事云太史迁取贾谊遇秦上下篇以爲秦始皇本纪陈渉世家下赞文然则言禇先生者非也索隐徐广裴骃据所见别本及班彪奏事皆云合作太史公今据此是禇先生述史记加此赞首地形险阻数句然后始称贾生之言因卽改太史公之目而自题已位号也已下义并见始皇本纪】地形险阻所以爲固也兵革刑法所以爲治也犹未足恃也夫先王以仁义爲本而以固塞文法爲枝叶岂不然哉吾闻贾生之称曰秦孝公据殽函之固【集解韦昭曰殽谓二殽函函谷开也】拥雍州之地君臣固守以窥周室有席卷天下包举宇内囊括四海之意并吞八荒之心当是时也商君佐之内立法度务耕织修守战之备外连衡而鬭诸侯于是秦人拱手而取西河之外孝公旣没惠文王武王昭王故业因遗防南取汉中西举巴蜀东割膏腴之地收要害之郡诸侯恐惧防盟而谋弱秦不爱珍器重寳肥饶之地以致天下之士合从缔交相与爲一当此之时齐有孟尝赵有平原楚有春申魏有信陵此四君者皆明知而忠信寛厚而爱人尊贤而重士约从连衡兼韩魏燕赵宋卫中山之众于是六国之士有甯越徐尚苏秦杜赫之属爲之谋齐明周最【正义音聚】陈轸邵滑【正义卲作昭】楼缓翟景苏厉乐毅之徒通其意呉起孙膑帯他儿良王廖田忌廉颇赵奢之伦制其兵尝以什倍之地百万之师仰关而攻秦【索隠仰字亦作卬并音仰谓秦地形高故并仰向关门而攻秦有作叩字非也】秦人开关而延敌九国之师遁逃而不敢进【索隠九国者谓六国之外更有宋卫中山】秦无亡矢遗镞之费而天下固已困矣于是从散约败争割地而赂秦秦有余力而制其弊追亡逐北伏尸百万流血漂橹【索隠说文云橹大楯也】因利乘便宰割天下分裂山河彊国请服弱国入朝施及孝文王庄襄王享国之日浅国家无事及至始皇奋六世之余烈振长防而御宇内吞二周而亡诸侯履至尊而制六合执敲朴以鞭笞天下【索隠臣瓒云短曰敲长曰朴】威振四海南取百越之地以爲桂林象郡百越之君俛首系颈委命下吏乃使蒙恬北筑长城而守藩篱却匈奴七百余里胡人不敢南下而牧马士亦不敢贯弓而报怨【索隠贯音乌还反又如字贯谓上也】于是废先王之道燔百家之言以愚黔首堕名城杀豪俊収天下之兵聚之咸阳销锋鍉【集解徐广曰一作镝】铸以爲金人十二【索隠各重千石坐高二丈号曰翁仲】以弱天下之民然后践华爲城因河爲池据亿丈之城临不测之谿以爲固良将劲弩守要害之处信臣精卒陈利兵而谁何【索隠犹今廵更问何谁也】天下已定始皇之心自以爲闗中之固金城千里子孙帝王万世之业也始皇旣没余威振于殊俗然而陈渉瓮牖绳枢之子甿隶之人【集解徐广曰田民曰甿音亡更反】而迁徙之徒也材能不及中人非有仲尼墨翟之贤陶朱猗顿之富也蹑足行伍之间俛仰仟佰之中【索隠仟佰谓千人百人之长也汉书作仟佰如淳云时皆僻屈在阡陌之中陌音貊】率罢散之卒将数百之众而转攻秦斩木爲兵揭竿爲旗天下云防响应赢粮而景从山东豪俊遂并起而亡秦族矣且天下非小弱也雍州之地殽函之固自若也陈渉之位非尊于齐楚燕赵韩魏宋卫中山之君也鉏耰棘矜非铦于句防长铩也【索隠鉏耰谓鉏木也论语曰耰而不辍是也棘防也矜防柄音勤】适戍之众非俦于九国之师也深谋逺虑行军用兵之道非及乡时之士也【索隠乡音香亮反乡时犹往时也盖谓孟尝信陵苏秦陈轸之比也】然而成败异变功业相反也尝试使山东之国与陈渉度长絜大【索隠絜音下结反谓如结束知其大小也】比权量力则不可同年而语矣然而秦以区区之地致万乗之权抑八州而朝同列【索隠谓秦强而抑八州使朝已也汉书作招八州亦通】百有余年矣然后以六合爲家殽函爲宫一夫作难而七庙堕身死人手爲天下笑者何也仁义不施而攻守之势异也【索施音式防反言秦虎狼之国其仁心不施及于天下故亡也】
　　【索隠述赞曰天下匈匈海内乏主掎鹿争防瞻鸟爰防陈胜首事厥号张楚鬼怪是慿鸿鹄自许万婴东下周文西拒始亲朱房又任胡武伙颐见杀腹心不与庄贾何人反噬城父】









　　史记卷四十八
　　史记卷四十八考证
　　陈渉世家高祖时爲陈渉置守冡三十家○高祖纪作十家












　　史记巻四十八考证
　　钦定四库全书卷
　　史记卷四十九
　　汉　　太　　史　　　令　司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　外戚世家第十九
　　【索隠外戚纪后妃也后族亦代有封爵故也汉书则编之列传中王隠则谓之纪而在列传之首】
　　自古受命帝王及继体守文之君【索隠继体谓非创业之主而是嫡子继先帝之正体而立者也守文者犹法也谓非受命创制之君但守先帝法度爲之主尔】非独内徳茂也盖亦有外戚之助焉【索隠谓非独君徳于内茂盛亦有贤后妃外戚之亲以助教化也】夏之兴也以涂山【索隐韦昭云涂山国名禹所娶在今九江应劭曰九江当涂有禹墟大戴礼云禹娶涂山氏之女防生启】而桀之放也以末喜【索隠国语桀伐有施有施人以末喜女焉集解韦昭曰有施喜姓之国末喜其女也】殷之兴也以有娀【索隠有娀国名其女简狄吞燕卯而生契故诗云天命鸟降而生啇是也】纣之杀也嬖妲已【索隠国语殷辛伐有苏有苏氏以妲己女焉按有苏国也己姓也妲字也包恺云妲音丁逹反】周之兴也以姜原及大任【索隠系本云帝喾上妃有邰女之女曰姜原郑笺诗云姜姓嫄名履大人迹生后稷大任文王之母故诗云摰仲氏任毛诗云摰国任姓之中女也】而幽王之禽也淫于褒姒【索隠国语曰幽王伐有褒有褒人以褒姒女焉按褒是国名姒是其姓卽龙漦之子褒人育而以女于幽王也然此文自夏之兴至褒姒皆是史苏之词见国语及列女传】故易基乾坤诗始关雎书美厘降春秋讥不亲迎【索隠公羊纪裂繻来逆女传曰外逆女不书此何以书讥何讥尔始不亲迎也】夫妇之际人道之大伦也礼之用唯婚姻爲兢兢夫乐调而四时和隂阳之变万物之统也【索隠以言若乐声调能令四时和而隂阳变隂阳变则能生万物是隂阳卽夫妇也夫妇道和而能化生万物万物人爲之本故云万物之统也】可不慎与人能道无如命何甚哉妃匹之爱【索隠妃音配又如字】君不能得之于臣【索隠以言夫妇亲爱之情虽君父之尊而不夺臣子所好爱使移其本意是不能得也故曰匹夫不可夺志也】父不能得之于子况卑下乎旣驩合矣或不能成子姓【索隠郑注礼记云姓者子姓谓众孙也卽赵飞鷰等是也】能成子姓矣或不能要其终【索隠按谓有始不能要其终也以言虽有子姓而意不能要终如栗姬卫后等是也】岂非命也哉孔子罕称命盖难言之也非通幽明之变恶能识乎性命哉【索隠恶音鸟犹于何也】太史公曰秦以前尚略矣其详靡得而记焉汉兴吕娥姁【集解徐广曰姁音况羽反吕后姊字长姁索隠娥姁吕后字按汉书小顔云吕后名雉字娥姁】爲高祖正后男爲太子及晚节色衰爱弛而戚夫人有宠【索隠汉书云得定陶戚姬】其子如意防代太子者数矣及高祖崩吕氏夷戚氏诛赵王而高祖后宫唯独无宠疎逺者得无恙【索隠尔雅云恙忧也一说古者野居露宿恙噬人虫也故人相恤云得无恙乎】吕后长女爲宣平侯张敖妻敖女爲孝惠皇后【索隠皇甫谧云名嫣】吕太后以重亲故欲其生子万方终无子诈取后宫人子爲子及孝惠帝崩天下初定未乆继嗣不明于是贵外家王诸吕以爲辅而以吕禄女爲少帝后欲连固根本牢甚然无益也高后崩合葬长陵【集解骃案关中记云高祖陵在西吕后陵在东汉帝后同茔则爲合葬不合陵也诸陵皆如此】禄产等惧诛谋作乱大臣征之天诱其统【集解徐广曰一作衷】卒灭吕氏唯独置孝惠皇后居北宫【索隠在未央北故曰北宫正义括地志云北宫在雍州长安县西北十三里与桂宫相近在长安故城中】迎立代王是爲孝文帝奉汉宗庙此岂非天耶非天命孰能当之
　　薄太后父呉人姓薄氏秦时与故魏王宗家女魏媪通【索隠媪音乌老反然媪是妇人之老者通号故赵太后自称媪及刘媪卫媪之属是也】生薄姬而薄父死山隂因葬焉【索隠顾氏按冡墓记薄父冡在防稽县西北山上今犹有兆域音庄治反正义括地志云檝山在越州防稽县西北三里一名稷山檝音庄洽反】及诸侯畔秦魏豹立爲魏王而魏媪内其女于魏宫媪之许负所相相薄姬云当生天子是时项羽方与汉王相距荥阳天下未有所定豹初与汉击楚及闻许负言心独喜因背汉而畔中立更与楚连和汉使曹参等击虏魏王豹以其国爲郡而薄姬输织室豹已死汉王入织室见薄姬有色诏内后宫嵗余不得幸始姬少时与管夫人赵子儿相爱约曰先贵无相忘已而管夫人赵子儿先幸汉王汉王坐河南宫成臯台【索隠按是河南宫之成臯台汉书作成臯灵台西征记云武牢城内有高祖殿西南有武库也正义括地志云洛州泛水县古东虢州故郑之制邑汉之成臯县也】此两美人相与笑薄姬初时约汉王闻之问其故两人具以实告汉王汉王心惨然怜薄姬是日召而幸之薄姬曰昨暮夜妾梦苍龙据吾腹高帝曰此贵徴也吾爲女遂成之一幸生男是爲代王其后薄姬希见高祖高祖崩诸御幸姬戚夫人之属吕太后怒皆幽之不得出宫而薄姬以希见故得出从子之代爲代王太后太后弟薄昭从如代代王立十七年高后崩大臣议立后疾外家吕氏彊皆称薄氏仁善故迎代王立爲孝文皇帝而太后改号曰皇太后弟薄昭封爲轵侯【索隠地理志云轵县在河内恐地逺非其封案长安东有轵道亭或当是所封也】薄太后母亦前死葬栎阳北于是乃追尊薄父爲灵文侯防稽郡置园邑三百家长丞已下吏奉守冢寝庙上食祠如法而栎阳北亦置灵文侯夫人园如灵文侯园仪薄太后以爲母家魏王后早失父母其奉薄太后诸魏有力者于是召复魏氏及尊赏赐各以亲疏受之薄氏侯者凡一人薄太后后文帝二年以孝景帝前二年崩葬南陵【索隠按庙记云在霸陵南十里故谓之南陵按今在长安东浐水东原上名曰少隂在霸陵西南故曰东望吾子西望吾夫是也正义括地志云南陵故县在雍州万年县东南二十四里汉南陵县本薄太后陵邑陵在东北去县六里】以吕后防葬长陵故特自起陵近孝文皇帝覇陵【集解徐广曰霸陵县有轵道亭】窦太后【索隠皇甫谧云名猗房】赵之清河观津人也【正义在冀州枣强县东北二十五里】吕太后时窦姬以良家子入宫侍太后太后出宫人以赐诸王各五人窦姬与在行中窦姬家在清河欲如赵近家请其主遣宦者吏【正义谓宦者爲吏主发遣宫人也】必置我籍赵之伍中宦者忘之误置其籍代伍中籍奏诏可当行窦姬涕泣怨其宦者不欲徃相彊乃肯行至代代王独幸窦姬生女嫖【索隠嫖音疋消反】后生两男而代王王后生四男先代王未入立爲帝而王后卒后代王立爲帝而王后所生四男更病死孝文帝立数月公卿请立太子而窦姬长男最长立爲太子立窦姬爲皇后女嫖爲长公主其明年立少子武爲代王已而又徙梁是爲梁孝王窦皇后亲早卒葬观津【索隠挚虞注决录云窦太后父少遭秦乱隠身渔钓坠泉而死景帝立太后遣使者塡父所坠渊起大坟于观津城南人闲号爲窦氏青山正义括地志云窦少君墓在冀州武邑县东南二十七里】于是薄太后乃诏有司追尊窦后父爲安成侯母曰安成夫人令清河置园邑二百家长丞奉守比灵文园法窦皇后兄窦长君【索隠决录云建字长君】弟曰窦广国字少君少君年四五嵗时家贫爲人所略卖其家不知其处传十余家至宜阳爲其主入山作炭寒卧岸下百余人岸崩尽压杀卧者少君独得脱不死自卜数日当爲侯从其家之长安【索隠谓从逐其宜阳之主人家而皆徃长安爲居也】闻窦皇后新立家在观津姓窦氏广国去时虽小识其县名及姓又长与其姊采桑堕用爲符信上书自陈窦皇后言之于文帝召见问之具言其故果是又复问他何以爲騐对曰姊去我西时与我决于传舍中【索隠决别也传音转传舍谓邮亭传置之舍盖窦后初入宫时别其弟于传舍之中也】丐沐沐我【索隠丐音盖丐者乞也沐米潘也谓乞潘爲弟沐也】请食饭我乃去于是窦后持之而泣泣涕交横下侍御左右皆伏地泣助皇后悲哀乃厚赐田宅金钱封公昆弟家于长安【索隠公亦祖也谓皇后同祖之昆弟如窦婴卽皇后从昆弟子之比亦得家于长安故刘氏云公昆弟谓广国等也】绛侯灌将军等曰吾属不死命乃且县此两人两人所出防不可不爲择师傅宾客又复效吕氏大事也于是乃选长者士之有节行者与居窦长君少君由此爲退让君子不敢以尊贵骄人窦皇后病失明文帝幸邯郸愼夫人尹姬皆母子孝文帝崩孝景帝立乃封广国爲章武侯【索隠地理志县名属勃海正义括地志云沧州鲁城县】长君前死封其子彭祖爲南皮侯【索隠地理志县名属勃海正义括地志云故南皮城在沧州南皮县北四里汉南皮县也】呉楚反时窦太后从昆弟子窦婴任侠自喜将兵以军功爲魏其侯【索隠地理志县名属琅邪】窦氏凡三人爲侯窦太后好黄帝老子言帝及太子诸窦不得不读黄帝老子尊其术窦太后后孝景帝六嵗建元六年崩【索隠当武帝建元六年此文是也而汉书作元光误也】合葬霸陵遗诏尽以东宫金钱财物赐长公主嫖
　　王太后槐里人【索隠皇甫谧云后名娡音志地理志右扶风槐里本名废丘正义括地志云犬丘故城一名槐里亦曰废丘城在雍州始平县东南十里也】母曰臧儿臧儿者故燕王臧荼孙也臧儿嫁爲槐里王仲妻生男曰信与两女【索隠卽后及儿姁也】而仲死臧儿更嫁长陵田氏生男蚡胜臧儿长女嫁爲金王孙妇生一女矣而臧儿卜筮之曰两女皆当贵因欲奇两女【索隠竒者异之也汉书作倚倚依也】乃夺金氏金氏怒不肯予决乃内之太子宫太子幸爱之生三女一男男方在身时王美人梦日入其懐以告太子太子曰此贵徴也未生而孝文帝崩孝景帝即位王夫人生男【索隠即武帝也汉武故事云帝以乙酉年七月七日生于猗兰殿也】先是臧儿又入其少女儿姁【索隠姁音况羽反】儿姁生四男【索隠谓广川王越胶东王寄清河王舜常山王宪也】景帝爲太子时薄太后以薄氏女爲妃及景帝立立妃曰薄皇后皇后母子毋宠薄太后崩废薄皇后景帝长男荣其母栗姬栗姬齐人也立荣爲太子长公主嫖有女欲予爲妃栗姬妬而景帝诸美人皆因长公主见景帝得贵幸皆过栗姬【索隠过音戈谓逾之】栗姬日怨怒谢长公主不许长公主欲予王夫人王夫人许之长公主怒而日谗栗姬短于景帝曰栗姬与诸贵夫人幸姬防常使侍者祝唾其背挟邪媚道景帝以故望之【索隠望犹责望谓恨之也】景帝尝体不安心不乐属诸子爲王者于栗姬曰百嵗后善视之栗姬怒不肯应言不逊景帝恚心嗛之而未发也【索隠嗛音衔汉书作卫衔犹恨也】长公主日誉王夫人男之美景帝亦贤之又有曩者所梦日符计未有所定王夫人知帝望栗姬因怒未解隂使人趣大臣立栗姬爲皇后大行奏事毕【索隠大行礼官行音衡】曰子以母贵母以子贵【索隠此皆公羊传之文也】今太子母无号宜立爲皇后景帝怒曰是而所宜言邪遂案诛大行而废太子爲临江王栗姬愈恚恨不得见以忧死卒立王夫人爲皇后其男爲太子封皇后兄信爲盖侯【索隠地理志县名属太山】景帝崩太子袭号爲皇帝尊皇太后母臧儿爲平原君【正义徳州县也】封田蚡爲武安侯【索隠地理志县名属魏郡正义括地志云武安故城在洺州武安县西南七里六国时赵邑汉武安县城也】胜爲周阳侯【索隠地理志县名属工郡正义括地志云周阳故城在绛州闻喜县东二十九里也】景帝十三男一男爲帝十二男皆爲王而儿姁早卒其四子皆爲王王太后长女号曰平阳公主【正义括地志云平阳故城卽晋州城西面今平阳故城东面也城记云尧筑也】次爲南宫公主【正义南宫冀州县也】次爲林虑公主【索隠林虑县名属河内本名隆虑避殇帝讳改名林虑虑音庐正义林虑相州县也】盖侯信好酒田蚡胜贪巧于文辞王仲早死葬槐里追尊爲共侯置园邑二百家及平原君卒从田氏葬长陵置园比共侯园而王太后后孝景帝十六嵗以元朔四年崩合葬阳陵【正义括地志云阳陵在雍州咸阳县东四十里】王太后家凡三人爲侯
　　卫皇后字子夫生微矣盖其家号曰卫氏【正义卫青传云父郑季爲吏给事平阳侯家与侯妾卫媪通生青故冒卫氏】出平阳侯邑【集解徐广曰平阳侯曹寿尚平阳公主】子夫爲平阳主讴者武帝初即位数嵗无子平阳主求诸良家子女十余人饰置家武帝祓【集解徐广曰三月上已临水祓除谓之禊吕后本纪亦云三月祓还过轵道盖与防字相似故或定之也索隠小顔祓音废今亦音拂谓祓禊之逰临水自洁故云祓除也】霸上还因过平阳主主见所侍美人上弗说既饮讴者进上望见独说卫子夫是日武帝起更衣子夫侍尚衣轩中得幸【正义尚主也于主衣车中得幸也】上还坐驩甚赐平阳主金千斤主因奏子夫奉送入宫子夫上车平阳主拊其背曰行矣彊饭勉之即贵无相忘入宫嵗余竟不复幸武帝择宫人不中用者斥出归之卫子夫得见涕泣请出上怜之复幸遂有身尊宠日隆召其兄卫长君弟青爲侍中而子夫后大幸有宠凢生三女一男【索隠三女谓诸邑石邑及卫长公主后封爲当利公主也】男名据【索隠即戾太子】初上爲太子时娶长公主女爲妃立爲帝妃立爲皇后姓陈氏【索隠汉武故事云后名阿娇即长公主嫖女也曾祖父婴堂邑侯传至午尚长公主生后也】无子上之得爲嗣大长公主有力焉【集解徐广曰卽景帝姊嫖也】以故陈皇后骄贵闻卫子夫大幸恚防死者数矣上愈怒陈皇后挟妇人媚道其事颇觉于是废陈皇后【索隠汉书云女子楚服等坐爲皇后呪诅大逆无道相连诛者三百余人乃废后居长门宫故司马相如赋云陈皇后别在长门宫愁闷悲思奉黄金百斤爲相如取酒乃爲作颂以奏皇后复亲幸作颂信工也复亲幸之恐非实也】而立卫子夫爲皇后陈皇后母大长公主景帝姊也数让武帝姊平阳公主曰帝非我不得立已而弃捐吾女壹何不自喜而倍本乎平阳公主曰用无子故废耳陈皇后求子与医钱凢九千万然竟无子卫子夫已立爲皇后先是卫长君死乃以卫青爲将军击胡有功封爲长平侯【索隠地理志县名属汝南】青三子在襁褓中皆封爲列侯及卫皇后所谓姊卫少儿少儿生子霍去病以军功封冠军侯【索隠地理志冠军属河阳】号骠骑将军青号大将军立卫皇后子据爲太子卫氏枝属以军功起家五人爲侯及卫后色衰赵之王夫人幸有子爲齐王【索隠名闳】王夫人早卒而中山李夫人有宠有男一人爲昌邑王【索隠名膊正义名贺】李夫人早卒【索隠李延年之女弟汉书云帝悼之李少翁致其形帝爲作赋】其兄李延年以音幸号协律协律者故倡也兄弟皆坐奸族是时其长兄广利爲二师将军伐大宛不及诛还而上旣夷李氏后怜其家乃封爲海西侯【正义汉武帝令李广利征大宛国近西海故号海西侯也】他姬子二人爲燕王广陵王【索隠汉书云李姬生广陵王胥燕王旦也】其母无宠以忧死及李夫人卒则有尹媫妤之属更有宠然皆以倡见非王侯有土之女士不可以配人主也
　　褚先生曰【正义疑此元成之间褚少孙续之也】臣爲郎时问习汉家故事者钟离生曰王太后在民间时所生子女者【集解徐广曰名俗正义按后封修成君者】父爲金王孙王孙已死景帝崩后武帝已立王太后独在而韩王孙名嫣素得幸武帝承间白言太后有女在长陵也武帝曰何不早言乃使使往先视之在其家武帝乃自往迎取之跸道先驱旄骑出横城门【集解如淳曰横音光三辅黄图云北面西头门正义括地志云渭桥夲名横桥架渭水上在雍州咸阳县东南二十二里按此桥对门也】乘舆驰至长陵当小市西入里里门闭暴开门乘舆直入此里通至金氏门外止使武骑围其宅爲其亡走身自徃取不得也卽使左右羣臣入呼求之家人惊恐女亡匿内中牀下扶持出门令拜谒武帝下车泣曰嚄【索隠乌百反盖恡之辞尔正义嚄责失声惊愕貌也】大姊何藏之深也诏副车载之车驰还而直入长乐宫行诏门着引籍【正义武帝道上诏令通名状于门使引入至太后所】通到谒太后太后曰帝倦矣何从来帝曰今者至长陵得臣姊与俱来顾曰谒太后太后曰女某邪曰是也太后爲下泣女亦伏地泣武帝奉酒前爲寿奉钱千万奴婢三百人公田百顷甲第以赐姊太后谢曰爲帝费焉于是召平阳主南宫主林虑主三人俱来谒见姊因号曰修成君有子男一人女一人男号爲修成子仲【索隠金氏之甥修成君之子也而名仲者与帝外祖王氏同字恐非也】女爲诸侯王王后【集觧徐广曰嫁爲淮南王安太子妃也】此二子非刘氏以故太后怜之修成子仲骄恣陵折吏民皆患苦之
　　衞子夫立爲皇后后弟衞青字伸卿以大将军封爲长平侯四子长子伉爲侯世子侯世子常侍中贵幸其三弟皆封爲侯各千三百户一曰隂安侯【索隠名不疑地理志隂安县名属魏郡正义括地志云隂安故城在魏州顿丘县北六十里也】二曰发干侯【索隠名登地理志发干县名属东郡正义括地志云发干故城在博州堂邑县西南二十三里】三曰宜春侯【索隠名伉地理志宜春县名属汝南正义括地志云宜春故城在豫州汝阳县西六十七里】贵震天下天下歌之曰生男无喜生女无怒独不见衞子夫霸天下是时平阳主寡居当用列侯尚主主与左右议长安中列侯可爲夫者皆言大将军可主笑曰此出吾家常使令骑从我出入尔柰何用爲夫乎左右侍御者曰今大将军姊爲皇后三子爲侯富贵振动天下主何以易之乎于是主乃许之言之皇后令白之武帝乃诏衞将军尚平阳公主焉禇先生曰丈夫龙变传曰蛇化爲龙不变其文家化爲国不变其姓丈夫当时富贵百恶灭除光耀荣华贫贱之时何足累之哉
　　武帝时幸夫人尹媫妤【索隠韦昭云媫承妤助也一云美好也声类云幸也字亦从女汉旧仪云皇后爲媫妤下舆礼比丞相】邢夫人号娙娥众人谓之娙何【索隠服防云娙音近妍徐广音五耕反邹诞生音茎字林音五经反说文解字云娙长也好也许慎云秦晋之间谓好爲娙又方言云美貌谓之娙娥汉旧仪云娙娥秩比将军御史大夫】娙何秩比中二千石【索隠崔浩云中犹满也汉制九卿以上秩一嵗满二千斛又汉官仪云中二千石俸月百八十斛】容华秩比二千石【索隠二千石是郡守之秩汉官仪云其俸月百二十斛又有眞二千石者如淳云诸侯王相在郡守上秩眞二千石汉律眞二千石俸月二万按是二万防则二万斗亦是二千石也崔浩云列卿以上秩石皆正二千石则是眞二千石也其云中二千石亦不满二千盖千八九百尔此崔氏说今兼引而解之】媫妤秩比列侯常从媫妤迁爲皇后尹夫人与邢夫人同时并幸有诏不得相见尹夫人自请武帝愿望见邢夫人帝许之卽令他夫人饰从御者数十人爲邢夫人来前尹夫人前见之曰此非邢夫人身也帝曰何以言之对曰视其身貌形状不足以当人主矣于是帝乃诏使邢夫人衣故衣独身来前尹夫人望见之曰此眞是也于是乃低头俛而泣自痛其不如也谚曰美女入室恶女之仇
　　禇先生曰浴不必江海要之去垢马不必麒骥要之善走士不必贤世要之知道女不必贵种要之贞好传曰女无美恶入室见妬士无贤不肖入朝见嫉美女者恶女之仇岂不然哉
　　钩弋夫人姓赵氏河间人也【索隠汉书云武帝过河间望气者言此有竒女天子亟使使召之女两手皆拳上自披之手即伸由是得幸号曰拳夫人后居钩弋宫号曰钩弋夫人列僊传云发手得一玉钩故号焉黄图云钩弋宫在城外汉武故事云宫在直门南庙记云宫有千门万户不可记其名也昭帝即位追尊太后父赵父爲顺成侯正义括地志云钩弋宫在长安城中门名尧母门也】得幸武帝生子一人昭帝是也武帝年七十乃生昭帝昭帝立时年五嵗尔【集解徐广曰武帝崩年正七十昭帝年八嵗尔索隠此禇先生之误汉书云元始三年生昭帝又误按元始当作太始也】衞太子废后未复立太子而燕王旦上书愿归国入宿衞武帝怒立斩其使者于北阙上居甘泉宫召画工圗画周公负成王也于是左右羣臣知武帝意欲立少子也后数日帝谴责钩弋夫人夫人脱簪珥叩头帝曰引持去送掖庭狱夫人还顾帝曰趣行女不得活夫人死云阳宫【索隠三辅故事云葬甘泉宫南后昭帝起云陵邑三千户汉武故事云旣殡香闻十里上疑非常人发棺无尸衣履存焉正义括地志云云阳宫秦之甘泉宫在雍州云阳县西北八十里秦始皇作甘泉宫去长安三百里黄帝以来祭圜丘处也】时暴风扬尘百姓感伤使者夜持棺往葬之【正义括地志云云阳陵汉钩弋夫人陵也在云阳县西北五十八里孝武帝钩弋赵媫妤昭帝之母齐人姓赵少好清静六年卧病右手卷饮食少望气者云东北有贵人推而得之召到姿色甚佳武帝持其手伸之得玉钩后生昭帝武帝末年弑夫人殡之而尸香一日昭帝更葬之棺但存丝履也宫记云武帝思之爲起通灵台于甘泉常有一青鸟集台上往来至宣帝时乃止】封识其处其后帝闲居问左右曰人言云何左右对曰人言且立其子何去其母乎帝曰然是非儿曹愚人所知也往古国家所以乱也由主少母壮也女主独居骄蹇淫乱自恣莫能禁也女不闻吕后邪故诸爲武帝生子者无男女其母无不谴死岂可谓非贤圣哉昭然逺见爲后世计虑固非浅闻愚儒之所及也諡爲武岂虚哉
　　【索隠述赞曰礼贵夫妇易叙乾坤配阳成化比月居尊河洲降淑天曜垂轩徳着任姒庆流娀嫄建我炎歴斯道克存吕权大寳窦善言自兹已降立嬖以恩内无常主后嗣不繁】













　　史记巻四十九
　　史记卷四十九考证
　　外戚世家于是废陈皇后索隠废后居长门宫故司马相如赋云陈皇后别在长门宫愁闷悲思奉黄金百斤为相如取酒乃为作颂以奏皇后复亲幸作颂信工也复亲幸之恐非实也○【臣照】按复幸之説不虚但不复其位耳观下文求子云云非复幸于帝亦何求之有
　　而中山李夫人有宠有男一人为昌邑王索隠名正义名贺○【臣照】按昌邑哀王髆李夫人子也贺乃髆子入立而复废者正义误
　　而上旣夷李氏后怜其家乃封为海西侯○余有丁曰匈奴大宛传广利封时李氏未诛后以将军伐匈奴闻其家用巫蛊族乃降匈奴此文误
　　禇先生曰○【臣照】按正义文则是张守节时尚无禇先生曰四字故有此注此四字后人所加
　　卫青四子长子伉为侯世子其三弟皆封为侯○【臣照】按卫将军传青三子伉为宜春侯不疑为隂安侯登为发干侯伉坐法失侯青卒乃嗣长平侯此云四子者但见一门四侯则伉居长自当嗣侯余三侯自各为一弟而不知伉之一封一爵也此禇先生之误索隠亦只注三侯而于四子三弟之说略不置辨










　　史记卷四十九考证
　　钦定四库全书卷
　　史记卷五十
　　汉　　太　　史　　令　　司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　楚元王世家第二十
　　楚元王刘交者高祖之同母少弟也字游【正义年表云都彭城集解徐广曰一作父索隠汉书作同父言同父以明异母也】高祖兄弟四人长兄伯伯蚤卒始高祖微时尝辟事时时与賔客过巨嫂食【集解徐广曰汉书云丘嫂也索隠刘氏云巨一作丘应劭云丘姓也孟康云丘空也兄亡空有嫂也今此作巨巨大也谓长嫂也】嫂厌叔叔与客来嫂详为羮尽栎釜【索隠栎音歴谓以杓歴釜旁使为声汉书作轑音劳】賔客以故去已而视釜中尚有羮高祖由此怨其嫂及高祖为帝封昆弟而伯子独不得封太上皇以为言高祖曰某非忘封之也为其母不长者耳于是乃封其子信为羮颉侯【集解徐广曰羮颉侯以高祖七年封封十三年高后元年有罪削爵一级为関内侯索隠羮颉爵号非县名以其栎釜故也正义括地志云羮颉山在妫州懐戎县东南十五里按高祖取其山名为侯号者怨故也】而王次兄仲于代【集解徐广曰次兄名喜字仲以六年立为代王其年罢卒諡顷王有子曰濞】高祖六年已禽楚王韩信于陈乃以弟交为楚王都彭城【索隠汉书云楚王王薛郡东海彭城三十六县也】即位二十三年卒子夷王郢立【索隠汉书名郢客也】夷王四年卒子王戊立王戊立二十年冬坐为薄太后服私奸削东海郡【索隠汉书云私姧服舍中姚察云姧于服舍非必宫中又按集注服防云私姧中人以罪重故至削郡也】春戊与呉王合谋反其相张尚太傅赵夷吾谏不听戊则杀尚夷吾起兵与呉西攻梁破棘壁【正义括地志云大棘故城在宋州寕陵县西七十里州即梁棘壁】至昌邑南【正义括地志云有梁丘故城在曹州成武县东北三十二里也】与汉将周亚夫战汉絶呉楚粮道士卒饥呉王走楚王戊自杀军遂降汉汉已平呉楚孝景帝欲以徳侯子续呉【集解徐广曰徳侯名广呉王濞之弟也其父曰仲】以元王子礼续楚窦太后曰呉王老人也宜为宗室顺善今乃首率七国纷乱天下奈何续其后不许呉许立楚后是时礼为汉宗正乃拜礼为楚王奉元王宗庙是为楚文王文王立三年卒子安王道立安王二十二年卒子襄王经立襄王立十四年卒子王纯代立王纯立地节二年中人上书告楚王谋反王自杀国除入汉为彭城郡【集解徐广曰纯立十七年卒諡节三子延夀立十九年死索隠太史公唯记王纯为国人告反国除盖延夀后更封至十九年又谋反诛死故不同也正义汉书云王纯嗣十六年子延夀嗣与赵何齐谋反延夀自杀立三十二年国除与此不同地节是宣帝年号去天汉四年二十九年仍隔昭帝世言到地节二年以下者盖禇先生误也】赵王刘遂者其父高祖中子【正义年表云都邯郸】名友字曰幽幽王以忧死故为幽高后王吕禄于赵一嵗而高后崩大臣诛诸吕吕禄等乃立幽王子遂为赵王孝文帝即位二年立遂弟辟疆【索隠音壁疆又音辟疆】取赵之河间郡为河间王以为文王【正义河间今瀛州也】立十三年卒子哀王福立一年卒无子絶后国除入于汉遂既王赵二十六年孝景帝时坐晁错以适削赵王常山之郡呉楚反赵王遂与合谋起兵其相建徳内史王悍谏不听【索隠建徳其相名史先失姓也】遂烧杀建徳王悍发兵屯其西界欲待呉与俱西北使匈奴与连和攻汉汉使曲周侯郦寄击之赵王遂还城守邯郸相距七月呉楚败于梁不能西匈奴闻之亦止不肯入汉边栾布自破齐还乃并兵引水灌赵城赵城壊赵王自杀邯郸遂降【正义邯郸洺州县也】赵幽王絶后
　　太史公曰国之将兴必有祯祥君子用而小人退国之将亡贤人隐乱臣贵使楚王戊毋刑申公遵其言【索隠汉书申公名培王戊胥靡之】赵任防与先生【集解骃案赵尧传曰赵人防与公也索隠此及汉书虽不见赵不用防与公盖当时犹知事迹或别有所见故太史公明引以结其赞】岂有簒杀之谋为天下僇哉贤人乎贤人乎非质有其内恶能用之哉甚矣安危在出令存亡在所任诚哉是言也
　　【索隠述赞曰汉封同姓楚有令名既防韩信王失彭城穆生致醴韦孟作程王戊弃徳与呉连兵太后命礼为楚罪轻文襄继立世挺才英如何赵遂代殒厥声兴亡之兆所任宜明】
  </div>
  <div class="pagination">
   <a href="史记四库_page42.html">
    上一页
   </a>
   <span>
    ...
   </span>
   <a href="史记四库_page38.html">
    38
   </a>
   <a href="史记四库_page39.html">
    39
   </a>
   <a href="史记四库_page40.html">
    40
   </a>
   <a href="史记四库_page41.html">
    41
   </a>
   <a href="史记四库_page42.html">
    42
   </a>
   <span class="current-page">
    43
   </span>
   <a href="史记四库_page44.html">
    44
   </a>
   <a href="史记四库_page45.html">
    45
   </a>
   <a href="史记四库_page46.html">
    46
   </a>
   <a href="史记四库_page47.html">
    47
   </a>
   <a href="史记四库_page48.html">
    48
   </a>
   <span>
    ...
   </span>
   <a href="史记四库_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
