<!DOCTYPE html>
<html>
<head>
    <meta charset="UTF-8">
    <title>新元史 - 第 249 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 249 页/共 398 页</h1>
    <div class="content">
　　自忽哥赤卒，以南平王秃鲁镇云南。秃鲁者太宗孙禾忽子也。忽哥赤有子曰也先帖木儿，久未袭封。张立道为中庆中总管，十七年入朝，言于世祖。是年十月，赐也先帖木儿云南王印。二十二年，敕云南行省；事不议于王者，毋辄行。是年，又敕合剌章酋长之子人质京师，千户、百户子留质于云南王。二十五年，换驼纽金印。大军征缅，命也先帖木儿卒所部镇抚大理等处。四月，敕缅中行省军一禀云南王节制。大军次蒲甘失利，既而缅酋谢罪请降。武宗即位。进封营王，换兽纽金印。封镇西武宁王帖木儿不花子老的为云南王，以代也先帖木儿。皇庆元年，赐福州路福安县一万三千六百有四户食邑。泰定帝崩，文宗自立于大都，也先帖木儿与平章秃满答儿奉上都之命，自辽东以兵入迁民镇，进至通州，为燕铁木儿败。齐王月鲁帖木儿袭陷上都，也先帖木儿乃罢兵归，文宗夺其王印。至顺元年，还之。三年二月，卒。二子：曰脱欢不花，曰脱鲁。 

　　其裔孙有梁王把匝剌瓦尔密，至正以后中原盗起，云南僻在西南。把剌瓦尔密抚驭有威惠，一方宁谧。二十三年，明玉珍僭号于蜀，分兵三道来攻。其将万胜一军由叙州先入抵中庆，把匝剌瓦尔密走金马山，转入威楚，大理总管段功以兵援之，玉珍兵败退。己而大都不守，中国元元尺寸地，云南固守自若，岁遣使自塞外达惠宗行在。及明兵平四川，天下大定，明太祖以云南僻远，不欲劳师。对北平守将得云南遣往漠北使者苏成以献，乃命待制王祎赍诏偕成至云南招谕。会昭宗遣使脱脱来征饷，闻有明使，疑其贰，胁以危词，把匝剌瓦尔密遂杀祎而以礼葬之。逾三年，明太祖复遣湖广参知政事吴云偕所获云南使者铁知院等往，知院以已奉使被执，诱云改制书。云不从，被杀。明太祖乃命傅友德为征南将军，蓝玉、沐英为副，率师伐之。洪武十四年十二月，下普定路。平章达里麻以兵十余万拒于曲靖，英乘雾趋白石江，雾霁两军相望。达里麻大惊，英严阵若将渡江者。别遣奇兵从下流潜度，出其阵后，张疑帜山谷中，人吹一铜角。我军惊扰，英麾军径渡，以善泅者先之。鏖战良久，军大溃，生擒达里麻。先是。段功退明玉珍兵，把匝剌瓦尔密妻以女阿褴公主，倚其兵力。后以疑忌，祎杀之，遂失大理援。至是，达里麻败，知事不可为。走普宁州之忽纳寨，焚其龙衣，驱妻子赴滇池死，自与左丞达的、右丞驴儿夜入草舍自刭。明人迁其家属于耽罗。 

　　爱牙赤，世祖第六子。至元二十二年，赐银印。二十四年，叛王势都儿犯咸平，爱牙赤率宣慰使塔出，自沈州北讨，命宣慰使亦力撒合分兵趋懿州，寇遁去。后病卒。 

　　元贞初，其子孛颜帖木儿入朝，赐金帛如诸王大会例。所部在兀剌海路，地硗瘠贫乏，泰定元年移镇阔连东部。孛颜帖木儿之兄曰阿木干，阿木干子曰也的古不花，泰定中亲信用事，车驾幸上都，与中书省臣兀伯都剌等居守焉。 

　　奥鲁赤，世祖第七子。至元六年十月，封西平王，赐驼纽鋈金银印。九年，命讨建都蛮，诸王阿鲁帖木儿、秃哥，南平王秃鲁，各率所部从之。都元帅也速答儿及忙古带所领欲速公弄等吐番十八族之兵，并听奥鲁赤节度。明年十月，擒其酋下济等四人。建都降，留忙古带统新旧军一万五千戍之。十二年，又率安西王忙哥剌、诸王只必帖木儿、附马昌吉等征吐番，赐部下戍鸭池者马人三匹。二十二年，与诸王阿只吉拒叛王笃哇，战失利。三十年，诏以所部九千人付万户张邦瑞。西讨笃哇。元贞元年，陇北道廉访司鞫邦瑞。不法事，奥鲁赤庇邦瑞，成宗命谕之。是年，以诸王出伯所统探马赤红祆军各千人隶其麾下。二年，奉命驻夏上都。大德七年，赐南思州一万三千六百有四户为食邑。未几，卒。二子：曰铁木儿不花，曰八的麻的加。 

　　铁木儿不花，至元中镇亦奚不辞。二十六年，徙镇重庆。大德三年，封镇西武靖王，赐驼纽鋈金印。二子：曰老的，曰搠思班。 

　　至大二年，命老的代营王也先帖木儿镇云南，赐以云南王驼纽鋈金银印。仁宗即位，八百媳妇与大小彻里蛮寇边，老的率行省右丞阿忽台等讨之。皇庆元年，玺书招谕，皆降，以驯象方物来献。延祐二年，老的入朝，以明宗代之，不赴，代以诸王脱脱。四年，脱脱扰害军民，召还，复以诸王按灰代之。老的四子：曰阿忒思纳失里，曰答儿麻，曰乞八，曰亦只班。 

　　阿忒思纳失里，泰定元年七月出镇沙州。天历二年，封豫王，赐金印。十一月，诏豫王阿忒思纳失里镇云南。至顺元年，赐豫王傅金虎符。秃坚据云南反，三月以乞住为云南行省平章政事，从王由八番时讨。六月，分道而入。二年三月，阿剌忒纳失里战屡捷。四月，云南平。至正十二年。命阿剌忒纳失里讨南阳、襄阳、邓州贼。十六年，命与陕西行省官商议军机，从宜进讨。九月，复潼关，未几又陷，再取之。十七年十月，贼犯七盘，与哈剌不花进讨。十一月，又与陕西省台官分道攻关陕。十八年十月，徙居白海，寻又迁于六盘，卒。答儿麻，至正十三年以讨贼功，赐西安王印。 

　　乞八，至顺二年上言：“臣每岁扈从时巡，所费甚广。臣兄豫王阿剌纳失里、弟亦只班，岁给钞五百锭、币千匹，敢视其仍以请。”从之。 

　　搠思班，袭封镇西武靖王。至大二年，宣政院奏，以搠思班与脱思麻宣慰司言，请改松潘叠岩威茂州安抚司为宣抚司，迁治茂州汶川县。从之，延祐六年，察合台后王怯别寇斡端，遣搠思班率所部讨之。英宗即位，来朝，至治三年三月，西番参卜郎诸族叛，搠思班讨平之。泰定二年，赏其有功将士四百人钞四千锭。三年十一月，阶州土番叛，搠思班遣临洮路元帅盏盏谕之降。天历二年，囊家台举兵于四川，来乞师；搠思班拒之，分兵严守关隘。二月，从湖广行省官讨囊家台。既而囊家台听命，遂罢兵。至顺元年，诸王秃坚自立为云南王，命搠思班与行知枢密院事彻里铁木儿等由四川进讨。十一月，战于安宁州及中庆，皆捷。明年正月，遂复云南省治。搠思班奏请荆王也速也不干及诸王锁南等留云南一二岁，以靖反侧。从之。未几，卒。 

　　子党兀班，后至元元年五月讨叛番，擒其酋阿答里胡。党兀班殁于阵，追封凉王，谥忠烈。 

　　奥鲁赤次子八的麻的加，袭封西平王。子贡哥班，后至元二年，赐以西平王印。 

　　阔阔出，世祖第八子。至元二十六年，始封宁远王，赐龟纽鋈金银印。三十年，从成宗备兵北边。明年，成宗入嗣大统，以军事属阔阔出，师久无功。大德三年，命武宗即军中代之。十一年，武宗即位，以翊戴功，进封宁王，换兽纽金印。至大三年，三宝奴告阔阔出谋为不轨，武宗命楚王牙忽都等鞫之下狱。平章察乃铁哥廷辨，其诬得释，犹徙于高丽，赐其妃完者死，以畏兀儿僧铁里等二十四人同谋或知而不首，并磔于市。鞫基狱者皆升秩二等，赐牙忽都金千两、银七千五百两，三宝奴赐号答剌罕，以阔阔出清州食邑赐之。皇庆元年，铁哥奏：世祖诸皇子惟宁王在，宜赐还。仁宗从之。明年二月，卒。二子；曰薛彻秃，曰阿都赤。 

　　薛彻秃，延祐七年四月封宁远王，至治二年进封宁王。三年七月，入朝。请印。英宗不允。泰定元年，赐福州路永福县一万三千六百有四户，置王傅。至顺二年二月，与沙哥坐妄言不道，安置薛彻秃于广州，沙哥于雷州。明年，以燕铁木儿言，赦还。 

　　脱欢，世祖第九子。至元二十一年六月，封镇南王，赐螭纽金印。七月，奉命征占城，假道安南。十二月，至安南境，国王陈日烜遣其从兄与兴道王将兵拒之。脱欢谕令退兵，不从。乃分军六道进攻。二十二年正月，转战次富良，败其水军。日烜弃城遁。脱欢入王京，不屯富良江北，唆都及左丞唐古□占城来会。分兵水陆，追日烜。五月，左丞李恒败日烜于安邦海口，几获之。会暑雨疫作，又粮运不继，诸将议退军。脱欢从之。还次册江，结筏安浮桥将渡，伏发林中，唆都战殁，李恒殿后，毒矢贯其膝，且战且行，仅卫脱欢出境。至思明州，士马亡失过半。事闻，敕留蒙古军百人，汉军四百人为脱欢宿卫，放散诸军。 

　　明年春，召征东宣慰都元帅来阿八赤与阿里海涯至都议伐安南，立征交趾行尚书省，以阿里海涯为左丞相，来阿八赤右丞，奥都赤平章政事，乌马儿、樊楫等参知政事，并受脱欢节制发江淮、江西、湖广三行省蒙古、汉军七万人，战舰五百艘，云南兵六千人，海外四州黎兵一万五千人，海道万户张文虎等运粮十七万石，凡水陆军十万。已而湖广行省奏请缓师，诏阿里海涯返。十一月，脱欢次思明州，命右丞程鹏飞与奥鲁赤等分道并进，来八赤将万人为前锋。脱欢次界河，来阿八赤击安南军败之。进次万劫，诸军毕会。十二月，脱欢次茅罗港，破浮山寨，率诸军渡富良江，进薄王京。日烜与子走啖南堡，诸军攻下之。二十五年正月，日烜复遁入海，诸军追之不及，引还。时军中粮尽，遣乌马儿至安邦海口迎张文虎粮船，不至。二月，诸军退次安劫。三月，又退次内旁关。安南以精兵邀我归路，万户张均率所部三千人力战，始出关。谍知日烜率兵三十万扼女儿关及邱急岭，脱欢乃由单已县趋盝州，间道入思明州。是役，来阿八赤、樊楫及万户张玉皆战殁。 

　　世祖以脱欢再伐安南无功，丧师辰国，终身不许入觐。先是，脱欢始受封命镇鄂州，以在军中未之镇。二十八年，徙镇扬州。大德五年，卒。六子：曰老章，曰脱不花，曰宽彻不花，曰帖木儿不花，曰蛮子，曰不答失里。 

　　老章，大德五年袭讨镇扬州，出入导从僭拟车驾。至大三年，为尚书省臣奏劾，遣使诘问，有验，召赴阙。 

　　老章卒，脱不花袭封镇南王。泰定二年，卒。其子孛罗不花尚幼，使中书平章政事乃蛮台代镇焉。 

　　明年以脱不花弟帖木儿不花袭封镇南王，镇扬州。孛罗不花既长，天历二年帖木儿不花让还王位。 

　　元统元年，孛罗不花入朝。至正七年，集庆盗起，孛罗不花讨平之。又与威顺王宽彻不花讨徭贼吴天保于靖州。十二年，以淮南行省平章晃火儿不花提调镇南王傅事。十五年，与淮南行省招降张士诚，明年卒。 

　　子大圣奴袭封。至正十九年，与枢密判官度闰守信州，陈友谅使其将王奉国来攻，城陷死之。 

　　宽彻不花，脱欢第三子。泰定三年三月，封威顺王，镇武昌，赐驼纽鋈金银印，领怯薛歹五百人，又许自募千人以备宿卫。致和末，与弟镇南王脱不花应文宗召，至大都，有拥戴之劳。天历初，叠蒙赏赉。至顺二年，还镇武昌，宽彻不花性宽，位下怯薛歹颇侵渔百姓。至元五年，丞相伯颜矫诏贬之。及脱脱为相，复其王位。至正二年，湖北廉访司劾宽彻不花恣行不法，不报。十一年，率二子别帖木儿、答帖木儿与倪文俊战于金刚台。兵败，别帖木儿被执。明年，贼陷武昌，宽彻不花与平童和尚弃城走，诏夺王印，和尚论死。十三年，参政阿鲁辉复武昌、汉阳，宽彻不花屡战有功，十四年还其王印。十六年，诏与宣让王帖木儿不花以兵防杯庆。未几，复还武昌，率其子报恩奴、接待奴、佛家奴攻倪文俊于汉阳、载妻妾以行。至鸡鸣汊，舟胶，贼纵火焚之，接待奴、佛家奴被害，报恩奴自杀，妻妾皆没。既而文俊陷岳州，答帖木儿死之。宽彻不花脱走，部将侯伯颜答失奉之，自云南入蜀，转战而北。二十五年，至陕西成州，欲赴京师，为李思齐所拘留。宽彻不花屯田于成州，未几卒。 

　　子和尚，事惠宗甚见亲信。二十四年，孛罗帖木儿称兵犯阙，自为右丞相，和尚受密诏斩之。事具《勃罗帖木儿传》。以功封义王。二十七年，惠宗北奔，诏和尚与淮王帖木儿不花监国。明兵至，和尚近去。 

　　帖木儿不花，脱欢第四子。让位于孛罗不花，文宗嘉之，特封宣让王，赐螭纽金印，命镇庐州。至顺二年，给王傅印。后至元元年，赐庐州、饶州牧地各一百顷。明年，又赐市宅钞四千锭，诏王府官属班有司之右。五年，伯颜矫诏贬之。至正九年，给还宣让王印，复镇庐州。十二年，盗起，帖木儿不花与诸王乞塔歹、曲怜帖木儿，廉访使班第分道讨平之，赐金带银钞有差。十七年，贼陷庐州，帖木儿不花还京师。二十八年，进封淮王，赐金印。二十八年，惠宗北奔，命帖木儿不花监国。明兵陷京师，帖木儿不花见徐达抗词不屈，为所杀，年八十有三。 

　　蛮子，脱欢第五子。元统二年四月，封文济王，出镇大名。后至元二年，赐金印驲券及从者衣粮。至正十三年，卒。 

　　子不花帖木儿袭封。 

　　蛮子弟不答失里，皇庆元年赐福州路宁德县一万三千六百四户为食邑。二年十月，封安德王，驼纽鋈金银印。后进封宣德王，换螭纽金印。 

　　忽都鲁帖木儿，世祖庶子。子阿八也不干，皇庆元年赐泉州路南安县一万三千六百有四户为食邑。子八鲁朵儿只。 

　　成宗皇太子德寿，母曰失怜答里皇后。大德九年六月庚辰，册立为皇太子。是年十二月卒。 

　　仁宗二子：英宗为阿纳失舍里皇后所出，庶长子兀都思不花。兀都思不花，延佑二年封安王，赐兽纽金印。四年，置王傅。五年，以湖州路为分地，其户数视魏王阿木哥。英宗即位，降封顺阳王，寻赐死。遣怯辞歹定住括王府资财入章佩监。 

　　泰定帝四子：长皇太子阿速吉八，见本纪；次八的麻亦儿间卜，次小辞，次允丹藏卜。 

　　八的麻亦儿间卜，泰定元年三月以皇子嗣封晋王。四年，敕右丞相塔失帖木儿、左丞相倒剌沙兼领晋王内史四斡儿朵事。 

　　小辞，泰定三年，以其夜啼，赐高年钞以压之。 

　　允丹藏卜，泰定四年三月出镇北边。 

　　三皇子俱早殒，无后。 

　　文宗三子：长皇太子阿剌忒纳答剌，次燕帖古思，次太平讷。 

　　皇太子阿剌忒纳答剌，至顺元年三月封燕王。立宫相都总管府，以燕铁木儿领之。八月，御史台臣请立皇太子，文宗曰：“朕子尚幼，非裕宗比，俟燕铁木儿至共议之。”冬十月，诸王大臣复以为请，帝曰：“卿等所言诚是，但燕王尚幼，不克负荷，徐议之未晚也，是年十二月辛亥，册立为皇太子。二年正月，卒。命宫相法里等护丧北葬起辇谷。仍命法里等守之。三月，绘皇太子真容置于安庆寺东鹿顶殿祀之，如累朝神御殿仪。鞫宦者拜住侍皇太子疹疾，以酥拭其眼鼻，又为禳祝，杖一百七斥出京城。五月，皇太子影殿造祭器，如裕宗如事。 

　　燕帖古思，初名古纳答列。至顺二年，市故相阿鲁浑撒里宅，命燕铁木儿奉皇子居之。三年，改今名。文宗崩，遣命以明宗子嗣位。燕铁木儿请立燕帖古思，不答失里皇后遵遗命不许。及宁宗崩，燕铁木儿又请立之，皇后又不从，乃迎立惠宗，议万岁之后传位燕帖古思。后至元六年，追论文宗杀逆之罪，撤其庙主，削不答失里太皇太后之号，安置于安州，放燕帖古思于高丽。监察御史崔敬抗疏论之，不报。熟帖古思未至高丽，七月丁卯，从臣月阔察儿希旨杀之，托言病卒。诏赐钞百锭，以礼葬之。 

　　太平讷，本名宝宁。天历元年，改今名。命大司农买住养于其家。早殒，无后。 

　　史臣曰：“元之季世，宗王死国难者，皆世祖之胄裔，益教育之泽远矣。世祖伐安南。始为骄兵，继为忿兵，其败宜也。帝不自反，而迁怒于脱欢，此则狃于功利之习，不能为世祖讳者焉。” 

卷一百十五 列传第十二
　　○特薛禅 

　　△孛秃 锁儿哈 忽怜 

　　特薛禅，本名特因，时人以其贤智，呼为薛禅，故又称特薛禅。孛思忽儿宏吉刺氏，与斡勒忽纳氏同宗异族。孛思者，板升之异译，国语屋也；忽儿者，古阑之异译，国语圈子也。特因之族。筑室以居。与游牧之俗稍异，谓之孛思忽儿，非氏族之名也。 

　　其先世出山，为火伤其足，故子孙多足病。部人矜其门阀，自云从金缸中出。始祖兄弟三人：长曰楚而鲁忽蔑儿干，其后为宏吉剌氏；次曰哈拜失米，其后亦乞列思氏、兀而忽努氏；三日楚斯布陶，其后为哈拉奴氏、宏格里约氏。楚而鲁忽与弟不和，欲射之。哈拜失米畏而伏马腹下，楚而鲁忽怜之，射其耳环，故有蔑儿干之号。其部居长城之北，近哈剌温只山。特薛禅之父达尔罕生五子：曰特因，曰哈达，曰布奔，曰乃古塔尔，曰崔和尔；皆娶蒙古女。 

　　太祖年九岁。从也速该至舅家，将为之乞婚，中道遇特薛禅，奇太祖状貌，延也速该至其家，请婚焉，遂以光献皇后孛尔台归太祖。事具《后妃传》。特薛禅尝言，“吾宏剌氏，向不与汝家争人民、土地。生女既长，则乘大车驾黑驼，嫁汝贵族，往往为可敦。”后太祖有命：“宏吉剌氏生女世为后，生男世尚公主。”每岁四孟月宣读此敕，世世勿绝焉。 

　　庚申，太祖败泰亦兀赤。合塔斤、撒勒只兀特二部不自安，纠合朵儿边等十部会于阿泐灰泉。潜师来袭，宏吉刺部亦从之，特薛禅之宗人帖儿格克额蔑勒、阿勒灰等与之同盟。特薛禅知其谋，遣使告变。太祖与王罕合兵御之，特薛禅率所部来会，大败之。初，帖儿格克额蔑勒与太祖友善，太祖以女布亦塞克妻之，帖儿格克额蔑勒嫌其貌寝，称如虾蟆不欲娶，遂与太祖绝。至是为太祖所杀。 

　　特薛禅三子：长曰按陈，次曰火忽，三曰册。 

　　按陈率三千骑，从太祖平诸部。太祖元年，与弟火忽、子赤苦，俱封千户。从合撒儿徇辽东，又从木华黎经略中原，为十提控之一。大兵入陕西，别将断潼关道。二十二年，从太祖平西夏，赐号国舅诺颜。太宗八年，赐东平五千二百户为食邑，授为万户。九年，赐钱二十万贯。按陈以外戚从征讨，前后三十二战，皆有功。卒，葬官人山。元贞元年，追封济宁王，谥忠武。妻哈真，追封济宁王妃。 

</div>
    <div class="pagination">
<a href="新元史_page248.html">上一页</a><span>...</span><a href="新元史_page244.html">244</a><a href="新元史_page245.html">245</a><a href="新元史_page246.html">246</a><a href="新元史_page247.html">247</a><a href="新元史_page248.html">248</a><span class="current-page">249</span><a href="新元史_page250.html">250</a><a href="新元史_page251.html">251</a><a href="新元史_page252.html">252</a><a href="新元史_page253.html">253</a><a href="新元史_page254.html">254</a><span>...</span><a href="新元史_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
