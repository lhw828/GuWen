<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 63 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 63 页/共 74 页
  </h1>
  <div class="content">
   初衡封僮之乐安乡注属临淮乡○当云属临淮郡张禹传及两人皆闻知各自得也注服防曰各自为得宜○顾炎武曰崇以禹为亲之宣以禹为敬之故各自得
　　上雅信爱禹由此不疑王氏○胡三省曰元帝师萧望之成帝师张禹元帝不能聼望之言疎许史而去恭显成帝则聼禹言而不疑王氏望之以此杀身禹以此苟富贵汉祚中衰实由此也
　　孔光传求生子真箕○【臣召南】按子真箕史记作箕字子京又穿生顺史记作子慎此皆字画异耳此传云忠生武及安国武生延年史记云武生延年及安国世次不同必有一误
　　领宿衞供飬行内注师古云云○胡三省曰行内署门户当为一句此宿衞事也省服御食物则供飬事也文理甚明师古误断其句因曲为之说耳










　　前汉书卷八十一考证
　　钦定四库全书
　　前汉书卷八十二
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　王商史丹傅喜传第五十二
　　王商字子威涿郡蠡吾人也【师古曰蠡音礼】徙杜陵商父武武兄无故皆以宣帝舅封无故为平昌侯武为乐昌侯语在外戚传商少为太子中庻子以肃敬敦厚称父薨商嗣为侯推财以分异母诸弟身无所受居丧哀慽【○宋祁曰慽疑作戚】于是大臣荐商行可以厉羣臣义足以厚风俗宜备近臣繇是擢为诸曹侍中中郎将【师古曰繇读与由同】元帝时至右将军光禄大夫是时定陶共王爱幸几代太子【师古曰共读曰恭几钜依反○宋祁曰注文钜字上当有音字】商为外戚重臣辅政拥佑太子颇有力焉【师古曰佑助也】元帝崩成帝即位甚敬重商徙为左将军而帝元舅大司马大将军王凤颛权行多骄僭商论议不能平凤凤知之亦疏商建始三年秋京师民无故相惊言大水至百姓奔走相蹂躏【师古曰蹂践也躏轹也蹂人九反躏音蔺○宋祁曰注文人字上当有音字】老弱号呼【师古曰呼音火故反】长安中大乱天子亲御前殿召公卿议大将军凤以为太后与上及后宫可御船令吏民上长安城以避水羣臣皆从凤议左将军商独曰自古无道之国水犹不冒城郭【师古曰冒防覆也】今政治和平世无兵革上下相安何因当有大水一日至此必讹言也【师古曰讹伪也】不宜令上城重惊百姓【师古曰重音直用反】上廼止有顷长安中稍定问之果讹言上于是羙壮商之固守数称其议而凤大慙自恨失言明年商代匡衡为丞相益封千户天子甚尊任之为人多质有威重【师古曰多质言不为文饰】长八尺余身体鸿大容貌甚过絶人河平四年单于来朝引见白虎殿【师古曰在未央宫中】丞相商坐未央廷中单于前拜谒商【师古曰单于将见天子而经未央廷中过也】商起离席与言单于仰视商貌大畏之迁延却退天子闻而叹曰此真汉相矣初大将军凤连昬杨彤为琅邪太守【如淳曰连昬者婚家之婚亲也】其郡有灾害十四已上商部属按问【如淳曰部属犹差次差次其属令治之○宋祁曰已字疑作以按字疑作案】凤以晓商【师古曰告语也】曰灾异天事非人力所为肜素善吏宜以为后【师古曰且勿按问也○宋祁曰注文按疑作案】商不聼竟奏免肜奏果寑不下【○宋祁曰寑疑作寝】凤重以是怨商【师古曰重音直用反】隂求其短使人上书言商闺门内事天子以为暗昧之过不足以伤大臣凤固争下其事司先是皇太后尝诏问商女欲以备后宫时女病商意亦难之以病对不入及商以闺门事见考自知为凤所中【师古曰中伤也音竹仲反】惶怖更欲内女为援廼因新幸李媫好家白见其女防日有蚀之大中大夫蜀郡张匡其人佞巧上书愿对近臣陈日蚀咎下朝者【文颖曰令下朝者平之也孟康曰中朝臣也师古曰文说是也下音胡稼反】左将军丹等问匡【师古曰史丹也】对曰【○刘攽曰下朝者左将军丹等都是一句上以匡章下丹等令问匡也王嘉傅亦有一下朝者刘奉世曰孟说是也时左将军等俱谓之中朝当属下句云下朝者左将军丹等问而后云匡对曰】窃见丞相商作威作福从外制中取必于上【师古曰意欲所行必果之】性残贼不仁【○宋祁曰性字上疑有禀字】遣票轻吏微求人罪【师古曰票疾也微谓私求之也票音频妙反又音匹妙反】欲以立威天下患苦之前频阳耿定上书言商与父傅通及女弟滛乱【师古曰傅谓傅婢也】奴杀其私夫疑商教使【师古曰私夫女弟之私与奸通者】章下有司商私怨怼【师古曰怼音直类反○宋祁曰怼该音治遂反】商子俊欲上书告商俊妻左将军丹女持其书以示丹丹恶其父子乖迕【师古曰迕逆也】为女求去商不尽忠纳善以辅至徳知圣主崇孝逺别不亲【师古曰逺离女色而分别之故云不亲也】后庭之事【○刘敞曰当断不亲后庭之事为句乃不烦注释矣刘攽说同】皆受命皇太后太后前闻商有女欲以备后宫商言有固疾后有耿定事更诡道因李贵人家内女【师古曰诡违也】执左道以乱政【师古曰左道僻左之道谓不正】诬罔誖大臣节【师古曰誖乖也音布内反】故应是而日蚀周书曰以左道事君者诛【师古曰逸书也】易曰日中见昧则折其右肱【苏林曰日者人君之象中者明之盛盛而昧折去右肱之臣用无咎也师古曰此丰卦九三爻辞○宋祁曰易作见沬王弼云沬微昧之明也王观国云昧与沬义同】徃者丞相周勃再建大功及孝文时纤介怨恨而日为之蚀于是退勃使就国卒无怵悐忧【师古曰卒终也悐古惕字○宋祁曰勃传及天文志五行志皆无是事疑匡妄为此言以害商尔悐与惕同二字文虽异其音训则一】今商无尺寸之功而有三世之宠【师古曰自宣帝至成帝凡三主】身位三公宗族为列侯吏二千石侍中诸曹给事禁门内连昏诸侯王权宠至盛审有内乱杀人怨怼之端宜穷竟考问臣闻秦丞相吕不韦见王无子意欲有秦国即求好女以为妻隂知其有身而献之王产始皇帝及楚相春申君亦见王无子心利楚国即献有身妻而产懐王【○刘攽曰春申君献妾所生子乃幽王非懐王也疑匡自误非传者之失】自汉兴几遭吕霍之患【师古曰几音钜依反】今商有不仁之性廼因怨以内女其奸谋未可测度前孝景世七国反将军周亚夫以为即得雒阳剧孟关东非汉之有今商宗族权埶合赀钜万计私奴以千数非特剧孟匹夫之徒也且失道之至亲戚畔之闺门内乱父子相讦【师古曰讦告斥其罪也音居谒反○宋祁曰讦萧该音九列反引字林靣相斥罪也浙本音居又反】而欲使之宣明圣化调和海内岂不缪哉商视事五年官职陵夷而大恶着于百姓甚亏损盛徳有鼎折足之凶【师古曰易鼎卦九四爻辞曰鼎折足覆公餗其形渥凶餗鼎实也谓所亨之物也渥厚也言鼎折其足则覆丧其实喻大臣非其任则亏败国典故宜加以厚刑】臣愚以为圣主富于春秋即位以来未有惩奸之威加以继嗣未立大异并见尤宜诛讨不忠以遏未然【师古曰遏止也未然谓未有其事恐将然也】行之一人则海内震动百奸之路塞矣于是左将军丹等奏商位三公爵列侯亲受诏策为天下师不遵法度以翼国家【师古曰翼助也】而回辟下媚以进其私【师古曰回邪也辟读曰僻】执左道以乱政为臣不忠罔上不道甫刑之辟皆为上戮罪名明白臣请诏谒者召商诣若卢诏狱【孟康曰若卢狱名属少府黄门北寺是也】上素重商知匡言多险制曰勿治凤固争之于是制诏御史盖丞相以徳辅翼国家典领百寮协和万国为职任莫重焉今乐昌侯商为丞相出入五年未闻忠言嘉谋而有不忠【○宋祁曰而字下疑有廼字】执左道之辜陷于大辟前商女弟内行不脩奴贼杀人疑商教使为商重臣故抑而不穷今或言商不以自悔而反怨怼朕甚伤之惟商与先帝有外亲未忍致于理其赦商罪使者收丞相印绶商免相三日发病欧血薨諡曰戾侯而商子弟亲属为驸马都尉侍中中常侍诸曹大夫郎吏者皆出补吏莫得留给事宿衞者有司奏商罪过未决请除国邑有诏长子安嗣爵为乐昌侯至长乐衞尉光禄勲商死后连年日蚀地震直臣京兆尹王章上封事召见讼商忠直无罪言凤颛权蔽主凤竟以法诛章语在元后传至元始中王莽为安汉公诛不附己者乐昌侯安见被以罪自杀国除【师古曰被加也音皮义反】
　　史丹字君仲鲁国人也徙杜陵祖父恭有女弟武帝时为衞太子良娣产悼皇考皇考者孝宣帝父也宣帝微时依倚史氏【师古曰倚于绮反○宋祁曰注文倚字下当有音字】语在史良娣传及宣帝即位【○宋祁曰监本作即尊位】恭已死三子高曽元曽元皆以外属旧恩封曽为将陵侯元为平台侯高侍中贵幸以发举反者大司马霍禹功封乐陵侯宣帝疾病拜高为大司马车骑将军领尚书事帝崩太子袭尊号是为孝元帝高辅政五年乞骸骨赐安车驷马黄金罢就第薨諡曰安侯自元帝为太子时丹以父高任为中庻子侍从十余年元帝即位为驸马都尉侍中出常骖乘甚有宠上以丹旧臣皇考外属亲信之诏丹防太子家是时傅昭仪子定陶共王有材蓺子母俱爱幸而太子颇有酒色之失母王皇后无宠建昭之间【○宋祁曰间考作后越本作后】元帝被疾不亲政事留好音乐【孟康曰留意于音乐】或置鼙鼓殿下【师古曰鼙本骑上之鼔音歩迷反】天子自临轩槛上隤铜丸以擿鼓【师古曰槛阑版也隤下也擿投也隤音頽擿音持益反一曰擿磓也音丁歴反磓音丁回反韦昭曰擿持歴反如淳音嫡】声中严鼓之节【李竒曰庄严之鼓节也晋灼曰疾击之鼓也师古曰李说是也】后宫及左右习知音者莫能为而定陶王亦能之上数称其材丹进曰凡所谓材者敏而好学温故知新【师古曰敏速疾也温厚也温故厚蓄故事也】皇太子是也若廼器人于丝竹鼓鼙之间则是陈恵李微高于匡衡可相国也【如淳曰器人取人器能也陈恵李微是时好音者也服防曰二人皆黄门鼓吹也】于是上嘿然而咲【师古曰咲古笑字】其后中山哀王薨太子前吊哀王者帝之少弟与太子游学相长大【师古曰同处长养以至于壮大】上望见太子感念哀王悲不能自止太子既至前不哀上大恨曰安有人不慈仁而可奉宗庙为民父母者乎上以责谓丹【师古曰谓者告语也】丹免冠谢上曰臣诚见陛下哀痛中山王至以感损向者太子当进见臣窃戒属毋涕泣感伤陛下【师古曰属音之欲反】罪廼在臣当死上以为然意廼解丹之辅相皆此类也竟宁元年上寑疾傅昭仪及定陶王常在左右而皇太子希得进见上疾稍侵意忽忽不平【师古曰稍侵言渐笃也平和也】数问尚书以景帝时立胶东王故事是时太子长舅阳平侯王凤为衞尉侍中与皇太子皆忧不知所出【师古曰不知计所出】丹以亲密臣得侍视疾候上间独寑时丹直入卧内顿首伏青蒲上【服虔曰青縁蒲席也应劭曰以青规地曰青蒲自非皇后不得至此孟康曰以蒲青为席用蔽地也师古曰应説是也】涕泣言曰皇太子以适长立积十余年【师古曰适读曰嫡】名号系于百姓天下莫不归心臣子【师古曰自托为臣子○刘奉世曰臣子宜属下句不当断之阳夏公谓如顔读亦雅】见定陶王雅素爱幸今者道路流言为国生意以为太子有动揺之议审若此公卿以下必以死争不奉诏臣愿先赐死以示羣臣天子素仁不忍见丹涕泣言又切至上意大感喟然太息曰吾日困劣而太子两王幼少意中恋恋亦何不念乎然无有此议且皇后谨慎先帝又爱太子吾岂可违指驸马都尉安所受此语【师古曰安焉也】丹即却顿首曰愚臣妄闻罪当死【师古曰却退也离青蒲上】上因纳谓丹曰吾病寖加恐不能自还【师古曰寖渐也不自还者言当遂至崩亡也还读曰旋】善辅道太子毋违我意【师古曰道读曰导】丹嘘唏而起【师古曰嘘音虚唏音许既反】太子由是遂为嗣矣元帝竟崩成帝初即位擢丹为长乐衞尉迁右将军赐爵闗内侯食邑三百户给事中后徙左将军【○宋祁曰徙字下当有丹字】光禄大夫鸿嘉元年上遂下诏曰夫襃有徳赏元功古今通义也左将军丹徃时导朕以中正秉义醇壹旧徳茂焉其封丹为武阳侯国东海郯之武彊聚戸千一百【如淳曰聚字喻反聚邑居也】丹为人足知恺弟爱人【师古曰恺乐也弟易也言有和乐简易之徳】貌若傥荡不备【师古曰傥荡疎诞无检也】然心甚谨密故尤得信于上丹兄嗣父爵为侯让不受分丹尽得父财身又食大国邑重以旧恩数见襃赏【师古曰重音直用反】赏赐累千金僮奴以百数后房妻妾数十人内奢滛好饮酒极滋味声色之乐为将军前后十六年永始中病乞骸骨上赐策曰左将军寑病不衰【师古曰言病不损也】愿归治疾朕愍以官职之事久留将军使躬不瘳使光禄勲赐将军黄金五十斤安车驷马其上将军印绶宜専精神务近医药以辅不衰丹归第数月薨諡曰顷侯有子男女二十人九男皆以丹任并为侍中诸曹亲近在左右史氏凡四人侯至卿大夫二千石者十余人皆讫王莽廼絶唯将陵侯曽无子絶于身云
　　傅喜字稚游河内温人也哀帝祖母定陶傅太后从父弟少好学问有志行哀帝立为太子成帝选喜为太子庻子哀帝初即位以喜为衞尉迁右将军是时王莽为大司马乞骸骨避帝外家上既聼莽退众庻归望于喜喜从弟孔乡侯晏亲与喜等【如淳曰俱傅太后从父弟也】而女为皇后又帝舅阳安侯丁明皆亲以外属封【○刘攽曰亲当作新】喜执谦称疾傅太后始与政事喜数谏之【师古曰与读曰豫】由是傅太后不欲令喜辅政上于是用左将军师丹代王莽为大司马赐喜黄金百斤上将军印绶以光禄大夫养病大司空何武尚书令唐林皆上书言喜行义修絜忠诚忧国内辅之臣也今以寑病一旦遣归众庻失望皆曰傅氏贤子以论议不合于定陶太后故退百寮莫不为国恨之忠臣社稷之衞鲁以季友治乱【师古曰谓季氏亡则鲁不昌】楚以子玉轻重【师古曰谓楚杀子玉而晋侯喜可知】魏以无忌折冲【师古曰信陵君】项以范増存亡故楚跨有南土带甲百万邻国不以为难子玉为将则文公侧席而坐及其死也君臣相庆【师古曰已解在上】百万之众不如一贤故秦行千金以间防颇【师古曰赵孝成王七年秦与赵兵相距长平赵将廉颇固壁不战秦廼使人反间于赵曰秦之所恶独畏赵奢之子赵括为将耳赵王信之因以括为将代廉颇而括军遂败数十万之众降秦秦皆阬之○宋祁曰注末当有于长平三字】汉散万金以疏亚父【师古曰事在陈平传】喜立于朝陛下之光煇傅氏之废兴也【如淳曰傅喜显则傅氏兴其废亦如之晋灼曰用喜于陛下有光明而傅氏之废复得兴也师古曰如说是也】上亦自重之明年正月廼徙师丹为大司空而拜喜为大司马封高武侯丁傅骄奢皆嫉喜之恭俭又傅太后欲求称尊号与成帝母齐尊喜与丞相孔光大司空师丹共执正议傅太后大怒上不得已先免师丹以感动喜喜终不顺后数月遂策免喜曰君辅政出入三年未有昭然匡朕不逮而本朝大臣遂其奸心【师古曰遂成也申也】咎由君焉其上大司马印绶就第傅太后又自诏丞相御史曰高武侯喜无功而封内懐不忠附下罔上与故大司空丹同心背畔放命圮族【应劭曰放弃教令毁其族类】亏损徳化罪恶虽在赦前不宜奉朝请其遣就国后又欲夺喜侯上亦不聼喜在国三嵗余哀帝崩平帝即位王莽用事免傅氏官爵归故郡晏将妻子徙合浦莽白太后下诏曰高武侯喜姿性端慤论议忠直【师古曰慤谨也音乞角反】虽与故定陶太后有属终不顺指从邪介然守节以故斥逐就国传不云乎嵗寒然后知松栢之后凋也【师古曰论语载孔子之言以喻有节操之人也】其还喜长安以故高安侯莫府赐喜位特进奉朝请喜虽外见襃赏孤立忧惧后复遣就国以夀终莽赐諡曰贞侯子嗣莽败乃絶【师古曰史不得其子名也】
　　赞曰自宣元成哀外戚兴者许史三王丁傅之家【师古曰三王谓卬成侯及商凤三家也】皆重侯累将穷贵极富见其位矣未见其人也【师古曰言无善人也】阳平之王多有材能好事慕名【○宋祁曰事当作士】其埶尤盛旷贵最久【师古曰阳平谓王凤之家也言居非其位是为旷官故云旷贵】然至于莽亦以覆国王商有刚毅节废黜以忧死非其罪也史丹父子相继高以重厚位至三公丹之辅道副主掩恶扬美傅会善意【师古曰道读曰导傅读曰附】虽宿儒逹士无以加焉及其歴房闼入卧内推至诚犯颜色动寤万乘转移大谋卒成太子安母后之位无言不雠终获忠贞之报【师古曰大雅抑之诗无言不雠无徳不报故赞引之以喻丹】傅喜守节不倾亦防后凋之赏哀平际防祸福速哉





　　前汉书卷八十二
　　前汉书卷八十二考证
　　王商传下朝者左将军丹等问匡○刘攽云云○【臣召南】按攽及奉世说是师古误断下朝者为句上文张匡愿对近臣陈日蚀咎所谓近臣即指中朝将军侍中等官也又下文知圣主崇孝逺别【句】不亲后庭之事【句】师古亦误以逺别不亲断句刘敞紏之是也
　　史丹传其后中山哀王薨○按建昭四年事也
　　天下莫不归心臣子注师古曰自托为臣子○刘奉世曰臣子当属下句不当断之○胡三省曰以下文大意观之颜注是也【臣召南】按臣子二字连上连下读并通
　　丹兄嗣父爵为侯让不受分○【臣召南】按表丹兄名术即乐陵严侯也
　　傅喜传諡曰贞侯子嗣师古曰史不得其子名○【臣召南】按表高武侯傅喜封十五年薨建国二年侯劲嗣然则喜子名劲史特以无闗要故畧之非不得其子名也














　　前汉书卷八十二考证
&lt;史部,正史类,前汉书&gt;
　　钦定四库全书
　　前汉书卷八十三
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　薛宣朱博第五十三
　　薛宣字赣君东海郯人也【师古曰赣音贡郯音谈○宋祁曰赣如淳音钳】少为廷尉书佐都船狱吏【○宋祁曰吏疑是史】后以大司农斗食属察廉补不其丞【师古曰斗食者禄少一嵗不满百石计日以斗为数也不其县名也其音基○宋祁曰注文也字当删】琅邪太守赵贡行县【师古曰行下更反其下亦同○宋祁曰注文行字下当有音字】见宣甚说其能【师古曰说读曰悦】从宣歴行属县【师古曰以宣自从也】还至府令妻子与相见戒曰赣君至丞相我两子亦中丞相史察宣防迁乐浪都尉丞【师古曰赵贡察举宣故得迁也乐音洛浪音郎】幽州刺史举茂材为宛句令【师古曰乐浪属幽州故为刺史所举也宛于元反句音劬○宋祁曰注文宛字下当有音字】大将军王凤闻其能荐宣为长安令治果有名以明习文法诏补御史中丞是时成帝初即位宣为中丞执法殿中外总部刺史上疏曰陛下至徳仁厚哀闵元元躬有日仄之劳而亡佚豫之乐【师古曰周书亡逸之篇称文王之徳曰至于日中仄弗皇暇食宣引此言也仄古侧字也佚与逸同】允执圣道刑罚惟中【师古曰允信也中竹仲反○宋祁曰注文竹字上当有音字】然而嘉气尚凝隂阳不和【师古曰凝谓不通也】是臣下未称而圣化独有不洽者也臣窃伏思其一端殆吏多苛政政教烦碎大率咎在部刺史或不循守条职【师古曰刺史所察本有六条今则逾越故事信意举劾妄为苛刻也六条解在百官公卿表】举错各以其意多与郡县事【师古曰错置也音千故反与读曰豫豫干也】至开私门聼谗佞以求吏民过失谴呵及细微责义不量力【师古曰言求备于人】郡县相廹促亦内相刻流至众庻是故乡党阙于嘉賔之懽九族忘其亲亲之恩饮食周急之厚弥衰送往劳来之礼不行【师古曰劳郎到反来郎代反○宋祁曰注文劳字下来字下并当有音字】夫人道不通则隂阳否鬲【师古曰否闭也音皮鄙反鬲与隔同】和气不兴未必不由此也诗云民之失徳干糇以愆【师古曰小雅伐木之诗也糇食也解在元纪糇音侯】鄙语曰苛政不亲烦苦伤恩方刺史奏事时宜明申敇【师古曰申束也谓约束也】使昭然知本朝之要务臣愚不知治道唯明主察焉上嘉纳之宣数言政事便宜举奏部刺史郡国二千石所贬退称进白黑分明【师古曰称举也白黑犹言清浊也】繇是知名【师古曰繇读与由同】出为临淮太守政教大行防陈留郡有大贼废乱【师古曰废乱者政教不行也】上徙宣为陈留太守盗贼禁止吏民敬其威信入守左冯翊满嵗称职为真始高陵令杨湛栎阳令谢游皆贪猾不逊持郡短长前二千石数案不能竟【师古曰虽毎案验之不能穷竟其事○宋祁曰谢疑作尉字】及宣视事诣府谒宣设酒饭与相对接待甚备已而隂求其罪臧具得所受取宣察湛有改节敬宣之效廼手自牒书条其奸臧【师古曰牒书谓书于简牒也】封与湛曰吏民条言君如牒或议以为疑于主守盗【孟康曰法有主守盗断官钱自入已也○宋祁曰注文也字当删】冯翊敬重令又念十金法重不忍相暴章【师古曰依当时律条臧直十金则至重罪】故密以手书相晓欲君自图进退可复伸眉于后【师古曰伸眉言无忧也且令自去职不废其后更为官】即无其事复封还记得为君分明之【师古曰记谓所与湛书也分明谓考问使知清白也宣恐其距讳即欲验治之】湛自知罪臧皆应记【师古曰与宣书记相当】而宣辞语温润无伤害意湛即时解印绶付吏为记谢宣终无怨言而栎阳令游自以大儒有名轻宣宣独移书显责之曰告栎阳令吏民言令治行烦苛适罚作使千人以上【师古曰适读曰讁】贼取钱财数十万给为非法【师古曰言敛取钱财以供给兴造非法之用○宋祁曰贼字浙本作赋字】卖买聼任富吏贾数不可知【师古曰贾读曰价】证验以明白欲遣吏考案恐负举者耻辱儒士【师古曰游本因荐举得官而身又是儒者故云然○宋祁曰以明疑作已】故使掾平镌令【如淳曰平镌激切使之自知过也灼曰王常为光武镌说其将帅此谓徐以微言镌凿遣之也师古曰平掾之名镌谓琢凿也镌音子全反○萧该音义曰按灼之意引镌与之言能无说乎出论语巽与之言盖依邓展镌音子缘反与此引灼不同】孔子曰陈力就列不能者止【师古曰论语载孔子之答冉有季路之言也列次也言自审已之力用而就官次不能则退】令详思之方调守【师古曰言欲选人且代游守令职】游得檄亦解印绶去又频阳县北当上郡西河为数郡凑多盗贼其令平陵薛恭本县孝者功次稍迁未尝治民职不办而粟邑县小辟在山中【师古曰辟读曰僻】民谨朴易治令钜鹿尹赏久郡用事吏为楼烦长举茂材迁在粟宣即以令奏赏与恭换县【师古曰时令条有材不称职得改之】二人视事数月而两县皆治宣因移书劳勉之曰昔孟公绰优于赵魏而不宜滕薛【师古曰孟公绰鲁大夫也论语云孔子曰孟公绰为赵魏老则优不可以为滕薛大夫言器能各有所施也赵魏晋之卿族老谓家之长相也滕薛小国诸侯也】故或以徳显或以功举君子之道焉可怃也【苏林曰怃同也兼也灼曰怃音诬师古曰论语载子夏之言谓行业不同所守各异唯圣人为能体备之○萧该曰学林云此传直用怃字以当诬字耳怃有空之义可借与诬字通用】属县各有贤君冯翊垂拱成【师古曰自言端拱无为而受县之成功】愿勉所职卒功业【师古曰卒终也】宣得郡中吏民罪名輙召告其县长吏使自行罚晓曰府所以不自举者不欲代县治夺贤令长名也长吏莫不喜惧免冠谢宣归恩受戒者宣为吏赏罚明用法平而必行所居皆有条教可纪多仁恕爱利【师古曰爱人而安利也】池阳令举防吏狱掾王立府未及召闻立受囚家钱宣责让县县案验狱掾廼其妻独受系者钱万六千受之再宿狱掾实不知掾慙恐自杀宣闻之移书池阳曰县所举防吏狱掾王立家私受赇而立不知杀身以自明立诚防士甚可闵惜其以府决曹掾书立之柩以显其魂【师古曰以此职追赠】府掾史素与立相知者皆予送及日至休吏【师古曰冬夏至之日不省官事故休吏】贼曹掾张扶独不肯休坐曹治事宣出教曰盖礼贵和人道尚通日至吏以令休所繇来久【师古曰繇读与由同由从也】曹虽有公职事家亦望私恩意掾宜从众归对妻子设酒肴请邻里壹关相乐【应劭曰以壶矢相乐也灼曰书篆形壹关字象壶矢因曰壶矢此说非也师古曰晋说是也壹关谓一为欢关耳关古笑字也】斯亦可矣扶慙愧官属善之宣为人好威仪进止雍容甚可观也性密静有思【师古曰有智思也音先寺反】思省吏职求其便安【师古曰省视也】下至财用笔研皆为设方略利用而省费【师古曰利便也省减也便于用而减于费也省所领反】吏民称之郡中清静迁为少府共张职办【师古曰共读曰供音居用反张音竹亮反】月余御史大夫于永卒谷永上疏曰帝王之徳莫大于知人知人则百僚任职天工不旷【师古曰工官也旷空也】故臯陶曰知人则哲能官人【师古曰虞书臯陶谟之辞也哲智也无所不知故能官人也】御史大夫内承本朝之风化外佐丞相统理天下任重职大非庸材所能堪今当选于羣卿以充其缺得其人则万姓欣喜百僚说服【师古曰说读曰悦】不得其人则大职堕斁王功不兴【师古曰堕毁也斁壊也堕音火规反斁音丁固反】虞帝之明在兹壹举可不致详窃见少府宣材茂行絜达于从政前为御史中丞执宪毂下【师古曰言在天子辇毂之下】不吐刚茹柔【师古曰大雅烝民之诗云惟仲山甫刚亦不吐柔亦不茹言其平正也茹食也音人庻反】举错时当【师古曰言其合时而当理也当音丁浪反】出守临淮陈留二郡称治为左冯翊崇教飬善威徳并行众职脩理奸轨絶息辞讼者歴年不至丞相府赦后余盗贼什分三辅之一【丈颖曰减三辅之贼什九也】功效卓尔自左内史初置以来未尝有也【师古曰冯翊本左内史之地故云然】孔子曰如有所誉其有所试【师古曰论语载孔子之言也所以言誉人者必当试之以事】宣考绩功课简在两府【师古曰简大也亦曰明也两府丞相御史府也】不敢过称以奸欺诬之辠【师古曰过称谓逾其实而妄称誉之也奸犯也音干】臣闻贤材莫大于治人宣已有效其法律任廷尉有余经术文雅足以谋王体断国论身兼器有退食自公之节【师古曰自从也召南羔羊之诗美在位皆节俭正直其诗曰退食自公委蛇委蛇言卿大夫履行清絜减退膳食率从公道也】宣无私党游说之助臣恐陛下忽于羔羊之诗舍公实之臣任华虚之誉是用越职陈宣行能唯陛下留神考察上然之遂以宣为御史大夫数月代张禹为丞相封高阳侯食邑千户宣除赵贡两子为史贡者赵广汉之兄子也为吏亦有能名宣为相府辞讼例不满万钱不为移书后皆遵用薛侯故事然官属讥其烦碎无大体不称贤也时天子好儒雅宣经术又浅上亦轻焉久之广汉郡盗贼羣起丞相御史遣掾史逐捕不能克上廼拜河东都尉赵防为广汉太守以军法从事数月斩其渠帅郑躬【师古曰渠大也】降者数千人廼平防卭成太后崩丧事仓卒吏赋敛以趋办【师古曰卭成太后宣帝王皇后也趋读曰趣言苟取办】其后上闻之以过丞相御史遂册免宣曰君为丞相出入六年忠孝之行率先百僚朕无闻焉【师古曰不闻其有此行也】朕既不明变异数见嵗比不登仓廪空虚【师古曰比频也登成也年谷不成○宋祁曰多朕既不明止空虚十六字】百姓饥馑流离道路疾疫死者以万数人至相食盗贼并兴羣职旷废是朕之不徳而股肱不良也廼者广汉羣盗横恣残贼吏民朕恻然伤之数以问君君对輙不如其实西州鬲絶几不为郡【师古曰鬲与隔同几音钜依反】三辅赋敛无度酷吏并縁为奸【师古曰并音歩浪反】侵扰百姓诏君案验复无欲得事实之意九卿以下咸承风指同时陷于谩欺之辜咎繇君焉【师古曰谩诳也音慢又音莫干反繇读与由同】有司法君领职解嫚【师古曰法谓据法以劾也解读曰懈嫚与慢同】开谩欺之路伤薄风化无以帅示四方不忍致君于理其上丞相高阳侯印绶罢归初宣为丞相而翟方进为司直宣知方进名儒有宰相器深结厚焉后方进竟代为丞相思宣旧恩宣免后二嵗荐宣明习文法练国制度【师古曰练犹熟也言其详熟】前所坐过薄可复进用上徴宣复爵高阳侯加宠特进位次师安昌侯给事中视尚书事宣复尊重任政数年后坐善定陵侯淳于长罢就第初宣有两弟明脩明至南阳太守脩歴郡守京兆尹少府善交接得州里之称后母常从脩居官宣为丞相时脩为临菑令宣迎后母脩不遣后母病死脩去官持服宣谓脩三年服少能行之者兄弟相駮不可【师古曰駮者执意不同犹如色之间杂】脩遂竟服繇是兄弟不和【师古曰繇读曰由】久之哀帝初即位博士申咸给事中亦东海人也毁宣不供飬行丧服薄于骨肉前以不忠孝免不宜复列封侯在朝省宣子况为右曹侍郎数闻其语赇客杨明欲令创咸靣目使不居位【师古曰创谓伤之也音初良反其下并同○萧该音义曰赇韦昭曰行货财以有求于人曰赇字林以财枉法相谢曰赇音巨又反该案今人亦为求音】防司缺况恐咸为之遂令明遮斫咸宫门外断鼻唇身八创事下有司御史中丞众等奏况朝臣父故宰相再封列侯不相敕丞化【○宋祁曰丞当作承】而骨肉相疑疑咸受脩言以谤毁宣咸所言皆宣行迹众人所共见公家所宜闻况知咸给事中恐为司举奏宣而公令明等廹切宫阙要创戮近臣于大道人众中欲以鬲塞聪明杜絶论议之端【师古曰鬲与隔同杜塞也】桀黠无所畏忌万众讙哗流闻四方不与凡民忿怒争鬭者同臣闻敬近臣为近主也礼下公门式路马【师古曰过公门则下车见路马则抚式盖崇敬也式车前横木】君畜产且犹敬之春秋之义意恶功遂不免于诛【师古曰遂成也言举意不善虽有成功犹加诛】上浸之源不可长也【师古曰浸近也言伤戮大臣有所逼近也浸字或作侵侵犯也其意两通长音竹两反】况首为恶明手伤功意俱恶【孟康曰手伤人为功使人行伤人者为意】皆大不敬明当以重论及况皆弃市廷尉直以为律曰鬭以刃伤人完为城旦其贼加罪一等与谋者同罪诏书无以诋欺成罪【师古曰诋毁也音丁礼反】曰遇人不以义而见疻者与痏人之罪钧恶不直也【应劭曰以杖手殴击人剥其皮肤肿起青黒而无创瘢者律谓疻痏遇人不以义为不直虽见殴与殴人罪同也师古曰疻音侈痏音鲔○萧该音义曰案晋灼曰疻音侈侈裂也韦昭曰疻谓毁伤也疻音胥地反说文曰疻殴伤也手支反又思诣反痏说文曰痏病也该案三仓云痏疮也音如鲔鱼之鲔】咸厚善脩而数称宣恶流闻不谊不可谓直【师古曰言咸为脩而毁宣是不谊而不直】况以故伤咸计谋已定后闻置司因前谋而趣明【师古曰趣读曰促】非以恐咸为司故造谋也本争私变虽于掖门外伤咸道中与凡民争鬭无异杀人者死伤人者刑古今之通道三代所不易也孔子曰必也正名名不正则至于刑罚不中刑罚不中而民无所错手足【师古曰论语载孔子之言也错置也音千故反】今以况为首恶明手伤为大不敬公私无差春秋之义原心定罪【师古曰原谓寻其本也】原况以父见谤忿怒无它大恶加诋欺辑小过成大辟【师古曰辑与集同集合也】陷死刑违明诏恐非法意不可施行圣王不以怒増刑明当以贼伤人不直【师古曰以其受赇也】况与谋者皆爵减完为城旦【师古曰以其身有爵级故得减罪而为完也况身及同谋之人皆从此科】上以问公卿议臣丞相孔光大司空师丹以中丞议是自将军以下至博士议郎皆是廷尉况竟减罪一等【○宋祁曰罪字上当有死字】徙敦煌宣坐免为庻人归故郡卒于家宣子恵亦至二千石始恵为彭城令宣从临淮迁至陈留过其县桥梁邮亭不脩【师古曰邮行书之舍亦如今之驿及行道舘舍也音尤】宣心知恵不能留彭城数日案行舍中处置什器【师古曰处安也什器为生之具也解在平纪】观视园菜终不问恵以吏事恵自知治县不称宣意遣门下掾送宣至陈留令掾进见自从其所问宣不教戒恵吏职之意【师古曰若自出其意不云恵使之言】宣笑曰吏道以法令为师可问而知及能与不能自有资材何可学也众人称以宣言为然初宣后封为侯时妻死而敬武长公主寡居上令宣尚焉及宣免归故郡公主留京师后宣卒主上书愿还宣延陵奏可况私从敦煌归长安防赦因留与主私乱哀帝外家丁傅贵主附事之而疏王氏元始中莽自尊为安汉公主又出言非莽而况与吕寛相善及寛事觉时莽并治况发扬其罪使使者以太皇太后诏赐主药主怒曰刘氏孤弱王氏擅朝排挤宗室【师古曰挤坠也音子诣反○宋祁曰挤玉篇云子诣子稽二切】且嫂何与取妹披抉其闺门而杀之【师古曰敬武公主宣帝女也故谓元后为嫂披也抉挑也与读曰豫豫干也言此事不千于嫂也抉音古穴反挑音它凋反○宋祁曰抉字林曰抉挑也音一穴反萧该案左传云邹人纥抉之以出门者又曰以杙抉其伤】使者迫守主【师古曰守而逼之】遂饮药死况枭首于市白太后云主暴病薨太后欲临其丧莽固争乃止
　　朱博字子元杜陵人也家贫少时给事县为亭长好客少年捕搏敢行【师古曰好賔客及少年而追捕击搏无所避也】稍迁为功曹伉侠好交【师古曰伉健也音口浪反】随从士大夫不避风雨是时前将军望之子萧育御史大夫万年子陈咸以公卿子着材知名博皆友之矣时诸陵县属太常博以太常掾察廉补安陵丞后去官入京兆歴曹史列掾出为督邮书掾所部职办郡中称之而陈咸为御史中丞坐漏泄省中语下狱博去吏间歩至廷尉中【师古曰去吏自解职也间歩谓歩行而伺间隙以去】候伺咸事咸掠治困笃博诈得为医入狱得见咸具知其所坐罪博出狱又变姓名为咸验治数百【师古曰谓被掠笞也】卒免咸死罪咸得论出而博以此显名为郡功曹久之成帝即位大将军王凤秉政奏请陈咸为长史咸荐萧育朱博除莫府属鳯甚竒之举博栎阳令徙云阳平陵三县以高第入为长安令京师治理迁冀州刺史博本武吏不更文法【师古曰更歴也音工衡反】及为刺史行部【师古曰行音下更反】吏民数百人道自言官寺尽满从事白请且留此县録见诸自言者事毕廼发欲以观试博博心知之告外趣驾【师古曰趣读曰促】既白驾办博出就车见自言者使从事明敕告吏民欲言县丞尉者刺史不察黄绶各自诣郡【师古曰丞尉职卑皆黄绶】欲言二千石墨绶长吏者使者行部还诣治所【师古曰治所刺史所止理事处○宋祁曰杨本并别本云使者还部越本无使者二字】其民为吏所及言盗贼辞讼事各使属其部从事【师古曰属委也音之欲反】博驻车决遣四五百人皆罢去如神吏民大惊不意博应事变廼至于此后博徐问果老从事教民聚防博杀此吏州郡畏博威严徙为并州刺史防漕都尉迁琅邪太守齐部舒缓飬名【师古曰言齐人之俗其性迟缓多自高大以飬名声】博新视事右曹掾史皆移病卧【师古曰右曹上曹也移病谓移书言病也一曰以病而移居也】博问其故对言惶恐【师古曰言惧新太守之威】故事二千石新到輙遣吏存问致意廼敢起就职博奋髯抵几曰【师古曰髯颊毛也抵击也音纸】观齐儿欲以此为俗邪廼召见诸曹史书佐及县大吏选视其可用者出教置之【师古曰皆新补置以代移病者】皆斥罢诸病吏白巾走出府门郡中大惊顷之门下掾赣遂耆老大儒教授数百人拜起舒迟博出教主簿【师古曰以此教告主簿】赣老生不习吏礼主簿且教拜起闲习廼止又敇功曹官属多襃衣大袑【师古曰袑音绍谓大袴也○萧该音义曰按韦昭曰袴上曰袑音矫反邓展音绍】不中节度自今掾史衣皆令去地三寸博尤不爱诸生所至郡輙罢去议曹曰岂可复置谋曹邪文学儒吏时有奏记称说云云博见谓曰如太守汉吏奉三尺律令以从事耳亡奈生所言圣人道何也【师古曰言不能用】且持此道归尧舜君出为陈説之其折逆人如此视事数年大改其俗掾史礼节如楚赵吏博治郡常令属县各用其豪桀以为大吏文武从宜【师古曰各因其材而任之】县有剧贼及它非常博輙移书以诡责之其尽力有效必加厚赏懐诈不称诛罚輙行【师古曰称副也】以是豪强慹服【师古曰慹音之渉反】姑幕县有羣軰八人报仇廷中皆不得【师古曰于县廷之中报仇杀人而其贼皆亡捕之不得也】长吏自系书言府贼曹掾史自白请至姑幕事留不出功曹诸掾即皆自白复不出于是府丞诣閤博廼见丞掾曰以为县自有长吏府未尝与也丞掾谓府当与之邪【师古曰与读皆曰豫】閤下书佐入博口占檄文曰【师古曰隐度其言口授之占音之赡反】府告姑幕令丞言贼发不得有书【师古曰言已得县之文书如此】檄到令丞就职游徼王卿力有余如律令【师古曰游徼职主捕盗贼故云如律令】王卿得敇惶怖亲属失色昼夜驰骛【○萧该音义曰字书曰骛乱驰也】十余日间捕得五人博复移书曰王卿忧公甚效檄到赍伐阅诣府【师古曰伐功劳也阅所经歴也○萧该音义曰字林曰阅其数也】部掾以下亦可用渐尽其余矣【师古曰部掾所部之掾也】其操持下皆此类也以高第入守左冯翊满嵗为真其治左冯翊文理聪明殊不及薛宣而多武谲网络张设少爱利敢诛杀【师古曰言少仁爱而不能便利于人】然亦纵舍时有大贷【师古曰纵放也舍置也贷谓寛假于下也音吐戴反】下吏以此为尽力长陵大姓尚方禁【师古曰姓尚方名禁】少时尝盗人妻见斫创着其颊府功曹受赂白除禁调守尉博闻知以它事召见视其面果有瘢【师古曰瘢创痕也音盘痕音胡恩反】博辟左右问禁【师古曰辟读曰辟】是何等创也禁自知情得【师古曰言其得被斫之情状】叩头服状博笑曰大丈夫固时有是【师古曰言情欲之事人所不免】冯翊欲洒卿耻抆拭用禁【师古曰抆拭摩也洒音先礼反抆音文粉反】能自效不禁且喜且惧对曰必死【师古曰言尽死力也】博因敇禁毋得泄语有便宜輙记言【师古曰不令泄扙拭之言而外有便宜之事为书记以言于博】因亲信之以为耳目禁晨夜发起部中盗贼及它伏奸有功效博擢禁连守县令久之召见功曹闭閤数责以禁等事与笔札使自记积受取一钱以上无得有所匿【师古曰积累前后受取之事】欺谩半言断头矣【师古曰谩诳也音慢又音莫连反】功曹惶怖具自疏奸臧大小不敢隠博知其对以实廼令就席受敇自改而已投刀使削所记遣出就职功曹后常战栗不敢蹉跌【师古曰蹉音干何反跌音徒结反】博遂成就之【师古曰言进逹也】迁为大司农嵗余坐小法左迁犍为太守先是南蛮若儿数为宼盗【师古曰若儿其豪长之名】博厚结其昆弟使为反间袭杀之【师古曰间音居苋反】郡中清徙为山阳太守病免官复徴为光禄大夫迁廷尉职典决疑当谳平天下狱博恐为官属所诬视事召见正监典法掾史谓曰廷尉本起于武吏不通法律幸有众贤亦何忧然廷尉治郡断狱以来且二十年亦独耳剽日久【师古曰剽劫也犹言行聼也剽音平妙反】三尺律令人事出其中【师古曰言可以人情知之】掾史试与正监共撰前世决事吏议难知者数十事持以问廷尉得为诸君覆意之【如淳曰但欲用意覆之不近法律事故也师古曰覆音方目反】正监以为博苟强意未必能然即共条白焉博皆召掾史并坐而问为平处其轻重十中八九【师古曰中音竹仲反】官属咸服博之疏略材过人也毎迁徙易官所到輙出竒谲如此以明示下为不可欺者久之迁后将军与红阳侯立相善立有罪就国有司奏立党友博坐免后嵗余哀帝即位以博名臣召见起家复为光禄大夫迁为京兆尹数月超为大司空初汉兴袭秦官置丞相御史大夫太尉至武帝罢太尉始置大司马以冠将军之号非有印绶官属也及成帝时何武为九卿建言古者民朴事约【师古曰立此议而奏之也约少也】国之辅佐必得贤圣然犹则天三光备三公官各有分职【师古曰则法也三光日月星也分音扶问反】今末俗之政事烦多【○宋祁曰之监本邵本作之校本作文】宰相之材不能及古而丞相独兼三公之事所以久废而不治也宜建三公官定卿大夫之任分职授政以考功效其后上以问师安昌侯张禹禹以为然时曲阳侯王根为大司马票骑将军而何武为御史大夫于是上赐曲阳侯根大司马印绶置官属罢票骑将军官以御史大夫何武为大司空封列侯皆増奉如丞相以备三公官焉【师古曰奉音扶用反】议者多以为古今异制汉自天子之号下至佐史皆不同于古而独改三公职事难分明无益于治乱是时御史府吏舍百余区井水皆竭又其府中列栢树常有野乌数千栖宿其上晨去暮来号曰朝夕乌乌去不来者数月长老异之【师古曰史言此者着御史大夫之职当休废也○宋祁曰颜之推云汉书御史府中列栢树常有野乌数千栖宿其上晨去暮来号朝夕乌而文士往往作乌鸢用之浙本亦作鸟子谓乌字当作鸟字】后二嵗余朱博为大司空奏言帝王之道不必相袭各繇时务【师古曰繇读与由同】高皇帝以圣徳受命建立鸿业置御史大夫位次丞相典正法度以职相参总领百官上下相监临歴载二百年天下安宁今更为大司空与丞相同位未获嘉祐故事选郡国守相高第为中二千石选中二千石为御史大夫任职者为丞相位次有序所以尊圣徳重国相也今中二千石未更御史大夫而为丞相【师古曰更经也音工衡反】权轻非所以重国政也臣愚以为大司空官可罢复置御史大夫遵奉旧制臣愿尽力以御史大夫为百僚率哀帝从之廼更拜博为御史大夫防大司马喜免【○宋祁曰喜字上当有傅字】以阳安侯丁明为大司马衞将军置官属大司马冠号如故事后四嵗哀帝遂改丞相为大司徒复置大司空大司马焉初何武为大司空又与丞相方进共奏言古选诸侯贤者以为州伯书曰咨十有二牧【师古曰虞书舜典之辞也○宋祁曰浙本云咨十有二牧配哉】所以广聪明烛幽隐也今部刺史居牧伯之位秉一州之统选第大吏所荐位高至九卿所恶立退任重职大春秋之义用贵治贱不以卑临尊刺史位下大夫而临二千石轻重不相准失位次之序臣请罢刺史更置州牧以应古制奏可及博奏复御史大夫官【○宋祁曰复字下当有置字】又奏言汉家至徳溥大宇内万里【师古曰溥与普同】立置郡县部刺史奉使典州督察郡国吏民安宁故事居部九嵗举为守相其有异材功效著者輙登擢秩卑而赏厚咸劝功乐进【师古曰劝功自劝勉而立功也】前丞相方进奏罢刺史更置州牧秩真二千石位次九卿九卿缺以高第补其中材则苟自守而已恐功效陵夷【师古曰陵夷渐废替】奸轨不禁臣请罢州牧置刺史如故奏可博为人防俭不好酒色游宴自微贱至富贵食不重味案上不过三桮夜寝早起妻希见其面有一女无男然好乐士大夫为郡守九卿賔客满门欲仕宦者荐举之欲报仇怨者解劔以带之其趋事待士如是博以此自立然终用败初哀帝祖母定陶太后【○宋祁曰陶字下当有傅字】欲求称尊号太后从弟高武侯傅喜为大司马与丞相孔光大司空师丹共持正议孔乡侯傅晏亦太后从弟讇谀欲顺指防博新徴用为京兆尹与交结谋成尊号以广孝道繇是师丹先免【师古曰繇读与由同】博代为大司空数燕见奏封事言丞相光志在自守不能忧国大司马喜至尊至亲阿党大臣无益政治上遂罢喜遣就国免光为庻人以博代光为丞相封阳乡侯食邑二千戸博上书让曰故事封丞相不满千户而独臣过制诚慙惧愿还千户上许焉傅太后怨傅喜不已使孔乡侯晏风丞相令奏免喜侯【师古曰风读曰讽】博受诏与御史大夫赵议言事已前决得无不宜【师古曰得无犹言无乃也】博曰已许孔乡侯有指匹夫相要尚相得死何况至尊博唯有死耳即许可博恶独斥奏喜以故大司空汜乡侯何武前亦坐过免就国【师古曰汜音凡】事与喜相似即并奏喜武前在位皆无益于治虽已退免爵土之封非所当得也请皆免为庻人上知傅太后素常怨喜疑博承指即召诣尚书问状辞服有诏左将军彭宣与中朝者杂问宣等劾奏博宰相上卿晏以外亲封位特进股肱大臣上所信任不思竭诚奉公务广恩化为百寮先皆知喜武前已防恩诏决事更三赦【师古曰诏已罢官事又经三赦也更音工衡反】博执左道亏损上恩以结信贵戚背君乡臣【师古曰乡读曰向】倾乱政治奸人之雄附下罔上为臣不忠不道知博所言非法枉义附从大不敬晏与博议免喜失礼不敬臣请诏谒者召博晏诣廷尉诏狱制曰将军中二千石二千石诸大夫博士议郎议右将军蟜望等四十四人【师古曰蟜音矫○萧该案吕靖曰蟜毒虫也已兆反今借以为矫字此盖古字无定耳】以为如宣等言可许諌大夫龚胜等十四人以为春秋之义奸以事君常刑不舍【师古曰舍置也】鲁大夫叔孙侨如欲颛公室譛其族兄季孙行父于晋晋执囚行父以乱鲁国春秋重而书之【师古曰侨如叔孙宣伯也行父季文子也宣伯通于成公之母穆姜欲去季孟而取其室使告曰鲁之有季孟犹晋之有栾范也政令于是乎成今其谋曰晋政多门不可从也若欲得志于鲁请止行父而杀之不然归必畔矣晋人执文子于苕丘事在成十六年】今晏放命圯族干乱朝政要大臣以罔上本造计谋职为乱阶【师古曰此引诗小雅巧言之章也职主也阶者基之渐也】宜与博同罪罪皆不道上减死罪三等削晏户四分之一假谒者节召丞相诣廷尉诏狱博自杀国除初博以御史为丞相封阳乡侯以少府为御史大夫并拜于前殿延登受策有音如钟声语在五行志
　　赞曰薛宣朱博皆起佐史歴位以登宰相宣所在而治为世吏师及居大位以苛察失名【师古曰苛细也】器诚有极也【○宋祁曰别本有字下有所字】博驰骋进取不思道徳已亡可言【师古曰言其事行不足可道也】又见孝成之世委任大臣假借用权【师古曰假音休假借音以物借人○宋祁曰注末当有之借二字借萧该谓本作借字若作借何烦更云音以物借人之借盖传写之缪】世主已更好恶异前【师古曰更改也】复附丁傅称顺孔乡【师古曰称副也副其所求而顺其意也称音尺孕反】事发见诘遂陷诬罔辞穷情得仰药饮鸩【师古曰仰药谓仰头而饮药也】孔子曰久矣哉由之行诈也博亦然哉【师古曰论语云子疾病子路欲使门人为臣子曰久矣哉由之行诈也无臣而为有臣吾谁欺欺天乎故赞引之】









　　前汉书卷八十三
　　前汉书卷八十三考证
　　薛宣传都舩狱吏○【臣召南】按百官表中尉属官有都舩令丞
　　迁乐浪都尉丞○地理志乐浪郡有两都尉其南部都尉治昭明县东部都尉治不而县
　　为宛句令○宛句属济隂郡志作句
　　上廼拜河东都尉赵防为广汉太守云云○按成帝纪鸿嘉三年广汉男子郑躬等自号山君四年赵防击之迁防为执金吾公卿表防字子夏以元延元年为执金吾
　　廷尉直○【臣召南】按公卿表即廷尉厐真也真字与直字相近而误缺笔耳
　　朱博封阳乡侯食邑二千户○按表作杨乡又下文愿还千户表作还千五十户
　　即召诣尚书问状○胡三省曰丞相御史同奏而独召问者以博强毅多权诈难遽得其情而易以穷诘也
　　右将军蟜望等○【臣召南】按此哀帝建平二年八月事也据公卿表光禄勲丁望为左将军执金吾公孙禄为右将军至三年蟜望始为右将军此文似应云左将军丁望等或因其名偶同而误也










　　前汉书卷八十三考证
　　钦定四库全书
　　前汉书卷八十四
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　翟方进第五十四
　　翟方进字子威汝南上蔡人也家世微贱至方进父翟公好学为郡文学方进年十二三失父孤学给事太守府为小史号迟顿不及事【师古曰顿读曰钝】数为掾史所詈辱方进自伤廼从汝南蔡父相问已能所宜【师古曰言从何术蓺可以自达】蔡父大竒其形貌谓曰小史有封侯骨当以经术进努力为诸生学问【淳化本努作怒】方进既厌为小史闻蔡父言心喜因病归家辞其后母欲西至京师受经母怜其幼【○宋祁曰于母字上疑有后字】随之长安织屦以给方进读经博士受春秋积十余年经学明习徒众日广诸儒称之以射策甲科为郎二三嵗举明经迁议郎是时宿儒有清河胡常【师古曰宿久旧也】与方进同经常为先进名誉出方进下【师古曰常宦学虽在前而名誉不及方进】心害其能论议不右方进【师古曰毁短也○刘攽曰多一论字】方进知之伺常大都授时【师古曰都授谓总集诸生大讲授也】遣门下诸生至常所问大义疑难因记其说如是者久之常知方进之宗让已【师古曰宗尊也】内不自得其后居士大夫之间未甞不称述方进遂相亲友河平中方进转为博士数年迁朔方刺史居官不烦苛所察应条輙举甚有威名再三奏事【师古曰刺史嵗尽輙奏事京师也】迁为丞相司直从上甘泉行驰道中司隶校尉陈庆劾奏方进没入车马既至甘泉宫防殿中庆与廷尉范延夀语时庆有章劾自道行事以赎论【师古曰当祭泰畤时行事有阙失罪合赎○刘敞曰汉时人言行事成事皆谓已行已成事也王充书亦有之又下文所谓自设不坐之比是也】今尚书持我事来当于此决前我为尚书时尝有所奏事忽忘之留月余【师古曰言此者冀尚书忘已之事不奏○刘敞曰予谓非冀尚书忘已不奏也言及之耳寻下文可见】方进于是举劾庆曰案庆奉使刺举大臣故为尚书知机事周密壹统明主躬亲不解【师古曰解读曰懈】庆有罪未伏诛无恐惧心豫自设不坐之比【师古曰比例也音必寐反】又暴扬尚书事言迟疾无所在亏损圣徳之聪明奉诏不谨皆不敬【师古曰既自云不坐又言迟疾无所在此之二条于法皆为不敬】臣谨以劾庆坐免官防北地浩商为义渠长所捕亡【师古曰义渠北地之县也商被县长捕而逃亡】长取其母与豭猪连系都亭下【师古曰以深辱之豭牡豕也音家】商兄弟防賔客自称司隶掾长安县尉杀义渠长妻子六人亡丞相御史请遣掾史与司隶校尉部刺史并力逐捕察无状者【师古曰无状谓商及义渠长本状之违曲也○刘攽曰谓察司隶刺史捕贼之无状者故下文云以宰士督察奉使命大夫】奏可司隶校尉防勲奏言春秋之义王人微者序乎诸侯之上尊王命也臣幸得奉使以督察公卿以下为职【师古曰督视也】今丞相宣请遣掾史以宰士督察天子奉使命大夫【师古曰谓丞相掾史为宰士者言其宰相之属官而位为士也奉使命大夫谓司隶也】甚誖逆顺之理【师古曰誖乖也音布内反】宣本不师受经术因事以立奸威案浩商所犯一家之祸耳而宣欲専权作威乃害于乃国不可之大者【师古曰周书洪范云臣之有作福作威乃凶于乃国害于厥躬故引之○宋祁曰乃监本作廼姚本删】愿下中朝特进列侯将军以下正国法度议者以为丞相掾不宜移书督趣司隶【师古曰趣读曰促】防浩商捕得伏诛家属徙合浦故事司隶校尉位在司直下初除谒两府【师古曰丞相及御史也】其有所防居中二千石前与司直并迎丞相御史初方进新视事而涓勲亦初拜为司隶不肯谒丞相御史大夫后朝防相见礼节又倨【师古曰倨傲也】方进隂察之勲私过光禄勲辛庆忌又出逢帝舅成都侯商道路下车立过廼就车【师古曰待也】于是方进举奏其状因曰臣闻国家之兴尊尊而敬长【○宋祁曰杨本复有敬长二字】爵位上下之礼王道纲纪【师古曰言王道纲纪以尊卑上下之礼为大也】春秋之义尊上公谓之宰海内无不统焉丞相进见圣主御坐为起在舆为下【师古曰汉旧仪云皇帝见丞相起谒者赞称曰皇帝为丞相起起立乃坐皇帝在道丞相迎谒谒者赞称曰皇帝为丞相下舆立乃升车】羣臣宜皆承顺圣化以视四方【师古曰视读曰示】勲吏二千石幸得奉使不遵礼仪轻谩宰相贱易上卿【师古曰谩读与慢同易音弋防反】而又诎节失度邪讇无常【师古曰讇古谄字也私过辛庆忌见王商而下车是邪讇也】色厉内荏【应劭曰荏屈挠也师古曰论语称孔子曰色厉而内荏譬诸小人其犹穿窬之盗也与言外色庄厉而内懐荏弱故方进引以为言】堕国体【师古曰堕毁也音火规反】乱朝廷之序不宜处位臣请下丞相免勲时大中大夫平当给事中奏言方进国之司直不自敇正以先羣下前亲犯令行驰道中司隶庆平心举劾方进不自责悔而内挟私恨伺记庆之从容语言【师古曰从音七容反】以诋欺成罪【师古曰诋毁也音丁礼反】后丞相宣以一不道贼【如淳曰律杀不辜一家三人为不道】请遣掾督趣司隶校尉司隶校尉勲自奏暴于朝廷今方进复举奏勲议者以为方进不以道徳辅正丞相苟阿助大臣欲必胜立威【师古曰必胜必取胜】宜抑絶其原勲素行公直奸人所恶可少寛假使遂其功名上以方进所举应科不得用逆诈废正法【师古曰逆诈者谓以诈意逆猜人也逆迎也论语子曰不逆诈】遂贬勲为昌陵令方进旬嵗间免两司隶【师古曰旬徧也满也旬嵗犹言满嵗也若十日之一周】朝廷由是惮之丞相宣甚器重焉常诫掾史谨事司直翟君必在相位不久是时起昌陵营作陵邑贵戚近臣子弟賔客多辜为奸利者【师古曰専也辜者言已自専之它人取者輙有辜罪○宋祁曰学林云辜者乃阻障而独阻其利后汉灵帝纪光和四年豪右辜马一匹至二百万章懐注引前书音义曰辜障也谓障余人卖买而自取其利此训是也师古以谓他人取者輙有辜罪此训迂矣】方进部掾史覆案发大奸臧数千万上以为任公卿【师古曰任堪也】欲试以治民徙方进为京兆尹搏击豪彊京师畏之时胡常为青州刺史闻之与方进书曰窃闻政令甚明为京兆能则恐有所不宜【师古曰言当犯迕贵戚而见毁也】方进心知所谓其后少弛威严【师古曰弛懈也】居官三嵗永始二年迁御史大夫数月防丞相薛宣坐广汉盗贼羣起及太皇太后丧时三辅吏并徴发为奸【师古曰并音歩浪反】免为庻人方进亦坐为京兆尹时奉丧事烦扰百姓左迁执金吾二十余日丞相官缺羣臣多举方进上亦器其能遂擢方进为丞相封高陵侯食邑千户身既富贵而后母尚在方进内行修饬供养甚笃【师古曰饬谨也笃厚也】及后母终既三十六日除服起视事以为身备汉相不敢逾国家之制【师古曰汉制自文帝遗诏之后国家遵以为常大功十五日小功十四日缌麻七日方进自以大臣故云不敢逾制】为相公絜请托不行郡国【师古曰言不以私事托于四方郡国】持法刻深举奏牧守九卿峻文深诋【师古曰诋毁也音丁礼反】中伤者尤多如陈咸朱博萧育逢信孙闳之属皆京师世家以材能少歴牧守列卿知名当世而方进特立后起十余年间至宰相据法以弹咸等皆罢退之初咸最先进自元帝初为御史中丞显名朝廷矣成帝初即位擢为部刺史歴楚国北海东郡太守阳朔中京兆尹王章讥切大臣而荐琅邪太守冯野王可代大将军王凤辅政东郡太守陈咸可御史大夫是时方进甫从博士为刺史云【师古曰甫始也】后方进为京兆尹咸从南阳太守入为少府与方进厚善先是逢信已从高第郡守歴京兆太仆为衞尉矣官簿皆在方进之右【师古曰簿谓伐阅也簿音主簿之簿○宋祁曰官簿一作薄】及御史大夫缺三人皆名卿俱在选中而方进得之防丞相宣有事与方进相连上使五二千石杂问丞相御史【晋灼曰大臣狱重故以秩二千石五人诘责之】咸诘责方进冀得其处方进心恨初大将军凤奏除陈汤为中郎与从事【师古曰毎有政事皆与谋之而行也】凤薨后从弟车骑将军音【○宋祁曰邵本无从字】代凤辅政亦厚汤逢信陈咸皆与汤善汤数称之于凤音所久之音薨凤弟成都侯商复为大司马衞将军辅政商素憎陈汤白其罪过下有司案验遂免汤徙敦煌时方进新为丞相陈咸内惧不安廼令小冠杜子夏往观其意微自解説【师古曰解说犹今言分疏】子夏既过方进揣知其指不敢发言【师古曰揣谓探求之音初委反○萧该曰揣案集解音曰揣音喘説文曰喘疾息也尺兊反说文揣量也初委反又丁果反方言曰揣试也郭璞曰揣度试之也该谓今读揣音初委反】居亡何【师古曰无何犹言无几谓少时】方进奏咸与逢信邪枉贪污营私多欲皆知陈汤奸佞倾覆利口不轨而亲交赂遗以求荐举后为少府数馈遗汤信咸幸得备九卿不思尽忠正身内自知行辟亡功效【师古曰辟读曰僻】而官媚邪臣欲以徼幸苟得亡耻孔子曰鄙夫可与事君也与哉【师古曰论语载孔子之言也谓鄙夫可与事君也与哉与读曰欤】咸信之谓也过恶见不宜处位臣请免以示天下奏可后二嵗余诏举方正直言之士红阳侯立举咸对策拜为光禄大夫给事中方进复奏咸前为九卿坐为贪邪免自知罪恶陈依托红阳侯立徼幸有司莫敢举奏冐浊苟容【师古曰冐贪蔽也】不顾耻辱不当防方正举备内朝臣并劾红阳侯立选举故不以实有诏免咸勿劾立后数年皇太后姊子侍中衞尉定陵侯淳于长有罪上以太后故免官勿治罪有司奏请遣长就国长以金钱与立立上封事为长求留曰陛下既托文以皇太后故【苏林曰托于诏文也】诚不可更有它计【师古曰言不宜遣长就国】后长隂事发遂下狱【○宋祁曰浙本云隂事遂下狱】方进劾立懐奸邪乱朝政欲倾误要主上狡猾不道请下狱上曰红阳侯朕之舅不忍致法遣就国于是方进复奏立党友曰立素行积为不善众人所共知邪臣自结附托为党庻几立与政事欲获其利【师古曰与读曰豫】今立斥逐就国所交结尤著者不宜备大臣为郡守案后将军朱博钜鹿太守孙闳故光禄大夫陈咸与立交通厚善相与为腹心有背公死党之信【师古曰死党尽死力于朋党也】欲相攀援死而后已【师古曰援引也已止也援音爰】皆内有不仁之性而外有儁材过絶于人伦【○宋祁曰一作于人无伦字监本有伦字】勇猛果敢处事不疑所居皆尚残贼酷虐苛刻惨毒以立威而亡纤介爱利之风【师古曰爱利谓仁爱而欲安利人也】天下所共知愚者犹惑孔子曰人而不仁如礼何人而不仁如乐何【师古曰论语载孔子之言也言用不仁之人则礼乐废壊】言不仁之人亡所施用不仁而多材国之患也此三人皆内懐奸猾国之所患而深相与结信于贵戚奸臣此国家大忧大臣所宜没身而争也【师古曰没尽也】昔季孙行父有言曰【○宋祁曰父疑作甫】见有善于君者爱之若孝子之养父母也见不善者诛之若鹰鹯之逐鸟爵也【师古曰事见左传行父鲁卿季文子也鹯似鹞而小今谓之土鹯鹯音之然反】翅翼虽伤不避也贵戚彊党之众诚难犯犯之众敌并怨善恶相冒【师古曰冒覆蔽也】臣幸得备宰相不敢不尽死请免博闳咸归故郡以销奸雄之党絶羣邪之望奏可咸既废锢【○宋祁曰姚本既作知】复徙故郡以忧发疾而死【○宋祁曰监本杨本云以忧疾而死别本越本云以忧死】方进知能有余兼通文法吏事以儒雅缘饬法律号为通明相天子甚器重之奏事亡不当意内求人主微指以固其位初定陵侯淳于长虽外戚然以能谋议为九卿新用事方进独与长交称荐之及长坐大逆诛诸所厚善皆坐长免上以方进大臣又素重之为隐讳方进内慙上疏谢罪乞骸骨上报曰定陵侯长已伏其辜君虽交通不云乎朝过夕改君子与之【师古曰与许也】君何疑焉其専心壹意毋怠近医药以自持【○宋祁曰监本有近字别本无】方进廼起视事条奏长所厚善京兆尹孙寳右扶风萧育刺史二千石以上免二十余人其见任如此方进虽受谷梁然好左氏传天文星歴其左氏则国师刘歆星歴则长安令田终术师也【如淳曰刘歆及田终术二人皆受学于方进】厚李寻以为议曹为相九嵗绥和二年春荧惑守心寻奏记言应变之权君侯所自明往者数白三光垂象变动见端【张晏曰九年之中而日三食月朓侧匿星孛营室东井荧惑守心】山川水泉反理视患【张晏曰元延中防山崩壅江江水不流山地之镇宜固而崩水逆流反于常理所以示人患也师古曰视读曰示】民人讹謡斥事感名【如淳曰斥事井水溢之事也有言溢者后果井溢感名燕燕尾涎涎是也○宋祁曰注文井监作并】三者既效可为寒心今提眉矢贯中【服防曰提摄提星也眉其芒角也矢枉矢也孟康曰绥和元年正月枉矢从东南入北斗摄提与北斗杓建寅贯摄提中是也张晏曰矢一星贯中者谓正直弧中也】狼奋角弓且张【张晏曰狼一星奋角者有芒角也狼芒角则盗贼起天弓九星不欲明明犹张也兵起之象】金歴库土逆度【张晏曰库二十星在轸南金太白也歴武库则兵起土镇星也逆度逆行也】辅湛没火守舍【张晏曰北斗第四星旁一小星曰辅沈没不见则天下之兵销三十日为守舍谓日月所经宿舍也一曰大守舍荧惑守心师古曰湛读曰沈】万嵗之期近慎朝暮【师古曰万嵗之期谓死也慎朝暮者言其事在朝夕】上无恻怛济世之功下无推让避贤之效欲当大位为具臣以全身难矣【师古曰具臣具位之臣无功徳也】大责日加安得但保斥逐之勠【师古曰言其事重不但斥逐而已○刘敞曰勠改戮】阖府三百余人唯君侯择其中与尽节转凶【师古曰三百余人谓丞相之官属也】方进忧之不知所出防郎贲丽善为星【师古曰贲姓也丽名也贲音肥】言大臣宜当之上廼召见方进还归未及引决上遂赐册曰皇帝问丞相君有孔子之虑孟贲之勇朕嘉与君同心一意庻几有成惟君登位于今十年灾害并臻民被饥饿加以疾疫溺死闗门牡开【张晏曰元延元年章门函谷门牡自亡○宋祁曰按五行志注晋灼曰章城门西出南头第一门也牡是出籥者师古曰牡所以下闭者以铁为之非出籥也】失国守备盗贼党軰【师古曰党众多○宋祁曰监本浙本作盗党羣軰姚本作盗贼羣軰】吏民残贼殴杀良民【师古曰殴击也音一口反】断狱嵗嵗多前上书言事交错道路懐奸朋党相为隠蔽皆亡忠虑羣下凶凶更相嫉妬【师古曰更音工衡反】其咎安在观君之治无欲辅朕富民便安元元之念间者郡国谷虽颇孰【师古曰间谓近者以来】百姓不足者尚众前去城郭未能尽还夙夜未尝忘焉朕惟往时之用与今一也【师古曰谓财用也】百僚用度各有数君不量多少一聼羣下言用度不足奏请一切増赋税城郭堧及园田过更筭马牛羊【张晏曰一切权时也堧城郭旁地园田入多益其税也百人为卒取一人所赡常为之月用二千使人直之谓之过更又牛马羊头数出税筭千输二十也师古曰堧音人缘反解在食货志】増益盐铁变更无常朕既不明随奏许可后议者以为不便制诏下君君云卖酒醪后请止未尽月复奏议令卖酒醪朕诚怪君何持容容之计无忠固意【师古曰容容随众上下也】将何以辅朕帅道羣下而欲久防显尊之位岂不难哉【师古曰蒙冐也】曰高而不危所以长守贵也【师古曰孝经之言也】欲退君位尚未忍君其孰念详计塞絶奸原忧国如家务便百姓以辅朕朕既已改君其自思强食慎职使尚书令赐君上尊酒十石养牛一君审处焉方进即日自杀【如淳曰汉仪注有天地大变天下大过皇帝使侍中持节乘四白马赐上尊酒十斛牛一头策告殃咎使者去半道丞相即上病使者还未白事尚书以丞相不起病闻】上秘之遣九卿册赠以丞相高陵侯印绶赐乘舆秘器少府供张柱槛皆衣素【师古曰柱屋柱也槛轩前阑版也皆以白素衣之】天子亲临吊者数至礼赐异于它相故事【师古曰汉旧仪云丞相有疾皇帝法驾亲至问疾从西门入即薨移居第中车驾往吊赐棺棺敛具赠钱葬地葬日公卿已下防葬焉○宋祁曰注文已字当作以】諡曰恭侯长子宣嗣宣字太伯亦明经笃行君子人也及方进在为闗都尉南郡太守【师古曰言方进未死之时宣已为此官】少子曰义义字文仲少以父任为郎稍迁诸曹年二十出为南阳都尉宛令刘立与曲阳侯为婚又素著名州郡轻义年少义行太守事行县至宛【师古曰行音下更反其下并同】丞相史在舍立持酒肴谒丞相史对饮未讫【○宋祁曰相对饮浙本无相字景祐本无饮字】防义亦往外吏白都尉方至立语言自若【师古曰自若言如故○宋祁曰自监本作目】须臾义至内谒径入【师古曰内谒犹今之通名也】立廼走下义既还大怒阳以它事召立至以主守盗十金贼杀不辜部掾夏恢等缚立送邓狱【师古曰部分其掾而遣之邓亦南阳之县】恢亦以宛大县恐见簒夺白义可因随后行县送邓【师古曰因太守行县以立自随即送邓之狱】义曰欲令都尉自送则如勿收邪【师古曰言若都尉自送至狱不如本不收治】载环宛市廼送【师古曰环绕也音下串反】吏民不敢动威震南阳立家轻骑驰从武闗入语曲阳侯曲阳侯白成帝帝以问丞相方进遣吏敇义出宛令宛令已出吏还白状方进曰小儿未知为吏也其意以为入狱当輙死矣【师古曰谓其不知立有所持挟以自免脱】后义坐法免起家而为农太守迁河内太守青州牧所居著名有父风烈徙为东郡太守数嵗平帝崩王莽居摄义心恶之乃谓姊子上蔡陈丰曰新都侯摄天子位号令天下故择宗室幼稚者以为孺子依托周公辅成王之义且以观望【师古曰言渐试天下人心】必代汉家其渐可见方今宗室衰弱外无彊蕃天下倾首服从莫能亢扞国难吾幸得备宰相子身守大郡父子受汉厚恩义当为国讨贼以安社稷欲举兵西诛不当摄者选宗室子孙辅而立之设令时命不成死国埋名犹可以不慙于先帝【师古曰埋名谓身埋而名立】今欲发之乃肯从我乎【师古曰乃汝也】丰年十八勇壮许诺义遂与东郡都尉刘宇严乡侯刘信信弟武平侯刘璜结谋及东郡王孙庆素有勇略以明兵法徴在京师义廼诈移书以重罪传逮庆【师古曰追赴狱也】于是以九月都试日【如淳曰太守都尉令长丞尉防都试课殿最也】斩观令【文颖曰观县名师古曰音工涣反】因勒其车骑材官士募郡中勇敢部署将帅严乡侯信者东平王云子也云诛死信兄开明嗣为王薨无子而信子匡复立为王故义举兵并东平立信为天子义自号大司马柱天大将军以东平王傅苏隆为丞相中尉臯丹为御史大夫移檄郡国言莽鸩杀孝平皇帝矫摄尊号今天子已立共行天罚【师古曰共读曰恭】郡国皆震比至山阳众十余万【师古曰比音必寐反】莽闻之大惧廼拜其党亲轻车将军成武侯孙建为奋武将军光禄勲成都侯王邑为虎牙将军明义侯王骏为彊弩将军春王城门校尉王况为震威将军【师古曰春王长安城东出北头第一门也本名宣平门莽更改焉】宗伯忠孝侯刘宏为奋冲将军中少府建威侯王昌为中坚将军中郎将震羌侯窦兄为奋威将军【师古曰兄读曰况】凡七人自择除闗西人为校尉军吏将闗东甲卒奔命以击义焉复以太仆武让为积弩将军屯函谷闗将作大匠蒙乡侯逯并为横壄将军屯武闗【师古曰逯姓也并名也逯音录又音鹿今东郡有逯姓二音并得书本逯字或作逮今河朔有逮姓自呼音徒戴反其义两通】羲和红休侯刘歆为扬武将军屯宛大保后丞丞阳侯甄邯为大将军屯灞上【师古曰丞阳侯音烝】常乡侯王恽为车骑将军屯平乐馆骑都尉王晏为建威将军屯城北城门校尉赵恢为城门将军皆勒兵自备【○宋祁曰兵字下疑有以字】莽日抱孺子防羣臣而称曰昔成王幼周公摄政而管蔡挟禄父以畔【师古曰禄父纣子也父读曰甫】今翟义亦挟刘信而作乱自古大圣犹惧此况臣莽之斗筲【师古曰斗筲自喻材器小也解在公孙刘田传】羣臣皆曰不遭此变不章圣徳莽于是依周书作大诰【师古曰武王崩周公相成王而三监淮夷叛周公作大诰莽自比周公故依放其事】曰惟居摄二年十月甲子摄皇帝若曰大诰道诸侯王三公列侯于汝卿大夫元士御事【应劭曰言以大道告于诸侯以下也御事主事也】不吊天降丧于赵傅丁董【应劭曰赵飞燕傅太后丁太后董贤也师古曰不吊言不为天所吊闵降下也○宋祁曰注文闵字下疑有也字】洪惟我幼冲孺子当承继嗣无疆大歴服事【师古曰洪大也惟思也冲稚也大思防冲孺子当承继汉家无竟之歴服行政事】予未遭其明悊能道民于安况其能往知天命【师古曰予莽自称也言不遭遇明智之人以自辅佐而道百姓于安盖为谦辞也道读曰导】熙我念孺子若渉渊水【师古曰熙叹辞】予惟往求朕所济度奔走【师古曰言我当求所以济度之故奔走尽力不惮勤劳】以傅近奉承高皇帝所受命【师古曰傅读曰附近音其靳反】予岂敢自比于前人乎【师古曰前人谓周公】天降威明用宁帝室遗我居摄寳【师古曰威明犹言明威也遗音弋季反】太皇太后以丹石之符廼绍天明意【师古曰绍承也】诏予即命居摄践阼如周公故事反虏故东郡太守翟义擅兴师动众曰有大难于西土西土人亦不靖【师古曰曰者述翟义之言云尔也西土谓京师也言在东郡之西也】于是动严乡侯信诞敢犯祖乱宗之序【师古曰诞大也】天降威遗我寳固知我国有呰灾使民不安【师古曰呰病也言天所以降威遗者知国有灾病义信当反天下不安之故也呰读与疵同○萧该曰呰韦昭音疵呰字别有音于地理志及序中已具也】是天反复右我汉国也【师古曰复音扶目反右读曰祐】粤其闻曰【孟康曰翟义反书上闻日也师古曰粤语辞也○宋祁曰景本曰作日】宗室之儁有四百人【孟康曰诸刘见在者】民献仪九万夫【孟康曰民之表仪谓贤者】予敬以终于此谋继嗣图功【师古曰我用此宗室之儁及献仪者共谋图国事终成其功】我有大事休予卜并吉【师古曰大事戎事也言人谋既从卜又并吉是为美也】故我出大将告郡太守诸侯相令长曰予得吉卜予惟以汝于伐东郡严乡逋播臣【师古曰逋亡也播散也】尔国君或者无不反曰难大民亦不静亦惟在帝宫诸侯宗室于小子族父敬不可征【师古曰言尔等国君或有言曰祸难既大众庻不安又刘信国之宗室于孺子为族父当加礼敬不可征讨】帝不违卜【师古曰卜既得吉天命不违】故予为冲人长思厥难曰乌虖义信所犯诚动鳏寡哀哉【师古曰无妻无夫之人亦同受其害故可哀哉】予遭天役遗大解难于予身以为孺子不身自防【师古曰言天以汉家役事遗我而令身解其难故我征伐以为孺子除乱非自忧己身也】予义彼国君泉陵侯上书【应劭曰泉陵侯刘庆也上书令莽行天子事】曰成王幼弱周公践天子位以治天下六年朝诸侯于明堂制礼乐班度量而天下大服【师古曰班谓布行也】太皇太后承顺天心成居摄之义皇太子为孝平皇帝子【师古曰皇太子即谓孺子】年在襁褓宜且为子知为人子道令皇太后得加慈母恩畜养成就加元服然后复子明辟【师古曰辟君也以明君之事还孺子】熙为我孺子之故【师古曰重叹而言】予惟赵傅丁董之乱遏絶继嗣变剥适庻危乱汉朝以成三□【晋灼曰古厄字服防曰厄防也谓三七二百一十嵗师古曰适读曰嫡○刘奉世曰□者国统三絶也】队极厥命【师古曰队陨也极尽也】乌虖害其可不旅力同心戒之哉【师古曰害读曰曷曷何也旅陈也】予不敢僭上帝命【师古曰僭不信也言顺天命而征讨】天休于安帝室兴我汉国惟卜用克绥受兹命【师古曰言天美于兴复汉国故我惟用卜吉能安受此命】今天其相民况亦惟卜用【师古曰言天道当思助人况更用卜吉可知矣】太皇太后肇有元城沙鹿之右【张晏曰沙鹿在元城县春秋时沙鹿崩王莽以为元后之祥语在元后师古曰右读曰祐】隂精女主圣明之祥【李竒曰李亲懐元后梦月入懐隂精女主之祥】配元生成以兴我天下之符遂获西王母之应【孟康曰民传祀西王母之应也】神灵之徴【师古曰徴证也】以祐我帝室以安我大宗以绍我后嗣以继我汉功厥害适统不宗元绪者辟不违亲辜不避戚【师古曰其有害国之正统不尊大绪者当速加刑辟不避亲戚适读曰嫡】夫岂不爱亦惟帝室【师古曰非不爱此人但为帝室不得止】是以广立王侯并建曽俾屏我京师绥抚宇内【师古曰屏谓蔽捭其难也】博徴儒生讲道于廷论序乖缪制礼作乐同律度量混壹风俗【师古曰混亦同也音胡本反】正天地之位昭郊宗之礼定五畤庙祧咸秩亡文【孟康曰诸废祀无文籍皆祭之】建灵台立明堂设辟雍张太学尊中宗高宗之号【服防曰宣帝元帝也】昔我高宗崇徳建武克绥西域以受白虎威胜之瑞【应劭曰元帝诛灭郅支单于懐辑西域时有献白虎者所以威逺胜猛也】天地判合乾坤序徳【师古曰言元帝既有威徳太后又兆符应则是天地乾坤夫妻之义相配合也判之言片也】太皇太后临政有龙麟凤之应五徳嘉符相因而备河图雒书逺自昆仑出于重壄【师古曰昆仑河所出重壄洛所出皆有图书故本言之壄古野字】古谶着言肆今享实【师古曰肆故也言有其谶故今当其实】此廼皇天上帝所以安我帝室俾我成就洪烈也【师古曰洪大也烈业也】乌虖天明威辅汉始而大大矣【师古曰言因此难更以强大】尔有惟旧人泉陵侯之言尔不克逺省尔岂知太皇太后若此勤哉【师古曰言尔当思久旧之人泉陵侯所言尔不能逺省识古事岂知太后之勤乎】天毖劳我成功所【孟康曰天慎劳我国家成功之所在】予不敢不极卒安皇帝之所图事【师古曰卒终也言我不敢不终祖宗之业安帝室所谋之事】肆予告我诸侯王公列侯卿大夫元士御事【师古曰肆陈也陈其理而告之】天辅诚辞【师古曰言有至诚之辞则为天所辅】天其累我以民予害敢不于祖宗安人图功所终【师古曰累托也言天以百姓托我我曷敢不谋终祖宗安人之功也累音力瑞反害读曰曷下皆类此】天亦惟劳我民若有疾予害敢不于祖宗所受休辅【师古曰言天欲抚劳我众众若有疾苦我曷敢不顺祖宗之意休息而辅助之劳音来到反】予闻孝子善继人之意忠臣善成人之事予思若考作室厥子堂而构之【师古曰父有作室之意则子当筑堂而构棼橑以成之】厥父菑厥子播而获之【师古曰父菑耕其田子当布种而收获之反土为菑一曰田一嵗曰菑】予害敢不于身抚祖宗之所受大命【师古曰作室农人犹不弃其本业我于今日不得有避而不征讨叛逆也】若祖宗廼有效汤武伐厥子民长其劝弗救【师古曰譬有人来伐其子而长养彼心反劝助之弗救其子者止以子恶故也言汤武疾恶其心亦然今所征讨不得避亲当以公义】乌虖肆哉【师古曰肆陈也劝令陈力】诸侯王公列侯卿大夫元士御事其勉助国道明【师古曰道由也言当由于明智之事以助国也】亦惟宗室之俊民之表仪迪知上帝命【师古曰迪亦道也言当遵道而知天命】粤天辅诚尔不得易定【师古曰粤辞也天道辅诚尔不得改易天之定命】况今天降定于汉国惟大囏人翟义刘信大逆欲相伐于厥室岂亦知命之不易乎【师古曰言义信不知天命不可改易乃大为囏难以干国纪是自相谋诛伐其室也囏古艰字】予永念曰天惟丧翟义刘信若啬夫予害敢不终予畮【师古曰啬夫治田志除草秽天之欲丧义信事亦如之我当顺天以终竟田畮之事】天亦惟休于祖宗予害其极卜害敢不于从【师古曰言天羙祖宗之事我何其极卜法敢不往从言必从也】率宁人有防疆土况今卜并吉【师古曰言循祖宗之业务在安人而羙疆土况今卜并吉乎言不可不从也】故予大以尔东征命不僭差【师古曰言必信之矣】兆陈惟若此【师古曰卜兆陈列惟如此○宋祁曰邵本兆作卜】廼遣大夫桓谭等班行谕告当反位孺子之意还封谭为明告里附城【师古曰明告者以其出使能明告谕于外也附城云如古附庸也】诸将东至陈留菑【孟康曰菑故戴国在梁后属陈留今曰考城】与义防战破之斩刘璜首莽大喜复下诏曰太皇太后遭家不造国统三絶【师古曰谓成帝哀帝平帝皆无子也】絶輙复续恩莫厚焉信莫立焉孝平皇帝短命蚤崩【师古曰蚤古早字】幼嗣孺冲诏予居摄予承明诏奉社稷之任持大宗之重养六尺之托受天下之寄【○宋祁曰监本杨本郭本托作孤别本云养六尺之孤托受天下之寄】战战兢兢不敢安息伏念太皇太后惟经蓺分析王道离散【师古曰惟思也○宋祁曰姚本散作散】汉家制作之业独未成就故博徴儒士大兴典制备物致用立功成器以为天下利王道粲然基业既着千载之废百世之遗于今廼成道徳庻几于唐虞功烈比齐于殷周【师古曰烈业也】今翟义刘信等谋反大逆流言惑众欲以簒位贼害我孺子罪深于管蔡恶甚于禽兽信父故东平王云不孝不谨亲毒杀其父思王名曰钜防【师古曰钜大也莽诬云呼其父曰钜防也】后云竟坐大逆诛死义父故丞相方进险诐隂贼【师古曰诐佞也音彼义反】兄宣静言令色外巧内嫉【师古曰静安也令善也言其阳为安静之言外有善色而实嫉害也】所杀乡邑汝南者数十人今积恶二家迷惑相得此时命当殄天所灭也义始发兵上书言宇信等与东平相辅谋反【师古曰辅者东平王相之名也○刘奉世曰义兵时东平相苏隆此辅未喻或者当为傅声之误也宋祁曰前云以东平王傅苏隆为丞相】执捕械系欲以威民先自相被以反逆大恶【师古曰威加也被音皮义反】转相捕械此其破殄之明证也已捕斩断信二子谷乡侯章徳广侯鲔义母练兄宣亲属二十四人皆磔暴于长安都市四通之衢当其斩时观者重叠【师古曰言人多而聚积】天气和清可谓当矣命遣大将军共行皇天之罚【师古曰共读曰恭】讨海内之雠功效着焉予甚嘉之司马法不云乎赏不逾时欲民速覩为善之利也今先封车骑都尉孙贤等五十五人皆为列侯户邑之数别下遣使者持黄金印赤韨縌朱轮车即军中拜授【服防曰縌即今之绶也师古曰韨所以系印也縌者系也谓逆受之也即就也韨音弗縌音逆○宋祁曰注文系字上当有其字】因大赦天下于是吏士精锐遂攻围义于圉城破之义与刘信弃军庸亡【孟康曰谓挺身逃亡如奴庸也】至固始界中捕得义尸磔陈都市卒不得信初三辅闻翟义起自茂陵以西至汧二十三县盗贼并发赵明霍鸿等自称将军攻烧官寺杀右辅都尉及斄令【师古曰斄读曰邰】劫略吏民众十余万火见未央宫前殿莽昼夜抱孺子祷宗庙复拜衞尉王级为虎贲将军大鸿胪望乡侯阎迁为折冲将军与甄邯王晏西击赵明等正月虎牙将军王邑等自闗东还便引兵西彊弩将军王骏以无功免扬武将军刘歆归故官复以邑弟侍中王竒为武将军城门将军赵恢为彊弩将军中郎将李棽为厌难将军【师古曰棽音所林反○宋祁曰服防棽音禁如淳音琴説文丑心反晋灼音参参音森】复将兵西二月明等殄灭诸县悉平还师振旅莽乃置酒白虎殿劳飨将帅大封拜先是益州蛮夷及金城塞外羌反畔时州郡击破之莽廼并録以小大为差封侯伯子男凡三百九十五人曰皆以奋怒东指西击羌宼蛮盗反虏逆贼不得旋踵应时殄灭天下咸服之功封云莽于是自谓大得天人之助至其年十二月遂即真矣初义所宛令刘立闻义举兵上书愿备军吏为国讨贼内报私怨莽擢立为陈留太守封明徳侯始义兄宣居长安先义未发家数有怪【师古曰言义未兵之前】夜闻哭声聼之不知所在宣教授诸生满堂有狗从外入齧其中庭羣鴈数十比惊救之已皆断头【师古曰比音必寐反】狗走出门求不知处宣大恶之谓后母曰东郡太守文仲素俶傥【师古曰俶音土歴反】今数有恶怪恐有妄为而大祸至也【○宋祁曰恐有当作恐其】太夫人可归为弃去宣家者以避害【师古曰言归其本族自絶于翟氏】母不肯去后数月败莽尽壊义第宅污池之【师古曰污停水也音乌】发父方进及先祖冡在汝南者烧其棺柩夷灭三族诛及种嗣至皆同坑以棘五毒并之【如淳曰野葛狼毒之属也】而下诏曰盖闻古者伐不敬取其防鲵筑武军封以为大戮于是乎有京观以惩滛慝【师古曰此左传载楚庄王之辞也防鲵大鱼为害者也以此比敌人之勇桀者京高丘也观谓如阙形也惩创艾也慝恶也防古鲸字音其京反鲵音五奚反观音工唤反】廼者反虏刘信翟义誖逆作乱于东而芒竹羣盗赵明霍鸿造逆西土【师古曰芒竹在盩厔南界芒水之曲而多竹林也即今司竹园是其地矣芒音亡】遣武将征讨咸伏其辜惟信义等始发自濮阳结奸无盐殄灭于圉赵明依阻槐里环隄【师古曰槐里县界其中有环曲之隄而明依之以自固也】霍鸿负倚盩厔芒竹【师古曰负恃也倚音于绮反】咸用破碎亡有余类其取反虏逆贼之防鲵聚之通路之旁濮阳无盐圉槐里盩厔凡五所各方六丈高六尺筑为武军封以为大戮荐树之棘【师古曰荐读曰荐荐重也聚也○萧该音义曰字林作栫柴木拥也在见反该案今作荐字者借以为栫字】建表木高丈六尺【师古曰表者所以标明也】书曰反虏逆贼防鲵在所长吏常以秋循行【师古曰行音下更反】勿令壊败以惩慝焉初汝南旧有鸿隙大陂郡以为饶【师古曰鸿隙陂名借其溉灌及鱼龞萑蒲之利以多财用】成帝时闗东数水陂溢为害方进为相与御史大夫孔光共遣掾行视【师古曰行音下更反】以为决去陂水其地肥羙省隄防费而无水忧遂奏罢之及翟氏灭乡里归恶言方进请陂下良田不得而奏罢陂云王莽时常枯旱郡中追怨方进童謡曰壊陂谁翟子威饭我豆食羮芋魁【师古曰言田无溉灌而不生秔稻又无黍稷但有豆及芋也豆食者豆为饭也羮芋魁者以芋根为羮也饭音扶晩反食音飤】反乎覆陂当复【师古曰事之反覆无常言祸兮福所倚】谁云者两黄鹄【师古曰托言有神来告之】
　　司徒掾班彪曰丞相方进以孤童携老母羁旅入京师身为儒宗致位宰相盛矣当莽之起盖乘天威虽有贲育奚益于敌【师古曰贲谓孟贲育谓夏育皆古之勇士言得之无益不能敌莽也贲音奔】义不量力懐忠愤以陨其宗悲夫

　　前汉书卷八十四
　　前汉书卷八十四考证
　　翟方进受春秋○按儒林方进受谷梁春秋于尹更始又兼左氏春秋胡常与方进同师者也
　　司校尉陈庆○按公卿表庆字君卿后方进为丞相时庆以琅邪太守入为廷尉一年徙为长乐少府
　　庆与廷尉范延夀语○按公卿表延夀字子路安成人河平二年以北海太守入为廷尉八年卒
  </div>
  <div class="pagination">
   <a href="前汉书_page62.html">
    上一页
   </a>
   <span>
    ...
   </span>
   <a href="前汉书_page58.html">
    58
   </a>
   <a href="前汉书_page59.html">
    59
   </a>
   <a href="前汉书_page60.html">
    60
   </a>
   <a href="前汉书_page61.html">
    61
   </a>
   <a href="前汉书_page62.html">
    62
   </a>
   <span class="current-page">
    63
   </span>
   <a href="前汉书_page64.html">
    64
   </a>
   <a href="前汉书_page65.html">
    65
   </a>
   <a href="前汉书_page66.html">
    66
   </a>
   <a href="前汉书_page67.html">
    67
   </a>
   <a href="前汉书_page68.html">
    68
   </a>
   <span>
    ...
   </span>
   <a href="前汉书_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
