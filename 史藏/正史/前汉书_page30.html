<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 30 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 30 页/共 74 页
  </h1>
  <div class="content">
   前汉书卷二十二
　　前汉书卷二十二考证
　　礼乐志六经之道同归注师古云云○监本于此卷脱注尤多今并从宋本补
　　明圣者述作之谓也○【臣浩】按自六经之道至此统论礼乐大致下文自王者必因前王之礼以下则礼志本文也自乐者圣人之所乐也以下则乐志本文也自今海内更始又统论礼乐以结前文监本于画叚不明今遇起处另提行写
　　以通为奉常遂定仪法未尽备而通终○王应麟曰叔孙通礼仪艺文志不载曹褒传云章和元年正月召褒诣嘉徳门令小黄门持班固所上汉仪十二篇又王充论衡曰髙祖诏叔孙通制作仪品十六篇【臣召南】按通定朝仪及宗庙仪法具载本传史记礼书曰叔孙通颇有增损大抵皆袭秦故自天子称号下至佐僚及宫室官名少所变改为得其实贾公彦周礼疏乃谓通作汉礼器制度取法于周不知何所据也通所撰礼制后世罕见惟陈书沈文阿云叔孙定礼尤失前宪奠贽不珪致享无帛王公同璧鸿胪奏贺若此数事未闻于古又孔颖逹礼记疏曰髙祖时皇太子纳妃叔孙制礼以为天子无亲迎似其书尚有者不可觧也
　　颛顼作六茎帝喾作五英○【臣召南】按六茎五英此与白虎通同又有称五茎六英者周礼疏引乐纬曰颛顼之乐曰五茎帝喾之乐曰六英又元结补古乐歌亦作五茎六英
　　乐官师瞽抱其器而犇散注云云○【臣召南】按此志本史记殷本纪言纣时太师少师持其祭乐器奔周班氏遂以论语实其事耳
　　主出武徳舞注苏林曰言昭容乐生于武徳舞○隋志牛宏曰昭徳生于武徳犹古之昭夏礼容生于文始矫秦之五行【臣召南】按宏言矫秦之五行非也盖礼容乐生于文始五行二舞也故本文云礼容主出文始五行舞
　　乃立乐府注乐府之名盖起于此○王应麟曰惠帝时有乐府令夏侯寛更安世乐似非始于武帝顾炎武曰上既言孝惠二年云云下又言武帝云云此两收而未贯通者也
　　安世房中歌十七章○【臣浩】按此犹郊祀歌十九章宜提行写不与前文接连【臣召南】按周诗所谓房中乐者人伦始于夫妇故首以闗睢鹊巢汉安世房中歌直是祀神之乐故曹魏初改名正始之乐后因缪袭言又改名享神歌也
　　注刘敞曰今分别之大孝备矣一章八句云云○【臣世骏】按旧本监本俱以大孝备矣为一叚粥粥音送为一叚我定歴数为一叚丰草葽为一叚雷震震为一叚都荔遂芳为一叚桂华冯冯翼翼为一叚嘉荐芳矣为一叚皇皇鸿明至末为一叚判然九章与志所云十七章者数不相应今从刘敞分十七章章首俱提行写
　　施教申申○监本讹甲申今从宋本改正
　　建始元年丞相匡衡奏罢鸾路龙鳞更定诗曰涓选休成○【臣召南】按监本以涓选休成为下章天地并况之首句又以肃若旧典为下章日出入安穷之首句此大误也今改正又按衡所更定诗祗记其首句余不
　　泊如四海之池【句】徧观是邪谓何【句】○【臣照】按言人之夀命较之于日日如四海人如池也日行于天出东入西徧观居此世者其谓之何作问之辞以起下文欲仙之意也晋灼注未明
　　拔兰堂注拔舎止也○按如顔注则本文拔字应作召伯所茇之茇
　　其余廵狩福应之事不序郊庙故弗论○【臣召南】按艺文志有泰一杂甘泉夀宫歌诗十四篇宗庙歌诗五篇是亦郊庙乐章也不知何以遗之















　　前汉书卷二十二考证
　　钦定四库全书
　　前汉书卷二十三
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　刑法志第三
　　夫人宵天地之防【应劭曰宵类也头圜象天足方象地孟康曰宵化也言禀天地气化而生也师古曰宵义与肖同应说是也故庸妄之人谓之不肖言其状防无所象似也防古貌字】怀五常之性【师古曰五常仁义礼智信】聪明精粹【师古曰精细也言其识性细宻也粹淳也音先遂反】有生之最灵者也爪牙不足以供耆欲趋走不足以避利害【师古曰耆读曰嗜】无毛羽以御寒暑必将役物以为养任智而不恃力此其所以为贵也故不仁爱则不能羣不能羣则不胜物不胜物则养不足羣而不足争心将作上圣卓然先行敬让博爱之德者众心说而从之【师古曰说读曰悦】从之成羣是为君矣归而徃之是为王矣【师古曰言争徃而归之也】洪范曰天子作民父母为天下王【师古曰洪范周书也】圣人取类以正名而谓君为父母明仁爱德让王道之本也爱待敬而不败德须威而乆立故制礼以崇敬作刑以明威也圣人旣躬明悊之性【师古曰躬谓身亲有之】必通天地之心制礼作敎立法设刑动缘民情而则天象地【师古曰则法也】故曰先王立礼则天之明因地之性也【师古曰春秋左氏传载郑大夫子太叔之辞也】刑罚威狱以类天之震曜杀戮也【师古曰震谓雷电也】温慈惠和以效天之生殖长育也书云天秩有礼天讨有罪【师古曰此虞书咎繇谟之辞也秩叙也言有礼者天则进叙之有罪者天则讨治之】故圣人因天秩而制五礼【师古曰五礼吉凶賔军嘉】因天讨而作五刑【师古曰其说在下也】大刑用甲兵【张晏曰以六师诛暴乱】其次用斧钺【韦昭曰斩刑也】中刑用刀锯【韦昭曰刀割刑锯刖刑也】其次用鑚凿【韦昭曰鑚髌刑也凿黥刑也师古曰鑚鑚去其髌骨也鑚音子端反髌音频刃反】薄刑用鞭扑【师古曰扑杖也音普木反】大者陈诸原野【师古曰谓征讨所杀也】小者致之市朝【应劭曰大夫以上尸诸朝士以下尸诸市】其所繇来者上矣【师古曰繇读与由同】自黄帝有涿鹿之战以定火灾【郑氏曰涿鹿在彭城南与炎帝战炎帝火行故云火灾李竒曰黄帝与炎帝战于阪泉今言涿鹿地有二名也文頴曰国语云黄帝炎帝弟也炎帝号神农火行也后子孙暴虐黄帝伐之故言以定火灾律历志云与炎帝后战于阪泉涿鹿在上谷今见有阪泉地黄帝祠师古曰文说是也彭城者上谷北别有彭城非宋之彭城也】颛顼有共工之陈以定水害【文頴曰共工主水官也少昊氏衰秉政作害颛顼伐之本主水官因为水行也师古曰共读曰龚】唐虞之际至治之极犹流共工放驩兠窜三苗殛鲧然后天下服【师古曰舜受尧禅而流共工于幽州放驩兠于崇山窜三苗于三危殛鲧于羽山也殛诛也音居力反】夏有甘扈之誓【师古曰谓啓与有扈战于甘之野作甘誓事见夏书扈国今鄠县是也甘即甘水之上】殷周以兵定天下矣【师古曰谓汤及武王】天下旣定戢臧干戈敎以文德【师古曰戢敛也】而犹立司马之官设六军之众【师古曰司马夏官卿掌邦政军旅属焉万二千五百人为军王则六军也○宋祁曰万一千邵本作万二千】因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋【师古曰税者田租也赋谓发赋敛财也○宋祁曰邵姚本云发赋敛之赋也】税以足食赋以足兵故四井为邑四邑为丘丘十六井也有戎马一匹牛三头四丘为甸甸六十四井也有戎马四匹兵车一乘牛十二头甲士三人卒七十二人干戈备具是谓乘马之法【郑氏曰甲士在车上也师古曰乘音食证反其下并同】一同百里提封万井【苏林曰提音祗陈留人谓举田为只李竒曰提举也举四封之内也师古曰李说是也提读如本字苏音非也说者或以为积土而封谓之隄封旣改文字又失义也】除山川沈斥城池邑居园囿术路三千六百井【臣瓉曰沈斥水田舄卤也如淳曰术大道也师古曰川谓水之通流者也沈谓居深水之下也斥咸卤之地】定出赋六千四百井戎马四百匹兵车百乘此卿大夫采地之大者也【师古曰采官也因官食地故曰采地尔雅曰采寮官也说者不晓采地之义因谓菜地云以种菜非也】是谓百乘之家一封三百一十六里提封十万井定出赋六万四千井戎马四千匹兵车千乘此诸侯之大者也是谓千乘之国天子畿方千里提封百万井定出赋六十四万井戎马四万匹兵车万乘故称万乘之主戎马车徒干戈素具春振旅以搜夏拔舍以苗秋治兵以狝冬大阅以狩【师古曰振旅整众也搜搜择不任孕者拔舍草止不妨农也苗为苗除害也治兵观威武也狝应杀气也大阅简车马也狩火田一曰狩守也围守而取之拔音步末反】皆于农隙以讲事焉【师古曰隙空闲也讲和习之也○宋祁曰邵本习之也无之字】五国为属属有长十国为连连有帅【师古曰长音竹两反帅音所类反】三十国为卒卒有正二百一十国为州州有牧连帅比年简车【师古曰比年频年也】卒正三年简徒【师古曰徒人众】羣牧五载大简车徒此先王为国立武足兵之大略也周道衰法度【师古曰即堕字堕毁也音火规反】至齐桓公任用管仲而国富民安公问行伯用师之道【师古曰伯读曰霸】管仲曰公欲定卒伍脩甲兵大国亦将脩之而小国设备则难以速得志矣于是乃作内政而寓军令焉【师古曰寓寄也寄于内政而修军令也】故卒伍定虖里而军政成虖郊连其什伍【师古曰五人为伍二伍为什】居处同乐死生同忧祸福共之故夜战则其声相闻昼战则其目相见缓急足以相死其敎已成外攘夷狄内尊天子以安诸夏【师古曰攘却也诸夏中国之诸侯也夏大也言大于四夷也攘音人羊反】齐桓旣没晋文接之亦先定其民作被庐之法【应劭曰搜于被庐之地作执秩以为六官之法因以名之也师古曰被庐晋地也被音皮义反】总帅诸侯迭为盟主【师古曰迭互也音大结反】然其礼已颇僭差又随时苟合以求欲速之功故不能充王制二伯之后寖以陵夷【师古曰寖渐也陵夷頽替也二伯齐桓公晋文公也伯读曰覇】至鲁成公作丘甲【师古曰丘十六井也止出戎马一匹牛三头四丘为甸甸六十四井也乃出戎马四匹兵车一乘牛十二头甲士三人卒七十二人耳今乃使丘出甸赋违常制也一说别令人为丘作甲也士农工商四类异业甲者非凡人所能为而令作之讥不正也】哀公用田赋【师古曰田赋者别计田亩及家财各为一赋言不依古制役烦敛重也】搜狩治兵大阅之事皆失其正春秋书而讥之以存王道于是师旅亟动百姓罢敝【师古曰亟屡也音丘吏反罢读曰疲】无伏节死难之谊孔子伤焉曰以不敎民战是谓弃之【师古曰论语载孔子之言也非其不素习】故称子路曰由也千乘之国可使治其赋也而子路亦曰千乘之国摄虖大国之间加之以师旅因之以饥馑由也为之比及三年可使有勇且知方也【师古曰皆论语所载也方道也比音必寐反】治其赋兵敎以礼谊之谓也春秋之后灭弱吞小并为战国稍增讲武之礼以为戏乐用相夸视【师古曰视读曰示】而秦更名角抵【师古曰抵音丁礼反解在武纪】先王之礼没于淫乐中矣雄桀之士因埶辅时作为权诈以相倾覆吴有孙武齐有孙膑【师古曰膑音频忍反】魏有吴起秦有商鞅皆禽敌立胜垂着篇籍当此之时合从连衡【师古曰衡横也战国时齐楚韩魏燕赵为从秦国为衡从音子容反谓其地形南北从长也秦地形东西横长故为衡也】转相攻伐代为雌雄【师古曰代迭也】齐愍以技击彊【孟康曰兵家之技巧技巧者习手足便器械积机闗以立攻守之胜】魏惠以武卒奋【师古曰奋盛起】秦昭以锐士胜【师古曰锐勇利】世方争于功利而驰说者以孙吴为宗时唯孙卿明于王道【师古曰孙卿楚人姓荀名况避汉宣帝之讳故改曰孙卿】而非之曰彼孙吴者上埶利而贵变诈施于暴乱昏嫚之国君臣有间【师古曰言有间隙不谐和】上下离心政谋不良故可变而诈也夫仁人在上为下所卬【卬读曰仰】犹子弟之衞父兄若手足之扞头目何可当也【师古曰扞御难也音卜旦反】邻国望我欢若亲戚芬若椒兰顾视其上犹焚灼仇雠人情岂肯为其所恶而攻其所好哉故以桀攻桀犹有巧拙以桀诈尧若卵投石夫何幸之有【师古曰言往必破碎】诗曰武王载斾有虔秉如火烈烈则莫我敢遏【师古曰殷颂长发之诗也武王汤也虔敬也遏止也言汤建号兴师本由仁义虽执戚以敬为先故得如火之盛无能止也】言以仁谊绥民者无敌于天下也若齐之技击得一首则受赐金事小敌脆则媮可用也【师古曰媮与偷同谓苟且】事钜敌坚则涣然离矣【师古曰钜大也涣然散貌】是亡国之兵也魏氏武卒衣三属之甲【服虔曰作大甲三属竟人身也苏林曰兠鍪也盘领也髀裈也如淳曰上身一髀裈一踁缴一凡三属也师古曰如说是也属联也音之欲反髀音陛踁即胫字】操十二石之弩负矢五十个置戈其上冠胄带劒赢三日之粮【师古曰个读曰个个枚也胄兠鍪也冠胄带劒者着兠鍪而又带劒也赢谓担负也音盈】日中而趍百里【师古曰日中一日之中】中试则复其户利其田宅【师古曰中试试之而中科条也复谓免其赋税也利田宅者给其便利之处也中音竹仲反复音方目反】如此则其地虽广其税必寡其气力数年而衰是危国之兵也秦人其生民也陿阸其使民也酷烈【师古曰陿地小也隘险固也酷重厚也烈猛威也】劫之以埶隐之以阸【郑氏曰秦地多隘臧隐其民于隘中也臣瓉曰秦政急峻隐括其民于隘狭之法师古曰郑说是也】狃之以赏庆道之以刑罚【师古曰狃串习也音女救反道读曰导】使其民所以要利于上者非战无由也功赏相长五甲首而隶五家【服虔曰能得着甲者五人首使得隶役五家也如淳曰役隶五家是为相君长】是最为有数故能四世有胜于天下然皆干赏蹈利之兵庸徒鬻卖之道耳【师古曰鬻音育】未有安制矜节之理也【师古曰矜持也】故虽地广兵彊鳃鳃常恐天下之一合而共轧已也【苏林曰鳃音愼而无礼则葸之葸鳃惧貌也张晏曰轧践轹也师古曰鳃音先祀反轧音于黠反】至乎齐桓晋文之兵可谓入其域而有节制矣【孟康曰入王兵之域而未尽善也】然犹未本仁义之綂也故齐之技击不可以遇魏之武卒魏之武卒不可以直秦之锐士【师古曰直亦当也】秦之锐士不可以当桓文之节制桓文之节制不可以敌汤武之仁义故曰善师者不陈【师古曰战陈之义本因陈列为名而音变耳字则作陈更无别体而末代学者辄改其字旁从车非经史之本文也今宜依古不从流俗也】善陈者不战善战者不败善败者不亡若夫舜脩百僚咎繇作士【师古曰士师理官谓司寇之职】命以蛮夷猾夏寇贼奸轨【师古曰虞书舜典舜命咎繇之文也猾乱也夏诸夏也宼谓攻剽贼谓杀人在外曰奸在内曰轨】而刑无所用所谓善师不陈者也汤武征伐陈师誓众而放禽桀纣【师古曰谓汤誓泰誓牧誓是也】所谓善陈不战者也齐桓南服彊楚使贡周室【师古曰谓僖四年伐楚次于陉责包茅不入王祭不供也】北伐山戎为燕开路【师古曰谓庄三十年伐山戎以其病燕故也】存亡继絶功为伯首【师古曰谓存三亡国衞邢鲁也伯读曰覇】所谓善战不败者也楚昭王遭阖庐之祸国灭出亡【师古曰谓定四年吴入郢楚子出涉睢济江入于云中也】父老送之王曰父老反矣何患无君父老曰有君如是其贤也【师古曰言无有如此君者】相与从之或犇走赴秦号哭请救【师古曰谓申包胥如秦乞师也犇古奔字】秦人怜之为之出兵【师古曰谓秦子蒲子武帅车五百乘以救楚也】二国并力遂走吴师【师古曰谓子蒲大败夫槩王于沂防射之子从子西败吴师于军祥】昭王返国【师古曰吴师已归楚子入郢】所谓善败不亡者也若秦因四世之胜据河山之阻任用白起王翦豺狼之徒奋其爪牙禽猎六国以并天下【师古曰言如猎之取兽】穷武极诈士民不附卒隶之徒还为敌雠【师古曰谓陈胜吴广英布之徒也】猋起云合果共轧之【师古曰猋疾风也如猋之起言其速也如云之合言其盛也猋音必遥反】斯为下矣凡兵所以存亡继絶救乱除害也故伊吕之将子孙有国与商周并【师古曰言其同盛衰也】至于末世苟任诈力以快贪残争城杀人盈城争地杀人满野孙吴商白之徒皆身诛戮于前而国灭亡于后【师古曰孙武孙膑吴起商鞅白起也】报应之埶各以类至其道然矣汉兴高祖躬神武之材行寛仁之厚总擥英雄以诛秦项任萧曹之文用良平之谋骋陆郦之辩明叔孙通之仪文武相配大略举焉天下旣定踵秦而置材官于郡国【师古曰踵因也】京师有南北军之屯至武帝平百粤内增七校【晋灼曰百官表中垒屯骑步兵越骑长水胡骑射声虎贲凡八校尉胡骑不常置故此言七也】外有楼船皆岁时讲肄脩武备云【师古曰肄习也音弋二反】至元帝时以贡禹议始罢角抵而未正治兵振旅之事也古人有言天生五材民并用之【师古曰五材金木水火土也】废一不可谁能去兵鞭扑不可弛于家【师古曰弛放也音式尔反】刑罚不可废于国征伐不可偃于天下用之有本末行之有逆顺耳孔子曰工欲善其事必先利其器【师古曰论语载孔子之言】文德者帝王之利器威武者文德之辅助也夫文之所加者深则武之所服者大德之所施者博则威之所制者广三代之盛至于刑错兵寝者其本末有序帝王之极功也【师古曰刑错兵寝皆谓置而弗用也】昔周之法建三典以刑邦国诘四方【师古曰诘责也音口一反字或作诰音工到反诰谨也以刑治之令谨敇也】一曰刑新邦用轻典【师古曰新辟地立君之国其人未习于敎故用轻法】二曰刑平邦用中典【师古曰承平守成之国则用中典常行之法也】三曰刑乱邦用重典【师古曰篡杀畔逆之国化恶难移则用重法诛杀之也自此以上大司寇所职也】五刑墨罪五百劓罪五百宫罪五百刖罪五百杀罪五百所谓刑平邦用中典者也【师古曰墨黥也凿其面以墨湼之劓截鼻也宫滛刑也男子割腐妇人幽闭刖断足也杀死刑也自此以上司刑所职也劓音牛兾反刖音五刮反又音月】凡杀人者踣诸市【师古曰踣谓毙之也音妨付反】墨者使守门【师古曰黥面之人不妨禁衞也】劓者使守关【师古曰以其貌毁故逺之】宫者使守内【师古曰人道旣絶于事便也】刖者使守囿【师古曰驱御禽兽无足可也】完者使守积【师古曰完谓不亏其体但居作也积积聚之物也自此以上掌戮所职也】其奴男子入于罪隶【李竒曰男女徒总名为奴】女子入舂槁【孟康曰主暴燥舂之也韦昭曰舂舂人槁槁人也给此二官之役师古曰槁音古老反】凡有爵者与七十者与未齓者皆不为奴【师古曰有爵谓命士以上也齓毁齿男子八岁女子七岁而毁齿矣自此以上司厉所职也】周道旣衰穆王眊荒命甫侯度时作刑以诘四方【师古曰穆王昭王之子也享国旣百年而王眊乱荒忽乃命甫侯为司寇商度时宜而作刑之制以治四方也甫国名也眊音莫报反度音大各反】墨罚之属千劓罚之属千髌罚之属五百宫罚之属三百大辟之罚其属二百【师古曰髌罚去膝头骨大辟死刑也髌音频忍反】五刑之属三千【师古曰五者之刑凡三千】盖多于平邦中典五百章所谓刑乱邦用重典者也春秋之时王道寖坏【师古曰寖渐也】敎化不行子产相郑而铸刑书【师古曰子产郑大夫公孙侨也铸刑法于鼎事在昭六年】晋叔向非之曰【师古曰叔向晋大夫羊舌也遗其书以非之向音许两反】昔先王议事以制不为刑辟【李竒曰先议其犯事议定然后乃断其罪不为一成之刑着于鼎也师古曰虞舜则象以典刑流宥五刑周礼则三典五刑以诘邦国非不豫设但弗宣露使人知之】惧民之有争心也犹不可禁御是故闲之以谊纠之以政【师古曰闲防也纠举也】行之以礼守之以信奉之以仁【师古曰奉养也】制为禄位以劝其从【师古曰劝其从敎之心也】严断刑罚以威其滛【师古曰放也】惧其未也故诲之以忠之以行【晋灼曰古竦字也师古曰谓防也又音所项反】敎之以务【师古曰时所急】使之以和【师古曰悦以使人也】临之以敬莅之以彊【师古曰莅谓监视也】断之以刚犹求圣哲之上明察之官忠信之长慈惠之师【师古曰上谓公侯也官卿佐也长师皆列职之首也】民于是乎可任使也而不生祸乱民知有辟则不忌于上并有争心以征于书而徼幸以成之弗可为矣【师古曰辟法也为治也权移于法故人不畏上因危文以生诈妄徼幸而成巧则弗可治也】夏有乱政而作禹刑商有乱政而作汤刑周有乱政而作九刑【韦昭曰谓正刑五及流赎鞭扑也】三辟之兴皆叔世也【师古曰叔世言晩时也】今吾子相郑国制参辟铸刑书【孟康曰谓夏殷周乱政所制三辟也】将以靖民不亦难乎【师古曰靖安也一曰治也】诗曰仪式刑文王之德日靖四方【师古曰周颂我将之诗也言法象文王之德以为仪式则四方日以安靖也】又曰仪刑文王万邦作孚【师古曰大雅文王诗也孚信也又言法象文王则万国皆信顺也】如是何辟之有【师古曰若诗所言不宜制刑辟】民知争端矣将弃礼而征于书【师古曰取证于刑书】锥刀之末将尽争之【师古曰喻微细】乱狱滋丰货赂并行【师古曰滋益也】终子之世郑其败虖子产报曰若吾子之言侨不材不能及子孙吾以救世也【师古曰言虽非长乆之法且救当时之敝】媮薄之政自是滋矣孔子伤之曰导之以德齐之以礼有耻且格导之以政齐之以刑民免而无耻【师古曰论语载孔子之言也格正也言用德礼则人有耻而自正尚政刑则下苟免而无耻】礼乐不兴则刑罚不中刑罚不中则民无所错手足【师古曰亦论语载孔子之言也礼以治人乐以易俗二者不兴则刑罚滥矣错置也】孟氏使阳肤为士师【师古曰亦论语所载阳肤曾子弟子也士师狱官】问于曾子【师古曰问何以居此职也】亦曰上失其道民散乆矣如得其情则哀矜而勿喜【师古曰此曾子答辞言民俗浇离轻犯于法乃由上失其道非下之过今汝虽得狱情当哀矜之勿自喜也○宋祁曰自喜姚本删自字】陵夷至于战国韩任申子秦用商鞅连相坐之法造参夷之诛【师古曰参夷夷三族】增加肉刑大辟有凿顚抽胁镬亨之刑【师古曰鼎大而无足曰镬以防人也】至于秦始皇兼吞战国遂毁先王之法灭礼谊之官专任刑罚躬操文墨【师古曰躬身也操执持也音于高反】昼断狱夜理书自程决事日县石之一【服虔曰县称也石百二十斤也始皇省读文书日以百二十斤为程】而奸邪并生赭衣塞路囹圄成市天下愁怨溃而叛之汉兴高祖初入关约法三章曰杀人者死伤人及盗抵罪蠲削烦苛兆民大说【师古曰说读曰悦】其后四夷未附兵革未息三章之法不足以御奸【师古曰御止也】于是相国萧何攈摭秦法【师古曰攈摭谓收拾也攈音九问反摭音之石反】取其宜于时者作律九章当孝惠高后时百姓新免毒蠚人欲长防养老【师古曰蠚音呼各反】萧曹为相塡以无为【师古曰言以无为之法塡安百姓也塡音竹刃反】从民之欲而不扰乱是以衣食滋殖刑罚用稀及孝文即位躬脩默劝趣农桑减省租赋而将相皆旧功臣少文多质惩恶亡秦之政论议务在寛厚耻言人之过失化行天下告讦之俗易【师古曰讦面相斥罪也音居谒反】吏安其官民乐其业畜积岁增戸口寖息【师古曰畜读曰蓄寖益也息生也】风流笃厚禁罔疏阔选张释之为廷尉罪疑者予民【师古曰从轻断】是以刑罚大省至于断狱四百【师古曰谓普天之下重罪者也】有刑错之风即位十三年齐太仓令淳于公有罪当刑诏狱逮系长安【师古曰逮及也辞之所及则追捕之故谓之逮一曰逮者在道将送防御不絶若今之传送囚也】淳于公无男有五女当行会逮骂其女曰生子不生男缓急非有益也【○宋祁曰姚本益也删去也字】其少女缇萦自伤悲泣【师古曰缇萦女名也缇音他弟反】廼随其父至长安上书曰妾父为吏齐中皆称其廉平今坐法当刑妾伤夫死者不可复生刑者不可复属【师古曰属联也音之欲反】虽后欲改过自新其道亡繇也【师古曰繇读与由同由从也】妾愿没入为官婢以赎父刑罪使得自新书奏天子【○朱子文曰于文书奏下多天子二字前曰上书非上于天子而何后曰书奏非奏于天子而何若曰书奏天子怜悲其意文字直而美】天子怜悲其意遂下令曰制诏御史盖闻有虞氏之时画衣冠异章服以为戮而民弗犯何治之至也今法有肉刑三【孟康曰黥劓二刖左右趾合一凡三也○宋祁曰姚本二则删去则字】而奸不止其咎安在非乃朕德之薄而敎不明与【师古曰与读曰欤】吾甚自愧故夫训道不纯而愚民陷焉【师古曰道读曰导】诗曰恺弟君子民之父母【师古曰大雅泂酌之诗也言君子有和乐易简之德则其下尊之如父亲之如母也】今人有过敎未施而刑已加焉或欲改行为善而道亡繇至【师古曰繇读与由同】朕甚怜之夫刑至断支体刻肌肤终身不息【师古曰息生也】何其刑之痛而不德也岂称为民父母之意哉其除肉刑有以易之及令罪人各以轻重不亡逃有年而免【孟康曰其不亡逃者满其年数得免为庶人】具为令【师古曰使更为条制】丞相张苍御史大夫冯敬奏言肉刑所以禁奸所由来者乆矣陛下下明诏怜万民之一有过被刑者终身不息及罪人欲改行为善而道亡繇至于盛德臣等所不及也臣谨议请定律曰诸当完者完为城旦舂【臣瓉曰文帝除肉刑皆有以易之故以完易髠以笞代劓以釱左右止代刑今旣曰完矣不复云以完代完也此当言髠者完也○宋祁曰代刑姚本改作代刖】当黥者髠钳为城旦舂当劓者笞三百当斩左止者笞五百当斩右止及杀人先自告及吏坐受赇枉法守县官财物而即盗之已论命复有笞罪者皆弃市【李竒曰命逃亡也复于论命中有罪也晋灼曰命者名也成其罪也师古曰止足也当斩右足者以其辠次重故从弃市也杀人先自告谓杀人而自首得免罪者也吏受赇枉法谓曲公法而受赂者也守县官财物而即盗之即今律所谓主守自盗者也杀人害重受赇盗物赃污之身故此三罪已被论名而又犯笞亦皆弃市也今流俗书本笞三百笞五百之上及劓者之下有籍笞字复有笞罪亦云复有籍笞罪皆后人妄加耳旧本无也】罪人狱已决完为城旦舂满三岁为鬼薪白粲鬼薪白粲一岁为隶臣妾隶臣妾一岁免为庶人【师古曰男子为隶臣女子为隶妾鬼薪白粲满三岁为隶臣隶臣一岁免为庶人隶妾亦然也】隶臣妾满二岁为司寇司寇一岁及作如司寇二岁皆免为庶人【如淳曰罪降为司寇故一岁正司寇故二歳也】其亡逃及有罪耐以上不用此令【师古曰于本罪中又重犯者也○宋祁曰罪耐姚本作耐罪】前令之刑城旦舂岁而非禁锢者如完为城旦舂岁数以免【李竒曰谓文帝作此令之前有刑者○宋祁曰如完姚本删如字】臣昧死请制曰可是后外有轻刑之名内实杀人斩右止者又当死斩左止者笞五百当劓者笞三百率多死【师古曰斩右止者弃市故入于死以笞五百代斩左止笞三百代劓笞数旣多亦不活也○宋祁曰姚本改入于作人多】景帝元年下诏曰加笞与重罪无异【孟康曰重罪谓死刑】幸而不死不可为人【师古曰谓不能自起居也】其定律笞五百曰三百笞三百曰二百犹尚不全至中六年又下诏曰加笞者或至死而笞未毕朕甚怜之其减笞三百曰二百笞二百曰一百又曰笞者所以敎之也其定棰令【师古曰棰策也所以击者也音止蘂反】丞相刘舍御史大夫衞绾请笞者棰长五尺其本大一寸其竹也末薄半寸皆平其节当笞者笞臀【如淳曰然则先时笞背也师古曰臀音徒门反】毋得更人【师古曰谓行笞者不更易人也】毕一罪乃更人自是笞者得全然酷吏犹以为威死刑旣重而生刑又轻民易犯之及至孝武即位外事四夷之功内盛耳目之好征发烦数百姓贫耗【师古曰耗损也音呼到反】穷民犯法酷吏击断奸轨不胜于是招进张汤赵禹之属条定法令作见知故纵监临部主之法【师古曰见知人犯法不举告为故纵而所监临部主有罪并连坐也】缓深故之罪【孟康曰孝武欲急刑吏深害及故入人罪者皆寛缓】急纵出之诛【师古曰吏释罪人疑以为纵出则急诛之亦言尚酷】其后奸猾巧法转相比况禁罔寖密【师古曰寖渐也其下亦同】律令凡三百五十九章大辟四百九条千八百八十二事死罪决事比万三千四百七十二事【师古曰比以例相比况也】文书盈于几阁典者不能徧睹是以郡国承用者駮【师古曰不晓其指用意不同也】或罪同而论异奸吏因缘为市【师古曰弄法而受财若市买之交易】所欲活则傅生议所欲陷则予死比【师古曰傅读曰附】议者咸伤之宣帝自在闾阎而知其若此及即尊位廷史路温舒上疏言秦有十失其一尚存治狱之吏是也语在温舒传上深愍焉廼下诏曰间者吏用法巧文寖深是朕之不德也夫决狱不当使有罪兴邪不辜防戮【晋灼曰当重而轻使有罪者起邪恶之心也师古曰有罪者更兴邪恶无辜者反陷重刑是决狱不平故】父子悲恨朕甚伤之今遣廷史与郡鞠狱任轻禄薄【如淳曰廷史廷尉史也以囚辞决狱事为鞠谓疑狱也李竒曰鞠穷也狱事穷竟也师古曰李说是也】其为置廷平秩六百石员四人其务平之以称朕意于是选于定国为廷尉求明察寛恕黄霸等以为廷平季秋后请谳时上常幸宣室斋居而决事【如淳曰宣室布政敎之室也重用刑故斋戒以决事晋灼曰未央宫中有宣室殿师古曰贾谊传亦云受厘坐宣室盖其殿在前殿之侧也斋则居之】狱刑号为平矣时涿郡太守郑昌上疏言圣王置谏争之臣者非以崇德防逸豫之生也立法明刑者非以为治救衰乱之起也今明主躬垂明听虽不置廷平狱将自正若开后嗣不若删定律令【师古曰删刋也有不便者则刋而除之】律令一定愚民知所避奸吏无所弄矣今不正其本而置廷平以理其末也政衰听怠则廷平将招权而为乱首矣【苏林曰招音翘翘举也犹卖弄也孟康曰招求也招致权着已也师古曰孟说是也】宣帝未及脩正至元帝初立廼下诏曰夫法令者所以抑暴扶弱欲其难犯而易避也今律令烦多而不约自典文者不能分明而欲罗元元之不逮【师古曰罗网也不逮言意识所不及】斯岂刑中之意哉【师古曰中当也】其议律令可蠲除轻减者条奏唯在便安万姓而已至成帝河平中复下诏曰甫刑云五刑之属三千大辟之罚其属二百【师古曰甫刑即周书吕刑初为吕侯号曰吕刑后为甫侯又称甫刑】今大辟之刑千有余条律令烦多百有余万言竒请它比日以益滋【师古曰竒请谓常文之外主者别有所请以定罪也它比谓引它类以比附之稍增律条也竒音居宜反】自明习者不知所由【师古曰由从也】欲以晓喻众庶不亦难乎于以罗元元之民夭絶亡辜岂不哀哉其与中二千石二千石博士及明习律令者议减死刑及可蠲除约省者令较然易知条奏书不云乎惟刑之恤哉【师古曰虞书舜典之词恤忧也言当忧刑也】其审核之务准古法【师古曰核究其实也】朕将尽心览焉有司无仲山父将明之材【师古曰有司以下史家之言也大雅蒸人之诗曰肃肃王命仲山父将之邦国若否仲山父明之将行也否不善也言王有诰命则仲山父行之邦国有不善之事则仲山父明之故引以为美伤今不能然也】不能因时广宣主恩建立明制为一代之法而徒钩摭微细毛举数事以塞诏而已【师古曰毛举言举毫毛之事轻小之甚塞犹当者也】是以大议不立遂以至今议者或曰法难数变此庸人不逹疑塞治道圣智之所常患者也【师古曰塞谓不通也】故略举汉兴以来法令稍定而合古便今者汉兴之初虽有约法三章网漏吞舟之鱼【师古曰言疏阔吞舟谓大鱼也】然其大辟尚有夷三族之令令曰当三族者皆先黥劓斩左右趾笞杀之枭其首菹其骨肉于市【师古曰菹谓醢也菹音侧于反】其诽谤詈诅者又先断舌故谓之具五刑彭越韩信之属皆受此诛至高后元年乃除三族罪祅言令孝文二年又诏丞相太尉御史法者治之正所以禁暴而衞善人也今犯法者已论而使无罪之父母妻子同产坐之及收朕甚弗取其议左右丞相周勃陈平奏言父母妻子同产相坐及收所以累其心使重犯法也【师古曰重难也累音力瑞反】收之之道所由来乆矣臣之愚计以为如其故便文帝复曰朕闻之法正则民慤罪当则民从【师古曰慤谨也音丘角反】且夫牧民而道之以善者吏也【师古曰道读曰导以善导之也】旣不能道又以不正之法罪之是法反害于民为暴者也【师古曰法害于人是法为暴】朕未见其便宜孰计之平勃乃曰陛下幸加大惠于天下使有罪不收无罪不相坐甚盛德臣等所不及也臣等谨奉诏尽除收律相坐法其后新垣平谋为逆复行三族之诛由是言之风俗移易人性相近而习相远信矣【师古曰论语云孔子曰性相近习相远也言人同禀五常之性其所取舍本相近也但所习各异渐渍而移则相逺矣】夫以孝文之仁平勃之知犹有过刑谬论如此甚也而况庸材溺于末流者乎周官有五聼八议三刺三宥三赦之法【师古曰刺杀也讯而有罪则杀之也宥寛也赦舍也谓释置也】五听一曰辞听【师古曰观其出言不直则烦】二曰色听【师古曰观其颜色不直则变】三曰气听【师古曰观其气息不直则喘】四曰耳听【师古曰观其听聆不直则惑】五曰目听【师古曰观其瞻视不直则乱】八议一曰议亲【师古曰王之亲族也】二曰议故【师古曰王之故旧也】三曰议贤【师古曰有徳行者也】四曰议能【师古曰有道蓺者】五曰议功【师古曰有大勲力者】六曰议贵【师古曰爵位高者也】七曰议勤【师古曰谓尽悴事国者也】八曰议賔【师古曰谓前代之后王所不臣者也自五听以下至此皆小司寇所职也】三刺一曰讯羣臣二曰讯羣吏三曰讯万民【师古曰讯问也音信】三宥一曰弗识二曰过失三曰遗忘【师古曰弗识不审也过失非意也遗忘忽忘也】三赦一曰幼弱二曰老眊三曰憃愚【师古曰防弱谓七岁以下老眊谓八十以上憃愚生而痴騃者自三刺以下至此皆司刺所职也眊读与耄同憃音丑江反一音贞巷反】凡囚上罪梏拲而桎中罪梏桎下罪梏王之同族拲有爵者桎以待弊【师古曰械在手曰梏两手同械曰拲在足曰桎弊断罪也自此以上掌囚所职也梏音古笃反拲即拱字也桎音之日反弊音蔽】高皇帝七年制诏御史狱之疑者吏或不敢决有罪者乆而不论无罪乆系不决自今以来县道官狱疑者各谳所属二千石官二千石官以其罪名当报之【师古曰当谓处断也】所不能决者皆移廷尉廷尉亦当报之廷尉所不能决谨具为奏傅所当比律令以闻【师古曰傅读曰附】上恩如此吏犹不能奉宣故孝景中五年复下诏曰诸狱疑虽文致于法而于人心不厌者辄谳之其后狱吏复避微文遂其愚心至后元年又下诏曰狱重事也人有愚智官有上下狱疑者谳有令谳者已报谳而后不当谳者不为失【师古曰解并在景纪】自此之后狱刑益详近于五听三宥之意三年复下诏曰高年老长人所尊敬也鳏寡不属逮者人所哀怜也【师古曰属音之欲反】其着令年八十以上八岁以下及孕者未乳【师古曰乳产也音人喻反】师朱儒【如淳曰师乐师肓瞽者朱儒短人不能走者】当鞠系者颂系之【师古曰颂读曰容容寛容之不桎梏】至孝宣元康四年又下诏曰朕念夫耆老之人髪齿堕落血气旣衰亦无暴逆之心今或罹于文法执于囹圄不得终其年命朕甚怜之自今以来诸年八十非诬告杀伤人它皆勿坐至成帝鸿嘉元年定令年未满七岁贼鬭杀人及犯殊死者上请廷尉以闻得减死合于三赦防弱老眊之人此皆法令稍定近古而便民者也【师古曰近音其靳反】孔子曰如有王者必世而后仁善人为国百年可以胜残去杀矣【师古曰论语载孔子之言此谓若有受命之王必三十年仁政乃成也胜残谓胜残暴之人使不为恶去杀不行杀戮也】言圣王承衰拨乱而起被民以徳教【师古曰被加也音皮义反】变而化之必世然后仁道成焉至于善人不入于室然犹百年胜残去杀矣【师古曰论语称子张问善人之道子曰不践迹亦不入于室言善人不但修践旧迹而已固少自创制然亦不能入圣人之室】此为国者之程式也今汉道至盛歴世二百余载【师古曰今谓撰志时】考自昭宣元成哀平六世之闲断狱殊死率岁千余口而一人【如淳曰率天下犯罪者千口而有一人死】耐罪上至右止三倍有余【李竒曰耐从司寇以上至右止为千口三人刑】古人有言满堂而饮酒有一人乡隅而悲泣【师古曰乡读曰向】则一堂皆为之不乐王者之于天下譬犹一堂之上也故一人不得其平为之凄怆于心今郡国被刑而死者岁以万数天下狱二千余所其死者多少相覆狱不减一人此和气所以未洽者也原狱刑所以蕃若此者【师古曰蕃多也音扶元反】礼敎不立刑法不明民多贫穷豪桀务私奸不輙得狱豻不平之所致也【服虔曰乡亭之狱曰豻臣瓉曰狱岸狱讼也师古曰小雅小宛之诗云宜岸宜狱瓉说是也】书云伯夷降典悊民惟刑【师古曰周书甫刑之辞也悊知也言伯夷下礼法以道人人习知礼然后用刑也】言制礼以止刑犹隄之防溢水也今隄防陵迟礼制未立死刑过制生刑易犯饥寒并至穷斯滥溢豪桀擅私为之囊橐【师古曰有底曰囊无底曰槖言容隐奸邪若囊槖之盛物】奸有所隐则狃而寖广【师古曰狃串习也寖渐也狃音女救反】此刑之所以蕃也孔子曰古之知法者能省刑本也今之知法者不失有罪末矣【师古曰省谓减除之絶于未然故曰本也不失有罪事止听讼所以为末】又曰今之听狱者求所以杀之古之听狱者求所以生之与其杀不辜宁失有罪今之狱吏上下相驱以刻为明深者获功名平者多后患谚曰鬻棺者欲岁之疫【师古曰鬻卖也疫厉病也鬻音育疫音役】非憎人欲杀之利在于人死也今治狱吏欲陷害人亦犹此矣凡此五疾狱刑所以尤多者也自建武永平民亦新免兵革之祸人有乐生之虑【○朱子文曰既云新免兵革之祸当曰人有乐生之意意虑字相去不远此传写之误也】与高惠之间同而政在抑彊扶弱朝无威福之臣邑无豪桀之侠以口率计断狱少于成哀之间什八可谓淸矣【师古曰十少其八也】然而未能称意比隆于古者以其疾未尽除而刑本不正善乎孙卿之论刑也曰世俗之为说者以为治古者无肉刑【师古曰治古谓上古至治之时也治音丈吏反】有象刑墨黥之属菲履赭衣而不纯【师古曰菲草履也纯缘也衣不加缘示有耻也菲音扶味反纯音之允反】是不然矣以为治古则人莫触罪邪岂独无肉刑哉亦不待象刑矣【师古曰人不犯法则象刑无所施也】以为人或触罪矣而直轻其刑是杀人者不死而伤人者不刑也罪至重而刑至轻民无所畏乱莫大焉凡制刑之本将以禁暴恶且惩其末也【师古曰惩止也】杀人者不死伤人者不刑是惠暴而寛恶也故象刑非生于治古方起于乱今也【如淳曰古无象刑也所有象刑之言者近起今人恶刑之重故遂推言古之圣君但以象刑天下自治】凡爵列官职赏庆刑罚皆以类相从者也一物失称乱之端也【师古曰称宜也音尺孕反】徳不称位能不称官赏不当功刑不当罪不祥莫大焉夫征暴诛悖治之威也杀人者死伤人者刑是百王之所同也未有知其所由来者也故治则刑重乱则刑轻【李竒曰世所以治者乃刑重也所以乱者乃刑轻也】犯治之罪固重犯乱之罪固轻也书云刑罚世重世轻此之谓也【师古曰周书甫刑之辞也言刑罚轻重各随其时】所谓象刑惟明者言象天道而作刑【师古曰虞书益稷曰咎繇方祗厥叙方施象刑惟明言敬其次叙施其法刑皆明白也】安有菲屦赭衣者哉孙卿之言旣然又因俗说而论之曰禹承尧舜之后自以德衰而制肉刑汤武顺而行之者以俗薄于唐虞故也今汉承衰周暴秦极敝之流俗已薄于三代而行尧舜之刑是犹以鞿而御駻突【孟康曰以绳缚马口谓之鞿晋灼曰鞿古羇字也如淳曰駻音捍突恶马也师古曰马络头曰羇也】违救时之宜矣且除肉刑者本欲以全民也今去髠钳一等转而入于大辟以死罔民失本惠矣【师古曰罔谓罗网也】故死者岁以万数刑重之所致也至乎穿窬之盗忿怒伤人男女淫佚吏为奸臧【师古曰佚读与逸同】若此之恶髠钳之罚又不足以惩也故刑者岁十万数民旣不畏又曾不耻刑轻之所生也故俗之能吏公以杀盗为威专杀者胜任奉法者不治乱名伤制不可胜条是以罔密而奸不塞刑蕃而民愈嫚【师古曰塞止也蕃多也音扶元反嫚与慢同】必世而未仁百年而不胜残诚以礼乐阙而刑不正也岂宜惟思所以淸原正本之论删定律令籑二百章以应大辟【孟康曰籑音撰】其余罪次于古当生今触死者皆可募行肉刑【李竒曰欲死邪欲腐邪】及伤人与盗吏受赇枉法男女淫乱皆复古刑为三千章诋欺文致微细之法悉蠲除【师古曰诋谓诬也音丁礼反】如此则刑可畏而禁易避吏不专杀法无二门轻重当罪民命得全合刑罚之中殷天人之和【李竒曰殷亦中】顺稽古之制成时雍之化成康刑错虽未可致孝文断狱庶几可及诗云宜民宜人受禄于天【师古曰大雅假乐之诗也盖嘉成王之德云】书曰立功立事可以永年【师古曰今文泰誓之辞也永长也】言为政而宜于民者功成事立则受天禄而永年命所谓一人有庆万民頼之者也【师古曰吕刑之辞也一人天子也言天子用刑详审有福庆之惠则众庶咸頼之也】







　　前汉书卷二十三
　　前汉书卷二十三考证
　　刑法志春振旅以搜○搜周礼及左传原文俱作搜穆王眊荒命甫侯○眊古文尚书作耄甫侯作吕侯髌罚之属五百○【臣召南】按髌吕刑作剕周礼司刑亦作剕
　　之以行注古竦字也○按左传作耸之以行宣帝未及脩正○正监本讹政今改
　　伯夷降典悊民惟刑注悊知也○【臣召南】按古文尚书作折民惟刑孔传以断字解之陆德明释文曰折马郑王皆音悊马云智也东京古文未行诸儒惟以今文为本故注从马说
　　所谓象刑惟明者○象刑监本讹蒙刑今改正



　　前汉书卷二十三考证
&lt;史部,正史类,前汉书&gt;
　　钦定四库全书
　　前汉书卷二十四上
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　食货志第四
　　洪范八政一曰食二曰货食谓农殖嘉谷可食之物【师古曰殖生也嘉善也】货谓布帛可衣【师古曰衣音于旣反】及金刀龟贝所以分财布利通有无者也【师古曰金谓五色之金也黄者曰金白者曰银赤者曰铜青者曰鈆黑者曰铁刀谓钱币也龟以卜占贝以表饰故皆为宝货也】二者生民之本兴自神农之世斵木为耜煣木为耒耒耨之利以敎天下而食足【师古曰斵斫也煣屈也耒手耕曲木也耜耒端木所以施金也耨耘田也耜音似煣音人九反耒音来内反耨音乃搆反○宋祁曰煣木当为揉木煣玉篇曰而九切以火屈木曲案易作揉】日中为市致天下之民聚天下之货交易而退各得其所而货通【师古曰自斵木为耜以至于此事见易上系辞】食足货通然后国实民富而敎化成黄帝以下通其变使民不倦【李竒曰器币有不便于时则变更通利之使民乐其业而不倦也】尧命四子以敬授民时【师古曰四子谓羲仲羲叔和仲和叔也事见虞书尧典也○宋祁曰尧典也姚本删去也字】舜命后稷以黎民祖饥【孟康曰祖始也黎民始饥命弃为稷官也古文言阻师古曰事见舜典○宋祁曰祖饥古文言阻】是为政首禹平洪水定九州【师古曰九州谓冀兖靑徐扬荆豫梁雍】制土田各因所生远近赋入贡棐【应劭曰棐竹器也所以盛方曰筐隋曰棐师古曰棐读与匪同禹贡所谓厥贡漆丝厥篚织文之类是也隋圜而长也隋音他果反】楙迁有无万国作乂【师古曰楙与茂同勉也言劝勉天下迁易有无使之交足则万国皆治】殷周之盛诗书所述要在安民富而敎之故易称天地之大德曰生圣人之大宝曰位何以守位曰仁何以聚人曰财【师古曰下系之辞】财者帝王所以聚人守位养成羣生奉顺天德治国安民之本也故曰不患寡而患不均不患贫而患不安盖均亡贫和亡寡安亡倾【师古曰论语载孔子之言】是以圣王域民【师古曰为邦域】筑城郭以居之制庐井以均之【师古曰井田之中为屋庐】开市肆以通之【师古曰肆列也】设庠序以敎之【师古曰庠序礼宫养老之处】士农工商四民有业【○宋祁曰姚本民作人】学以居位曰士辟土殖谷曰农作巧成器曰工通财鬻货曰商【师古曰鬻卖也鬻音弋六反】圣王量能授事四民陈力受职故朝亡废官邑亡敖民地亡旷土【师古曰敖谓逸游也旷空也】理民之道地着为本【师古曰地着谓安土也音直略反】故必建步立畮【师古曰畮古亩字也】正其经界六尺为步步百为畮畮百为夫夫三为屋屋三为井井方一里是为九夫八家共之各受私田百畮公田十畮是为八百八十畮余二十畮以为庐舍【师古曰庐田中屋也春夏居之秋冬则去○宋祁曰则去当作即去】出入相友守望相助疾病相救民是以和睦而敎化齐同力役生产可得而平也民受田上田夫百畮中田夫二百畮下田夫三百畮岁耕种者为不易上田休一岁者为一易中田休二岁者为再易下田三岁更耕之自爰其处【孟康曰爰于也师古曰更互也音工衡反】农民户人已受田其家众男为余夫亦以口受田如比【师古曰比例也音必寐反】士工商家受田五口乃当农夫一人此谓平土可以为法者也若山林薮泽原陵淳卤之地【晋灼曰淳尽也舄卤之田不生五谷也】各以肥硗多少为差【师古曰硗确也谓瘠薄之田也音口交反】有赋有税税谓公田什一及工商衡虞之入也【师古曰赋谓计口发财税谓收其田入也什一谓十取其一也工商衡虞虽不垦殖亦取其税者工有技巧之作商有行贩之利衡虞取山泽之材产也】赋共车马甲兵士徒之役【师古曰徒众也共读曰供】充实府库赐予之用税给郊社宗庙百神之祀天子奉养百官禄食庶事之费民年二十受田六十归田七十以上上所养也十岁以下上所长也十一以上上所彊也【师古曰勉彊劝之令习事也彊音其两反】种谷必杂五种以备灾害【师古曰岁月有宜及水旱之利也种即五谷谓黍稷麻麦豆也】田中不得有树用妨五谷力耕数耘收获如寇盗之至【师古曰力谓勤作之也如寇盗之至谓促遽之甚恐为风雨所损】还庐树桑【师古曰还绕也】菜茹有畦果蓏【应劭曰木实曰果草实曰蓏张晏曰有核曰果无核曰蓏臣瓒曰按木上曰果地上曰蓏也师古曰茹所食之菜也畦区也茹音人豫反畦音胡圭反蓏音来果反】殖于疆易【张晏曰至此易主故曰易师古曰诗小雅信南山云中田有庐疆场有即谓此也】鸡豚狗彘毋失其时【师古曰彘即豕】女脩蚕织则五十可以衣帛七十可以食肉在壄曰庐在邑曰里【师古曰庐各在其田中而里聚居也】五家为邻五邻为里四里为族五族为党五党为州五州为鄕鄕万二千五百戸也邻长位下士自此以上稍登一级至鄕而为卿也于里有序而乡有庠【○宋祁曰于里有序于字下当添是也】序以明敎庠则行礼而视化焉【师古曰视读为示也○宋祁曰注末也字当删】春令民毕出在壄冬则毕入于邑其诗曰四之日举止同我妇子馌彼南畮【师古曰此诗七月之章也馌馈也四之日周之四月夏之二月也农人无不举足而耕也则其妇与子同以食来至南畮治田之处而馈之也馌音于輙反】又曰十月蟋蟀入我牀下嗟我妇子聿为改岁入此室处【师古曰亦七月之章也蟋蟀蛬也今谓之促织聿曰也言寒气既至蟋蟀渐来则妇子皆曰岁将改矣而去田中入室处也蛬音拱】所以顺阴阳备寇贼习礼文也春将出民里胥平旦坐于右塾邻长坐于左塾【孟康曰里胥如今里吏也师古曰门侧之堂曰塾坐于门侧者督促劝之知其早宴防怠惰也塾音孰】毕出然后归夕亦如之【师古曰言里胥邻长亦待入毕然后归也】入者必持薪樵轻重相分班白不提挈【师古曰班白者谓髪杂色也不提挈者所以优老人也】冬民旣入妇人同巷相从夜绩女工一月得四十五日【服防曰一月之中又得夜半为十五日凡四十五日也】必相从者所以省费燎火同巧拙而合习俗也【师古曰省费燎火省燎火之费也燎所以为明火所以为温也燎音力召反】男女有不得其所者因相与歌咏各言其伤【师古曰怨刺之诗也】是月余子亦在于序室【苏林曰余子庶子也或曰未任役为余子师古曰未任役者是也幼童皆当受业岂论嫡庶乎】八岁入小学学六甲五方书计之事【苏林曰五方之异书如今秘书学外国书也臣瓒曰辨五方之名及书蓺也师古曰瓒说是也】始知室家长幼之节十五入大学学先圣礼乐而知朝廷君臣之礼其有秀异者移鄕学于庠序庠序之异者移国学于少学诸侯岁贡少学之异者于天子学于大学命曰造士【李竒曰造成也】行同能偶则别之以射【师古曰以射试之】然后爵命焉孟春之月羣居者将散【师古曰谓各趣农畮也】行人振木铎徇于路以采诗【师古曰行人遒人也主号令之官铎大铃也以木为舌谓之木铎徇巡也采诗采取怨刺之诗也】献之大师比其音律以闻于天子【师古曰大师掌音律之官敎六诗以六律为之音者比谓次之也比音频二反○宋祁曰比谓下当添调字】故曰王者不窥牖戸而知天下此先王制土处民富而敎之之大略也故孔子曰道千乘之国敬事而信节用而爱人使民以时【师古曰论语载孔子之言也道治也举事必敬施令必信不为奢侈爱养其萌无夺农时】故民皆劝功乐业先公而后私其诗曰有渰凄凄兴云祁祁雨我公田遂及我私【师古曰小雅大田之诗也渰阴云也凄凄云起貌也祁祁徐也言阴阳和风雨时萌庶庆悦喜其先雨公田乃及私也○宋祁曰兴云当改兴雨】民三年耕则余一年之畜【师古曰畜读曰蓄其下并同】衣食足而知荣辱廉让生而争讼息故三载考绩【师古曰绩功也言主治萌者三年一考其绩也】孔子曰苟有用我者期月而已可也三年有成成此功也【师古曰论语载孔子之言也用谓使为政期月可以易俗三年乃得成功也】三考黜陟余三年食进业曰登【郑氏曰进上百工之业也或曰进上农工诸事业名曰登】再登曰平余六年食三登曰泰平二十七岁遗九年食然后王德流洽礼乐成焉【○宋祁曰邵本王德作至德】故曰如有王者必世而后仁【师古曰亦孔子之言也解在刑法志】繇此道也【师古曰繇读与由同由用也从也】周室旣衰暴君汚吏慢其经界【师古曰汚谓贪秽也】繇役横作【师古曰繇读曰徭横音胡孟反】政令不信上下相诈公田不治故鲁宣公初税畮【○刘攽曰税畮所谓二也】春秋讥焉【孟康曰春秋谓之履畮履践民所种好者而取之讥其贪也】于是上贪民怨灾害生而祸乱作陵夷至于战国贵诈力而贱仁谊先富有而后礼让是时李悝为魏文侯作尽地力之敎【师古曰李悝文侯臣也悝音恢】以为地方百里提封九万顷除山泽邑居参分去一为田六百万畮治田勤谨则畮益三升【服防曰与之三升也臣瓒曰当言三斗谓治田勤则畮加三斗也师古曰计数而言字当为斗瓒说是也○宋祁曰治田勤谨当作劝谨下不勤同】不勤则损亦如之地方百里之增减輙为粟百八十万石矣又曰籴甚贵伤民【韦昭曰此民谓士工商也】甚贱伤农民伤则离散农伤则国贫故甚贵与甚贱其伤一也善为国者使民无伤而农益劝今一夫挟五口治田百畮岁收畮一石半为粟百五十石除十一之税十五石余百三十五石食人月一石半五人终岁为粟九十石余有四十五石石三十为钱千三百五十除社闾尝新春秋之祠用钱三百余千五十衣人率用钱三百五人终岁用千五百不足四百五十【师古曰少四百五十不足也】不幸疾病死丧之费及上赋敛又未与此【师古曰与读曰豫】此农夫所以常困有不劝耕之心而令籴至于甚贵者也是故善平籴者必谨观岁有上中下孰上孰其收自四余四百石【张晏曰平岁百畮收百五十石今大孰四倍收六百石计民食终岁长四百石官籴三百石此为籴三舍一也】中孰自三余三百石【张晏曰自三四百五十石也终岁长三百石官籴二百石此为籴二而舍一也】下孰自倍余百石【张晏曰自倍收三百石终岁长百石官籴其五十石云下孰籴一谓中分百石之一】小饥则收百石【张晏曰平岁百畮之收收百五十石今小饥收百石收三分之二也】中饥七十石【张晏曰收二分之一】大饥三十石【张晏曰收五分之一也以此凖之大小中饥之率也】故大孰则上籴三而舍一中孰则籴二下孰则籴一使民适足贾平则止【师古曰贾读曰价】小饥则发小孰之所敛【李竒曰官以敛藏出籴也○宋祁曰籴也姚改也作之字】中饥则发中孰之所敛大饥则发大孰之所敛而粜之故虽遇饥馑水旱籴不贵而民不散取有余以补不足也行之魏国国以富彊及秦孝公用商君坏井田开仟伯【师古曰仟伯田间之道也南北曰仟东西曰伯伯音莫白反○宋祁曰仟伯王本伯作陌】急耕战之赏虽非古道犹以务本之故倾邻国而雄诸侯然王制遂灭僭差亡度庶人之富者累钜万【师古曰钜大也大万谓万万也累者兼数非止一也言其赀财积累万万也】而贫者食糟糠有国彊者兼州域而弱者丧社稷至于始皇遂幷天下内兴功作外攘夷狄收泰半之赋【师古曰泰半三分取其二】发闾左之戍【应劭曰秦时以适发之名适戍先发吏有过及赘壻贾人后以尝有市籍者发又后以大父母父母尝有市籍者戍者曹辈尽复入闾取其左发之未及取右而秦亡师古曰闾里门也言居在里门之左者一切发之此闾左之释应最得之诸家之义烦秽舛错故无所取也】男子力耕不足粮饟【师古曰饟古饷字】女子纺绩不足衣服竭天下之资财以奉其政犹未足以澹其欲也【师古曰澹古赡字也赡给也下同○宋祁曰也字当删】海内愁怨遂用溃畔【师古曰下逃其上曰溃】汉兴接秦之敝诸侯并起民失作业而大饥馑凡米石五千人相食死者过半高祖乃令民得卖子就食蜀汉天下旣定民亡盖臧【苏林曰无物可盖藏】自天下不能具醇驷【师古曰醇不杂也无□色之驷谓四马杂色也○宋祁曰越本□作醇】而将相或乘牛车【师古曰以牛驾车也】上于是约法省禁轻田租什五而税一量吏禄度官用以赋于民【师古曰才取足】而山川园池市肆租税之入自天子以至封君汤沐邑皆各为私奉养不领于天子之经费【师古曰言各收其所赋税以自供不入国朝之仓廪府库也经常也○宋祁曰自天子当作自天下】漕转关东粟以给中都官岁不过数十万石【师古曰中都官京师诸官府也】孝惠高后之间衣食滋殖文帝即位躬脩俭节思安百姓时民近战国皆背本趋末贾谊说上曰筦子曰仓廪实而知礼节【师古曰筦与管同管子管仲之书也】民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必屈【师古曰屈尽也音其勿反】古之治天下至孅至悉也【师古曰孅细也悉尽其事也孅与纎同】故其畜积足恃今背本而趋末食者甚众是天下之大残也【师古曰本农业也末工商也言人已弃农而务工商矣其食米粟者又甚众残伤害也】淫侈之俗日日以长是天下之大贼也残贼公行莫之或止大命将泛【孟康曰泛音方勇反泛覆也师古曰字本作覂此通用也○宋祁曰勇当作滥】莫之振救【师古曰振举也】生之者甚少而靡之者甚多【师古曰靡散也音縻】天下财产何得不蹷【应劭曰蹷倾竭也师古曰蹷音厥】汉之为汉几四十年矣【师古曰几近也音钜衣反】公私之积犹可哀痛【师古曰言年载已多而无储积】失时不雨民且狼顾【郑氏曰民欲有畔意若狼之顾望也李竒曰狼性怯走喜还顾言民见天不雨今亦恐也师古曰李说是也】岁恶不入请卖爵子【如淳曰卖爵级又卖子也】旣闻耳矣【如淳曰闻于天子之耳】安有为天下阽危者若是而上不惊者【师古曰阽危者欲坠之意也音阎又音丁念反○宋祁曰注阽危当删危者】世之有饥穰天之行也【李竒曰天之行气不能常孰也或曰行道也师古曰穰丰也音人常反○宋祁曰人常当作人掌】禹汤被之矣【师古曰谓禹遭水而汤遭旱也】即不幸有方二三千里之旱国胡以相恤【师古曰胡何也】卒然边境有急数十百万之众国胡以餽之【师古曰卒读曰猝餽亦馈字也】兵旱相乘天下大屈【师古曰屈音其勿反】有勇力者聚徒而衡击【师古曰衡横也】罢夫羸老易子而齩其骨【师古曰罢读曰疲齩齧也音五巧反○宋祁曰姚本而齩删而字齩下狡反】政治未毕通也远方之能疑者并举而争起矣【师古曰疑读曰拟僭也谓与天子相比拟】廼骇而图之岂将有及乎【师古曰图谓谋也】夫积贮者天下之大命也苟粟多而财有余何为而不成以攻则取以守则固以战则胜怀敌附远何招而不至【师古曰怀来也安也】今殴民而归之农皆着于本【师古曰殴亦驱字着音直略反】使天下各食其力末技游食之民转而缘南畮【师古曰言皆趋农作也】则畜积足而人乐其所矣可以为富安天下而直为此廪廪也【李竒曰廪廪危也师古曰言务耕农厚畜积则天下富安何乃不为而常不足廪廪若此】窃为陛下惜之于是上感谊言始开借田躬耕以劝百姓鼂错复说上曰圣王在上而民不冻饥者非能耕而食之织而衣之也【师古曰食读曰飤衣音于既反】为开其资财之道也故尧禹有九年之水汤有七年之旱而国亡捐瘠者【孟康曰肉腐为瘠捐骨不埋者或曰捐谓民有饥相弃捐者或谓贫乞者为捐苏林曰瘠音渍师古曰瘠瘦病也言无相弃捐而瘦病者耳不当音渍也贫乞之释尤疏僻焉】以畜积多而备先具也今海内为一土地人民之众不避汤禹【刘奉世曰不避汤禹避字未详○宋祁曰言土地人民之众不让汤禹也】加以亡天灾数年之水旱而蓄积未及者何也地有遗利民有余力生谷之土未尽垦山泽之利未尽出也游食之民未尽归农也民贫则奸邪生贫生于不足不足生于不农不农则不地着不地着则离乡轻家民如鸟兽虽有高城深池严法重刑犹不能禁也夫寒之于衣不待轻暖【师古曰苟御风霜不求靡丽也暖音乃短反】饥之于食不待甘防【师古曰防美也】饥寒至身不顾廉耻人情一日不再食则饥终岁不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故民可得而有也民者在上所以牧之趋利如水走下四方亡择也【师古曰走音奏】夫珠玉金银饥不可食寒不可衣然而众贵之者以上用之故也其为物轻微易臧在于把握可以周海内而亡饥寒之患【师古曰周谓周徧而游行】此令臣轻背其主而民易去其乡盗贼有所劝亡逃者得轻资也粟米布帛生于地长于时聚于力非可一日成也数石之重中人弗胜【师古曰中人者处强弱之中也】不为奸邪所利一日弗得而饥寒至是故明君贵五谷而贱金玉今农夫五口之家其服役者不下二人【师古曰服事也给公事之役也】其能耕者不过百畮百畮之收不过百石春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间亡日休息又私自送往迎来吊死问疾养孤长幼在其中勤苦如此尚复被水旱之灾急政暴虐赋敛不时朝令而暮改当具有者半贾而卖【师古曰本直千钱者止得五百也贾读曰价】亡者取倍称之息【如淳曰取一偿二为倍称师古曰称举也今俗所谓举钱者也】于是有卖田宅鬻子孙以偿责者矣而商贾大者积贮倍息小者坐列贩卖【师古曰行卖曰商坐贩曰贾列者若今市中卖物行也贾音古】操其竒赢日游都市【师古曰竒赢谓有余财而畜聚竒异之物也一说竒谓残余物也音居宜反】乘上之急所卖必倍【师古曰上所急求则其价倍贵】故其男不耕耘女不蚕织衣必文采食必粱肉【师古曰粱好粟也即今之粱米】亡农夫之苦有仟伯之得【师古曰仟谓千钱伯谓百钱也伯音莫白反今俗犹谓百钱为一伯】因其富厚交通王侯力过吏埶以利相倾千里游敖冠盖相望乘坚策肥履丝曵缟【师古曰坚谓好车也缟皓素也缯之精白者也】此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕【师古曰迕违也好音呼到反恶音乌故反迕音五故反】而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此富人有爵农民有钱粟有所渫【师古曰渫散也音先列反下同○宋祁曰有所渫下脱矣字】夫能入粟以受爵皆有余者也取于有余以供上用则贫民之赋可损【师古曰损减也】所谓损有余补不足令出而民利者也顺于民心所补者三一曰主用足二曰民赋少三曰劝农功今令民有车骑马一匹者复卒三人【如淳曰复三卒之算钱也或曰除三夫不作甲卒也师古曰当为卒者免其三人不为卒者复其钱耳复音方目反】车骑者天下武备也故为复卒【师古曰为音于伪反】神农之敎曰有石城十仞【应劭曰仞五尺六寸也师古曰此说非也八尺曰仞取人申臂之一寻也】汤池百步【师古曰池城边也以沸汤为池不可輙近喻严固之甚】带甲百万而亡粟弗能守也以是观之粟者王者大用政之本务令民入粟受爵至五大夫以上廼复一人耳【师古曰五大夫第九等爵也复音方目反】此其与骑马之功相去远矣爵者上之所擅出于口而亡穷【师古曰擅专也】粟者民之所种生于地而不乏夫得高爵与免罪人之所甚欲也使天下人入粟于边以受爵免罪不过三岁塞下之粟必多矣于是文帝从错之言令民入粟边六百石爵上造【师古曰上造第二等爵也】稍增至四千石为五大夫【师古曰五大夫第九等爵】万二千石为大庶长【师古曰大庶长第十八等爵也】各以多少级数有差错复奏言陛下幸使天下入粟塞下以拜爵甚大惠也窃恐塞卒之食不足用大渫天下粟边食足以支五岁可令入粟郡县矣【师古曰入诸郡县以备凶灾也】足支一岁以上可时赦勿收农民租如此德泽加于万民民俞勤农【师古曰俞进也音逾又音愈】时有军役若遭水旱民不困乏天下安宁岁孰且美则民大富乐矣上复从其言廼下诏赐民十二年租税之半明年遂除民田之租税后十三岁孝景二年令民半出田租三十而税一也其后上郡以西旱复修卖爵令而裁其贾以招民【师古曰裁谓减省之也】及徒复作得输粟于县官以除罪【师古曰复音方目反解见宣纪】始造苑马以广用【师古曰苑马谓为苑以牧马】宫室列馆车马益增脩矣然娄敕有司以农为务【师古曰娄古屡字】民遂乐业至武帝之初七十年间国家亡事非遇水旱则民人给家足都鄙廪庾尽满而府库余财京师之钱累百钜万贯朽而不可校【师古曰累百钜万谓数百万万也校谓计数也】太仓之粟陈陈相因【师古曰陈谓乆旧也】充溢露积于外腐败不可食众庶街巷有马仟伯之间成羣【师古曰谓田中之仟伯也】乘牸牝者摈而不得会聚【孟康曰皆乘父马有牝马闲其闲则踶齧故斥出不得会同师古曰言时富饶故耻乘牸牝不必以其踶齧也踶蹋也音大奚反】守闾阎者食粱肉为吏者长子孙【如淳曰时无事吏不数转至于生长子孙而不转职也】居官者以为姓号【如淳曰货殖传仓氏庾氏是也】人人自爱而重犯法【师古曰重难也】先行谊而黜媿辱焉【师古曰以行谊为先以媿辱相黜也行音下更反】于是罔疏而民富役财骄溢或至幷兼豪党之徒以武断于乡曲【师古曰恃其饶富则擅行威罚也断音丁唤反】宗室有土公卿大夫以下争于奢侈【师古曰有土谓国之宗姓受封邑土地者也】室庐车服僭上亡限物盛而衰固其变也是后外事四夷内兴功利役费并兴而民去本董仲舒说上曰春秋它谷不书至于麦禾不成则书之以此见圣人于五谷最重麦与禾也今闗中俗不好种麦是岁失春秋之所重而损生民之具也愿陛下幸诏大司农使闗中民益种宿麦令毋后时【师古曰宿麦谓其苗经冬】又言古者税民不过什一其求易共【师古曰共读曰供次下亦同】使民不过三日其力易足民财内足以养老尽孝外足以事上共税下足以畜妻子极爱故民说从上【师古曰说读曰悦】至秦则不然用商鞅之法改帝王之制除井田民得卖买富者田连仟伯贫者亡立锥之地又颛川泽之利管山林之饶【师古曰颛与专同管主也】荒淫越制逾侈以相高邑有人君之尊里有公侯之富小民安得不困又加月为更卒已复为正一岁屯戍一岁力役三十倍于古【师古曰更卒谓给郡县一月而更者也正卒谓给中都官者也率计今人一岁之中屯戍及力役之事三十倍多于古也更音工衡反】田租口赋盐铁之利二十倍于古【如淳曰秦卖盐铁贵故下民受其困也师古曰既收田租又出口赋而官更夺盐铁之利率计今人一岁之中失其资产二十倍多于古也】或耕豪民之田见税什五【如淳曰十税其五师古曰言下戸贫人自无田而耕垦豪富家田十分之中以五输本田主也】故贫民常衣牛马之衣而食犬彘之食重以贪暴之吏刑戮妄加【师古曰重音直用反】民愁亡聊亡逃山林转为盗贼赭衣半道断狱岁以千万数汉兴循而未改古井田法虽难卒行宜少近古【师古曰卒读曰猝近音其靳反】限民名田以澹不足【师古曰名田占田也各为立限不使富者过制则贫弱之家可足也】塞幷兼之路盐铁皆归于民去奴婢除专杀之威【服防曰不得专杀奴婢也○宋祁曰专当改作颛字】薄赋敛省繇役以寛民力然后可善治也仲舒死后功费愈甚天下虚耗【师古曰耗音呼到反】人复相食武帝末年悔征伐之事廼封丞相为富民侯【韦昭曰沛蕲县也师古曰欲百姓之殷实故取其嘉名也】下诏曰方今之务在于力农以赵过为搜粟都尉过能为代田一畮三甽【师古曰甽垄也音工犬反字或作畎】岁代处故曰代田【师古曰代易也】古法也后稷始甽田以二耜为耦【师古曰倂两耜而耕】广尺深尺曰甽长终畮一畮三甽一夫三百甽而播种于三甽中【师古曰播布也种谓谷子也○宋祁曰三甽中姚删去三字】苗生叶以上稍耨陇草【师古曰耨鉏也】因隤其土以附苗根【师古曰隤谓下之也音頺】故其诗曰或芸或芓黍稷儗儗【师古曰小雅甫田之诗儗儗盛貌芸音云芓音子儗音拟】芸除草也芓附根也言苗稍壮每耨輙附根比盛暑【师古曰比音必寐反】陇尽而根深能风与旱【师古曰能读曰耐】故儗儗而盛也其耕耘下种田器皆有便巧率十二夫为田一井一屋故畮五顷【邓展曰九夫为井三夫为屋夫百畮于古为十二顷古百步为畮汉时二百四十步为畮古千二百畮则得今五顷】用耦犂二牛三人一岁之收常过缦田畮一斛以上【师古曰缦田谓不为甽者也缦音莫干反】善者倍之【师古曰善为甽者又过缦田二斛以上也】过使敎田太常三辅【苏林曰太常主诸陵有民故亦课田种也】大农置工巧奴与从事为作田器二千石遣令长三老力田及里父老善田者受田器学耕种养苗状【苏林曰为法意状也】民或苦少牛亡以趋泽【师古曰趋读曰趣趣及也泽雨之润泽也】故平都令光教过以人挽犂【师古曰挽引也音晩】过奏光以为丞教民相与庸挽犂【师古曰庸功也言换功共作也义亦与庸赁同】率多人者田日三十畮少者十三畮以故田多垦辟过试以离宫卒田其宫壖地【师古曰离宫别处之宫非天子所常居也壖余也宫壖地谓外垣之内内垣之外也诸缘河壖地庙垣壖地其义皆同守离宫卒闲而无事因令于壖地为田也壖音而缘反】课得谷皆多其旁田畮一斛以上令命家田三辅公田【李竒曰令使也命者敎也令离宫卒敎其家田公田也韦昭曰命谓爵命者命家谓受爵命一爵为公士以上令得田公田优之也师古曰令音力成反】又教边郡及居延城【韦昭曰居延张掖县也时有甲卒也】是后边城河东农三辅太常民皆便代田用力少而得谷多至昭帝时流民稍还田野益辟颇有畜积宣帝即位用吏多选贤良百姓安土岁数丰穰【师古曰数音所角反穰音人常反○宋祁曰人常当作人掌】谷至石五钱农人少利时大司农中丞耿寿昌以善为算能商功利【师古曰商度也】得幸于上五凤中奏言故事岁漕闗东谷四百万斛以给京师【师古曰漕水运○宋祁曰水运下当添也字】用卒六万人宜籴三辅农河东上党太原郡谷足供京师可以省闗东漕卒过半又白增海租三倍天子皆从其计御史大夫萧望之奏言故御史属徐宫【李竒曰御史大夫属】家在东莱言徃年加海租鱼不出长老皆言武帝时县官尝自渔海鱼不出后复予民鱼廼出夫隂阳之感物类相应万事尽然今寿昌欲近籴漕闗内之谷筑仓治船费直二万万余【师古曰万万亿也○宋祁曰邵本师古作服防】有动众之功恐生旱气民被其灾寿昌习于商功分铢之事其深计远虑诚未足任宜且如故上不听漕事果便寿昌遂白令边郡皆筑仓以谷贱时增其贾而籴以利农谷贵时减贾而粜名曰常平仓【师古曰贾并读曰价】民便之上廼下诏赐寿昌爵闗内侯而蔡癸以好农使劝郡国至大官【师古曰为使而劝郡国也使音山吏反】元帝即位天下大水闗东郡十一尤甚二年齐地饥谷石三百余民多饿死琅邪郡人相食在位诸儒多言盐铁官及北假田官常平仓可罢【孟康曰北假地名也】毋与民争利上从其议皆罢之又罢建章甘泉宫衞角抵齐三服官省禁苑以予贫民减诸侯王庙衞卒半又减闗中卒五百人转谷振贷穷乏其后用度不足独复盐铁官成帝时天下亡兵革之事号为安乐然俗奢侈不以畜聚为意永始二年梁国平原郡比年伤水灾人相食【师古曰比频也】刺史守相坐免哀帝即位师丹辅政建言古之圣王莫不设井田然后治廼可平【师古曰建立也立其议也】孝文皇帝承亡周乱秦兵革之后天下空虚故务劝农桑帅以节俭民始充实未有幷兼之害故不为民田及奴婢为限【师古曰不为作限制上为音于伪反】今累世承平豪富吏民訾数钜万而贫弱兪困盖君子为政贵因循而重改作【师古曰重难也】然所以有改者将以救急也【○宋祁曰王本所以上无然字】亦未可详宜略为限【师古曰详谓悉尽也】天子下其议丞相孔光大司空何武奏请诸侯王列侯皆得名田国中列侯在长安公主名田县道及闗内侯吏民名田皆毋过三十顷诸侯王奴婢二百人列侯公主百人关内侯吏民三十人期尽三年犯者没入官时田宅奴婢贾为减贱丁傅用事董贤隆贵皆不便也【师古曰丁傅及董贤之家皆不便此事也】诏书且须后【师古曰须待也】遂寝不行宫室苑囿府库之臧已侈百姓訾富虽不及文景然天下户口最盛矣平帝崩王莽居摄遂簒位王莽因汉承平之业匈奴称藩百蛮宾服舟车所通尽为臣妾府库百官之富天下晏然莽一朝有之其心意未满【师古曰谓爱惜之意未厌饱也】陿小汉家制度以为疏阔【师古曰莽以汉家制度为泰疏濶而更之令陿小○宋祁曰而更下当添改字陿小下当添也字】宣帝始赐单于印玺与天子同而西南夷钩町称王【师古曰钩音钜于反町音大鼎反】莽乃遣使易单于印贬钩町王为侯二方始怨侵犯边境莽遂兴师发三十万众欲同时十道并出一举灭匈奴募发天下囚徒丁男甲卒转委输兵器自负海【如淳曰负背也】江淮而至北边使者驰传督趣【师古曰传音张恋反趣读曰促】海内扰矣又动欲慕古不度时宜【师古曰度音大各反】分裂州郡改职作官下令曰汉氏减轻田租三十而税一常有更赋罢癃咸出【晋灼曰虽老病者皆复出口算师古曰更音工衡反罢读曰疲】而豪民侵陵分田刼假【师古曰分田谓贫者无田而取富人田耕种共分其所收也假亦谓贫人赁富人之田也刼者富人刼夺其税侵欺之也】厥名三十实什税五也富者质而为邪贫者穷而为奸俱陷于辜刑用不错【师古曰错置也】今更名天下田曰王田奴婢曰私属皆不得卖买其男口不满八而田过一井者分余田与九族乡党犯令法至死制度又不定吏缘为奸天下謷謷然陷刑者众【师古曰謷謷众口愁声也音敖】后三岁莽知民愁下诏诸食王田及私属皆得卖买勿拘以法然刑罚深刻它政誖乱【师古曰誖乖也音布内反】边兵二十余万人仰县官衣食【师古曰仰音牛向反】用度不足数横赋敛【师古曰数音所角反横音胡孟反】民兪贫困常苦枯旱亡有平岁谷贾翔贵【晋灼曰翔音常师古曰晋说非也翔言如鸟之回翔谓不离于贵也若暴贵称腾踊也】末年盗贼羣起发军击之将吏放纵于外北边及青徐地人相食雒阳以东米石二千莽遣三公将军开东方诸仓振贷穷乏又分遣大夫谒者敎民煮木为酪【服防曰煮木实或曰如今饵术之属也如淳曰作杏酪之属也师古曰如说是也】酪不可食重为烦扰【师古曰重音直用反】流民入关者数十万人置养澹官以禀之吏盗其禀【师古曰禀给也盗所给之物禀音彼甚反】饥死者什七八莽耻为政所致廼下诏曰予遭阳九之阸百六之会【师古曰此歴法应有灾岁之期也事在律歴志】枯旱霜蝗饥馑荐臻蛮夷猾夏寇贼奸轨百姓流离予甚悼之害气将究矣【师古曰究竟尽也】岁为此言以至于亡
　　前汉书卷二十四上
　　前汉书卷二十四上考证
　　食货志上煣木为耒○宋祁曰当为揉木云云○【臣照】按揉者必以火熨则其字从火亦未为非古字不传于今者甚多他书引经与本文异者具有当存之以为经文古今异同之考不得据今经而驳古史也宋祁说未必然又按宋本宋祁语至当为揉木而止无玉篇以下云云今据凌本添
　　余二十畮以为庐舍○【臣召南】按井田亩数何休注公羊赵岐注孟子范寗注谷梁皆本此志之说惟郑康成毛诗笺稍为不同详见甫田孔疏
　　其家众男为余夫亦以口受田如比○马端临曰志言受田之法与大司徒遂人所言畧同但言余夫受田如比孟子言余夫二十五亩朱子注俟其壮有室然后更受百亩之地则此二十五亩者十六以后十九以前所受田也
　　学六甲五方书计之事注臣瓒云云○顾炎武曰六甲者四时六十甲子之类五方者九州岳凟列国之名书者六书计者九数瓒说未尽
　　移国学于少学○按少学即小学也下文诸侯岁贡少学之异者亦然
　　及秦孝公用商君坏井田开阡伯注阡伯田间之道也○朱子开阡陌辨曰说者皆以开为开置之开言秦废井田而始置阡陌非也按阡陌旧说谓田间之道盖即周礼所云遂上之径沟上之畛洫上之涂浍上之道也其水陆占地不为田者颇多先王非不惜而虚弃之所以正疆界止侵争时蓄备水旱为永久之计也商君行茍且之政但见田为阡陌所束而耕者限于百亩是以奋然开之以尽人力地利故秦纪鞅传皆云为田开阡陌封疆而赋税平蔡泽亦曰决裂阡陌以静生民之业也
　　自天子以至封君汤沐邑○宋祁曰自天子当作自天下○【臣召南】按文如作自天下以至封君汤沐邑甚为不协宋意因下文言不领于天子之经费遂疑此作自天下耳又按史记平凖书原文云自天子以至封君汤沐邑皆各为私奉养不领于天下之经费文义甚顺盖大司农掌天下之经费若畿辅以内之山川园池市肆租税则尽入少府为天子私藏其封君汤沐邑又各收以自供俱不领于大司农也此志作天子之经费子字系传冩之讹
　　好恶乖迕○恶监本讹逆从宋本改正
　　汉兴循而未改○马端临曰史既言高祖省赋而复言盐鐡之赋仍秦者盖当时封国至多山泽之利在诸侯王国者皆循秦赋法取以自丰非县官经费所领也
　　以赵过为搜粟都尉○搜监本讹今改正按百官表作騪
　　用耦犁二牛三人○【臣召南】按周礼里宰贾疏曰周时未有牛耕至汉时赵过始敎民牛耕今郑云合牛耦可知者或周末兼有牛耕至赵过乃絶人耦又按叶少蕴曰古耕而不犁后世变为犂法耦用人犁用牛过特为增损其数耳非用牛自过始也周必大曰疑耕犁起于春秋之世孔子有犁牛之言冉耕字伯牛月令出土牛示农耕早晩按叶周二说是但谓古耕而不犁耕犁起于春秋亦恐未确古借田之礼曰三推不用犁安用推乎
　　故平都令光敎过以人挽犁○【臣召南】按以人代牛挽犁始此唐夏州都督王方翼为耦耕法张机楗力省而见功多宋武允成献踏犁不用牛以人力运之皆人挽犁之遗式也
　　课得谷皆多其旁田畮一斛以上○顾炎武曰盖壖地乃乆不耕之地地力有余其收必多所以作代田之法也
　　陿小汉家制度以为疏濶注师古曰莽以汉家制度为泰疏濶而更之令陿小○【臣照】按顔注非也盖陿小者即鄙陋之意言鄙陋汉制谓为疏濶不详备也














　　前汉书卷二十四上考证
　　钦定四库全书
　　前汉书卷二十四下
　　汉　　兰　　台　　令　　史班　固撰唐正议大夫行秘书少监琅琊县开国子颜师古注
　　食货志第四下
　　凡货金钱布帛之用夏殷以前其详靡记云太公为周立九府圜法【李竒曰圜即钱也圜一寸而重九两师古曰此说非也周官大府玉府内府外府泉府天府职内职金职币皆掌财币之官故云九府圜谓均而通也○宋祁曰周官下当添有字】黄金方寸而重一斤钱圜函方【孟康曰外圜而内孔方也】轻重以铢【师古曰言黄金以斤为名钱则以铢为重也】布帛广二尺二寸为幅长四丈为匹故货宝于金利于刀【如淳曰名钱为刀者以其利于民也】流于泉【如淳曰流行如泉也】布于布【如淳曰布于民间】束于帛【李竒曰束聚也】太公退又行之于齐至管仲相桓公通轻重之权曰岁有凶穰【师古曰穰音人常反○宋祁曰人常当作人掌】故谷有贵贱令有缓急故物有轻重【李竒曰上令急于求米则民重米缓于求米则民轻米】人君不理则畜贾游于市【师古曰畜读曰蓄蓄贾谓贾人之多蓄积者】乘民之不给百倍其本矣【师古曰给足也】故万乘之国必有万金之贾千乘之国必有千金之贾者利有所幷也计本量委则足矣【师古曰委积也】然而民有饥饿者谷有所臧也【师古曰言富人多臧谷故令贫者食不足也】民有余则轻之故人君敛之以轻民不足则重之故人君散之以重【李竒曰民轻之时为敛籴之重之时官为散也】凡轻重敛散之以时则凖平使万室之邑必有万钟之臧臧繈千万【李竒曰繈落也孟康曰六斛四斗为钟繈钱贯也管子曰凶岁籴釡十繈师古曰孟说是也繈音居两反】千室之邑必有千钟之臧臧繈百万春以奉耕夏以奉耘【师古曰奉谓供事也】耒耜器械种饟粮食必取澹焉【师古曰种五谷之种也饟字与饷同谓饷田之具也○宋祁曰取澹当作取赡】故大贾畜家不得豪夺吾民矣【师古曰畜读曰蓄豪谓轻侮之也字本作盖通用字耳】桓公遂用区区之齐合诸侯显伯名【师古曰伯读曰霸】其后百余年周景王时患钱轻将更铸大钱【应劭曰大于旧钱其价重也】单穆公曰不可【师古曰单穆公周大夫单旗单音善】古者天降灾戾【师古曰戾恶气也一曰戾至也】于是乎量资币权轻重以救民【应劭曰资财也量资币多少有无平其轻重也师古曰凡言币者皆所以通货物易有无也故金之与钱皆名为币也】民患轻则为之作重币以行之于是有母权子而行民皆得焉【应劭曰母重也其大倍故为母也子轻也其轻少半故为子也民患币之轻而物贵为重币以平之权时而行以废其轻故曰母权子犹言重权轻也民皆得者本末有无皆得其利也孟康曰重为母轻为子若市八十钱物以母当五十以子三十续之】若不堪重则多作轻而行之亦不废重于是乎有子权母而行小大利之【应劭曰民患币重则多作轻钱而行之亦不废去重者言重者行其贵轻者行其贱也】今王废轻而作重民失其资能无匮乎民若匮王用将有所乏乏将厚取于民【师古曰厚犹多也重也】民不给将有远志是离民也【师古曰远志谓去其本居而散亡也】且絶民用以实王府犹塞川原为潢洿也【师古曰原谓水泉之本也潢洿停水也潢音黄洿音一胡反】竭亡日矣王其图之弗听卒铸大钱文曰宝货肉好皆有周郭【韦昭曰肉钱形也好孔也】以劝农澹不足百姓蒙利焉【孟康曰单穆公曰竭亡日矣不得复云百姓蒙利焉臣瓒曰但自不听不铸大钱耳犹自从其不废轻此言母子并用故蒙其利也师古曰二说皆非也单旗虽有此言王终自铸果有便故百姓蒙其利也】秦幷天下币为二等黄金以溢为名上币【孟康曰二十两为溢也师古曰改周一斤之制更以溢为金之名数也高祖初赐张良金百溢此尚秦制也上币者二等之中黄金为上而钱为下也】铜钱质如周钱【臣瓒曰言钱之形质如周钱唯文异耳】文曰半两重如其文而珠玉龟贝银锡之属为器饰宝臧不为币然各随时而轻重无常汉兴以为秦钱重难用更令民铸荚钱【知淳曰如楡荚也师古曰荚音颊】黄金一斤【师古曰复周之制更以斤名金】而不轨逐利之民畜积余赢以稽市物痛腾跃【李竒曰稽贮滞也晋灼曰痛甚也言计市物贱豫益畜之物贵而出卖故使物甚腾跃也师古曰不轨谓不循轨度者也言以其赢余之财蓄积羣货使物稽滞在已故市价甚腾贵今书本痛字或作踊者误耳踊腾一也不当重累言之畜读曰蓄】米至石万钱马至匹百金天下已平高祖乃令贾人不得衣丝乘车重税租以困辱之【师古曰欲令务农】孝惠高后时为天下初定复弛商贾之律【师古曰弛解也】然市井子孙亦不得为官吏孝文五年为钱益多而轻乃更铸四铢钱其文为半两除盗铸钱令使民放铸【师古曰恣其私铸】贾谊谏曰法使天下公得顾租铸铜锡为钱敢杂以铅铁为它巧者其罪黥【师古曰顾租谓顾庸之直或租其本】然铸钱之情非殽杂为巧则不可得赢【师古曰殽谓乱杂也亡余利也言不杂铅铁则无利也殽音爻○宋祁曰亡余利也姚本改作赢余利也】而殽之甚微为利甚厚【师古曰微谓精妙也言殽杂铅铁其术精妙而得利甚厚故令人轻犯之奸不可止也】夫事有召祸而法有起奸今令细民人操造币之埶【师古曰操持也人人皆得铸钱也操音千高反】各隐屛而铸作因欲禁其厚利微奸虽黥罪日报其埶不止【郑氏曰报论也】廼者民人抵罪多者一县百数及吏之所疑榜笞奔走者甚众夫县法以诱民【师古曰县谓开立之】使入陷阱孰积于此【师古曰阱穿地以陷兽也积多也阱音才性反】曩禁铸钱死罪积下【苏林曰下报也积累下报论之也张晏曰死罪者多委积于下也师古曰苏说是也下音胡亚反后同】今公铸钱黥罪积下为法若此上何頼焉【师古曰頼利也一曰恃也】又民用钱郡县不同或用轻钱百加若干【应劭曰时钱重四铢法钱百枚当重一斤十六铢轻则以钱足之若干枚令满平也师古曰若干且设数之言也干犹个也谓当如此个数耳而胡广云若顺也干求也当顺所求而与之矣○宋祁曰干求也下邵本添合也二字】或用重钱平称不受【应劭曰用重钱则平称有余不能受也臣瓒曰秦钱重半两汉初铸荚钱文帝更铸四铢钱秦钱与荚钱皆当废而故与四铢并行民以其见废故用轻钱则百加若干用重钱虽以一当一犹复不受之是以郡县不同也师古曰应说是也称音尺孕反】法钱不立【师古曰法钱依法之钱也】吏急而壹之虖则大为烦苛而力不能胜纵而弗呵虖【师古曰呵责怒也音火何反】则市肆异用钱文大乱苟非其术何乡而可哉【师古曰乡读曰向】今农事弃捐而采铜者日蕃【师古曰蕃多也音扶元反其下亦同】释其耒耨冶镕炊炭【应劭曰镕形容也作钱模也师古曰镕音容○宋祁曰钱模下姚本添朴字】奸钱日多五谷不为多【师古曰言皆采铜铸钱废其农业故五谷不多也为音于伪反不为多犹言为之不多也】善人怵而为奸邪【李竒曰怵诱也动心于奸邪也师古曰怵音先律反又音黜】愿民陷而之刑戮【师古曰愿谨也】刑戮将甚不详奈何而忽【师古曰详平也忽忽防也○宋祁曰忽防也姚本改作怠也】国知患此吏议必曰禁之禁之不得其术其伤必大令禁铸钱则钱必重【师古曰令谓法令也】重则其利深盗铸如云而起【师古曰言其多】弃市之罪又不足以禁矣奸数不胜而法禁数溃铜使之然也【师古曰数并音所角反】故铜布于天下其为祸博矣【师古曰博大也】今博祸可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反于耕田三矣铜毕归于上上挟铜积防御轻重【师古曰铜积谓多积铜也】钱轻则防术敛之重则防术散之货物必平四矣防作兵器防假防臣多少有制用别防贱五矣【如淳曰古者以铜为兵秦销锋鍉铸金人十二是也】防临万货防调盈虚防收竒羡【师古曰调平均也竒残余也羡饶溢也竒音居宜反羡音弋战反】则官富贵而末民困六矣【师古曰末谓工商之业也】制吾弃财防与匈奴逐争其民则敌必怀七矣【师古曰末业既困农人敦本仓廪积实布帛有余则招诱胡人多来降附故言制吾弃财逐争其人也弃财者可弃之财逐竞也○宋祁曰则敌必怀当作坏字】故善为天下者因祸而为福转败而为功今久退七福而行博祸【○刘奉世曰今久退七福久当作乃】臣诚伤之上不听是时吴防诸侯即山铸钱富埓天子【师古曰即就也埒等也○宋祁曰即就也下当添李竒曰三字】后卒叛逆邓通大夫也防铸钱财过王者故吴邓钱布天下武帝因文景之畜忿胡粤之害【师古曰畜读曰蓄】即位数年严助朱买臣等招徕东瓯事两粤江淮之间萧然烦费矣【师古曰萧然犹骚然劳动之貌】唐蒙司马相如始开西南夷凿山通道千余里防广巴蜀巴蜀之民罢焉【师古曰罢读曰疲】彭吴穿秽貊朝鲜置沧海郡【师古曰彭吴人姓名也本皆荒梗始开通之也故言穿也】则燕齐之间靡然发动及王恢谋马邑匈奴絶和亲侵扰北边兵连而不解天下共其劳【师古曰共犹同】干戈日滋行者赍居者送【师古曰赍谓将衣食之具以自随也音子奚反】中外骚扰相奉百姓抏敝以巧法【师古曰抏讹也谓摧挫也巧法为巧诈以避法也抏音五官反】财赂衰耗而不澹【师古曰耗减也澹足也】入物者补官出货者除罪选举陵夷廉耻相冒【师古曰冒蒙也】武力进用法严令具兴利之臣自此而始【师古曰谓桑羊东郭咸阳孔仅之属也】其后衞青岁以数万骑出击匈奴遂取河南地筑朔方时又通西南夷道作者数万人千里负担餽饟【师古曰餽亦馈字饟古饷字】率十余钟致一石【师古曰言其劳费用功重】散币于卭僰防辑之【应劭曰卭属临卭僰属犍为晋灼曰僰音蒲贼反师古曰本西南夷两种也卭今卭州也僰今僰道县也辑与集同谓安定也】数岁而道不通蛮夷因防数攻吏发兵诛之【○宋祁曰发兵诛之当去兵字】悉巴蜀租赋不足以更之【李竒曰不足用终更其事也韦昭曰更续也师古曰二说并非也悉尽也更偿也虽尽租赋不足偿其功费也更音庚】廼募豪民田南夷入粟县官而内受钱于都内【服防曰入谷于外县官而受粟钱于内府也师古曰此说非也都内京师主臧者也百官公卿表大司农属官有都内令丞也】东置沧海郡人徒之费疑于南夷【师古曰疑读曰儗儗谓比也】又兴十余万人筑衞朔方【师古曰既筑其城又守衞之】转漕甚远自山东咸被其劳费数十百钜万【师古曰数十万乃至百万万○宋祁曰数十下当添万字】府库并虚廼募民能入奴婢得以终身复为郎增秩【师古曰庶人入奴婢则复终身先为即者就增其秩也一曰入奴婢少者复终身多者得为郎旧为郎更增秩也】及入羊为郎始于此此后四年衞青比岁十余万众击胡【师古曰比岁频岁也】斩捕首虏之士受赐黄金二十余万斤而汉军士马死者十余万兵甲转漕之费不与焉【师古曰与读曰豫】于是大司农陈臧钱经用赋税既竭不足以奉战士【师古曰陈谓列奏之经常也既尽也言常用之钱及诸赋税并竭尽也】有司请令民得买爵及赎禁锢免臧罪请置赏官名曰武功爵【臣瓒曰茂陵中书有武功爵一级曰造士二级曰闲舆衞三级曰良士四级曰元戎士五级曰官首六级曰秉铎七级曰千夫八级曰乐卿九级曰执戎十级曰政戾庶长十一级曰军衞此武帝所制以宠军功师古曰此下云级十七万凡直三十余万金今瓒所引茂陵中书止于十一级则计数不足与本文乖矣或者茂陵书说之不尽也】级十七万凡直三十余万金诸买武功爵官首者试补吏先除千夫如五大夫【师古曰五大夫旧二十等爵之第九级也至此以上始免徭役故每先选以为吏千夫者武功十一等爵之第七也亦得免役今则先除为吏比于五大夫也○刘攽曰直三十余万金其价之差殊不可详也秦爵十八大庶长十九则关内侯武功爵比之减一级入关内侯亦其宜也或说七当作一与茂陵中书合矣予谓卖爵当级级稍增其价岂可例云级十七万若每级十七万比至三十余万金则一万七千余级又非也然则误衍此万字盖武功爵其级十七又曰官首亦武功爵名当读云买武功爵官首试补吏先除言官首补吏称试但先除之千夫如五大夫五大夫之制于史无传以理推之当是补吏不试也】其有罪又减二等爵得至乐卿【师古曰乐卿者武功爵第八等也言买爵唯得至第八也此文止论武功爵级而作注者乃以旧二十等爵解之失其本意故删而不取】防显军功军功多用超等大者封侯卿大夫小者郎吏道杂而多端则官职耗废【师古曰耗乱也音莫报反】自公孙以春秋之义绳臣下取汉相张汤以峻文决理为廷尉于是见知之法生而废格沮诽穷治之狱用矣【张晏曰吏见知不举劾为故纵官有所作废格沮败诽谤则穷治之也如淳曰废格天子文法使不行也诽谓非上所行若颜异反唇之比也师古曰沮止坏之音材汝反○宋祁曰废格当作废阁】其明年淮南衡山江都王谋反迹见【师古曰踪迹显见也】而公卿寻端治之竟其党与坐而死者数万人吏益惨急而法令察【师古曰惨毒也察微视也】当是时招尊方正贤良文学之士或至公卿大夫公孙宏以宰相布被食不重味为下先然而无益于俗稍务于功利矣其明年票骑仍再出击胡大克获【师古曰仍频也】浑邪王率数万众来降【师古曰浑音胡昆反】于是汉发车三万两迎之【师古曰一两一乘】既至受赏赐及有功之士是岁费凡百余钜万先是十余岁河决灌梁楚地固已数困而缘河之郡隄塞河輙坏决费不可胜计其后番系欲省底柱之漕【师古曰番姓系名也番音普安反系音系】穿汾河渠以为溉田郑当时为渭漕回远凿漕直渠自长安至华隂【师古曰回曲绕也音胡内反】而朔方亦穿溉渠作者各数万人歴二三期而功未就费亦各以钜万十数【师古曰谓十万万也○宋祁曰谓下当添数字】天子为伐胡故盛养马马之徃来食长安者数万匹【师古曰食读曰飤】卒掌者关中不足廼调旁近郡【师古曰调谓选发之也调音徒钓反】而胡降者数万人皆得厚赏衣食仰给县官【师古曰仰音牛向反次下亦同】县官不给【师古曰给足也】天子乃损膳解乘舆驷出御府禁臧以澹之【○宋祁曰澹当作赡】其明年山东被水灾民多饥乏于是天子遣使虚郡国仓廪以振贫犹不足又募豪富人相假贷【师古曰贷音土戴反次下亦同】尚不能相救廼徙贫民于关以西及充朔方以南新秦中七十余万口【应劭曰秦始皇遣蒙恬攘郤匈奴得其河南造阳之北千里地甚好于是为筑城郭徙民充之名曰新秦四方杂错奢俭不同今俗名新富贵者为新秦由是名也】衣食皆仰给于县官数岁贷与产业使者分部防【师古曰分音扶问反】冠盖相望费以亿计县官大空而富商贾或滞财役贫【孟康曰滞停也晋灼曰滞音直吏反○宋祁曰滞财滞字当从土注同王本墆音滞】转毂百数【李竒曰毂车也】废居居邑【服防曰居谷于邑也如淳曰居贱物于邑中以待贵也师古曰二说皆未尽也此言或有所废置有所居蓄而居于邑中以乘时射利也】封君皆氐首仰给焉【晋灼曰氐音抵距之抵服防曰仰给于商贾言百姓好末作也师古曰二说皆非也封君受封邑者谓公主及列侯之属也氐首犹俯首也时公主列侯虽有国邑而无余财其朝夕所须皆俯首而取给于富商大贾后方以邑入偿之氐丁奚反】冶铸防盐财或累万金而不佐公家之急黎民重困【师古曰重音直用反】于是天子与公卿议更造钱币以澹用【师古曰更改也○宋祁曰澹当作赡】而摧浮淫幷兼之徒是时禁苑有白鹿而少府多银锡自孝文更造四铢钱至是岁四十余年从建元以来用少县官往往即多铜山而铸钱【师古曰就多铜之山而铸钱也】民亦盗铸不可胜数钱益多而轻【臣瓒曰铸钱者多故钱轻轻亦贱也】物益少而防【如淳曰民但铸钱不作余物故也】有司言曰古者皮币诸侯以聘享金有三等黄金为上白金为中赤金为下【孟康曰白金银也赤金丹阳铜也】今半两钱法重四铢【郑氏曰其文为半两实重四铢也】而奸或盗摩钱质而取鋊【如淳曰钱一面有文一面幕幕为质民盗摩漫面而取其鋊以更铸作钱也臣瓒曰许愼云鋊铜屑也摩钱漫面以取其屑更以铸钱西京黄图叙曰民摩钱取屑是也师古曰鋊音浴瓒说是也○宋祁曰鋊俞玉反】钱益轻薄而物防则远方用币烦费不省乃以白鹿皮方尺缘以缋为皮币【师古曰缋绣也绘五防而为之】直四十万王侯宗室朝觐聘享必以皮币荐璧然后得行又造银锡白金【如淳曰杂铸银锡为白金】以为天用莫如龙地用莫如马人用莫如龟故白金三品其一曰重八两圜之其文龙名白撰直三千二曰以重差小方之其文马直五百【晋灼曰以半斤之重差为三品此重六两则下品重四两也】三曰复小椭之其文龟直三百【师古曰椭圜而长也音佗果反○刘奉世曰白撰当在其一曰之下衍名字二曰三曰之下皆当有金名史文错脱】令县官销半两钱更铸三铢钱重如其文盗铸诸金钱罪皆死而吏民之犯者不可胜数于是以东郭咸阳孔仅为大农丞【师古曰二人也姓东郭名咸阳姓孔名仅仅音钜刃反○宋祁曰为大下当添司字】领盐铁事而桑羊贵幸咸阳齐之大防盐孔仅南阳大冶皆致产累千金故郑当时进言之羊洛阳贾人之子以心计【师古曰不用筹算】年十三侍中故三人言利事析秋豪矣法既益严吏多废免兵革数动民多买复【师古曰入财于官以取优复复音方目反○宋祁曰买复当作贾复】及五大夫千夫征发之士益鲜【师古曰鲜少也音先浅反】于是除千夫五大夫为吏不欲者出马【如淳曰千夫五大夫不欲为吏者令之出马也】故吏皆适令伐棘上林作昆明池【师古曰适读曰讁讁责罚也以其久为奸利】其明年大将军票骑大出击胡赏赐五十万金军马死者十余万匹转漕车甲之费不与焉【师古曰与读曰豫】是时财匮【师古曰匮空也】战士颇不得禄矣有司言三铢钱轻轻钱易作奸诈廼更请郡国铸五铢钱周郭其质令不可得摩取鋊【孟康曰周匝为郭文漫皆有】大农上盐铁丞孔仅咸阳言【师古曰奏上其言也】山海天地之臧宜属少府陛下弗私以属大农佐赋愿募民自给费因官器作防盐官与牢盆【苏林曰牢价直也今世人言顾手牢如淳曰牢廪食也古者名廪曰牢盆鬻盐盆也师古曰牢苏说是也防古煑字也】浮食竒民欲擅斡山海之货以致富羡【师古曰斡谓主领也读与管同羡饶也音弋战反】役利细民其沮事之议不可胜听敢私铸铁器防盐者釱左趾【师古曰釱足钳也音徒计反】没入其器物郡不出铁者置小铁官【邓展曰铸故铁】使属在所县使仅咸阳乘传举行天下盐铁【师古曰举皆也普天之下皆行之也音下更反】作官府【师古曰主防铸及出纳之处也】除故盐铁家富者为吏吏益多贾人矣商贾以币之变多积货逐利于是公卿言郡国颇被灾害贫民无产业者募徙广饶之地陛下损膳省用出禁钱以振元元寛贷而民不齐出南亩【师古曰言农人尚少不皆务耕种也】商贾滋众贫者畜积无有仰县官【师古曰畜读曰蓄仰音牛向反○宋祁曰无有下当添皆字】异时算轺车贾人之緍钱皆有差下【师古曰异时言徃时也轺小车也緍谓钱贯也轺音弋昭反緍音武巾反○宋祁曰皆有差下姚本作皆有差小】请算如故诸贾人末作贳贷卖买居邑贮积诸物【师古曰贳赊也贷假与也贳音式制反贷音土戴反】及商以取利者虽无市籍各以其物自占【师古曰占隐度也各隐度其财物多少而为名簿送之于官也占音之瞻反】率緍钱二千而算一【师古曰率计有二千钱者则出一算】诸作有租及铸【如淳曰以手力所作而卖之者】率緍钱四千算一非吏比者三老北边骑士轺车一算【师古曰比例也身非为吏之例非为三老非为北边骑士而有轺车皆令出一算比音必寐反】商贾人轺车二算【如淳曰商贾人有轺车又使多出一算重其赋】船五丈以上一算匿不自占占不悉戍边一岁没入緍钱【师古曰悉尽也】有能吿者以其半畀之【师古曰畀与也音必寐反】贾人有市籍及家属皆无得名田以便农【师古曰一人有市籍则身及家内皆不得有田也】敢犯令没入田货是时豪富皆争匿财唯卜式数求入财以助县官天子廼超拜式为中郎赐爵左庶长田十顷布吿天下以风百姓【师古曰风读曰讽】初式不愿为官上强拜之稍迁至齐相语自在其传孔仅使天下铸作器三年中至大司农列于九卿而桑羊为大司农中丞管诸会计事稍稍置均输以通货物始令吏得入谷补官郎至六百石【师古曰吏更迁补高官郎又就增其秩得至六百石】自造白金五铢钱后五岁而赦吏民之坐盗铸金钱死者数十万人其不发觉相杀者不可胜计赦自出者百余万人然不能半自出天下大氐无虑皆铸金钱矣【师古曰氐读曰抵归也大氐犹言大凡也无虑亦谓大率无小计虑耳○宋祁曰姚本改耳作也字】犯法者众吏不能尽诛于是遣博士褚大徐偃等分行郡国【师古曰行音下更反】举幷兼之徒守相为利者【师古曰守郡守相诸侯相】而御史大夫张汤方防用事减宣杜周等为中丞【师古曰减姓也音减省之减】义纵尹齐王温舒等用急刻为九卿直指夏兰之属始出而大农颜异诛矣【苏林曰夏兰人姓名】初异为济南亭长以廉直稍迁至九卿上与汤既造白鹿皮币问异异曰今王侯朝贺以仓璧直数千而其皮荐反四十万本末不相称天子不说【师古曰说读曰悦】汤又与异有隙及人有告异以它议事下汤治异异与客语客语初令下有不便者【李竒曰异与客语道诏令初下有不便处】异不应微反唇【师古曰盖非之】汤奏当异九卿见令不便不入言而腹非论死【师古曰当谓处断其罪】自是后有腹非之法比【师古曰比则例也读如字又音必寐反】而公卿大夫多谄谀取容天子旣下緍钱令而尊卜式百姓终莫分财佐县官于是告緍钱纵矣【师古曰纵放也放令相告言也】郡国铸钱民多奸铸【师古曰谓巧铸之杂铅锡○宋祁曰铅锡下当添也字】钱多轻而公卿请令京师铸官赤仄【应劭曰所谓子绀钱也如淳曰以赤铜为其郭也令钱郭见有赤者不知作法云何也】一当五赋官用非赤仄不得行【师古曰充赋及给官用皆令以赤仄】白金稍贱民弗宝用县官以令禁之无益岁余终废不行是岁汤死而民不思其后二岁赤仄钱贱民巧法用之不便又废于是悉禁郡国毋铸钱专令上林三官铸钱既多而令天下非三官钱不得行诸郡国前所铸钱皆废销之输入其铜三官而民之铸钱益少计其费不能相当【师古曰言无利】唯眞工大奸廼盗为之【师古曰其术巧妙故得利】杨可告緍徧天下【如淳曰吿緍令杨可所告言也师古曰此说非也杨可据令而发动之故天下皆被告】中家以上大氐皆遇告杜周治之狱少反者【如淳曰治匿緍之罪其狱少有反者苏林曰反音幡师古曰幡谓从轻而出○宋祁曰而出下当添之字】廼分遣御史廷尉正监分曹【服防曰分曹职案行也师古曰服说非也曹辈也分辈而出为使也】往往即治郡国緍钱【师古曰就其所在而治也】得民财物以亿计奴婢以千万数田大县数百顷小县百余顷宅亦如之于是商贾中家以上大氐破民婾甘食好衣不事畜臧之业【师古曰婾茍且也】而县官以盐鐡緍钱之故用少饶矣益广关置左右辅初大农干盐铁官布多置水衡欲以主盐铁及杨可告緍上林财物众廼令水衡主上林上林既充满益广是时粤欲与汉用船战逐【孟康曰水战相逐也】廼大脩昆明池列舘环之【师古曰环绕也】治楼船高十余丈旗织加其上甚壮【师古曰织读曰帜音昌志反○宋祁曰昌志当改作式志】于是天子感之廼作柏梁台高数十丈宫室之脩繇此日丽廼分緍钱诸官而水衡少府太仆大农各置农官往往即郡县比没入田田之【师古曰即就也比谓比者所没入也】其没入奴婢分诸苑养狗马禽兽及与诸官官益杂置多【如淳曰水衡少府太仆司农皆有农官是为多也师古曰此说非也谓杂置官员分掌众事耳非农官也】徒奴婢众而下河漕度四百万石及官自籴廼足【师古曰度计也音大各反】所忠言世家子弟富人或鬭鸡走狗马弋猎博戏乱齐民【如淳曰世家谓世世有禄秩家也齐等也无有贵贱谓之齐民若今言平民矣晋灼曰中国被敎齐整之民也师古曰所姓也忠名也武帝之近臣郊祀志云公孙卿因所忠言宝鼎石庆传云欲请诏近臣所忠广川王传云言汉公卿及幸臣所忠司马相如传云所忠往取书考其踪迹此并一人也而说者或以为所忠信之人此释大谬齐等之义如说是也】廼征诸犯令相引数千人名曰株送徒入财者得补郎郎选衰矣【应劭曰株根本也送致也如淳曰株蔕也诸坐博戏事决为徒者能入钱得补郎李竒曰先至者为魁株也师古曰言被牵引者为其根株所送当充徒役而能入财者即当补郎】是时山东被河灾及岁不登数年人或相食方二三千里天子怜之令饥民得流就食江淮间欲留留处【师古曰流谓恣其行移若水之流至所在有欲住者留而处之○宋祁曰处之当改处也】使者冠盖相属于道防之【师古曰属联续也音之欲反】下巴蜀粟以振焉明年天子始出巡郡国东度河河东守不意行至不辩自杀【○宋祁曰不辩当改不办】行西逾陇卒【孟康曰逾度也卒仓卒也】从官不得食陇西守自杀于是上北出萧关从数万骑行猎新秦中以勒边兵而归新秦中或千里无亭徼【晋灼曰徼塞也臣瓒曰旣无亭候又不徼循无御边之备故诛北地太守师古曰晋说是也】于是诛北地太守以下而令民得畜边县【孟康曰令得畜牧于边县】官假马母三岁而归及息什一以除吿緍用充入新秦中【李竒曰边有官马今令民能畜官母马者满三岁归之十母马还官一驹此为息什一也师古曰官得母马之息以给用度得充实秦中人故除吿緍之令也】既得宝鼎立后土泰一祠公卿白议封禅事而郡国皆豫治道脩缮故宫及当驰道县县治宫储设共具【师古曰共音居用反】而望幸明年南粤反西羌侵边天子为山东不澹【○宋祁曰澹当作赡】赦天下囚因南方楼船士二十余万人击粤发三河以西骑击羌又数万人渡河筑令居【师古曰令音零】初置张掖酒泉郡而上郡朔方西河河西开田官斥塞卒六十万人戍田之【师古曰开田始开屯田也斥塞广塞令郤初置二郡故塞更广也以开田之官广塞之卒戍而田也】中国缮道餽粮远者三千近者千余里皆仰给大农【师古曰仰音牛向反此下并同】边兵不足廼发武库工官兵器以澹之【○宋祁曰澹当作赡】车骑马乏县官钱少买马难得廼着令令封君以下至三百石吏以上差出牡马天下亭亭有畜字马岁课息齐相卜式上书愿父子死南粤天子下诏襃扬赐爵关内侯黄金四十斤田十顷布吿天下天下莫应列侯以百数皆莫求从军至饮酎少府省金【李竒曰省视也至尝酎饮宗庙时少府视其金多少】而列侯坐酎金失侯者百余人廼拜卜式为御史大夫式既在位见郡国多不便县官作盐铁器苦恶【如淳曰苦或作盬盬不攻严也臣瓒曰谓作铁器民患苦其不好也师古曰二说非也盐既味苦器又脆恶故总云苦恶也】贾防【师古曰盐铁并贵也贾读曰价】或彊令民买之而船有算商者少物防廼因孔仅言船算事上不说汉连出兵三岁诛羌灭两粤番禺以西至蜀南者置初郡十七【晋灼曰元鼎六年定越地以为南海苍梧郁林合浦交阯九眞日南珠厓儋耳郡定西南夷以为武都牂柯越嶲沈黎汶山郡及地理志西南夷传所置犍为零陵益州郡凡十七】且以其故俗治无赋税【○宋祁曰邵本治无赋税无无字】南阳汉中以往各以地比给初郡吏卒奉食币物传车马被具【师古曰地比谓依其次第自近及远也比音频寐反传音张恋反被音皮义反】而初郡又时时小反杀吏汉发南方吏卒往诛之间岁万余人【师古曰间岁隔一岁】费皆仰大农【○宋祁曰邵本费下无皆字】大农以均输调盐铁助赋故能澹之【○宋祁曰澹当作赡】然兵所过县县以为訾给毋乏而已不敢言轻赋法矣其明年元封元年卜式贬为太子太傅而桑羊为治粟都尉领大农尽代仅斡天下盐铁【师古曰代孔仅○刘敞曰大司农旧治粟内史耳羊为搜粟都尉也○宋祁曰领大农当作司农】羊以诸官各自市相争物以故腾跃而天下赋输或不偿其僦费【师古曰僦顾也言所输赋物不足偿其余顾庸之费也僦音子就反○宋祁曰偿其余当删余字】廼请置大农部丞数十人分部主郡国各往往置均输盐铁官令远方各以其物如异时商贾所转贩者为赋而相灌输置平凖于京师都受天下委输召工官治车诸器皆仰给大农大农诸官尽笼天下之货物防则卖之贱则买之如此富商大贾亡所牟大利【如淳曰牟取也】则反本而万物不得腾跃故抑天下之物名曰平凖天子以为然而许之于是天子北至朔方东封泰山巡海上旁北边以归【师古曰旁音步浪反】所过赏赐用帛百余万匹钱金以钜万计皆取足大农羊又请令民得入粟补吏及罪以赎【○宋祁曰补吏及罪下当加人字】令民入粟甘泉各有差以复终身【师古曰复音方目反】不复告緍它郡各输急处而诸农各致粟山东漕益岁六百万石一岁之中太仓甘泉仓满边余谷诸均输帛五百万匹民不益赋而天下用饶于是羊赐爵左庶长【师古曰第十等爵】黄金者再百焉【师古曰凡再赐百金】是岁小旱上令百官求雨卜式言曰县官当食租衣税而已【师古曰衣音于旣反】今羊令吏坐市列贩物求利【师古曰市列谓列肆○宋祁曰列肆下当添也字】亨羊天乃雨【师古曰亨防也音普庚反】久之武帝疾病拜羊为御史大夫昭帝即位六年诏郡国举贤良文学之士【○宋祁曰之士当删之字】问以民所疾苦敎化之要皆对愿罢盐铁酒均输官母与天下争利视以俭节【师古曰视读曰示】然后敎化可兴羊难【师古曰诘难议者之言也】以为此国家大业所以制四夷安边足用之本不可废也廼与丞相千秋共奏罢酒酤羊自以为国兴大利伐其功欲为子弟得官怨望大将军霍光遂与上官桀等谋反诛灭宣元成哀平五世亡所变改元帝时尝罢盐铁官三年而复之贡禹言铸钱采铜一岁十万人不耕民坐盗铸陷刑者多富人臧钱满室犹无厌足民心动揺弃本逐末耕者不能半奸邪不可禁原起于钱疾其末者絶其本宜罢采珠玉金银铸钱之官母复以为币除其贩卖租铢之律【师古曰租铢谓计其所卖物价平其锱铢而收租也】租税禄赐皆以布帛及谷使百姓壹意农桑议者以为交易待钱布帛不可尺寸分裂禹议亦寝自孝武元狩五年三官初铸五铢钱至平帝元始中成钱二百八十亿万余云王莽居摄变汉制以周钱有子母相权于是更造大钱径寸二分重十二铢文曰大钱五十又造契刀错刀契刀其环如大钱身形如刀长二寸文曰契刀五百错刀以黄金错其文曰一刀直五千【张晏曰案今所见契刀错刀形质如大钱而肉好轮厚异于此大钱形如大刀环矣契刀身形圆不长二寸也其文左曰契右曰刀无五百字也错刀则刻之作字也以黄金塡其文上曰一下曰刀二刀泉甚不与志相应也似札单差错文字磨灭故耳师古曰张说非也王莽钱刀今并尚在形质及文与志相合无差错也○刘奉世曰当时尝得错刀文曰一刀平五千当时乃奉世弟字叔郑敞子也○宋祁曰梅圣俞云饮刘原父家原父怀二古钱劝酒其一齐之大刀长五寸半其一王莽时金错刀长二寸半诗云探怀发二宝太公新室钱独行齐大刀鎌形末环连文存半辨齐皆有模法圆次观金错刀一刀平五千注云其文如此精铜不蠧蚀肉好钩婉全】与五铢钱凡四品并行莽即眞以为书刘字有金刀廼罢错刀契刀及五铢钱而更作金银龟贝钱布之品名曰宝货小钱径六分重一铢文曰小钱直一次七分三铢曰幺钱一十【师古曰幺小也音一尧反】次八分五铢曰幼钱二十次九分七铢曰中钱三十次一寸九铢曰壮钱四十因前大钱五十是为钱货六品直各如其文黄金重一斤直钱万朱提银重八两为一流直一千五百八十【师古曰朱提县名属犍为出善银朱音殊提音上支反】它银一流直千是为银货二品元龟岠冉长尺二寸【孟康曰冉龟甲缘也岠至也度背两边缘尺二寸也臣瓒曰元大也】直二千一百六十为大贝十朋【苏林曰两贝为朋朋直二百一十六元龟十朋故二千一百六十也】公龟九寸直五百为壮贝十朋侯龟七寸以上直三百为幺贝十朋子龟五寸以上直百为小贝十朋是为龟宝四品大贝四寸八分以上二枚为一朋直二百一十六壮贝三寸六分以上二枚为一朋直五十幺贝二寸四分以上二枚为一朋直三十小贝寸二分以上二枚为一朋直十不盈寸二分漏度不得为朋率枚直钱三是为贝货五品大布次布弟布壮布中布差布厚布幼布幺布小布小布长寸五分重十五铢文曰小布一百自小布以上各相长一分相重一铢文各为其布名直各加一百上至大布长二寸四分重一两而直千钱矣是为布货十品【师古曰布亦钱耳谓之布者言其分布流行也○宋祁曰各加一百当删一字】凡宝货五物六名二十八品铸作钱布皆用铜殽以连锡【孟康曰连锡之别名也李竒曰铅锡璞名曰连应劭曰连似铜师古曰孟李二说皆非也许愼云链铜属也然则以连及锡杂铜而为钱也此下又云能采金银铜连锡益知连非锡矣】文质周郭放汉五铢钱云【师古曰放依也音甫往反】其金银与它物杂色不纯好龟不盈五寸贝不盈六分皆不得为宝货元龟为蔡非四民所得居【如淳曰臧文仲居蔡谓此也说谓蔡国出大龟也臣瓒曰蔡是大龟之名也书曰九江纳锡大龟大龟又不出蔡国也若龟出楚不可名龟为楚也师古曰瓒说非也本以蔡出善龟故因名大龟为蔡也】有者入大卜受直百姓愦乱其货不行民私以五铢钱市买莽患之下诏敢非井田挟五铢钱者为惑众投诸四裔以御魑魅于是农商失业食货俱废民涕泣于市道坐卖买田宅奴婢铸钱抵罪者自公卿大夫至庶人不可称数莽知民愁廼但行小钱直一与大钱五十二品并行龟贝布属且寝莽性躁扰不能无为每有所兴造必欲依古得经文国师公刘歆言周有泉府之官收不雠与欲得【师古曰雠读曰售言卖不售者官收取之无而欲得者官出与之】即易所谓理财正辞禁民为非者也【师古曰易下系辞曰理财正辞禁民为非曰义言财货辞讼正乃得人不为非合事宜】莽乃下诏曰夫周礼有赊贷【师古曰周礼泉府之职曰凡赊者祭祀无过旬日丧纪无过三月凡人之贷者与其有司辨而授之以国服为之息谓人以祭祀丧纪故从官赊买物不过旬日及三月而偿之其从官贷物者以共其所属吏定价而后与之各以其国服事之税而输息谓若受园防之田而贷万钱者一朞之月出息五百贷音土戴反】乐语有五均【邓展曰乐语乐元语河问献王所传道五均事臣瓒曰其文云天子取诸侯之土以立五均则市无二贾四民常均彊者不得困弱富者不得要贫则公家有余恩及小民矣】传记各有斡焉今开賖贷张五均设诸斡者所以齐众庶抑幷兼也遂于长安及五都立五均官更名长安东西市令及洛阳邯郸临甾宛成都市长皆为五均司市称师东市称京西市称畿洛阳称中余四都各用东西南北为称皆置交易丞五人钱府丞一人工商能采金银铜连锡登龟取贝者【如淳曰登进也龟有灵故言登】皆自占司市钱府顺时气而取之【师古曰各以其所采取之物自隐实于司市钱府也占音之渐反其下并同】又以周官税民凡田不耕为不殖出三夫之税城郭中宅不树蓺者为不毛【师古曰树蓺谓种树果木及菜蔬】出三夫之布民浮游无事出夫布一匹其不能出布者冗作县官衣食之【师古曰冗散也音人勇反衣音于既反食读曰飤】诸取众物鸟兽鱼鼈百虫于山林水泽及畜牧者嫔妇桑蚕织纴纺绩补缝【师古曰机缕曰纴音人禁反】工匠医巫卜祝及它方技商贩贾人坐肆列里区谒舍【如淳曰居处所在为区谒舍今之客舍也】皆各自占所为于其在所之县官除其本计其利十一分之而以其一为贡敢不自占自占不以实者尽没入所采取而作县官一岁诸司市常以四时中月实定所掌【师古曰中读曰仲】为物上中下之贾【师古曰贾读曰价其下并同】各自用为其市平毋拘它所众民卖买五谷布帛丝緜之物周于民用而不雠者【师古曰雠读曰售下亦类此】均官有以考检厥实用其本贾取之毋令折钱【师古曰折音止列反】万物卬防过平一钱则以平贾卖与民【师古曰卬物价起音五刚反亦读曰仰】其贾氐贱减平者听民自相与市【师古曰贵即为卬贱则为氐音丁奚反】以防贵庾者【师古曰庾积也以防民积物待贵也】民欲祭祀丧纪而无用者钱府以所入工商之贡但赊之【师古曰但空也徒也言空赊与之不取息利也】祭祀毋过旬日丧纪毋过三月民或乏絶欲贷以治产业者均受之除其费计所得受息毋过岁什一【师古曰均谓各依先后之次除其费谓衣食之费已用者也】羲和鲁匡言名山大泽盐铁钱布帛五均赊贷斡在县官【师古曰斡谓主领也○宋祁曰斡南本作干主领下当添之字】唯酒酤独未斡酒者天之美禄帝王所以頥养天下享祀祈福扶衰养疾百礼之会非酒不行故诗曰无酒酤我【师古曰小雅伐木之诗酤买也言王于族人恩厚要在燕饫无酒则买而饮之】而论语曰酤酒不食【师古曰乡党所说孔子斋之时也○宋祁曰孔子下当添在字】二者非相反也夫诗据承平之世酒酤在官和防便人可以相御也【师古曰防美也御进也】论语孔子当周衰乱酒酤在民【○宋祁曰在字下一有齐字】薄恶不诚是以疑而弗食今絶天下之酒则无以行礼相养放而亡限则费财伤民请法古令官作酒以二千五百石为一均率开一卢以卖【如淳曰酒家开肆待客设酒罏故以罏名肆臣瓒曰卢酒瓮也言开一瓮酒也赵广汉入丞相府破卢瓮师古曰二说皆非也卢者卖酒之区也以其一边高形如鍜家卢故取名耳非即谓火卢及酒瓮也此言雠五十酿为凖岂一瓮乎广汉所破卢及罂卢亦谓所居罂瓮之处耳○刘奉世曰名卖酒为卢者直此物自有此名耳何必取鍜家卢为义乎天下物同名者何算而欲一一相附类可乎】雠五十酿为凖一酿用麤米二斛麴一斛得成酒六斛六斗各以其市月朔米麴三斛幷计其贾而参分之【师古曰参三也】以其一为酒一斛之平除米麴本贾计其利而什分之以其七入官其三及醩酨灰炭【师古曰酨酢浆也音才代反】给丁器薪樵之费羲和置命士督五均六斡郡有数人皆用富贾洛阳薛子仲张长叔【○宋祁曰叔疑作督】临菑姓伟等【如淳曰姓姓伟名也】乘传求利交错天下【师古曰传音张恋反】因与郡县通奸多张空簿【师古曰簿计簿也音步戸反】府臧不实百姓俞病莽知民苦之复下诏曰夫盐食肴之将【师古曰将大也一说为食肴之将帅】酒百药之长嘉会之好铁田农之本名山大泽饶衍之臧五均赊贷百姓所取平卬以给澹【师古曰卬音牛向反其下并同○宋祁曰澹当作赡】铁布铜冶通行有无备民用也此六者非编戸齐民所能家作【师古曰谓家家自作也】必卬于市虽防数倍不得不买豪民富贾即要贫弱先圣知其然也故斡之每一斡为设科条防禁犯者辠至死奸吏猾民并侵众庶各不安生后五岁天凤元年复申下金银龟贝之货颇增减其贾直而罢大小钱改作货布长二寸五分广一寸首长八分有竒【师古曰竒音居宜反谓有余也】广八分其圜好径二分半【师古曰好孔也】足枝长八分闲广二分其文右曰货左曰布重二十五铢直货泉二十五货泉径一寸重五铢文右曰货左曰泉枚直一与货布二品并行又以大钱行久罢之恐民挟不止廼令民且独行大钱与新货泉俱枚直一并行尽六年毋得复挟大钱矣每壹易钱民用破业而大陷刑莽以私铸钱死及非沮宝货投四裔犯法者多不可胜行廼更轻其法私铸作泉布者与妻子没入为官奴婢吏及比伍知而不举吿与同罪【师古曰比音频寐反】非沮宝货民罚作一岁吏免官犯者俞众及五人相坐皆没入郡国槛车铁锁传送长安钟官【师古曰钟官主铸钱者】愁苦死者什六七作货布后六年匈奴侵寇甚莽大募天下囚徒人奴名曰猪突豨勇【服防曰猪性触突人故取以喩师古曰东方名豕曰豨一曰豨豕走也音许岂反】壹切税吏民訾三十而取一又令公卿以下至郡县黄绶吏皆保养军马【师古曰保者不许其死伤】吏尽复以与民【师古曰转令百姓养之】民摇手触禁不得耕桑繇役烦剧【师古曰繇读曰徭】而枯旱蝗虫相因又用制作未定上自公侯下至小吏皆不得奉禄而私赋敛货赂上流狱讼不决吏用苛暴立威旁缘莽禁侵刻小民【师古曰旁依也音歩浪反】富者不得自保贫者无以自存起为盗贼依阻山泽吏不能禽而覆蔽之浸淫日广【师古曰浸淫犹渐染也它皆类此】于是青徐荆楚之地往往万数战鬭死亡缘边四夷所系虏陷罪饥疫人相食及莽未诛而天下戸口减半矣自发猪突豨勇后四年而汉兵诛莽后二年世祖受命荡涤烦苛复五铢钱与天下更始
　　赞曰易称裒多益寡称物平施【师古曰谦卦象辞裒取也言取于多者以益少者故万物皆称而施与平也裒音簿侯反】书云楙迁有无【应劭曰楙勉也迁徙也言天下食货有无相通足也师古曰虞书益稷之辞言劝勉天下迁徙有无使相通也】周有泉府之官【师古曰司徒之属官也掌市之征布敛市货之不雠货之滞于人用者以其价买之】而孟子亦非狗彘食人之食不知敛【应劭曰养狗彘者使食人之食而不知以法度敛之也师古曰孟子孟轲之书言岁丰熟菽粟饶多狗彘食人之食此时可敛之○宋祁曰此时下当添则字】野有饿而弗知发【郑氏曰音蔈有梅之蔈零落也人有饥死零落者不知发仓廪贷之师古曰音频小反诸书或作殍字音义亦同○宋祁曰而弗知发当删而字】故管氏之轻重【服防曰作轻重货在管子书】李悝之平籴羊均输寿昌常平亦有从徕【师古曰言所从来久矣】顾古为之有数吏良而令行【师古曰顾思念】故民頼其利万国作乂【师古曰乂治也】及孝武时国用饶给而民不益赋其次也至于王莽制度失中奸轨弄权官民俱竭亡次矣
  </div>
  <div class="pagination">
   <a href="前汉书_page29.html">
    上一页
   </a>
   <span>
    ...
   </span>
   <a href="前汉书_page25.html">
    25
   </a>
   <a href="前汉书_page26.html">
    26
   </a>
   <a href="前汉书_page27.html">
    27
   </a>
   <a href="前汉书_page28.html">
    28
   </a>
   <a href="前汉书_page29.html">
    29
   </a>
   <span class="current-page">
    30
   </span>
   <a href="前汉书_page31.html">
    31
   </a>
   <a href="前汉书_page32.html">
    32
   </a>
   <a href="前汉书_page33.html">
    33
   </a>
   <a href="前汉书_page34.html">
    34
   </a>
   <a href="前汉书_page35.html">
    35
   </a>
   <span>
    ...
   </span>
   <a href="前汉书_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
