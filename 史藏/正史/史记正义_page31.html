<!DOCTYPE html>
<html>
<head>
    <meta charset="UTF-8">
    <title>史记正义 - 第 31 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记正义 - 第 31 页/共 38 页</h1>
    <div class="content">



　　史记正义卷九十七
　　钦定四库全书
　　史记正义卷九十八
　　唐　张守节　撰
　　传靳蒯成列传第三十八　　史记九十八
　　阳陵侯寛以魏五大夫骑将从为舍人起横阳【括地志云故横城在宋州宋城县西南三十里按盖横阳也】从攻安阳【后魏地形志云己氏有安阳城隋改己氏为楚丘今宋州楚丘县西十里安阳故城是也】杠里撃赵贲军于开封及撃杨熊曲遇【曲丘羽反遇牛恭反司马彪郡国志云中牟有曲遇聚按郑州中牟县也】阳武【郑州县也】斩首十二级赐爵卿从至霸上沛公立为汉王汉王赐寛封号共徳君从入汉中迁为右骑将从定三秦赐食邑雕隂【鄜州洛交县三十里雕隂故城是也】从撃项籍待懐赐爵通徳侯从撃项冠周兰龙且所将卒斩骑将一人敖下益食邑属淮隂撃破齐厯下军撃田解属相国参残博益食邑因定齐地破符世世勿絶封为阳陵侯二千六百户除前所食为齐右丞相备齐【按为齐王韩信相】五嵗为齐相国【为齐悼恵王刘肥相五嵗也】四月撃陈豨属太尉勃以相国代丞相哙撃豨一月徙为代相国将屯二嵗为代丞相将屯孝恵五年卒諡为景侯子须侯精立二十四年卒子共侯则立十二年卒子侯偃立二十一年坐与淮南王谋反死国除
　　信武侯靳歙以中防从起宛朐【上于元反下求俱反曹州县也】攻济阳【曹州宛朐县西南三十五里济阳故城】破李由军撃秦军亳南开封东北斩骑十人将一人首五十七级捕虏七十三人赐爵封号临平君又战蓝田北斩车司马二人骑长一人首二十八级捕虏五十七人至霸上沛公立为汉王赐歙爵建武侯迁为骑都尉从定三秦别西撃章平军于陇西破之定陇西六县所将卒斩车司马侯各四人骑长十二人从东撃楚至彭城汉军败还保雍丘去撃反者王武等略梁地别将撃邢説军菑南破之身得説都尉二人司马侯十二人降吏卒四千六百八十人破楚军荥阳东三年赐食邑四千二百户别之河内撃赵将贲郝军朝歌破之所将卒得骑将二人车马二百五十匹从攻安阳以东至棘蒲下七县别攻破赵军得其将司马二人侯四人降吏卒二千四百人从攻下邯郸别下平阳【括地志云平阳故城在相州临漳县西二十五里】身斩守相所将卒斩兵守郡守各一人降邺从攻朝歌邯郸及别撃破赵军降邯郸郡六县还军敖仓破项籍军成臯南撃絶楚饟道起荥阳至襄邑破项冠军鲁下【鲁城之下今兖州曲阜县也】略地东至缯郯下邳【今缯城在沂州丞县下邳泗水县郯县属海州】南至蕲竹邑撃项悍济阳下还撃项籍陈下破之别定江陵降江陵柱国大司马以下八人身得江陵王生致之雒阳因定南郡从至陈取楚王信剖符世世勿絶定食三千六百户号信武侯以骑都尉从撃代攻韩信平城下还军东垣有功迁为车骑将军并将梁赵齐燕楚车骑别撃陈豨丞相敞破之因降曲逆从撃黥布有功益封定食五千三百户凡斩首九十级虏百三十二人别破军十四降城五十九定郡国各一县二十三得王柱国各一人二千石以下至五百石三十九人髙后五年歙卒諡为肃侯子亭代侯二十一年坐事国人过律孝文后三年夺侯国除
　　蒯成侯緤者【括地志云蒯亭在河南西十四里苑中舆地志云蒯城县故陈仓县之故乡聚名也周绁所封也晋武帝咸寜四年分陈仓立蒯城县属始平郡也】沛人也姓周氏常为髙祖参乗以舍人从起沛至霸上西入蜀汉还定三秦食邑池阳【雍州泾阳县西北三里池阳故城是也】东絶甬道从出度平隂遇淮隂侯兵襄国军乍利乍不利终无离上心以緤为信武侯食邑三千三百户髙祖十二年以緤为蒯成侯除前所食邑上欲自撃陈豨蒯成侯泣曰始秦攻破天下未尝自行今上常自行是为无人可使者乎上以为爱我赐入殿门不趋杀人不死至孝文五年緤以夀终谥为贞侯【諡为尊侯一作卓】子昌代侯有罪国除至孝景中二年封緤子居代侯至元鼎三年居为太常有罪国除太史公曰阳陵侯传寛信武侯靳歙皆髙爵从髙祖起山东攻项籍诛杀名将破军降城以十数未尝困辱比亦天授也蒯成侯周緤操心坚正身不见疑上欲有所之未尝不垂涕此有伤心者然可谓笃厚君子矣














　　史记正义卷九十八
　　钦定四库全书
　　史记正义卷九十九
　　唐　张守节　撰
　　刘敬叔孙通列传第三十九　史记九十九
　　刘敬者齐人也汉五年戍陇西过洛阳髙帝在焉娄敬脱挽辂衣其羊裘见齐人虞将军曰臣愿见上言便事虞将军欲与之鲜衣娄敬曰臣衣帛衣帛见衣褐衣褐见终不敢易衣于是虞将军入言上上召入见赐食已而问娄敬娄敬説曰陛下都洛阳岂欲与周室比隆哉上曰然娄敬曰陛下取天下与周室异周之先自后稷尧封之邰【邰音胎雍州武功县西南二十三里故漦城是也説文云邰炎帝之后姜姓所封国弃外家也毛苌云邰姜嫄国尧见天因邰而生后稷故因封于邰也】积徳累善十有余世公刘避桀居大王以狄伐故去杖马棰居岐国人争随之及文王为西伯断虞芮之讼始受命吕望伯夷自海濵来归之【吕望宅及庙在苏州海塩县西也伯夷孤竹国在平州皆濵东海也】武王伐纣不期而防孟津之上八百诸侯皆曰纣可伐矣遂灭殷成王即位周公之属相焉廼营成周洛邑【括地志云故王城一名河南城本郏鄏周公所筑在洛州河南县北九里苑中东北隅帝王纪云武王伐纣营洛邑而定鼎焉按此即营都城也书云乃营成周括地志云洛阳故城在洛州洛阳城东二十六里周公所筑即成周城也尚书曰成周既成迁殷顽民帝王世纪云居毗鄘之众按刘敬説周之美岂言居顽民之所以此而论汉书非也】以此为天下之中也诸侯四方纳贡职道里均矣有徳则易以王无徳则易以亡凡居此者欲令周务以徳致人不欲依阻险令后世骄奢以虐民也及周之盛时天下和洽四夷乡风慕义懐徳附离而并事天子不屯一卒不战一士八夷大国之民莫不賔服効其贡职及周之衰也分而为两【公羊传云东周者何成周也西周者何王城也按周自平王东迁以下十二王皆都王城至敬王乃迁都成周王赧又居王城也】天下莫朝周不能制也非其徳薄也而形势弱也今陛下起丰撃沛収卒三千人以之径徃而卷蜀汉定三秦与项羽战荥阳争成臯之口大战七十小战四十使天下之民肝脑涂地父子暴骨中野不可胜数哭泣之声未絶伤痍者未起而欲比隆于成康之时臣窃以为不侔也且夫秦地被山带河四塞以为固卒然有急百万之众可具也因秦之故资甚美膏腴之地此所谓天府者也陛下入闗而都之山东虽乱秦之故地可全而有也夫与人鬬不搤其肮拊其背未能全其胜也今陛下入闗而都案秦之故地此亦搤天下之肮而拊其背也髙帝问羣臣羣臣皆山东人争言周王数百年秦二世即亡不如都周上疑未能决及留侯明言入闗便即日车驾西都闗中于是上曰本言都秦地者娄敬娄者乃刘也赐姓刘氏拜为郎中号为奉春君汉七年韩王信反髙帝自徃撃之至晋阳闻信与匈奴欲共撃汉上大怒使人使匈奴匈奴匿其壮士肥牛马但见老弱及羸畜【上力为反下许又反也】使者十辈来皆言匈奴可撃上使刘敬复徃使匈奴还报曰两国相撃此宜夸矜见所长今臣徃徒见羸瘠老弱此必欲见短伏竒兵以争利愚以为匈奴不可撃也是时汉兵已逾句注【句注山在代州鴈门县西北三十里】二十余万兵已业行上怒骂刘敬曰齐虏以口舌得官今廼妄言沮吾军械繋敬广武【广武故县在勾注山南也】遂徃至平城匈奴果出竒兵围髙帝白登七日然后得解髙帝至广武赦敬曰吾不用公言以困平城吾皆以斩前使十辈言可撃者矣廼封敬二千户为闗内侯号为建信侯髙帝罢平城归韩王信亡入胡当是时冒顿为单于兵彊控三十万数苦北边上患之问刘敬刘敬曰天下初定士卒罢于兵未可以武服也冒顿杀父代立妻羣母以力为威未可以仁义説也独可以计乆逺子孙为臣耳然恐陛下不能为上曰诚可何为不能顾为奈何刘敬对曰陛下诚能以适长公主妻之厚奉遗之彼知汉适女送厚蛮夷必慕以为阏氏生子必为太子代单于何者贪汉重币陛下以嵗时汉所余彼所鲜数问遗因使辩士风谕以礼节冒顿在固为子壻死则外孙为单于岂尝闻外孙敢与大父抗礼者哉兵可无战以渐臣也若陛下不能遣长公主而令宗室及后宫诈称公主彼亦知不肯贵近无益也髙帝曰善欲遣长公主吕后日夜泣曰妾唯太子一女奈何弃之匈奴上竟不能遣长公主而取家人子名为长公主妻单于使刘敬徃结和亲约刘敬从匈奴来因言匈奴河南白羊楼烦主去长安近者七百里轻骑一日一夜可以至秦中秦中新破少民地肥饶可益实夫诸侯初起时非齐居田楚昭屈景莫能兴今陛下虽都闗中实少人北近胡冦东有六国之族宗彊一日有变陛下亦未得髙枕而卧也臣愿陛下徙齐诸田楚昭屈景燕赵韩魏后及豪桀名家居闗中无事可以备胡诸侯有变亦足率以东伐此彊本弱末之术也上曰善廼使刘敬徙所言闗中十余万口
　　叔孙通者薛人也秦时以文学征待诏博士数嵗陈胜起山东使者以闻二世召博士诸儒生问曰楚戍卒改蕲入陈于公如何博士诸生三十余人前曰人臣无将将即反罪死无赦愿陛下急发兵撃之二世怒作色叔孙通前曰诸生言皆非也夫天下合为一家毁郡县城铄其兵示天下不复用且明主在其上法令具于下使人人奉职四方辐辏安敢有反者此特羣盗防窃狗盗耳何足置之齿牙间郡守尉今捕论何足忧二世喜曰善尽问诸生诸生或言反或言盗于是二世令御史案诸生言反者下吏非所宜言诸言盗者皆罢之廼赐叔孙通帛二十匹衣一袭拜为博士叔孙通已出宫反舍诸生曰先生何言之防也通曰公不知也我几不脱于虎口【几音祈】廼亡去之薛薛已降楚矣及项梁之薛叔孙通从之败于定陶从懐王懐王为义帝徙长沙叔孙通留事项王汉二年汉王从五诸侯入彭城叔孙通降汉王汉王败而西因竟从汉叔孙通儒服汉王増之廼变其服服短衣楚制汉王喜叔孙通之降汉从儒生弟子百余人然通无所言进専言诸故羣盗壮士进之弟子皆窃骂曰事先生数嵗幸得从降汉今不能进臣等専言大猾何也叔孙通闻之廼谓曰汉王方防矢石争天下诸生寜能鬬乎故先言斩将搴旗之士诸生且待我我不忘矣汉王拜叔孙通为博士号稷嗣君汉五年已并天下诸侯共尊汉王为皇帝于定陶叔孙通就其仪号髙帝悉去秦苛仪法为简易羣臣饮酒争功醉或妄呼拔劔撃柱髙帝患之叔孙通知上益厌之也説上曰夫儒者难与进取可与守成臣愿征鲁诸生与臣弟子共起朝仪髙帝曰得无难乎叔孙通曰五帝异乐三王不同礼礼者因时世人情为之节文者也故夏殷周之礼所因损益可知者谓不相复也臣愿颇采古礼与秦仪杂就之上曰可试为之令易知度吾所能行为之于是叔孙通使征鲁诸生三千余人鲁有两生不肯行曰公所事者且十主皆面谀以得亲贵今天下初定死者未葬伤者未起又欲起礼乐礼乐所由起积徳百年而后可兴也吾不忍为公所为公所为不合古吾不行公徃矣无污我叔孙通笑曰若真鄙儒也不知时变遂与所征三十人西及上左右为学者与其弟子百余人为绵蕞野外习之月余叔孙通曰上可试观上既观使行礼曰吾能为此廼令羣臣习肄防十月汉七年长乐宫成诸侯羣臣皆朝十月仪先平明谒者治礼引以次入殿门廷中陈车骑歩卒卫宫设兵张旗志传言趋殿下郎中侠陛陛数百人功臣列侯诸将军军吏以次陈西方东乡文官丞相以下陈东方西乡大行设九賔胪句传于是皇帝辇出房百官执职传警引诸侯王以下至史六百石以次奉贺自诸侯王以下莫不振恐肃敬至礼毕复置法酒诸侍坐殿上皆伏抑首以尊卑次起上夀觞九行谒者言罢酒御吏执法举不如仪者辄引去竟朝置酒无敢讙哗失礼者于是髙帝曰吾廼今日知为皇帝之贵也廼拜叔孙通为太常赐金五百斤叔孙通因进曰诸弟子儒生随臣乆矣与臣共为仪愿陛下官之髙帝悉以为郎叔孙通出皆以五百斤金赐诸生诸生廼皆喜曰叔孙生诚圣人也知当世之要务汉九年髙帝徙叔孙通为太子太傅汉十二年髙祖欲以赵王如意易太子叔孙通谏上曰昔者晋献公以骊姬之故废太子立奚齐晋国乱者数十年为天下笑秦以不早定扶苏令赵髙得以诈立胡亥自使灭祀此陛下所亲见今太子仁孝天下皆闻之吕后与陛下攻苦食啖其可背哉陛下必欲废适而立少臣愿先伏诛以颈血污地髙帝曰公罢矣吾直戏耳叔孙通曰太子天下本本一揺天下振动奈何以天下为戯髙帝曰吾听公言及上置酒见留侯所招客从太子入见上廼遂无易太子志矣髙帝崩孝恵即位廼谓叔孙生曰先帝园陵寝庙羣臣莫能习徙为太常定宗庙仪法及稍定汉诸仪法皆叔孙生为太常所论著也孝恵帝为东朝长乐宫及间徃来数跸烦人廼作复道方筑武库南叔孙生奏事因请问曰陛下何自筑复道髙寝衣冠月出游髙庙髙庙汉太祖奈何令后世子孙乗宗庙道上行哉孝恵帝大惧曰急壊之叔孙生曰人主无过举今已作百姓皆知之今壊此则示有过举愿陛下为原庙渭北衣冠月出游之益广多宗庙大孝之本也上廼诏有司立原庙原庙起以复道故孝恵帝曽春出游离宫叔孙生曰古者有春甞果方今樱桃孰可献愿陛下出因取樱桃献宗庙上廼许之诸果献由此兴
　　太史公曰语曰千金之裘非一狐之腋也台榭之榱非一木之枝也三代之际非一士之智也信哉夫髙祖起微细定海内谋计用兵可谓尽之矣然而刘敬脱挽辂一説建万世之安智岂可専邪叔孙通希世度务制礼进退与时变化卒为汉家儒宗大直若诎道固委蛇盖谓是乎







　　史记正义卷九十九
　　钦定四库全书
　　史记正义卷一百
　　唐　张守节　撰
　　季布栾布列传第四十　　　　史记一百
　　季布者楚人也为气任侠有名于楚项籍使将兵数窘汉王及项羽防髙祖购求布千金敢有舍匿罪及三族季布匿濮阳周氏周氏曰汉购将军急迹且至臣家将军能聴臣臣敢献计即不能愿先自刭季布许之乃髠钳季布衣褐衣置广栁车中并与其家僮数十人之鲁朱家所卖之朱家心知是季布乃买而置之田诫其子曰田事聴此奴必与同食朱家乃乗轺车之洛阳见汝隂侯滕公滕公留朱家饮数日因谓滕公曰季布何大罪而上求之急也滕公曰布数为项羽窘上上怨之故必欲得之朱家曰君视季布何如人也曰贤者也朱家曰臣各为其主用季布为项籍用职耳项氏臣可尽诛邪今上始得天下独以已之私怨求一人何示天下之不广也且以季布之贤而汉求之急如此此不北走胡即南走越耳夫忌壮士以资敌国此伍子胥所以鞭荆平王之墓也君何不従容为上言邪汝隂侯滕公心知朱家大侠意季布匿其所乃许曰诺待间果言如朱家指上乃赦季布当是时诸公皆多季布能摧刚为柔朱家亦以此名闻当世季布召见谢上拜为郎中孝恵时为中郎将单于尝为书嫚吕后不逊吕后大怒召诸将议之上军樊哙曰臣愿得十万众横行匃奴中诸将皆阿吕后意曰然季布曰樊哙可斩也夫髙帝将兵四十余万众困于平城今哙奈何以十万众横行匃奴中面欺且秦以事于胡陈胜等起于今创痍未瘳哙又面防欲揺动天下是时殿上皆恐太后罢朝遂不复议撃匃奴事季布为河东守孝文时人有言其贤者孝文召欲以为御史大夫复有言其勇使酒难近至留邸一月见罢季布因进曰臣无功窃宠待罪河东陛下无故召臣此人必有以臣欺陛下者今臣至无所受事罢去此人必有以毁臣者夫陛下以一人之誉而召臣一人之毁而去臣臣恐天下有识闻之有以闚陛下也上黙慙良乆曰河东吾股肱郡故时召君耳布辞之官楚人曹丘生辩士数招权顾金钱【言曹丘生依倚贵人用权势属请数求他人顾钱赏金钱也】事贵人赵同等与窦长君善季布闻之寄书諌窦长君曰吾闻曹丘生非长者勿与通及曹丘生归欲得书请季布窦长君曰季将军不説足下足下无往固请书遂行使人先发书季布果大怒待曹丘曹丘至即揖季布曰楚人谚曰得黄金百斤不如得季布一诺足下何以得此声于梁楚闲哉且仆楚人足下亦楚人也仆游足下之名于天下顾不重邪何足下距仆之深也季布乃大説引入留数月为上客厚送之季布名所以益闻者曹丘扬之也季布弟季心气葢闗中遇人恭谨为任侠方数千里士皆争为之死尝杀之亡之吴従袁丝匿长事袁丝弟畜灌夫籍福之属尝为中司马中尉郅都不敢不加礼少年多时时窃籍其名以行当是时季心以勇布以诺着闻闗中季布母弟丁公为楚将丁公为项羽遂窘髙祖彭城西短兵接髙祖急顾丁公曰两贤岂相厄哉于是丁公引兵而还汉王遂解去及项王灭丁公谒见髙祖髙祖以丁公狥军中丁公为项王臣不忠使项王失天下者乃丁公也遂斩丁公曰使后世为人臣者无效丁公
　　栾布者梁人也始梁王彭越为家人时尝与布游穷困赁佣于齐为酒人保数嵗彭越去之巨野中为盗而布为人所略卖为奴于燕为其家主报仇燕将臧荼举以为都尉臧荼后为燕王以布为将及臧荼反汉撃燕虏布梁王彭越闻之乃言上请赎布以为梁大夫使于齐未还汉召彭越责以谋反夷三族已而枭彭越头于雒阳下诏曰有敢收视者辄捕之布従齐还奏事彭越头下祠而哭之吏捕布以闻上召布骂曰若与彭越反邪吾禁人勿收若独祠而哭之与越反明矣趣亨之方提趣汤布顾曰愿一言而死上曰何言布曰方上之困于彭城败荥阳成臯间项王所以遂不能西徙以彭王居梁地与汉合従苦楚也当是之时彭王一顾与楚则汉破与汉而楚破且垓下之会防彭王项氏不亡天下已定彭王剖符受封亦欲之万世今陛下一徴兵于梁彭王病不行而陛下疑以为反反形未见以苛小案诛灭之臣恐功臣人人自危也今彭王已死臣生不如死请就亨于是上乃释布罪拜为都尉孝文时为燕相至将军布乃称曰穷困不能辱身下志非人也富贵不能快意非贤也于是尝有徳者厚报之有怨者必以法灭之吴军反时以军功封俞侯复为燕相燕齐之间皆为栾布立社号曰栾公社景帝中五年薨子贲嗣为太常牺牲不如今国除
　　太史公曰以项羽之气而季布以勇显于楚身屦典军搴旗者数矣可谓壮士然被刑戮为人奴而不死何其下也彼必自负其材故受辱而不羞欲有所用其末足也故终为汉名将贤者诚重其死夫婢妾贱人感慨而自杀者非能勇也其计画无复之耳栾布哭彭越趣汤如归者彼诚知所处不自重其死虽往古烈士何以加防












　　史记正义卷一百
　　钦定四库全书
　　史记正义卷一百一
　　唐　张守节　撰
　　袁盎鼂错列传第四十一　　史记一百一
　　袁盎者楚人也字丝父故为羣盗徙处安陵髙后时盎尝为吕禄舍人及孝文帝即位盎兄哙任盎为中郎绛侯为丞相朝罢趋出意得甚上礼之恭常自送之袁盎进曰陛下以丞相何如人上曰社稷臣盎曰绛侯所谓功臣非社稷臣社稷臣主在与在主亡与亡方吕后时诸吕用事擅相王刘氏不絶如带是时绛侯为太尉王兵柄弗能正吕后崩大臣相与共畔诸吕太尉主兵适防其成功所谓功臣非社稷臣丞相如有骄主色陛下谦让臣主失礼窃为陛下不取也后朝上益庄丞相益畏已而绛侯望袁盎曰【望怨也】吾与而兄善今儿廷毁我盎遂不谢及绛侯免相之国国人上书告以为反徴繋清室宗室诸公莫敢为言唯袁盎明绛侯无罪绛侯得释盎颇有力绛侯乃大与盎结交淮南厉王朝杀辟阳侯居处骄甚袁盎諌曰诸侯大骄必生患可适削地上弗用淮南王益横及棘蒲侯柴武太子谋反事觉治连淮南王淮南王徴上因迁之蜀轞车传送袁盎时为中郎将乃諌曰陛下素骄淮南王弗稍禁以至此今又暴摧折之淮南王为人刚如有遇雾露行道死陛下竟为以天下之大弗能容有杀弟之名奈何上弗聴遂行之淮南王至雍病死闻上辍食哭甚哀盎入顿首请罪上曰以不用公言至此盎曰上自寛此往事岂可悔哉且陛下有髙世之行者三此不足以毁名上曰吾髙世行三者何事盎曰陛下居代时太后尝病三年陛下不交睫不解衣汤药非陛下口所尝弗进夫曾参以布衣犹难之今陛下亲以王者修之过曾参孝逺矣夫诸吕用事大臣専制然陛下从代乗六乗驰不测之渊虽贲育之勇不及陛下陛下至代邸西向让天子位者南面让天子位者三夫许由一让而陛下五以天下让过许由四矣且陛下迁淮南王欲以苦其志使改过有司卫不谨故病死于是上乃解曰将奈何盎曰淮南王有三子唯在陛下耳于是文帝立其三子皆为王盎由此名重朝廷袁盎常引大体忼慨宦者赵同以数幸常害袁盎袁盎患之盎兄子种为常侍骑持节夹乗説盎曰君与鬭廷辱之使其毁不用孝文帝出赵同参乗袁盎伏车前曰臣闻天子所与共六尺舆者皆天下豪英今汉虽乏人陛下独奈何与刀锯余人载于是上笑下赵同赵同泣下车文帝従霸陵上欲西驰下峻阪袁盎骑并车擥辔上曰将军怯邪盎曰臣闻千金之子坐不垂堂百金之子不骑衡圣主不乗危而徼幸今陛下骋六騑驰下峻山如有马惊车败陛下縦自轻奈髙庙太后何上乃止上幸上林皇后慎夫人従其在禁中常同席坐及坐郎署长布席【苏林云郎署上林中直卫之署】袁盎引郤慎夫人坐慎夫人怒不肯坐上亦怒起入禁中盎因前説曰臣闻尊卑有序则上下和今陛下既已立后慎夫人乃妾妾主岂可与同坐防且陛下幸之即厚赐之陛下所以为愼夫人适所以祸之陛下独不见人彘乎于是上乃説召语慎夫人慎夫人赐盎金五十斤然袁盎亦以数直諌不得乆居中调为陇西都尉仁爱士卒士卒皆争为死迁为齐相徙为吴相辞行种谓盎曰吴王骄日乆国多奸今茍欲劾治彼不上书告君即利劒刺君矣南方卑湿君能日饮毋苛时説王曰毋反而已如此幸得脱盎用种之计吴王厚遇盎盎告归道逢丞相申屠嘉下车拜谒丞相従车上谢袁盎袁盎还愧其吏乃之丞相舍上谒求见丞相丞相良乆而见之盎因跪曰愿请闲丞相曰使君所言公事之曹与长史掾议吾且奏之即私邪吾不受私语袁盎即诡説曰君为丞相自度孰与陈平绛侯丞相曰吾不如袁盎曰善君即自谓不如夫陈平绛侯辅翼髙帝定天下为将相而诛诸吕存刘氏君乃为材官蹶张迁为队率积功至淮阳守非有竒计攻城野战之功且陛下従代来每朝郎官上书防未尝不止辇受其言言不可用置之言可受采之未尝不称善何也则欲以致天下贤士大夫上日闻所不闻明所不知日益圣智君今自闭钳天下之口而日益愚夫以圣主责愚相君授祸不乆矣丞相乃拜曰嘉鄙野人乃不知将军幸教引入与坐为上客盎素不好鼂错鼂错所居坐盎去盎坐错亦去两人未尝同堂语及孝文帝崩孝景帝即位鼂错为御史大夫使吏案袁盎授吴王财物抵罪诏赦以为庶人吴楚反闻鼂错谓丞史曰夫袁盎多受吴王金钱専为蔽匿言不反今果反欲请治盎宜知计谋丞史曰事未发治之有絶今兵西郷治之何益且袁盎不宜有谋鼂错犹与未决人有告袁盎者袁盎恐夜见窦婴为言吴所以反者愿至上前口对状窦婴入言上上乃召袁盎入见鼂错在前及盎请辟人赐闲错去固恨甚袁盎具言吴所以反状以错故独急斩错以谢吴吴兵乃可罢其语具在吴事中使袁盎为太常窦婴为大将军两人素相与善逮吴反诸陵长者长安中贤大夫争附两人车随者日数百乗及鼂错已诛袁盎以太常使吴吴王欲使将不肯欲杀之使一都尉以五百人围守盎军中袁盎自其为吴相时尝有従史従史尝盗爱盎侍儿盎知之弗泄遇之如故人有告従史言君知尔与侍者通乃亡归袁盎驱自追之遂以侍者赐之复为従史及袁盎使吴见守従史适为守盎校尉司马乃悉以其装赍置二石醇醪防天寒士卒饥渇饮酒醉西南陬卒皆卧司马夜引袁盎起曰君可以去矣吴王期旦日斩君盎弗信曰公何为者司马曰臣故为従史盗君侍儿者盎乃惊谢曰公幸有亲吾不足以累公司马曰君弟去臣亦且亡避吾亲君何患乃以刀决张道従醉卒直隧出司马与分背袁盎解节毛懐之杖步行七八里明见梁骑骑驰去遂归报吴楚已破上更以元王子平陆侯礼为楚王袁盎为楚相尝上书有所言不用袁盎病免居家与闾里浮沈相随行鬬鸡走狗雒阳剧孟尝过袁盎盎善待之安陵富人有谓盎曰吾闻剧孟博徒将军何自通之盎曰剧孟虽博徒然母死客送塟车千余乗此亦有过人者且缓急人所有夫一旦有急叩门不以亲为解不以存亡为辞天下所望者独季心剧孟耳今公常従数骑一旦有缓急宁足恃乎骂富人弗与通诸公闻之皆多袁盎袁盎虽家居景帝时时使人问筹防梁王欲求为嗣袁盎进説其后语塞梁王以此怨盎曾使人刺盎刺者至闗中问袁盎诸君誉之皆不容口乃见袁盎曰臣受梁王金来刺君君长者不忍刺君然后刺君者十余曹备之袁盎心不乐家又多怪乃之掊生所问占还梁刺客后曹軰果遮刺杀盎安陵郭门外
　　鼂错者颍川人也学申商刑名于轵张恢先所与雒阳宋孟及刘礼同师以文学为太常掌故错为人陗直刻深孝文帝时天下无治尚书者独闻济南伏生故秦博士治尚书年九十余老不可徴乃诏太常使人往受之太常遣错受尚书伏生所【卫宏诏定古文尚书序云徴之老不能行遣太常掌故晁错往读之年九十余不能正言言不可晓使其女传言教错齐人语多与颍川异错所不知者凡十二三略以其意属读而已也】还因上便宜事以书称説诏以为太子舍人门大夫家令以其辩得幸太子太子家号曰智囊数上书孝文时言削诸侯事及法令可更定者书数十上孝文不聴然竒其材迁为中大夫当是时太子善错计防袁盎诸大功臣多不好错景帝即位以错为内史错常数请闲言事辄聴宠幸倾九卿法令多所更定丞相申屠嘉心弗便力未有以伤内史府居太上庙壖中门东出不便错乃穿两门南出凿庙壖垣丞相嘉闻大怒欲因此过为奏请诛错错闻之即夜请闲具为上言之丞相奏事因言错擅凿庙垣为门请下廷尉诛上曰此非庙垣乃壖中垣【上人縁反石壖者庙内垣外游地也】不致于法丞相谢罢朝怒谓长史曰吾当先斩以闻乃先请为皃所卖固误丞相遂发病死错以此愈贵迁为御史大夫请诸侯之罪过削其地收其枝郡奏上上令公卿列侯宗室集议莫敢难独窦安争之由此与错有郤错所更令三十章诸侯皆諠哗疾鼂错错父闻之従颍川来谓错曰上初即位公为政用事侵削诸侯别防人骨肉人口议多怨公者何也鼂错曰固也不如此天子不尊宗庙不安错父曰刘氏安矣而鼂氏危矣吾去父归矣遂饮药死曰吾不忍见祸及吾身死十余日吴楚七国果反以诛错为名及窦婴袁盎进説上令晁错衣朝衣斩东市鼂错已死谒者仆射邓公【汉书作邓先孔文祥云名先】为校尉撃吴楚军为将还上书言军事谒见上上问曰道军所来闻鼂错死吴楚罢不邓公曰吴王为反数十年矣发怒削地以诛错为名其意非在错也且臣恐天下之士噤口不敢复言也上曰何哉邓公曰夫鼂错患诸侯彊大不可制故请削地以尊京师万世之利也计画始行卒受大戮内杜忠臣之口外为诸侯报仇臣窃为陛下不取也于是景帝黙然良乆曰公言善吾亦恨之乃拜邓公为城阳中尉邓公成固人也【梁州成固县也括地志云成固故城在梁州成固县东六里汉成固城也】多竒计建元中上招贤良公卿言邓公时邓公免起家为九卿一年复谢病免归其子章以修黄老言显于诸公闲
　　太史公曰袁盎虽不好学亦善会仁心为质引义忼慨遭孝文初立资适逢世时以变易及吴楚一説説虽行哉然复不遂好声矜贤竟以名败鼂错为家令时数言事不用后擅权多所变更诸侯发难不急匡救欲报私讐反以亡躯语曰变古乱常不死则亡岂错等谓邪









　　史记正义卷一百一
　　钦定四库全书
　　史记正义卷一百二
　　唐　张守节　撰
　　张释之冯唐列传第四十二　史记一百二
　　张廷尉释之者堵阳人也【应劭曰哀帝改为顺阳水东南入蔡括地志云顺阳故城在邓州穰县西三十里楚之郇邑也及苏秦传云楚北有郇阳并谓此也】字季有兄仲同居以訾为骑郎事孝文帝十嵗不得调无知名释之曰乆宦减仲之产不遂欲自免归中郎将袁盎知其贤惜其去乃请徙释之补谒者【百官表云谒者掌賔譛受事贠十七人秩比六百石也】释之既朝毕因前言便宜事文帝曰卑之母甚髙论令今可施行也于是释之言秦汉之闲事秦所以失而汉所以兴者乆之文帝称善乃拜释之为谒者仆射释之従行登虎圈【求逺反】上问上林尉诸禽兽簿十余问尉左右视尽不能对虎圈啬夫【掌虎圈百官表有郷啬夫此其类也】従旁代尉对上所问禽兽簿甚悉欲以观其能口对响应无穷者文帝曰吏不当若是邪尉无頼乃诏释之拜啬夫为上林令释之乆之前曰陛下以绛侯周勃何如人也上曰长者也乂复问东阳侯张相如何如人也上复曰长者释之曰夫绛侯东阳侯称为长者此两人言事曾不能出口岂斆此啬夫谍谍利口防给哉且秦以任刀笔之吏吏争以亟疾苛察相髙然其敝徒文具耳无恻隐之实以故不闻其过陵遅而至于二世天下土崩今陛下以啬夫口辩而超迁之臣恐天下随风靡靡争为口辩而无其实且下之化上疾于景响举错不可不审也文帝曰善乃止不拜啬夫上就车召释之参乗徐行问释之秦之敝且以质言至宫上拜释之为公车令顷之太子与梁王共车入朝不下司马门于是释之追止太子梁王无得入殿门遂劾不下公门不敬奏之薄太后闻之文帝免冠谢曰教儿子不谨薄太后乃使使承诏赦太子梁王然后得入文帝由是竒释之拜为中大夫顷之至中郎将従行至霸陵居北临厠是时慎夫人従上指示慎夫人新丰道曰此走邯郸道也使慎夫人鼔瑟上自倚瑟而歌意惨凄悲怀顾谓羣臣曰嗟乎以北山石为椁【顔师古云羙石出京师北山今宜州石是】用纻絮斮陈蕠漆其间岂可动防左右皆曰善释之前进曰使其中有可欲者虽锢南山犹有郄使其中无可欲者虽无石椁又何戚焉文帝称善其后拜释之为廷尉顷之上行出中渭桥有一人从桥下走出乗舆马惊于是使骑捕属之廷尉释之治问曰县人来闻跸匿桥下乆之以为行已过即出见乗舆车骑即走耳廷尉奏当一人犯跸当罚金文帝怒曰此人亲惊吾马吾马頼柔和令他马固不败伤我乎而廷尉乃当之罚金释之曰法者天子所与天下公共也今法如此而更重之是法不信于民也且方其时上使立诛之则已今既下廷尉廷尉天下之平也一倾而天下用法皆为轻重民安所错其手足唯陛下察之良乆上曰廷尉当是也其后有人盗髙庙坐前玉环捕得文帝怒下廷尉廷尉治释之案律盗宗庙服御物者为奏奏当弃市上大怒曰人之无道乃盗先帝庙器吾属廷尉者欲致族之而君以法奏之非吾所以共承宗庙意也释之免冠顿首谢曰法如是足也且罪等然以逆顺为差今盗宗庙器而族之有如万分之一假令愚民取长陵一杯土陛下何以加其法乎乆之文帝与太后言之乃许廷尉当是时中尉条侯周亚夫与梁相山都侯王恬开见释之持议平乃结为亲友张廷尉由此天下称之后文帝崩景帝立释之恐称病欲免去惧大诛至欲见谢则未知何如用王生计卒见谢景帝不过也王生者善为黄老言处士也尝召居廷中三公九卿尽防立王生老人曰吾韤解【上万越反下闭买反】顾谓张廷尉为我结韤释之跪而结之既已人或谓王生曰独奈何廷辱张廷尉使跪结韤王生曰吾老且贱自度终无益于张廷尉张廷尉方今天下名臣吾故聊辱廷尉使跪结韤欲以重之诸公闻之贤王生而重张廷尉张廷尉事景帝嵗余为淮南王相犹尚以前过也乆之释之卒其子曰张摰字长公官至大夫免以不能取容当世故终身不仕冯唐者其大父赵人父徙代汉兴徙安陵唐以孝着为中郎署长事文帝文帝辇过问唐曰父老何自为郎家安在唐具以实对文帝曰吾居代时吾尚食监髙祛数为我言赵将李齐之贤战于钜鹿下今吾每饭意未尝不在钜鹿也父知之乎唐对曰尚不如防颇李牧之为将也上曰何以唐曰臣大父在赵时为官卒将善李牧臣父故为代相善赵将李齐知其为人也上既闻亷颇李牧为人良説而髀曰嗟乎吾独不得亷颇李牧时为吾将吾岂忧匃奴哉唐曰主臣陛下虽得亷颇李牧弗能用也上怒起入禁中良乆召唐让曰公奈何众辱我独无间处乎唐谢曰鄙人不知忌讳当是之时匃奴新大入朝那【在原州百泉县西北十里汉朝那县是也】杀北地【北地郡今宁州也】都尉昻上以胡防为意乃卒复问唐曰公何以知吾不能用亷颇李牧也唐对曰臣闻上古王者之遣将也跪而推毂曰阃以内者【阃音苦本反谓门限也】寡人制之阃以外者将军制之军功爵赏皆决于外归而奏之此非虚言也臣大父言李牧为赵将居边军市之租皆自用飨士赏赐决于外不従中扰也委任而责成功故李牧乃得尽其智能遣选车千三百乗彀骑万三千百金之士十万是以北逐单于破东胡防澹林西抑彊秦南友韩魏当是之时赵防霸其后防赵王迁立其母倡也【赵幽王母乐家之女也】王迁立乃用郭开谗卒诛李牧令顔聚代之【絶瘦也】是以兵破士北为秦所禽防今臣窃闻魏尚为云中守【云中郡故城在胜州揄林县东北三十里】其军市租尽以飨士卒私养钱五日一椎牛飨賔客军吏舍人是以匃奴逺避不近云中之塞虏曾一入尚率车骑击之所杀甚众夫士卒尽家人子起田中従军安知尺籍五符终日力战斩首捕虏上功莫府一言不相应文吏以法绳之其赏不行而吏奉法必用臣愚以为陛下法太明赏太轻罚太重且云中守魏尚坐上功首虏差六级陛下下之吏削其爵罚作之由此言之陛下虽得亷颇李牧弗能用也臣诚愚触忌讳死罪死罪文帝説是日令冯唐持节赦魏尚复以为云中守而拜唐为车骑都尉主中尉及郡国车士七年景帝立以唐为楚相免武帝立求贤良举冯唐唐时年九十余不能复为官乃以唐子冯遂为郎遂字王孙亦竒士与余善
　　太史公曰张季之言长者守法不阿意冯公之论将率有味哉有味哉语曰不知其人视其友二君之所称诵可着廊庙书曰不偏不党王道荡荡不党不偏王道便便张季冯公近之矣







　　史记正义卷一百二
　　钦定四库全书
　　史记正义卷一百三
　　唐　张守节　撰
　　万石张叔列传第四十三　　　史记一百三
　　万石君【以父及四子皆二千石故号奋为万石君】名奋其父赵人也【沼州邯郸本赵国都】姓石氏赵亡徙居温【故温城在懐州温县三十里汉县在也】髙祖东击项籍过河内时奋年十五为小吏侍髙祖髙祖与语爱其恭敬问曰若何有对曰奋独有母不幸失明家贫有姊能鼓琴髙祖曰若能従我乎曰愿尽力于是髙祖召其姊为羙人以奋为中防【顔师大云中防官名居中而防洁也如淳云主通书谒出入命也】受书谒徙其家长安中戚里以姊为羙人故也其官至孝文时积功劳至大中大夫无文学恭谨无与比文帝时东阳侯张相如为太子太傅逸选可为者皆推奋奋为太子太傅及孝景即位以为九卿迫近惮之徙奋为诸侯相奋长子建次子甲次子乙【顔师古云史失其名故云甲乙耳非其名也】次子庆皆以驯行孝谨官皆至二千石于是景帝曰石君及四子皆二千石人臣尊宠乃集其门号奋为万石君孝景帝季年万石君以上大夫禄归老于家以嵗时为朝臣过宫门阙万石君必下车趍见路马必式焉子孙为小吏来归谒万石君必朝服见之不名子孙有过失不谯让为便坐对案不食然后诸子相责因长老肉固谢罪改之乃许子孙胜冠者在侧虽燕居必冠申申如也僮仆防防如也唯谨上时赐食于家必稽首俯伏而食之如在上前其执防哀戚甚倬子孙遵教亦如之万石君家以孝谨闻乎郡国虽齐鲁诸儒质行皆自以为不及也建元二年郎中令【百官表云郎中令秦官掌居宫殿门户武帝大初元年更名光禄勲也】王臧以文学获罪皇太后以为儒者文多质少今万石君家不言而躬行乃以长子建为郎中令少子庆为内史【百官表云内史周官秦因之掌治京师景帝分置左内史武帝太初元年更名京兆尹左内史名左冯翊也】建老白首万石君尚无恙建为郎中令毎五日洗沐归谒亲【孔文祥云建为郎中令即光禄勲九卿之职也直五日一下也按五日一下直洗沐】入子舍窃问侍者取亲中裙厕牏身自浣涤复与侍者不敢令万石君知以为常建为郎中令事有可言屏人恣言极切至廷见如不能言者是以上乃亲尊礼之万石君徙居陵里【茂陵邑中里也茂陵故城汉茂陵县也在雍州始平县自东而北二十里】内史庆醉归入外门不下车万石君闻之不食庆恐肉请罪不许举宗及兄建肉万石君让曰内史贵人入闾里里中长老皆走匿而内史坐车中自如固当乃谢罢庆庆及诸子弟入里门趋至家万石君以元朔五年中卒长子郎中令建哭泣哀思扶杖乃能行嵗余建亦死诸子孙咸孝然建最甚甚于万石君建为郎中令书奏事事下建读之曰误书马字与尾当五今乃四不足一【顔师古云马字下曲者尾并四防为四足几五】上谴死矣甚惶恐其为谨慎虽他皆如是万石君少子庆为太仆御出上问车中几马庆以防数马毕举手曰六马庆于诸子中最为简易矣【汉书庆为太仆御出上问车中防马庆以策数马毕举手曰六马按庆于兄弟最为简易矣然犹如此也】然犹如此为齐相举齐国皆慕其家行不言而齐国大治为立石相祠元狩元年上立太子选羣臣可为者庆自沛守为太子太傅七嵗迁为御史大夫元鼎五年秋丞相有罪罢制诏御史万石君先帝尊之子孙孝其以御史大夫庆为丞相封为牧丘侯是时汉方南诛两越东撃朝鲜北逐匃奴西伐大宛中国多事天子巡狩海内修上古神祠封禅兴礼乐公家用少桑羊等致利王温舒之属峻法儿寛等推文学至九卿更进用事事不闗决于丞相丞相醇谨而已在位九嵗无能有所匡言尝欲请治上近臣所忠九卿减宣罪不能服反受其过赎罪元封四年中闗东流民二百万口无名数者四十万公卿议欲请徙流民于边以适之上以为丞相老谨不能与其议乃赐丞相告归而案御史大夫以下议为请者丞相慙不任职乃上书曰庆幸得待罪丞相罢驽无以辅治城廓仓库空虚民多流亡罪当伏斧质上不忍致法愿归丞相侯印乞骸骨归避贤者路天子曰仓廪既空民贫流亡而君欲请徙之揺荡不安动危之而辞位君欲安归难乎以书让庆庆甚慙遂复视事庆文深审谨然无他大略为百姓言后三嵗余太初二年中丞相庆卒谥为恬侯庆中子徳庆爱用之上以徳为嗣代侯后为太常坐法当死赎免为庻人庆方为丞相诸子孙为吏更至二千石者十三人及庆死后稍以罪去孝谨益衰矣
　　建陵侯【括地志云汉建陵县故城在沂州丞县界也】卫绾者代大陵人也【括地志云大陵县城在并州文水县北十三里按代王耳时都中都大陵属焉故言代大陵人也】绾以戏车为郎事文帝功次迁为中郎将醇谨无他孝景为太子时召上左右饮而绾称病不行文帝且崩时属孝景曰绾长者善遇之及文帝崩景帝立嵗余不谯呵绾绾日以谨力景帝幸上林诏中郎将参乗还而问曰君知所以得参乗乎绾曰臣従车士幸得以功次迁为中郎将不自知也上问曰吾为太子时召君君不肯来何也对曰死罪实病上赐之劒绾曰先帝赐臣劒凡六劒不敢奉诏上曰劒人之所施易独至今乎绾曰具在上使取六劒劒尚盛未尝服也郎官有谴常蒙其罪不与他将争有功常让他将上以为亷忠实无他肠乃拜绾为河间王太吴楚反诏绾为将将河间兵撃吴楚有功拜为中尉三嵗以军功孝景前六年中封绾为建陵侯其明年上废太子诛栗卿之属【顔师古云太子废为临江王故诛其外家亲属也】上以为绾长者不忍乃赐绾告归而使郅都治捕栗氏既已上立胶东王为太子召绾拜为太子太傅乆之迁为御史大夫五嵗代桃侯舍【故挑城在渭州昨城县东三十里刘舍所封】为丞相朝奏事如职所奏然自初官以至丞相终无可言天子以为敦厚可相少主尊宠之赏赐甚多为丞相三嵗景帝崩武帝立建元年中丞相以景帝疾时诸官囚多坐不辜者而君不任职免之其后绾卒子信代坐酧金失侯
　　塞侯【上音先代反古塞国今陜州桃林县以西至潼関皆桃林塞也】直不疑者南阳人也为郎事文帝其同舍有告归误持同舍郎金已去而金主觉妄意不疑不疑谢有之买金偿而告归者来而归金而前郎亡金者大慙以此称为长者文帝称举稍迁至太中大夫朝廷见之或毁曰不疑状貌甚羙然独无奈其善盗嫂何也不疑闻曰我乃无兄然终不自明也吴楚反时不疑以二千石将兵击之景帝后元年拜为御史大夫天子修吴楚时功乃封不疑为塞侯武帝建元年中与丞相绾俱以过免不疑学老子言其所临为官如故唯恐人知其为吏迹也不好立名称称为长者不疑卒子相如代孙望坐酧金失侯
</div>
    <div class="pagination">
<a href="史记正义_page30.html">上一页</a><span>...</span><a href="史记正义_page26.html">26</a><a href="史记正义_page27.html">27</a><a href="史记正义_page28.html">28</a><a href="史记正义_page29.html">29</a><a href="史记正义_page30.html">30</a><span class="current-page">31</span><a href="史记正义_page32.html">32</a><a href="史记正义_page33.html">33</a><a href="史记正义_page34.html">34</a><a href="史记正义_page35.html">35</a><a href="史记正义_page36.html">36</a><span>...</span><a href="史记正义_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
