<!DOCTYPE html>
<html>
<head>
    <meta charset="UTF-8">
    <title>后汉书八家辑注 - 第 19 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书八家辑注 - 第 19 页/共 70 页</h1>
    <div class="content">　三三九　刘佑字伯祖〔一〕，补尚书郎。佑才辨有大笔，自在台阁，陈国家故事，每有奏，决于口笔，为群僚所伏。（姚。王。汪）──书钞卷六○ 
〔一〕　「佑」原误作「裕」，径改之。 
　三四○　刘佑字伯祖〔一〕，为司隶校尉。权贵子弟罢职，遂还京师，辄改易舆服，隐匿财宝。（姚。汪。黄）──书钞卷六一 
〔一〕　「佑」原误作「治」，「祖」误作「拒」，皆径改。 
　　魏朗传
　三四一　魏朗补河内太守，以清严为治，明审法令〔一〕，为三河之表也〔二〕。（姚。王。汪。黄）──书钞卷七六　○　文选卷四六颜延之曲水诗序注　又卷五○沈休文宋书谢灵运传论注 

〔一〕　文选注二引「审」皆作「密」。 
〔二〕　三河者，河东、河内、河南三郡也。 
　三四二　魏朗字少英〔一〕，入为尚书，再升紫微，謇谔禁省，不屈豪右，为百寮所服。以党事免。朗性矜严，闭门整法，长吏希见，动有礼序，室家相待如宾，子孙如事严君焉。（姚。王。汪。黄）──御览卷二一二　○　初学记卷一一　书钞卷六○ 

〔一〕　初学记卷一一作「字仲英」。 
　　夏馥传
　三四三　陈留夏馥避党事，遁迹黑山〔一〕。弟靖载绢往饷之于深阳县客舍〔二〕，见馥颜色衰毁，不复识，闻其声，乃觉之。（孙。王。汪。黄）──御览卷八一七 
〔一〕　范书本传作「林虑山」。此山出煤炭，多冶家，馥曾为佣，亲突烟炭，故山亦称黑山。 
〔二〕　范书本传作「涅阳」，袁纪卷二二作「滏阳」。天游按：馥亡命林虑山，不当复出南阳郡之涅阳。惠栋曰：「魏郡邺县有滏水，或是滏水之阳　鸶汉末林虑、邺县皆属魏郡。馥入林虑山，静追之滏阳山中，为得其实。」惠说是。东汉无深阳，此当系滏阳之误。又袁、范二书「靖」皆作「静」。 

　　巴肃传
　三四四　〔巴〕（亹）肃为河南尹〔一〕，正身奉职。（姚。王。汪） ──书钞卷七六 
〔一〕　据俞本改。姚、王、汪三辑亦作「巴肃」。 
　　范滂传宗资
　三四五　滂，汝南细阳人〔一〕。父显，故龙舒侯相。（姚。王。汪。黄）──范书党锢传注 
〔一〕　天游按：张璠纪作「伊阳」　鸫续汉郡国志，汝南郡无伊阳，「伊」当是「细」之误。然范书本传作「征羌」，未知孰是。 
　三四六　范滂字孟博，汝南人。太守宗资署功曹。滂外甥西平李颂，公族子孙，顽嚣秽浊，为乡曲所弃。〔中〕常侍唐衡〔书求属仕官〕〔一〕，资敕〔功〕曹召署文学史〔二〕，滂不肯听。〔极久，衡复有书诮资〕〔三〕，资怒，召功曹书佐朱零，问不召颂意状。零以告滂，滂曰：「答教当言，颂则滂之姊子，岂不乐其升进，但颂洿秽小人，不宜染污朝廷〔四〕，不敢以位私人，是以不召。」零具答教如此。零入闻，资使伍伯乱捶困杖，言辞不慑，仰疾言曰：「范滂清议，犹利刃截腐肉。愿为明府所笞杀，不为滂所废绝。今日之死，当受忠名，为滂所废，永成恶人。」滂正直謇谔，皆此类也。（姚。王。汪。黄）──御览卷二六四　○　又卷四二七　书钞卷三七 

〔一〕　据书钞卷三七及御览卷四二七补。原作「属其事」。 
〔二〕　据书钞卷三七补。 
〔三〕　据书钞卷三七、御览卷四二七补。 
〔四〕　御览卷四二七作「玷尘清朝」。 
　三四七　不义扫迹〔一〕。──书钞卷七七 
〔一〕　范滂任汝南功曹时之政绩。 
　三四八　宗资字叔都，南阳安众人也。家代为汉将相名臣。祖父均，自有传。资少在京师，学孟氏易、欧阳尚书。举孝廉，拜议郎，补御史中丞、汝南太守。置范滂为功曹，委任政事，推功于滂，不伐其美。任善之名，闻于海内。（姚。王。汪。黄）──范书党锢传注 

　　羊陟传
　三四九　羊陟字嗣祖，拜尚书令，明审选举，旌贤退恶。（孙）──书钞卷五九 
　三五○　羊陟迁河南尹，下车，计日受俸，尝食干饭茹菜。禁断豪右嘱托，书疏不与交通，断理冤徒，进用善士，节操者旌表异行。（
姚。王。汪。黄）──类聚卷六　○　书钞卷七六（四） 
　　张俭传
　三五一　张俭为东部督邮。时中常侍侯览残暴百姓，俭举劾览，遏绝章奏，并不得通。遂上书告俭与同郡二十四人为党〔一〕。俭得亡命，止李笃家。外黄令毛钦操兵到门，笃引钦谓曰：「张俭知名天下，而亡非其罪，纵俭可得，宁忍执之乎？」钦因起抚笃曰：「蘧伯玉耻独为君子，足下如何自专仁义？」笃曰：「笃虽好义，明廷今日载其半矣〔二〕。」钦叹息而去。（王。汪。黄）──御览卷四二○ 

〔一〕　按范书本传，上书者乃俭乡人朱并，以性佞邪为俭所弃。 
〔二〕　「廷」原误作「延」，径正。 
　三五二　张俭为山阳督邮，清洁中正，疾恶若雠。（姚。王。汪。黄）──书钞卷三六　○　文选卷五六潘安仁杨荆州诔注　又卷三七孔文举荐祢衡表注 
　　陈翔传
　三五三　陈翔迁定襄太守，宽猛俱济。（姚。王。汪。黄）──书钞卷七五 
　三五四　陈（朔）〔翔〕迁扬州刺史〔一〕，贬黜奸慝，不畏强御。（姚。王。汪。黄）──书钞卷七二 
〔一〕　王谟按：「范书本传：翔由定襄太守迁扬州刺史。此陈朔当即陈翔。翔、朔字体相类，书钞误作『朔』。」今据以改 
　　孔昱传
　三五五　〔孔昱七世祖霸，成帝时历九卿，封褒成侯〕〔一〕。（ 
孙）──范书孔昱传及注 
〔一〕　李贤曰：「前书孔霸字次儒，即安国孙，世习尚书。宣帝时为太中大夫，授太子经，迁詹事，高密相。元帝即位，霸以师赐爵关内侯，号褒成君。薨，谥曰烈君。今范书及谢承书皆云成帝，又言封侯，盖误也。詹事及相俱二千石，故曰历卿。」此文据范书本传引，恐与谢书微异。 

　　檀传
　三五六　与子孙同衣而行，并日而食。（姚。王。汪。黄）──范书党锢传注 
　　刘儒传
　三五七　林宗叹儒有珪璋之质〔一〕，终必为令德之士。（姚。王。汪。黄）──范书党锢传注 
〔一〕　李贤注引诗大雅卷阿之「如圭如璋，令闻令望」，以释「珪璋之质」。汪辑误引入正文，今删。 
　三五八　广汉儒叔林为东郡太守，乌巢于厅事屋梁〔一〕，兔产于床下〔二〕。（姚。王。汪。黄）──类聚卷九二　○　御览卷九○七　又卷九二○　事类赋注卷二三 
〔一〕　御览卷九○七、事类赋注卷二三「乌」上有「赤」字。 
〔二〕　姚辑作广汉儒传。汪辑入刘儒传。孙志祖案：「御览引谢书作『儒叔林』，岂此人姓儒，广汉乃地望乎？又范书党锢传有刘儒字叔林，东郡阳平人，不为东郡太守，疑非其人。」王谟按：「此当是广汉人，名儒，字叔林，此误脱姓耳。注以『儒』为姓，亦非。」黄奭按：「艺文一引，御览二引，观事类赋，则为儒叔林可据。广汉是郡县名，非姓广名汉儒也。」又汤球按：「汪君以范书刘东郡人，未尝为东郡太守，疑各书误引，不知各书上明标广汉，则刘系益州人，非兖州人。范不言为东郡太守，疑脱。」天游按：姚辑作广汉儒传，非。此人必广汉人，故得任东郡太守。范书既言刘儒为东郡人，自不当任东郡太守。疑此非一人。其系儒叔林抑或名儒字叔林，实难做定论，故暂附入刘儒传以俟考。 

　　贾彪传
　三五九　贾彪〔字伟节〕〔一〕，补新息长，〔政多奇异〕〔二〕。民贫困，多不养子。贾彪到任，严其制，〔有犯者以杀人罪罪之，县境震栗〕〔三〕，人养〔子〕者数千〔四〕。皆曰：「贾父所生。」男名「贾男」，女名「贾女」，以此丰丁口也。（姚。王。汪。黄）──书钞卷七八　○　御览卷二六七　书钞卷三五 

〔一〕　据御览卷二六七补。 
〔二〕　同右。 
〔三〕　同右。又书钞卷七八作「与杀人同」。 
〔四〕　据书钞卷三五、御览卷二六七补。 
　　郭泰传茅容　宋果　贾淑
　三六○　遭母忧，欧血发病，历年乃瘳。（姚。王。汪。黄）──范书本传注 
　三六一　泰之所名，人品乃定，先言后验，众皆服之。故适陈留则友符伟明〔一〕，游太学则师仇季智〔二〕，之陈国则亲魏德公〔三〕，入汝南则交黄叔度〔四〕。初，泰始至南州，过袁奉高〔五〕，不宿而去。从叔度，累日不去。或以问泰，泰曰：「奉高之器，譬之氿滥〔六〕，虽清而易挹。叔度之器，汪汪若千顷之陂，澄之不清，扰之不浊，不可量也。」已而果然，泰以是名闻天下。（姚。王。汪。黄）──范书本传注 

〔一〕　伟明，符融之字。 
〔二〕　仇览字季智，一名香。 
〔三〕　魏德公，即魏昭，陈国之孝童子，以为「经师易遇，人师难遭」，甘愿为泰洒扫以从学者。事见袁纪卷二三。 
〔四〕　黄叔度，即黄宪也。 
〔五〕　袁奉高，乃袁闻也。 
〔六〕　廿二史考异卷一二曰：「氿滥，谓氿泉、滥泉也。」天游按：氿，音轨，诗大东传曰：「侧出曰氿泉。」滥，音槛，正出之泉也。辞见诗大雅瞻卬，解见尔雅释水。 
　三六二　郭泰拔申屠子龙于漆工之中〔一〕，嘉许伟康于屠酤之肆〔二〕。（孙。王。汪。黄）──御览卷八二八 
〔一〕　申屠子龙，即申屠蟠也。汪、黄二辑作「子陵」，甚谬。 
〔二〕　许伟康，不详何人之字，事迹亦无考。 
　三六三　茅容字季伟，陈留人。〔年四十余，耕于野。时〕与等辈避雨树下〔一〕，众皆箕踞相对，容〔独〕危坐愈恭〔二〕。郭林宗见而奇之，共与言，因请寓宿。旦日，容杀鸡为黍，林宗谓为己设，既而以供其母，自以菜蔬与林宗同饭。林宗起拜之曰：「卿贤乎哉！」因劝令学，卒以成德也。（姚。王。汪。黄）──御览卷八四七　○ 
　初学记卷一七　书钞卷一四三 
〔一〕　据初学记卷一七补。又「雨」误「西」，据初学记卷一七、书钞卷一四三径改。 
〔二〕　据初学记卷一七补。 
　三六四　宋果字仲文〔一〕。（姚。汪。黄）──范书郭泰传注 
〔一〕　范书郭泰传作「字仲乙」。 
　三六五　淑为舅宋瑗报雠于县中〔一〕，为吏所捕，系狱当死。泰与语，淑恳恻流涕。泰诣县令应操，陈其报怨蹈义之士。被赦，县不宥之，郡上言，乃得原。（姚。王。汪。黄） 
──范书郭泰传注 
〔一〕　淑，贾淑，林宗与之同乡。 
　三六六　太原郭长信、王长文、长文弟子师、韩文布、李子政、曹子元、定襄周康子、西河王季然、云中丘季智名灵举。子师位至司徒，季然北地太守，其余多典州郡者〔一〕。（姚。王。汪。黄）──范书郭泰传注　○　云谷杂记 

〔一〕　皆郭泰所识之士。其中王子师，即王允。又余寅同姓名录卷二引谢书曰：「林宗适陈留则友符伟明，游太学则师仇季智，之陈国则视魏德公，入汝南则交黄叔度。然不特此，又左原以犯法见斥，劝之责躬。茅容初以危坐，又以草蔬同饭，叹其贤。又豫识史叔宾之败，惜边让未闻道，俱陈留人也。杨氏孟敏堕甑不顾而异之，劝令游学知名　鹞鄢陵庾乘初佣，后号征君。训扶风宋果以义方，后以烈气闻，官并州刺史。母忧，受乡人贾淑之吊，淑改过自厉，终成善士。谓济阴黄允虽有才，终失之，卒以遣妇事废于时。谓召陵谢甄不入道，以细行不慎毁弃。识晋阳王柔以仕进显，柔弟泽以经术通。又识张孝仲于刍牧之中，范特祖于邮置之役，召公子、许伟康于屠酤，司马子威于卒伍。同郡郭长信、王长文、长文弟子师、韩文布、季子政、曹子元、定襄周康子、西河王季然、云中丘季智、郝礼真等六十人，并以成名。」四库提要称此书「捃摭详备，足稗考证，故未可以晚出废之也」。其说虽是，然此引恐多有增益，已非谢书之旧，录此备考。 

　三六七　泰以建宁二年正月卒，自弘农函谷关以西，河内汤阴以北，二千里负笈荷担弥路，柴车苇装塞涂，盖有万数来赴。（姚。王。汪。黄）──范书本传注 
　　符融传冯岱
　三六八　融见林宗，便与之交。又绍介于膺，以为「海之明珠，未耀其光；鸟之凤皇，羽仪未翔」。膺与林宗相见，待以师友之礼，遂振名天下，融之致也。（姚。王。汪。黄）──范书本传注 

　三六九　文经、子艾〔一〕，曜名远近，声价已定，征辟不就，疗病京师，不通宾客。公卿将相大夫遣门生旦暮问疾，郎吏公府掾属杂坐其门，不得见也。（姚。王。汪。黄） 
──范书本传注 
</div>
    <div class="pagination">
<a href="后汉书八家辑注_page18.html">上一页</a><span>...</span><a href="后汉书八家辑注_page14.html">14</a><a href="后汉书八家辑注_page15.html">15</a><a href="后汉书八家辑注_page16.html">16</a><a href="后汉书八家辑注_page17.html">17</a><a href="后汉书八家辑注_page18.html">18</a><span class="current-page">19</span><a href="后汉书八家辑注_page20.html">20</a><a href="后汉书八家辑注_page21.html">21</a><a href="后汉书八家辑注_page22.html">22</a><a href="后汉书八家辑注_page23.html">23</a><a href="后汉书八家辑注_page24.html">24</a><span>...</span><a href="后汉书八家辑注_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
