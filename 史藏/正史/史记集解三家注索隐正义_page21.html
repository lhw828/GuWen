<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 21 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 21 页/共 204 页</h1>
    <div class="content">〔一〕集解徐广曰：「秦仲之十八年也。」
〔二〕集解毛诗序曰：「秦仲始大，有车马礼乐侍御之好也。」
〔三〕正义注水经云：「秦庄公伐西戎，破之，周宣王与大骆犬丘之地，为西垂大夫。」括地志云：「秦州上邽县西南九十里，汉陇西西县是也。」
庄公居其故西犬丘，生子三人，其长男世父。世父曰：「戎杀我大父仲，我非杀戎王则不敢入邑。」遂将击戎，让其弟襄公。襄公为太子。庄公立四十四年，卒，太子襄公代立。襄公元年，以女弟缪嬴为丰王妻。襄公二年，〔一〕戎围犬丘，（世父）世父击之，为戎人所虏。岁余，复归世父。七年春，周幽王用褒姒废太子，立褒姒子为适，数欺诸侯，诸侯叛之。西戎犬戎与申侯伐周，杀幽王郦山下。而秦襄公将兵救周，战甚力，有功。周避犬戎难，东徙雒邑，〔二〕襄公以兵送周平王。平王封襄公为诸侯，赐之岐以西之地。曰：「戎无道，侵夺我岐、丰之地，秦能攻逐戎，即有其地。」与誓，封爵之。襄公于是始国，与诸侯通使聘享之礼，乃用骝驹、〔三〕黄牛、羝羊各三，祠上帝西畤。〔四〕十二年，伐戎而至岐，卒。生文公。
〔一〕正义括地志云：「故汧城在陇州汧源县东南三里。帝王世纪云秦襄公二年徙都汧，即此城。」
〔二〕正义周平王徙居王城，即雒诰云「我卜涧水东，瀍水西」者也。
〔三〕集解徐广曰：「赤马黑髦曰骝。」
〔四〕集解徐广曰：「年表云立西畤，祠白帝。」索隐襄公始列为诸侯，自以居西（畤），西（畤），县名，故作西畤，祠白帝。畤，止也，言神灵之所依止也。亦音市，谓为坛以祭天也。
文公元年，居西垂宫。〔一〕三年，文公以兵七百人东猎。四年，至汧渭之会。曰：「昔周邑我先秦嬴于此，后卒获为诸侯。」乃卜居之，占曰吉，〔二〕即营邑之。十年，初为鄜畤，〔三〕用三牢。十三年，初有史以纪事，民多化者。十六年，文公以兵伐戎，戎败走。于是文公遂收周余民有之，地至岐，岐以东献之周。十九年，得陈宝。〔四〕二十年，法初有三族之罪。〔五〕二十七年，伐南山大梓，丰大特。〔六〕四十八年，文公太子卒，赐谥为竫公。〔七〕竫公之长子为太子，是文公孙也。五十年，文公卒，葬西山。〔八〕竫公子立，是为宁公。〔九〕
〔一〕正义即上西县是也。
〔二〕正义括地志云：「郿县故城在岐州郿县东北十五里。毛苌云郿，地名也。秦文公东猎汧渭之会，卜居之，乃营邑焉，即此城也。」
〔三〕集解徐广曰：「鄜县属冯翊。」索隐音敷，亦县名。于鄜地作畤，曰鄜畤。故封禅书曰「秦文公梦黄蛇自天下属地，其口止于鄜衍」，史敦以为神，故立畤也。正义括地志云：「三畤原在岐州雍县南二十里。封禅书云秦文公作鄜畤，襄公作西畤，灵公作吴阳上畤，并此原上，因名也。」
〔四〕索隐按：汉书郊祀志云「文公获若石云，于陈仓北阪城祠之，其神来，若雄雉，其声殷殷云，野鸡夜鸣，以一牢祠之，号曰陈宝」。又臣瓒云「陈仓县有宝夫人祠，岁与叶君神会，祭于此者也」。苏林云「质如石，似肝」。云，语辞。正义括地志云：「宝鸡（神）〔祠〕在岐州陈仓县东二十里故陈仓城中。晋太康地志云『秦文公时，陈仓人猎得兽，若彘，不知名，牵以献之。逢二童子，童子曰：「
此名为媦，常在地中，食死人脑。」即欲杀之，拍捶其首。媦亦语曰：「二童子名陈宝，得雄者王，得雌者霸。」陈仓人乃逐二童子，化为雉，雌上陈仓北阪，为石，秦祠之』。搜神记云其雄者飞至南阳，其后光武起于南阳，皆如其言也。」
〔五〕集解张晏曰：「父母、兄弟、妻子也。」如淳曰：「父族、母族、妻族也。」
〔六〕集解徐广曰：「今武都故道有怒特祠，图大牛，上生树本，有牛从木中出，后见丰水之中。」正义括地志云：「大梓树在岐州陈仓县南十里仓山上。录异传云『秦文公时，雍南山有大梓树，文公伐之，辄有大风雨，树生合不断。时有一人病，夜往山中，闻有鬼语树神曰：「秦若使人被发，以朱丝绕树伐汝，汝得不因耶？」树神无言。明日，病人语闻，公如其言伐树，断，中有一青牛出，走入丰水中。其后牛出丰水中，使骑击之，不胜。有骑堕地复上，发解，牛畏之，入不出，故置髦头。汉、魏、晋因之。武都郡立怒特祠，是大梓牛神也』。」按：今俗画青牛障是。
〔七〕集解徐广曰：「文公之四十四年，鲁隐之元年。」
〔八〕集解徐广曰：「皇甫谧云葬于西山，在今陇西之西县。」
〔九〕集解徐广曰：「一作『曼』。」
宁公二年，公徙居平阳。〔一〕遣兵伐荡社。〔二〕三年，与亳战，亳王奔戎，遂灭荡社。〔三〕四年，鲁公子翚〔四〕弒其君隐公。十二年，伐荡氏，取之。宁公生十岁立，立十二年卒，葬西山〔五〕。生子三人，长男武公为太子。武公弟德公，同母鲁姬子。〔六〕生出子。宁公卒，大庶长弗忌、威垒、〔七〕三父废太子而立出子为君。出子六年，三父等复共令人贼杀出子。出子生五岁立，立六年卒。三父等乃复立故太子武公。
〔一〕集解徐广曰：「郿之平阳亭。」正义帝王世纪云秦宁公都平阳。按：岐山县有阳平乡，乡内有平阳聚。括地志云：「平阳故城在岐州岐山县西四十六里，秦宁公徙都之处。」
〔二〕集解徐广曰：「荡音汤。社，一作『杜』。」索隐西戎之君号曰亳王，盖成汤之胤。其邑曰荡社。徐广云一作「汤杜」，言汤邑在杜县之界，故曰汤杜也。正义括地志云：「雍州三原县有汤陵。又有汤台，在始平县西北八里。」按：其国盖在三原始平之界矣。
〔三〕集解皇甫谧云：「亳王号汤，西夷之国也。」
〔四〕正义音晖，即羽父也。
〔五〕正义括地志云：「秦宁公墓在岐州陈仓县西北三十七里秦陵山。帝王世纪云秦宁公葬西山大麓，故号秦陵山也。」按：文公亦葬西山，盖秦陵山也。
〔六〕正义德公母号鲁姬子。
〔七〕正义音力追反。
武公元年，伐彭戏氏，〔一〕至于华山下，〔二〕居平阳封宫。〔三〕三年，诛三父等而夷三族，以其杀出子也。郑高渠眯杀其君昭公。〔四〕十年，伐邽、冀戎，初县之。〔五〕十一年，初县杜、郑。〔六〕灭小虢。〔七〕
〔一〕正义戏音许宜反，戎号也。盖同州彭衙故城是也。
〔二〕正义即华岳之下也。
〔三〕正义宫名，在岐州平阳城内也。
〔四〕索隐春秋鲁桓公十七年左传作「高渠弥」也。
〔五〕集解地理志陇西有上邽县。应劭曰：「即邽戎邑也。」冀县属天水郡。
〔六〕集解地理志京兆有郑县、杜县也。正义括地志云：「下杜故城在雍州长安县东南九里，古杜伯国。华州郑县也。毛诗谱云郑国者，周畿内之地。宣王封其弟于咸林之地，是为郑桓公。」按：秦得皆县之。
〔七〕集解班固曰西虢在雍州。正义虢音古伯反。括地志云：「
故虢城在岐州陈仓县东四十里。次西十余里又有城，亦名虢城。舆地志云此虢文王母弟虢叔所封，是曰西虢。」按：此虢灭时，陕州之虢犹谓之小虢。又云，小虢，羌之别种。
十三年，齐人管至父、连称等杀其君襄公而立公孙无知。晋灭霍、魏、耿。〔一〕齐雍廪〔二〕杀无知、管至父等而立齐桓公。齐、晋为强国。
〔一〕索隐春秋鲁闵公元年左传云「晋灭耿，灭魏，灭霍」此不言魏，史阙文耳。又传曰：「赐毕万魏，赐赵夙耿。」杜预注曰：「平阳皮氏县东南有耿乡，永安县东北有霍太山。三国皆姬姓。」正义括地志云：「霍，晋州霍邑县，又春秋时霍伯国。韦昭云霍，姬姓也。」括地志云：「故耿城今名耿仓城，在绛州龙门县东南十二里，故耿国也。都城记云耿，嬴姓国也。」
〔二〕正义雍，于宫反。廪，力甚反。是雍林邑人姓名也。
十九年，晋曲沃始为晋侯。〔一〕齐桓公伯于鄄。〔二〕
〔一〕索隐晋穆侯少子成师居曲沃，号曲沃桓叔，至武公称灭晋侯缗，始为晋君也。
〔二〕正义伯音霸。
二十年，武公卒，葬雍平阳。初以人从死，从死者六十六人。有子一人，名曰白，白不立，封平阳。〔一〕立其弟德公。
〔一〕正义即雍平阳也。平阳时属雍，并在岐州。解在上也。
德公元年，初居雍城〔一〕大郑宫。〔二〕以牺三百牢祠鄜畤。卜居雍。后子孙饮马于河。〔三〕梁伯、芮伯来朝。〔四〕二年，初伏，〔五〕以狗御蛊。〔六〕德公生三十三岁而立，立二年卒。生子三人：长子宣公，中子成公，少子穆公。长子宣公立。
〔一〕集解徐广曰：「今县在扶风。」
〔二〕正义括地志云：「岐州雍县南七里故雍城，秦德公大郑宫城也。」
〔三〕正义卜居雍之后，国益广大，后代子孙得东饮马于龙门之河。
〔四〕索隐梁，嬴姓。芮，姬姓。梁国在冯翊夏阳。芮国在冯翊临晋。正义括地志云：「南芮乡故城在同州朝邑县南三十里，又有北芮城，皆古芮伯国。郑玄云周同姓之国，在畿内，为王卿士者。左传云桓公三年，芮伯万之母芮姜恶芮伯之多人，故逐之，出居魏。」今按：〔陕〕州芮城县界有芮国城，盖是殷末虞芮争田之芮国是也。
〔五〕集解孟康曰：「六月伏日初也。周时无，至此乃有之。」正义六月三伏之节起秦德公为之，故云初伏。伏者，隐伏避盛暑也。历忌释云：「伏者何？以金气伏藏之日也。四时代谢，皆以相生：立春，木代水，水生木；立夏，火代木，木生火；立冬，水代金，金生水；立秋，以金代火，故至庚日必伏。庚者金，故曰伏也。」
〔六〕集解徐广曰：「年表云初作伏，祠社，磔狗邑四门也。」正义蛊者，热毒恶气为伤害人，故磔狗以御之。年表云「初作伏，祠社，磔狗邑四门」。按：磔，禳也。狗，阳畜也。以狗张磔于郭四门，禳却热毒气也。左传云皿虫为蛊。顾野王云谷久积变为飞蛊也。
宣公元年，卫、燕伐周，〔一〕出惠王，立王子颓。三年，郑伯、虢叔〔二〕杀子颓而入惠王。四年，作密畤。〔三〕与晋战河阳，胜之。十二年，宣公卒。生子九人，莫立，立其弟成公。
〔一〕正义卫惠公都即今卫州也。燕，南燕也。周，天王也。括地志云：「滑州故城古南燕国。应劭云南燕，姞姓之国，黄帝之后。」
〔二〕正义括地志云：「洛州泛水县，古东虢国，亦郑之制邑，汉之城皋，即周穆王虎牢城。左传云宫之奇曰『虢仲虢叔，王季之穆也』。」
〔三〕正义括地志云：「汉有五畤，在岐州雍县南，则鄜畤、吴阳上畤、下畤、密畤、北畤。秦文公梦黄蛇自天而下。属地，其口止于鄜衍，作畤，郊祭白帝，曰鄜畤。秦宣公作密畤于渭南，祭青帝。秦灵公作吴阳上畤，祭黄帝；作下畤，祠炎帝。汉高帝曰『天有五帝，今四，何也？待我而具五』。遂立黑帝，曰北畤是也。」
成公元年，梁伯、〔一〕芮伯来朝。齐桓公伐山戎，次于孤竹。〔二〕。
〔一〕正义括地志云：「同州韩城县南二十二里少梁故城，古少梁国。都城记云梁伯国，嬴姓之后，与秦同祖。秦穆公二十二年灭之。」
〔二〕正义括地志云：「孤竹故城在平州卢龙县十二里，殷时诸侯竹国也。」
成公立四年卒。子七人，莫立，立其弟缪公。〔一〕
〔一〕索隐秦自宣公已上皆史失其名。今按系本、古史考，得缪公名任好。
缪公任好元年，自将伐茅津，〔一〕胜之。四年，迎妇于晋，晋太子申生姊也。其岁，齐桓公伐楚，至邵陵。
〔一〕正义刘伯庄云：「戎号也。」括地志云：「茅津及茅城在陕州河北县西二十里。注水经云茅亭，茅戎号。」
五年，晋献公灭虞、虢，虏虞君与其大夫百里傒，以璧马赂于虞故也。既虏百里傒，以为秦缪公夫人媵于秦。百里傒亡秦走宛，〔一〕楚鄙人执之。缪公闻百里傒贤，欲重赎之，恐楚人不与，乃使人谓楚曰：「吾媵臣百里傒在焉，请以五羖羊皮赎之。」。楚人遂许与之。当是时，百里傒年已七十余。缪公释其囚，与语国事。谢曰：「臣亡国之臣，何足问！」缪公曰：「虞君不用子，故亡，非子罪也。」固问，语三日，缪公大说，授之国政，号曰五羖大夫。百里傒让曰：「臣不及臣友蹇叔，蹇叔贤而世莫知。臣常游困于齐而乞食人〔二〕，蹇叔收臣。臣因而欲事齐君无知，蹇叔止臣，臣得脱齐难，遂之周。周王子颓好牛，臣以养牛干之。及颓欲用臣，蹇叔止臣，臣去，得不诛。事虞君，蹇叔止臣。臣知虞君不用臣，臣诚私利禄爵，且留。再用其言，得脱，一不用，及虞君难：是以知其贤。」于是缪公使人厚币迎蹇叔，以为上大夫。
〔一〕集解地理志南阳有宛县。正义宛，于元反，今邓州县。
〔二〕集解徐广曰：「，一作『铚』。」正义铚音珍栗反。铚，地名，在沛县。
秋，缪公自将伐晋，战于河曲。〔一〕晋骊姬作乱，太子申生死新城，〔二〕重耳、夷吾出奔。〔三〕
〔一〕集解徐广曰：「一作『西』。」骃按：公羊传曰「河千里而一曲也」。服虔曰「河曲，晋地」。杜预曰「河曲在蒲阪南」。正义按：河曲在华阴县界也。
〔二〕正义韦昭云：「曲沃新为太子城。」括地志云：「绛州曲沃县有曲沃故城，土人以为晋曲沃新城。」
〔三〕正义重耳奔翟，夷吾奔少梁也。
九年，齐桓公会诸侯于葵丘。〔一〕
〔一〕正义括地志云：「葵丘在曹州考城县东南一里一百五十步郭内，即桓公会处。又青州临淄县有葵丘。即传连称，管至父所戍处。」
晋献公卒。立骊姬子奚齐，其臣里克杀奚齐。荀息立卓子，〔一〕克又杀卓子及荀息。夷吾使人请秦，求入晋。于是缪公许之，使百里傒将兵送夷吾。夷吾谓曰：「诚得立，请割晋之河西八城〔二〕与秦。」及至，已立，而使丕郑谢秦，背约不与河西城，而杀里克。丕郑闻之，恐，因与缪公谋曰：「晋人不欲夷吾，实欲重耳。今背秦约而杀里克，皆吕甥、郄芮之计也。愿君以利急召吕、郄，吕、郄至，则更入重耳便。」缪公许之，使人与丕郑归，召吕、郄。吕、郄等疑丕郑有闲，乃言夷吾杀丕郑。丕郑子丕豹奔秦，说缪公曰：「晋君无道，百姓不亲，可伐也。」缪公曰：「百姓苟不便，何故能诛其大臣？能诛其大臣，此其调也。」〔三〕不听，而阴用豹。
〔一〕集解徐广曰：「一作『倬』。」
〔二〕正义谓同、华等州地。
〔三〕正义调音徒聊反。言能诛大臣丕郑，云是夷吾于百姓调和也。刘伯庄音徒吊反。按：调，选也。邪臣诛，忠臣用，是夷吾能调选。两通也。
十二年，齐管仲、隰朋死。
晋旱，来请粟。丕豹说缪公勿与，因其饥而伐之。缪公问公孙支，〔一〕支曰：「饥穰更事耳，不可不与。」问百里傒，傒曰：「夷吾得罪于君，其百姓何罪？」于是用百里傒、公孙支言，卒与之粟。以船漕车转，自雍相望至绛。〔二〕
〔一〕集解服虔曰：「秦大夫公孙子桑。」
〔二〕集解贾逵曰：「雍，秦国都；绛，晋国都也。」
十四年，秦饥，请粟于晋。晋君谋之群臣。虢射曰：〔一〕「因其饥伐之，可有大功。」晋君从之。十五年，兴兵将攻秦。缪公发兵，使丕豹将，自往击之。九月壬戌，与晋惠公夷吾合战于韩地。〔二〕晋君弃其军，与秦争利，还而马騺。，〔三〕缪公与麾下驰追之，不能得晋君，反为晋军所围。晋击缪公，缪公伤。于是岐下食善马者三百人驰冒晋军，晋军解围，遂脱缪公而反生得晋君。初，缪公亡善马，岐下野人共得而食之者三百余人，〔四〕吏逐得，欲法之。缪公曰：「君子不以畜产害人。吾闻食善马肉不饮酒，伤人。」乃皆赐酒而赦之。三百人者闻秦击晋，皆求从，从而见缪公窘，亦皆推锋争死，以报食马之德。于是缪公虏晋君以归，令于国，齐宿，吾将以晋君祠上帝。周天子闻之，曰「晋我同姓」，为请晋君。夷吾姊亦为缪公夫人，夫人闻之，乃衰绖跣，曰：「妾兄弟不能相救，以辱君命。」缪公曰：「我得晋君以为功，今天子为请，夫人是忧。」乃与晋君盟，许归之，更舍上舍，而馈之七牢。〔五〕十一月，归晋君夷吾，夷吾献其河西地，使太子圉为质于秦。秦妻子圉以宗女。是时秦地东至河。〔六〕
〔一〕正义射音石也。
〔二〕正义左传云僖公十五年，秦晋战于韩原，秦获晋侯以归。括地志云：「韩原在同州韩城县西南十八里。十六国春秋云魏颗梦父结草抗秦将杜回，亦在韩原。」
〔三〕正义騺音致，又敕利反。国语云：「晋师溃，戎马还，泞而止。」韦昭云：「泞，深泥也。」
〔四〕正义括地志云：「野人坞在岐州雍县东北二十里。」按：野人盗马食处，因名焉。
〔五〕集解贾逵曰：「诸侯雍饩七牢。牛一羊一豕一为一牢也。」
〔六〕正义晋河西八城入秦，秦东境至河，即龙门河也。
十八年，齐桓公卒。二十年，秦灭梁、芮。〔一〕
〔一〕正义梁、芮国皆在同州。秦得其地，故灭二国之君。
二十二年，晋公子圉闻晋君病，曰：「梁，我母家也，〔一〕而秦灭之。我兄弟多，即君百岁后，秦必留我，而晋轻，亦更立他子。」子圉乃亡归晋。二十三年，晋惠公卒，子圉立为君。秦怨圉亡去，乃迎晋公子重耳于楚，而妻以故子圉妻。重耳初谢，后乃受。缪公益礼厚遇之。二十四年春，秦使人告晋大臣，欲入重耳。晋许之，于是使人送重耳。二月，重耳立为晋君，是为文公。文公使人杀子圉。子圉是为怀公。
〔一〕正义子圉母，梁伯之女也。
其秋，周襄王弟带以翟伐王，王出居郑。〔一〕二十五年，周王使人告难于晋、秦。秦缪公将兵助晋文公入襄王，杀王弟带。二十八年，晋文公败楚于城濮。〔二〕三十年，缪公助晋文公围郑。〔三〕郑使人言缪公曰：「亡郑厚晋，于晋而得矣，而秦未有利。晋之强，秦之忧也。」缪公乃罢兵归。晋亦罢。三十二年冬，晋文公卒。
〔一〕正义王居于泛邑也。
〔二〕正义卫地也，今濮州。
〔三〕正义左传云僖公三十年，晋侯、秦伯围郑。杜预云：「文公过郑，郑不礼之。」
郑人有卖郑于秦曰：「我主其城门，郑可袭也。」缪公问蹇叔、百里傒，对曰：「径数国千里而袭人，希有得利者。且人卖郑，庸知我国人不有以我情告郑者乎？不可。」缪公曰：「子不知也，吾已决矣。」遂发兵，使百里傒子孟明视，蹇叔子西乞术及白乙丙将兵。行日，百里傒、蹇叔二人哭之。缪公闻，怒曰：「孤发兵而子沮哭吾军，何也？」〔一〕二老曰：「臣非敢沮君军。军行，臣子与往；〔二〕臣老，迟还恐不相见，故哭耳。」二老退，谓其子曰：「汝军即败，必于殽阨矣。」〔三〕三十三年春，秦兵遂东，更晋地，过周北门。周王孙满曰：「秦师无礼，〔四〕不败何待！」兵至滑，〔五〕郑贩卖贾人〔六〕弦高，〔七〕持十二牛将卖之周，见秦兵，恐死虏，因献其牛，曰：「闻大国将诛郑，郑君谨修守御备，使臣以牛十二劳军士。」秦三将军相谓曰：「将袭郑，郑今已觉之，往无及已。」灭滑。滑，晋之边邑也。
〔一〕正义沮，自吕反。沮，毁也。左传云蹇叔哭之曰：「孟子，吾见师之出，不见其入也。」
〔二〕正义与音预。
〔三〕正义殽音胡交反。阨音厄。春秋云鲁僖公三十三年，晋人及姜戎败秦师于殽。括地志云：「三殽山又名嵚岑山，在洛州永宁县西北二十里，即古之殽道也。」
〔四〕正义左传云：「秦师过周北门，左右免冑而下，超乘者三百乘。王孙满尚幼，观之，言于王曰：『秦师轻而无礼，必败。』」杜预云：「王城北门也。谓过天子门不卷甲束兵。超乘，示勇也。」
〔五〕正义为八反。括地志云：「缑氏故城在洛州缑氏县东二十五里，滑伯国也。韦昭云，姬姓小国也。」
</div>
    <div class="pagination">
<a href="史记集解三家注索隐正义_page20.html">上一页</a><span>...</span><a href="史记集解三家注索隐正义_page16.html">16</a><a href="史记集解三家注索隐正义_page17.html">17</a><a href="史记集解三家注索隐正义_page18.html">18</a><a href="史记集解三家注索隐正义_page19.html">19</a><a href="史记集解三家注索隐正义_page20.html">20</a><span class="current-page">21</span><a href="史记集解三家注索隐正义_page22.html">22</a><a href="史记集解三家注索隐正义_page23.html">23</a><a href="史记集解三家注索隐正义_page24.html">24</a><a href="史记集解三家注索隐正义_page25.html">25</a><a href="史记集解三家注索隐正义_page26.html">26</a><span>...</span><a href="史记集解三家注索隐正义_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
