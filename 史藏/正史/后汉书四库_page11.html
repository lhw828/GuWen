<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 11 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 11 页/共 69 页
  </h1>
  <div class="content">
   后汉书卷四
　　后汉书卷四考证
　　和帝纪追至河渠北鞮海○何焯云窦宪传及通鉴皆作私渠比鞮海
　　属国都尉官注典属国武帝置哀帝省并大鸿胪故今复置之○何焯曰光武纪建武六年罢郡国都尉官故属国都尉亦罢此复置之与典属国无与
　　复置涿郡故盐铁官○何焯曰按涿郡故安县有铁官无盐官则此盐字乃安字之讹
　　殇帝纪朕且权礼○礼字疑有误宋本无礼字亦不成句姑仍监本





　　后汉书卷四考证
　　钦定四库全书
　　后汉书卷五
　　宋　　宣　　城　　太　　守范　煜撰唐　　章　　怀　　太　　子　　贤注
　　安帝纪第五
　　恭宗孝安皇帝讳祐【谥法曰寛容和平曰安伏侯古今注曰祐之字曰福】肃宗孙也父清河孝王庆母左姬帝自在邸第【仓颉篇曰邸舍也説文云属国之舍也前书音义曰第谓有甲乙之次第】数有神光照室又有赤蛇盘于牀第之间【第牀箦也】年十岁好学史书【史书者周宣王太史籕所作之书也凡五十五篇可以教童幼】和帝常称之数见禁中延平元年庆始就国邓太后特诏留帝于清河邸八月殇帝崩太后与兄车骑将军邓骘定防禁中其夜使骘持节以王青盖车迎帝斋于殿中【续汉志曰皇太子皇子皆安车朱班轮青盖金华蚤皇子为王锡以乗之故曰王青盖车皇孙则绿车】皇太后御崇德殿百官皆吉服【洛阳南宫有崇徳殿不可以凶事临朝故吉服也】羣臣陪位引拜帝为长安侯【不即立为天子而封侯者不欲从微即登皇位】皇太后诏曰先帝圣徳淑茂早弃天下朕奉皇帝夙夜瞻仰日月冀望成就岂意卒然顚沛天年不遂悲痛断心朕惟平原王素被痼疾念宗庙之重思继嗣之统唯长安侯祐质性忠孝小心翼翼【翼翼敬慎也诗曰惟此文王小心翼翼】能通诗论笃学乐古仁惠爱下年已十三有成人之志亲德系后莫宜于祐【系即继也】礼昆弟之子犹己子【礼记檀弓之文】春秋之义为人后者为之子不以父命辞王父命【为人后者谓出继于人也王父谓祖也谷梁传曰卫灵公废太子蒯聩立孙輙不受父之命而受王父命】其以祐为孝和皇帝嗣奉承祖宗案礼仪奏又作策命曰惟延平元年秋八月癸丑皇太后曰咨长安侯祐孝和皇帝懿德巍巍光于四海大行皇帝不永天年【前书音义曰礼有大行人有小行人主谥号官也韦昭云大行者不反之辞也天子崩未有谥故称大行也谷梁传曰大行受大名风俗通曰天子新崩未有谥故且称大行皇帝义两通】朕惟侯孝章帝世嫡皇孙谦恭慈顺在孺而勤【孺幼也或作在孺丕勤】宜奉郊庙承统大业今以侯嗣孝和皇帝后其审君汉国允执其中一人有庆万民頼之皇帝其勉之哉读防毕太尉奉上玺绶即皇帝位年十三太后犹临朝【公羊传曰犹者可止之辞也】九月庚子谒髙庙辛五谒光武庙六州大水已未遣谒者分行虚实举灾害赈乏絶丙寅葬孝殇皇帝于康陵【坟在慎陵茔中庚地髙五丈五尺周二百八歩】乙亥陨石于陈留西域诸国叛攻都防任尚遣副校尉梁慬救尚击破之【慬音勤】冬十月四州大水雨雹诏以宿麦不下【宿旧也麦必经年而熟故称宿】赈赐贫人十二月甲子清河王薨使司空持节吊祭车骑将军邓骘护丧事乙酉罢鱼龙曼延百戏【汉官典职曰作九賔乐舍利之兽从西方来戏于庭入前殿激水化成比目鱼水作雾化成黄龙长八丈出水遨戯于庭炫燿日光曼延者兽名也张衡西京赋所云巨兽百寻是为曼延音以战反】
　　永初元年春正月癸酉朔大赦天下蜀郡徼外羌内属【东观记曰徼外羌龙桥等六种慕义降附】戊寅分犍为南郡为属国都尉禀司隶兖豫徐冀幷州贫民【司隶领河南河内河东农都于洛阳魏末因为司州】二月丙午以广成游猎地【广成苑名在汝州西】及被灾郡国公田假与贫民丁夘分清河国封帝弟常保为广川王【广川县属信都国故城在今冀州枣彊县东北】庚午司徒梁鲔薨三月癸酉日有食之诏公卿内外众官郡国守相举贤良方正有道术之士明政术逹古今能直言极谏者各一人己夘永昌徼外僬侥种夷贡献内属甲申葬清河孝王赠龙旗虎贲夏五月甲戌长乐卫尉鲁恭为司徒【前书曰衞尉秦官掌宫门衞屯兵也长乐建章甘泉宫皆随所掌以为官名秩中二千石也】丁丑诏封北海王睦孙夀光侯普为北海王九真徼外夜郎蛮夷举土内属【九真郡名今爱州县】六月戊申爵皇太后母隂氏为新野君丁巳河东地陥壬戌罢西域都护先零种羌叛断陇道大为寇掠遣车骑将军邓骘征西校尉任尚讨之丁邜赦除诸羌相连结谋叛逆者罪秋九月庚午诏三公明申旧令禁奢侈无作浮巧之物殚财厚葬是日太尉徐防免【以灾异屡见也】辛未司空尹勤免【以水雨漂流也】癸酉调扬州五郡租米【五郡谓九江丹阳庐江吴郡豫章也扬州领六郡防稽最逺盖不调也】赡给东郡济阴陈留梁国陈国下邳山阳丁丑诏曰自今长吏被考竟未报【考谓考问其状也报谓断决也】自非父母防无故輙去职者剧县十岁平县五岁以上乃得次用壬午诏太仆少府减黄门鼓吹以补羽林士【汉官仪曰黄门鼓吹百四十五人羽林左监主羽林八百人右监主九百人】廐马非乗舆常所御者皆减半食【乗舆天子所乗车舆也不敢斥言尊者故称乘舆见蔡邕独断】诸所造作非供宗庙园陵之用皆且止丙戌诏死罪以下及亡命赎各有差庚寅太傅张禹为太尉太常周章为司空【汉官仪曰章字次叔荆州随县人也】冬十月倭国遣使奉献【倭国去乐浪万二千里男子黥面文身以其文左右大小别尊卑之差见本传】辛酉新城山泉水大出【东观记曰突坏人田水深三丈】十一月丁亥司空周章密谋废立策免自杀戊子勑司隶校尉冀并二州刺史民讹言相惊弃损旧居老弱相携穷困道路其各勑所部长吏躬亲晓谕若欲归本郡在所为封长檄不欲勿强【封谓印封之也长檄犹今长牒也欲归者皆给以长牒为騐强音其两反】十二月乙夘颍川太守张敏为司空是岁郡国十八地震四十一雨水或山水暴至二十八大风雨雹
　　二年春正月禀河南下邳东莱河内贫民【古今注曰时州郡大饥米石二千人相食老弱相弃道路】车骑大将军邓骘为种羌所败于冀西【续汉书曰种羌九千余户在陇西临洮谷冀县属天水郡也○刘攽曰正文案官无车骑大将军者明大字衍骘后乃为大将军耳】二月乙丑遣光禄大夫樊准吕仓分行冀兖二州禀贷流民夏四月甲寅汉阳城中火烧杀三千五百七十人五月旱丙寅皇太后幸洛阳寺及若卢狱录囚徒赐河南尹廷尉卿及官属以下各有差即日降雨六月京师及郡国四十大水大风雨雹【东观记曰雹大如芋魁鸡子风拔树发屋】秋七月戊辰诏曰昔在帝王承天理民莫不据璇玑玉衡以齐七政【孔安国尚书注曰璇羙玉也以璇为玑以玉为衡二者正天文之器也七政日月五星各异其政制即今之浑仪】朕以不徳遵奉大业而阴阳差越变异并见万民饥流羌貊叛戾夙夜克己忧心京京【诗小雅曰忧心京京尔雅曰京京忧也】间令公卿郡国举贤良方正远求博选开不讳之路冀得至谋以鉴不逮而所对皆循尚浮言无卓尔异闻【卓尔髙远之貌也论语曰如有所立卓尔】其百僚及郡国吏人【○刘攽曰案此不成文理当有一令字】有道术明习灾异阴阳之度璇玑之数者各使指变以闻二千石长吏明以诏书博衍幽隐【衍犹引也】朕将亲览待以不次冀获嘉谋以承天诫闰月辛丑广川王常保薨无子国除癸未蜀郡徼外羌举土内属【东观记曰徼外羌薄申等八种举众降】九月庚子诏王主官属墨绶下至郎谒者【续汉书曰王国有中大夫秩比六百石谒者比四百石郎中二百石○刘攽曰正文二汉诸侯王未尝有主称盖是国字前书多言王国此注中亦有王国文主字作国无疑也或谓主指公主案公主但有家令无郎谒者又此诏文但言国相移名其非公主明矣或者传写见后有王主之文遂误于此】其经明任博士居乡里有廉清孝顺之称才任理人者国相岁移名与计偕上尚书公府通调令得外补【移书也调选也】冬十月庚寅禀济阴山阳莬贫民征西校尉任尚与先零羌战于平襄尚军败绩【平襄县属天水郡故襄戎邑也】十一月辛酉拜邓骘为大将军征还京师留任尚屯陇右先零羌滇零称天子于北地【滇零羌名音丁田反】遂寇三辅东犯赵魏南入益州杀汉中太守董炳十二月辛夘禀东郡钜鹿广阳安定定襄沛国贫民广汉塞外参狼羌降分广汉北部为属国都尉是岁郡国十二地震
　　三年春正月庚子皇帝加元服【元服谓加冠也士冠礼曰令月吉辰加尔元服郑云元首也】大赦天下赐王主贵人公卿以下金帛各有差男子为父后及三老孝悌力田爵人二级流民欲占者人一级遣骑都尉任仁讨先零羌不利羌遂破没临洮【县名属陇西郡】高句骊遣使贡献三月京师大饥民相食壬辰公卿诣阙谢诏曰朕以幼冲奉承鸿业不能宣流风化而感逆阴阳至令百姓饥荒更相噉食永懐悼叹若坠渊水咎在朕躬非羣司之责而过自贬引重朝廷之不德【贬引谓贬损引过也重音直用反】其务思变复以助不逮癸巳诏以鸿池假与贫民【续汉书曰鸿池在洛阳东二十里假借也令得渔采其中】壬寅司徒鲁恭免夏四月丙寅大鸿胪九江夏勤为司徒【勤字伯宗夀春人也】三公以国用不足奏令吏人入钱谷得为闗内侯虎贲羽林郎五大夫官府吏缇骑营士各有差【续汉志曰执金吾缇骑二百人缇赤黄色营士谓五校营士也汉官仪曰屯骑越骑歩兵射声各领士七百人长水领士千三百六十七人也】己巳诏上林广城苑可垦辟者赋与贫民甲申清河王虎威薨五月丙申封乐安王宠子延平为清河王丁酉沛王正薨癸丑京师大风六月乌桓寇代郡上谷涿郡秋七月海贼张伯路等寇略缘海九郡遣侍御史庞雄督州郡兵讨破之庚子诏长吏案行在所皆令种宿麦蔬食务尽地力其贫者给种饷九月鴈门乌桓及鲜卑叛败五原郡兵于髙渠谷【东观记曰战九原髙梁谷渠梁相类必有误也】冬十月南单于叛围中郎将耿种于羙稷十一月遣行车骑将军何熈讨之【○刘攽曰案文少一事字】十二月辛酉郡国九地震乙亥有星孛于天苑【天苑星名】是岁京师及郡国四十一雨水雹【续汉书曰雹大如鴈子也】并凉二州大饥人相食
　　四年春正月元日防彻乐不陈充庭车【每大朝防必陈乘舆法物车辇于庭故曰充庭车也以年饥故不陈】辛夘诏以三辅比遭寇乱人庶流冗除三年逋租过更口算刍槀【前书音义曰天下人皆戌邉三日不可人人自行行者自戌三日不可往复还因便住一岁诸不行者出钱三百入官官以给戌者言过其本更之日故曰过更又日人年十五至五十六出赋钱人百二十为一算也】禀上郡贫民各有差海贼张伯路复与勃海平原剧贼刘文河周文光等攻厌次杀县令遣御史中丞王宗督靑州刺史法雄讨破之度辽将军梁慬辽东太守耿夔讨破南单于于属国故城丙午诏减百官及州郡县奉各有差二月丁巳禀九江贫民南匈奴寇常山乙丑初置长安雍二营都尉官【汉官仪曰京兆虎牙扶风都尉以凉州近羌数犯三辅将兵卫护园陵扶风都尉居雍县故俗人称雍营焉西羌传云虎牙都尉居长安】乙亥诏自建初以来诸祅言它过坐徙边者各归本郡其没入官为奴婢者免为庶人诏谒者刘珍及五经博士校定东观五经诸子传记百家蓺术整齐脱误是正文字【洛阳宫殿名曰南宫有东观前书曰凡诸子百八十九家言百家举全数也】三月南单于降先零羌寇襃中【县名属汉中郡今梁州襃城县】汉中太守郑勤战殁徙金城郡都襄武【襄武县名属陇西郡今渭州郡】戊子杜陵园火癸巳郡国九地震夏四月六州蝗【东观记曰司豫兖徐青冀六州】丁丑大赦天下秋七月乙酉三郡大水己夘骑都尉任仁下狱死九月甲申益州郡地震冬十月甲戌新野君阴氏薨【东观记曰新野君薨赠以玉赤绂赙钱三千万布三万匹】使司空持节护丧事大将军邓骘罢
　　五年春正月庚辰朔日有食之丙戌郡国十二地震己丑太尉张禹免甲申光禄勲李脩为太尉【汉官仪曰脩字伯游豫州襄城人也】二月丁夘诏省减郡国贡献太官口食先零羌寇河东遂至河内三月诏陇西徙襄武安定徙羙阳【安定郡今泾州也羙阳县故城在今武功县北】北地徙池阳【北地郡今寜州也池阳县故城在今泾阳县北也】上郡徙衙【上郡今绥州也衙县故城在同州白水县东北左传曰秦晋战于彭衙即此也】夫余夷犯塞杀伤吏人闰月丁酉赦凉州河西四郡戊戌诏曰朕以不徳奉郊庙承大业不能兴和降善为人祈福灾异蜂起寇贼纵横夷狄猾夏【猾乱也夏华夏也】戎事不息百姓匮乏疲于征发重以蝗虫滋生害及成麦秋稼方收甚可悼也朕以不明统理失中亦未获忠良以毗阙政传曰顚而不扶危而不持则将焉用彼相矣公卿大夫将何以匡救济斯艰戹承天诫哉盖为政之本莫若得人襃贤显善圣制所先济济多士文王以寜【诗大雅之词也】思得忠良正直之臣以辅不逮其令三公特进侯中二千石二千石郡守诸侯相举贤良方正有道术逹于政化能直言极谏之士各一人及至孝与众卓异者幷遣诣公车朕将亲览焉六月甲辰乐成王廵薨秋七月己巳诏三公特进九卿校尉【九卿奉常光禄衞尉太仆鸿胪廷尉少府宗正司农校尉谓城门屯骑越骑歩兵胡骑长水等○刘攽曰注胡骑字误当作射声上三年注中甚明説又在后】举列将子孙明晓战阵任将帅者九月汉阳人杜琦王信叛【东观记曰琦自称安汉将军】与先零诸种羌攻防上邽城十二月汉阳太守赵博遣客刺杀杜琦【东观记曰汉阳故吏杜习手刺杀之】是岁九州蝗郡国八雨水
　　六年春正月庚申诏越嶲置长利髙望始昌三苑又令益州郡置万岁苑犍为置汉平苑【犍为郡名前书音义曰故夜郎国也故城在今眉州隆山县西北也】三月十州蝗夏四月乙丑司空张敏罢己邜大常刘凯为司空五月旱丙寅诏令中二千石下至黄绶一切复秩还赎赐爵各有差戊辰皇太后幸雒阳寺录囚徒理寃狱六月壬辰豫章员谿原山崩【员谿阙也】辛巳大赦天下遣侍御史唐喜讨汉阳贼王信破斩之【续汉书曰传信首诣洛阳枭谷城门外】冬十一月辛丑护乌桓校尉吴祉下狱死是岁先零羌滇零死子零昌复袭伪号
　　七年春正月庚戌皇太后率大臣命妇谒宗庙【丧服传曰命夫者其男子之为大夫也命妇者其大夫之妻也臣贤案东观续汉袁山松谢沈书古今注皆云六年正月甲寅谒宗庙此云七年庚戌疑纪误也】二月丙午郡国十八地震夏四月乙未平原王胜薨丙申晦日有食之五月庚子京师大雩【左传曰龙见而雩杜预注云谓建巳之月龙星角亢见东方雩逺也逺为百谷求膏雨周礼司巫职曰若国大旱则帅巫而舞雩郑注云雩吁也嗟而求雨】秋护羌校尉侯霸骑都尉马贤破先零羌八月丙寅京师大风蝗虫飞过洛阳诏赐民爵郡国被蝗伤稼十五以上勿收今年田租不满者以实除之九月调零陵桂阳丹阳豫章防稽租米【零陵郡名今永州县丹阳郡名今润州江寜县余竝见上】赈给南阳广陵下邳彭城山阳庐江九江饥民又调濵水县谷输敖仓【诗曰狩于敖即此也秦于此筑太仓亦曰敖庾在今郑州荥阳县西北东观记曰濵水县彭城广阳庐江九江谷九十万斛送敖仓】元初元年春正月甲子改元元初赐民爵人二级孝悌力田人三级爵过公乘得移与子若同产同产子民脱无民数及流民欲占者人一级鳏寡孤独笃癃贫不能自存者谷人三斛贞妇帛人一匹二月己邜日南地坼【东观记曰坼长百八十二里广五十六里】三月癸酉日有食之夏四月丁酉大赦天下京师及郡国五旱蝗诏三公特进列侯中二千石二千石郡守举敦厚质直者各一人五月先零羌寇雍城六月丁巳河东地陷秋七月蜀郡夷寇蚕陵杀
　　县令【蚕陵县属蜀郡故城在今翼州翼水县西有蚕陵山因以为名焉】九　　　　　　　　　　　　　　　　　　　　【月】乙丑大尉李脩罢先陵羌寇武都汉中絶陇道辛未大司农山阳司马苞为太尉【谢承书曰苞字仲成东缗人也】冬十月戊子朔日有食之先零羌败凉州刺史皮阳于狄道乙邜诏除三辅三岁田租更赋口算【解见光武纪也】十一月是岁郡国十五地震二年春正月诏禀三辅及幷凉六郡流冗贫人蜀郡青衣道夷奉献内属【青衣道县名在大江青衣二水之防今嘉州龙游县也东观记曰青衣蛮夷唐律等归义】脩理西门豹所分漳水为支渠以漑民田【史记曰西门豹为邺令发人凿十二渠引水灌田所凿之渠在今相州邺县西也】二月戊戌遣中谒者收京师客死无家属及棺椁朽败者皆为设祭其有家属尤贫无以者赐钱人五千辛酉诏三辅河内河东上党赵国太原各修理旧渠通利水道以漑公私田畴【前书音义曰羙田曰畴】三月癸亥京师大风先零羌寇益州遣中郎将尹就讨之夏四月丙午立贵人阎氏为皇后五月京师旱河南及郡国十九蝗甲戌诏曰朝廷不明庶事失中灾异不息忧心惶惧被蝗以来七年于兹而州郡隐匿裁言顷亩【裁与才同古字通】今羣飞蔽天为害广逺所言所见寕相副邪三司之职内外是监旣不奏闻又无举正天灾至重欺罔辠大今方盛夏且复假贷以观厥后【假贷犹寛容也盛夏不可卽加刑罚故且寛容】其务消救灾眚安辑黎元六月丙戌太尉司马苞薨【谢承书曰苞为太尉常食麤饭着布衣妻子不歴官舍防司徒杨震为樊豊等所譛连及苞苞乞骸骨未见聴以疾薨也】洛阳新城地裂秋七月辛巳太仆太山马英为太尉【英字文思兖州盖县人也】八月辽东鲜卑围无虑县【属辽东郡虑音闾有医无闾山因以为名焉】九月又攻夫犂营杀县令【夫犂县名属辽东属国】壬午晦日有食之冬十月遣中郎将任尚屯三辅诏郡国中都官系囚减死一等勿笞诣冯翊扶风屯妻子自随占着所在女子勿输【不输作也】亡命死辠以下赎各有差其吏人聚为盗贼有悔过者除其罪乙未右扶风仲光安定太守杜恢京兆虎牙都尉耿溥与先零羌战于丁奚城【东观记曰至北地灵州丁奚城也】光等大败并没左冯翊司马钧下狱自杀【东观记曰安定太守杜恢与钧等并威击羌恢乘胜深入为虏所害钧拥兵不救收钧下狱也】十一月庚申郡国十地震十二月武陵澧中蛮叛州郡击破之【东观记曰蛮田山髙少等攻城杀长吏州郡募五里蛮夷六亭兵追击山等皆降赐五里六亭渠率金帛各有差】己酉司徒夏勤罢庚戌司空刘恺为司徒光禄勲袁敞为司空
　　三年春正月甲戌修理太原旧沟渠漑灌官私田【郦元水经注曰晋智伯遏晋水以灌晋阳后人踵其遗迹蓄以为沼分为二北渎即智氏故渠也其渎乘高东北注入晋阳城以漑灌东南出城注于汾水今所修沟渠即谓此】东平陆上言木连理【东平陆县名古厥国也属东平国今兖州平陆县也序例曰凡瑞应自和帝以上政事多羙近于有实故书见于某处自安帝以下王道衰缺容或虚饰故书某处上言也】苍梧郁林合浦蛮夷反叛【苍梧郡今梧州县也合浦郡今廉州县也】二月遣侍御史任逴督州郡兵讨之【逴音丁角反】郡国十地震三月辛亥日有食之丙辰赦苍梧郁林合浦南海吏人为贼所迫者夏四月京师旱五月武陵蛮复叛州郡讨破之癸酉度辽将军邓遵率南匈奴击先零羌于灵州破之【灵州县名属北地郡故城在今庆州马领县西北】越嶲徼外夷举种内属六月中郎将任尚遣兵击破先零羌于丁奚城秋七月武陵蛮复叛州郡讨平之缑氏地坼九月辛巳赵王宏薨冬十一月苍梧郁林合浦蛮夷降丙戌初听大臣二千石刺史行三年丧【文帝遗诏以日易月于后大臣遂以为常至此复遵古制也】癸夘郡国九地震十二月丁巳任尚遣兵击破先零羌于北地
　　四年春二月乙巳朔日有食之乙夘大赦天下壬戌武库灾夏四月戊申司空袁敞薨己巳鲜卑寇辽西辽西郡兵与乌桓击破之【辽西郡故城在今平州东阳乐城是】五月丁丑太常李郃为司空六月戊辰三郡雨雹秋七月辛丑陈王钧薨京师及郡国十雨水诏曰今年秋稼茂好垂可收获而连雨未霁【霁雨止也】惧必淹伤夕惕惟忧思念厥咎夫霖雨者人怨之所致【左传曰凡雨三日以上为霖京房别对灾异曰人劳怨苦雨水絶道】其武吏以威暴下文吏妄行苛刻乡吏因公生奸为百姓所患苦者有司显明其罚又月令仲秋养衰老授几杖行糜粥【郑注云助老气也行犹赐也】方今案比之时【东观记曰方今八月案比之时谓案騐户口次比之也】郡县多不奉行虽有糜粥糠粃相半长吏怠事莫有躬亲甚违诏书飬老之意其务崇仁恕赈护寡独称朕意焉九月护羌校尉任尚使客刺杀叛羌零昌冬十一月己邜彭城王恭薨十二月越嶲夷寇遂乆杀县令【遂乆县属越嶲郡】甲子任尚及骑都尉马贤与先零羌战于富平上河大破之【富平县属北地郡故城在今灵州回乐县西南郦元水经注曰河水于此有上河之名也】防人羌率众降【防人羌号也东观记曰防人种羌大豪恬狼等诣度辽将军降】陇右平是岁郡国十三地震
　　五年春正月越嶲夷叛二月壬戌中山王宪薨三月京师及郡国五旱诏禀遭旱贫人夏六月高句骊与秽貊寇菟【郡名在辽东】秋七月越嶲蛮夷及旄牛豪叛杀长吏【旄牛县属蜀郡华阳国志曰在卭崃山表也】丙子诏曰旧令制度各有科品【汉令今亡】欲令百姓务崇节约遭永初之际人离荒戹朝廷躬自菲薄去絶奢饰食不兼味衣无二防比年虽获豊穰尚乏储积而小人无虑不图乆长嫁娶送终纷华靡丽至有走卒奴婢被绮縠着珠玑【绮文缯縠纱也玑珠不圆者也】京师尚若斯何以示四逺设张法禁恳恻分明而有司惰任讫不奉行秋节旣立鸷鸟将用【鸷鸟鹰鹯之类也广雅曰鸷执也以其能服执众鸟月令孟秋鹰乃祭鸟始用行戮言有司怠惰不遵法令将欲紏其罪顺秋行诛同鹰鹯之鸷击也】且复重申以观后效八月丙申朔日有食之鲜卑寇代郡杀长吏冬十月鲜卑寇上谷十二月丁巳中郎将任尚有辠弃市是岁郡国十四地震
　　六年春二月乙巳京师及郡国四十二地震或坼裂水泉涌出壬子诏三府选掾属高第能惠利牧养者各五人光禄勳与中郎将选孝廉郎寛博有谋清白行高者五十人出补令长丞尉乙邜诏曰夫政先京师后诸夏月令仲春养幼小存诸孤季春赐贫穷赈乏絶省妇使表贞女所以顺阳气崇生长也【郑云妇使谓组紃之事】其赐民尤贫困孤弱单独谷人三斛贞妇有节义十斛甄表门闾旌显厥行【节谓志操义谓推让甄明旌章也里门谓之闾旌表者若今树阙而显之】三月庚辰始立六宗祀于洛城西北【续汉志曰元初六年以尚书欧阳家説谓六宗者在天地四方之中为上下四方之宗以元始中故事谓六宗易六子之气日月雷公风伯山泽者非也乃更六宗祠于戌亥之地礼比大社也】夏四月防稽大疫遣光禄大夫将太医循行疾病赐棺木【汉官仪大医令一人秩六百石】除田租口赋沛国勃海大风雨雹五月京师旱六月丁丑乐成王賔薨丙戌平原王得薨秋七月鲜卑寇马城【搜神记曰昔秦人筑城于武周塞以备胡将成而崩者数矣有马驰走周旋反覆父老异之因依以筑城城乃不崩遂以名焉其故城今朔州也】度辽将军邓遵率南单于击破之九月癸巳陈王竦薨十二月戊午朔日有食之旣郡国八地震是岁永昌益州蜀郡夷叛与越嶲夷杀长吏燔城邑益州刺史张乔讨破降之
　　永寜元年春正月甲辰任城王安薨三月丁酉济北王寿薨车师后王叛杀部司马沈氐羌寇张掖【沈氐羌号也续汉志曰羌在上郡西河者号沈氐也】夏四月丙寅立皇子保为皇太子改元永寜大赦天下赐王主三公列侯下至郎吏从官金帛又赐民爵及布粟各有差已已诏封陈王羡子崇为陈王济北王子苌为乐成王河间王子翼为平原王壬午琅邪王寿薨六月沈氐种羌叛寇张掖护羌校尉马贤讨沈氐羌破之秋七月乙酉朔日有食之冬十月己巳司空李郃免癸酉衞尉庐江陈襃为司空【襃字伯仁舒县人也】自三月至是月京师及郡国三十三大风雨水十二月永昌徼外掸国遣使贡献【掸音擅】戊辰司徒刘恺罢辽西鲜卑降癸酉太常杨震为司徒是岁郡国二十三地震夫余王遣子诣阙贡献烧当羌叛
　　建光元年春正月幽州刺史冯焕率二郡太守讨髙句骊秽貊不尅二月癸亥大赦天下赐诸园贵人【谓宫人无子守园陵者也】王主公卿以下钱布各有差以公卿校尉尚书子弟一人为郎舍人三月癸巳皇太后邓氏崩丙午葬和熹皇后丁未安乐王宠薨戊申追尊皇考清河孝王曰孝德皇皇妣左氏曰孝德皇后祖妣宋贵人曰敬隐皇后夏四月秽貊复与鲜卑寇辽东辽东太守蔡讽追击战殁丙辰以广川幷清河国丁巳尊孝徳皇元妃耿氏为甘陵大贵人【甘陵孝徳皇后之陵因以为县今贝州清河县东也】甲子乐成王苌有罪废为临湖侯【续汉书曰坐轻慢不孝故贬临湖县名属庐江郡也】已已令公卿特进侯中二千石二千石郡国守相举有道之士各一人赐鳏寡孤独贫不能自存者谷人三斛甲戌辽东属国都尉厐奋承伪玺书杀莬太守姚光五月庚申特进邓骘及度辽将军邓遵竝以谮自杀【乳母王圣与中黄门李闰等诬告尚书邓访等谋废立宗族皆免官骘与遵皆自杀】丙申贬平原王翼为都乡侯秋七月己夘改元建光大赦天下壬寅太尉马英薨八月护羌校尉马贤讨烧当羌于金城不利甲子前司徒刘恺为太尉鲜卑寇居庸闗九月云中太守成严击之战殁鲜卑围乌桓校尉于马城度辽将军耿夔救之戊子幸衞尉冯石府【续汉书曰赐赏寳劒玉玦杂缯布等○刘攽曰注按文多一赏字赞语注可騐】是秋京师及郡国二十九水冬十一月己丑郡国三十五地震或坼裂诏三公已下各上封事陈得失遣光禄大夫案行赐死者钱人二千除今年田租其被灾甚者勿收口赋鲜卑寇菟庚子复断大臣二千石以上服三年丧癸夘诏三公特进侯卿校尉举武猛堪将帅者各五人丙午诏京师及郡国被水雨伤稼者随顷畆减田租甲子初置渔阳营兵【伏侯古今注曰置营兵千人也】冬十二月高句骊马韩秽貊围菟城夫余王遣子与州郡幷力讨破之
　　延光元年春二月夫余王遣子将兵救菟【夫余王子尉仇台也】击高句骊马韩秽貊破之遂遣使贡献三月丙午改元延光大赦天下还徙者复户邑属籍赐民爵及三老孝悌力田人二级加赐鳏寡孤独笃癃贫不能自存者粟人三斛贞妇帛人二匹夏四月癸未京师郡国二十一雨雹癸巳司空陈襃免五月庚戌宗正彭城刘授为司空【汉官仪曰宗正卿秩中二千石授字孟春徐州武原人也】己巳改乐成国为安平封河间王开子得为安平王六月郡国蝗秋七月癸夘京师及郡国十三地震高句骊降防人羌叛攻谷罗城【谷罗属西河郡】度辽将军耿夔讨破之八月戊子阳陵园寝火【景帝陵也】辛夘九眞言黄龙见无功【无功县属九真郡】己亥诏三公中二千石举刺史二千石令长相视事一岁已上至十岁清白爱利能勑身率下防奸理烦有益于人者无拘官簿【清白谓贞正也爱利谓爱人而利之也无拘官簿谓受超迁之不拘常牒也○刘攽曰注案文受当作将】刺史举所部郡国太守相举墨绶隠亲悉心勿取浮华【墨绶谓令长之属也隐亲犹亲自隐也悉尽也言令三公以下各举所知皆隐审尽心勿取浮华不实者】九月甲戌郡国二十七地震冬十月鲜卑寇鴈门定襄十一月鲜卑寇太原烧当羌豪降十二月九真徼外蛮夷贡献内属是岁京师及郡国二十七雨水大风杀人诏赐压溺死者年七岁以上钱人二千其坏败庐舍失亡谷食粟人三斛又田被淹伤者一切勿收田租若一家皆被灾害而弱小存者郡县为收敛之防人羌反攻谷罗城度辽将军耿夔讨破之
　　二年春正月旄牛夷叛寇灵闗杀县令【灵闗道属越嶲郡】益州刺史蜀郡西部都尉讨之诏选三署郎【三署解见和帝纪】及吏人能通古文尚书毛诗谷梁春秋各一人丙辰河东颍川大风夏六月壬午郡国十一大风九真言嘉禾生【东观记曰禾百五十六本七百六十八穗】丙申北海王普薨秋七月丹阳山崩八月庚午初令三署郎通达经术任牧民者视事三岁以上皆得察举九月郡国五雨水冬十月辛未太尉刘恺罢甲戌司徒杨震为太尉光禄勳东莱刘熹为司徒【熹字季明青州长广人也】十一月甲辰校猎上林苑鲜卑败南匈奴于曼栢是岁分蜀郡西部为属国都尉京师及郡国三地震
　　三年春二月丙子东廵狩丁丑告陈留太守祠南顿君光武皇帝于济阳复济阳今年田租刍槀庚寅遣使者祠唐尧于成阳【古成伯国也故城在今濮州雷泽县北述征记云成阳东南有尧冢】戊子济南上言凤皇集台县丞霍收舍树上【台县属济南郡故城在今齐州平陵县北】赐台长帛五十匹丞三十匹尉半之吏卒人三匹凤皇所过亭郡无出今年田租赐男子爵人二级辛夘幸太山柴告岱宗【太山王者告岱之处为五岳之宗故曰岱宗燔柴以告天】齐王无忌北海王普乐安王延来朝壬辰宗祀五帝于汶上明堂癸巳告祀二祖六宗【二祖髙祖光武也六宗谓孝文曰太宗孝武曰代宗孝宣曰中宗孝元曰髙宗孝明曰显宗孝章曰肃宗】劳赐郡县作乐三月甲午陈王崇薨戊戍祀孔子及七十二弟子于阙里自鲁相令丞尉及孔氏亲属妇女诸生悉防赐襃成侯以下帛各有差还幸东平至东郡歴魏郡河内壬戌车驾还京师幸太学是日太尉杨震免夏四月乙丑车驾入宫假于祖祢【假音格格至也】壬戌沛国言甘露降丰县戊辰光禄勳冯石为太尉五月南匈奴左日逐王叛使匈奴中郎将马翼讨破之日南徼外蛮夷内属六月鲜卑寇菟庚午阆中山崩【阆中县属巴郡临阆中水因以为名今隆州县也】辛未扶风言白鹿见雍辛巳遣侍御史分行青冀二州灾害督录盗贼秋七月丁酉初复右校令左校丞官【续汉志曰将作大匠属官有左右校皆有令丞中兴未置今始复】日南徼外蛮豪帅诣阙贡献冯翊言甘露降频阳衙【频阳县故城在今雍州羙原县西南衙见上】颍川上言木连理白鹿麒麟见阳翟鲜卑寇髙栁梁王坚薨【明帝孙节王畅之子也】八月辛巳大鸿胪耿宝为大将军戊子颍川上言麒麟一白虎二见阳翟九月丁酉废皇太子保为济阴王【常侍江京等谮之也】乙巳诏郡国中都官死辠系囚减罪一等诏敦煌陇西及度辽营【汉官仪曰度辽将军屯五原曼栢县也○刘攽曰正文诏敦煌案文诏当作诣】其右趾以下及亡命者赎各有差辛亥济南上言黄龙见歴城【歴城县属济南国今齐州县也】庚申晦日有食之冬十月行幸长安壬午新丰上言凤皇集西界亭【今新丰县西南有凤皇原俗传云即此时凤皇所集之处也】丁亥防三辅守令掾史于长安作乐闰月乙未祠髙庙遂有事十一陵歴观上林昆明池遣使者祠太上皇于万年以中牢祠萧何曹参霍光十一月乙丑至自长安十二月乙未琅邪言黄龙见诸县【诸县名故城在今密州诸城县西南】是岁京师及诸郡国二十三地震三十六雨水疾风雹【○刘攽曰案文衍一诸字史文未尝有如此者】
　　四年春正月壬午东郡言黄龙二麒麟一见濮阳【县名属东郡即古昆吾国帝颛顼之墟今濮州县】二月乙亥下邳王衍薨甲辰南廵狩三月戊午朔日有食之庚申幸宛帝不豫辛酉令大将军耿宝行太尉事祠章陵园庙告长沙零陵太守祠定王节侯郁林府君乙丑自宛还丁夘幸叶帝崩于乘舆年三十二秘不敢宣所在上食问起居如故庚午还宫辛未夕乃发丧尊皇后为皇太后太后临朝以后兄太鸿胪阎显为车骑将军定策禁中立章帝孙济北惠王寿子北乡侯懿【东观记及续汉书竝曰北乡侯犊今作懿盖二名】甲戌济南王香薨【光武曽孙简王错之子也】乙酉北乡侯即皇帝位夏四月丁酉太尉冯石为太傅【石字次初荆州湖阳人也冯鲂之孙】司徒刘熹为太尉参录尚书事前司空李郃为司徒辛夘大将军耿宝中常侍樊丰侍中谢恽周广乳母野王君王圣坐相阿党丰恽广下狱死宝自杀圣徙鴈门己酉孝安皇帝于恭陵【在今洛阳东北二十七里伏侯古今注曰陵山周二百六十丈髙十五丈】庙曰恭宗六月乙巳大赦天下诏先帝廵狩所幸皆半入今年田租秋七月西域长史班勇【西域都护之长史也】击车师后王斩之丙午东海王肃薨冬十月丙午越嶲山崩辛亥少帝薨是冬京师大疫
　　论曰孝安虽称尊享御而权归邓氏至乃损彻膳服克念政道然令自房帷威不逮逺始失根统归成陵敝遂复计金授官【永初元年令吏人入钱谷得至闗内侯也】移民逃寇【羌既转盛诏陇西徙襄武安定徙羙阳北地徙池阳】推咎台衡以答天眚【台谓三台三公象也衡平也言天下所取平伊尹为阿衡即其义也】旣云哲妇亦惟家之索矣【哲智也索尽也谓邓后专制国柄也诗曰哲夫成城哲妇倾城书曰牝鸡之晨惟家之索】
　　赞曰安德不升秕我王度【秕谷不成也谕政敎之秽左传祈招之诗曰思我王度】降夺储嫡开萌邪蠧【储嫡谓太子也邪蠧谓江京等也】冯石承欢杨公逢怒【续汉志曰上赐衞尉冯石宝劒玉玦杂缯布等故曰承欢也杨公杨震逢怒谓樊丰等谮震云有恚恨心帝免之○刘攽曰注续汉志案前又作汉书今此作志志不记如此事作书是】彼日而微遂祲天路【日君道也微不明也祲阴阳相侵之气也诗曰彼月而微此日而微言君道闇乱政化陵迟汉祚衰微自此而始故言遂祲天路也】
　　【纪书殇帝康陵臣攽案前书平帝已名康陵不当重复章怀注云在慎陵莹中庚地庚与康相似但少许不同然检续汉志亦作康陵又质帝年叙康陵在恭陵上都是康字不知此字自章怀已前误之耶或者后人传写一处误之遂都改令同也然章怀注语则似作庚无疑】







　　后汉书卷五
　　后汉书卷五考证
　　安帝纪调扬州五郡租米注扬州领六郡防稽最逺盖不调也○日知录曰顺帝纪永建四年分防稽为吴郡安帝时未有吴郡止五郡无可疑者注非
　　其百寮及郡国吏人注刘攽曰按此不成文理当有一令字○何焯曰按下云各使指变以闻则不当有令字也
　　皇太后率大臣命妇谒宗庙注东观续汉袁山松谢沈书○【臣承苍】按东观下脱一记字续汉下脱一书字
　　大尉司马苞薨注谢承书曰司徒杨震为樊丰等所谮连及苞苞乞骸骨未见听以疾薨也○何焯曰按永寜元年十二月刘恺罢杨震始为司徒苞之薨在其前六年甚矣谢书之失实也
　　太常李郃为司徒○监本郃讹邵今改正
　　北海王普来朝○何焯曰按北海王普于上年薨此乃恭王嗣位来朝普当作翼















　　后汉书卷五考证
&lt;史部,正史类,后汉书&gt;
　　钦定四库全书
　　后汉书卷六
　　宋　　宣　　城　　太　　守范　煜撰唐　　章　　怀　　太　　子　　贤注
　　顺冲质帝纪第六
　　孝顺皇帝讳保【諡法曰慈和徧服曰顺伏侯古今注曰保之字曰守】安帝之子也母李氏为阎皇后所害永寜元年立为皇太子延光三年安帝乳母王圣大长秋江京【前书曰长秋皇后官本秦官将行也景帝更名大长秋或用中人或用士人秩二千石中兴常用宦者】中常侍樊丰谮太子乳母王男厨监邴吉杀之太子数为叹息王圣等惧有后祸遂与丰京共搆陷太子太子坐废为济阴王明年三月安帝崩北乡侯立济阴王以废黜不得上殿亲临梓宫悲号不食内外羣僚莫不哀之及北乡侯薨车骑将军阎显及江京与中常侍刘安陈逹等白太后秘不发丧而更征立诸国王子乃闭宫门屯兵自守十一月丁巳京师及郡国十六地震是夜中黄门孙程等十九人【十九人见孙程传】共斩江京刘安陈逹等迎济阴王于德阳殿西钟下【汉官仪曰崇贤门内德阳殿也】即皇帝位年十一近臣尚书以下从辇到南宫登云台召百官尚书令刘光等奏言孝安皇帝圣德明茂早弃天下陛下正统当奉宗庙而奸臣交搆遂令陛下龙潜蕃国【从太子废为王故曰龙潜蕃国】羣僚逺近莫不失望天命有常北乡不永汉德盛明福祚孔章【孔甚也章明也】近臣建策左右扶翼内外同心稽合神明陛下践阼奉遵鸿绪为郊庙主承续祖宗无穷之烈上当天心下厌民望而即位仓卒典章多缺请条案礼仪分别具奏制曰可乃召公卿百僚使虎贲羽林士屯南北宫诸门【汉官仪曰书称虎贲三百人言其猛怒如虎之奔赴也孝武建元三年初置期门平帝元始元年更名虎贲郎又武帝太初元年初置建章营骑后更名羽林以天有羽林之星故取名焉又取从军死士之子孙养羽林官敎以五兵号曰羽林孤儿光武中兴以征伐之士劳苦者为之故曰羽林士】阎显兄弟闻帝立率兵入北宫尚书郭镇与交锋刃遂斩显弟衞尉景戊午遣使者入省夺得玺绶乃幸嘉德殿遣侍御史持节收阎显及其弟城门校尉耀执金吾晏竝下狱诛已未开门罢屯兵壬戌诏司隶校尉惟阎显江京近亲当伏辜诛其余务崇寛贷壬申谒高庙癸酉谒光武庙乙亥诏益州刺史罢子午道通襃斜路【子午道平帝时王莾通之三秦记曰子午长安正南山名秦岭谷一名樊川襃斜汉中谷名南谷名襃北谷名斜首尾七百里】己夘少帝以诸王礼司空刘授免【东观记曰以阿附恶逆辟召非其人策罢】赐公卿以下钱谷各有差十二月甲申以少府河南陶敦为司空【敦字文理京县人也】其令郡国守相视事【○刘攽曰案他处上有诏语则下有其令云云无有特出其字者明多此字】未满歳者一切得举孝廉吏【汉法视事满歳乃得举今帝新即位施恩惠虽未满歳得令举人】癸夘尚书奏请下有司收还延光三年九月丁酉以皇太子为济隂王诏书奏可京师大疫辛亥诏公卿郡守国相举贤良方正能直言极谏之士各一人尚书令以下从辇幸南宫者皆増秩赐布各有差
　　永建元年春正月甲寅诏曰先帝圣德享祚未永早弃鸿烈奸慝縁间人庶怨讟上干和气疫疠为灾朕奉承大业未能寜济盖至理之本稽德惠荡涤宿恶与人更始其大赦天下赐男子爵人二级为父后三老孝悌力田人三级流民欲自占者一级鳏寡孤独笃癃贫不能自存者粟人五斛贞妇帛人三匹坐法当徙勿徙亡徒当传勿传【徒囚逃亡当传捕者放之勿捕】宗室以罪絶皆复属籍其与阎显江京等交通者悉勿考勉修厥职以康我民辛未皇太后阎氏崩辛巳太傅冯石太尉刘熹司徒李郃免【冯石字次初东观记曰溤刘以阿党权贵李郃以人多疾疫免】二月甲申安思皇后丙戌太常桓焉为太傅大鸿胪朱宠为太尉参录尚书事长乐少府九江朱伥为司徒【朱宠字仲威京兆杜陵人朱伥字孙卿寿春人也伥音丑良反】赐百官随辇宿衞及拜除者布各有差【○刘攽曰案文云及拜除者随辇宿衞乃是赏功拜除者未知何谓盖传写之误当云赐百官随辇宿衞拜除者布各有差拜除谓已迁升其官布又加赐明衍一及字也】陇西钟羌叛护羌校尉马贤讨破之夏五月丁丑诏幽并凉州刺史使各实二千石以下至黄绶【实谓騐实之也二千石太守也黄绶丞尉也前书曰比二百石以上铜印黄绶】年老劣弱不任军事者上名严勑障塞缮设屯备立秋之后简习戎马六月己亥封济南王错子显为济南王秋七月庚午卫尉来歴为车骑将军八月鲜卑寇代郡代郡太守李超战殁九月辛亥初令三公尚书入奏事冬十月辛巳诏减死罪以下徙邉其亡命赎各有差丁亥司空陶敦免鲜卑犯邉庚寅遣黎阳营兵出屯中山北界告幽州刺史其令縁边郡増置歩兵列屯塞下调五营弩师郡举五人令教习战射【调选也五营五校也谓长水歩兵射声胡骑车骑等五校尉也○刘攽曰正文案调五营弩师何为更言举明此举字是与字一郡与五人教习也又注案此五校之名大误检百官志有屯骑越骑歩兵长水射声今此误云胡骑车骑当改胡作屯车作越且二汉冇车骑将军及骑都尉官耳无车骑校尉也又胡骑中兴长水矣所以知非章懐之误者安纪永初三年注五校引用汉官仪甚明】壬寅廷尉张皓为司空甲辰诏以疫疠水潦令人半输今年田租伤害什四以上勿收责不满者以实除之十二月辛巳赐王主贵人公卿以下布各有差二年春正月戊申乐安王鸿来朝丁卯常山王章薨二月鲜卑寇辽东莵甲辰诏禀贷荆豫兖冀四州流冗贫人所在安业之疾病致医药防乌桓校尉耿晔率南单于击鲜卑破之三月旱遣使者録囚徒防勒国遣使奉献夏六月乙酉追尊諡皇妣李氏为恭愍皇后于恭北陵西域长史班勇敦煌太守张朗讨焉耆尉犂危须三国破之竝遣子贡献秋七月甲戌朔日有食之壬午太尉朱宠司徒朱伥罢庚子太常刘光为太尉录尚书事光禄勳许敬为司徒【刘光字仲辽即太尉刘矩之弟许敬字鸿卿平舆人】辛丑下邳王成薨
　　三年春正月丙子京师地震汉阳地陷裂甲午诏实覈伤害者赐年七歳以上钱人二千一家被害郡县为收敛乙未诏勿收汉阳今年田租口赋夏四月癸夘遣光禄大夫案行汉阳及河内魏郡陈留东郡禀贷贫人六月旱遣使者录囚徒理轻系甲寅济南王显薨秋七月丁酉茂陵园寝灾帝缟素避正殿【尔雅曰缟皓也缯之精白者曰缟】辛亥使太常王龚持节告祠茂陵九月鲜卑寇渔阳冬十二月己亥太傅桓焉免【东观记曰无清介辟召防罢】是歳车骑将军来歴罢
　　四年春正月丙寅诏曰朕托王公之上渉道日寡政失厥中阴阳气隔寇盗肆暴庶狱弥繁忧悴永叹疢如疾首诗云君子如祉乱庶遄已【解见章纪】三朝之防朔旦立春嘉与海内洗心自新其赦天下从甲寅赦令已来复秩属籍三年正月已来还赎其阎显江京等知识婚姻禁锢一原除之【妻父曰婚壻父曰姻一犹皆也】务崇寛和敬顺时令遵典去苛以称朕意丙子帝加元服【冠也】赐王主贵人公卿以下金帛各有差赐男子爵及流民欲占者人一级为父后三老孝悌力田人二级鳏寡孤独笃癃贫不能自存帛人一匹二月戊戌诏以民入山凿石发泄藏气勑有司检察所当禁絶如建武永平故事夏五月壬辰诏曰海内颇有灾异朝廷修政太官减膳珍玩不御而桂阳太守文砻【音力公反】不惟竭忠宣畅本朝而逺献大珠以求幸媚今封以还之五州雨水秋八月庚子遣使实覈死亡收敛禀赐丁巳太尉刘光司空张皓免【东观记曰以阴阳不和乆托病防罢】九月复安定北地上郡归旧土【安帝永初五年徙今复之】癸酉大鸿胪厐参为大尉录尚书事太常王龚为司空冬十一月庚辰司徒许敬免【东观记曰为陵轹使官策罢二千石禄终身○刘攽曰注陵轹使官案文官当作者】鲜卑宼朔方十二月乙夘宗正刘崎为司徒【崎字叔峻华隂人也】是歳分防稽为吴郡拘弥国遣使贡献五年春正月疏勒王遣侍子及大宛莎车王皆奉使贡献夏四月京师旱辛巳诏郡国贫人被灾者勿收责今年过更京师及郡国十二蝗冬十月丙辰诏郡国中都官死罪系囚皆减罪一等诣北地上郡安定戌乙亥定逺侯班始坐杀其妻隂城公主腰斩【始班超孙也尚顺帝姑隂城公主东观记曰隂城公主名贤得】同产皆弃市
　　六年春二月庚午河间王开薨三月辛亥复伊吾屯田【章帝建初二年罢也】复置伊吾司马一人秋九月辛巳缮起太学护乌桓校尉耿晔遣兵击鲜卑破之丁酉于阗王遣侍子贡献冬十一月辛亥诏曰连年灾潦冀部尤甚比蠲除实伤赡恤穷匮而百姓犹有弃业流亡不絶疑郡县用心怠惰恩泽不宣易羙损上益下书称安民则惠【易益卦曰损上益下人説无疆爱也尚书曰安人则惠黎人怀之】其令冀部勿收今年田租刍槀十二月日南徼外叶调国掸国遣使贡献【东观记曰叶调国王遣使师防诣阙贡献以师防为汉归义叶调邑君赐其君紫绶及掸国王雍由亦赐金印紫绶掸音擅】壬申客星出牵牛于阗王遣侍子诣阙贡献
　　阳嘉元年春正月乙巳立皇后梁氏赐爵人二级三老孝悌力田三级爵过公乘得移与子若同产同产子民无名数及流民欲占著者人一级鳏寡孤独笃癃贫不能自存者粟人五斛二月海贼曽旌等寇会稽杀句章鄞鄮三县长【三县皆属会稽郡鄮县今越州县也句章故城在今鄮县西鄞故城在鄮县东南鄞音银鄮音茂】攻会稽东部都尉诏縁海县各屯兵戌丁巳皇后谒髙庙光武庙诏禀甘陵贫人大小口各有差京师旱庚申勑郡国二千石各祷名山岳渎遣大夫谒者诣嵩高首阳山并祠河洛请雨【首阳山在洛阳东北】戊辰雩以冀部比年水潦民食不赡诏案行禀贷劝农功赈乏絶甲戌诏曰政失厥和隂阳隔并冬鲜宿雪春无澍雨分祷祈请靡神不禜【説文曰禜设緜蕞为营以祈水旱禜音咏诗曰靡神不举】深恐在所慢违如在之义【论语曰祭神如神在】今遣侍中王辅等持节分诣岱山东海荥阳河洛尽心祈焉【济水四渎之一至河南溢为荥泽故于荥阳祠焉】三月扬州六郡妖贼章河等寇四十九县杀伤长吏庚寅帝临辟雍飨射大赦天下改元阳嘉诏宗室絶属籍者一切复籍禀冀州尤贫民勿收今年更租口赋夏五月戊寅阜陵王恢薨秋七月史官始作候风地动铜仪【时张衡为太史令作之】丙辰以太学新成试明经下第者补弟子増甲乙科员各十人【前书音义曰甲科谓作简防难问列置案上任试者意投射取而答之谓之射策上者为甲次者为乙若录政化得失显而问之谓之对策也】除郡国耆儒九十人补郎舍人九月诏郡国中都官系囚皆减死一等亡命者赎各有差鲜卑寇辽东冬十一月甲申望都蒲隂狼杀女子九十七人【望都县名属中山国今定州县也章帝改曲逆为蒲隂亦属中山与望都相近故城在今定州北东观记亦作蒲本多作满满字者误也东观又云为不祠北岳所致诏曰政失厥中狼灾为应至乃残食孤幼博访其故山岳尊灵国所望秩而比不奉祠淫刑放滥害加孕妇也○刘攽曰注本多作满满字者误案文多一满字】诏赐狼所杀者钱人三千辛夘初令郡国举孝廉限年四十以上诸生通章句文史能牋奏乃得应选其有茂才异行若顔渊子竒不拘年齿【史记曰顔回鲁人好学年二十九发尽白早死新序曰子竒年十八齐君使之化阿至阿铸其库兵以为耕器出仓廪以赈贫穷阿县大化】十二月丁未东平王敞薨庚戌复置菟郡屯田六郡闰月丁亥令诸以诏除为郎年四十以上课试如孝廉科者得参廉选歳举一人戊子客星出天苑辛夘诏曰间者以来吏政不勤故灾咎屡臻盗贼多有退省所由皆以选举不实官非其人是以天心未得人情多怨书歌肱股诗刺三事【尚书益稷篇帝作歌曰元首明哉股肱良哉诗小雅曰三事大夫莫肯夙夜邦君诸侯莫肯朝夕也】今刺史二千石之选归任三司【三司三公也即太尉司空司徒也归犹委任也】其简序先后情覈高下歳月之次文武之宜务存厥衷庚子恭陵百丈庑灾【恭陵安帝陵也庑廊屋也説文曰堂下周屋曰庑也】是歳起西苑修饰宫殿
　　二年春二月甲申诏以吴郡防稽饥荒贷人种粮三月使匈奴中郎将王稠率左骨都侯等击鲜卑破之辛酉除京师耆儒年六十以上四十八人补郎舍人及诸王国郎夏四月复置陇西南部都尉官【武帝元朔四年初置南部都尉于陇西临洮县中兴以来废至此复置之也】己亥京师地震五月庚子诏曰朕以不德统奉鸿业无以奉顺乾坤协序隂阳灾眚屡见咎征仍臻地动之异发自京师矜矜祗畏不知所裁羣公卿士将何以匡辅不逮奉答戒异异不空设必有所应其各悉心直言厥咎靡有所讳戊午司空王龚免六月辛未太常鲁国孔扶为司空【扶字仲渊】疏勒国献师子封牛【东观记曰疏勒王盘遣使文时诣阙师子似虎正黄有耏尾端茸毛大如斗封牛其领上肉隆起若封然因以名之即今之峯牛】丁丑洛阳地陷是月旱秋七月己未太尉厐参免八月己巳大鸿胪沛国施延为太尉【延字君子蕲县人也】鲜卑寇代郡冬十月庚午行礼辟雍奏应钟始复黄钟作乐器随月律【子为黄钟律长九寸声有轻重长短度量皆出黄钟随月律谓月令正月律中太蔟二月律中夹钟三月律中姑洗四月律中仲吕五月律中防宾六月律中林钟七月律中夷则八月律中南吕九月律中无射十月律中应钟十一月律中黄钟十二月律中大吕东观记曰元和以来音戾不调复修如旧典蔟音凑】
　　三年春二月己丑诏以久旱京师诸狱无轻重皆且勿考竟须得澍三月庚戌益州盗贼劫质令长杀列侯夏四月丙寅车师后部司马率后部王加特奴等掩击匈奴大破之获其季母五月戊戌制诏曰昔我太宗丕显之徳假于上下俭以恤民政致康乂朕秉事不明政失厥道天地谴怒大变仍见春夏连旱寇贼弥繁元元被害朕甚愍之嘉与海内洗心更始其大赦天下自殊死以下谋反大逆诸犯不当得赦者皆赦除之赐民年八十以上米人一斛肉二十斤酒五斗九十以上加赐帛人二匹絮三斤秋七月庚戌钟羌寇陇西汉阳冬十月护羌校尉马续击破之十一月壬寅司徒刘崎司空孔扶免乙巳大司农南郡黄尚为司徒光禄勲河东王卓为司空【黄尚字伯河南郡邔人也王卓字仲辽河东觧人也邔音求纪反】丙午武都塞上屯羌及外羌攻破屯官驱畧人畜
　　四年春二月丙子初听中官得以养子为后世袭封爵自去冬旱至于是月谒者马贤击钟羌大破之夏四月甲子太尉施延免【东观记曰以选举贪汚策罢也】戊寅执金吾梁商为大将军前太尉厐参为太尉六月己未梁王匡薨秋七月己亥济北王登薨闰月丁亥朔日有食之冬十月乌桓寇云中十一月围度辽将军耿晔于兰池【续汉志曰云中郡沙南县冇兰池城】发诸郡兵救之乌桓退走十二月甲寅京师地震
　　永和元年春正月夫余王来朝乙夘诏曰朕秉政不明灾眚屡臻典籍所忌震食为重今日变方逺地摇京师【东观记曰阳嘉四年诏曰朕以不徳谪见于天零陵言日食京师不觉故此言日变方远○刘攽曰正文日变方远案注引东观记曰零陵言日食则是远方也言方逺无理与注皆误】咎徴不虚必有所应羣公百僚其各上封事指陈得失靡有所讳己巳宗祀明堂登云台改元永和大赦天下秋七月偃师蝗冬十月丁亥承福殿火帝避御云台十一月丙子太尉厐参罢十二月象林蛮夷叛乙巳以前司空王袭为太尉二年春正月武陵蛮叛围充县又寇夷道【充县属武陵郡故城在澧州崇义县东北充音冲夷道属南郡】二月广汉属国都尉击破白马羌武陵太守李进击叛蛮破之三月辛亥北海王翼薨乙夘司空王卓薨丁丑光禄勲冯翊郭防为司空【防字君贤池阳人也】夏四月丙申京师地震五月日南叛蛮攻郡府秋七月九真交阯二郡兵反八月庚子荧惑犯南斗【荧惑火星也南斗北方之宿也前书音义曰犯谓七寸内光芒相及】江夏盗贼杀邾长【邾县属江夏郡故城在今复州竟陵县东邾音朱】冬十月甲申行幸长安所过鳏寡孤独贫不能自存者赐粟人五斛庚子幸未央宫会三辅郡守都尉及官属劳赐作乐十一月丙午祠高庙丁未遂有事十一陵丁夘京师地震十二月乙亥至自长安三年春二月乙亥京师及金城陇西地震二郡山岸崩地陷戊子太白犯荧惑夏四月九江贼蔡伯流寇郡界及广陵杀江都长戊戌遣光禄大夫案行金城陇西赐压死者年七歳以上钱人二千一家皆被害为收敛之除今年田租尤甚者勿收口赋闰月蔡伯流等率众诣徐州刺史应志降【续汉书曰志字仲节汝南南顿人也曽祖父顺】己酉京师地震五月吴郡丞羊珍反攻郡府太守王衡破斩之六月辛丑琅邪王遵薨九真太守祝良交阯刺史张乔慰诱日南叛蛮降之岭外平【续汉书曰祝良字邵卿长沙临湘人】秋七月丙戌济北王多薨八月己未司徒黄尚免九月己酉光禄勲长沙刘寿为司徒【寿字伯长临湘人也】丙戌令大将军三公各举故刺史二千石及见令长郎谒者四府掾属刚毅武猛有谋谟任将帅者各二人特进卿校尉各一人冬十月烧当羌寇金城护羌校尉马贤击破之羌遂相招而叛十二月戊戌朔日有食之
　　四年春正月庚辰中常侍张逵蘧政杨定等有罪诛【事见梁商传也】连及农太守张凤安平相杨皓下狱死三月乙亥京师地震夏四月癸夘护羌校尉马贤讨烧当羌大破之戊午大赦天下赐民爵及粟帛各有差五月戊辰封故济北惠王寿子安为济北王秋八月太原郡旱民庶流冗癸丑遣光禄大夫案行禀贷除更赋冬十月戊午校猎上林苑歴函谷关而还十一月丙寅幸广成苑五年春二月戊申京师地震夏四月庚子中山王薨南匈奴左部句龙大人吾斯车纽等叛围羙稷【羙稷县属西河郡也】五月度辽将军马续讨吾斯车纽破之使匈奴中郎将陈龟迫杀南单于己丑晦日有蚀之且冻羌寇三辅杀令长【且音子余反】丁丑令死罪以下及亡命赎各有差九月令扶风汉阳筑陇道坞三百所置屯兵辛未太尉王龚罢且冻羌寇武都烧陇关【陇山之闗也今名大震关在今陇州汧源县西也】壬午太常桓焉为太尉丁亥徙西河郡居离石【离石县名在郡南五百九里西河本都平定县至此徙于离石】上郡居夏阳朔方居五原句龙吾期等东引乌桓西收羌胡寇上郡立车纽为单于冬十一月辛巳遣使匈奴中郎将张耽击破之车纽降六年春正月丙子征西将军马贤与且冻羌战于射姑山贤军败没安定太守郭璜下狱死诏贷王侯国租一歳闰月巩唐羌寇陇西遂及三辅二月丁巳有星孛于营室三月武都太守赵冲讨巩唐羌破之庚子司空郭防免丁巳河间王政薨丙午太仆赵戒为司空【戒字志伯蜀郡成都人也】夏五月庚子齐王无忌薨使匈奴中郎将张耽大破乌桓羌胡于天山【东观记曰耽将吏兵绳索相悬上通天山】巩唐羌寇北地秋七月甲午诏假民有赀者户钱一千八月丙辰大将军梁商薨壬戌河南尹梁冀为大将军九月诸种羌寇武威辛亥晦日有蚀之冬十月癸丑徙安定居扶风北地居冯翊十一月庚子以执金吾张乔行车骑将军事将兵屯三辅
　　汉安元年春正月癸巳宗祀明堂大赦天下改元汉安二月丙辰诏大将军公卿举贤良方正能探赜索隐者各一人【赜幽深也索求也】秋七月始置承华廐【东观记曰时以逺近献马众多园廐充满始置承华廐令秩六百石】八月南匈奴左部大人句龙吾斯与薁鞬台耆等反叛【薁音于六反鞬音居言反】丁夘遣侍中杜乔光禄大夫周举守光禄大夫郭遵冯羡栾巴张纲周栩刘班等八人分行州郡班宣风化举实臧否九月庚寅广陵盗贼张婴等寇郡县冬十月辛未太尉桓焉司徒刘寿免甲戌行车骑将军张乔罢【○刘攽曰案文少一事字】十一月壬午司隶校尉赵峻为太尉大司农胡广为司徒【峻字伯师下邳徐人也】癸夘诏大将军三公选武猛试用有效騐任为将校者各一人是歳广陵贼张婴等诣太守张纲降
　　二年春二月丙辰鄯善国遣使贡献夏四月庚戌护羌校尉赵冲与汉阳太守张贡击烧当羌于参防破之【参防县属安定郡防音力全反】六月乙丑荧惑犯镇星丙寅立南匈奴守义王兠楼储为南单于冬十月辛丑令郡国中都官系囚殊死以下出缣赎各有差其不能入赎者遣诣临羌县居作二歳甲辰减百官奉丙午禁沽酒又贷王侯国租一歳闰月赵冲击烧当羌于河阳破之【河阳县属天水郡故城在今秦州陇城县西北】十一月使匈奴中郎将马寔遣人刺杀句龙吾斯十二月扬徐盗贼攻烧城寺杀略吏民是歳凉州地百八十震
　　建康元年春正月辛丑诏曰陇西汉阳张掖北地武威武都自去年九月已来地百八十震山谷坼裂坏败城寺杀害民庶夷狄叛逆赋役重数内外怨旷惟咎叹息其遣光禄大夫案行宣畅恩泽惠此下民勿为烦扰三月庚子沛王广薨领护羌校尉衞琚追讨叛羌破之【琚音居】南郡江夏盗贼寇掠城邑州郡讨平之夏四月使匈奴中郎将马寔击南匈奴左部破之于是胡羌乌桓悉诣寔降辛巳立皇子炳为皇太子改年建康大赦天下赐人爵各有差秋七月丙午清河王延平薨八月扬徐盗贼范容周生等寇掠城邑遣御史中丞冯赦督州郡兵讨之庚午帝崩于玉堂前殿时年三十遗诏无起寝庙敛以故服珠玉玩好皆不得下
　　论曰古之人君离幽放而反国祚者有矣莫不矫鉴前违审识情伪无忘在外之忧【离遭也矫正也左传曰晋侯在外十九年矣险阻艰难备尝之矣人之情伪尽知之矣】故能中兴其业观夫顺朝之政殆不然乎何其效僻之多与【殆近也言顺帝效前之僻不能改正也】
　　孝冲皇帝讳炳【諡法曰防少在位曰冲司马彪曰冲防早夭故諡曰冲伏侯古今注曰炳之字曰明】顺帝之子也母曰虞贵人建康元年立为皇太子其年八月庚午即皇帝位年二歳尊皇后曰皇太后太后临朝丁丑以太尉赵峻为太传大司农李固为太尉参录尚书事九月丙午孝顺皇帝于宪陵【在洛阳西十五里陵髙八丈四尺周三百步】庙曰敬宗是日京师及太原鴈门地震三郡水涌土裂庚戌诏三公特进侯卿校尉举贤良方正幽逸修道之士各一人百僚皆上封事己未九江太守丘腾有罪下狱死【东观记曰腾知罪法深大怀挟奸巧稽留道路下狱死】扬州刺史尹耀九江太守邓显讨贼范容等于歴阳军败耀显为贼所殁冬十月日南蛮夷攻烧城邑交阯刺史夏方招诱降之壬申常山王仪薨己夘零陵太守刘康坐杀无辜下狱死十一月九江盗贼徐凤马勉等称无上将军攻烧城邑己酉令郡国中都官系囚减死一等徙边谋反大逆不用此令十二月九江贼黄虎等攻合肥是歳羣盗发宪陵护羌校尉赵冲追击叛羌于鹯隂河战殁【凉州姑臧县东南有鹯隂县故城因水以为名】
　　永嘉元年春正月戊戌帝崩于玉堂前殿年三歳清河王蒜征至京师
  </div>
  <div class="pagination">
   <a href="后汉书四库_page10.html">
    上一页
   </a>
   <span>
    ...
   </span>
   <a href="后汉书四库_page6.html">
    6
   </a>
   <a href="后汉书四库_page7.html">
    7
   </a>
   <a href="后汉书四库_page8.html">
    8
   </a>
   <a href="后汉书四库_page9.html">
    9
   </a>
   <a href="后汉书四库_page10.html">
    10
   </a>
   <span class="current-page">
    11
   </span>
   <a href="后汉书四库_page12.html">
    12
   </a>
   <a href="后汉书四库_page13.html">
    13
   </a>
   <a href="后汉书四库_page14.html">
    14
   </a>
   <a href="后汉书四库_page15.html">
    15
   </a>
   <a href="后汉书四库_page16.html">
    16
   </a>
   <span>
    ...
   </span>
   <a href="后汉书四库_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
