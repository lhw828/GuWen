<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 40 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 40 页/共 76 页
  </h1>
  <div class="content">
   史记卷四十一
　　史记卷四十一考证
　　越王勾践世家后二十余世至于允常○允常吴越春秋作元常髙氏越史曰夏自少康至桀中十二世按少康元年壬午至周敬王元年壬午凡一千五百六十一年吴之伐越见春秋昭公三十二年敬王十年也至是二千五百七十年矣越之传国至于元常何止二十余世耶
　　吴师败于檇李○越絶书作就李吴世家作姑苏越王谓范蠡曰正义会稽典録云○典监本讹作兴今改正
　　乃令大夫种行成于吴正义范蠡从犬窦蹲而吠之○犬监本讹作人今改正
　　二嵗而吴归蠡勾践自会稽归○国语勾践与范蠡入宦于吴三年而呉人遣之越絶书亦作越王入宦于吴三年吴王归之
　　大夫逢同谏曰○越絶书作冯同吴越春秋作扶同虏齐髙国以归○【臣照】按哀十一年左传战于艾陵展如败髙子国子败胥门巢王卒助之大败齐师获国书公孙夏闾丘明陈书东郭书革车八百乘甲首三千以献于公是髙子败国子见虏也后又云归国子之元想当时殁于陈耳此兼言髙子与左传异
　　乃发习流二千索隐虞书云流宥五刑按流放之罪人使之习战任为卒伍有二千人也正义谓先惯习流利战阵死者二千人也○徐天祐吴越春秋注曰笠泽之战越以三军潜渉葢以舟师胜此所谓习流是即习水战之兵若曰使罪人习战越一小国流放者何至二千人哉
　　敎士四万人○吴越春秋敎士作俊士
　　吴王使公孙雄○吴越春秋作王孙骆国语作王孙雄诛太宰嚭○【臣照】按吴世家越王灭吴诛太宰嚭伍子胥传亦云杀王夫差而诛太宰嚭吴越春秋诛嚭并妻子但越灭吴之后二年是为哀公二十四年左传公如越将妻公而多与之地季孙惧使因太宰嚭而纳赂焉乃止然则吴之亡也嚭遂仕越固无恙也
　　子敎寡人伐吴七术正义四曰遗之好羙以荧其志○【臣照】按荧犹惑也作荣者非
　　子王鼫与立○左传作适郢吴越春秋作兴夷即位一年卒
　　商于析郦宋胡之地正义郦音摊○郦字无摊音疑攡字之误
　　尽取故吴地至浙江○【臣照】按两汉刋误补遗曰吴故地在今吴松江太湖北太史公所云岂以吴伐越尝至会稽耶勾践栖于防稽韦昭谓山在今山隂南七里是吴师入越尝絶江而至山隂不止浙江之北而已其实入越与入郢同虽尝深入其国都而不能有其地然则吴地止于松江非浙江也王仲任以为余暨以南属越钱塘以北属吴钱塘之江两国界址又唐人诗有到江吴地尽隔岸越山多之句皆未深考之故
　　北破齐于徐州集解徐广曰周显王之四十六年○攷通鉴在周显王之三十五年












　　史记卷四十一考证
　　钦定四库全书
　　史记卷四十二
　　汉　　太　　　史　　　令司马迁　撰宋中郎外兵曹参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　郑世家第十二
　　郑桓公友者周厉王少子而宣王庶弟也【集解徐广曰年表云母弟】宣王立二十二年友初封于郑【索隐郑县名属京兆秦武公十一年初县杜郑是也又糸本云桓公居棫林徙拾宋忠云棫林与拾皆旧地名是封桓公乃名为郑耳至秦之县郑是郑武公东徙新郑之后其旧郑乃是故都故秦始改为县也出地理志】封三十三嵗百姓皆便爱之幽王以为司徒【集解韦昭曰幽王八年为司徒索隐韦昭据国语以为説耳】和集周民周民皆説河雒之间人便思之为司徒一嵗幽王以褒后故王室治多邪诸侯或畔之于是桓公问太史伯【集解虞翻曰周大史】曰王室多故予安逃死乎太史伯对曰独雒之东土河济之南可居公曰何以对曰地近虢郐【集解徐广曰虢在成臯郐在宻县骃案虞翻曰虢姬姓东虢也郐妘姓正义括地志云洛州汜水县古东虢叔之国东虢君也又云故郐城在郑州新郑县东北三十三里】虢郐之君贪而好利【索隠郑语云虢叔恃势郐仲恃险皆有骄侈又加之以贪冒是也虢叔文王弟郐妘姓之国也】百姓不附今公为司徒民皆爱公公诚请居之虢郐之君见公方用事轻分公地公诚居之虢郐之民皆公之民也公曰吾欲南之江上何如对曰昔祝融为髙辛氏火正其功大矣而其于周未有兴者楚其后也周衰楚必兴兴非郑之利也公曰吾欲居西方何如【索隐国语曰公曰谢西之九州何如韦昭曰谢申伯之国谢西有九州二千五百家为州其说盖异此】对曰其民贪而好利难久居公曰周衰何国兴者对曰齐秦晋楚乎夫齐姜姓伯夷之后也伯夷佐尧典礼秦嬴姓伯繄之后也伯繄佐舜懐柔百物及楚之先皆尝有功于天下而周武王克纣后成王封叔虞于唐【集解徐广曰晋世家曰唐叔虞姓姬氏字子干索隠唐者古国尧之后其君曰叔虞何以知然据此系家下文云唐人之季代曰唐叔虞当武王邑姜方动大叔梦天帝命而子曰虞与之唐及生有文在手曰虞遂以名之及武王灭唐而国大叔故因以称唐叔虞杜预亦曰取唐君之名是也】其地阻险以此有徳与周衰并亦必兴矣桓公曰善于是卒言王东徙其民雒东而虢郐果献十邑【集解虞翻曰十邑谓虢郐鄢蔽补丹依防歴莘也索隠国语云太史伯曰若克二邑鄢蔽补丹依防歴莘君之土也虞翻注皆依国语为説】竟国之【集解韦昭曰后武公竟取十邑地而居之今河南新郑也】二嵗犬戎杀幽王于骊山下并杀桓公郑人共立其子掘突【正义上求勿反下戸骨反】是为武公【索隠谯周云名突滑皆非也盖古史失其名太史公循旧失而妄记之耳何以知其然者按下文其孙昭公名忽厉公名突岂有孙与祖同名乎当是旧史杂记昭厉忽突之名遂误以掘突为武公之字耳】武公十年娶申侯女【正义括地志云故申城在邓州南阳县北三十里左传云郑武公取于申也】为夫人曰武姜生太子寤生生之难及生夫人弗爱后生少子叔叚叚生易夫人爱之【集解徐广曰年表云十四年生寤生十七年生太叔叚】二十七年武公疾夫人请公欲立叚为太子公弗聼是嵗武公卒寤生立是为庄公庄公元年封弟叚于京【集解贾逵曰京郑都邑杜预曰今荥阳京县】号太叔祭仲曰京大于国非所以封庶也庄公曰武姜欲之我弗敢夺也叚至京缮治甲兵与其母武姜谋袭郑二十二年叚果袭郑武姜为内应庄公发兵伐段段走伐京京人畔叚段出走鄢【集解杜预曰鄢今鄢陵也正义邬音乌古反今新郑县南邬头有村多万家旧作鄢】鄢溃叚出奔共【集解贾逵曰共国名也杜预曰今汲郡共县也正义按今卫州共城县是也】于是庄公迁其母武姜于城颍【集解贾逵曰郑地也正义疑许州临颍县是也】誓言曰不至黄泉【集解服防曰天地黄泉在地中故言黄泉】毋相见也居嵗余已悔思母颍谷之考叔【集解贾逵曰颍谷郑地正义括地志云颍水源出洛州嵩髙县东南三十里阳干山今俗名颍山泉源出山之东谷其侧有古人居处俗名为颍墟故老云是颍考叔故居即郦元注水经所谓颍谷也】有献于公公赐食考叔曰臣有母请君食赐臣母庄公曰我甚思母恶负盟奈何考叔曰穿地至黄泉则相见矣于是遂从之见母二十四年宋缪公卒公子冯奔郑郑侵周地取禾【索隠左传隐二年郑武公庄公为平王卿士王贰于虢及王崩周人将畀虢公政夏四月郑祭足帅师取温之麦秋又取成周之禾】二十五年卫州吁弑其君桓公自立与宋伐郑以冯故也二十七年始朝周桓王桓王怒其取禾弗礼也【索隠杜预曰桓公即位周郑交恶至是始朝故言始也左传又曰周桓公言于王曰我周之东迁晋郑焉依善郑以劝来者犹惧不蔇况不礼焉郑不来矣】二十九年庄公怒周弗礼与鲁易祊许田【索隠许田近许之地鲁朝宿之邑祊者郑所受助祭太山之汤沐邑郑以天子不能廵守故以祊易许田各从其近】三十三年宋杀孔父三十七年庄公不朝周周桓王率陈蔡虢卫伐郑庄公与祭仲髙渠弥发兵自救【索隠左称祭仲足盖祭是邑其人名仲字仲足故传云祭封人中足是也此繻葛之战在鲁桓五年弥作眯并音迷】王师大败祝瞻射中王臂【索隠左氏作祝聃】祝瞻请从之郑伯止之曰犯长且难之况敢陵天子乎乃止夜令祭仲问王疾三十八年北戎伐齐齐使求救郑遣太子忽将兵救齐齐厘公欲妻之忽谢曰我小国非齐敌也时祭仲与俱劝使取之曰君多内宠【集解服防曰言庶子有宠者多】太子无大援将不立三公子皆君也所谓三公子者太子忽其弟突次弟子亹也【索隠此文则数太子忽及突子亹为三而杜预云不数太子以子突子亹子仪为三盖得之】四十三年郑庄公卒初祭仲甚有宠于庄公庄公使为卿公使娶邓女生太子忽故祭仲立之是为昭公庄公又娶宋雍氏女【集解贾逵曰雍氏黄帝之孙姞姓之后为宋大夫】生厉公突雍氏有宠于宋【集解服防曰为宋正卿故曰有宠】宋庄公闻祭仲之立忽乃使人诱召祭仲而执之曰不立突将死亦执突以求赂焉祭仲许宋与宋盟以突归立之昭公忽闻祭仲以宋要立其弟突九月辛亥忽出奔卫己亥突至郑立是为厉公厉公四年祭仲専国政厉公患之阴使其壻雍紏欲杀祭仲【集解贾逵曰雍紏郑大夫】紏妻祭仲女也知之谓其母曰父与夫孰亲母曰父一而已人尽夫也【集解杜预曰妇人在室则天父出则天夫女以为疑故母以所生为本解之】女乃告祭仲祭仲反杀雍紏戮之于市厉公无奈祭仲何怒紏曰谋及妇人死固宜哉夏厉公出居边邑栎【集解宋衷曰今颍川阳翟县索隠按栎音歴即郑初得十邑之歴也】祭仲迎昭公忽六月乙亥复入郑即位秋郑厉公突因栎人杀其大夫单伯【集解杜预曰郑守栎大夫也索隠依左传作檀伯事在桓十五年此文误为单伯者盖亦有所因也按鲁庄公十四年厉公自栎侵郑事与单伯防齐师伐宋相连故知误耳】遂居之诸侯闻厉公出奔伐郑弗克而去宋颇予厉公兵自守于栎郑以故亦不伐栎昭公二年自昭公为太子时父庄公欲以髙渠弥为卿太子忽恶之庄公弗聼卒用渠弥为卿及昭公即位惧其杀已冬十月辛夘渠弥与昭公出猎射杀昭公于野祭仲与渠弥不敢入厉公乃更立昭公弟子亹为君是为子亹也无諡号子亹元年七月齐襄公会诸侯于首止【集解服防曰首止近郑之地杜预曰首止卫地陈留襄邑县东南有首乡】郑子亹往会髙渠弥相从祭仲称疾不行所以然者子亹自齐襄公为公子之时尝会鬬相仇及会诸侯祭仲请子亹无行子亹曰齐彊而厉公居栎即不往是率诸侯伐我内厉公我不如往往何遽必辱且又何至是卒行于是祭仲恐齐并杀之故称疾子亹至不谢齐侯齐侯怒遂伏甲而杀子亹髙渠弥亡归【索隠左氏云轘髙渠弥】归与祭仲谋召子亹弟公子婴于陈而立之是为郑子【索隠左氏以郑子名子仪此云婴盖别有所见】是嵗齐襄公使彭生醉拉杀鲁桓公郑子八年齐人管至父等作乱弑其君襄公十二年宋人长万弑其君湣公郑祭仲死十四年故郑亡厉公突在栎者使人诱劫郑大夫甫瑕要以求入【索隠左传作傅瑕此本多假借亦依字读】瑕曰舍我我为君杀郑子而入君厉公与盟乃舍之六月甲子瑕杀郑子及其二子而迎厉公突突自栎复入即位初内蛇与外蛇鬬于郑南门中内蛇死居六年厉公果复入入而让其伯父原【索隠左传谓之原繁】曰我亡国外居伯父无意入我亦甚矣原曰事君无二心人臣之职也原知罪矣遂自杀厉公于是谓甫瑕曰子之事君有二心矣遂诛之瑕曰重徳不报诚然哉厉公突后元年齐桓公始霸五年燕卫与周恵王弟頺伐王【索隠恵王庄王孙僖王子子頺庄王之妾王姚所生事在庄十九年】王出奔温立弟頺为王六年恵王告急郑厉公发兵击周王子頺弗胜于是与周恵王归王居于栎七年春郑厉公与虢叔袭杀王子頺而入恵王于周秋厉公卒子文公踕立【索隠踕音在接反系本云文公徙郑宋忠云即新郑也】厉公初立四嵗亡居栎居栎十七嵗复入立七嵗与亡凡二十八年文公十七年齐桓公以兵破蔡遂伐楚至召陵二十四年文公之贱妾曰燕姞【集解贾逵曰姞南燕姓】梦天与之兰【集解贾逵曰香名也】曰余为伯鯈余尔祖也【集解贾逵曰伯鯈南燕祖】以是为而子【集解王肃曰以是兰也为汝子之名】兰有国香以梦告文公文公幸之而予之草兰为符遂生子名曰兰三十六年晋公子重耳过文公弗礼文公弟叔詹曰重耳贤且又同姓穷而过君不可无礼文公曰诸侯亡公子过者多矣安能尽礼之詹曰君如弗礼遂杀之弗杀使即反国为郑忧矣文公弗聼三十七年春晋公子重耳反国立是为文公秋郑入滑滑聼命已而反与卫于是郑伐滑【索隠左传僖二十四年郑公子士泄堵俞弥帅师伐滑】周襄王使伯犕请滑【索隠犕音服左氏王使伯服防孙伯如郑请滑杜预云二子周大大知伯犕即伯服也】郑文公怨恵王之亡在栎而文公父厉公入之而恵王不赐厉公爵禄【索隠此言爵禄与左氏説异左传云郑伯享王王以后之鞶鉴与之虢公请噐王予之爵则爵酒噐非爵禄也故曰与左氏説异】又怨襄王之与卫滑故不聼襄王请而囚伯犕王怒与翟人伐郑弗克冬翟攻伐襄王襄王出奔郑郑文公居王于泛三十八年晋文公入襄王成周四十一年助楚击晋自晋文公之过无礼故背晋助楚四十三年晋文公与秦穆公共围郑讨其助楚攻晋者及文公过时之无礼也初郑文公有三夫人宠子五人皆以罪蚤死公怒溉【集解徐广曰一作瑕索隠音既左传作瑕】逐羣公子子兰奔晋从晋文公围郑时兰事晋文公甚谨爱幸之乃私于晋以求入郑为太子晋于是欲得叔詹为僇郑文公恐不敢谓叔詹言詹闻言于郑君曰臣谓君君不聼臣晋卒为患然晋所以围郑以詹詹死而赦郑国詹之愿也乃自杀郑人以詹尸与晋晋文公曰必欲一见郑君辱之而去郑人患之乃使人私于秦曰破郑益晋非秦之利也秦兵罢晋文公欲入兰为太子以告郑郑大夫石癸曰吾闻姞姓乃后稷之元妃【集解杜预曰姞姓之女为后稷妃】其后当有兴者子兰母其后也且夫人子尽已死余庶子无如兰贤今围急晋以为请利孰大焉遂许晋与盟卒而立子兰为太子晋兵乃罢去四十五年文公卒子兰立是为缪公缪公元年春秦缪公使三将将兵欲袭郑至滑逢郑贾人髙诈以十二牛劳军故秦兵不至而还晋败之于崤初往年郑文公之卒也郑司城缯贺以郑情卖之秦兵故来三年郑发兵从晋伐秦败秦兵于汪往年【集解徐广曰缪公之二年】楚太子商臣弑其父成王代立二十一年与宋华元伐郑华元杀羊食士不与其御羊斟怒以驰郑郑囚华元宋赎华元元亦亡去晋使赵穿以兵伐郑二十二年郑缪公卒子夷立是为灵公灵公元年春楚献鼋于灵公子家子公将朝灵公【集解贾逵曰二子郑卿也】子公之食指动【集解服防曰第二子】谓子家曰佗日指动必食异物及入见灵公进鼋羮子公笑曰果然灵公问其笑故具告灵公灵公召之独弗予羮子公怒染其指【集解骃案左传曰染指于鼎】尝之而出公怒欲杀子公子公与子家谋先夏弑灵公郑人欲立灵公弟去疾去疾让曰必以贤则去疾不肖必以顺则公子坚长坚者灵公庶弟【集解徐广曰年表云灵公庶兄】去疾之兄也于是乃立子坚是为襄公襄公立将尽去缪氏缪氏者杀灵公子公之族家也去疾曰必去缪氏我将去之乃止皆以为大夫襄公元年楚怒郑受宋赂纵华元伐郑郑背楚与晋亲五年楚复伐郑晋来救之六年子家卒国人复逐其族以其弑灵公也七年郑与晋盟鄢陵八年楚庄王以郑与晋盟来伐围郑三月郑以城降楚楚王入自皇门郑襄公肉袒掔羊以迎曰孤不能事边邑使君王怀怒以及弊邑孤之罪也敢不惟命是聼君王迁之江南及以赐诸侯亦唯命是聼若君王不忘厉宣王桓武公哀不忍絶其社稷锡不毛之地【集解何休曰墝埆不生五谷曰不毛谦不敢求肥饶】使复得改事君王孤之愿也然非所敢望也敢布腹心惟命是聼庄王为却三十里而后舍楚羣臣曰自郢至此士大夫亦乆劳矣今得国舎之何如庄王曰所为伐伐不服也今已服尚何求乎卒去晋闻楚之伐郑发兵救郑其来持两端故迟比至河楚兵已去晋将率或欲渡或欲还卒渡河庄王闻还击晋郑反助楚大破晋军于河上十年晋来伐郑以其反晋而亲楚也十一年楚庄王伐宋宋告急于晋晋景公欲发兵救宋伯宗谏晋君曰天方开楚未可伐也乃求壮士得霍人解扬字子虎诳楚令宋毋降过郑郑与楚亲乃执解扬而献楚楚王厚赐与约使反其言令宋趣降三要乃许于是楚登解扬楼车【集解服防曰楼车所以窥望敌军兵法所谓云梯者杜预曰楼车车上望橹也】令呼宋遂负楚约而致其晋君命曰晋方悉国兵以救宋宋虽急慎毋降楚晋兵今至矣楚庄王大怒将杀之解扬曰君能制命为义臣能承命为信受吾君命以出有死无陨【集解服防曰陨坠也】庄王曰若之许我已而背之其信安在解扬曰所以许王欲以成吾君命也将死顾谓楚军曰为人臣毋忘尽忠得死者楚王诸弟皆谏王赦之于是赦解扬使归晋爵之为上卿十八年襄公卒子悼公防立【索隠刘音袐邹本一作弗一作沸左传作费音扶味反】悼公元年鄦公【集解徐广曰音许许公灵公也】恶郑于楚悼公使弟睔于楚自讼【索隠睔音公逊反】讼不直楚囚睔于是郑悼公来与晋平遂亲睔私于楚子反子反言归睔于郑二年楚伐郑晋兵来救是嵗悼公卒立其弟睔是为成公成公三年楚共王曰郑成公孤有徳焉使人来与盟成公私与盟秋成公朝晋晋曰郑私平于楚执之使栾书伐郑四年春郑患晋围公子如乃立成公庶兄繻为君【索隠繻音湏邹氏云一作纒】其四月晋闻郑立君乃归成公郑人闻成公归亦杀君繻迎成公晋兵去十年背晋盟盟于楚晋厉公怒发兵伐郑楚共王救郑晋楚战鄢陵楚兵败晋射伤楚共王目俱罢而去十三年晋悼公伐郑兵于洧上【集解服防曰洧水名正义括地志云洧水在郑州新郑县北三里古新郑城南韩诗外传云郑俗二月桃花水出时会于溱洧水上以自袚除按在古城城南与溱水合】郑城守晋亦去十四年成公卒子恽立是为厘公【索隐恽音纡粉反左传作髠顽】厘公五年郑相子驷朝厘公厘公不礼子驷怒使厨人药杀厘公【集解徐广曰年表云子驷使贼夜弑厘公】赴诸侯曰厘公暴病卒立厘公子嘉嘉时年五嵗是为简公简公元年诸公子谋欲诛相子驷子驷觉之反尽诛诸公子二年晋伐郑郑与盟晋去冬又与楚盟子驷畏诛故两亲晋楚三年相子驷欲自立为君公子子孔使尉止杀相子驷而代之子孔又欲自立子产曰子驷为不可诛之今又效之是乱无时息也于是子孔从之而相郑简公四年晋怒郑与楚盟伐郑郑与盟楚共王救郑败晋兵简公欲与晋平楚又囚郑使者十二年简公怒相子孔専国权诛之而以子产为卿十九年简公如晋请卫君还而封子产以六邑【集解服防曰四井为邑】子产让受其三邑二十二年吴使延陵季子于郑见子产如旧交谓子产曰郑之执政者侈难至政将及子子为政必以礼不然郑将败子产厚遇季子二十三年诸公子争宠相杀又欲杀子产公子或谏曰子产仁人郑所以存者子产也勿杀乃止二十五年郑使子产于晋问平公疾平公曰卜而曰实沉台骀为祟史官莫知敢问对曰髙辛氏有二子长曰阏伯季曰实沉居旷林【集解贾逵曰旷大也】不相能也日操干戈以相征伐后帝弗臧【集解贾逵曰后帝尧也臧善也】迁阏伯于商丘主辰【集解贾逵曰商邱在漳南杜预曰商邱宋地服防曰辰大火主祀也】商人是因故辰为商星【集解服防曰商人契之先汤之始祖相土封阏伯之故地因其故国而代之】迁实沉于大夏主参【集解服防曰大夏在汾浍之间主祀参星杜预曰大夏今晋阳县】唐人是因服事夏商【集解贾逵曰唐人谓陶唐氏之刘累也事夏帝孔甲封于大夏因实沉之国子孙服事夏商也正义括地志云故唐城在绛州翼城县西二十里徐才宗国都城记云唐国帝尧之裔子所封春秋云夏孔甲时有尧苗胄刘累者以豢龙事孔甲夏后嘉之赐曰御龙氏以更豕韦之后龙一雌死潜醢之以食夏后既而使求之惧而迁于鲁县夏后盖别封刘累之后于夏之墟为唐侯至周成王时唐人作乱成王灭之而封大叔迁唐子孙于杜谓之杜伯范氏所云在周为唐杜氏也地记云唐氏在大夏之墟属河东安县今在绛城西北一百里有唐城者以为唐旧国然则叔虞之封即此地也】其季世曰唐叔虞【集解杜预曰唐人之季世其君曰叔虞】当武王邑姜方娠大叔梦帝谓己【集解贾逵曰帝天也己武王也】余命而子曰虞【集解杜预曰取唐君之名】乃与之唐属之参而蕃育其子孙及生有文在其掌曰虞遂以命之及成王灭唐而国大叔焉故参为晋星【集解贾逵曰晋主祀参参为晋星】由是观之则实沉参神也昔金天氏有子曰昧为防师【集解服防曰金天少皥也防水官也师长也昧为水官之长】生允格台骀【集解服防曰允格台骀兄弟也】台骀能业其官【集解服防曰脩昧之职】宣汾洮【集解贾逵曰宣犹通也汾洮二水名】障大泽【集解服防曰陂障其水也】以处太原【集解服防曰太原汾水名杜预曰太原晋阳也台骀之所居也】帝用嘉之国之汾川【集解服防曰帝颛顼也】沈姒蓐黄实守其祀【集解贾逵曰四国台骀之后也】今晋主汾川而灭之【集解贾逵曰灭四国】由是观之则台骀汾洮神也然是二者不害君身山川之神则水旱之菑禜之【集解服防曰荣为营攒用币也若有旱则禜祭山川之神以祈福也】日月星辰之神则雪霜风雨不时禜之若君疾饮食哀乐女色所生也平公及叔向曰善博物君子也厚为之礼于子产二十七年夏郑简公朝晋冬畏楚灵王之彊又朝楚子产从二十八年郑君病使子产会诸侯与楚灵王盟于申诛齐庆封三十六年简公卒子定公宁立秋定公朝晋昭公定公元年楚公子弃疾弑其君灵王而自立为平王欲行徳诸侯归灵王所侵郑地于郑四年晋昭公卒其六卿彊公室卑子产谓韩宣子曰为政必以徳毋忘所以立六年郑火公欲禳之子产曰不如脩徳八年楚太子建来奔十年太子建与晋谋袭郑郑杀建建子胜奔吴十一年定公如晋晋与郑谋诛周乱臣入敬王于周【索隐王避弟子朝之乱出居狄泉在昭二十三年至二十六年晋郑入之经曰天王入于成周是也】十三年定公卒子献公虿立献公十三年卒子声公胜立当是时晋六卿彊侵夺郑郑遂弱声公五年郑相子产卒【正义括地志云子产墓在新郑县西南三十五里郦元注水经云子产墓在潩水上累石为方坟坟东北向郑城杜预曰言不忘本也】郑人皆哭泣悲之如亡亲戚子产者郑成公少子也为人仁爱人事君忠厚孔子尝过郑与子产如兄弟云及闻子产死孔子为泣曰古之遗爱也【集解贾逵云爱恵也杜预云子产见爱有古人遗风也】兄事子产八年晋范中行氏反晋告急于郑郑救之晋伐郑败郑军于铁【集解杜预曰戚城南铁邱正义括地志云铁邱在滑州卫南县东南十五里】十四年宋景公灭曹二十年齐田常弑其君简公而常相于齐二十二年楚恵王灭陈孔子卒二十六年晋知伯伐郑取九邑三十七年声公卒子哀公易立【集解骃案年表云三十八年】哀公八年郑人弑哀公而立声公弟丑是为共公共公三年晋灭知伯三十年共公卒子幽公已立幽公元年韩武子伐郑杀幽公郑人立幽公弟骀是为繻公【集解骃案年表曰郑立幽公子骀繻或作缭】繻公十五年韩景侯伐郑取雍邱郑城京十六年郑伐韩败韩兵于负黍【集解徐广曰在阳城正义括地志云负黍亭在洛州阳城县西南三十五里故周邑也】二十年韩赵魏列为诸侯二十三年郑围韩之阳翟二十五年郑君杀其相子阳二十七年子阳之党共弑繻公骀而立幽公弟乙为君是为郑君【集解徐广曰一本云立幽公弟乙阳为君是为康公六国年表云立幽公子骀又以郑君阳为郑康公乙班固云郑康公乙为韩所灭】郑君乙立二年郑负黍反复归韩十一年韩伐郑取阳城二十一年韩哀侯灭郑并其国
　　太史公曰语有之以权利合者权利尽而交疎甫瑕是也甫瑕虽以劫杀郑子内厉公厉公终背而杀之此与晋之里克何异守节如荀息身死而不能存奚齐变所从来亦多故矣
　　【索隐述赞曰厉王之子得封于郑代职司徒缁衣在咏虢郐献邑祭足専命庄既犯王厉亦奔命居栎克入梦兰疏庆伯服生囚叔瞻尸聘厘简之后公室不竞负黍虽还韩哀日盛】








　　史记卷四十二

　　史记卷四十二考证
　　郑世家郑桓公友者周厉王少子而宣王庶弟也○【臣照】按春秋之例母弟称弟系兄为尊以异于其余公子僖二十四年左传曰郑有厉宣之亲以厉王之子而兼云宣王明是其母弟也服防杜预皆云母弟此郑世家云宣王庶弟皇甫谧亦云庶弟乃年表又云郑桓公友宣王母弟世家年表同出马迁不宜自乖异岂传闻异辞故两着于管耶
　　友初封于郑索隐系本云桓公居域林○郑康成诗谱韦昭国语注皆作咸林
　　于是卒言王东徙其民雒东而虢郐果献十邑○【臣照】按虢郐献十邑事先儒多言其非实毛诗疏云马迁见国语有史伯为桓公谋取十邑之文不知桓身未得故傅防为此説耳外传云皆子男之国虢郐为大则八邑各为其国非虢郐之地无由得献之桓公也又左传疏云按郑语桓公始谋未取之也武公始国非桓公也全灭虢郐非献邑也
　　又集解十邑谓虢郐鄢蔽补丹依防歴莘也○监本讹丹为舟讹莘为华今俱改正
　　又索隐虞翻注皆依国语为説○説监本讹作记今改正
　　生太子寤生生之难及生夫人弗爱后生少子叔叚叚生易夫人爱之○【臣照】按十六国春秋西燕慕容皝妻昼寝而生子左右以告方寤而起其夫曰此儿易生似郑庄公据此则郑庄公生之易也诸儒解左传者并不用马迁之説
　　颍谷之考叔正义即郦元注水经○元监本讹作云今改正
　　三十三年宋杀孔父○春秋经宋督杀孔父在鲁桓二年据年表于郑庄为三十四年
　　九月辛亥忽出奔卫○辛亥左传作丁亥
　　夏厉公出居边邑栎○春秋经鲁桓十五年五月郑伯突出奔蔡秋九月郑伯突入于栎
　　秋厉公卒○春秋经鲁庄二十一年夏五月辛酉郑伯突卒此秋字应是夏字之讹
　　子文公踕立○左传作防监本讹作踺今改正
　　冬翟攻伐襄王○攷左传事在秋
　　郑司城缯贺以郑情卖之○余有丁曰左传卖郑者杞子乃秦人之戌郑者
　　败秦兵于汪○左传秦晋战于彭衙秦师败绩此汪疑彭衙之误
　　郑与晋盟鄢陵○左传作辰陵
　　孤之罪也○之监本讹作乏今改正
　　兵于洧上正义与溱水合○合监本讹作名今改正而国太叔焉○焉监本讹作为今改正
　　秋定公朝晋昭公○左传事在夏
　　十三年定公卒○年表十六年卒
　　子献公虿立○公羊作囆
　　声公五年郑相子产卒○【臣照】按左传鲁昭二十年郑子产有疾疾数月而卒是年当郑定公之八年距声公五年盖相隔二十七年矣应从左传
　　子产者郑成公少子也○徐孚逺曰按传子产公子发之子公孙侨非成公少子也
　　二十二年楚恵王灭陈○哀十七年左传楚灭陈是年于声公为二十三年
　　共公三年晋灭知伯○六国年表在共公二年







　　史记卷四十二考证
&lt;史部,正史类,史记&gt;
　　钦定四库全书
　　史记卷四十三
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　赵世家第十三
　　赵氏之先与秦共祖至中衍为帝大戊御【正义中音仲】其后世蜚廉有子二人而命其一子曰恶来事纣为周所杀其后为秦恶来弟曰季胜其后为赵季胜生孟增孟増幸于周成王是为宅臯狼【集解徐广曰或云臯狼地名在西河索隐按如此説是名孟増号宅臯狼而徐广云臯狼地名在西河者按地理志臯狼是西河郡之县名盖孟増幸于周成王成王居之于臯狼故云臯狼】臯狼生衡父衡父生造父造父幸于周缪王造父取骥之乘匹【索隐言造父取八骏品其色齐其力使驯调也并四曰乘两曰匹正义乘食证反并四曰乘两曰疋取八骏品其力使均驯】与桃林【正义括地志云桃林在陜州桃林县西至潼闗皆为桃林塞地山海经云夸父之山北有林焉名曰桃林广阔三百里中多马造父于此得骅骝騄耳之乘献周穆王也】盗骊骅骝緑耳献之缪王缪王使造父御西廵狩见西王母乐之忘归【索隐穆天子传曰穆王与西王母觞于瑶池之上作歌是乐而忘归也而谯周不信此事而云余尝闻之代俗以东西隂阳所出入宗其神谓之王父母或曰地名在西域有何据乎】而徐偃王反【正义括地志云大徐城在泗州徐城县北三十里古之徐国也博物志云徐君宫人娠生卵以为不祥弃于水濵孤独母有犬名鹄仓衔所弃卵以归覆暖之遂成小儿生偃王故宫人闻之更收养之及长袭为徐君后鹄仓临死生角而九尾实黄龙也鹄仓或名后仓】缪王日驰千里马攻徐偃王大破之【索隐谯周曰徐偃王与楚文王同时去周穆王远矣且王者行有周卫岂闻乱而独长驱日行千里乎并言此事非实也】乃赐造父以赵城【正义晋州赵城县即造父邑也】由此为赵氏自造父已下六世至奄父曰公仲周宣王时伐戎为御及千亩战【正义括地志云千亩原在晋州岳阳县北九十里也】奄父脱宣王奄父生叔带叔带之时周幽王无道去周如晋事晋文侯始建赵氏于晋国自叔带以下赵宗益兴五世而生赵夙赵夙晋献公之十六年伐霍魏耿而赵夙为将伐霍霍公求犇齐【集解徐广曰求一作来】晋大旱卜之曰霍太山为祟使赵夙召霍君于齐复之以奉霍太山之祀晋复穰晋献公赐赵夙耿【索隐今河东皮氏县耿乡】夙生共孟当鲁闵公之元年也共孟生赵衰字子余【索隠系本云公明生共孟及赵夙夙生成季衰衰生宣孟盾左传云衰赵夙弟而此云共孟生衰谯周亦以此为误】赵衰卜事晋献公及诸公子莫吉卜事公子重耳吉即事重耳重耳以骊姬之乱亡奔翟赵衰从翟伐廧咎如得二女翟以其少女妻重耳长女妻赵衰而生盾初重耳在晋时赵衰妻亦生赵同赵括赵婴齐赵衰从重耳出亡凡十九年得反国重耳为晋文公赵衰为原大夫居原任国政【索隐系本云成季徙原宋忠云今鴈门原平县也正义括地志云原平故城汉原平县也在代州崞县南三十五里崞音郭按宋忠説非也括地志云故原城在懐州济源县西北二里左传云襄王以原赐晋文公原不服文公伐原以示信原降以赵衰为原大夫即此也原本周畿内邑也】文公所以反国及霸多赵衰计防语在晋事中赵衰既反晋晋之妻固要迎翟妻而以其子盾为适嗣晋妻三子皆下事之晋襄公之六年而赵衰卒諡为成季赵盾代成季任国政二年而晋襄公卒太子夷臯年少盾为国多难欲立襄公弟雍雍时在秦使使迎之太子母日夜啼泣【索隐穆嬴也】顿首谓赵盾曰先君何罪释其适子而更求君赵盾患之恐其宗与大夫袭诛之廼遂立太子是为灵公发兵距所迎襄公弟于秦者灵公既立赵盾益専国政灵公立十四年益骄赵盾骤谏灵公弗聼及食熊蹯胹不熟杀宰人持其尸出赵盾见之灵公由此惧欲杀盾盾素仁爱人尝所食桑下饿人反扞救盾盾以得亡未出境而赵穿弑灵公而立襄公弟黒臀是为成公赵盾复反任国政君子讥盾为正卿亡不出境反不讨贼故太史书曰赵盾弑其君晋景公时【索隐成公之子名据】而赵盾卒諡为宣孟子朔嗣赵朔晋景公之三年朔为晋将下军救郑与楚庄王战河上朔娶晋成公姊为夫人晋景公之三年大夫屠岸贾欲诛赵氏【集解徐广曰按年表救郑及诛灭皆景公三年】初赵盾在时梦见叔带持要而哭甚悲已而笑拊手且歌盾卜之兆絶而后好赵史援占之曰此梦甚恶非君之身乃君之子然亦君之咎至孙赵将世益衰屠岸贾者始有宠于灵公及至于景公而贾为司宼将作难乃治灵公之贼以攻赵盾徧告诸将曰盾虽不知犹为贼首以臣弑君子孙在朝何以惩辠请诛之韩厥曰灵公遇贼赵盾在外吾先君以为无罪故不诛今诸君将诛其后是非先君之意而今妄诛妄诛谓之乱臣有大事而君不闻是无君也屠岸贾不聼韩厥告赵朔趣亡朔不肯曰子必不絶赵祀朔死不恨韩厥许诺称疾不出贾不请而擅与诸将攻赵氏于下宫杀赵朔赵同赵括赵婴齐皆灭其族赵朔妻成公姊有遗腹走公宫匿赵朔客曰公孙杵臼杵臼谓朔友人程婴曰胡不死程婴曰朔之妇有遗腹若幸而男吾奉之即女也吾徐死耳居无何而朔妇免身生男屠岸贾闻之索于宫中夫人置儿绔中祝曰赵宗灭乎若号即不灭若无声及索儿竟无声已脱程婴谓公孙杵臼曰今一索不得后必且复索之奈何公孙杵臼曰立孤与死孰难程婴曰死易立孤难耳公孙杵臼曰赵氏先君遇子厚子彊为其难者吾为其易者请先死乃二人谋取他人婴儿负之衣以文葆【集解徐广曰小儿被曰葆】匿山中程婴出谬谓诸将军曰婴不肖不能立赵孤谁能与我千金吾告赵氏孤处诸将皆喜许之发师随程婴攻公孙杵臼杵臼谬曰小人哉程婴昔下宫之难不能死与我谋匿赵氏孤儿今又卖我纵不能立而忍卖之乎抱儿呼曰天乎天乎赵氏孤儿何罪请活之独杀杵臼可也诸将不许遂杀杵臼与孤儿诸将以为赵氏孤儿良已死皆喜然赵氏真孤乃反在程婴卒与俱匿山中居十五年晋景公疾卜之大业之后不遂者为祟景公问韩厥厥知赵孤在乃曰大业之后在晋絶祀者其赵氏乎夫自中衍者皆嬴姓也中衍人面鸟噣降佐殷帝大戊及周天子皆有明徳下及幽厉无道而叔带去周适晋事先君文侯至于成公世有立功未尝絶祀今吾君独灭赵宗国人哀之故见龟策唯君图之景公问赵尚有后子孙乎韩厥具以实告于是景公乃与韩厥谋立赵孤儿召而匿之宫中诸将入问疾景公因韩厥之众以胁诸将而见赵孤赵孤名曰武诸将不得已乃曰昔下宫之难屠岸贾为之矫以君命并命羣臣非然孰敢作难防君之疾羣臣因且请立赵后今君有命羣臣之愿也于是召赵武程婴徧拜诸将遂反与程婴赵武攻屠岸贾灭其族复与赵武田邑如故【集解徐广曰推次晋复与赵武田邑是景公之十七年也而乃是春秋成公八年经书晋杀其大夫赵同赵括左传于此説立赵武事者注云终説之耳非此年也】及赵武冠为成人程婴乃辞诸大夫谓赵武曰昔下宫之难皆能死我非不能死我思立赵氏之后今赵武既立为成人复故位我将下报赵宣孟与公孙杵臼赵武啼泣顿首固请曰武愿苦筋骨以报子至死而子忍去我死乎程婴曰不可彼以我为能成事故先我死今我不报是以我事为不成遂自杀赵武服齐衰三年为之祭邑春秋祠之世世勿絶【集解骃案新序曰程婴公孙杵臼可谓信友厚士矣婴之自杀下报亦过矣正义今河东赵氏祠先人犹别舒一座祭二士矣】赵氏复位十一年而晋厉公杀其大夫三郤栾书畏及乃遂杀其君厉公更立襄公曾孙周【集解徐广曰年表云襄公孙也索隐晋系家云襄公少子名周】是为悼公晋由此大夫稍彊赵武续赵宗二十七年晋平公立平公十二年而赵武为正卿十三年吴延陵季子使于晋曰晋国之政卒归于赵武子韩宣子魏献子之后矣赵武死諡为文子文子生景叔【索隐系本云景叔名成】景叔之时齐景公使晏婴于晋【集解徐广曰平公之十九年】晏婴与晋叔向语婴曰齐之政后卒归田氏叔向亦曰晋国之政将归六卿六卿侈矣而吾君不能恤也赵景叔卒生赵鞅是为简子赵简子在位晋顷公之九年简子将合诸侯戍于周其明年入周敬王于周辟弟子朝之故也晋顷公之十二年六卿以法诛公族祁氏羊舌氏分其邑为十县六卿各令其族为之大夫晋公室由此益弱后十三年鲁贼臣阳虎来奔赵简子受赂厚遇之赵简子疾五日不知人大夫皆惧医扁鹊视之出董安于问【集解章昭曰安于简子家臣】扁鹊曰血脉治也而何怪在昔秦缪公尝如此七日而寤寤之日告公孙支与子舆【索隐二子秦大夫公孙支子桑】曰我之帝所甚乐吾所以久者适有学也帝告我晋国将大乱五世不安其后将霸未老而死霸者之子且令而国男女无别公孙支书而藏之【索隐藏一作籍籍録也谓当时即记録书之于籍也】秦谶于是出矣献公之乱文公之霸而襄公败秦师于殽而归纵滛此子之所闻今主君之疾与之同不出三日疾必间间必有言也居二日半简子寤语大夫曰我之帝所甚乐与百神游于钧天广乐九奏万舞不类三代之乐其声动人心有一熊欲来援我帝命我射之中熊熊死又有一罴来我又射之中罴罴死帝甚喜赐我二笥皆有副吾见儿在帝侧帝属我一翟犬曰及而子之壮也以赐之帝告我晋国且世衰七世而亡【正义谓晋定公出公哀公幽公烈公孝公静公为七世静公二年为三晋所灭据此及年表简子之疾在定公十一年】嬴姓将大败周人于范魁之西【正义嬴赵姓也周人谓卫也晋亡之后赵成侯三年取卫都鄙七十三是也贾逵云川阜曰魁也】而亦不能有也【索隐范魁地名不知所在盖赵地也】今余思虞舜之勲适余将以其胄女孟姚配而七世之孙【索隐即娃嬴吴广之女姚姓孟字也七代孙武灵王也】董安于受言而书藏之以扁鹊言告简子简子赐扁鹊田四万亩他日简子出有人当道辟之不去从者怒将刃之当道者曰吾欲有谒于主君从者以闻简子召之曰譆吾有所见子晰也【索隐简子见当道者乃寤曰嘻是故吾前梦所见者知其名曰子晰也】当道者曰屏左右愿有谒简子屏人当道者曰主君之疾臣在帝侧简子曰然有之子之见我我何为当道者曰帝令主君射熊与罴皆死简子曰是且何也当道者曰晋国且有大难主君首之帝令主君灭二卿夫熊与罴皆其祖也【正义范氏中行氏之祖也】简子曰帝赐我二笥皆有副何也【正义副谓皆子姓也】当道者曰主君之子将克二国于翟皆子姓也【正义谓代及智氏也】简子曰吾见儿在帝侧帝属我一翟犬曰及而子之长以赐之夫儿何谓以赐翟犬当道者曰儿主君之子也翟犬者代之先也主君之子且必有代及主君之后嗣且有革政而胡服【正义谓今时服也废除裘裳也】并二国于翟【正义武灵王畧中山地至宁葭西畧胡地至楼烦榆中是也】简子问其姓而延之以官当道者曰臣野人致帝命耳遂不见简子书藏之府异日姑布子卿见简子【集解司马彪曰姑布姓子卿字】简子徧召诸子相之子卿曰无为将军者简子曰赵氏其灭乎子卿曰吾尝见一子于路殆君之子也简子召子毋防毋防至则子卿起曰此真将军矣简子曰此其母贱翟婢也奚道贵哉子卿曰天所授虽贱必贵自是之后简子尽召诸子与语毋防最贤简子乃告诸子曰吾藏寳符于常山上先得者赏诸子驰之常山上求无所得毋防还曰已得符矣简子曰奏之毋防曰从常山上临代代可取也【正义地道记云恒山在上曲阳县西北百四十里北行四百五十里得恒山岋号飞狐口北则代郡也】简子于是知毋防果贤乃废太子伯鲁而以毋防为太子后二年晋定公之十四年范中行作乱明年春简子谓邯郸大夫午曰归我卫士五百家吾将置之晋阳【集解服防曰往年赵鞅围卫卫人恐惧故贡五百里鞅置之邯郸又欲更徙于晋阳】午许诺归而其父兄不聼【集解服防曰午之诸父兄及邯郸中长老】倍言赵鞅捕午囚之晋阳乃告邯郸人曰我私有诛午也诸君欲谁立【集解杜预曰午赵鞅同族别封邯郸故使邯郸人更立午宗亲也】遂杀午赵稷渉賔以邯郸反【集解服防曰稷午子】晋君使籍秦围邯郸【集解骃案左传曰籍秦此时为上军司马索隐系本籍秦晋大夫籍游之孙籍谈之子】荀寅范吉射与午善【集解骃案左传曰午荀寅之甥荀寅范吉射之姻索隐系本云晋大夫逝遨生桓伯林父林父生宣伯庚庚生献伯偃偃生穆伯吴吴生寅本姓荀自荀偃将中军晋改中军曰中行因氏焉元与智氏同祖逝遨故智氏亦称荀范氏晋大夫隰叔之子士蒍之后蒍生成伯缺缺生武子会会生文叔爕爕生宣叔匄匄生献子鞅鞅生吉射也】不肯助秦而谋作乱董安于知之十月范中行氏【正义按会食邑于范因为范氏又中行寅本姓荀自荀偃将中军为中行因号中行氏元与智氏因承袭逝遨姓荀氏】伐赵鞅鞅奔晋阳晋人围之范吉射荀寅仇人魏襄等谋逐荀寅以梁婴父代之【集解贾逵曰梁婴父晋大夫也】逐吉射以范臯绎代之【集解服防曰范氏之侧室子】荀跞言于晋侯曰【集解服防曰荀跞智文子索隐系本云逝遨生庄子首首生武子防防生庄子朔朔生悼子盈盈生文子栎栎生宣子申申生智伯瑶】君命大臣始乱者死今三臣始乱【集解贾逵曰范中行赵也】而独逐鞅用刑不均请皆逐之十一月荀跞韩不佞魏哆奉公命以伐范中行氏【索隐不佞韩简子哆魏简子系本名取也】不克范中行氏反伐公公击之范中行败走丁未二子奔朝歌【索隐范吉射荀寅也】韩魏以赵氏为请【集解服防曰以其罪轻于荀范也正义按赵鞅被范中行伐乃奔晋阳以其罪轻故韩魏为请晋君而得入绛】十二月辛未赵鞅入绛盟于公宫其明年知伯文子谓赵鞅曰范中行虽信为乱安于发之是安于与谋也晋国有法始乱者死夫二子已伏罪而安于独在赵鞅患之安于曰臣死赵氏定晋国宁吾死晩矣遂自杀赵氏以告知伯然后赵氏宁孔子闻赵简子不请晋君而执邯郸午保晋阳故书春秋曰赵鞅以晋阳畔赵简子有臣曰周舍好直谏周舍死简子毎聼朝常不悦大夫请辠简子曰大夫无罪吾闻千羊之皮不如一狐之腋诸大夫朝徒闻唯唯不闻周舎之鄂鄂是以忧也【集解骃案韩诗外传曰周舍立于门下三日三夜简子使问之曰子欲见寡人何事对曰愿为鄂鄂之臣墨笔操牍从君之过而日有记月有成嵗有效也】简子由此能附赵邑而懐晋人晋定公十八年赵简子围范中行于朝歌中行文子奔邯郸【索隐荀寅也】明年卫灵公卒简子与阳虎送卫太子蒯聩于卫卫不内居戚【正义括地志云故戚城在相州澶水县东三十里杜预云戚卫邑在顿邱县西有戚城是也】晋定公二十一年简子拔邯郸中行文子奔栢人简子又围栢人中行文子范昭子遂奔齐【索隐吉射也】赵竟有邯郸栢人范中行余邑入于晋赵名晋卿实専晋权奉邑侔于诸侯晋定公三十年定公与吴王夫差争长于黄池赵简子从晋定公卒长吴定公三十七年卒而简子除三年之丧期而已是嵗越王勾践灭吴晋出公十一年知伯伐郑赵简子疾使太子毋防将而围郑知伯醉以酒灌击毋防毋防羣臣请死之毋防曰君所以置毋防为能忍訽然亦愠知伯知伯归因谓简子使废毋防简子不聼毋防由此怨知伯晋出公十七年简子卒【集解张华曰赵简子在临水界二并上气成楼阁】太子毋防代立是为襄子赵襄子元年越围吴【正义年表及赵世家云左传越灭吴在简子三十五年已在襄子元年前十五年矣何得更有越围吴之事从此以下至问吴王是三十年事文脱误在此耳】襄子降丧食使楚隆问吴王【正义左哀公二十年传云简子死襄子嗣立以越围吴故降父之祭馔而使楚隆慰问王为哀公十三年简子在黄池之役与呉王质言曰好恶同之故减祭馔及问吴王也而赵世家及六国年表云此年晋定公卒简子除三年之丧服朞而已按简子死及使吴年月皆误与左传文不同】襄子姊前为代王夫人简子既未除服北登夏屋【集解徐广曰山在广武正义括地志云夏屋山一名贾屋山今名贾母山在代州鴈门县东北三十五里夏屋与句注山相接盖北方之险亦天下之阻路所以分别内外也】请代王使厨人操铜枓【正义音斗合作枓其形方有柄取斟水噐説文云钩也】以食代王及从者行斟阴令宰人各【集解徐广曰一作雒】以枓击杀代王及从官遂兴兵平代地其姊闻之泣而呼天磨筓自杀代人怜之所死地名之为磨筓之山【正义筓今簪也括地志云磨筓山一名磨筓山亦名为山在蔚州飞狐县东北百五十里魏土地记云代郡东南二十五里有马头山赵襄子既杀代王使人迎其姊代王夫人曰以弟慢夫非仁也以夫怨弟非义也磨筓自杀而死使者亦自杀也】遂以代封伯鲁子周为代成君伯鲁者襄子兄故太子太子蚤死故封其子襄子立四年知伯与赵韩魏尽分其范中行故地晋出公怒告齐鲁欲以伐四卿四卿恐遂共攻出公出公奔齐道死知伯乃立昭公曾孙骄是为晋懿公【索隐或作哀公其大父名雍即昭公少子号戴子也】知伯益骄请地韩魏韩魏与之请地赵赵不与以其围郑之辱知伯怒遂率韩魏攻赵赵襄子惧乃奔保晋阳原过从后至于王泽【正义括地志云王泽在绛州正平县南七里也】见三人自带以上可见自带以下不可见与原过竹二节莫通曰为我以是遗赵毋防原过既至以告襄子襄子齐三日亲自剖竹有朱书曰赵毋防余霍泰山【集解徐广曰在河东永安县】山阳侯天使也三月丙戌余将使女反灭知氏女亦立我百邑余将赐女林胡之地至于后世且有伉王亦黒龙面而鸟噣鬓麋髭大膺大胷脩下而冯左袵界乘【集解徐广曰脩或作随界一作介】奄有河宗【正义穆天子传云河宗之子孙则栢絮按盖在龙门河之上流岚胜二州之地也】至于休溷诸貉【正义音陌自河宗休溷诸貉乃戎狄之地也】南伐晋别【正义赵南伐晋之别邑谓韩魏之邑也】北灭黒姑【正义亦戎国】襄子再拜受三神之令三国攻晋阳嵗余引汾水灌其城城不浸者三版【正义何休云八尺曰版】城中悬釡而炊易子而食羣臣皆有外心礼益慢唯髙共【集解徐广曰一作赫】不敢失礼襄子惧乃夜使相张孟同私于韩魏【索隐战国防作张孟谈谈者史迁之父名迁例改为同】韩魏与合谋以三月丙戌三国反灭知氏共分其地于是襄子行赏髙共为上张孟同曰晋阳之难唯共无功襄子曰方晋阳急羣臣皆懈唯共不敢失人臣礼是以先之于是赵北有代南并知氏彊于韩魏遂祠三神于百邑使原过主霍泰山祠祀【正义括地志云三神祀今名原过祠今在霍山侧也】其后娶空同氏【正义括地志云崆峒山在肃州福禄县东南六十里古西戎地又原州平髙县西百里亦有崆峒山即黄帝问广成子道处俱是西戎地未知孰是】生五子襄子为伯鲁之不立也不肯立子且必欲传位与伯鲁子代成君鲁君先死乃取代成君子浣立为太子【索隐代成君名周伯鲁之子系本云代成君子起即襄子之子不云伯鲁非也】襄子立三十三年卒浣立是为献侯献侯少即位治中牟【集解骃案地理志云河南中牟县赵献侯自耿徙此瓒曰中牟在春秋之时是郑之疆内也及三卿分晋则在魏之邦土也赵界自漳水以北不及此春秋传曰卫侯如晋过中牟按中牟非卫适晋之次也汲郡古文曰齐师伐赵东鄙围中牟此中牟不在赵之东也按中牟当漯水之北索隐此赵中牟在河北非郑之中牟正义按五鹿在魏州元城县东十二里邺即相州汤阴县西五十八里有牟山盖中牟邑在此山侧也】襄子弟桓子逐献侯自立于代【索隐系本云襄子子桓子与此不同】一年卒国人云桓子立非襄子意乃共杀其子而复迎立献侯十年中山武公初立【集解徐广曰西周桓公之子桓公者考王弟而定王子索隐中山古鲜虞国姬姓也系本云中山武公居顾桓公徙灵夀为赵武灵王所灭不言谁之子孙徐广云西周桓公之子亦无所据盖未得其实】十三年城平邑【集解骃案地理志云代郡有平邑县】十五年献侯卒子烈侯籍立烈侯元年魏文侯伐中山使太子击守之六年魏韩赵皆相立为诸侯追尊献子为献侯烈侯好音谓相国公仲连曰寡人有爱可以贵之乎公仲曰富之可贵之则否烈侯曰然夫郑歌者枪石二人【索隐枪音七羊反枪与石二人名】吾赐之田人万亩公仲曰诺不与居一月烈侯从代来问歌者田公仲曰求未有可者有顷烈侯复问公仲终不与乃称疾不朝畨吾君【集解徐广曰畨音盘常山有畨吾县正义括地志云畨吾故城在恒州房山县东二十里畨蒲古今音异耳】自代来谓公仲曰君实好善而未知所持今公仲相赵于今四年亦有进士乎公仲曰未也畨吾君曰牛畜荀攸徐越皆可公仲乃进三人及朝烈侯复问歌者田何如公仲曰方使择其善者牛畜侍烈侯以仁义约以王道烈侯逌然【正义逌音由古字与攸同言牛畜以仁义约以王道故止歌者田攸攸气行貌寛缓也】明日荀攸侍以选练举贤任官使能明日徐越侍以节财俭用察度功徳所与无不充君説烈侯使使谓相国曰歌者之田且止官牛畜为师荀攸为中尉徐越为内史【正义汉书百官公卿表云少府内史周官秦因之掌治京师】赐相国衣二袭【单复具为一袭】九年烈侯卒弟武公立【索隐谯周云系本及説赵语者并无其事盖别有所据】武公十三年卒赵复立烈侯太子章是为敬侯是嵗魏文侯卒敬侯元年武公子朝作乱不克出奔魏赵始都邯郸二年败齐于灵邱【集解骃案地理志云代郡有灵邱县】三年救魏于廪邱大败齐人四年魏败我兎台筑刚平【正义兎台刚平并在河北】以侵卫五年齐魏为卫攻赵取我刚平六年借兵于楚伐魏取棘蒲【正义今赵州平棘县古棘蒲邑也】八年拔魏黄城【集解杜预曰　留外黄县东有黄城正义括地志云故黄城在　州冠氏县南因黄沟为名按陈留外黄城非随所别也】九年伐齐齐伐燕赵救燕十年与中山战于房子【正义赵州房子县是】十一年魏韩赵共灭晋分其地伐中山又战于中人【集解徐广曰中山唐县有中人亭正义括地志云中山故城一名中人亭在定州唐县东北四十一里春秋时鲜虞国之中人邑也】十二年敬侯卒子成侯种立成侯元年公子胜与成侯争立为乱二年六月雨雪三年大戊午为相【集解徐广曰戊一作成】伐卫取乡邑七十三魏败我蔺【正义地理志云属西河郡也】四年与秦战髙安【正义盖在河东】败之五年伐齐于鄄【正义濮州鄄城县是】魏败我怀攻郑败之以与韩韩与我长子【集解骃案地理志云上党有长子县】六年中山筑长城伐魏败泽【正义音浊徐广云长杜有浊泽非也括地志云浊水源出蒲州解县东北平地尔时魏都安邑韩赵伐魏岂河南至长杜也解县浊水近于魏都当是也】围魏恵王七年侵齐至长城【正义齐长城西头在济州平隂县太山记云太山西北有长城縁河经太山千余里至琅琊入海括地志云所侵处在宻州南三十里也】与韩攻周八年与韩分周以为两【集解徐广曰显王二年周纪无此正义括地志云史记周显王二年西周恵公封少子子班于巩为东周其子武公为秦所灭郭縁生述征记云巩县本周巩伯邑】九年与齐战阿下【集解徐广曰战亦作会也正义阿东阿也今济州东阿县也】十年攻卫取甄十一年秦攻魏赵救之石阿【正义盖在石隰等州界也】十二年秦攻魏少梁【正义少梁故城在同州韩城县南二十二里古少梁国也】赵救之十三年秦献公使庶长国伐魏少梁虏其太子痤魏败我浍取皮牢【集解徐广曰魏年表曰取赵皮牢正义括地志云浍水县在绛州翼城县东南二十五里按皮牢当在浍之侧】成侯与韩昭侯遇上党十四年与韩攻秦十五年助魏攻齐十六年与韩魏分晋封晋君以端氏【集解徐广曰在平阳正义端氏泽州县也】十七年成侯与魏恵王遇葛孽【集解徐广曰在马邱年表曰十八年赵孟如齐】十九年与齐宋防平陆【正义兖州县也平陆城即古厥国也】与燕防阿【正义括地志云故葛城一名依城又名西阿城在瀛州髙阳县西北五十里以徐兖二水并过其西又徂经其北曲曰阿以齐有东阿故曰西阿城地理志云瀛州属河间赵分也按燕赵即此地】二十年魏献荣椽因以为檀台【集解徐广曰襄国县有檀防索隐刘氏云荣椽盖地名其中有髙处可以为台非也按荣椽是良材可为椽登饰有光荣所以魏献之故赵因用之以为檀台正义郑云荣屋翼也説文云椽榱也屋梠之两头起者为荣也括地志云檀防在洺州临洺县北二里】二十一年魏围我邯郸二十二年魏恵王拔我邯郸齐亦败魏于桂陵【正义括地志云故桂城在曹州乘氏县东北二十一里故老云此即桂陵也】二十四年魏归我邯郸与魏盟漳水上秦攻我蔺二十五年成侯卒公子緤【音薛】与太子肃侯争立【索隐系本云肃侯名语】緤败亡奔韩肃侯元年夺晋君端氏徙处屯留【正义括地志云屯留故城在潞州长子县东北三十里本汉屯留县城也】二年与魏恵王遇于阴晋【正义地理志云华阴县魏之隂晋秦恵文王更名宁秦髙帝更名华隂今属华州】三年公子范袭邯郸不胜而死四年朝天子六年攻齐拔髙唐七年公子刻攻魏首垣【正义盖在河北也】十一年秦孝公使商君伐魏虏其将公子卭赵伐魏十二年秦孝公卒商君死十五年起夀陵【集解徐广云在常州】魏恵王卒十六年肃侯游大陵【集解徐广曰太原有大陵县亦曰陵正义括地志云大陵城在幷州文水县北十三里汉大陵县城】出于鹿门【正义并州盂县西有白鹿源出白鹿山南渚盖鹿门在北山水之侧也】大戊午扣马【集解吕忱曰扣牵马】曰耕事方急一日不百日不食肃侯下车谢十七年围魏黄不克【集解骃案地理志云山阳有黄县正义黄城在魏州前拔之却为魏今赵围之矣】筑长城【正义刘伯庄云盖从云中以北至代按赵长城从蔚州北西至岚州北尽赵界又疑此长城在潭水之北赵南界】十八年齐魏伐我我决河水灌之兵去二十二年张仪相秦赵疵与秦战败秦杀疵河西取代蔺离石二十三年韩举【集解徐广曰韩将】与齐魏战死于桑邱【集解骃案地理志云泰山有桑邱县正义括地志云桑邱城在易州遂城县界或云在泰山非也此时齐伐燕桑邱三晋皆来救之不得在泰山有桑邱县此説甚误也】二十四年肃侯卒秦楚燕齐魏出鋭师各万人来会葬子武灵王立【索隐名雍】武灵王元年【集解徐广曰年表云魏败我赵防】阳文君赵豹相梁襄王与太子嗣韩宣王与太子仓来朝信宫【正义在洺州临洺县也】武灵王少未能聼政博闻师三人左右司过三人及聼政先问先王贵臣肥义加其秩国三老年八十月致其礼三年城鄗四年与韩防于区防【正义盖在河北】五年娶韩女为夫人八年韩击秦不胜而去五国相王赵独否曰无其实敢处其名乎令国人谓己曰君九年与韩魏共击秦秦败我斩首八万级齐败我观泽【正义括地志云观泽故城在魏州顿邱县东十八里也】十年秦取我西都及中阳【集解徐广曰年表曰秦取中都西阳安邑十一年秦败我将军英太原有中都县西河有中阳县】齐破燕燕相子之为君君反为臣十一年王召公子职于韩立以为燕王【集解徐广曰纪年亦云尔】使乐池送之【集解骃案燕世家子之死后燕人共立太子平是为燕昭王无赵送公子职为燕王之事当是赵闻燕乱遥立职为燕王虽使乐池送之竟不能就索隐燕系家无其事盖是疎也今此云使乐池送之必是凭旧史为説且纪年之书其説又同则裴骃之解得其防】十三年秦拔我蔺虏将军赵庄【正义庄一作芘音疋婢反】楚魏王来过邯郸十四年赵何攻魏十六年秦恵王卒王游大陵他日王梦见处女鼓琴而歌诗曰美人荧荧兮顔若苕之荣【集解綦母邃曰陵苕之草其华紫正义苕音条毛诗疏云苕饶也幽州谓之翘饶蔓似劳豆而细叶似蒺防而青其华细緑色可生食味如小豆藿也又本草经曰陵苕生下湿水中七月生华紫草可以染帛煮沐头髪即黒也】命乎命乎曾无我嬴【集解綦母防曰言有命禄生遇其时人莫知己贵盛盈端也正义按命名也嬴姓嬴也言世众名共美好曾无我好嬴也重言名呼者以谈説众也】异日王饮酒乐数言所梦想见其状吴广闻之因夫人而内其女娃嬴【集解方言曰娃美也呉有馆娃之宫】孟姚也【集解徐广曰古史考云内其女曰娃索隐孟姚呉广女舜之后故上文云余思虞舜之勲故命其胄女孟姚以配而七代之孙是也舜后封虞在河东太阳山西有上虞城是亦曰呉城虞吴音相近故舜后亦姓吴非独太伯虞仲之裔】孟姚甚有宠于王是为恵后十七年王出九门【集解徐广曰在常山正义本战国时赵邑战国防云本有宫室而居赵武灵王改为九门】为野台【集解徐广曰野一作望正义括地志云野台一名义台在定州　新乐县西南六十三里】以望齐中山之境十八年秦武王与孟説举龙文赤鼎絶膑而死【集解徐广曰一作絶瞑音亡丁反】赵王使代相赵固迎公子稷于燕送归立为秦王是为昭王十九年春正月大朝信宫召肥义与议天下五日而毕王北略中山之地至于房子【正义赵州县也】遂之代北至无穷西至河登黄华之上【正义黄华盖西河侧之山名也】召楼缓谋曰我先王因世之变以长南藩之地属阻漳滏之险立长城又取蔺郭狼败林人【正义即林胡也】于荏而功未遂今中山在我腹心北有燕【正义地理志云赵分晋北有信都中山又得郡之髙阳鄚州乡东有清河河间又得渤海郡东平舒等五县在河以北故言北有燕】东有胡【正义赵东有瀛州之东北营州之境即东胡鸟丸之地服防云东胡乌丸之先后为鲜卑也】西有林胡楼烦秦韩之边【正义林胡楼烦即岚胜之北也岚胜以南石州离石蔺等七国时赵邑边也秦隔河也晋洺潞泽等州皆七国时韩地为并赵西境也】而无彊兵之救是亡社稷奈何夫有髙世之名必有遗俗之累吾欲胡服楼缓曰善羣臣皆不欲于是肥义侍王曰简襄主之烈计胡翟之利为人臣者宠有孝悌长防顺明之节通有补民益主之业【正义宠贵宠也通逹理也凡为人臣有孝弟长防顺明之节制者得贵宠也有补民益主之功业者为逹理也】此两者臣之分也今吾欲继襄王之迹开于胡翟之乡而卒世不见也【正义卒子律反尽也言尽世间不见补民益主之忠臣也】为敌弱【正义我为胡服敌人必困弱也】用力少而功多可以毋尽百姓之劳而序徃古之勲【正义序重也往古谓赵简子襄子也】夫有髙世之功者负遗俗之累【正义负留也言古周公孔子留衣冠礼义之俗今变为胡服是负留风俗之谴累也】有独智之虑者任骜民之怨【正义言世有独计智之思虑者必任隠逸敖慢之民怨望也】今吾将胡服骑射以敎百姓而世必议寡人奈何肥义曰臣闻疑事无功疑行无名王既定负遗俗之虑殆无顾天下之议矣夫论至徳者不和于俗成大功者不谋于众昔者舜舞有苖禹袒裸国非以养欲而乐志也务以论徳而约功也愚者闇成事智者覩未形则王何疑焉王曰吾不疑胡服也吾恐天下笑我也狂夫之乐智者哀焉愚者所笑贤者察焉世有顺我者胡服之功未可知也虽驱世以笑我胡地中山吾必有之于是遂胡服矣使王緤告公子成曰寡人胡服将以朝也亦欲叔服之家聼于亲而国聼于君古今之公行也子不反亲臣不逆君兄弟之通义也【集解徐广曰兄弟一作元夷元始也夷平也】今寡人作敎易服而叔不服吾恐天下议之也制国有常利民为本从政有经令行为上明徳先论于贱而行政先信于贵今胡服之意非以养欲而乐志也事有所止而功有所出【集解骃案出犹成也正义郑云止至也】事成功立然后善也今寡人恐叔之逆从政之经以辅叔之议且寡人闻之事利国者行无邪因贵戚者名不累故愿慕公叔之义以成胡服之功使緤谒之叔【索隐絶句】请服焉公子成再拜稽首曰臣固闻王之胡服也臣不佞寝疾未能趋走以滋进也王命之臣敢对因竭其愚忠曰臣闻中国者盖聪眀徇智之所居也【集解徐广曰五帝本纪曰幼而徇齐】万物财用之所聚也贤圣之所敎也仁义之所施也诗书礼乐之所用也异敏技能之所试也逺方之所观赴也蛮夷之所义行也今王舍此而袭逺方之服变古之敎易古之道逆人之心而怫学者离中国故臣愿王图之也使者以报王曰吾固闻叔之疾也我将自往请之王遂往之公子成家因自请之曰夫服者所以便用也礼者所以便事也圣人观乡而顺宜因事而制礼所以利其民而厚其国也夫翦发文身错臂左袵【索隐错臂亦文身谓以丹青错画其臂孔衍作右臂左袵谓右袒其臂也】瓯越之民也【索隐刘氏云今珠崖儋耳谓之瓯人是有瓯越正义按属南越故言瓯越也舆地志云交趾周时为骆越秦时曰西瓯文身断发避龙则西瓯骆又在畨吾之西南越及瓯骆皆芈姓也世本云越芈姓也与楚同祖是也】黒齿雕题【集解刘逵曰以草染齿用白作黑郑曰雕文谓刻其肌以青丹湼之】却冠秫绌【集解徐广曰战国防作秫缝绌亦缝紩之别名也鈢者綦鍼也古字多假借故作秫绌耳此盖言其女功鍼缕之麤拙也又一本作鲑冠黎緤也】大吴之国也故礼服莫同其便一也乡异而用变事异而礼易是以圣人果可以利其国不一其用果可以便其事不同其礼儒者一师而俗异中国同礼而敎离况于山谷之便乎故去就之变智者不能一逺近之服贤圣不能同穷乡多异曲学多辨不知而不疑异于已而不非者公焉而众求尽善也今叔之所言者俗也吾所言者所以制俗也吾国东有河薄洛之水【集解徐广曰安平经县西有漳水津名薄洛津】与齐中山同之【正义尔时齐与中山相亲中山赵共薄洛水故言与齐中山同之湏有舟楫之备】无舟楫之用自常山以至代上党【集解徐广曰一云自常山以下代上党以东】东有燕东胡之境而西有楼烦秦韩之边今无骑射之备故寡人无舟楫之用夹水居之民将何以守河薄洛之水变服骑射以备燕三胡秦韩之边【索隐林胡楼烦东胡是三胡也】且昔者简主不塞晋阳以及上党而襄主并戎取代以攘诸胡此愚知所明也先时中山负齐之彊兵侵暴吾地系累吾民引水围鄗防社稷之神灵则鄗几于不守也先王丑之而怨未能报也今骑射之备近可以便上党之形而逺可以报中山之怨而叔顺中国之俗以逆简襄之意恶变服之名以忘鄗事之丑非寡人之所望也公子成再拜稽首曰臣愚不逹于王之义敢道世俗之闻臣之辠也今王将继简襄之意以顺先王之志臣敢不聼命乎再拜稽首乃赐胡服明日服而朝于是始出胡服令也赵文赵造周袑【集解徐广曰战国防作绍袑音绍】赵俊皆谏止王毋胡服如故法便王曰先王不同俗何古之法帝王不相袭何礼之循虙戏神农敎而不诛黄帝尧舜诛而不怒及至三王随时制法因事制礼法度制令各顺其宜衣服器械各便其用故礼也不必一道而便国不必古圣人之兴也不相袭而王夏殷之衰也不易礼而灭然则反古未可非而循礼未足多也且服竒者志淫则是邹鲁无竒行也【索隐按邹鲁好长缨是竒服也服非其志皆滛辟也而有孔门顔冉之属岂是无竒行哉】俗辟者民易则是吴越无秀士也【索隐言方俗辟处山谷而人皆改易不通大化则是呉越无秀士何得有延州来及大夫种之属哉】且圣人利身谓之服便事谓之礼夫进退之节衣服之制者所以齐常民也非所以论贤者也故齐民与俗流贤者与变俱故谚曰以书御者不尽马之情以古制今者不逹事之变循法之功不足以髙世法古之学不足以制今子不及也遂胡服招骑射二十年王略中山地至寜葭【索隐一作蔓葭县名在中山也】西略胡地至榆中【正义胜州北河北岸也】林胡王献马归使楼缓之秦仇液之韩王贲之楚富丁之魏赵爵之齐代相赵固主胡致其兵二十一年攻中山赵袑为右军许钧为左军公子章为中军王并将之牛翦将车骑赵希并将胡代赵与之陉【集解徐广曰一作陆又作陉或宜言赵与之陉陉者山絶之名常山有井陉中山有苦陉上党有阏与正义与音与陉音荆陉陉山也在并州井陉县东南十八里然赵希并将代赵之兵与诸军向井陉之侧共出定州上曲阳县合军攻取丹邱华阳鸱上之闗】合军曲阳【集解徐广曰上曲阳在常山下曲阳在钜鹿正义括地志云上曲阳故城在定州曲阳县西五里按合军曲阳即上曲阳也以在常山郡也】攻取丹邱【正义盖邢州丹邱县也】华阳【正义括地志云北岳有五别名一曰兰防府二曰列女宫三曰华阳台四曰紫台五曰太一宫按北岳恒山在定州恒阳县北百四十里】鸱之塞【正义上昌之反下先代反徐广曰鸱一作鸿鸿上故关今名汝城在定州唐县东北六十里夲晋鸿上关城也又有鸿上水源出唐县北葛洪山接北岳恒山与鸿上塞皆在定州然一本作鸣字误也】王军取鄗石邑【集解徐广曰在常山正义括地志云石邑故城在恒州鹿泉县南三十五里六国时旧邑】封龙【正义括地志云封龙山一名飞龙山在恒州鹿泉县南四十五里邑因山为名】东垣中山献四邑请和王许之罢兵二十三年攻中山二十五年恵后卒【索隐谓武灵王之后前太子章之母恵文王之嫡母也恵后卒后吴娃始当正室至孝成二年称恵文后卒是也而下文又云吴娃死后娃子何宠衰故太子欲两王之是误也】使周袑胡服傅王子何二十六年复攻中山攘地北至燕代西至云中九原二十七年五月戊申大朝于东宫传国立王子何以为王王庙见礼毕出临朝大夫悉为臣肥义为相国并傅王是为恵文王恵文王恵后吴娃子也武灵王自号为主父主父欲令子主治国而身胡服将士大夫西北略胡地而欲从云中九原直南袭秦于是诈自为使者入秦秦昭王不知已而怪其状甚伟非人臣之度使人逐之而主父驰已脱闗矣审问之乃主父也秦人大惊主父所以入秦者欲自略地形因观秦王之为人也恵文王【集解徐广曰元年以公子胜为相封平原】二年主父行新地遂出代西遇楼烦王于西河而致其兵三年灭中山迁其王于肤施【集解徐广曰在上郡正义今延州肤施县也】起灵夀【集解徐广曰在常山】北地方从代道大通还归行赏大赦置酒酺五日封长子章为代安阳君【正义括地志云东安阳故城在朔州定襄县界地理志云东安阳县属代郡】章素侈心不服其弟所立主父又使田不礼相章也李兑谓肥义曰公子章彊壮而志骄党众而欲大殆有私乎田不礼之为人也忍杀而骄二人相得必有谋隂贼起一出身徼幸夫小人有欲轻虑浅谋徒见其利而不顾其害同类相推俱入祸门以吾观之必不乆矣子任重而势大乱之所始祸之所集也子必先患仁者爱万物而智者备祸于未形不仁不智何以为国子奚不称疾毋出传政于公子成毋为怨府毋为祸梯肥义曰不可昔者主父以王属义也曰毋变而度毋异而虑坚守一心以殁而世义再拜受命而籍之今畏不礼之难而忘吾籍变孰大焉进受严命退而不全负孰甚焉变负之臣不容于刑谚曰死者复生生者不愧【正义肥义报李兑云必尽傅何为王不可惧章及田不礼而生异心使死者复更变生并见在生者并见傅王无变令我不愧之若荀息也】吾言已在前矣吾欲全吾言安得全吾身且夫贞臣也难至而节见忠臣也累至而行明子则有赐而忠我矣虽然吾有语在前者也终不敢失李兑曰诺子勉之矣吾见子已今年耳涕泣而出李兑数见公子成以备田不礼之事异日肥义谓信期曰【索隐即下文髙信也正义上音申也】公子与田不礼甚可忧也其于义也声善而实恶此为人也不子不臣吾闻之也奸臣在朝国之残也谗臣在中主之蠧也此人贪而欲大内得主而外为暴矫令为慢以擅一旦之命不难为也祸且逮国今吾忧之夜而忘寐饥而忘食盗贼出入不可不备自今以来若有召王者必见吾面我将先以身当之无故而王乃入信期曰善哉吾得闻此也四年朝羣臣安阳君亦来朝主父令王聼朝而自从旁观窥羣臣宗室之礼见其长子章傫然也反北面为臣诎于其弟心怜之于是乃欲分赵而王章于代计未决而辍主父及王游沙丘异宫【正义在邢州平乡县东北二十里也】公子章即以其徒与田不礼作乱诈以主父令召王肥义先入杀之髙信即与王战公子成与李兑自国至乃起四邑之兵入距难杀公子章及田不礼灭其党贼而定王室公子成为相号安平君李兑为司宼公子章之败往走主父主父开之【索隐开谓开门而纳之俗本亦作闻者非也谯周及孔衍皆作闭之闭谓藏也正义谓不责其反叛之罪容其入宫闭藏也】成兑因围主父宫公子章死公子成李兑谋曰以章故围主父即解兵吾属夷矣乃遂围主父令宫中人后出者夷宫中人悉出主父欲出不得又不得食探爵鷇而食之【集解綦母邃曰鷇爵子也索隐生受哺者谓之鷇】三月余而饿死沙丘宫【集解应邵曰武灵王葬代郡灵丘县】主父定死乃发丧赴诸侯是时王少成兑専政畏诛故围主父主父初以长子章为太子后得吴娃爱之为不出者数生子何乃废太子章而立何为王吴娃死爱弛怜故太子欲两王之犹豫未决故乱起以至父子俱死为天下笑岂不痛乎【集解徐广曰或无此十四字】主父死恵文王立立五年与燕郑易【集解徐广曰皆属郡鄚音莫】八年城南行唐【集解徐广曰在常山正义行寒庚反括地志云行唐县属冀州为南行唐筑城】九年赵梁将与齐合军攻韩至鲁闗下及【正义刘伯庄云盖在南阳鲁阳関按汝州鲁山县古糓阳城】十年秦自置为西帝十一年董叔与魏氏伐宋得河阳于魏秦取梗阳【集解杜预曰太原晋阳县南梗阳城也索隐地理志云太原榆次有梗阳乡与杜预所据小别也正义括地志云梗阳故城在并州清源县南百二十歩分晋阳县置夲汉榆次县地春秋晋大夫祁氏邑也】十二年赵梁将攻齐十三年韩徐为将攻齐公主死【索隐盖吴娃女恵文王之妹】十四年相国乐毅将赵秦韩魏燕攻齐取灵邱【索隐年表及韩魏等系家五国攻齐在明年然此下文十五年重击齐是此文为得盖此年同伐齐耳正义灵邱蔚州县也】与秦防中阳【正义括地志中阳故城在汾州偃城县南汉中阳县也】十五年燕昭王来见赵与韩魏秦共击齐齐王败走燕独深入取临菑十六年秦复与赵数击齐齐人患之苏厉为齐遗赵王书曰臣闻古之贤君其徳行非布于海内也敎顺非洽于民人也祭祀时享非数常于鬼神也甘露降时雨至年谷丰熟民不疾疫众人善之然而贤主图之今足下之贤行功力非数加于秦也怨毒积怒非素深于齐也秦赵与国以彊徴兵于韩秦诚爱赵乎其实憎齐乎物之甚者贤主察之秦非爱赵而憎齐也欲亡韩而吞二周故以齐餤天下恐事之不合故出兵以劫魏赵恐天下畏已也故出质以为信恐天下亟反也故征兵于韩以威之声以徳与国而实伐空韩【索隐与国赵也秦赵今为与国秦徴兵于韩共赵伐齐以威声和赵是以徳与国也】臣以秦计为必出于此夫物固有势异而患同者楚久伐而中山亡今齐乆伐而韩必亡破齐王与六国分其利也亡韩秦独擅之收二周西取祭器秦独私之赋田计功王之获利孰与秦多説士之计曰韩亡三川【正义河南之地两川之间】魏亡晋国【正义河北之地安邑河内】市朝未变而祸已及矣燕尽齐之北地去沙邱钜鹿敛三百里【正义沙邱邢州也钜鹿冀州也齐北界贝州也敛减也言破齐灭韩之后燕之南界秦之东界相去减三百里赵国在中间也】韩之上党去邯郸百里燕秦谋王之河山间三百里而通矣秦之上郡【正义鄜延等州也】近挺闗至于榆中者千五百里秦以三郡攻王之上党【正义秦上党郡今泽潞仪沁等四州之地兼相州之半韩摠有之至七国时赵得仪沁二州之地韩犹有潞州及泽州之半半属赵魏沁州在羊肠坂之西仪并代三州在勾注山之南秦以三郡攻赵之泽潞则勾注之南赵无地然秦始皇置上党郡此言之者太史公却引前书也他皆仿此】羊肠之西【正义太行山坂道名南属怀州北属泽州】句注之南【正义勾注山在代州西北也】非王有已逾句注斩常山而守之三百里而通于燕代马胡犬不东下【正义言秦逾句注山斩常山而守之西北代马胡犬不东入沙州昆山之玉亦不出至赵矣郭璞云胡地野犬似狐而小】昆山之玉不出此三寳者亦非王有已王乆伐齐从彊秦攻韩其祸必至于此愿王熟虑之且齐之所以伐者以事王也【正义以赵王为事也而秦必伐之也】天下属行以谋王也【正义上音烛下胡郎反言秦欲令齐称帝与约五国共灭赵三分赵地】燕秦之约成而兵出有日矣五国三分王之地【正义谓秦齐韩魏燕三分赵之地也】齐倍五国之约而殉王之患【正义齐王以身从赵王之患也】西兵以禁彊秦秦废帝请服【正义言秦齐相约欲更重称帝故言废帝也】反髙平根柔于魏【集解徐广曰纪年云魏襄王四年改河阳曰河雍向曰髙平也根柔一作防柔一作平柔正义返还也括地志云髙平故城在懐州河阳县西四十里纪年云魏哀王改向日髙平也根柔未详两邑魏地也】反巠分【集解徐广曰一作王公巠音胡鼎反】先俞于赵【集解徐广曰尔雅曰西俞鴈门是也正义巠音邢分字误当作山字括地志云句注山一名西陉山在代州鴈门县西北四十里俞音戊郭注云西隃即鴈门山也按西先声相近盖陉山西隃二山之地并在代州鴈门县皆赵地也】齐之事王宜为上佼【索隐佼犹行也】而今乃抵辠【正义谓共秦伐齐也】臣恐天下后事王者之不敢自必也愿王熟计之也今王毋与天下攻齐天下必以王为义齐抱社稷而厚事王天下必尽重王义王以天下善秦秦暴王以天下禁之是一世之名宠制于王也于是赵乃辍谢秦不击齐王与燕王遇廉颇将攻齐昔阳【正义括地志云昔阳故城一名阳城在并州乐平县东春秋释地名云昔阳肥国所都也乐平城沾县东昔阳城肥国白狄别种也乐平县城汉沾县城也】取之十七年乐毅将赵师攻魏伯阳【正义括地志云伯阳故城一名邯防城在相州邺县西五十五里七国时魏邑汉邯防城】而秦怨赵不与已击齐伐赵拔我两城十八年秦拔我石城【正义地理志云右北平有石城县括地志云石城在相州林虑县西南九十里疑相州石城是】王再之卫东阳决河水【正义括地志云东阳故城在贝州歴亭县界按东阳先属卫今属赵河歴贝州南东北流过河南岸即魏地也故言王再之卫东阳伐魏氏也】伐魏氏大潦漳水出魏冉来相赵十九年秦败我二城赵与魏伯阳赵奢将攻齐麦邱取之二十年廉颇将攻齐王与秦昭王遇西河外【集解徐广曰年表云与秦防渑池】二十一年赵徙漳水武平西【正义括地志云武平亭今名渭城在瀛州文安县北七十二里按二十七年又徙漳水武平南】二十二年大疫置公子丹为太子二十三年楼昌将攻魏几【正义音祈传云伐齐几拔之又战国防云秦败阏与及攻魏几按几邑或属齐或属魏当在相潞之间也】不能取十二月廉颇将攻几取之二十四年廉颇将攻魏房子【集解徐广曰属常山】拔之因城而还又攻安阳取之二十五年燕周将攻昌【集解徐广曰属齐郡索隐燕周赵人为赵将正义括地志云故昌城在淄州淄川县东北四十里也】城髙唐取之与魏共击秦秦将白起破我华阳【正义括地志云故华阳城在郑州管城县南四十里司马彪云华阳亭在今洛州宻县是时魏韩赵聚兵于华阳西攻秦】得一将军二十六年取东胡【正义今营州也】欧代地【索隐盖东胡叛赵驱畧代地人众以叛故取之也】二十七年徙漳水武平南封赵豹为平阳君【集解骃案战国防曰赵豹平阳君恵文王母弟】河水出大潦二十八年蔺相如伐齐至平邑【正义括地志云平邑故城在魏州昌乐县东北四十里也】罢城北九门大城【正义恒州九门县城】燕将成安君公孙操弑其王【集解徐广曰年表云是燕武成王元年索隐乐资云其王即恵王】二十九年秦韩相攻而围阏与【正义上于连反下音预括地志云阏与聚落今名乌蘓城在潞州铜鞮县西北二十里又仪州顺和县城亦云韩阏与邑二所未详又有阏与山在洺州武安县西五十里盖是也】赵使赵奢将击秦大破秦军阏与下赐号为马服君【正义因马服山为号也虞喜志林云马兵之首也号曰马服者言能服马也括地志云马服山邯郸县西北十里也】三十三年恵文王卒太子丹立是为孝成王孝成王元年【集解徐广曰平原君相也】秦伐我拔三城赵王新立太后用事秦急攻之赵氏求救于齐齐曰必以长安君【正义长安君者以长安善故名也】为质兵乃出【索隐孔衍云长安君恵文后之少子也赵亦有长安今其地阙】太后不肯大臣彊諌大后明谓左右曰复言长安君为质者老妇必唾其面左师触龙言愿见太后太后盛气而胥之入【集解骃案胥犹湏也谷梁传曰胥其出也】徐趋而坐自谢曰老臣病足曾不能疾走不得见乆矣窃自恕而恐太后体之有所苦也故愿望见太后太后曰老妇恃辇而行【索隐束晳云赵恵文王子何者吴广之甥娃嬴之子也如系家计之则武灵王十六年梦吴娃而纳之至二十七年王薨及恵文王三十二年卒孝成王元年遣长安君质于齐若娃年二十入王宫至此在六十左侧亦可称老矣而束广防言太后才三十有竒者误也】曰食得毋衰乎曰恃粥耳曰老臣间者殊不欲食乃彊歩日三四里少益嗜食和于身也太后曰老妇不能太后不和之色少解左师公曰老臣贱息舒祺最少不肖而臣衰窃怜爱之愿得补黒衣之缺以卫王宫昧死以闻太后曰敬诺年几何矣对曰十五嵗矣虽少愿及未填沟壑而托之太后曰丈夫亦爱怜少子乎对曰甚于妇人太后笑曰妇人异甚对曰老臣窃以为媪之爱燕后贤于长安君太后曰君过矣不若长安君之甚左师公曰父母爱子则为之计深逺媪之送燕后也持其踵为之泣念其逺也亦哀之矣已行非不思也祭祀则祝之曰必勿使反岂非计长久为子孙相继为王也哉太后曰然左师公曰今三世以前至于赵主之子孙为侯者其继有在者乎曰无有曰防独赵诸侯有在者乎曰老妇不闻也曰此其近者祸及其身逺者及其子孙岂人主之子侯则不善哉位尊而无功奉厚而无劳而挟重器多也今媪尊长安君之位而封之以膏腴之地多与之重噐而不及今令有功于国一旦山陵崩长安君何以自托于赵老臣以媪为长安君之计短也故以为爱之不若燕后太后曰诺恣君之所使之于是为长安君约车百乘质于齐齐兵乃出子义闻之【索隐子义赵之贤人】曰人主之子骨肉之亲也犹不能持无功之尊无劳之奉而守金玉之重也而况于予乎齐安平君【正义括地志云安平城在青州临淄县东十九里古纪之酅邑也】田单将赵师而攻燕中阳【正义燕无中阳括地志云中山故城一名中人亭在定州唐县东北四十一里尔时属燕国也】拔之又攻韩注人【正义邑名也括地志云注城在汝州梁县西十五里盖是其地也】拔之二年恵文后卒田单为相四年王梦衣偏裻之衣【正义杜预曰偏左右异色裻在中左右异故曰偏按裻衣背缝也】乘飞龙上天不至而坠见金玉之积如山明日王召筮史敢占之曰梦衣偏裻之衣者残也乘飞龙上天不至而坠者有气而无实也见金玉之积如山者忧也后三日韩氏上党守冯亭使者至曰韩不能守上党入之于秦其吏民皆安为赵不欲为秦有城市邑十七愿再拜入之赵聼王所以赐吏民王大喜召平阳君豹告之曰冯亭入城市邑十七受之何如对曰圣人甚祸无故之利王曰人懐吾徳何谓无故乎对曰夫秦蚕食韩氏地中絶不令相通固自以为坐而受上党之地也韩氏所以不入于秦者欲嫁其祸于赵也秦服其劳而赵受其利虽彊大不能得之于小弱小弱顾能得之于彊大乎岂可谓非无故之利哉且夫秦以牛田之【集解徐广曰一无之字正义秦蚕食韩氏国中防不通夫牛耕田种谷至秋则收之成熟之义也言秦伐韩上党胜有日矣若牛田之必冀其收获矣】水通粮【正义秦从渭水漕粮东入河洛军击韩上党也】蚕食上乘倍战者【正义乘承证反蚕食桑叶渐进必尽也司马法云百畆为夫夫三为屋屋三为井井十为通通十为成成出革车一乘七十二人也上乘天下第一也倍战力攻也韩国四战之地军士惯习倍于余国】裂上国之地其政行不可与为难必勿受也【正义上国秦地也言韩上党之地以列为秦国之地其政已行赵不可与秦作难必莫受冯亭十七邑也】王曰今发百万之军而攻逾年歴嵗未得一城也今以城市邑十七币吾国此大利也【正义冯亭将十七邑入赵若币帛之见遗此大利也】赵豹出王召平原君与赵禹而告之对曰发百万之军而攻逾嵗未得一城今坐受城市邑十七此大利不可失也王曰善乃令赵胜受地告冯亭曰敝国使者臣胜敝国君使胜致命以万戸都三封太守【正义尔时未合言太守至汉景帝始加太守此言太衍字也】千戸都三封县令皆世世为侯吏民皆益爵三级吏民能相安皆赐之六金冯亭垂涕不见使者曰吾不处三不义也为主守地不能死固不义一矣入之秦不聼主令不义二矣卖主地而食之不义三矣赵遂发兵取上党【集解骃案汉书冯奉世传曰赵封冯亭为华陵君与赵将括距秦战死于长平宗族由是分散或在赵在赵者为官师将官师将子为代相及秦灭六国而冯亭之后冯无择冯去疾冯劫皆为秦将相焉汉兴冯唐即代相之子也上党记云冯亭在壶闗城西五里】廉颇将军军长平【正义括地志云长平故城在泽州髙平县西二十一里即白起败括于长平处】七年廉颇免而赵括代将秦人围赵括赵括以军降卒四十余万皆阬之王悔不聼赵豹之计故有长平之祸焉王还不聼秦秦围邯战【集解徐广曰在九年】武垣令【集解徐广曰河间有武垣县本属郡正义括地志云武垣故城今瀛州城是也】傅豹王容苏射率燕众反燕地【正义武垣此时属赵与燕接境故云率燕众反燕地也】赵以灵邱【正义括地志云灵邱蔚州理县也】封楚相春申君八年平原君如楚请救还楚来救及魏公子无忌亦来救【正义魏公子传云赵王以鄗为公子汤沐邑年表云九年公子无忌救邯郸围在九年其文错误耳】秦围邯郸乃解十年燕攻昌壮【集解徐广曰一作社正义壮字误当作城括地志云昌城故城在冀州信都县西北五里此时属赵故攻之也】五月拔之赵将乐乘庆舍攻秦信梁军破之【集解徐广曰年表云新中军也索隐信梁秦将也正义信梁盖王龁号也秦本纪云昭襄王五十年王龁从唐拔寕新中寜新中更名安阳今相州理县也年表云韩魏楚救赵新中军秦兵罢是也】太子死【集解徐广曰是年周赧王卒或者太子云天子乎索隐赵太子也史失名】而秦攻西周拔之徒父祺出【索隐徒父赵大夫名祺】十一年城元氏【集解地理志常山有元氏县正义元氏赵州县】县上原武阳君郑安平死【集解徐广曰故秦将降赵也】收其地十二年邯郸廥烧【集解徐广曰廥廐之名音脍也索隐廥积刍藁之处为火所烧也】十四年平原君赵胜死【索隐年表在十五年】十五年以尉文封相国防颇为信平君【索隠尉文盖地名或曰尉官文名谓以尉文所食之地以封防颇也古文质畧文省耳正义尉文盖蔚州地也信平防颇号也】燕王令丞相栗腹约驩以五百金为赵王酒还归报燕王曰赵氏壮者皆死长平其孤未壮可伐也王召昌国君乐闲而问之对曰赵四战之国也其民习兵伐之不可王曰吾以众伐寡二而伐一可乎对曰不可王曰吾即以五而伐一可乎对曰不可燕王大怒羣臣皆以为可燕卒起二军车二千乘栗腹将而攻鄗卿秦将而攻代【索隐二人皆燕将姓名】防颇为赵将破杀栗腹虏卿秦乐闲【正义三人皆燕将姓也】十六年防颇围燕以乐乘为武襄君【正义襄举也上也言乐乘功最髙也】十七年假相大将武襄君攻燕围其国十八年延陵钧【集解徐广曰代郡有延陵县】率师从相国信平君助魏攻燕秦拔我榆次【集解徐广曰在太原】三十七城十九年赵与燕易土【索隐音亦谓与燕换易县也】以龙兑汾门临乐与燕【集解徐广曰龙兑汾门在北新城方城有临乡正义括地志云北新城故城在易州遂城县西南二十里按遂城西南二十五里有龙山邢子励赵记云龙山有四麓各有一穴大如车轮春风出东秋风出西夏风出南冬风出北不相夺伦按盖谓龙兑也汾门括地志云易州永乐县有徐水出广昌岭三源竒发同防一涧流至北平县东南歴石门中俗谓之龙门水经其间奔激南出触石成井盖汾字误也遂城及永乐北新城地也临乐括地志云临乡故城在幽州同安六十七里】燕以葛武阳平舒与赵【集解徐广曰葛城在髙阳平舒在代郡正义括地志云故葛城又名西河城在瀛州髙阳县西北五十里平舒故城在蔚州灵邱县北九十三里】二十年秦王政初立秦拔我晋阳二十一年孝成王卒廉颇将攻繁阳取之【集解徐广曰在顿邱正义括地志云繁阳故城在相州内黄县东北二十七里应邵云繁水之北故曰繁阳也】使乐乘代之廉颇攻乐乘乐乘走廉颇亡入魏子偃立是为悼襄王悼襄王元年大备【集解徐广曰一作脩正义行大备之礼也】魏欲通平邑中牟之道不成【正义平邑在魏州昌乐县东北三十里相州汤隂县西五十八里有中牟山按中牟山之侧时二邑皆属魏欲渡黄河作道相通遂不成也】二年李牧将攻燕拔武遂方城【集解徐广曰武遂属安平正义括地志云易州遂城战国时武遂城也方城故在幽州固安县南十七里时二邑属燕赵使李牧拔之也】秦召春平君因而留之泄钧【正义人姓名也】为之谓文信侯曰春平君者赵王甚爱之而郎中妬之故相与谋曰春平君入秦秦必留之故相与计而内之秦也今君留之是絶赵而郎中之计中也君不如遣春平君而留平都【正义括地志云平都县在新兴郡与阳周县相近】春平君者言行信于王王必厚割赵而赎平都文信侯曰善因遣之【集解徐广曰年表云太子从质秦归正义按太子即春平君也】城韩臯三年庞暖将攻燕禽其将剧辛四年庞暖将赵楚魏燕之鋭师攻秦蕞【集解徐广曰在新丰】不拔移攻徐取饶安【集解徐广曰在渤海又云饶属北海安属平原正义饶安沧州县也七国时属齐战国时属赵】五年傅抵【正义上音付下音邸赵将姓名】将居平邑庆舍将东阳【正义属贝州在河北岸】河外师守河梁【正义河外河南岸魏州地也河梁桥也】六年封长安君以饶【正义即饶阳也瀛州饶阳县东二十里饶阳故城汉县也眀长安县是号也】魏与赵邺九年赵攻燕取貍阳城【正义按燕无貍阳疑貍字误当作渔阳故城在檀州宻云县南十八里燕渔阳郡城也按赵东界至瀛州则檀州在北赵攻燕取渔阳城也】兵未罢秦攻邺拔之【集解徐广曰今饶阳在河间又年表曰拔阏与邺九城】悼襄王卒子幽缪王迁立幽缪王迁元年【集解徐广曰又云湣王世本云孝成王丹生悼襄王偃偃生今王迁年表及史考赵迁皆无諡索隐徐广云王迁无諡今唯此独称幽缪王者盖秦灭赵之后人臣窃追諡之太史公或别有所见而记也】城柏人二年秦攻武城【集解徐广曰年表云秦败我平阳】扈輙率师救之军败死焉三年秦攻赤丽宜安【正义括地志云宜安故城在恒州槀城县西南二十里也】李牧率师与战肥下却之【正义括地志云肥累故城在恒州槀城县西七里春秋时肥子国白狄别种也】封牧为武安君四年秦攻番吾【正义上音婆又音盘又作蒲括地志云蒲吾城在恒州房山县东二十里也】李牧与之战却之五年代地大动自乐徐以西【集解徐广曰乐徐一作除】北至平阴【正义乐徐在晋州平阴在汾也】台屋墙垣大半坏地坼东西百三十歩【正义其坼沟见在亦在晋汾二州界也】六年大饥民譌言曰赵为号秦为笑以为不信视地之生毛七年秦人攻赵赵大将李牧将军司马尚将击之李牧诛司马尚免赵忽及齐将顔聚代之赵忽军破顔聚亡去以王迁降【正义淮南子云赵王迁流于房陵思故乡则为作山木之讴闻之者莫不陨涕括地志云赵王迁墓在房州房陵县西九里也】八年十月邯郸为秦
　　太史公曰吾闻冯王孙曰赵王迁其母倡也【集解徐广曰列女传曰邯郸之倡】嬖于悼襄王悼襄王废适子嘉而立迁迁素无行信谗故诛其良将李牧用郭开岂不谬哉秦既虏迁赵之亡大夫共立嘉为王王代六嵗秦进兵破嘉遂灭赵以为郡
　　【索隐述赞曰赵氏之世与秦同祖周穆平徐乃封造父带始事晋夙初有土岸贾矫诛韩厥立武宝符临代卒居伯鲁简梦翟犬灵歌处女胡服虽彊建立非所颇收不用王迁囚虏】
  </div>
  <div class="pagination">
   <a href="史记四库_page39.html">
    上一页
   </a>
   <span>
    ...
   </span>
   <a href="史记四库_page35.html">
    35
   </a>
   <a href="史记四库_page36.html">
    36
   </a>
   <a href="史记四库_page37.html">
    37
   </a>
   <a href="史记四库_page38.html">
    38
   </a>
   <a href="史记四库_page39.html">
    39
   </a>
   <span class="current-page">
    40
   </span>
   <a href="史记四库_page41.html">
    41
   </a>
   <a href="史记四库_page42.html">
    42
   </a>
   <a href="史记四库_page43.html">
    43
   </a>
   <a href="史记四库_page44.html">
    44
   </a>
   <a href="史记四库_page45.html">
    45
   </a>
   <span>
    ...
   </span>
   <a href="史记四库_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
