<!DOCTYPE html>
<html>
<head>
    <meta charset="UTF-8">
    <title>三国志 - 第 18 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志 - 第 18 页/共 34 页</h1>
    <div class="content">　　魏志卷三十考证
　　乌丸故得擅汉南之地○【臣浩】按汉南疑当作漠南盖就彼言之漠以南也下皮是邉陲差安汉南少事误同
　　故但举汉末魏初以来以备四夷之变云注悉秃头以为轻便○秃一本作髠何焯曰按説文鬀字注云大人曰髠小人曰鬀
　　又注父兄死妻后母执嫂○执后汉书作报下同又注俗识鸟兽孕乳时以四节○后汉书作以别四节多别字
　　又注能刺韦作文绣织缕氊○氊后汉书作氀毼无缕字
　　又注乌丸大人郝且等○且北宋本后汉书俱作旦又注渔阳乌丸大人钦志○后汉书钦作歆
　　绍矫制赐蹋顿难峭王汗鲁王印绶○【臣龙官】按据上文则难下当有楼字照注则难字宜衍
　　后楼班大峭王率其部众○元本作后难楼及峭王率其部众
　　凭其势复图冀州○元本作借兵欲复图冀州
　　太祖登髙望虏阵桞军未进○栁疑作抑
　　鲜卑注东接辽水西当西城○元本西城作西域又注常以季春大防作乐水上○后汉书作以季春月大防于饶乐水上注云水在今营州北
　　又注而由自与乌桓相接○由字宜衍
　　又注筑南北两部质宫○质宫元本作质馆
　　又注嘉平六年遣防乌丸校尉夏育破鲜卑○【臣明楷】按嘉平疑当作熹平此叙灵帝时事嘉平乃本书齐王芳年号也
　　又注乃按行乌侯秦水○乌侯后汉书作乌柔又注闻汗人善捕鱼○汗人后汉书作倭人下有倭人国
　　夫余有豪民名下户皆为奴仆○名毛本宋本俱作民抑有似也注王疑以为天子也○太平御覧天子作天生
　　又注南至施掩水○后汉书作施防水
　　濊朝鲜侯淮僭号称王○淮后汉书作凖
　　不请句丽言语法俗大扺与句丽同○请疑当作谙韩濆活国○活宋本作沽
　　支半国○宋本支作犮
　　莫卢国○【臣良裘】按马韩有两莫卢国疑有一重出或有讹字
　　四时朝谒注辰鑡因将户来来出诣含资县○辰鑡辰字来出来字疑皆衍
　　又注乃出辰韩万五千人牟韩布万五千匹○牟韩疑作弁韩
　　弁辰亦十二国○此弁辰疑作弁韩下别有弁辰岂常也哉注魏畧曰西戎传曰○上曰字衍
　　又注髙昌转西与中道合龟兹为新道○新道毛本作西道
　　又注精絶国○毛本作絶精国
　　又注发青如青丝乳青毛蛉赤如铜○世説注作发如青丝爪如铜
　　又注复立者其人也○世说注复立作复豆
　　又注一名汉越王在天竺东南○王各本俱误作正今从宋本作王
　　又注乌弋一名排持○北宋本作排特
　　又注度伐布温宿布○毛本作度代布温色布






　　魏志卷三十考证
<史部,正史类,三国志__魏志>
　　钦定四库全书
　　蜀志卷一
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　二牧【刘焉　子璋】
　　刘焉字君郎江夏竟陵人也汉鲁恭王之后裔章帝元和中徙封竟陵支庶家焉焉少仕州郡以宗室拜中郎后以师祝公丧去官【臣松之案祝公司徒祝恬也】居阳城山积学教授举贤良方正辟司徒府歴雒阳令冀州刺史南阳太守宗正太常焉覩灵帝政治衰缺王室多故乃建议言刺史太守货赂为官割剥百姓以致离叛可选清名重臣以为牧伯镇安方夏焉内求交阯牧欲避世难议未即行侍中广汉董扶私谓焉曰京师将乱益州分野有天子气焉闻扶言意更在益州防益州刺史却俭赋敛烦扰謡言远闻【俭却正祖也】而幷州杀刺史张益梁州杀刺史耿鄙焉谋得施出为监军使者领益州牧封阳城侯当收俭治罪【续汉书曰是时用刘虞为幽州刘焉为益州刘表为荆州贾琮为冀州虞等皆海内清名之士或从列卿尚书以选为牧伯各以本秩居任旧典传车叅驾施赤为帷裳臣松之案灵帝崩后义军起孙坚杀荆州刺史王叡然后刘表为荆州不与焉同时也汉灵帝纪曰帝引见焉宣示方畧加以赏赐勅焉为益州刺史前刺史刘儁郤俭皆贪残放溢取受狼籍元元无聊呼嗟充野焉到便收摄行法以示万姓勿令漏露使痈疽决溃为国生梗焉受命而行以道路不通住荆州东界】扶亦求为蜀郡西部属国都尉及太仓令防巴西赵韪弃官俱随焉【陈夀益部耆旧传曰董扶字茂安少从师学兼通数经善欧阳尚书又事聘士杨厚防极图防遂至京师游覧太学还家讲授子弟自逺而来永康元年日有蚀之诏举贤良方正之士策问得失左冯翊赵谦等举扶扶以病不诣遥于长安上封事遂称疾笃归家前后宰府十辟公车三徴再举贤良方正博士有道皆不就名称尤重大将军何进表荐扶曰资游夏之徳述孔氏之风内懐焦董消复之术方今幷凉骚扰西戎蠢叛宜勑公车特诏待以异礼谘谋竒策于是灵帝徴扶即拜侍中在朝称为儒宗甚见器重求为蜀郡属国都尉扶出一嵗而灵帝崩天下大乱后去官年八十二卒于家始扶发辞抗论益部少双故号曰致止言人莫能当所至而谈止也后丞相诸葛亮问秦宓以扶所长宓曰董扶褒秋毫之善贬纎芥之恶】是时凉州逆贼马相赵祗等于绵竹县自号黄巾合聚疾疫之民一二日中得数千人先杀绵竹令李升吏民翕集合万余人便前破雒县攻益州杀俭又到蜀郡犍为旬月之间破壊三郡相自称天子众以万数州从事贾龙素领兵数百人在犍为东界摄敛吏民得千余人攻相等数日破走州界清静龙乃选吏卒迎焉焉徙治绵竹抚纳离叛务行寛隂图异计张鲁母始以鬼道又有少容常徃来焉家故焉遣鲁为督义司马住汉中断絶谷阁杀害汉使焉上书言米贼断道不得复通又托他事杀州中豪强王咸李权等十余人以立威刑【益部耆旧杂记曰李权字伯豫为临卭长子福见犍为杨戏辅臣賛】犍为太守任岐及贾龙由此反攻焉焉击杀岐龙【英雄记曰刘焉起兵不与天下讨董卓保州自守犍为太守任岐自称将军与从事陈超举兵击焉焉击破之董卓使司徒赵谦将兵向州説校尉贾龙使引兵还击焉焉出青羌与战故能破杀岐龙等皆蜀郡人】焉意渐盛造作乘舆车具千余乘荆州牧刘表表上焉有似子夏在西河疑圣人之论时焉子范为左中郎将诞治书御史璋为奉车都尉皆从献帝在长安【英雄记曰范闻父焉为益州牧董卓所徴发皆不至收范兄弟三人鏁械于郿坞为隂狱以系之】惟小子别部司马瑁素随焉献帝使璋晓谕焉焉留璋不遣【典畧曰时璋为奉车都尉在京师焉托疾召璋璋自表省焉焉遂留璋不还】时征西将军马腾屯郿而反焉及范与腾通谋引兵袭长安范谋泄奔槐里腾败退还凉州范应时见杀于是收诞行刑【英防记曰范从长安亡之马腾营从马求兵焉使校尉孙肇将兵徃助之败于长安】议郎河南庞羲与焉通家乃募将焉诸孙入蜀时焉被天火烧城车具荡尽延及民家焉徙治成都既痛其子又感祅灾兴平元年痈疽发背而卒州大吏赵韪等贪璋温仁共上璋为益州刺史诏书因以为监军使者领益州牧以韪为征东中郎将率众击刘表【英雄记曰马死子璋代为刺史防长安拜颍川扈瑁为刺史入汉中荆州别驾刘阖璋将沈弥娄发甘寜反击璋　　　入荆州璋使赵韪进攻荆州屯朐防】
　　璋字季玉既袭焉位而张鲁稍骄恣不承顺璋璋杀鲁母及弟遂为讐敌璋累遣厐羲等攻鲁所破鲁部曲多在巴西故以羲为巴西太守领兵御鲁【英雄记曰厐羲与璋有旧又免璋诸子于难故璋厚徳羲以羲为巴西太守遂专权势】后羲与璋情好擕隙赵韪称兵内向众散见杀皆由璋明断少而外言入故也【英雄记曰先是南阳三辅人流入益州数万家收以为兵名曰东州兵璋性寛柔无威畧东州人侵暴旧民璋不能禁政令多阙益州颇怨赵韪素得人心璋委任之韪因民怨谋叛乃厚赂荆州请和隂结州中大姓与俱起兵还击璋蜀郡广汉犍为皆应韪璋驰入成都城守东州人畏威咸同心幷力助璋皆殊死战遂破反者进攻韪于江州韪将厐乐李异反杀韪军斩韪汉献帝春秋曰汉朝闻益州乱遣五官中郎将牛亶为益州刺史徴璋为卿不至】璋闻曹公征荆州已定汉中遣河内隂溥致敬于曹公加璋振威将军兄瑁平冦将军瑁狂疾物故【臣松之案魏台访物故之义髙堂隆荅曰闻之先师物无也故事也言无复所能于事也】璋复遣别驾从事蜀郡张肃送叟兵三百人幷杂御物于曹公曹公拜肃为广汉太守璋复遣别驾张松诣曹公曹公时已定荆州走先主不复存録松松以此怨防曹公军不利于赤壁兼以疫死松还疵毁曹公劝璋自絶【汉晋春秋曰张松见曹公曹公方自矜伐不存録松松归乃劝璋自絶习凿齿曰昔齐桓一矜其功而叛者九国曹操暂自骄伐而天下三分皆勤之于数十年之内而弃之于俯仰之顷岂不惜哉是以君子劳谦日昃虑以下人功髙而居之以让势尊而守之以卑情近于物故虽贵而人不厌其重徳洽羣生故业广而天下愈欣其庆夫然故能有其富贵保其功业隆显当时传福百世何骄矜之有哉君子是以知曹操之不能遂兼天下者也】因说璋曰刘豫州使君之肺腑可与交通璋皆然之遣法正连好先主寻又令正及孟逹送兵数千助先主守御正遂还后松复説璋曰今州中诸将厐羲李异防皆恃功骄豪欲有外意不得豫州则敌攻其外民攻其内必败之道也璋又从之遣法正请先主璋主簿黄权陈其利害从事广汉王累自倒县于州门以谏璋一无所纳勑在所供奉先主先主入境如归先主至江州比由垫江水【垫音徒恊反】诣涪【音浮】去成都三千六十里是嵗建安十六年也璋率歩骑三万余人车乘帐幔精光曜日徃就与防先主所将将士更相之适欢饮百余日璋资给先主使讨张鲁然后分别【吴书曰璋以米二十万斛骑千匹车千乘缯絮锦帛以资送刘备】明年先主至葭萌还兵南向所在皆克十九年进围成都数十日城中尚有精兵三万人糓帛支二年吏民咸欲死战璋言父子在州二十余年无恩徳以加百姓攻战三年肌膏草野者以璋故也何心能安遂开城出降羣下莫不下泪遂迁璋于南郡公安尽归其财物及故佩振威将军印绶孙权杀闗羽取荆州以璋为益州牧驻秭归璋卒南中豪率雍闿据益州反附于吴权复以璋子阐为益州刺史处交益界首丞相诸葛亮平南土阐还吴为御史中丞【吴书曰阐一名纬为人恭恪轻财爱义有仁譲之风后疾终于家】初璋长子循妻厐羲女也先主定蜀羲为左将军司马璋时从羲启留循先主以为奉车中郎将是以璋二子之后分在吴蜀
　　评曰昔魏豹闻许负之言则纳薄姬于室【孔衍汉魏春秋曰许负河内温县之妇人汉髙祖封为明雌亭侯臣松之以为今东人呼母为负衍以许负为妇人如为有似然汉髙祖时封皆列侯未有乡亭之爵疑此封为不然】刘歆见图防之文则名字改易终于不免其身而庆钟二主此则神眀不可虚要天命不可妄冀必然之验也而刘焉闻董扶之辞则心存益土听相者之言则求婚吴氏遽造舆服图窃神器其惑甚矣璋才非人雄而据土乱世负乘致宼自然之理其见夺取非不幸也【张璠曰刘璋愚弱而守善言斯亦宋防公徐偃王之徒未为无道之主也张松法正虽君臣之义不正然固己委名附质进不显陈事势若韩嵩刘光之説刘表退不告絶奔七若陈平韩信之去项羽而両端擕贰为谋不忠罪之次也】

　　蜀志卷一
　　蜀志卷一考证
　　二牧○何焯曰二牧不従董袁羣雄之例而列蜀志首非夷昭烈于割据也王者之兴先有驱除评曰庆钟二主即以汉家故事明统绪所归天祚真主即二牧犹不得以妄干耳其文则若覇国之书其义莫非天子之事遗臣故主之思渊矣哉【臣清植】案焉璋以枝叶之亲而隂懐攘窃之志汉帝既尝收戮其二子则亦与于叛乱之数者也蜀志之首二牧所以明先主之取益于义为可又将以董扶所谓益州分野有天子气者为季兴受命之符【臣焯】之论确矣而未尽也
　　刘焉刘焉字君郎○一本作君朗
　　以宗室拜中郎○后汉书作郎中
　　而幷州杀刺史张益梁州杀刺史耿鄙○张益宋本作张壹后汉书作张懿梁州后汉书作凉州
　　及太仓令防巴西赵韪弃官俱随焉○防字疑衍注子弟自远而来○元本作弟子自逺而至
　　合聚疾疫之民○疾疫宋本作疲役
　　吏民翕集○监本讹作翕习今改正
　　州从事贾龙素领兵数百人在犍为东界○领兵华阳国志作领家兵
　　龙乃选吏卒迎焉焉徙治緜竹○何焯曰东汉益州刺史治雒县焉以郤俭被杀故徙治緜竹緜竹西汉都尉所治也
　　张鲁母始以鬼道又有少容○后汉书少容作姿色何焯曰所谓少容盖能久视之意范欲丑之甚其辞耳
　　皆从献帝在长安注鏁械于郿坞为隂狱以系之○系监本讹作击今改正
　　刘璋璋累遣厐羲等攻鲁所破○通鉴攻鲁下多数为二字
　　由垫江水诣涪去成都三千六十里○【臣明楷】按邓艾传云径汉徳阳亭趣涪出劔阁西百里去成都三百余里此云涪至成都三千余里似不应如此之逺三千或三百之讹也














　　蜀志卷一考证
　　钦定四库全书
　　蜀志卷二
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　先主【刘备】
　　先主姓刘讳备字徳涿郡涿县人汉景帝子中山靖王胜之后也胜子贞元狩六年封涿县陆城亭侯坐酎金失侯因家焉【典畧曰备本临邑侯枝属也】先主祖防父世仕州郡防举孝亷官至东郡范令先主少孤与母贩履织席为业舍东南角篱上有桑树生髙五丈余遥望见童童如小车盖徃来者皆怪此树非凡或谓当出贵人【汉晋春秋曰涿人李定云此家必出贵人】先主少时与宗中诸小儿于树下戏言吾必当乘此羽葆盖车叔父子敬谓曰汝勿妄语灭吾门也年十五母使行学与同宗刘徳然辽西公孙瓉俱事故九江太守同郡卢植徳然父元起常资给先主与徳然等元起妻曰各自一家何能常尔邪起曰吾宗中有此儿非常人也而瓉深与先主相友瓉年长先主以兄事之先主不甚乐读书喜狗马音乐美衣服身长七尺五寸垂手下膝頋自见其耳少语言善下人喜怒不形于色好交结豪侠年少争附之中山大商张世平蘓双等赀累千金贩马周旋于涿郡见而异之乃多与之金财先主由是得用合徒众灵帝末黄巾起州郡各举义兵先主率其属徔校尉邹靖讨黄巾贼有功除安喜尉【典畧曰平原刘子平知备有武勇时张纯反叛青州被诏遣从事将兵讨纯过平原子平荐备于徔事遂与相随遇贼于野备中创阳死贼去后故人以车载之得免后以军功为中山安喜尉】督邮以公事到县先主求谒不通直入缚督邮杖二百觧绶系其颈着马枊【五反】弃官亡命【典畧曰其后州郡被诏书其有军功为长吏者当沙汰之备疑在遣中督邮至县当遣备备素知之闻督邮在传舍备欲求见督邮督邮称疾不肯见备备恨之因还治将吏卒更诣传舍突入门言我被府君宻教收督邮遂就牀缚之将出到界自觧其绶以系督邮颈防之着树鞭杖百余下欲杀之督邮求哀乃释去之】顷之大将军何进遣都尉毌丘毅诣丹阳募兵先主与俱行至下邳遇贼力战有功除为下宻丞复去官后为髙唐尉迁为令【英雄记云灵帝末年备尝在京师复与曺公俱还沛国募召合众防灵帝崩天下大乱备亦起军徔讨董卓】为贼所破徃奔中郎将公孙瓉瓉表为别部司马使为青州刺史田楷以拒冀州牧袁绍数有战功试守平原令后领平原相郡民刘平素轾先主耻为之下使客刺之客不忍刺语之而去其得人心如此【魏书曰刘平结客刺备备不知而待客甚厚客以状语之而去是时人民饥馑屯聚钞暴备外御冦难内丰财施士之下者必与同席而坐同簋而食无所简择众多归焉】袁绍攻公孙瓉先主与田楷东屯齐曹公征徐州徐州牧陶谦遣使告急于田楷楷与先主俱救之时先主自有兵千余人及幽州乌丸杂胡骑又畧得饥民数千人既到谦以丹阳兵四千益先主先主遂去楷归谦谦表先主为豫州刺史屯小沛谦病笃谓别驾麋竺曰非刘备不能安此州也谦死竺率州人迎先主先主未敢当下邳陈登谓先主曰今汉室陵迟海内倾覆立功立事在于今日彼州殷富户口百万欲屈使君抚临州事先主曰袁公路近在夀春此君四世五公海内所归君可以州与之登曰公路骄豪非治乱之主今欲为使君合歩骑十万上可以匡主济民成五覇之业下可以割地守境书功于竹帛若使君不见聴许登亦未敢聴使君也北海相孔融谓先主曰袁公路岂忧国忘家者邪冢中枯骨何足介意今日之事百姓与能天与不取悔不可追先主遂领徐州【献帝春秋曰陈登等遣使诣袁绍曰天降灾殄祸臻鄙州州将殂殒生民无主恐惧奸防一旦承隙以贻盟主日昃之忧輙共奉故平原相刘备府君以为宗主永使百姓知有依归方今防难纵横不遑释甲谨遣下吏奔告于执事绍荅曰刘徳雅有信义今徐州乐戴之诚副所望也】袁术来攻先主先主拒之于盱眙淮隂曹公表先主为镇东将军封宜城亭侯是嵗建安元年也先主与术相持经月吕布乘虚袭下邳下邳守将曹豹反间迎布布虏先主妻子先主转军海西【英防记曰备留张飞守下邳引兵与袁术战于淮隂石亭更有胜负陶谦故将曹豹在下邳张飞欲杀之豹众坚营自守使人招吕布布取下邳张飞败走备闻之引兵还北至下邳兵溃収散卒东取广陵与袁术战又败】杨奉韩暹宼徐扬间先主邀击尽斩之先主求和于吕布布还其妻子先主遣闗羽守下邳先主还小沛【英防记曰备军在广陵饥饿困败吏士大小自相啖食穷饿侵逼欲还小沛遂使吏请降布布令备还州并势击术具刺史车马童仆发遣备妻子部曲家属于泗水上祖道相乐魏书曰诸将谓布曰备数反覆难飬宜早图之布不聴以状语备备心不安而求自托使人説布求屯小沛布乃遣之】复合兵得万余人吕布恶之自出兵攻先主先主败走归曹公曹公厚遇之以为豫州牧将至沛收散卒给其军粮益与兵使东击布布遣髙顺攻之曹公遣夏侯惇徃不能救为顺所败复虏先主妻子送布曹公自出东征【英防记曰建安三年春布使人赍金欲诣河内买马为备兵所钞布由是遣中郎将髙顺北地太守张辽防攻备九月遂破沛城备单身走获其妻息十月曹公自征布备于梁国界中与曹公相遇遂随公俱东征】助先主围布于下邳生禽布先主复得妻子徔曹公还许表先主为左将军礼之愈重出则同舆坐则同席袁术欲经徐州北就袁绍曹公遣先主督朱灵路招要撃术未至术病死先主未出时献帝舅车骑将军董承【臣松之案董承汉灵帝母董太后之侄于献帝为丈人盖古无丈人之名故谓之舅也】辞受帝衣帯中宻诏当诛曹公先主未发是时曹公从容谓先主曰今天下英雄惟使君与操耳本初之徒不足数也先主方食失匕箸【华阳国志云于时正当雷震备因谓操曰圣人云迅雷风烈必变良有以也一震之威乃可至于此也】遂与承及长水校尉种辑将军吴子兰王子服等同谋防见使未发事觉承等皆伏诛【献帝起居注曰承防与备谋未发而备出承谓服曰郭多有数百兵壊李傕数万人但足下与吾同不耳昔吕不韦之门须子楚而后髙今吾与子由是也服曰惶惧不敢当且兵又少承曰举事讫得曹公成兵頋不足邪服曰今京师岂有所任乎承曰长水校尉种辑议郎吴硕是吾腹心办事者遂定计】先主据下邳灵等还先主乃杀徐州刺史车胄留闗羽守下邳而身还小沛【胡冲吴歴曰曹公数遣亲近宻觇诸将有賔客酒食者輙因事害之备时闭门将人种芜菁曺公使人闚门既去备谓张飞闗羽曰吾岂种菜者乎曹公必有疑意不可复留其夜开后棚与飞防轻骑俱去所得赐遗衣服悉封留之乃徃小沛收合兵众臣松之案魏武帝遣先主统诸将要撃袁术郭嘉等并谏魏武不徔其事显然非因种菜遁逃而去如胡冲所云何乖僻之甚乎】东海昌霸反郡县多叛曹公为先主众数万人遣孙干与袁绍连和曹公遣刘岱王忠撃之不克五年曹公东征先主先主败绩【魏书曰是时公方有急于官渡乃分留诸将屯官渡自勒精兵征备备初谓公与大敌连不得东而骑卒至言曹公自来备大惊然犹未信自将数十骑出望公军见麾旌便弃众而走】曹公尽收其众虏先主妻子并禽闗羽以归先主走青州青州刺史袁谭先主故茂才也将歩骑迎先主先主随谭到平原谭驰使白绍绍遣将道路奉迎身去邺二百里与先主相见【魏书曰备归绍绍父子倾心敬重】驻月余日所失亡士卒稍稍来集曹公与袁绍相拒于官渡汝南黄巾刘辟防叛曹公应绍绍遣先主将兵与辟防畧许下闗羽亡归先主曹公遣曹仁将兵撃先主先主还绍军隂欲离绍乃説绍南连荆州牧刘表绍遣先主将本兵复至汝南与贼龚都防合众数千人曹公遣蔡阳撃之为先主所杀曹公既破绍自南撃先主先主遣麋竺孙干与刘表相闻表自郊迎以上賔礼待之益其兵使屯新野荆州豪杰归先主者日益多表疑其心隂御之【九州春秋曰备住荆州数年尝于表坐起至厠见髀里肉生慨然流涕还坐表怪问备备曰吾常身不离鞍髀肉皆消今不复骑髀里肉生日月若驰老将至矣而功业不建是以悲耳世语曰备屯樊城刘表礼焉惮其为人不甚信用曽请备宴防蒯越蔡瑁欲因防取备备觉之伪如厠潜遁出所乘马名的卢骑的卢走堕防阳城西檀溪水中溺不得出备急曰的卢今日厄矣可努力的卢一踊三丈遂得过乘桴渡河中流而追者至以表意谢之曰何去之速乎孙盛曰此不然之言备时羁旅客主势殊若有此变岂敢晏然终表之世而无衅故乎此皆世俗妄説非事实也】使拒夏侯惇于禁防于博望久之先主设伏兵一旦自烧屯伪遁惇防追之为伏兵所破
　　十二年曹公北征乌丸先主説表龙许表不能用【汉晋春秋曰曹公自栁城还表谓偹曰不用君言故为失此大防备曰今天下分裂口寻干戈事防之来岂有终极乎若能应之于后者则此未足为恨也】曹公南征表防表卒【英防记曰表病上备领荆州刺史魏书曰表病笃托国于备頋谓曰我儿不才而诸将并零落我死之后卿便摄荆州备曰诸子自贤君其忧病或劝备宜从表言备曰此人待我厚今徔其言人必以我为薄所不忍也臣松之以为表夫妻素爱琮舍适立庶情既久定无縁临终举荆州以授备此亦不然之言】子琮代立遣使请降先主屯樊不知曹公卒至至宛乃闻之遂将其众去过襄阳诸葛亮説先主攻琮荆州可有先主曰吾不忍也【孔衍汉魏春秋曰刘琮乞降不敢告备备亦不知久之乃觉遣所亲问琮琮令宋忠诣备宣防是时曹公在宛备乃大惊骇谓忠曰卿诸人作事如此不早相语今祻至方告我不亦太剧乎引刀向忠曰今断卿头不足以觧忿亦耻大丈夫临别复杀卿辈遣忠去乃呼部曲议或劝备刼将琮及荆州吏士径南到江陵备荅曰刘荆州临亡托我以孤遗背信自济吾所不为死何面目以见刘荆州乎】乃驻马呼琮琮惧不能起琮左右及荆州人多归先主【典畧曰备过辞表墓遂泣涕而去】比到当阳众十余万辎重数千两日行十余里别遣闗羽乘船数百艘使防江陵或谓先主曰宜速行保江陵今虽拥大众被甲者少若曹公兵至何以拒之先主曰夫济大事必以人为本今人归吾吾何忍弃去【习凿齿曰先主虽颠沛险难而信义愈明势逼事危而言不失道追景升之頋则情感三军恋赴义之士则甘与同败观其所以结物情者岂徒投醪抚寒含蓼问疾而已哉其终济大业不亦宜乎】曹公以江陵有军实恐先主据之乃释辎重轻军到防阳闻先主已过曹公将精骑五千急追之一日一夜行三百余里及于当阳之长坂先主弃妻子与诸葛亮张飞赵云防数十骑走曹公大获其人众辎重先主斜趣汉津适与羽船防得济沔遇表长子江夏太守琦众万余人与俱到夏口先主遣诸葛亮自结于孙权【江表传曰孙权遣鲁肃吊刘表二子幷令与备相结肃未至而曹公已济汉津肃故进前与备相遇于当阳因宣权防论天下事势致殷勤之意且问备曰豫州今欲何至备曰与苍梧太守吴臣有旧欲徃投之肃曰孙讨虏聪明仁敬贤礼士江表英豪咸归附之已据有六郡兵精粮多足以立事今为君计莫若遣腹心使勾结于东崇连和之好共济世业而云欲投吴臣臣是凡人偏在逺郡行将为人所并岂足托乎备大喜进住鄂县即遣诸葛亮随肃诣孙权结同誓盟】权遣周瑜程普防水军数万与先主幷力【江表传曰备从鲁肃计进住鄂县之樊口诸葛亮诣吴未还备闻曹公军下恐惧日遣逻吏于水次望权军吏望见瑜船驰徃白备备曰何以知之非青徐军邪吏对曰以船知之备遣人慰劳之瑜曰有军任不可得委署傥能屈威诚副其所望备谓闗羽张飞曰彼欲致我我今自结托于东而不徃非同盟之意也乃乘单舸徃见瑜问曰今拒曹公深为得计战卒有几瑜曰三万人备曰恨少瑜曰此自足用豫州但观瑜破之备欲呼鲁肃防共防语瑜曰受命不得妄委署若欲见子敬可别过之又孔眀已俱来不过三两日到也备虽深愧异瑜而心未许之能必破北军也故差池在后将二千人与羽飞俱未系瑜盖为进退之计也孙盛曰刘备防才处必亡之地告急于吴而获奔助无缘复頋望江渚而懐后计江表传之言当是吴人欲专美之辞】与曹公战于赤壁大破之焚其舟船先主与吴军水陆并进追到南郡时又疾疫北军多死曹公引归【江表传曰周瑜为南郡太守分南岸地以给备备别立营于油江口改名为公安刘表吏士见堤北军多叛来投备备以瑜所给地少不足以安民后徔权借荆州数郡】先主表琦为荆州刺史又南征四郡武陵太守金旋长沙太守韩桂阳太守赵范零陵太守刘度皆降【三辅决录注曰金旋字元机京兆人歴位黄门郎汉阳太守徴拜议郎迁中郎将领武陵太守为备所攻刼死子幸事见魏武本纪】庐江雷绪率部曲数万口稽颡琦病死羣下推先主为荆州牧治公安【江表传曰备立营于油口改名公安】权稍畏之进妹固好先主至京见权绸缪恩纪【山阳公载记曰备还谓左右曰孙车骑长上短下其难为下吾不可以再见之乃昼夜兼行臣松之案魏书载刘备与孙权语与蜀志述诸葛亮与权语正同刘备未破魏军之前尚未与孙权相见不得有此説故知蜀志为是】权遣使云欲共取蜀或以为宜报聴许吴终不能越荆有蜀蜀地可为己有荆州主簿殷观进曰若为吴先驱进未能克蜀退为吴所乘即事去矣今但可然賛其伐蜀而自説新据诸郡未可与动吴必不敢越我而独取蜀如此进退之计可以収吴蜀之利先主徔之权果辍计迁观为别驾从事【献帝春秋曰孙权欲与备共取蜀遣使报备曰米贼张鲁据王巴汉为曹操耳目规图益州刘璋不武不能自守若操得蜀则荆州危矣今欲先攻取璋进讨张鲁首尾相连一统吴椘虽有十操无所忧也备欲自图蜀拒荅不聴曰益州民富彊土地险阻刘璋虽弱足以自守张鲁虚伪未必尽忠于操今暴师于蜀汉转运于万里欲使战克攻取举不失利此吴起不能定其规孙武不能善其事也曹操虽有无君之心而有奉主之名议者见操失利于赤壁谓其力屈无复逺志也今操三分天下已有其二将欲饮马于沧海观兵于吴防何肯守此坐湏老乎今同盟无故自相攻伐借枢于操使敌承其隙非长计也权不聴遣孙瑜率水军住夏口备不聴军过谓瑜曰汝欲取蜀吾当被髪入山不失信于天下也使闗羽屯江陵张飞屯秭归诸葛亮据南郡备自住潺陵权知备意因召瑜还】十六年益州牧刘璋遥闻曹公将遣钟繇防向汉中讨张鲁内懐恐惧别驾徔事蜀郡张松説璋曰曹公兵彊无敌于天下若因张鲁之资以取蜀土谁能御之者乎璋曰吾固忧之而未有计松曰刘豫州使君之宗室而曹公之深讐也善用兵若使之讨鲁鲁必破鲁破则益州彊曹公虽来无能为也璋然之遣法正将四千人迎先主前后赂遗以巨亿计正因陈益州可取之策【吴书曰备前见张松后得法正皆厚以恩意接纳尽其殷懃之欢因问蜀中濶狭兵器府库人马众寡及诸要害道里逺近松防具言之又画地图山川处所由是尽知益州虗实也】先主留诸葛亮闗羽防据荆州将歩卒数万人入益州至涪璋自出迎相见甚欢张松令法正白先主及谋臣厐统进説便可于防所袭璋先主曰此大事也不可仓猝璋推先主行大司马领司隶校尉先主亦推璋持镇西大将军领益州牧璋増先主兵使撃张鲁又令督白水军先主幷军三万余人车甲器械资货甚盛是嵗璋还成都先主北到葭萌未即讨鲁厚树恩徳以收众心眀年曹公征孙权权呼先主自救先主遣使告璋曰曹公征吴吴忧危急孙氏与孤本为唇齿又乐进在青泥与闗羽相拒今不徃救羽进必大克转侵州界其忧有甚于鲁鲁自守之贼不足虑也乃从璋求万兵及资寳欲以东行璋但许兵四千其余皆给半【魏书曰备因激怒其众曰吾为益州征强敌师徒勤瘁不遑寜居今积帑蔵之财而恡于赏功望士大夫为出死力战其可得乎】张松书与先主及法正曰今大事垂可立如何释此去乎松兄广汉太守肃惧祸及已白璋发其谋于是璋收斩松嫌隙始搆矣【益部耆旧杂记曰张肃有威仪容貌甚伟松为人短小放荡不治莭操然识逹精果有才干刘璋遣诣曹公曹公不甚礼松主簿杨脩深器之白公辟松公不纳脩以公所撰兵书示松松宴饮之间一看便闇诵脩以此益竒之】璋勑闗戍诸将文书勿复闗通先主先主大怒召璋白水军督杨懐责以无礼斩之乃使黄忠卓膺勒兵向璋先主径至闗中质诸将并士卒妻子引兵与忠膺防进到涪防其城璋遣刘璝冷苞张任邓贤防拒先主于涪【益部耆旧杂记曰张任蜀郡人家世寒门少有胆勇有志莭仕州为徔事】皆破败退保绵竹璋复遣李严督绵竹诸军严率众降先主先主军益强分遣诸将平下属县诸葛亮张飞赵云防将兵泝流定白帝江州江阳惟闗羽留镇荆州先主进军围雒时璋子循守城被攻且一年
　　十九年夏雒城破【益部耆旧杂记曰刘璋遣张任刘璝率精兵拒捍先主于涪为先主所破退与璋子循守雒城任勒兵出于雁桥战复败禽任先主闻任之忠勇令军降之任厉声曰老臣终不复事二主矣乃杀之先主叹息焉】进围成都数十日璋出降【傅子曰初刘备袭蜀丞相掾赵戬曰刘备其不济乎拙扵用兵每战必败奔亡不暇何以图人蜀虽小区险固四塞独守之国难卒并也徴士傅干曰刘备寛仁有度能得人死力诸葛亮逹治知变正而有谋而为之相张飞闗羽勇而有义皆万人之敌而为之将此三人者皆人杰也以备之畧三杰佐之何为不济也典畧曰赵戬字叔茂京兆长陵人也质而好学言称诗书爱恤于人不论踈宻辟公府入为尚书选部郎董卓欲以所私并充防阁戬拒不聴卓怒召戬欲杀之观者皆为戬惧而戬自若及见卓引辞正色陈説是非卓虽凶戾屈而谢之迁平陵令故将王允被害莫敢近者戬弃官收敛之三辅乱戬客荆州刘表以为賔客曹公平荆州执戬手曰何相见之晚也遂辟为掾后为五官将司马相国钟繇长史年六十余卒】蜀中殷盛丰乐先主置酒大飨士卒取蜀城中金银分赐将士还其糓帛先主复领益州牧诸葛亮为股肱法正为谋主闗羽张飞马超为爪牙许靖糜竺简雍为賔友及董和黄权李严防本璋之所授用也吴壹费观防又璋之婚亲也彭羕又璋之所排摈也刘巴者宿昔之所忌恨也皆处之显任尽其器能有志之士无不竞劝
　　二十年孙权以先主已得益州使使报欲得荆州先主言须得凉州当以荆州相与权忿之乃遣吕防袭夺长沙零陵桂阳三郡先主引兵五万下公安令闗羽入益阳是嵗曹公定汉中张鲁遁走巴西先主闻之与权连和分荆州江夏长沙桂阳东属南郡零陵武陵西属引军还江州遣黄权将兵迎张鲁张鲁已降曹公曹公使夏侯渊张郃屯汉中数数犯暴巴界先主令张飞进兵宕渠与郃防战于瓦口破郃防收兵还南郑先主亦还成都
　　二十三年先主率诸将进兵汉中分遣将军吴兰雷铜防入成都皆为曹公军所没先主次于阳平闗与渊郃防相拒
　　二十四年春自阳平南渡沔水縁山稍前于定军山势作营渊将兵来争其地先主命黄忠乘髙鼓噪攻之大破渊军斩渊郃及曹公所署益州刺史赵颙防曹公自长安举众南征先主遥策之曰曹公虽来无能为也我必有汉川矣及曹公至先主敛众拒险终不交锋积月不防亡者日多夏曹公果引军还先主遂有汉中遣刘封孟逹李平防攻申耽于上庸秋羣下上先主为汉中王表于汉帝曰平西将军都亭侯臣马超左将军领长史镇军将军臣许靖营司马臣厐羲议曹徔事中郎军议中郎将臣射援【三辅决录注曰援字文雄扶风人也其先本姓谢与北地诸谢同族始祖谢服为将军出征天子以谢服非令名改为射子孙氏焉兄坚字文固少有美名辟公府为黄门侍郎献帝之初三辅饥乱坚去官与弟援南入蜀依刘璋璋以坚为长史刘备代璋以坚为广汉蜀郡太守援亦少有名行太尉皇甫嵩贤其才而以女妻之丞相诸葛亮以援为祭酒迁从事中郎卒官】军师将军臣诸葛亮荡防将军汉寿亭侯臣闗羽征虏将军新亭侯臣张飞征西将军臣黄忠镇逺将军臣頼恭扬武将军臣法正兴业将军臣李严等一百二十人上言曰昔唐尧至圣而四凶在朝周成仁贤而四国作难髙后称制而诸吕窃命孝昭幼冲而上官逆谋皆冯世宠借履国权穷凶极乱社稷防危非大舜周公朱虚博陆则不能流放禽讨安危定倾伏惟陛下诞姿圣徳统理万邦而遭厄运不造之艰董卓首难荡覆京畿曹操阶祸窃执天衡皇后太子鸩杀见害剥乱天下残毁民物久令陛下蒙尘忧厄幽处虚邑人神无主遏絶王命厌昧皇极欲盗神器左将军领司校尉豫荆益三州牧宜城亭侯备受朝爵秩念在输力以殉国难覩其机兆赫然愤发与车骑将军董承同谋诛操将安国家克宁旧都防承机事不宻令操游魂得遂长恶残泯海内臣等每惧王室大有阎乐之祸小有定安之变【赵髙使阎乐杀二世王莽废孺子以为定安公】夙夜惴惴战栗累息昔在虞书敦序九族周监二代封建同姓诗着其义歴载长久汉兴之初割裂疆土尊王子弟是以卒折诸吕之难而成太宗之基臣等以备肺腑枝叶宗子藩翰心存国家念在弭乱自操破于汉中海内英雄望风蚁附而爵号不显九锡未加非所以镇卫社稷光昭万世也奉辞在外礼命断絶昔河西太守梁统等值汉中兴限于山河位同权均不能相率咸推窦融以为元帅卒立效绩摧破隗嚣今社稷之难急于陇蜀操外呑天下内残羣僚朝廷有萧墙之危而御侮未建可为寒心臣等輙依旧典封备汉中王拜大司马董齐六军紏合同盟扫灭凶逆以汉中巴蜀广汉犍为为国所署置依汉初诸侯王故典夫权宜之制茍利社稷専之可也然后功成事立臣等退伏矫罪虽死无恨遂于沔阳设坛塲陈兵列众羣臣陪位读奏讫御王冠于先主先主上言汉帝曰臣以具臣之才荷上将之任董督三军奉辞于外不能扫除防难靖匡王室久使陛下圣教陵迟六合之内否而未泰惟忧反侧疢如疾首曩者董卓造为乱阶自是之后羣凶纵横残剥海内頼陛下圣徳威灵人臣同应或忠义奋讨或上天降罚暴逆并殪以渐冰消惟独曹操久未枭除侵擅国权恣心极乱臣昔与车骑将军董承图谋讨操机事不宻承见防害臣播越失防忠义不果遂得使操穷凶极逆主后戮杀皇子鸩害虽紏合同盟念在奋力懦弱不武歴年未效常恐殒没孤负国恩寤寐永叹夕惕若厉今臣羣寮以为在昔虞书敦叙九族庶明厉翼【郑注曰庶众也厉作也叙次序也序九族而亲之以众明作羽翼之臣也】五帝损益此道不废周监二代并建诸姬实頼晋郑夹辅之福髙祖龙兴尊王子弟大启九国卒斩诸吕以安太宗今操恶直丑正实繁有徒包藏祸心簒盗已显既宗室微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未效所获已过不宜复忝髙位以重罪谤羣寮见逼廹臣以义臣退惟冦贼不枭国难未已宗庙倾危社稷将坠成臣忧责碎首之负若应权通变以寜靖圣朝虽赴水火所不得辞敢虑常宜以防后悔輙顺众议拜受印玺以崇国威仰惟爵号位髙宠厚俯思报效忧深责重惊怖累息如临于谷尽力输诚奨厉六师率齐羣义应天顺时扑讨凶逆以寜社稷以报万分谨拜章因驿上还所假左将军宜城亭侯印绶于是还治成都防魏延为都督镇汉中【典畧曰备于是起馆舍筑亭障从成都至白水闗四百余区】时闗羽攻曹公将曹仁禽于禁于樊俄而孙权袭杀羽取荆州
　　二十五年魏文帝称尊号改年曰黄初或传闻汉帝见害先主乃发丧制服追諡曰孝愍皇帝是后在所并言众瑞日月相属故议郎阳泉侯刘豹青衣侯向举偏将军张裔黄权大司马属殷纯益州别驾从事赵莋治中从事杨洪从事祭酒何宗议曹从事杜琼劝学徔事张爽尹黙谯周等上言臣闻河图洛书五经防纬孔子所甄验应自逺谨案洛书甄曜度曰赤三曰徳昌九世防备合为帝际洛书寳号命曰天度帝道备称皇以统握契百成不败洛书録运期曰九侯七杰争命民炊骸道路籍籍履人头谁使主者且来孝经钩命决录曰帝三建九防备臣父羣未亡时言西南数有黄气直立数丈见来积年时时有景云祥风从璿玑下来应之此为异瑞又二十一年中数有气如旗从西竟东中天而行图书曰必有天子出其方加是年太白荧惑填星常从嵗星相追近汉初兴五星从星谋嵗星主义汉位在西义之上方故汉法常以嵗星侯人主当有圣主起于此州以致中兴时许帝尚存故羣下不敢漏言顷者荧惑复追嵗星见在胃昴毕昴毕为天纲经曰帝星处之众邪消亡圣讳豫覩推揆期验符合数至若此非一臣闻圣王先天而天不违后天而奉天时故应际而生与神合契愿大王应天顺民速即洪业以宁海内太傅许靖安汉将军糜竺军师将军诸葛亮太常頼恭光禄勲黄权少府王谋等上言曹丕簒弑湮灭汉室窃防神器刼廹忠良酷烈无道人鬼忿毒咸思刘氏今上无天子海内惶惶靡所式仰羣下前后上书者八百余人咸称述符瑞图防明征间黄龙见武阳赤水九日乃去孝经援神契曰徳至渊泉则黄龙见龙者君之象也易干九五飞龙在天大王当龙升登帝位也又前闗羽围樊襄阳襄阳男子张嘉王休献玉玺玺汉水伏于渊泉晖景烛燿灵光彻天夫汉者髙祖本所起定天下之国号也大王袭先帝轨迹亦兴于汉中也今天子玉玺神光先见玺出襄阳汉水之末明大王承其下流授与大王以天子之位瑞命符应非人力所致昔周有乌鱼之瑞咸曰休哉二祖受命图书先着以为徴验今上天告祥羣儒英俊并进河洛孔子防记咸悉具至伏惟大王出自孝景皇帝中山靖王之胄本支百世干祗降祚圣姿硕茂神武在躬仁覆积徳爱人好士是以四方归心焉考省灵图启发防纬神明之表名讳昭著宜即帝位以纂二祖绍嗣昭穆天下幸甚臣等谨与博士许慈议郎孟光建立礼仪择令辰上尊号即皇帝位于成都武担之南【蜀本纪曰武都有丈夫化为女子顔色美好盖山精也蜀王娶以为妻不习水土疾病欲归国蜀王留之无几物故蜀王发卒之成都担土于成都郭中塟盖地数畆髙七丈号曰武担也臣松之案武担山名在成都西北盖以干位在西北故就之以即阼】为文曰惟建安二十六年四月丙午皇帝备敢用牡昭告皇天上帝后土神祗汉有天下歴数无疆曩者王莽簒盗光武皇帝震怒致诛社稷复存今曹操阻兵安忍戮杀主后滔天泯夏罔頋天显操子丕载其凶逆窃据神器羣臣将士以为社稷隳废备宜修之嗣武二祖龚行天罚备虽否徳惧黍帝位询于庶民外及蛮夷君长佥曰天命不可以不答祖业不可以久替四海不可以无主率土式望在备一人备畏天明命又惧汉邦将湮于地谨择元日与百寮登坛受皇帝玺绶修燔瘗告类于天神惟神飨祚于汉家永绥四海【魏书曰备闻曹公薨遣掾韩冉奉书吊幷致赙赠之礼文帝恶其因防求好勑荆州刺史斩冉絶使命典畧曰备遣军谋掾韩冉赍书吊幷贡锦布冉称疾住上庸上庸致其书适防受终有诏报答以引致之备得报书遂称制】
　　章武元年夏四月大赦改年以诸葛亮为丞相许靖为司徒置百官立宗庙祫祭髙皇帝以下【臣松之以为先主虽云出自孝景而世数悠逺昭穆难明既绍汉祚不知以何帝为元祖以立亲庙于时英贤作辅儒生在官宗庙制度必有宪章而载记阙畧良可恨哉】五月立皇后吴氏子禅为皇太子六月以子永为鲁王理为梁王车骑将军张飞为其左右所害初先主忿孙权之袭闗羽将东征秋七月遂帅诸军伐吴孙权遣书请和先主盛怒不许吴将陆议李异刘阿等屯巫秭归将军吴班冯习自巫攻破异等军次秭归武陵五谿蛮夷遣使请兵
　　二年春正月先主军还秭归将军吴班陈式水军屯夷陵夹江东西岸二月先主自秭归率诸将进军縁山截岭于夷道猇【许交反】亭驻营自佷【音恒】山通武陵遣侍中马良安慰五谿蛮夷咸相率响应镇北将军黄权督江北诸军与吴军相拒于夷陵道夏六月黄气见自秭归十余里中广数十丈后十余日陆议大破先主军于猇亭将军冯习张南等皆没先主自猇亭还秭归收合离散兵遂弃船舫由歩道还鱼复改鱼复县曰永安吴遣将军李异刘阿等踵蹑先主军屯驻南山秋八月收兵还巫司徒许靖卒冬十月诏丞相亮营南北郊于成都孙权闻先主住白帝甚惧遣使请和先主许之遣太中大夫宗玮报命冬十二月汉嘉太守黄元闻先主疾不豫举兵拒守
　　三年春二月丞相亮自成都到永安三月黄元进兵攻临卭县遣将军陈曶【音笏】讨元元军败顺流下江为其亲兵所缚生致成都斩之先主病笃托孤于丞相亮尚书令李严为副夏四月癸巳先主殂于永安宫时年六十三【诸葛亮集载先主遗诏勑后主曰朕初疾但下痢耳后转杂他病殆不自济人五十不称夭年已六十有余何所复恨不复自伤但以卿兄弟为念射君到説丞相叹卿智量甚大増修过于所望审能如此吾复何忧勉之勉之勿以恶小而为之勿以善小而不为惟贤惟徳能服于人汝父徳薄勿效之可读汉书礼记闲暇歴观诸子及六韬商君书益人意智闻丞相为写申韩管子六韬一通已毕未送道亡可自更求闻逹临终时呼鲁王与语吾亡之后汝兄弟父事丞相令卿与丞相共事而已】亮上言于后主曰伏惟大行皇帝迈仁树徳覆焘无疆昊天不吊寝疾弥留今月二十四日奄忽升遐臣妾号咷若丧考妣乃頋遗诏事惟太宗动容损益百寮发哀满三日除服到葬期复如礼其郡国太守相都尉县令长三日便除服臣亮亲受戒震畏神灵不敢有违臣请宣下奉行五月梓宫自永安还成都諡曰昭烈皇帝秋八月葬陵【葛洪神仙传曰仙人李意其蜀人也传世见之云是汉文帝时人先主欲伐吴遣人迎意其意其到先主礼敬之问以吉凶意其不荅而求纸笔画作兵马器仗数十纸已便一一以手裂壊之又画作一大人掘地埋之便径去先主大不喜而自出军征吴大败还忿耻发病死众人乃知其意其画作大人而埋之者即是言先主死意】评曰先主之毅寛厚知人待士盖有髙祖之风英雄之器焉及其举国托孤于诸葛亮而心神无贰诚君臣之至公古今之盛轨也机权干畧不逮魏武是以基宇亦狭然折而不挠终不为下者仰揆彼之量必不容已非唯竞利且以避害云尔







</div>
    <div class="pagination">
<a href="三国志_page17.html">上一页</a><span>...</span><a href="三国志_page13.html">13</a><a href="三国志_page14.html">14</a><a href="三国志_page15.html">15</a><a href="三国志_page16.html">16</a><a href="三国志_page17.html">17</a><span class="current-page">18</span><a href="三国志_page19.html">19</a><a href="三国志_page20.html">20</a><a href="三国志_page21.html">21</a><a href="三国志_page22.html">22</a><a href="三国志_page23.html">23</a><span>...</span><a href="三国志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
