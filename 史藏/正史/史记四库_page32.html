<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 32 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 32 页/共 76 页
  </h1>
  <div class="content">
   大余五十四　　　　无小余
　　商横淹茂初元元年正东　　　　　　十二
　　大余五十九　　　　小余二百二十五
　　大余五十九　　　　小余八
　　昭阳大渊献二年　　　　　　　　　十二
　　大余五十三　　　　小余五百八十三
　　大余四　　　　　　小余十六
　　横艾困敦三年　　　　　　　　　　闰十三
　　大余四十七　　　　小余九百三十一
　　大余九　　　　　　小余二十四
　　尚章赤奋若四年　　　　　　　　　十二
　　大余十一　　　　　小余八百三十八
　　大余十五　　　　　无小余
　　焉逢摄提格五年　　　　　　　　　十二
　　大余六　　　　　　小余二百四十六
　　大余二十　　　　　小余八
　　端蒙单阏永光元年　　　　　　　　闰十三
　　无大余　　　　　　小余五百九十四
　　大余二十五　　　　小余十六
　　游兆执徐二年　　　　　　　　　　十二
　　大余二十四　　　　小余五百一
　　大余三十　　　　　小余二十四
　　彊梧大荒落三年　　　　　　　　　十二
　　大余十八　　　　　小余八百四十九
　　大余三十六　　　　无小余
　　徒维敦牂四年　　　　　　　　　　闰十三
　　大余十三　　　　　小余二百五十七
　　大余四十一　　　　小余八
　　祝犂协洽五年　　　　　　　　　　十二
　　大余三十七　　　　小余一百六十四
　　大余四十六　　　　小余十六
　　商横涒滩建昭元年　　　　　　　　闰十三
　　大余三十一　　　　小余五百一十二
　　大余五十一　　　　小余二十四
　　昭阳作噩二年　　　　　　　　　　十二
　　大余五十五　　　　小余四百一十九
　　大余五十七　　　　无小余
　　横艾阉茂三年　　　　　　　　　　十二
　　大余四十九　　　　小余七百六十七
　　大余二　　　　　　小余八
　　尚章大渊献四年　　　　　　　　　闰十三
　　大余四十四　　　　小余一百七十五
　　大余七　　　　　　小余十六
　　焉逢困敦五年　　　　　　　　　　十二
　　大余八　　　　　　小余八十二
　　大余十二　　　　　小余二十四
　　端蒙赤奋若竟宁元年　　　　　　　十二
　　大余二　　　　　　小余四百三十
　　大余十八　　　　　无小余
　　游兆摄提格建始元年　　　　　　　闰十三
　　大余五十六　　　　小余七百七十八
　　大余二十三　　　　小余八
　　彊梧单阏二年　　　　　　　　　　十二
　　大余二十　　　　　小余六百八十五
　　大余二十八　　　　小余十六
　　徒维执徐三年　　　　　　　　　　闰十三
　　大余十五　　　　　小余九十三
　　大余三十三　　　　小余二十四
　　祝犂大荒落四年
　　右歴书大余者日也小余者月也端旃蒙者年名也支丑名赤奋若寅名摄提格干丙名游兆正北【冬至加子时】正西【加酉时】正南【加午时】正东【加卯时】
　　【索隠述赞曰歴数之兴其来尚矣重黎是司容成斯纪推歩天象消息母子五胜轮环三正互起孟陬贞嵗畴人顺轨敬授之方履端为羙】








　　史记卷二十六
　　史记卷二十六考证
　　歴书正闰余正义一月之日二十九日八十一分日之四十三○监本误作四十八今改正
　　又小月六月○监本误作小月大月今改正
　　其更以七年为太初元年○【臣照】按武帝太初元年嵗在丁丑非甲寅也此云年名焉逢摄提格月名毕聚日得甲子夜半朔旦冬至者盖着太初歴术之元非是年为甲寅年甲寅月十一月甲子朔旦冬至也况年为甲寅月则为丙寅必不得为毕聚也司马贞辈不眀歴法故纷纷聚讼耳又按歴术甲子篇第一章盖后人因上文焉逄至冬至二十一字引而不发难以推歩故续此一篇于后以申其义非迁本书也后复有焉逢摄提格太初元年以至末祝犂大荒落建始四年则又后人推衍而续増之已不知太初元年甲寅之为托始而直以为武帝太初元年为甲寅矣故所纪甲子无一不悮如建始四年为壬辰而悮以为己巳也其文既叙至成帝建始四年则非马迁本文不待辨矣窃恐尚非褚少孙之笔又按嵗在焉逄摄提格甲寅年也月在毕聚甲寅月也甲寅年则正月为丙寅甲寅月则嵗为壬癸今曰歳在甲寅月在甲寅日得甲子者谓甲寅嵗之前十一月则甲子正月建丙寅之十一月则亦甲子也歴从夏时则曰月在毕聚歴从周正则曰嵗在焉逢摄提格盖夏时周正皆所以敬授人时而歴元必从冬至起则一也元必始甲无始壬癸之理则文必如是乃眀也是故不特武帝太初元年非嵗在甲寅亘古固无甲寅年之甲寅月也
　　月名毕聚○按尔雅月在甲曰毕为月阳又曰正月为陬邢昺疏曰正月得甲则曰毕陬若史记歴书云月名毕聚也陬古字作聚读为陬音

　　史记卷二十六考证
&lt;史部,正史类,史记&gt;
　　钦定四库全书
　　史记卷二十七
　　汉　　太　　史　　令司马迁　撰
　　宋中郎外兵曹参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　天官书第五
　　【索隠案天文有五官官者星官也星座有尊卑若人之官曹列位故曰天官正义张衡云文曜丽乎天其动者有七日月五星是也日者阳精之宗月者阴精之宗五星五行之精众星列布体生于地精成于天列居错峙各有所属在野象物在朝象官在人象事其以神着有五列焉是有三十五名一居中央谓之北斗四布于方各七为二十八舍日月运行歴示吉凶五纬躔次用告祸福】
　　中宫天极星【索隠姚氏案春秋元命包云宫之为言宣也宣气立精为神垣又文耀钩曰中宫大帝其精北极星含元出气流精生一也尔雅云北极谓之北辰又春秋合诚图云北辰其星五在紫微中杨泉物理论云北极天之中阳气之北极也极南为太阳极北为太隂日月五星行太阴则无光行太阳则能照故为昏明寒暑之限极也】其一明者太一常居也【索隠案春秋合诚图云紫微大帝室太一之精也正义泰一天帝之别名也刘伯庄云泰一天神之最尊贵者也】旁三星三公或曰子属【正义三公三星在北斗杓东又三公三星在北斗魁西并为太尉司徒司空之象主变出隂阳佐机务占以徙为不吉居常则安金火守之并为咎也】后句四星末大星正妃余三星后宫之属也【索隠句音钩句曲也援神契云辰极横后妃四星从大妃光明又按星经以后句四星名为四辅其句陈六星为六宫亦主六军与此不同也】环之匡衞十二星藩臣皆曰紫宫【索隠元命包曰紫之言此也宫之言中也言天神运动阴阳开闭皆在此中也宋均又以为十二宫中外位各定总谓之紫宫也】前列直斗口三星隋北端兑若见若不曰隂徳【索隠刘氏直音如字直当也又音值隋音他果反北一作比案汉书天文志北作比端作耑兑作鋭鋭谓星形尖邪也文耀钩曰隂徳为天下纲宋均以为隂行德者道常也正义星经云隂徳二星在紫微宫内尚书西主施徳惠者故赞隂徳遗惠周急赈抚占以不明为宜明新君践极也又云阴徳星中宫女主之象星动揺衅起宫掖贵嫔内妾恶之】或曰天一【正义天一一星疆闾阖外天帝之神主战鬭知人吉凶明而有光则隂阳和万物成人主吉不然反是太一一星次天一南亦天帝之神主使十六神知风雨水旱兵革饥馑疾疫占以不明及移为灾也星经云天一太一二星主王者即位令诸立赤子而传国位者星不欲防微则废立不当其次宗庙不享食也】紫宫左三星曰天枪右三星曰天棓【集觧苏林曰音打之索隠枪音七庚反棓音皮韦昭音剖诗纬云天枪三星天棓五星在斗杓左右主枪人棓人石氏星赞云天枪天棓八星偹非常之变也正义枪厐掌反天棓五星在女牀东北天子先驱所以御兵也占星不具国兵起也】后六星絶汉抵营室曰阁道【索隠絶度也抵属也又案乐汁图徴云阁道北斗之辅石氏云阁道六星神所乗也正义汉天河也直度曰絶抵至也营室七星天子之宫亦为宫亦为清庙主上公亦天子离宫别馆也王者道被草木营室歴九象而可观阁道六星在王良北飞阁之道天子欲逰别宫之道占一星不见则辇路不通动揺则宫掖之内起兵也】北斗七星所谓旋玑玉衡以齐七政【索隠春秋运斗枢云斗第一天枢第二旋第三玑第四权第五衡第六开阳第七揺光第一至第四为魁第五至第七为杓合而为斗文耀钩云斗者天之喉舌玉衡属杓魁为旋玑徐整长厯云北斗七星星间相去九千里其二隂星不见者相去八千里也尚书旋作璿马融云璿羙玉也玑浑天仪可转旋故曰旋玑衡其中横筩以璿为玑以玉为衡盖贵天象也郑注大传言浑仪其中筩为璿玑外规为玉衡者是也尚书大传云七政谓春秋冬夏天文地理人道所以为政也人道正而万事顺成又马融注尚书云七政者北斗七星各有所主第一曰主日法天第二曰主月法地第三曰命火谓荧惑也第四曰煞土谓填星也第五曰伐水谓辰星也第六曰危木谓嵗星也第七曰罚金谓太白也日月五星各异故名曰七政也】杓携龙角【集觧孟康曰杓北斗杓也龙角东方宿也携连也正义按角星为天闗其间天门其内天庭黄道所经七曜所行左角为理主刑其南为太阳道右角为将主兵其北为太隂道也盖天之三门故其星明大则天下太平贤人在位不然反是】衡殷南斗【集觧晋灼曰衡斗之中央殷中也索隠宋均云殷当也】魁枕参首【正义枕之禁反衡斗衡也魁斗第一星也言北宫斗斗衡直北当之魁枕于参宿之首北斗之杓连于龙角南斗六星为天庙丞相太宰之位主荐贤良授爵禄又主兵一曰天机南二星天梁中央一星天相北二星天府庭也占斗星盛明王道和平爵禄行不然反是参主斩刈又为天狱主杀罚其中三星横列者三将军东北曰左肩主左将西北曰右肩主右将东南曰左足主后将军西南曰右足主偏将军故轩辕氏占参应七将也中央三小星曰伐天之都尉也主戎狄之国不欲明若明与参等大臣谋乱兵起夷狄内战七将皆明主天下兵振芒角张王道缺参失色军散败参芒角动揺边有急参左足入玉井中及金火守皆为起兵】用昬建者杓杓自华以西南【集觧孟康曰传曰斗第七星法太白主杓斗之尾也尾为隂又其用昏昏隂位在西方故主西南索隠说文云杓斗柄音匹遥反即招揺也正义杓东北第七星也华华山也言北斗昏建用斗杓星指寅也杓华山西南之地也】夜半建者衡【集觧徐广曰第五星】衡殷中州河济之间【集觧孟康曰假令杓昬建寅衡夜半亦建寅正义衡北斗衡也言北斗夜半建用斗衡指寅殷当也斗衡黄河济水之间地也】平旦建者魁魁海岱以东北也【集觧孟康曰传曰斗第一星法于日主齐也魁斗之首首阳也又其用在明阳与明德在东方故主东北齐分正义言北斗旦建用斗魁指寅也海岱代郡也言魁星主海岱之东北地也随三时所指有三建也】斗为帝车运于中央临制四乡分隂阳建四时均五行移节度定诸纪皆系于斗【索隠姚氏案宋均云言是大帝乗车廵狩故无所不纪也】斗魁戴匡六星曰文昌宫【集觧晋灼曰似戴故曰戴匡索隠文耀钩云文昌宫为天府孝经援神契云文者精所聚昌者天纪辅拂并居以成天象故曰文昌宫】一曰上将二曰次将三曰贵相四曰司命五曰司中六曰司禄【索隠春秋元命包曰上将建威武次将正左右贵相理文绪司禄赏功进士司命主灾咎司中主左理也】在斗魁中贵人之牢【集觧孟康曰传曰天理四星在斗魁中贵人牢名曰天理索隠乐汁图徴曰天理贵人牢宋均曰以理牢狱也正义占明及其中有星此贵人下狱也】魁下六星两两相比者名曰三能【集觧苏林曰能音台】三能色齐君臣和不齐为乖戾【索隠案汉书东方朔愿陈泰阶六符孟康曰泰阶三台也台星凡六星六符六星之符验也应劭引黄帝泰阶六符经曰泰阶者天子之三阶上阶上星为男主下星为女主中阶上星为诸侯三公下星为卿大夫下阶上星为士下星为庶人三阶平则阴阳和风雨时不平则稼穑不成冬雷夏霜天行暴令好兴甲兵修宫榭广苑囿则上阶为之坼也】辅星眀近辅臣亲彊斥小疏弱【集觧孟康曰在北斗第六星旁苏林曰斥逺也正义大臣象也占欲其小而明若大而明则臣夺君政小而不明则臣不任职明大与斗合国兵暴起暗而逺斗臣不死则夺若近臣专赏排贤用佞则辅生角近臣擅国符印将谋社稷则辅生翼不然则死】杓端有两星一内为矛招揺【集觧孟康曰近北斗者招揺招揺为天矛晋灼曰梗河三星天矛天锋招揺一星耳索隠案诗汜歴枢云梗河中招揺为胡兵宋均云招揺星在梗河内乐汁图徴云梗河天矛星宋均以为梗河名天矛则梗河是星名也】一外为盾天锋【集觧晋灼曰外逺北斗也在招揺南一名戈正义星经云梗河星为防劒之星若星不见或进退不定锋镝乱起将为邉境之患也】有句圜十五星属杓【索隠句音钩圜音员其形如连环即贯索星也正义属音烛】曰贱人之牢其牢中星实则囚多虚则开出【索隠诗汜歴枢云贱人牢一曰天狱又乐汁图徴云连营贱人牢宋均以为连营贯索星也正义贯索九星在七公前一曰连索一曰连营一曰天牢主法律禁暴强故为贱人牢也牢口一星为门欲其开也九星悉见则狱事繁不见则刑务简动揺则斧钺用中虚则改元口开则有赦人主忧若闭口及星入牢中有自系死者常夜之一星不见有小喜二星不见则赐禄三星不见则人主徳令且赦逺十七日近十六日若有客星出视其小大大有大赦小亦如之】天一枪棓矛盾动揺角大兵起【集觧李竒曰角芒角】
　　东宫苍龙房心心为明堂【索隠文耀钩云东宫苍帝其精为龙尔雅云大辰房心尾也李廵曰大辰苍龙宿体最明也春秋说题辞云房心为明堂天王布政之宫尚书运期授曰所谓房四表之道宋均云四星间有三道日月五星所从出入也】大星天王前后星子属不欲直直则天王失计【索隠鸿范五行传曰心之大星天王也前星太子后星庶子】房为府曰天驷【索隠尔雅云天驷房也诗泛歴枢云房为天马主车驾宋均云房既近心为明堂又别为天府及天驷也】其隂右骖【正义房星君之位亦主左骖亦主良马故为驷王者恒祠之是马祖也】旁有两星曰钤【索隠钤音其炎反元命包曰钩钤两星以闲防神府闿舒为主钩距以偹非常也正义占明而近房天下同心钩钤房心之间有客星出及疎拆者皆地动之祥也】北一星曰舝【集觧徐广曰音辖正义说文云舝车轴端键也两相穿背也星经云键闭一星在房东北掌管籥也占不居其所则宫门不禁居则反是也】东北曲十二星曰旗【正义两旗者左旗九星在河鼓左也右旗九星在河鼓右也皆天之鼓旗所以为旌表占欲其明大光润将军吉不然为兵忧及不居其所则津梁不通动揺则兵起】旗中四星曰天市中六星曰市楼市中星众者实其虚则耗【正义耗贫无也天市垣二十二星在房心东北主国市聚交易之所一曰天旗明则市吏急商人无利忽然不明反是市中星众则嵗实稀则嵗虚荧惑犯戮不忠之臣彗星出当徙市易都客星入兵大起出之有贵防也】房南众星曰骑官左角李右角将【索隠李即理法官也故元命包云左角理物以起右角将率而动又石氏云左角为天田右角为天门也】大角者天王帝廷【索隠援神契云大角为坐宋均云坐帝坐也正义大角一星在两摄提间人君之象也占其明盛黄润则天下大同也】其两旁各有三星鼎足句之曰摄提摄提者直斗杓所指以建时节故曰摄提格【集觧晋灼曰如鼎之句曲索隠元命包云摄提之为言提防也言能提斗防角以接于下也正义摄提六星夹大角大臣之象恒直斗杓所指纪八节察万亊者也占色温温不明而大者人君吉客星入之主人受制也】亢为疏庙主疾【索隠元命包云亢四星为庙廷文耀钩为疏庙宋均以为疏外也庙或为朝也正义听政之所也其占明大则辅臣忠天下寜不然则反是也】其南北两大星曰南门【正义南门二星在库楼南天之外门占明则氐羌贡暗则诸夷叛客星守之外兵且至也】氐为天根主疫【索隠星经云氐四星为路寝听朝所居其占明大则臣下奉度春秋合诚图云氐为宿宫也尔雅云天根氐也孙炎以为角亢下系于氐若木之有根宋均云疫疾也三月榆荚落故主疾疫也然此时物虽生而日宿在奎行毒气故有疫疾也正义氐房心三宿为火于辰在卯宋之分野】尾为九子曰君臣斥絶不和【索隠宋均云属后宫塲故得兼子子必九者取尾有九星也元命包云尾九星箕四星为后宫之塲也正义尾箕尾为析木之津于辰在寅燕之分野尾九星为后宫亦为九子星近心第一星为后次三星妃次三星嫔末二星妾占均明大小相承则后宫叙而多子不然则不金火守之后宫兵起若明暗不常妃嫡乖乱妾媵失序】箕为敖客曰口舌【索隠宋均云敖调弄也箕以簸调弄为象箕又受物有去去来来客之象也诗云维南有箕载翕其舌又诗纬云箕为天口主出气是箕有舌象防言故诗曰哆兮侈兮成是南箕谓为敖客行请谒也正义敖音傲箕主八风亦后妃之府也移徙入河国人相食金火入守天下乱月宿其野为风起】火犯守角则有战房心王者恶之也【索隠韦昭曰火荧惑正义荧惑犯守箕尾氐星自生芒角则有战阵之事若荧惑守房心及房心自生芒角则王者恶之也】
　　南宫朱鸟【索隠文耀钩云南宫赤帝其精为朱鸟也正义柳八星为朱鸟咮天之厨宰主尚食和滋味】权衡【集觧孟康曰轩辕为权太微为衡正义权四星在轩辕尾西主烽火偹警急占以明为安静不明则警急动揺芒角亦如之衡太防之庭也】衡太微三光之廷【索隠宋均曰太微天帝南宫也三光日月五星也】匡衞十二星藩臣【索隠春秋合诚图曰太微主法式陈星十二以偹武患也正义太防宫垣十星在翼轸地天子之宫庭五帝之坐十二诸侯之府也其外藩九卿也南藩中二星间为端门次东第一星为左执法廷尉之象第二星为上相第三星为次相第四星为次将第五星为上将端门西第一星为右执法御史大夫之象也第二星为上将第三星为次将第四星为次相第五星为上相其东垣北左执法上相两星间名曰左掖门上将两星间名曰东华门上相次相上将次将间名曰太阳门其西垣右执法上相间名曰右掖门上将间名曰西华门次将次相间名曰中华门次相两星间名曰太阴门各依其名是其职也占与紫宫垣同也】西将东相南四星执法中端门门左右掖门门内六星诸侯【正义内五诸侯五星列在帝庭其星并欲光明润泽若枯燥则各于其处受其灾变大至诛戮小至流亡若动揺则擅命以干主者审其分以占之则无惑也又云五诸侯五星在东井东北近北河主刺举戒不虞又曰理阴阳察得失一曰帝师二曰帝友三曰三公四曰博士五曰太史此五者为天子定疑议也占明大润泽大小齐等则国之福不然则上下相猜忠臣不用】其内五星五帝坐【索隠诗含神雾云五精星坐其东苍帝坐神名灵威仰精为青龙之类也正义黄帝坐一星在太微宫中含枢纽之神四星夹黄帝坐苍帝东方灵威仰之神赤帝南方赤熛怒之神白帝西方白招矩之神黑帝北方叶光纪之神五帝并设神灵集谋者也占五座明而光则天子得天地之心不然则失位金火来守入太微若顺入轨道司其出之所守则为天子所诛也其逆入若不轨道以所犯命之中坐成形羣下从谋也】后聚一十五星蔚然【集解徐广曰一云哀乌】曰郎位【索隠汉书作哀乌则哀乌蔚然皆星之貌状其星昭然所以象郎位也正义郎位十五星在太微中帝坐东北周之元士汉之光禄中散谏议此三署郎中是今之尚书郎占欲其大小均耀光润有之吉也】傍一大星将位也【索隠宋均云为羣郎之将帅也正义将子象反郎将一星在郎位东北所以为武备今之左右中郎将占大而明角将恣不可当也】月五星顺入轨道【索隠韦昭云谓循轨道不邪逆也顺入从西入也正义谓月五星顺入轨道入太微庭也】司其出所守天子所诛也【索隠宋均云司察日月五星所守列宿若请官属不去十日者于是天子命使诛之也】其逆入若不轨道以所犯命之中坐成形皆羣下从谋也【集觧晋灼曰中坐犯帝座也成形祸福之形见也索隠宋均云逆入从东入不轨道不由康衢而入也以其所犯命者亦谓随所犯之位天子必命诛讨其人也正义命名也谓月五星逆入不依轨道司察其所犯太防中帝坐帝坐必成其刑戮皆是羣下相从而谋上也】金火尤甚【索隠案火主销物而金为兵故尤急则水土木为小变也正义若金火逆入不轨道犯帝坐尤甚于月及水土木也】廷藩西有隋星五曰少微士大夫【隋音他果反索隠宋均云南北为隋隋谓垂下也春秋合诚图云少微处士位又天官占云一名处士星也正义廷太微廷藩卫也少防四星在太防南北列第一星处士也第二星议士也第三星博士也第四星大夫也占以明大黄润则贤士举不明反是月五星犯守处士忧宰相易也】权轩辕轩辕黄龙体前大星女主象旁小星御者后宫属【集觧孟康曰形如腾龙索隠援神契曰轩辕十二星后宫所居石氏星讃以轩辕龙体主后妃也正义轩辕十七星在七星北黄龙之体主雷雨之神后宫之象也阴阳交感雷激为电和为雨怒为风乱为雾凝为霜散为露聚为云气立为虹蜺离为背璚分为抱珥二十四变皆轩辕主之其大星女主也次北一星夫人也次北一星妃也其次诸星皆次妃之属女主南一小星女御也左一星少民后宗也右一星大民太后宗也占欲其小黄而明吉大明则为后宫争竞移徙则国人流迸东西角大张而振后族败水火金守轩辕女主恶也】月五星守犯者如衡占【索隠宋均云责在后党嬉防贼兴占此祥天子亦当诛之】东井为水事【索隠元命包云东井八星主水衡也】其西曲星曰钺【正义东井八星钺一星舆鬼五星一星为质为鹑首于辰在未皆秦之分野一大星黄道所经为天之亭主水衡事法令所取平也王者用法平则井星明而端列钺一星附井之前主伺奢滛而斩之占不欲眀明与井齐或揺动则天子用钺于大臣月宿井有风雨之变】钺北北河南南河【正义南河三星北河三星分夹东井南北置而为戒南河南戒一曰阳门亦曰越门北河北戒一曰阴门亦为胡门两戒间三光之常道也占以南星不见则南道不通北亦如之动揺及火守中国兵起也又云动则胡越为变或连近臣以结之】两河天阙间为闗梁【索隠宋均云两河六星知逆邪言闗梁之限知邪伪也正义阙丘二星在河南天子之双阙诸侯之两观亦象魏县书之府金火守之主兵战阙下也】舆鬼鬼祠事中白者为质【集觧晋灼曰舆鬼五星其中白者为质正义舆鬼五星主祠事天目也主视眀察奸谋东北星主积马东南星主积兵西南星主积布帛西北星主积金玉随其变占之中一星为积尸一名质主丧死祠祀占鬼星眀大谷成不眀百姓散质欲其曶曶不明明则兵起大臣诛下人死之】火守南北河兵起谷不登故徳成衡观成潢【集觧晋灼曰日月五星不轨道也衡大微廷也观占也潢五帝车舍】伤成钺【集觧晋灼曰贼伤之占先成形于索隠案德成衡衡则能平物故有德公平者先成形于衡观成潢为帝车舍言王者逰观亦先成形于潢也伤成者伤败也言王者败德亦先成形于钺以言有败乱则有诛之形按文耀钩则云德成潢败成其意异也又此下文祸成井诛成质皆是东井下义总列于此也】祸成井【集觧晋灼曰东井主水事火入之一星居其旁天子且以火败故曰祸也】诛成质【集觧晋灼曰荧惑入舆鬼天质占曰大臣有诛】柳为鸟注主木草【索隠案汉书天文志注作咮尔雅云鸟咮谓之柳孙炎云咮朱鸟之口柳其星聚也以注为柳星故主草木也正义咮丁救反一作注柳八星星七星张六星为鹑火于辰在午皆周之分野柳为朱鸟咮天之厨宰主尚食和滋味占以顺明为吉金火守之国兵大起】七星颈为员官主急事【索隠案宋均云颈朱鸟颈也员官咙喉也物在咙喉终不乆留故主急事也正义七星为颈一名天都主衣裳文绣主急事以眀为吉暗为凶金火守之国兵大起】张素为厨主觞客【索隠素嗉也尔雅云鸟张嗉郭璞云鸟受食之处也正义张六星六为嗉主天厨饮食赏赉觞客占以眀为吉暗为凶金火守之国兵大起】翼为羽翮主远客【正义翼二十二星轸四星长沙一星辖二星合轸七星皆为鹑尾于辰在巳楚之分野翼二十二星为天乐府又主夷狄亦主远客占眀大礼乐兴四夷服徙则天子举兵以罚乱者】轸为车主风【索隠宋均云轸四星居中又有二星为左右辖车之象也轸与巽同位为风车动行极似之也正义轸四星主冡宰辅臣又主车骑亦主风占眀大则车骑用太白守之天下学校散文儒失业兵戈大兴荧惑守之南方有不用命之国当发兵伐之辰星守之徐泗有戮者】其旁有一小星曰长沙【正义长沙一星在轸中主夀命占明主长夀子孙昌也】星星不欲眀眀与四星等若五星入轸星中兵大起【索隠宋均云五星主行使使动兵车亦动也】轸南众星曰天库楼库有五车车星角若益众及不具无处车马
　　西宫咸池【索隐文耀钩云西宫白帝其精白虎正义咸池三星在五车中天潢南鱼鸟之所托也金犯守之兵起火守之有灾也】曰天五潢五潢五帝车舍【索隠案元命包曰咸池主五谷其星五者各有所职咸池言谷生于水吐秀含实主秋成故一名五帝车舍言以车载谷而贩也正义五车五星三柱九星在毕东北天子五兵车舍也西北大星曰天库主太白秦也次东北曰天狱主辰燕赵也次东曰天仓主岁衞鲁也次东南曰司空主鎭楚也次西南曰卿主荧惑魏也占五车均眀柱皆见则仓库实不见其国絶食兵且起五车三柱有变各以其国占之三柱出外兵出柱入兵入柱出一月米贵三倍期二年出三月贵十倍期三年柱出不与天仓相近军出米贵转粟千里柱倒立尤甚火入天下旱金入兵水入水也】火入旱金兵水水中有三柱柱不具兵起【索隐谓火金水入五潢则各致此灾也宋均云不言木土者木土德星于此不为害也】奎曰封豕为沟渎【正义奎苦圭反十六星娄三星为降娄于辰在戍鲁之分野奎天之府库一曰天豕亦曰封豕主沟渎西南大星所谓天豕目占以明为吉星不欲团圆团圆则兵起暗则臣干命之咎亦不欲开阖无常当有白衣称命于山谷者五星犯奎人主爽德权臣擅命不可禁者王者宗祀不洁则奎动揺若焰焰有光则近臣谋上之应亦庶人饥馑之厄大白守奎胡貊之忧可以伐之荧惑星守之则有水之忧连以三年填星岁星守之中国之利外国不利可以兴师动众斩断无道】娄为聚众【正义娄三星为苑牧养牺牲以共祭祀亦曰聚众占动揺则众兵聚金火守之兵起也】胃为天仓【正义胃三星昴七星毕八星为大梁于辰在酉赵之分野谓主仓廪五谷之府也占明则天下和平五谷丰稔不然反是】其南众星曰廥积【集觧如淳曰蒭藁积为廥也正义蒭藁六星在天苑西主积藁草者不见则牛马暴死火守灾起也】昴曰髦头胡星也为白衣会【正义昴七星为髦头胡星亦为狱事明天下狱讼平暗为刑罚滥六星眀与大星等大水且至其兵大起揺动若跳跃者胡兵大起一星不见皆兵之忧也】毕曰罕车为边兵主弋猎【索隐尔雅云浊谓之毕也孙炎为掩兎之毕或呼为浊因以名星也正义毕八星曰罕车为边兵主弋猎其大星曰天高一曰边将主四夷之尉也星明大天下安远夷入贡失色边乱毕动兵起月宿则多雨毛苌云毕所谓掩兎也】其大星旁小星为附耳附耳揺动有防乱臣在侧【正义附耳一星属毕大星之下次天高东南隅主为人主听得失伺过星明中国微边寇警移动则谗佞行入毕国起兵】昴毕间为天街其隂隂国阳阳国【集觧孟康曰隂西南坤维河山已北国阳河山已南国索隐元命包云毕为天阶尔雅云大梁昴孙炎云毕昴之间日月五星出入要道若津梁正义天街三星在毕昴间主国界也街南为华夏之国街北为夷狄之国土金守胡兵入也】参为白虎【正义觜三星参三星外四星为实沉于辰在申魏之分野为白虎形也】三星直者是为衡石【集解孟康曰参三星者白虎宿中西直似称衡】下有三星兑曰罚为斩艾事【集解孟康曰在参间上小下大故曰鋭晋灼曰三星少斜列无锐形正义罚亦作伐春秋运斗枢云参伐事主斩艾】其外四星左右肩股也小三星隅置曰觜觹为虎首主葆旅事【集解如淳曰关中俗谓桑榆孽生为葆晋灼曰葆菜也野生曰旅今之饥民采旅生也索隐姚氏案宋均云葆守也旅犹军旅也言佐参伐以斩除凶也正义觜子思反觹胡规反葆音保觜觹为虎首主收敛葆旅事也葆旅野生之可食者占金木来守国易政灾起也】其南有四星曰天厠【正义天厠四星在屏东主溷也占色黄吉青与白皆凶不见则人寝疾】厠下一星曰天矢矢黄则吉青白黑凶【正义天矢一星在厠南占与天厠同】其西有句曲【正义句音钩】九星三处罗一曰天旗【正义参旗九星在参西天旗也指麾远近以从命者王者斩伐当理则天旗曲直理顺不然则兵动于外可以忧之若明而稀则边寇将动不然则不】二曰天苑【正义天苑十六星如环状在毕南天子养禽兽之所稀暗则多死亡】三曰九斿【集解徐广曰音流正义九斿九星在玉井西南天子之兵旗所以导军进退亦领州列邦并不欲揺动揺动则九州分散人民失业信命亦不通于中国忧金火守之乱起也】其东有大星曰狼狼角变色多盗贼【正义狼一星参东南狼为野将主侵掠占非其处则人相食色黄白而明吉赤角兵起金火守亦如之】下有四星曰弧直狼【正义弧九星在狼东南天之弓也以伐叛懐远又主备贼盗知奸邪者弧矢向狼动移多盗明大变色亦如之矢不直狼多盗引满则天下尽兵也】狼比地有大星曰南极老人老人见治安不见兵起常以秋分时之于南郊附耳入毕中兵起【集觧晋灼曰比地近地也正义老人一星在弧南一曰南极为人主寿命延长之应常以秋分之曙见于景春分之夕见于丁见则国长命故谓之夀昌天下安寜不见人主忧也】
　　北宫武【索隠文耀钩云北宫黑帝其精武尔雅云枵虚也又云北陆虚也解者以陆为道孙炎曰陆中也北方之宿中也正义南斗六星牵牛六星并北宫武之宿】虚危【正义虚二星危三星为枵于辰在子齐之分野虚主死丧哭泣事又为邑居庙堂祭祀祷祝之事亦天之冢宰主平理天下覆藏万物占动则有死防哭泣之应火守则天子将兵水守则人饥馑金守臣下兵起危为宗庙祀事主天府天市架屋占动则有土功火守天下兵水守下谋上也】危为盖屋【索隐宋均云危上一星高旁两星隋下似乎盖屋也正义盖屋二星在危南主天子所居宫室之官也占金火守入国兵起孛彗尤甚危为架屋盖屋自有星恐文误也】虚为哭泣之事【索隐姚氏案荆州占以为其宿二星南星主哭泣虚中六星不欲明明则有大丧也】其南有众星曰羽林天军【正义羽林四十五星三三而聚散在垒壁南天军也亦天宿衞主兵革不见天下乱金火水入军起也】军西为垒或曰钺【正义垒壁陈十三星横列在营室南天军之垣垒占五星入皆兵起将军死也】旁有一大星为北落北落若微亡军星动角益希及五星犯北落入军军起火金水尤甚火军忧水患木土军吉【集觧骃案汉书音义曰木星土星入北落则吉也正义北落师门一星在羽林西南天军之门也长安城北落门以象此也主非常以兵占明则军安微弱则兵起金火守有兵为虏犯塞土木则吉】危东六星两两相比曰司空【正义比音鼻比近也危东两两相比者是司命等星也司空唯一星耳又不在危东恐命字误为空也司命二星在虚北主防送司禄二星在司命北主官司危二星在司禄北主危亡司非二星在危北主过皆防司之职占大为君忧常则吉也】营室为清庙曰离宫阁道【索隠元命包云营室十星埏陶精类始立纪纲包物为室又尔雅云营室谓之定郭璞云定正也天下作宫室皆以营室中为正也荆州占云阁道王良旗也有六星】汉中四星曰天驷【索隠元命包云汉中四星曰骑一曰天驷也】旁一星曰王良王良策马车骑满野【索隠春秋合诚图云王良主天马也正义王良五星在奎北河中天子奉御官也其动策马则兵骑满野客星守之则津桥不通金火守入皆兵之忧也策一星在王良前主天子仆也占以动揺移易在王良前或居马后则为策马策马而兵动也按豫章周腾字叔达南昌人为侍御史桓帝当南郊平明应出腾仰观曰夫王者象星今宫中星及策马星悉不动上明日必不出至四更皇太子卒遂止也】旁有八星絶汉曰天潢天潢旁江星江星动人渉水【索隠元命包曰潢主河渠所以度神通四方宋均云天潢天津也津凑也主计度也正义天江四星在尾北主太阴也不欲明明而动水暴出其星明大水不禁也】杵臼四星在危南【正义杵臼三星在丈人星旁主军粮占正下直臼吉与臼不相当军粮絶也臼星在南主舂其占覆则嵗大饥仰则大熟也】匏有青黑星守之鱼盐贵【索隠荆州占云匏一名天鸡在河鼓东匏明则嵗大熟也正义匏音白包反匏五星在离珠北天子果园占眀大光润嵗熟不则包果之实不登客守鱼盐贵也】南斗为庙【正义南斗六星在南也】其北建星建星者旗也【正义建六星在斗北临黄道天之都关也斗建之间七曜之道亦主旗辂占动揺则人劳不然则不月晕蛟龙见牛马疫月五星犯守大臣相谋为关梁不通及大水也】牵牛为牺牲【正义牵牛为牺牲亦为关梁其北二星一曰即路一曰聚火又上一星主道路次二星主关梁次三星主南越占明大关梁通不明不通天下牛疫死移入汉中天下乃乱也】其北河鼓河鼓大星上将左右左右将【索隠尔雅云河鼓谓之牵牛孙炎云河鼓之旗十二星在牵牛北故或名河鼓为牵牛也正义河鼓三星在牵牛北主军鼓盖天子三将军中央大星大将军其南左星左将军其北右星右将军所以备关梁而拒难也占明大光润将军吉动揺差戾乱兵起直将有功曲则将失计也自昔传牵牛织女七月七日相见此星也】婺女【索隠尔雅云须女谓之务女或作婺字正义须女四星亦婺女天少府也南斗牵牛须女皆为星纪于辰在丑越之分野而斗牛为吴之分野也须女贱妾之称妇职之卑者主布帛裁制嫁娶占水守之万物不成火守布帛贵人多死土守有女丧金守兵起也】其北织女织女天女孙也【集解徐广曰孙一作名索隠荆州占云织女一名天女天子女也正义织女三星在河北天纪东天女也主果蓏丝帛珍寳占王者至孝于神明则三星俱明不然则暗而防天下女工废明则理大星怒而角布帛踊贵不见则兵起晋书天文志云晋太史令陈卓总甘石巫咸三家所着星图大凡二百八十三官一千四百六十四星以为定纪今略其昭昭者以备天官云】
　　察日月之行以揆嵗星顺逆【索隠姚氏案天官占云嵗星一曰应星一曰经星一曰纪星物理论云嵗行一次谓之嵗星则十二嵗而星一周天也正义晋灼云太嵗在四仲则嵗行三宿太嵗在四孟四季则嵗行二宿二八十六三四十二而行二十八宿十二嵗而周天】曰东方木主春日甲乙义失者罚出嵗星【正义天官云嵗星者东方木之精苍帝之象也其色明而内黄天下安寜夫嵗星欲春不动动则农废嵗星赢缩以其舍命国所在之国不可伐可以罚人失次则民多病见则喜其所居国人主有福不可以揺动人主怒无光仁道失嵗星顺行仁德加也嵗星农官主五谷天文志云春日甲乙四时春也五常仁五事貌也人主仁亏貌失逆时令伤木气则罚见嵗星】嵗星赢缩以其舍命国所在国不可伐可以罚人【索隠案天文志曰凡五星早出为赢赢为客晩出为缩缩为主人五星赢缩必有天应见杓也正义舍所止宿也命名也】其趋舍而前曰赢【索隠趋音聚谓促也】退舍曰缩赢其国有兵不复缩其国有忧将亡【正义将音子匠反】国倾败其所在五星皆从而聚于一舍其下之国可以义致天下【索隠汉高帝元年五星皆聚东井天文志云其年嵗星在东井故四星从而聚也】以摄提格嵗【索隠太嵗在寅嵗星正月晨出东方按尔雅嵗在寅为摄提格李巡云言万物承阳起故曰摄提格格起也】嵗隂左行在寅嵗星右转居丑正月与斗牵牛晨出东方名曰监徳【索隐嵗星在寅正月晨见东方之名已下皆出石氏星经文云星在斗牵牛失次应见于杓也汉书天文志则载甘氏及太初星歴所在之宿不同也】色苍苍有光其失次有应见栁嵗早水晩旱嵗星出东行十二度百日而止反逆行逆行八度百日复东行嵗行三十度十六分度之七率日行十二分度之一十二嵗而周天出常东方以晨入于西方用昬单阏嵗【索隐在卯也嵗星二月晨出东方尔雅云卯为单阏李巡云阳气推万物而起故曰单阏单尽也阏止也】嵗隂在卯星居子以二月与婺女虚危晨出曰降入【索隐即嵗星二月晨见东方之名其余凖此】大有光其失次有应见张名曰降入其嵗大水执徐嵗【索隠尔雅辰为执徐李巡云伏蛰之物皆振舒而出故曰执徐执蛰也徐舒也】嵗隂在辰星居亥以三月居与营室东璧晨出曰青章青青甚章其失次有应见轸曰青章嵗早旱晚水大荒骆嵗【索隐尔雅云在巳为大荒骆姚氏云言万物皆炽盛而大出霍然落落故曰荒骆也】嵗隂在巳星居戍以四月与奎娄胃昴晨出曰跰踵【集解徐广曰一曰路嶂索隐天文志作路字诂云今作踵也正义跰白边反踵之勇反】熊熊赤色有光其失次有应见亢敦牂嵗【索隠尔雅云在午为敦牂孙炎云敦盛也牂壮也言万物盛壮韦昭云敦音顿】嵗隂在午星居酉以五月与胃昴毕晨出曰开明【集觧徐广曰一曰天津索隠天文志作啓明】炎炎有光【正义炎盐验反】偃兵唯利公王不利治兵其失次有应见房嵗早旱晚水叶洽嵗【索隠尔雅云在未为叶洽李巡云阳气欲化万物故曰协洽协和也洽合也】嵗隂在未星居申以六月与觜觹【正义觜子斯反觹胡规反】参晨出曰长列昭昭有光利行兵其失次有应见箕涒滩嵗【索隐尔雅云在申为涒滩李巡云涒滩物吐秀倾垂之貌涒他昆反滩他丹反】嵗隂在申星居未以七月与东井舆鬼晨出曰天音昭昭白其失次有应见牵牛作鄂嵗【索隠尔雅在酉为作鄂李巡云作鄂皆物芒枝起之貌鄂音愕案下文云作作有芒则李巡解亦近天文志作詻音而恪反与史记及尔雅并异】嵗隂在酉星居午以八月与柳七星张晨出曰为长王作作有芒国其昌熟谷其失次有应见危曰大章有旱而昌有女丧民疾阉茂嵗【索隠尔雅云在戌曰阉茂孙炎云万物皆蔽冒故曰阉茂阉蔽也茂冒也天文志作掩茂】嵗隂在戍星居巳以九月与翼轸晨出曰天雎【索隠刘氏音吁唯反】白色大眀其失次有应见东壁嵗水女丧大渊献嵗【索隠尔雅云在亥为大渊献孙炎云渊深也大献万物于深谓盖藏之于外也】嵗隂在亥星居辰以十月与角亢晨出曰大章【集觧徐广曰一曰天皇索隠天文志亦作天皇】苍苍然星若跃而隂出旦是谓正平起师旅其率必武其国有徳将有四海其失次有应见娄困敦嵗【索隠尔雅在子为困敦孙炎云困敦混沌也言万物初萌混沌于黄泉之下】嵗隂在子星居卯以十一月与氐房心晨出曰天泉色甚眀江池其昌不利起兵其失次有应在昴赤奋若嵗【索隠尔雅云在丑为赤奋若李巡云言阳气奋迅若顺也】嵗隂在丑星居寅以十二月与尾箕晨出曰天皓【索隠音昊汉志亦作昊】黫然黑色甚明【索隠黫音乌闲反】其失次有应见参当居不居居之又左右揺未当去去之与他星会其国凶所居久国有徳厚其角动乍小乍大若色数变人主有忧其失次舍以下进而东北三月生天棓长四尺末兑【索隐天文志此皆甘氏星经文而志又兼载石氏此皆不取石氏名申甘氏名德正义棓音蒲讲反嵗星之精散而为天枪天棓天冲天猾国皇天搀及登天荆真若天防天垣苍彗皆以应凶灾也天棓者一名觉星本类星末锐长四丈出东北方西方其出则天下兵争也】进而东南三月生彗星长二丈类彗【正义天彗者一名扫星本类星末类彗小者数寸长长或竟天而体无光假日之光故夕见则东指晨见则西指若日南北皆随日光而指光芒所及为灾变见则兵起除旧布新彗所指之处弱也】退而西北三月生天搀长四丈末兑【集解韦昭曰搀音参差之参正义搀楚咸反天搀者在西南长四丈鋭京房云天搀为兵赤地千里枯骨籍籍天文志云天搀主兵乱也】退而西南三月生天枪长数丈两头兑【正义枪楚行反天枪者长数丈两头锐出西南方其见不过三月必有破国乱君伏死其辜天文志云孝文时天枪夕出西南占曰为兵防乱其六年十一月匈奴入上郡云中汉起兵以衞京师也】谨视其所见之国不可举事用兵其出如浮如沉其国有土功如沈如浮其野亡色赤而有角其所居国昌迎【集解徐广曰迎一作御】角而战者不胜星色赤黄而沈所居野大穰【正义穰人羊反丰熟也】色青白而赤灰所居野有忧嵗星入月其野有逐相与太白鬬【集觧韦昭曰星相击为鬬】其野有破军嵗星一曰摄提曰重华曰应星曰纪星营室为清庙嵗星庙也
　　察刚气以处荧惑【集解徐广曰刚一作罚索隠案姚氏引广雅荧惑谓之执法天官占云荧惑方伯象司察妖孽则徐云察罚气为是春秋纬文耀钩云赤帝熛怒之神为荧惑位南方礼失则罚出晋灼云常以十月入太防受制而出行列宿司无道出入无常也】曰南方火主夏日丙丁礼失罚出荧惑荧惑失行是也出则有兵入则兵散以其舍命国荧惑荧惑为勃乱残贼疾丧饥兵【集解徐广曰以下云荧惑为理外则理兵内则理政正义天官占云荧惑为执法之星其行无常以其舍命国为残贼为疾为防为饥为兵环绕勾曲芒角动揺乍前乍后其殃逾甚荧惑主死防大鸿胪之象主甲兵大司马之义伺骄奢乱孽执法官也其精为风伯惑童儿歌謡嬉戏也】反道二舍以上居之三月有殃五月受兵七月半亡地九月太半亡地因与俱出入国絶祀居之殃还至虽大当小【索隠案还音旋旋疾也若荧惑反道居其舍所致殃祸速疾则虽大反小】久而至当小反大【索隠乆谓行迟也如此祸小反大言乆腊毒也】其南为丈夫北为女子丧【索隐宋均云荧惑守舆鬼南为丈夫受其咎北则女子受其凶也】若角动绕环之及乍前乍后左右殃益大与他星鬬【正义凡五星鬭皆为战鬭兵不在外则为内乱鬭谓光芒相及】光相逮为害不相逮不害五星皆从而聚于一舍其下国可以礼致天下【正义三星若合是谓惊立绝行其国外内有兵与防人民饥乏改立侯王四星若合是为太阳其国兵丧暴起君子忧小人流五星若合是谓易行有德者受庆奄有四方无德者受殃乃以死亡也】法出东行十六舍而止逆行二舍六旬复东行自所止数十舍十月而入西方伏【集解晋灼曰伏不见】行五月出东方其出西方曰反明主命者恶之东行急一日行一度半其行东西南北疾也兵各聚其下用战顺之胜逆之败荧惑从太白军忧离之军却出太白隂有分军行其阳有偏将战当其行太白逮之破军杀将【索隠宋均云太白宿主军来冲拒也】其入守犯太微【集觧孟康曰犯七寸已内光芒相及也韦昭曰自下触之曰犯居其宿曰守】轩辕营室主命恶之心为明堂荧惑庙也谨此
　　歴斗之会以定填星之位【索隠晋灼曰常以甲辰之元始建斗嵗行一宿二十八嵗而周天广雅曰填星一名地侯文耀钩曰填黄帝含枢纽之精其体旋玑中宿之分也】曰中央土主季夏日戊巳黄帝主徳女主象也嵗填一宿其所居国吉未当居而居若已去而复还还居之其国得土不乃得女若当居而不居既已居之又西东去其国失土不乃失女不可举事用兵其居久其国福厚易福薄【集解徐广曰易犹轻速也】其一名曰地侯主嵗嵗行十二度百十二分度之五日行二十八分度之一二十八嵗周天其所居五星皆从而聚于一舍其下之国可重致天下【正义重音逐陇反言五星皆从填星其下之国倚重而致天下以填主木土故也】礼徳义杀刑尽失而填星乃为之动揺赢为王不宁其缩有军不复填星其色黄光芒音曰黄钟宫其失次上二三宿曰赢有主命不成不乃大水失次下二三宿曰缩有后戚其嵗不复不乃天裂若地动斗为文太室填星庙天子之星也木星与土合为内乱饥主勿用战败水则变谋而更事火为旱金为白衣会【正义星经云凡五星木与土合为内乱饥与水合为变谋更事与火合为饥为旱与金合为白衣会也】若木金在南曰牝牡年谷熟金在北嵗偏无【索隠晋灼曰嵗阳也太白阴也故曰牝牡正义星经云金在南木在北名曰牝牡年谷大熟金在北木在南其年或有或无】火与水合为焠与金合为铄为丧皆不可举事用兵大败土为忧主孽卿【集解晋灼曰火入水故曰焠索隠案谓火与水俱从填星合也正义焠忽内反星经凡五星火与水合为焠用兵举事大败与金合为铄为防不可举事用兵从军为忧离之军却与土合为忧主孽卿与木合饥战败也索隠文耀钩云水土合则成鑪冶鑪冶成则火兴火兴则土之子焠金成销铄金铄则土无子无子辅父则益妖孽故子忧也】大饥战败为北军【正义为北军北也凡军败曰北】军困举事大败土与水合穰而拥阏【正义拥于拱反阏乌葛反】有覆军【集觧徐广曰或云木火土三星若合是谓惊立绝行】其国不可举事出亡地入得地金为疾为内兵亡地三星若合其宿地国外内有兵与丧改立公王四星合兵丧并起君子忧小人流五星合是谓易行有徳受庆改立大人奄有四方子孙蕃昌无徳受殃若亡五星皆大其事亦大皆小事亦小蚤出者为赢赢者为客晚出者为缩缩者为主人必有天应见于杓星同舍为合相凌为鬭【集解孟康曰凌相冒占过也韦昭曰突掩为凌】七寸以内必之矣【索隠韦昭云必有祸也】五星色白圜为丧旱赤圜则中不平为兵青圜为忧水黑圜为疾多死黄圜则吉赤角犯我城黄角地之争白角哭泣之声青角有兵忧黑角则水意【集觧徐广曰一作志】行穷兵之所终五星同色天下偃兵百姓宁昌春风秋雨冬寒夏暑动揺常以此填星出百二十日而逆西行西行百二十日反东行见三百三十日而入入三十日复出东方太嵗在甲寅镇星在东壁故在营室
　　察日行以处位太白【索隠太白辰出东方曰啓明故察日行以处太白之位韩诗云太白晨出东方为啓明昏见西方为长庚又孙炎注尔雅亦以为晨出东方高三丈命曰啓明昬见西方高三舍命曰太白正义晋灼云常以正月甲寅与荧惑晨出东方二百四十日而入又出西方二百四十日而入入三十五日而复出东方出以寅戌入以丑未天官占云太白者西方金之精白帝之子上公大将军之象也一名殷星一名大正一名荧星一名官星一名梁星一名灭星一名大嚣一名大衰一名大爽径一百里天文志云其日庚辛四时秋也五常义也五事言也人主义亏言失逆时令伤金气罚见太白春见东方以晨秋见西方以夕也】曰西方秋司兵月行及天矢【正义太白五芒出早为月蚀晩为天矢及彗其精散为天杵天椨伏灵大败司奸天狗贼星天残卒起星是古厯星若竹彗墙星防星白雚皆以示变也】日庚辛主杀杀失者罚出太白太白失行以其舍命国其出行十八舍二百四十日而入入东方伏行十一舍百三十日其入西方伏行三舍十六日而出当出不出当入不入是谓失舍不有破军必有国君之簒其纪上元【正义其纪上元是星古歴初起上元之法也】以摄提格之嵗与营室晨出东方至角而入与营室夕出西方至角而入与角晨出入毕与角夕出入毕与毕晨出入箕与毕夕出入箕与箕晨出入柳与箕夕出入柳与柳晨出入营室与柳夕出入营室凡出入东西各五为八嵗二百三十日【集解徐广曰一云三十二日】复与营室晨出东方其大率嵗一周天【索隠案上元是古歴之名言用上元纪歴法则摄提嵗而太白与营室晨出东方至角而入与营室夕出西方至角而入凡出入东西各五为八嵗二百三十日复与营室晨出东方大率嵗一周天也】其始出东方行迟率日半度一百二十日必逆行一二舍上极而反东行行日一度半一百二十日入其庳近日曰明星柔高远日曰大嚣【集解徐广曰嚣一作变】刚其始出西行疾率日一度半百二十日上极而行迟日半度百二十日旦入必逆行一二舍而入其庳近日曰太白柔高远日曰大相刚出以辰戌入以丑未当出不出未当入而入天下偃兵兵在外入未当出而出当入而不入下起兵有破国其当期出也其国昌其出东为东入东为北方出西为西入西为南方所居久其乡利疾【集解苏林曰疾过也】其乡凶出西逆行至东正西国吉出东至西正东国吉其出不经天经天天下革政【索隠孟康曰谓出东入西出西入东也太白阴星出东当伏东出西当伏西过午为经天又晋灼曰日阳也日出则星没太白昼见午上为经天也】小以角动兵起始出大后小兵弱出小后大兵强出高用兵深吉浅凶庳浅吉深凶日方南金居其南日方北金居其北曰赢【正义郑元云方犹向也谓昼漏半而置土圭表隂阳审其南北也影短于土圭谓之日南是也是地于日为近南也长于土圭谓之日北是地于日为近北也凡日影于地千里而差一寸周礼云日南则影短多暑日北则影长多寒孟康云金谓太白也影日中之影也】侯王不宁用兵进吉退凶日方南金居其北日方北金居其南曰缩侯王有忧用兵退吉进凶用兵象太白太白行疾疾行迟迟行角敢战动揺躁躁圜以静静顺角所指吉反之皆凶出则出兵入则入兵赤角有战白角有丧黑圜角忧有水事青圜小角忧有木事黄圜和角有土事有年【正义太白星圆天下和平若芒角有土事有年谓丰熟也】其已出三日而复有微入入三日乃复盛出是谓耎【集解晋灼曰耎退之不进索隠耎音奴乱反】其下国有军败将北其已入三日又复微出出三日而复盛入其下国有忧师有粮食兵革遗人用之【正义遗唯季反】卒虽众将为人虏其出西失行外国败其出东失行中国败其色大圜黄【音泽】可为好事其圜大赤兵盛不战太白白比狼赤比心黄比参左肩苍比参右肩黑比奎大星【正义比卑耳反下同比类也晋书天文志云凡五星有色大小不同各依其行而应时节色变有类凡青比参左肩赤比心大星黄比参右肩白比狼星黒比奎大星不失本色而应其四时者吉色害其行凶也参色林反下同】五星皆从太白而聚乎一舍其下之国可以兵从天下【正义晋书天文志云凡五星所出所行所直之辰其国为得位者嵗星以德荧惑为礼镇星有福太白兵强辰阴阳和所行所直之辰顺其色而角者胜其色害者败居实有得居虚无得也色胜位行胜色行得尽胜之】居实有得也居虚无得也【索隠实谓星所合居之宿虚谓赢缩也】行胜色【集觧晋灼曰太白行得度者胜色也正义胜音升剰反下同】色胜位有位胜无位有色胜无色行得尽胜之【集解晋灼曰行应天度唯有色得位行尽胜之行重而色位轻星经得字作德】出而留桑榆间【集解晋灼曰行迟而下也凡望云气平望在桑榆上者余二千里】疾其下国【正义疾汉书作病也】上而疾未尽其日过参天【集解晋灼曰三分天过其一此在戌酉之间】疾其对国【集解孟康曰谓出东入西出西入东】上复下下复上有反将其入月将僇金木星合光其下战不合兵虽起而不鬭合相毁野有破军出西方昬而出隂隂兵彊暮食出小弱夜半出中弱鸡鸣出大弱是谓隂陷于阳其在东方乗明而出阳阳兵之彊鸡鸣出小弱夜半出中弱昬出大弱是谓阳陷于隂太白伏也以出兵兵有殃其出卯南南胜北方出卯北北胜南方正在卯东国利出酉北北胜南方出酉南南胜北方正在酉西国胜其与列星相犯小战五星大战其相犯太白出其南南国败出其北北国败行疾武不行文色白五芒出蚤为月蚀晩为天矢及彗星将发其国出东为徳举事左之迎之吉出西为刑举事右之背之吉反之皆凶太白光见景战胜昼见而经天是谓争明彊国弱小国彊女主昌亢为疏庙太白庙也太白大臣也其号上公其他名殷星太正营星观星宫星明星大衰大泽终星大相天浩序星月纬大司马位谨此
　　察日辰之会以治辰星之位【索隐即正四时以治辰星之位也皇甫谧曰辰星一名毚星或曰钩星元命包曰北方辰星水生物布其纪故辰星理四时宋均曰辰星正四时之法得与北辰同名也正义晋灼曰常以二月春分见奎娄五月夏至见东井八月秋分见角亢十一月冬至见牵牛出以辰戌入以丑未二旬而入晨之东方夕之西方也】曰北方水太隂之精主冬日壬癸刑失者罚出辰星【正义天官占云辰星北水之精黑帝之子宰相之祥也一名细极一名钩星一名□星一名伺祠径一百里亦偏将廷尉象也天文志云其日壬癸四时冬也五常智也五事听也人主智亏听失逆时令伤水气则罚见辰星也】以其宿命国是正四时仲春春分夕出郊奎娄胃东五舍为齐仲夏夏至夕出郊东井舆鬼柳东七舍为楚仲秋秋分夕出郊角亢氐房东四舍为汉仲冬冬至晨出郊东方与尾箕斗牵牛俱西为中国其出入常以辰戍丑未其蚤为月蚀晩为彗星及天矢【集解孟康曰辰星月相凌不见者则所蚀也索隐宋均云星辰与月同精月为大臣先期而出是躁也失则当诛故月蚀者所以为灾祥也辰星阴也彗亦阴隂谋未成故晚出也张晏曰彗所以除旧布新】其时宜效不效为失【正义效见也言宜见不见为失罚之也】追兵在外不战一时不出其时不和四时不出天下大饥其当效而出也色白为旱黄为五谷熟赤为兵黑为水出东方大而白有兵于外解常在东方其赤中国胜其西而赤外国利无兵于外而赤兵起其与太白俱出东方皆赤而角外国大败中国胜其与太白俱出西方皆赤而角外国利五星分天之中积于东方中国利积于西方外国用者利五星皆从辰星而聚于一舍其所舍之国可以法致天下辰星不出太白为客其出太白为主出而与太白不相从野虽有军不战出东方太白出西方若出西方太白出东方为格野虽有兵不战【索隠谓辰星出西方辰水也太白出东方太白金也水生金母子不相从故野有军不战今母子各出一方故为格格谓不和同故野虽有兵不战也】失其时而出为当寒反温当温反寒当出不出是谓击卒兵大起其入太白中而上出破军杀将客军胜下出客亡地辰星来抵太白太白不去将死正旗上出破军杀将客胜下出客亡地视旗所指以命破军【索隐案旗盖太白芒角似旌旗正义旗星名有九星言辰星上则破军杀将客胜也】其绕环太白若与鬭大战客胜免过太白【索隠案广雅云辰星谓之免星则辰星之别名免或作毚也】间可防劔【集解苏林曰防音函函容也其间可容一劒索隐案苏所说则防字本有函音故字从咸也】小战客胜免居太白前军罢出太白左小战摩太白有数万人战主人吏死出太白右去三尺军急约战青角兵忧黑角水赤行穷兵之所终免七命曰小正辰星天搀安周星细爽能星钩星【索隐谓免星凡有七名命者名也小正一也辰星二也天搀三也安周星四也细爽五也能星六也钩星七也】其色黄而小出而易处天下之文变而不善矣免五色青圜忧白圜丧赤圜中不平黑圜吉赤角犯我城黄角地之争白角号泣之声其出东方行四舍四十八日其数二十日而反入于东方其出西方行四舍四十八日其数二十日而反入于西方其一候之营室角毕箕柳出房心间地动辰星之色春青黄夏赤白秋青白而嵗熟冬黄而不明即变其色其时不昌春不见大风秋则不实夏不见有六十日之旱月蚀秋不见有兵春则不生冬不见隂雨六十日有流邑夏则不长七星为员官辰星庙蛮夷星也
　　角亢氐兖州房心豫州尾箕幽州斗江湖牵牛婺女扬州虚危青州营室至东壁并州奎娄胃徐州昴毕冀州觜觹参益州【正义括地志云汉武帝置十三州改梁州为益州广汉广汉今益州咎县是也分今河内上党云中然按星经益州魏地毕觜参之分今河内上党云中是未详也】东井舆鬼雍州柳七星张三河翼轸荆州
　　两军相当日晕【集解如淳曰晕读曰运】晕等力钧厚长大有胜薄短小无胜重抱大破无抱为和背不和为分离相去直为自立立侯王指晕若曰杀将负且戴有喜圜在中中胜在外外胜青外赤中以和相去赤外青中以恶相去气晕先至而后去居军胜先至先去前利后病后至后去前病后利后至先去前后皆病居军不胜见而去其发疾虽胜无功见半日以上功大白虹屈短【集解李竒曰屈或为尾也韦昭曰短而直】上下兑有者下大流血日晕制胜近期三十日逺期六十日其食食所不利复生生所利而食益尽为主位以其直及日所宿加以日时用命其国也月行中道安宁和平隂间多水隂事外北三尺隂星北三尺【索隐案中道房室星之中间也房有四星若人之房三间有四表然故曰房南为阳间北为隂间则中道房星之中间也故房是日月五星之常行道然黄道亦经房星若月行得中道故隂阳和平若行隂间多隂事阳间则人主骄恣若歴阴星阳星之南迫太阴太阳之道则有大水若兵及大旱若防也太阳亦在阳间之南各三尺也】太隂大水兵阳间骄恣阳星多暴狱太阳大旱丧也【索隐太隂太阳皆道也月行近之故有水旱兵防也】角天门十月为四月十一月为五月十二月为六月水发近三尺远五尺【索隐谓月行入角与天门若十月犯之当为来年四月成灾十一月则主五月也】犯四辅辅臣诛【索隐案谓月犯房星也四辅房四星也房以辅心故曰四辅也】行南北河以隂阳言旱水兵丧【正义南河三星北河三星若月行北河以阴则水兵南河以阳则旱防也】月蚀嵗星其宿地饥若亡荧惑也乱填星也下犯上太白也彊国以战败辰星也女乱【正义孟康云凡星入月见月中为星蚀月月掩星星灭为月蚀星也】食大角【集解徐广曰一云食于大角正义大角一星在两摄提间人君之象也】主命者恶之心则为内贼乱也列星其宿地忧【索隐谓月蚀列星二十八宿当其分地有忧忧谓兵及丧也】月食始日五月者六六月者五五月复六六月者一而五月者凡五百一十三月而复始【索隐始日谓歴始起之日也依此文计唯有一百二十一月与元数甚为悬校既无太初歴术不可得而推定今以汉志三统歴法计则五月者七六月者一又五月者一六月者五五月者一凡一百三十五月而复始耳或术家各异或传冩错谬故此不同无以明知也】故月蚀常也日蚀为不臧也甲乙四海之外日月不占【集解晋灼曰海外逺甲乙日时不以占】丙丁江淮海岱也戊巳中州河济也庚辛华山以西壬癸恒山以北日蚀国君月蚀将相当之
　　国皇星【正义国皇星者大而赤类南极老人去地三丈如炬火见则内外有兵防之难】大而赤【集解孟康曰嵗星之精散所为也五星之精散为六十四变记不尽】状类南极【集解徐广曰南极老人星】所出其下起兵兵彊其冲不利
　　昭眀星【索隐案春秋合诚图云赤帝之精象如太白七芒释名为笔星气有一枝末锐似笔亦曰日华星也】大而白无角乍上乍下【集解孟康曰形如三足机机上有九彗上向荧惑之精】所出国起兵多变
  </div>
  <div class="pagination">
   <a href="史记四库_page31.html">
    上一页
   </a>
   <span>
    ...
   </span>
   <a href="史记四库_page27.html">
    27
   </a>
   <a href="史记四库_page28.html">
    28
   </a>
   <a href="史记四库_page29.html">
    29
   </a>
   <a href="史记四库_page30.html">
    30
   </a>
   <a href="史记四库_page31.html">
    31
   </a>
   <span class="current-page">
    32
   </span>
   <a href="史记四库_page33.html">
    33
   </a>
   <a href="史记四库_page34.html">
    34
   </a>
   <a href="史记四库_page35.html">
    35
   </a>
   <a href="史记四库_page36.html">
    36
   </a>
   <a href="史记四库_page37.html">
    37
   </a>
   <span>
    ...
   </span>
   <a href="史记四库_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
