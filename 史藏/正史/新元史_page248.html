<!DOCTYPE html>
<html>
<head>
    <meta charset="UTF-8">
    <title>新元史 - 第 248 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 248 页/共 398 页</h1>
    <div class="content">
　　玉龙答失。初附阿里不哥。中统未，阿里不哥失势，部众多弃之而从玉龙答失。阿里不哥藏宪宗玉玺，玉龙答失索取之。至元元年，奉玺来归。世祖悦，赐印，并赏以先朝猎户。三年，以阿速台原赐卫辉路为其分地。二子：曰撒里蛮，曰完泽。 

　　撒里蛮。至元十四年从河平王昔里吉叛。已而相攻。十九年，执昔里吉来献。世祖宥其罪，乃赐以地。 

　　完泽。元贞二年赐印。九年封卫安王，赐金印。至大三年，进封卫王，扶兽纽金印。完泽二子：曰彻彻秃，曰宽彻哥。 

　　彻彻秃。至治二年，奉命总兵北边。是年十二月，封武宁王，赐驼纽金印。三年，泰定帝入继大统，命彻彻秃月修佛事于岭北，以禳寇兵。泰定元年，命统其父完泽所部，给以卫王印。天历元年，奉文宗命迎明宗于金山。明年，明宗即位于和林之北，遣彻彻秃与平章哈八儿秃自行在致命京师，立文宗为皇太子。至顺二年，以淮安路宁海为之朐山、赣榆、沐阳三县为彻彻秃食邑。进封郯王，换兽纽金印。明年，徙镇辽阳。后至元二年，以江南太平路户钞益彻彻秃岁赐。三年，又以完者帖木几位下苏州水田二百顷赐之。五年冬，为丞相伯颜诬构，矫诏赐死。伯颜，蔑儿乞氏，其先世本隶于宪宗为家奴。凡家奴称主人曰使长，贵贱不易其称。彻彻秃为宪宗曾孙，伯颜见彻彻秃宜称使长。至是，怒曰：“吾位极人臣岂尚有使长。”遂诬奏彻彻秃谋为不轨，杀之。是日，大风霾，延臣皆冤之。脱脱为右丞相，始奏雪其冤，复爵邑。 

　　宽彻哥。至顺间。袭封卫王。后至元二年，以卫辉路五户丝赐之。至正十一月，与知枢密院事也先帖木儿讨河南妖贼，擒韩咬儿送京师诛之。 

　　昔里吉。至元元年，从阿里不哥至京师。五年六月，封河平王，赐驼纽金印。末几，从皇子北平王那木罕备边，驻阿力麻里。十四年，诸王脱黑帖木儿、药木忽儿、撒里蛮合谋劫北平王，械系丞相安童，奉昔里吉以叛，犯和林。诏丞相伯颜总诸军讨之。河间王忽鲁台始从之，及是率所属来归，与伯颜军合。昔里吉等与伯颜夹斡鲁欢河而军，相持未战。诸王牙忽都为昔里吉所囚，潜使人以敌情来告。及战。牙忽都自后乱其阵，昔里吉败走。明年，土土哈率千骑逾金山追之，擒其将札忽台，进战于宽彻哥，又败之。昔里吉走乞儿吉思，至野孙河，又为哈答所追。败遁额儿的失河。脱黑帖木儿欲奉撒里蛮为主，胁药木忽儿，不从，而与之战。擒脱黑帖木儿归昔里吉杀之。昔里吉遂执撒里蛮，致于术赤后王宽彻，追过讹迹刊，为撒里蛮旧部所要，夺还，攻昔里吉。时昔里吉为斡赤斤后王别里帖木儿所袭败，部众迸散，为撒里蛮所执。十九年，献于朝，流海岛而卒。三子：曰兀鲁思不花，曰晃火帖木儿，曰火儿忽。 

　　兀鲁思不花。其父被执后，率余众附于海都。元贞二年，与药木忽儿等弃海都来归。大德无年，入朝，增兀鲁思不花与药木忽儿岁赐钞千锭。是年三月，又赐金百两，赐其母阿不察等金五百两，以乳牛、牝马赈其部饥民。四月，赐兀鲁思不花圆符。十一月，赐金千两。明年六月，又赐兀鲁思不花及其母金千两，银有差。成宗加意抚慰，以劝未至者，故赏赉独优焉。至治三年，预铁失逆谋，流于海岛，死。 

　　晃火帖木儿。延祐五年，封嘉王，赐兽纽金印。泰定二年，徙封并王，仍赐兽纽金印，以嘉王印赐其弟火儿忽。至顺三年，以安陆府为并王食邑。后至元元年，燕帖木儿子唐其势怨望，谋废帝而立晃火帖木儿。事觉，唐其势伏诛，晃火帖木儿自杀，谪其子孙戍边。明年，赐其母答里钞千锭。至正二年，赦其子彻里帖木儿归。封为抚宁王。 

卷一百十三 列传第十
　　○世祖诸子上 

　　△皇太子真金甘麻剌 梁王松山 王禅 答剌麻八剌魏王阿木哥 

　　世祖十一子：长朵儿只，早卒；次真金，次忙哥剌，次那木罕，皆察必皇后所出；次忽哥赤，次爱牙赤，次奥鲁赤，次阔阔出，次脱欢，次忽都鲁帖木儿，均不详其母名氏；次铁蔑赤，南必皇后所出。 

　　皇太子真金，少从姚枢、窦默授《孝经》，又命王恂伴读。及卒业，世祖大悦，设酒食飨枢等。 

　　中统三年，封燕王，守中书令。丞相史天泽入白事，其金曰：我幼，未习祖宗法令，一旦当大任，公耆德宜有以弼我。“复谓赞善王恂曰：省臣所启，尔宜与闻之。”四年，兼判枢密院事。至元二年，奉诏居潮河。是年八月还京师。 

　　七年秋，又命巡抚称海。冬，还京师。间谓诸王札剌忽及从臣伯颜等曰：“吾今有暇，宜各诵所闻，俾吾效之。”于是撒里蛮曰：“太祖有训：欲治身，先治心；欲责人，先责己。”伯颜曰：“皇上有训：欺罔盗窃，人之至恶。一为欺罔，则后虽出善言，人终弗信，一为盗窃则事虽未觉，心常惴惴，若捕者将至。”札剌忽曰：“我祖有训：长者杪，深者底，盖言贵有终始，长必极其杪，深必究其底，不可中辍也。”王曰：“皇上有训，毋持大心；持大心，事必隳败。吾观孔子之言，即与圣训合也。” 

　　十年二月，立为皇太子，仍兼中书令，判枢密院事。受玉册文曰： 

　　皇帝若曰：咨尔皇太子其金，仰惟太祖皇帝遣训，嫡子中有克嗣服继统者，豫选定之。是用太宗英文皇帝，以绍隆丕构。自时厥后，为不显立冢嫡，遂启争端。朕上遵祖宗宏规，下协昆弟佥同之仪，乃从燕邸，立尔为皇太子，积有日矣。比者，儒臣敷奏，国家立储嗣，宜有册命，此典礼也。今遣摄太尉、左丞相伯颜持节授尔玉册金宝。于戏！圣武燕谋，尔其承奉。昆弟示亲，尔其和协。使仁孝显于躬行，抑可谓不负所托矣。尚其戒哉，勿替朕命。 

　　九月，立宫师府，设官属三十有八员。十一年，太子下教中书，聘奉元处士杨恭懿，如汉惠帝聘四皓故事。 

　　太子尝有疾，世祖临幸，亲和药赐之。遣侍臣李众祷祀岳渎及名山大川，太子戒众所至群县，勿烦吏迎送，重扰民也。初，太子守中书令，将入省署，剌乳毋进新衣，笑却之曰：“吾何事美观也。”及为太子，服绫袷被沈渍，命重加染治，左右请更制之。太子曰：“吾欲织百端，不难。顾是物未敝，岂宜弃之。”东宫香殿成，工请凿石为池，仿曲水流觞。太子曰：“古有肉林酒池，尔欲吾效之耶！”不许。每与诸王近臣习射之暇，辄讨论经史。若《资治通鉴》、《贞观政要》，许衡、王恂所述辽、金帝王行事要略，意所允惬，必为之洒然动容。时侍经幄者，如王恂、白栋，皆朝夕不出东宫。待制李谦、太常宋道。亦时加咨访。按察副使王恽进《承华事略》二十篇：一曰广孝，二曰立爱，三曰端本，四曰进学，五曰择术，六曰谨习，七曰听政，八曰达聪，九曰抚军，十曰明分，十一曰崇儒，十二曰亲贤，十三曰去邪，十四曰纳诲，十五曰几谏，十六曰从谏，十七曰推恶，十八曰尚俭，十九曰戒逸，二十曰审官。宫臣进读至汉成帝不绝驰道，唐肃宗改绛纱袍为朱明服，大喜曰：“使我行之，亦当若此。”及说邢峦止齐太子食邪蒿，顾官臣曰：“菜名邪蒿，未必果邪。虽食之，岂遽使人不正耶？”张九思对曰：“古人设戒，义固当尔。”太子善其言，赐酒劳之。命宋衍择可备顾同者，衍以郭佑、何玮、余琰、马绍、杨居宽、何荣祖、杨仁风等为言。太子曰：“是数人者，尽为我致之，宜自近者始。”遂召玮于易州，琰于东平，仁风于潞州。赞善王恂卒，太子闻之嗟悼，赐钞二千五百缗。一日，顾谓左右曰：“王赞善当言必言。未尝顾惜，随事规正，裨益良多，今鲜有其匹也。” 

　　会议立门下省，世祖欲以廉希宪为侍中，希宪辞以疾。太子遣人告之曰：“上命勿辞，群小为难，吾为公除之。”然终为阿合马所阻。时阿合马擅权，太子恶其奸，未尝少假颜色。益都千户王著等知阿合马所畏惮者独太子一人，因伪为太子，夜入都城，召而杀之。及和礼霍孙入相，太子曰：“阿合马死于盗手，汝任中书，有便国利民之事，毋惮更张，有阻挠者，我当力持之。”中书省启以何玮参议省事，徐琰为左司郎中。玮、琰入见，太子谕之曰：“汝等学孔子之道，今始得行，毋负平生所学也。” 

　　诏割江西龙兴路为太子分地，太子谓左右曰：“安得治民如邢州张耕者使之往，俾江南诸郡取法，民必安集矣。”于是召宋衍荐举守令，慎加选择。江西行省以岁课羡余钞四十七万缗献，太子怒曰：“朝廷令汝定百姓。百姓安，则钱粮何患不足；百姓不安，虽有羡余，能自奉乎？”尽却之。阿里以民官蒹税课司，请岁附输羊三百只，太子以其违例，罢之。参政刘思敬遣其弟思恭以新民百六十户来献，太子问民所从来，以重庆俘获对。太子蹙然曰：“归语汝兄，此属宜随在放遣为民，母重失人心。”乌蒙宣抚司进马逾岁额，谕之曰：“去岁令汝勿多进马，恐道路所经，重劳吾民也。自今其勿复然。”有司欲就威武营贷粟数万石济民饥，太子问王庆端可否，对曰：“兵民一体，何间焉。”即命与之。 

　　二十年冬，辟刘因于保定，因以疾辞，固辟之，乃至，拜右赞善大夫，以吏部郎中夹谷之奇为左赞善大夫。是时，已立国子学，李栋、宋衍李谦皆以宫僚典教事。至是，命因专领之。尝曰：“吾闻金章宗时，有司论太学生廪费太多，章宗谓养出一范文正，所偿岂少哉。其言甚善。”会因复引疾去。二十二年，以长史耶律有尚为国子司业。中庶子伯必以其子阿八赤入见，谕令就学，伯必令其子入蒙古学。逾年又见，太子问读何书，阿八赤以蒙古书对，太子曰：“我命汝学汉文耳，其亟入胄监。” 

　　遣使聘宋工部侍郎倪坚于开元。既至，访以古今成败得失，坚对言：“三代得天下以仁，其失也以不仁。汉、唐之亡，以外戚阉宦。宋之亡，以奸臣。”太子甚悦，赐宴，日昃乃罢。谕德李谦、夹谷之奇尝进言曰：“殿下方遵圣训参决庶务。如视膳问安之礼，固无待于赞谕。至于军民之利病，政令之得失，事关朝廷，责有台院，有非宫臣所宜言者。独有澄原固本，保守成业，殿下所宜留心，臣等不容缄口者也。敬陈十事：曰正心，曰睦亲，曰崇俭，曰亲贤，曰几谏，曰戢兵，曰尚文，曰定律，曰正名，曰革敝。”太子皆嘉纳之。 

　　太子在中书日久，明于听断，州郡科征、挽漕、造作、和市，有为民病者，闻之，即日奏罢。右丞卢荣以言利进，太子意深非之。尝曰：“财非天降，安得岁取赢乎？岂惟民害，实国之大蠹。”其后世荣果坐罪死。桑哥素善世荣，闻太子有言，钳口不敢论救。 

　　至元以来，天下太平，人才辈出，太子折节下交，非朝廷名德，则布衣志节之士，恩礼始终不衰。朱衍目疾，赐钞千五百缗。王磐告老归，官其婿于东平以养之。孔洙自江南入鞯觐，则责张九思学圣人之道，不知有圣人之后。其亲贤好学，本于天性，故中外归心焉。世祖春秋高，江南行台御史有奏请禅位于太子者，太子闻之惧。御史台都事尚文寝其奏，不上。阿合马党塔即古阿散知之，奏闻。世祖震怒，敕宗正辞彻干取其奏。丞相安童与月吕鲁那延入白其事，帝怒稍解。太子仍尤惧不安，未几遂卒，时二十二年十二月丁未，年四十有三。 

　　太子性至孝，尝从幸宜兴州，帝不豫，忧形于色，竟夕不寐。闻母后暴得风疾，即悲泣，衣不加带而入省。及后崩，太子居丧，勺饮不入口者终日，设恶卢居之。 

　　及卒，太常博士议曰：“前代太子薨，梁武帝谥统曰昭明，齐武帝谥长懋曰文惠，唐宪宗谥宁曰惠昭，金世宗谥允恭曰宣孝。又别建庙以奉神主，准中祀，以陈登歌例，设令、丞，岁供洒扫。斯皆累代之典礼也。”中书、翰林诸老臣亦议宜加谥、立庙。遂谥曰明孝太子，作金主。三十年十月朔，袝明孝太子于太庙。成宗即位，追谥文惠明孝皇帝，庙号裕宗。三子：长晋王甘麻剌，次塔刺麻八剌，次成宗。 

　　甘麻剌，母曰徽仁裕圣皇后阔阔真，太子元妃也。少育于祖母察必皇后，日侍世祖，示尝离左右，畏慎不妄言，言必无隐。 

　　至元中，奉命出镇北边。尝巡边驻金山，大雪，拥火坐帐中，顾谓左右曰：“今曰风雪如是，吾与卿等拥火尚有寒色，彼军士亦人耳，腰弓矢、荷戟周卢之外，其寒可知。”遂命饔人为肉糜，亲尝而遍赐之。暇日，则命也灭坚以国语讲《资治通鉴》。诫近侍太不花曰：“朝廷以藩屏寄我，事有不逮，正赖汝辈辅助。其或依势作威，不用吾命，轻者论遣，大者奏闻。宜各慎之。” 

　　二十六年，入朝。世祖以其居边日久，特命猎于柳林。甘麻剌率众至漷州，恐禀膳不均，令左右司其分给，仍饬众曰：“汝等饮食既足，若复侵渔百姓，是汝自取罪谪，无悔。”众皆如约束，民安之。北还，觐世祖于上都，帝劳之曰：“汝在柳林，民不知扰，朕实嘉焉。”明年冬，封梁王，赐兽纽金印，出镇云南。从卒驼马以千计，所至未尝横取于民。 

　　二十九年，改封晋王，移镇北边，统领太祖四大斡耳朵及达达军马，更铸晋王印赐之。中书省臣言：“诸王皆置傅，今晋王守太祖创业之地，视诸王宜有加，请置内史。”从之，遂以北安王傅秃归、梁王傅木八剌沙、云南行省平章赛阳并为内史。明年，置内史府。又明年。世祖崩，甘麻剌奔丧至上都。诸王毕会，甘麻刺曰：“昔皇祖命我镇抚北方，以卫社稷，历事日久，愿服厥职。母弟铁木儿仁孝，宜嗣大统。”于是成宗遂即帝位。 

　　元贞元年，塔塔儿部饥，檄宣微院赈之，诏赐钞一千万贯及银帛有差，皇太后复以云南所贡金器赐之。是年冬，奉诏以知枢密院事札散、同知徽政院事阿里罕为内史。二年，忻都言甘麻剌有异图。枢密院鞠之无证验，忻都赐死。大德元年，增所部屯田户，又增位下内史、尚乘寺卿各一员。五年，以边军贫乏，分赐钞一千万贯。 

　　六年正月乙已，卒，年四十。甘麻剌性仁厚，御下有恩。元贞初，藩邸属官审伯年老，请以子代其任。内史言之，甘麻剌曰“惟天子所命。”其谨守如此，故尤为朝廷所重焉。然崇尚浮屠，岁作佛事，耗财无算。三子：长泰定帝，次松山，次迭里哥不花。仁宗即位，追谥甘麻剌曰献武王。泰定帝入承大统，追谥光圣仁孝皇帝，庙号显宗。文宗即位，毁其庙室。 

　　松山。至元三十年，以皇曾孙出镇云南，赐以其父粱王印。元贞二年，命位下怯薛歹讨降元江贼。大德五年五月，云南土官宋隆济叛，遣行省平章政事幢兀儿、参知政事不兰奚讨之，斩贼酋月撒。未几，有人作飞语，并以符谶之说进于松山。事闻，其人伏诛。九年三月，诏松山勿与云南行省事，仍赐钞千锭慰之。松山抑郁不乐，渐成风疾。至大二年，封诸王老的罕为云南王，代镇焉。未几，卒。 

　　子王禅。英宗即位，封云南王，继其父任。泰定帝即位，诏赴阙廷。泰定元年，赐车、帐、驼、马。十月，进封梁王，食益阳州六万五千户，仍以其子帖木儿不花袭封云南王，代之镇。三年，命与武宁王彻彻秃镇抚北边。致和元年，泰定帝崩，奔丧上都。八月，与石丞相塔失帖木儿等分兵讨大都。九月，与燕铁木儿弟撒敦战于榆林，失利，退次杯来。复分兵袭破居庸关，前锋与燕铁木儿战于榆河，塔失帖木儿有贰心，逗遛不进，王禅退驻红桥，副枢阿剌帖木儿、指挥忽都帖木儿来援，兵复振。庚辰，与燕钱木儿战于白浮，天雾敛兵入谷，相持数日。撒敦、脱脱木儿乘夜袭之，军大溃，王禅单骑亡去。十一月，被获，为文宗所杀。至顺元年，流其子帖木儿不花等于吉阳军。 

　　迭里哥不花。武宗即位，封北宁王，赐螭纽银印。至大二年，以阿速卫五百人隶之，命驻和林。四年，改封湘宁王，换金印，食湘乡州宁乡县六万五千户。至治末，卒。 

　　子八剌失里袭。泰定帝即位，赐以湘宁王印。泰定元年，出镇察罕淖尔。三年正月，移镇兀鲁斯部。六月，又移镇阿难答之地。先是，安西王阿难答领开成路，及以罪诛，武宗以其地赐皇太子。至是，改命八剌失里往镇焉。四年，还镇察罕淖尔。泰定帝崩，大都自立，八剌失里与汝宁王忽剌台、驸马赵王马札罕起兵勤王，入冀宁，败大都万户和尚援兵。及闻上都覆没，退还马邑，兵败，为也速答儿执送大都。与火儿忽答等十三人皆死。 

　　塔剌麻八剌。至元初，生于燕邸。及燕王为皇太子，凡扈驾巡狩及朝会，必以答剌麻八剌从。二十二年，皇太子卒。二十八年，始奉命出镇怀州，命待卫都指挥使唆都、尚书王倚辅之。至赵州，从卒有拔村民桑枣者，杖之，遣倚入奏。世祖嘉之。未至镇，以疾召还。明年春，卒，年二十九。三子：长武宗，次仁宗，庶长子阿木哥。武宗即位，追谥昭圣衍孝皇帝，庙号顺宗。 

　　阿木哥，母郭氏，本世祖宫人。答剌麻八剌稍长，世祖先以郭氏赐之，生阿木哥。大德六年，籍河西宁夏善射军隶阿木哥麾下。武宗即位，封魏王，赐兽纽金印。仁宗即位，入观。帝谕行省曰：“朕与阿木哥同父异母，朕不抚育之，彼将谁赖耶？赐钞二万锭，他勿援例。”明年，赐庆元路定海县六万五千户为食邑。寻以罪谪徒耽罗，复移于大青岛。有术者赵子玉言于王府司马曹脱不台等曰：“阿木哥名应图谶。”潜谋航海至大青岛，迎阿木哥入都作乱。行次利津，事觉，子玉等伏诛。遂内徙阿木哥于大同。泰定元年，召赴阙。是年六月，卒。 

　　子阿鲁，至顺元年封西靖王，出镇陕西；次孛罗帖木儿，袭封魏王，至正十三年与伯家奴同讨河南妖贼，嗜酒不设备。为贼所劫执，被害。 

　　史臣曰：“蒙古法不立太子，其嗣大位者，俟诸王大臣集议，然后定策，谓之忽里勒达。故觊觎与党附者，彼此构煽，易为乱阶。世祖用当时儒者之言，册立皇太子以植国本，遏争端，圣矣哉！以真金之仁孝，而陨于忧惧，与粱昭明太子之事，无以异。然俱庆流允嗣，天之报施可谓不爽矣。” 

卷一百十四 列传第十一
　　○世祖诸子下 

　　△忙哥刺 阿难答 那木罕 忽哥赤 也先帖木儿把匝瓦剌尔密 爱牙赤奥鲁赤 铁木儿不花老的 阿忒思纳失里搠思班 党兀班 阔阔出 脱欢 老章　孛罗不花 大圣奴 宽彻不花 和尚 帖木儿不花蛮子 忽都鲁帖木儿成宗皇太子德寿 仁宗皇子兀都思不花 泰定帝诸子八的麻亦儿间卜 小薛 允丹藏卜　文宗诸子 皇太子阿剌忒纳答剌 燕帖古思 太平讷 

　　忙哥剌，皇太子其金同母弟也。至元九年十月，封安西王，赐螭纽金印，以京兆路为分地，驻于六盘山。置王相府，以商挺、李德辉为王相。明年，册立皇太子。忙哥剌亦进封泰王，别赐兽纽金印。两府并置，在长安者曰安西路，在六盘者曰开成路。诏京兆尹赵炳治宫室，冬、夏分驻焉。十四年，兀剌孩土番火石颜谋作乱，忙哥剌自六盘率师讨平之。是年，改相府铜印为银印，发四川蒙古军七千、新附军三千隶王府，以四川行省右丞汪良臣为安西王相，改李德辉为行省左丞。十五年冬十一月，卒。罢王相府。 

　　忙哥剌妃使商挺请命于朝，以子阿难答嗣。世祖曰：“年幼未娴教训，卿姑行王相府事以辅之。”十七年，陕西运使郭琮矫王妃命，杀前安西王相赵炳，逮挺至京师。十八年十月，命王府协济户及南山隘口军屯田安西、延安、凤翔、六盘等处。二十二年，诏为皇孙阿难答立衍福司，秩正四品。时阿难答既袭安西王，弟按檀不花佩秦王印，其下用王傅印，又北安王相府无印，安西王府独有相印。桑哥以为不均。二十四年，收安西王相印，诏按檀不花纳秦王印，并罢所署王傅，其安西王博仍旧。是年，阿难答请设本位下诸匠都总管府，从之。二十六年，罢按擅不花所设断事官。二十七年，罢秦王典藏司。三十年，给安西王府断事官印，以铁赤、脱脱木儿、咬住、拜延四人并为王傅。 

　　元贞元年，铁赤等请复立王相府，不允。是年，以海都入寇，命阿难答率所部赴北边。五月，以阿难答军妻孥乏食，赐粮二千石。十一月，赐甲胄、弓矢、櫜鞬、枪驲等十五万八千二百余事。二年，铁赤等申相府之请，成宗曰：“去岁阿难答面陈，朕谕以世祖旧制。今复云然，岂欲以四川、京兆尽为彼有耶？今姑从汝请，置王相府第行王傅事。”寻阿难答以贫乏告，成宗曰：“世祖圣训，尝以分赉为难，阿难答亦知之。若言贫乏，岂独汝耶？去岁赐钞二十万锭，又给以粮。今与之，则诸王以为不均；不与，则汝言人多饿死。其给粮万石，择贫者赈之。”大德五年，籍王府侵占田四百余户。六年，禁和林酿酒，惟阿难答及诸王忽剌出、脱脱、八不沙、也只里，驸马蛮子台、翁吉剌带、也里干等许酿。七年，笃哇、察八儿遣使请降，诏阿难答置驲于北边，以俟其来。十年，开成地震，坏王宫室及官民庐舍，压死故秦王妃也里完等五千余人。 

　　十一年正月，成宗崩。阿难答与明理帖木儿先以事至京师，左丞相阿忽台、平章八都马辛、前平章伯颜、中政院使道兴等议奉伯牙吾皇后称制，以阿难答辅政。右丞相合剌合孙潜使人迎武宗、仁宗。二月，仁宗自怀庆奔丧至，执阿忽台等杀之。事具《合剌合孙传》。阿难答赐死。 

　　武宗即位，以安西王位下分地及江西吉州户钞赐仁宗，延臣或请以阿难答子月鲁帖木儿绍封者，詹事丞王结言：“安西王以何罪诛？今复之，何以惩后？”议遂寝。至治三年，英宗遇弑，月鲁帖木儿预铁失逆谋。泰定帝即位，欲安反侧，命月鲁帖木儿袭安西王封。后追论逆党，流月鲁帖木儿于云南，按檀不花于海南。至顺三年，月鲁帖木儿坐与畏兀僧你达八的剌版的、国师必剌忒纳朱里沙律爱护持等谋反，伏诛。 

　　那木罕，亦皇太子真金母弟。至元元年，以高道为那木罕说书官。三年，封北平王，赐螭纽金印。四年，出镇阿力麻里。七年，讨叛王聂古伯。会聂古伯与海都相攻战殁，那木罕乘势败其兵。明年，给军中甲一千，又赏其立功将士有差。十四年，诸王药木忽儿、撒里蛮等合谋夜劫那木罕营，执那木罕及相安童，奉河平王昔里吉以叛。久之，撒里蛮执昔吉及药木忽儿，将献于朝以自赎。十九年，阿木罕自贼中遣诸王札剌忽以其事入奏。是年，进封北安王，犹为撒里蛮等所留。至二十二年，始归。是年，赐北安王螭纽金印，仍出镇北边。二十三年，分临江路六万五千户为食邑。二十四年，置都总管府以领北安王民匠、斡端大小财赋。二十月，置王傅，凡军需及本位下之事皆领之。二十九年，卒。延佑七年，追谥归定王。无子。泰定帝即位，敕会福院奉其像于高良河寺中。 

　　忽哥赤，世祖第五子也。至元四年八月，封云南王，赐驼纽鋈金银印。九月，置大理等处行六部，以阔阔带、柴桢并为尚书，兼王傅府尉，宁源为侍郎，兼司马。遣忽哥赤出镇，奉诏抚谕大理、鄯阐、察罕章、示秃哥儿、金齿等处吏民，编户籍，俾出赋役，置达鲁花赤统治之。时大理等处三十七部宣慰都元帅宝合丁忌哥赤来，八年二月乙巳，宴忽哥赤中毒，一夕卒。宝合丁贿王傅阔阔带及阿老瓦丁、亦速失等秘其事。会王府文学张立道密遣人走京师告变，世祖使断事官博罗欢、吏部尚别帖木儿驰驲至云南，按之，宝合丁及阔带等皆伏诛。 
</div>
    <div class="pagination">
<a href="新元史_page247.html">上一页</a><span>...</span><a href="新元史_page243.html">243</a><a href="新元史_page244.html">244</a><a href="新元史_page245.html">245</a><a href="新元史_page246.html">246</a><a href="新元史_page247.html">247</a><span class="current-page">248</span><a href="新元史_page249.html">249</a><a href="新元史_page250.html">250</a><a href="新元史_page251.html">251</a><a href="新元史_page252.html">252</a><a href="新元史_page253.html">253</a><span>...</span><a href="新元史_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
