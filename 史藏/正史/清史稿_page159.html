<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 159 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 159 页/共 291 页
  </h1>
  <div class="content">
   刚林，瓜尔佳氏，字公茂，满洲正黄旗人，世居苏完。初来归，隶正蓝旗，属郡王阿达礼。授笔帖式，掌繙译汉文。天聪八年，以汉文应试，中式举人，命直文馆。崇德元年，授国史院大学士，与范文程、希福等参与政事。疏请重定部院承政以下官各五等，又疏请定试士之法，皆报可。太宗四征不庭，疆宇日辟。刚林屡奉使军前，宣布威德，咸称上旨。积功，授世职牛录章京。八年，阿达礼有罪，改隶正黄旗。
　　世祖定鼎，进世职二等甲喇章京。三年、四年，迭主会试。考满，进世职一等阿达哈哈番。五年，复进三等阿思哈尼哈番，赐号“巴克什”。六年，充太宗实录总裁，复主会试。疏请令六科录诸臣章奏并批答，月送史馆，备纂修国史，报可。八年，以编撰明史阙天启四年至七年实录，请敕悬赏购求；崇祯一朝事责无考，其有野史、外传，并令访送。章下所司。
　　睿亲王多尔衮薨，得罪。刚林阿附睿亲王，参与移永平密谋，又与大学士祁充格擅改太祖实录，为睿亲王削匿罪愆、增载功绩，坐斩，籍没。
　　祁充格，乌苏氏，满洲镶白旗人，世居瓦尔喀。国初从其族吉思哈等来归。太宗时号“四贝勒”，以祁充格嫺习文史，令掌书记。天聪五年，初设六部，授礼部启心郎。八年，考绩，授牛录额真。崇德元年，睿亲王多尔衮伐明，攻锦州，命巩阿岱往济师，祁充格从师有功，还报捷。三年，睿亲王复伐明，太宗亲饯於郊。祁充格以不启豫亲王多铎从上出送，又於是日私往屯庄，坐死，命宽之，夺官，贯耳鞭责，以隶睿亲王。顺治二年，授弘文院大学士，充明史总裁官、册封朝鲜世子正使。四年，考满，加授牛录额真。六年，充太宗实录总裁官，与刚林等同主会试。八年，与刚林同诛。
　　冯铨，字振鹭，顺天涿州人。明万历进士，授检讨。谄事魏忠贤，累迁文渊阁大学士兼户部尚书，加少保兼太子太保，以微忤罢去。庄烈帝既诛忠贤，得铨罢官后寿忠贤百韵诗，论杖徒，赎为民。
　　顺治元年，睿亲王既定京师，以书徵铨，铨闻命即至，赉冠服、鞍马、银币。令以大学士原衔入内院佐理机务，与大学士洪承畴疏请复明票拟旧制，又与大学士谢升等议定郊社、宗庙乐章。十月朔，世祖御皇极门受贺，给事中孙承泽疏纠朝班杂乱，语侵内院。铨与升、承畴乞罢，谕令益殚忠猷，以襄新治。
　　二年，授弘文院大学士兼礼部尚书。御史吴达劾铨向降将姜瓖索银三万，许以封拜，未称其意；内院政本所关，乃令其子源淮擅入，张宴欢饮。给事中许作梅、庄宪祖、杜立德，御史王守履、罗国士、邓孕槐、桑芸等亦交章劾铨得招抚侍郎江禹绪金；为源淮贿招抚侍郎孙之獬充标下中军；礼部侍郎李若琳为铨党羽，庸懦无行。御史李森先疏继入，语尤峻，略谓：“明二百馀年国祚，坏於忠贤，而忠贤当日杀戮贤良，通贿谋逆，皆成於铨。此通国共知者。请立彰大法，戮之於市。”疏并下刑部鞫问，刑部以所劾不实，启睿亲王。王集廷臣覆谳，以铨降后与之獬、若琳皆先薙发，之獬家男妇并改满装，诸臣遂谋陷害。王谓三人者皆恪遵本朝法度，诘责科道诸臣。给事中龚鼎孳言铨附忠贤作恶，铨亦反诘鼎孳尝降李自成。王问鼎孳：“铨语实否？”鼎孳曰：“岂惟鼎孳，魏徵亦尝降唐太宗。”王因斥鼎孳，遂寝其事。以森先言过甚，夺官，互见森先传。
　　三年正月，铨疏言：“臣蒙特召入内院，列同官旧臣之前，臣固辞不敢。摄政王面谕：‘国家尊贤敬客，卿其勿让！’今海宇渐平，制度略定。金台骏骨，暂示招徠。久假不归，实逾涯分。况叨承宠命，赐婚满洲，理当附籍满洲编氓之末。回绎尊贤敬客之谕，展转悚惧，特恳改列范文程、刚林后。如以新旧为次，并当列祁充格、宁完我后。”得旨：“天下一统，满、汉无分别。内院职掌等级，原有成规，不必再定。”是年命典会试，列范文程、刚林后，宁完我前。四年，复典会试。六年，加少傅兼太子太傅。
　　八年，上亲覈诸大臣功绩，谕：“铨先经吴达奏劾得叛将姜瓖贿，便当引去；乃隐忍居官，七年以来，无所建白：令致仕。李若琳憸险专擅，与铨朋比为奸，夺官，永不叙用。”铨既罢，代以陈名夏，坐事夺官；代以陈之遴，亦不久罢。上复召铨还，谕曰：“国家用人，使功不如使过。铨素有才学，博洽谙练，朕特召用，以观自新。”铨至，召见，又与承畴、文程等同夕对论翰林官贤否，上曰：“朕将亲试之！”铨奏曰：“南人优於文而行不符，北人短於文而行或善。今取文行兼优者用之可也。”上颔之，仍授弘文院大学士。以议总兵任珍罪坐欺饰论绞，上命宽之。铨入谢，奏对失旨，谕诫之。
　　龚鼎孳为左都御史，复劾铨，上命指实。鼎孳言铨罪过颇多，惟以密勿票拟，非如诸曹有实可指，上切责鼎孳。十二年，居母丧，命入直如故。寻加少师兼太子太师。十三年，上以铨衰老，加太保致仕，仍令在左右备顾问，铨疏请回籍，许之。十六年，改设内阁，命以原衔兼中和殿大学士。康熙十一年，卒，谥文敏。旋命削谥。
　　孙之獬，山东淄川人。明天启进士，授检讨，迁侍读。以争毁三朝要典入逆案，削籍。顺治元年，侍郎王鰲永招抚山东。土寇攻淄川，之獬斥家财守城。山东巡抚方大猷上其事，召诣京师，授礼部侍郎。二年，师克九江，之獬奏请往任招抚，从之，加兵部尚书衔以行。三年，召还。总兵金声桓劾之獬擅加副将高进库、刘一鹏总兵衔，市恩构衅；之獬议抚诸将怀观望，不力攻赣州。之獬疏辨，下兵部议，夺之獬官。四年，土寇复攻淄川，之獬佐城守，城破，死之，诸孙从死者七人，下吏部议恤。侍郎陈名夏、金之俊议复之獬官，予恤；马光辉及启心郎宁古里议之獬已削籍，不当予恤。两议上，命用光辉议。
　　李若琳，山东新城人。明天启进士，授检讨。顺治元年，起原官，累迁少詹事，兼国子监祭酒。詹事府裁，改翰林院侍读学士，兼祭酒如故。二年，请更定孔子神牌，复元制曰大成至圣文宣王，下礼部议，定称大成至圣先师。再迁礼部侍郎。五年，进尚书。六年，加太子太保。既罢归，未几卒。
　　陈名夏，字百史，江南溧阳人。明崇祯进士，官修撰，兼户、兵二科都给事中。降李自成。福王时，入从贼案。顺治二年，诣大名降。以保定巡抚王文奎荐，复原官。入谒睿亲王，请正大位。王曰：“本朝自有家法，非尔所知也。”旋超擢吏部侍郎，兼翰林院侍读学士。师定江南，九卿科道议南京设官。名夏言：“国家定鼎神京，居北制南。不当如前朝称都会，设官如诸行省。”疏入称旨。三年，居父丧，命夺情任事，请终制，赐白金五百，暂假归葬，仍给俸赡其孥在京者。五年，初设六部汉尚书，授名夏吏部尚书，加太子太保。八年，授弘文院大学士，进少保，兼太子太保。
　　名夏任吏部时，满尚书谭泰阿睿亲王，擅权，名夏附之乱政。睿亲王薨，是夏，御史张煊劾名夏结党行私，铨选不公，下王大臣会鞫，谭泰袒名夏，坐煊诬奏，论死。语详煊传。是时御史盛复选亦以劾名夏坐黜。迨秋，谭泰以罪诛，九年春，复命王大臣按煊所劾名夏罪状，名夏辨甚力。及屡见诘难，词穷，泣诉投诚有功，冀贷死。上曰：“此展转矫诈之小人也，罪实难逭！但朕已有旨，凡与谭泰事干连者，皆赦勿问。若复罪名夏，是为不信。”因宥之，命夺官，仍给俸，发正黄旗，与閒散官随朝，谕令自新。
　　十年，复授秘书院大学士。吏部尚书员缺，侍郎孙承泽请以名夏兼摄，上责承泽以侍郎举大学士，非体。翌日，命名夏署吏部尚书。上时幸内院，恆谕诸臣：“满、汉一体，毋互结党与。”名夏或强辞以对，上戒之曰：“尔勿怙过，自贻伊戚。”诸大臣议总兵任珍罪，皆以珍擅杀，其孥怨望，宜傅重比。名夏与陈之遴、金之俊等异议，坐欺蒙，论死，复宽之，但镌秩俸，任事如故。
　　十一年，大学士宁完我劾之，略言：“名夏屡蒙赦宥，尚复包藏祸心。尝谓臣曰：‘留发复衣冠，天下即太平。’其情叵测。名夏子掖臣，居乡暴恶，士民怨恨。移居江宁，占入官园宅，关通纳贿，名夏明知故纵。名夏署吏部尚书，破格擢其私交赵延先，给事中郭一鹗疏及之，名夏欲加罪，以刘正宗不平而止。浙江道员史儒纲为名夏姻家，坐事夺官逮问，名夏必欲为之复官。给事中魏象枢与名夏姻家，有连坐事，应左迁，仅票俸。护党市恩，於此可见。臣等职掌票拟，一字轻重，关系公私；立簿注姓，以防推诿。名夏私自涂抹一百十四字。上命诰诫科道官结党，名夏擅加抹改，其欺罔类是。请敕大臣鞫实，法断施行。”疏下廷臣会鞫，名夏辨诸款皆虚，惟“留发复衣冠”，实有其语。完我与正宗共证名夏诸罪状皆实，谳成，论斩，上命改绞。掖臣逮治，杖戍。
　　陈之遴，字彦升，浙江海宁人。明崇祯进士，自编修迁中允。顺治二年，来降，授秘书院侍读学士。五年，迁礼部侍郎。六年，加右都御史。八年，擢礼部尚书。御史张煊劾大学士陈名夏，语涉之遴，鞫不实，免议，加太子太保，九年，授弘文院大学士。
　　时捕治京师巨猾李应试，王大臣会鞫，之遴默不语，王大臣诘之，之遴曰：“上立置应试於法则已，如或免死，则必受其害，是以不言。”王大臣等以闻，上以诘之遴，疏引罪。上以之遴既悔过，宥之。调户部尚书。议总兵任珍罪，与名夏及金之俊持异议，坐罪，宽贷如名夏。十二年，奏请依律定满臣有罪籍没家产、降革世职之例，下所司议行。复授弘文院大学士，加少保兼太子太保。
　　十三年，上幸南苑，召诸大臣入对，谕之遴曰：“朕不念尔前罪，屡申诰诫，尝以朕言告人乎？抑自思所行亦曾少改乎？”之遴奏曰：“上教臣，臣安敢不改？特臣才疏学浅，不能仰报上恩。”上曰：“朕非不知之遴等朋党而用之，但欲资其才，故任以职。且时时教饬之者，亦冀其改过效忠耳。”因责左副都御史魏裔介等媕阿缄默，裔介退，具疏劾之遴植党营私，当上诘问，但云“才疏学浅”，良心已昧；并言之遴讽礼部尚书胡世安举知府沈令式，旋为总督李辉祖所劾，是为结党之据。给事中王桢又劾之遴市权豪纵，昨蒙诘责，不思闭门省罪，即於次日遨游灵佑宫，逍遥恣肆，罪不容诛。之遴疏引罪，有云：“南北各亲其亲，各友其友。”上益不怿，下吏部严议，命以原官发盛京居住。是冬，复命回京入旗。十五年，复坐贿结内监吴良辅，鞫实，论斩，命夺官，籍其家，流徙尚阳堡，死徙所。
　　刘正宗，字可宗，山东安丘人。明崇祯进士，自推官授编修。福王时，授中允。顺治二年，以荐起国史院编修。累迁秘书院学士。十四年，授吏部侍郎，擢弘文院大学士。吏部尚书缺员，谕以“正宗清正耿介，堪胜此任，加太子太保，管吏部尚书”。
　　御史杨义论部推越次，正宗与辨，执相诟詈。给事中周曾发，御史姜图南、祖建明交章劾之。御史张嘉复以正宗昏庸衰老，背公徇私，疏请罢斥。下部议，以无实据，寝其事。给事中硃徽复劾正宗擅拟佥事许宸迁通政司参议，不由会推，又未专疏题明。正宗以疏忽引咎，当俸，援恩诏以免。旋引疾乞休，不允。辞尚书，命以兼衔回内院，加少保兼太子太保。十四年，考满，进少傅兼太子太傅。十五年，改文华殿大学士。
　　十六年，上以正宗器量狭隘，终日务诗文，廷议辄以己意为是，降旨严饬，并谕曰：“朕委任大臣，期始终相成，以惬简拔初念。故不忍加罪，时加申戒。当痛改前非，称朕优容宽恕之意。”十七年，自陈乞罢，不允。左都御史魏裔介劾“正宗自陈奏内不叙上谕切责，无人臣礼。李昌祚叛案有名，票拟内升。先后荐董国祥、梁羽明，今皆事败，被劾不自检举。欺君之罪何辞？正宗与张缙彦为友，缙彦序正宗诗曰‘将明之才’，诡谲尤不可解。正宗弟正学，为郑成功总兵，正宗嘱巡抚耿焞躐升中军。蠹国乱政，其事非一端。请乾断以杜祸萌”。御史季振宜继劾，亦及国祥、正学，并正宗贪贿营利诸事。正宗疏辨，略谓：“李昌祚为叛党，裔介身为法司，何不早行纠参？例凡荐举之官，在本任不职，追坐举主。国祥、羽明皆升任后得罪。缙彦序臣诗有曰‘将明之才’，臣诗稿见存，缙彦序未见此语。”疏入，上夺正宗官，下王大臣会鞫；亦责裔介、振宜不早纠参，并夺官待质。旋议上裔介、振宜劾正宗罪状鞫实者十一事，罪当绞。上斥“正宗性质暴戾，器量褊浅，持论偏私，处事执谬。惟事沽名好胜，罔顾大体，罪戾滋甚。从宽免死，籍家产之半，入旗，不许回籍”。十八年，圣祖即位，以世祖遗诏及正宗罪状，当置重典，愍其衰老，贷之。未几病卒。
　　张缙彦，河南新郑人。明崇祯进士，自知县行取授主事。再授编修，擢兵部尚书。顺治元年，诣固山额真叶臣军前纳款，福王授以总督，乃遁去。既，复受洪承畴招降。九年，以荐下吏部考核。十年，授山东右布政。十五年，擢工部侍郎。十七年，甄别三品以上大臣，降授江南徽宁道。裔介劾正宗，词连缙彦，夺官逮讯。御史萧震疏劾缙彦编刻无声戏，自称“不死英雄”，惑人心，害风俗。王大臣会鞫，论斩，上命贳死，籍其家，流徙宁古塔。寻死於戍所。
　　论曰：刚林相太宗，与范文程、希福并命，祁充格掌记室，於创业宜皆有功。铨故明相，谙故事，与名夏皆善占对。名夏劝进虽不用，以此邀峻擢。之遴、正宗各有所援引，知当时亦颇用事。际初运，都高位，而不足以堪之。诛夷削夺，曾莫之惜。正宗倾名夏，亦不免於罪，尤可鉴矣。

　　列传三十三
　　谭泰何洛会锡图库博尔辉冷僧机
　　谭泰，舒穆禄氏，满洲正黄旗人，扬古利从弟也。初授牛录额真。天聪八年，擢巴牙喇章京，与固山额真图尔格分统左右翼兵，略锦州。还从太宗伐明，自上方堡毁边墙以入，败明兵，克保安州。擢巴牙喇纛章京，令关白诸事。九年，扬古利赐第，侍卫宗室济马护欲得其旧居，扬古利不可。济马护嘱谭泰入奏，谭泰匿不以闻，济马护诉於上，上责谭泰曰：“尔为朕耳目，凡事当无隐。济马护乃朕叔父之子，其言尚不能达，民间劳苦嗟怨，何由得使朕知？尔恃宗族强盛，欺陵愚弱，朕所深恶！”下刑部质讯，夺官。寻复授本旗固山额真。
　　崇德元年，从武英郡王阿济格等伐明，克延庆等十二城。进围定兴，先登有功。复与固山额真阿山等设伏，败明遵化三屯营守兵，尽歼之。师还，宴劳。复从上伐朝鲜，朝鲜王弃城走，谭泰率师入其城，尽收其辎重。从上逐朝鲜王至南汉城，受降而还。四年，从睿亲王多尔衮等伐明，与固山额真叶臣自太平寨破青山口，与明兵十三战，皆捷。辅国将军巩阿岱，济马护兄也，谭泰与相诟於禁门，坐罚。
　　六年，从围锦州，谭泰将四百人自小凌河直抵海滨，绝明兵归路。与明总督洪承畴兵战，大败之。授世职二等参将。七年，从辅国公篇古等攻蓟州，击败明总兵白腾蛟、白广恩等，俘馘为诸军最。八年，命率锐卒与固山额真准塔更番戍锦州。顺治元年，从入关，逐破李自成於庆都。复将巴牙喇兵蹑击，至真定，大破之，叙功授一等公。
　　睿亲王摄政，谭泰与巴牙喇纛章京图赖、启心郎索尼并见信任。固山额真何洛会诬肃亲王豪格怨谭泰等不附己，讦之睿亲王，王谓谭泰忠，益信任之。大学士希福忤谭泰，希福欲易赐第，谭泰不可，希福诮之，益怒。其弟谭布以希福述睿亲王自言过误告谭泰，谭泰讦之法司，希福坐黜。二年，英亲王阿济格坐奏军事不实得罪，命谭泰与鰲拜等集众宣其罪。谭泰匿谕旨不以示众，索尼发其罪，降世职昂邦章京，夺官。谭泰怨索尼，讦索尼於内库牧马鼓琴及禁门桥下捕鱼，索尼亦坐黜。谭泰复起为本旗固山额真。
　　初，师下江南，谭泰自西安逐捕流寇，虑不与平江南功，使谓图赖曰：“我军道迂险，后至。今南京未下，请留待我军。”图赖书告索尼，使启睿亲王，或发观之，惧谭泰得罪，毁其书勿使达索尼。图赖师还，诘索尼，发其事，王鞫赍书者，得状。谭泰又坐与妇翁固山额真阿山遣巫者治病。下廷臣议罪，论死，下狱，王使视之，并餽食焉。谭泰曰：“王若拯我，我杀身报王！”乃出之狱。五年，复原官。
　　金声桓叛江西，授谭泰征南大将军，率师讨之。声桓以步骑七万人抗我师，谭泰督诸军与战，次九江，大败声桓兵，获其舟以济师。攻南昌，为长围困之，数月，麾将士以云梯登，声桓中二矢，投水死；又破其将王得仁。南康、瑞州、临江、袁州并下。当声桓叛时，李成栋以广东应之，南昌围急，成栋赴援。谭泰师将至赣州，闻成栋入信丰，谭泰遣诸将乘胜袭击，成栋兵溃，溺水死，克信丰。别将徇抚州、建昌。江西悉平。师还，授一等精奇尼哈番。
　　七年，睿亲王薨，上命吏、刑、工三部增设满洲尚书各一，授谭泰吏部尚书。八年，世祖亲政，追论睿亲王罪状，大学士刚林、祁充格皆坐诛，罪不及谭泰。时图赖已卒，索尼方罪废，谭泰毁图赖墓室，泄旧忿。五月，御史张煊劾大学士陈名夏等，下王大臣会鞫。谭泰袒名夏，谳上，命未下，谭泰前奏，言煊劾皆虚，且所举诸事皆在赦前，煊以外转嫌，诬名夏等死罪，当反坐，煊遂见法。
　　谭泰愈纵恣，岳尔多其妻弟也，袭一等精奇尼哈番，为夺其族人法喀应袭一等阿思哈尼哈番合并为三等侯；佟图赖其女弟之夫也，时金砺驻防杭州，妄称员缺，以佟图赖拟补。上自谭泰袒陈名夏构张煊，心厌恶之。是岁八月，下诏责其专横，命执付狱，集廷臣议罪。鰲拜复讦谭泰阿附睿亲王及营私擅政诸状，谳皆实。王大臣议诛谭泰及其子孙，上命诛谭泰，籍其家，子孙贷连坐。
　　何洛会，失其氏，满洲镶白旗人。父阿吉赖，事太祖，从征战，官牛录额真。卒，何洛会嗣，兼巴牙喇甲喇章京。天聪八年，从伐明，略锦州。九年，诏免诸功臣徭役，何洛会与焉。崇德五年，授正黄旗蒙古固山额真。从睿亲王多尔衮伐明，围锦州。调满洲固山额真。七年，锦州既下，追论围锦州时何洛会匿鄂罗塞臣破阵功，当夺官，上宥之。
　　何洛会隶肃亲王豪格，颇见任使。世祖即位，睿亲王摄政，与肃亲王有隙。何洛会讦肃亲王与两黄旗大臣扬善、俄莫克图、伊成格、罗硕将谋乱，肃亲王坐削爵，扬善等皆弃市。赏何洛会告奸，籍俄莫克图、伊成格家畀之，授世职二等甲喇章京。寻从睿亲王入关，击李自成，逐至庆都。还，睿亲王令奉表迎世祖，擢内大臣，留守盛京。阿哈尼堪将左翼，硕詹将右翼，并於熊耀城、锦州、宁远、凤凰城、兴京、义州、新城、牛庄、岫岩城各置城守官，皆统於何洛会。
　　顺治二年，叙功，进世职一等。旋命率师驻防西安，道河南，讨定西平土寇刘洪起等。是岁十二月，授定西大将军，命自陕西徇四川。时自成将刘体纯等犯商州，叛将贺珍与其党孙守法、胡向宸等分据汉中、兴安。三年，珍以七万人犯西安，何洛会督兵迎战，珍败走，复逐破之，并破体纯商州。
　　肃亲王从入关，破李自成，复爵。至是，上命为靖远大将军，下四川，召何洛会还京师。四年，命率师驻防宣府，仍授正黄旗满洲固山额真。五年，调镶白旗。命佐谭泰定江西，击破金声桓、王得仁、李成栋，事具谭泰传。师还，赐所获金银珠玉，进世职三等精奇尼哈番。
　　肃亲王师还，贝子屯齐等讦王诸悖妄状，何洛会复从而证之，遂坐夺爵，以幽系终。睿亲王取肃亲王福金，召肃亲王诸子入府校射，何洛会詈之曰：“见此鬼魅，不觉心悸！”尚书谭泰闻其语。及睿亲王薨，世祖亲政，何洛会语贝子锡翰曰：“两黄旗大臣与我相恶，我尝讦告肃亲王，今岂肯容我？”八年二月，苏克萨哈等讦睿亲王将率两白旗移驻永平，且私具上服御，及薨用敛，何洛会、罗什、博尔惠等皆知状。时罗什、博尔惠已先诛，执何洛会，下王大臣会鞫。谭泰、锡翰各以何洛会语告，又追论诬告肃亲王罪，与其兄胡锡并磔死，籍其家。
　　锡图库，乌扎拉氏，满洲正白旗人，世居乌拉。兄福兰，当太祖时来归，授世职备御。卒，锡图库嗣，授牛录额真，兼巴牙喇甲喇章京。天聪四年，师克永平，锡图库与甲喇额真图鲁什等率兵循徼，得逻卒二、马十七。五年，诇敌大凌河，得二人以还。上伐明，围大凌河城，败锦州援兵，锡图库皆有功。六年，复从伐明，略宣府、大同边外，多所斩获。八年，复略蒙古锡尔哈、锡伯图诸地，斩七十馀级、俘百馀户及马驼，赉以所获，进世职一等甲喇章京。九年，偕噶布什贤噶喇依昂邦劳萨等略明边，入长城，攻代、朔诸州，多所斩获。
　　崇德元年，睿亲王多尔衮率师伐明，攻宁远，锡图库以二十人前驱，至中后所及山海关外诇敌，屡得逻卒，并获其马，又於前屯卫设伏败敌。喀木尼堪部叶类等盗科尔沁诸部马叛走，锡图库率巴牙喇壮达八人诣宁古塔，与梅勒额真吴巴海督兵追之。行数十日，及於温铎，招降不从，叶类潜遁，尽歼其党九十四人，俘妇女八十馀，得马五十六；复逐捕叶类，入山，射之殪。师还，上遣大臣出迎五里，宴劳，进世职一等梅勒章京。
　　五年，命偕巴牙喇纛章京济什哈率师并徵蒙古敖汉、柰曼、乌喇特诸部兵伐索伦部，败敌於甘河，擒部长博木博郭尔，籍千馀户，得马数百。师还，赐宴北驿馆，进世职三等昂邦章京。旋授本旗梅勒额真。七年，从贝勒阿巴泰伐明，自蓟州越明都，下山东。师还，以先出边，部议当夺官，命宽之，白金百。八年，擢巴牙喇纛章京。
　　顺治元年，从睿亲王多尔衮伐明，败李自成将唐通於一片石，遂入山海关，屡战皆胜；败自成游骑於三河，追击至安肃。旋从固山额真叶臣等取太原，战於汾州、於绛州，屡破敌。二年，进二等精奇尼哈番。时自成犹据陕西，师自潼关、绥德南北两路入，锡图库率师与北路军会，败贼延安。自成走入湖广，钖图库移兵从之，自安陆至於荆门，屡击败自成兵。
　　三年，复从肃亲王豪格下四川，讨张献忠。五年，进世职一等。复从郑亲王济尔哈朗下湖南。六年，师次长沙，锡图库从左翼巴牙喇纛章京努三率兵前驱，攻湘潭。努三军北门，锡图库军西门，遂克之。进徇永兴，斩明将尹举智、杜贞明等。再进定宝庆，取全州，破明将焦琏。又移兵克永安关，取道州。师还，赐白金三百。
　　七年，睿亲王多尔衮薨。八年春，吴拜、罗什、博尔辉等讦英亲王阿济格将谋乱，鞫实，锡图库坐与谋，诛死，籍其家。
　　博尔辉，他塔喇氏，满洲正白旗人。初以巴牙喇壮达从征栋奎部，有俘馘。天聪三年，从太宗伐明，自龙井关入攻遵化。明总兵赵率教自山海关赴援，与战，博尔辉斩其副将，明兵惊溃。五年，擢巴牙喇甲喇章京，兼户部参政。复从伐明，与明兵遇宁远，击杀前队七人。八年，复从伐明，攻大同，明兵三千自龙门迎战，博尔辉与噶布什贤章京锡特库、牛录额真星讷等奋击破之。九年，命偕承政马福塔赍敕谕朝鲜国王。师出边招察哈尔部众，自归化经明边东还，博尔辉殿。明兵二百三十追击我师，博尔辉以二十人击卻之，斩十人，俘一人，得马三。明兵从我师，有垂为所获者，博尔辉救之得脱。崇德元年，叙功，授世职牛录章京。三年，裁参政，专任巴牙喇甲喇章京。
　　顺治元年，兼任刑部理事官。从入关，击李自成，叙功，进世职二等甲喇章京。旋署巴牙喇纛章京。从顺承郡王勒克德浑下湖广，师至武昌。时自成将马进忠、王进才既降复叛，据岳州，令博尔辉率师讨之，次临湘，击败其兵。进攻岳州，进忠、进才走长沙，逐击败之，其将黑运昌以舟师降。师还，优赉。五年，真除巴牙喇纛章京，列议政大臣，进世职二等阿思哈尼哈番。
　　睿亲王摄政，诸王多与忤。郑亲王济尔哈朗降郡王，旋复爵。初以端重亲王博洛、敬谨亲王尼堪佐理事，亦以专擅降爵。博尔辉及诸大臣罗什、额克亲、吴拜、苏拜皆谨事睿亲王，从王猎喀喇城。王薨，丧还。英亲王阿济格为睿亲王同母兄，欲继王柄政，博尔辉等与阿尔津共发其罪，英亲王夺爵幽禁，赏诸告者，博尔辉进世职二等精奇尼哈番。博尔辉等传睿亲王遗言，复理事二王亲王爵，以告两黄旗大臣。居月馀，命未下，博尔辉有疾，穆尔泰往视之，博尔辉以为言。穆尔泰告额尔德赫，额尔德赫告敬谨郡王尼堪，遂与端重郡王博洛诉於郑亲王。八年正月，复二王爵。越八日，执博尔辉等下狱，坐博尔辉、罗什动摇国事，蛊惑人心，论死，籍其家。额克亲削宗室籍，及吴拜、苏拜皆夺官为民。议上，得旨：“朕每闻刑人，殊不忍。二人罪当诛，姑宥死何如？”王大臣复以初议上，乃诛死。
　　冷僧机，纳喇氏，满洲正黄旗人，叶赫部长金台石之族也。叶赫亡，来归，隶正蓝旗，属贝勒莽古尔泰。天聪元年，敖汉部长索诺木来归，尚公主为额驸，以冷僧机隶焉。莽古尔泰既卒，九年，冷僧机诣法司言莽古尔泰及贝勒德格类与公主及索诺木结党，设誓谋不轨。冷僧机与甲喇额真屯布禄、巴克什爱巴礼并下法司，鞫实，冷僧机以自首免罪，屯布禄、爱巴礼皆坐诛，籍其家以★K2冷僧机，改隶正黄旗，授世职三等梅勒章京。
　　崇德二年，固山额真都类坐事下兵部待鞫，兵部参政穆尔泰令诸在系者避都类。或以告冷僧机，闻於上，穆尔泰及同官皆坐降罚，授冷僧机一等侍卫。七年，祖大寿来归，上幸牧马所，命内大臣侍卫与大寿等校射，中的者有所赐，冷僧机得驼一。世祖即位，授内大臣。顺治二年，进二等阿思哈尼哈番兼拖沙喇哈番。谭泰讦索尼，引冷僧机为证，谢未闻，坐徇庇，当削世职籍没，上贳之。旋进世职三等精奇尼哈番。
　　七年，睿亲王有疾，怨上未临视，冷僧机及贝子锡翰等奏请上临视，睿亲王坐以擅请降世职，恩诏复故，进一等伯。睿亲王薨，以豫亲王多铎子多尔博为后，袭爵。冷僧机言於上曰：“昔太宗登遐，两黄旗大臣誓立肃亲王。睿亲王定策奉上绍统，多尔博宜特见优遇。”又举侍卫罗什，罗什上为冷僧机乞恩。八年，郑亲王济尔哈朗等劾罗什蛊惑诸王，坐诛，辞连冷僧机。上因命诸大臣诘誓立肃亲王事，冷僧机穷，诸大臣兼发阿谀睿亲王诸罪，论斩籍没，命宽之。九年，追论冷僧机与贝子巩阿岱、锡翰，内大臣西讷布库等迎合睿亲王，乱国政，下王大臣鞫实，与巩阿岱、锡翰、西讷布库等并诛，籍其家。
　　论曰：定金声桓、王得仁之乱，谭泰专将，何洛会为之佐。锡图库、博尔辉亦久从征战有劳。睿亲王既薨，诸阿附者乃互相倾，何洛会之狱，谭泰证之；锡图库之诛，博尔辉等发之：转相排轧，同就诛夷。若冷僧机者，专事告讦，其及也亦宜矣。

　　列传三十四
　　彭而述陆振芬姚延著毕振姬
　　方国栋于朋举王天鉴赵廷标
　　彭而述，字子籛，河南邓州人。明崇祯进士，官阳曲知县，母忧归。顺治初，英亲王徇湖广，荐为提学佥事，迁永州道参议。孔有德定湖南，荐而述授贵州巡抚，予兵三千以行。次靖州，降将陈友龙叛，围州城，而述夜开西门出，营山下，选劲骑乘雾冲阵，贼溃且走，副将贺进才战死。城兵大噪，欲与友龙合，而述拔众退守宝庆，告有德益师，与贼相持紫阳河上。永州陷，劾免官。
　　吴三桂征水西土司安坤，而述谋曰：“乌蒙、乌撒、镇雄、东川四府与水西为脣齿，土司陇安籓又与安氏婚媾。今四府虽名内附，狼子野心，势必顾惜其种类。以水西之强，而安籓与四府附之，安坤未易制也。莫如先定四府，馘安籓，然后西南可无患。”三桂用其策，诛安坤。迁广西右布政使。三桂荐为云南左布政使，而述乞归，三桂留之，会有诏召，遂行，出会城三十里，一夕无疾卒。
　　陆振芬，字令远，江南华亭人。顺治六年进士。时两粤未平，廷议破格用人，即新进士中遴才除道府。振芬授广东惠潮道副使，从师南征。是冬，克南雄。七年春，度大庾岭，次韶州。韶州以南望风降，进规会城，既下，振芬与总兵郭虎率师赴惠州，剿抚归善、海丰诸寨。将至，诸寨窥兵寡，出拒。振芬选精锐数百人绕出其旁击之，获一队，诸寨皆惧。於是谕以祸福，降者踵至。至海丰，守者抗不下。振芬与虎驻五坡驿，他将自羊氾岭会师合攻之，遂克其城。碣石卫亦降。
　　八年，抵潮州，上官，联结诸镇，检制土官，招集流亡，简省徭役，民始有更生之乐。乱甫定，用法严，郡县辄滥禁无辜。振芬与属吏约，期五十日清庶狱，囹圄为空。九年，会师复平远，总兵郝尚久故降将，阴持两端，闻将改授水师副总兵，结山海诸寇僭立帅府。振芬牒大吏策弭变，不应。十年春，尚久自署新泰侯，举兵围道署。振芬谕以大义，不从，使告变。秋，固山兵至，振芬约为内应，引外兵入，诛尚久。事平，引疾归里。家居四十年乃卒。
　　姚延著，字象悬，浙江乌程人。顺治六年进士，除广西庆远知府。从师南征，调柳州，有守御功，又调平乐。迁广东岭南道副使，抚僮寨，擢江南按察使。
　　十六年，郑成功内犯，陷镇江，入攻江宁。延著佐总督郎廷佐缮守备，安辑危城，闾阎不扰。民间时有羊尾党，事发，株连数百人。延著谓廷佐曰：“寇在门，不可兴大狱、摇人心。”狱乃解。当事急，人多疑贰，民间有宿怨，辄诬以通敌。延著严治反坐，多所全活。城民有升高而望者，逻者执之，总管喀喀木以为敌谍，延著力争，得不死。喀喀木部兵扰城市，延著捕得械毙之。吏卒私掠被难妇女，延著亲驻江干，召其家，遣还者一千七百人，以此忤喀喀木。事定叙功，擢河南左布政使。旋以忧归，而金坛狱起。
　　镇江之陷也，属县戒严。金坛知县任体坤集县中士大夫王重、袁大受等谋遣诸生十辈诣镇江乞缓兵。丹徒乱民王再兴兵起，复令书吏、耆民数十人送款，尽窃库帑以遁。喀喀木等击败成功，体坤乃复至县，赂重、大受谒大吏，谓士民送款，冀掩弃城罪。重、大受居乡多不法，为诸生所挠。至是欲以叛坐诸生，泄私怨，列姓名以上。巡按马胜声疏闻，下廷佐令延著鞫其狱。延著絷县吏李锺秀，讯得实，欲但坐体坤，馀皆减罪。大受腾书京师为蜚语，欲并陷延著，御史冯班发其状。时侍郎尼满奉诏勘提督马逢知狱，命即讯，乃坐重、大受及诸士大夫集议者。诸生及书吏、耆民送款者皆斩，体坤以被逼迫减为绞。巡按何可化又疏劾延著谳从叛罪人史记青、管得胜傅轻比，又有王天福、韩王锡并纵不拟罪，与金坛狱并论，亦坐绞。时喀喀木主军事，新破敌，尤威重，素不慊於延著。民间谓延著之死，喀喀木实主之。就刑日，江宁为罢市，士民哭踊。丧归，数百里祭奠不绝，建祠鸡鸣山下私祀焉。
　　子淳焘，康熙六年进士，授内阁中书舍人。伏阙上书为延著讼冤。累擢湖广提学道佥事，坐事罢，未行，值叛卒夏逢龙之乱，誓死不为屈。事闻，复官，授岳常澧道副使。卒。
　　毕振姬，字亮四，山西高平人。顺治三年进士，授平阳教授。入为国子监助教，累迁刑部员外郎。曹事暇，独坐陋室，布被瓦盆，读书不稍倦。
　　十年，出为山东济南道参议。岁旱，流民踞山谷为盗，振姬昼夜驰三百里往谕之，悉就抚，全活者七千馀人。泰山香税，岁羡馀七千金，例充公使钱，振姬悉以佐饷。调广东驿传道佥事。时三籓使命往来络绎，胥吏乘以私派折价，民苦之，振姬一绳以法，阅数月，减船数百，减费七万有奇。调浙江金衢严道参政，擢广西按察使。所至以廉能闻。迁湖广布政使，乞病归。
　　康熙中，诏举博学鸿儒，左都御史魏裔介、副都御史刘楗疏荐之。十八年，命廷臣举清廉吏，裔介复疏言：“振姬清操绝世，才略过人。请告十馀年，躬耕百亩，读书不辍。”楗亦言：“振姬居官不染一尘。归日一仆一马，了无长物，真学行兼优之人。”下部议，以振姬老，置勿用。寻卒。
　　方国栋，字干霄，顺天宛平人。顺治三年举人，授蠡县教谕。入为国子监助教，累擢至刑部郎中。
　　十六年，出为广东海北道佥事。海寇邓耀居岛中，时出剽掠。国栋以三千人分五道进剿，檄邻道出兵扼要隘，擒耀，解散馀党。事平，雷、廉两部诸富人为贼所诬，械系者众，国栋察其冤，为辨雪。诸富人裒千金为报，国栋曰：“吾悯若无辜，柰何污我？”卻之。
　　迁山西宁武道参议。康熙六年裁缺，改江南苏松常道参议。太湖堤岸倾圮，率吏民修葺，修沿海墩台及吴淞、刘河两徬，工费不扰民。师下闽、粤，徵调旁午，国栋一意与民休息，每遇急徵，从容部署。刍茭粮糗，预储以待，军兴无乏，闾左晏然。戒属吏无朘民，郡县稍稍知敛戢，不敢事剥削。
　　连岁用兵，度支不给，诏各省筹裕饷之策。国栋言：“古今生财之说，开与节二者而已。议开於今日，已无可加，当议节，自朝廷始。旧制，江南岁市布五万匹供宫府赉予，宜可罢，岁省帑金三万。”议上，报可，满洲兵驻防苏州，议筑营舍於王府基，当城中。国栋以兵民杂居难久安，持不可，乃改营南城隙地，民便之。宜兴善权山中寺僧与豪族争地，聚众焚寺杀僧，知县告乱，大吏将发兵。国栋单骑驰往，得首祸寘法，馀无所问。吴俗健讼，喜投缿告密，国栋辄不问，即有所案，亦从宽。驭吏严，而拊循士民具有恩意。十六年，卒。吴民思之，建祠虎丘山麓以祀。
　　于朋举，字襄子，江南金坛人。顺治六年进士，改庶吉士，散馆授检讨。十二年，出为河南睢陈道副使，政不扰民。郾城盗杀县官而逸，士民汹汹，谓城将受屠。朋举驰至，抚谕毋恐。营将以兵至，拒不使入城。大吏召朋举诘责，对曰：“郾城令，朋举妇翁也。岂不欲甘心是盗？独柰何苦良民！”大吏悟，止兵，亦得盗正其罪。
　　迁福建福宁道参政。兴化濒海，镇将所部皆群盗受抚者。有材官辱张氏仆，张氏以告。镇将挞材官，部卒大譁，毁张氏之室，欲劫镇将为乱。镇将避去，则缢被挞者寘张氏，谓其仆杀之。朋举甫到官，廉得首恶，猝缚至，集文武吏会鞫，健兒带刀环立瞋视。朋举从容曰：“若曹干军法，罪重。念若曹约束无素，但用杀人律，罪有专属。”众乃泥首，言杀人者为张氏仆。朋举曰：“若曹气焰何等，彼能於千百健兒中夺一人缢之耶？”召讯证者，俱吐实，诛三人而事定。泉州提督剿海盗，盗逸入兴化界，镇将获数百人。朋举视其尝薙发者，曰：“此良民被陷，当宥。”有年少者，曰：“童穉何知，又当宥。”全活甚众。
　　郑成功屯厦门，与漳州隔海相望。固山额真驻会城，遣兵戍漳州，番代岁四易，民苦供役。朋举请驻防无屡更，不许；固请展其期，岁再易，民稍苏息。擢四川按察使、山东右布政使。父忧归。
　　起授湖南布政使。上官，见胥吏至数百，曰：“兵初罢，民方重困。此曹鲜衣美食，纵横市井间，何所取诸？”汰其十九，择谨愿者，取足供文书而已。数为大吏言地方利病，有司贤不肖积与之忤，被劾镌级，未行，而大吏以贪败。士民惜之。寻卒。
　　王天鉴，字近微，直隶万全人。顺治三年进士，授山东恩县知县。县接直隶界，自明季为盗薮，尝一岁七被寇。天鉴上官，谕父老曰：“往岁寇至，县辄不守，由人无固志。自今勿复逃，视知县所向。”俄而寇大至，天鉴坐城上，从容指挥，寇疑有伏，逡巡去。於是葺楼橹，治城隍，严候望，时巡徼，守具大备。按行乡鄙，举团练，立砦十有九，枹鼓相闻，久之得步卒万八千、骑士三百。巡按御史疏闻，令天鉴自治兵。廉得境内贼渠数辈，夜突至其乡呼之出，贼错愕不能遁，皆诛之。寇据曹县，巡抚檄天鉴与诸道兵会剿，率所部为前锋，冒矢石深入，诸军踵之，复其城。尝以轻骑逐贼，日暮被围，短兵相接，手格杀数贼，溃围出，不失一骑。在恩四年，屡与寇战，俘馘无算，降者安抚之。寇远遁，招徠屯种，流亡复归，垦荒千八百顷。建书院，弦诵不辍。政声为山东最，上考，内迁礼部主事。十一年，始行耤田亲耕礼，天鉴参酌古今，悉合礼宜。累迁郎中。主山东乡试。十二年，出为陕西河西道参议。与属吏约，毋猎民枉法。
　　天鉴固长治兵，按籍讨军实，诫将弁毋以军糈肥私橐。性刚介负气，数忤上官。岁馀，谢病归。绝迹公府，门下士或有餽遗，不受，曰：“饬簠簋，惜名节，足以报举主矣！”康熙初，大臣荐，不出。寻卒。
　　赵廷标，浙江钱塘人。顺治三年，以拔贡生授福建永定知县。广东大埔逸寇江龙以万馀人犯县城，廷标城守。寇穴地入，潴池水以待，地砲不得发；树云梯乘城，於城上悬栅堕之。持三月，食垂尽。值立春，廷标张鼓乐，开城门，迎春东郊。寇疑有伏，引去。密遣兵间道往伏两山间，出不意夹击，败之。进至龙磜寨，捕斩略尽。
　　擢湖广衡州同知，署府事。蠲赋垦荒，流亡复业。岁大饥，赈恤有实惠。经略大学士洪承畴荐廷标，十七年，擢云南迤东道副使。安普诸番为土官所诱，竞作不靖。廷标设方略、行间，解散之，遂复维摩旧地。移檄谕宁州弥勒、巴盘、八甸，罢捕逐之令，令诸持田器者皆为良民，持兵者乃为贼。巡行安抚，诸路悉平。治迤东十八年。康熙中，调广东广肇南韶道副使。安普民、蛮闻其去，堑道塞城留之。慰谕再三，乃得行。
　　两粤八排诸山寇闻廷标来，望风解散。连州乱，至，立就抚。逾年以忧去。起湖南驿盐道副使。捕治剧寇，诛其渠，馀悉纵归农。湖南方用兵，刍茭械仗，储峙供给，不误晷刻，民不困役。兼摄粮道。会湘东民变，巡抚韩世琦令廷标往抚之。单骑驰谕，皆悔泣听命，散遣之。事稍定，修岳麓书院，置田禀诸生。尝行部至衡州，父老罗拜车下，号以“慈母”。俄迁陕西粮储道参议。已病，值武昌兵变，军书至，犹强起视事。病笃乞归，至家卒。
　　论曰：自置督抚，而两司权轻，况於各道；然以贤者处之，奉职循理，视民之所急，弭乱解嬈，亦足以为治。而述、振芬、振姬、天鉴皆有才略，根本尤在廉勤。延著、国栋、廷标当治乱用重之日，济之以宽仁，虽以是罢贬，甚或中危法，而一不自恤，是皆能举其职者。泽及於斯民，亦已多矣。

　　列传三十五
　　许定国刘良佐左梦庚郝效忠徐勇卢光祖田雄马得功
　　张天禄弟天福赵之龙孙可望白文选
　　许定国，河南太康人。明崇祯间，官山西总兵官。李自成围开封，趣定国赴援，师次沁水，一夕师溃，逮治论死。寻复授援剿河南总兵官。福王时，驻军睢州。
　　顺治元年，豫亲王多铎下河南，次孟津，定国使请降。肃亲王豪格略山东，复上书请以其孥来附，肃亲王命遣子为质。二年，遣其子诣肃亲王军。明督师大学士史可法遣总兵高杰徇河南，次归德，闻定国已遣子纳款，招往会，不赴。杰乃与巡抚越其杰、巡按陈潜夫就定国睢州，定国不得已郊迎。其杰劝杰勿入城，杰轻定国，不听。既入，定国宴杰，侑以妓。杰酣，为定国刻行期，并微及遣子纳款事。定国益惧，中夜伏兵杀杰。明日，杰部将攻定国屠城。定国走考城，遂来降。
　　豫亲王请以定国从征，留其孥曹县，命河道总督杨方兴厚赡之。定国妻邢有疾，乞还乡里，方兴为代奏。命暂居曹县，俟定国入觐。豫亲王师还，定国诣京师，隶汉军镶白旗。三年，卒。五年，以来降功，授一等精奇尼哈番，子尔安袭。十二年，诏求言，尔安为睿亲王多尔衮讼功德，请修其墓。语详睿亲王传。坐煽惑，减死流宁古塔。弟尔吉袭。
　　史可法置江北四镇，杰与刘泽清、刘良佐、黄得功分领之。杰为定国所杀，得功战死芜湖。
　　刘良佐，直隶人，明总兵，预拥立福王。顺治二年，豫亲王下江南，良佐以兵十万来降。江南定，诣京师，隶汉军镶黄旗。五年，以来降功，授世职二等精奇尼哈番。从大将军谭泰讨金声桓。师还，授散秩大臣。十八年，授江南江安提督，加总管衔。寻改直隶提督，改左都督。康熙五年，以病乞休。六年，卒。刘泽清既降复叛，诛死。
　　左梦庚，山东临清人。父良玉，明史有传。良玉初授平贼将军，及封宁南伯，以平贼将军印授梦庚。福王时，良玉举兵自武昌东下，号“清君侧”。次九江，病卒。诸将推梦庚为帅。总督袁继咸御战，梦庚还驻池州，遣兵间道自彭泽下建德，遂取安庆。总兵黄得功破之铜陵，乃退保九江。
　　顺治二年，英亲王阿济格逐李自成至九江，梦庚率众降。师还，入觐，宴午门内，命隶汉军正黄旗。疏言：“部将卢光祖、李国英从入京师，馀若张应祥、徐恩盛、郝效忠、金声桓、常登、徐勇、吴学礼、张应元、徐育贤俱奉英亲王调发防剿江西、湖广。诚恐诸将在外，踪迹未定，室家未安，讹惑之事，不可不筹。”命有司安插。五年，叙来降功，授一等精奇尼哈番。六年，从英亲王讨大同叛将姜瓖，攻左卫，克之。擢本旗固山额真。十一年，卒，谥庄敏。乾隆初，定封一等子。梦庚诸将，李国英最显，自有传。
　　郝效忠，辽东人，隶汉军正白旗。从英亲王定湖南，擢湖南右路总兵，加都督佥事，授世职三等阿达哈哈番。孙可望陷沅州，效忠率师克黎平。可望兵骤至，力战，马蹶被执，不屈，遂见杀，赠都督同知。
　　徐勇，亦辽东人。英亲王檄署九江总兵，调黄州，捕治九江、黄州土寇。明唐王使招之，勇斩使以闻，命移镇长沙。金声桓叛，招勇，复斩其使。与李锦战江中，中矢，裹创战愈奋。贼攻城，设策守御，锦遁去。迎郑亲王师击破明大学士何腾蛟。复调辰常总兵，授世职一等阿达哈哈番兼拖沙喇哈番。明桂王遣将张光翠、张景春窥辰州，屯荔溪。勇督将士渡江战，击杀景春，擒裨将六，馘士卒数百，加左都督，进世职三等阿思哈尼哈番。桂王复遣白文选来攻，驱象为阵，破城，勇巷战死之，赠太子太保，进世职二等，谥忠节。以其兄子袭，入籍武昌卫。
　　卢光祖，辽东海州人，隶汉军镶蓝旗。从肃亲王下四川，破张献忠。授夔州总兵。击破明桂王将硃天麟等。取顺庆，屡捕治土寇。甘一爵、硃德洪据邻水、大竹为乱。光祖督师讨之，战七昼夜，斩一爵、德洪，降硐寨十馀。以功授世职一等阿达哈哈番。孙可望破叙州，将军李国翰率师赴援，光祖殿，遇敌，战败，命立功自赎。寻改川北总兵。卒。金声桓既降复叛，诛死。
　　田雄，直隶宣化人。马得功，辽东人。仕明皆至总兵。顺治二年，豫亲王多铎下江南，明福王由崧走芜湖。巴牙喇纛章京图赖督兵截江断道，雄、得功缚福王及其妃来献，豫亲王令以原衔从征。寻授雄杭州总兵，得功镇江总兵。
　　雄佐总督张存仁、梅勒章京珠玛喇，驻军杭州。时明鲁王以海称“监国”绍兴，乘间渡钱塘江窥杭州，雄与存仁、珠玛喇等屡击破之。三年，擢浙江提督。六年，发李成栋逆书，加左都督。八年，叙来降功，授世职一等精奇尼哈番。
　　明鲁王与其臣阮进、张名振等据舟山，雄与固山额真金砺以舟师出海擒进，遂破舟山，隳其城，名振拥鲁王入海。十二年，进将阮思、陈六御等复据舟山，朝命宁海大将军伊尔德率师南征。雄预治战舰攻具，分兵遣裨将扼要隘，通声援，而以舟师会伊尔德击思，以横洋、金塘为舟山要路，分兵击破之。张两翼夹击，歼其众无算，思赴水死。捷闻，加少傅兼太子太傅。十五年，疏请归旗籍，隶汉军镶黄旗。
　　郑成功兵扰浙境，陷遂安、平阳诸县。兵部劾雄，上命宽之。十六年，成功兵攻太平，击却之。复攻宁波，雄督战，分三路进剿，成功兵引退。十八年，进二等侯。康熙二年，卒，赠太傅，谥毅勇。
  </div>
  <div class="pagination">
   <a href="清史稿_page158.html">
    上一页
   </a>
   <span>
    ...
   </span>
   <a href="清史稿_page154.html">
    154
   </a>
   <a href="清史稿_page155.html">
    155
   </a>
   <a href="清史稿_page156.html">
    156
   </a>
   <a href="清史稿_page157.html">
    157
   </a>
   <a href="清史稿_page158.html">
    158
   </a>
   <span class="current-page">
    159
   </span>
   <a href="清史稿_page160.html">
    160
   </a>
   <a href="清史稿_page161.html">
    161
   </a>
   <a href="清史稿_page162.html">
    162
   </a>
   <a href="清史稿_page163.html">
    163
   </a>
   <a href="清史稿_page164.html">
    164
   </a>
   <span>
    ...
   </span>
   <a href="清史稿_page160.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
