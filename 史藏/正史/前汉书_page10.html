<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 10 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 10 页/共 74 页
  </h1>
  <div class="content">
   七年冬十一月庚寅晦日有蚀之春正月废皇太子荣为临江王二月罢太尉官夏四月乙巳立皇后王氏丁巳立胶东王彻为皇太子赐民为父后者爵一级中元年夏四月赦天下赐民爵一级封故御史大夫周苛周昌孙子为列侯【师古曰封苛之孙及昌之子也苛昌皆尝为御史大夫而从昆弟也故总言之】
　　二年春二月令诸侯王薨列侯初封及之国大鸿胪奏諡诔策【应劭曰皇帝延诸侯王賔王诸侯皆属大鸿胪故其薨奏其行迹赐与諡及哀策诔文也臣瓉曰景帝此年已置大鸿胪而百官表云武帝太初元年更以大行为大鸿胪与此错师古曰诔者述累德行之文音力水反】列侯薨及诸侯太傅初除之官大行奏諡诔策【如淳曰凡言除者除故官就新官也晋灼曰礼有大行人小行人主諡官故以此名之臣瓉曰大行是官名掌九仪之制以賔诸侯者师古曰大鸿胪者夲名典客后改曰大鸿胪大行令者夲名行人即典客之属官也后改曰大行令故事之尊重者遣大鸿胪而轻贱者遣大行也据此纪文则景帝已改典客为大鸿胪改行人为大行矣而百官公卿表乃云景帝中六年更名典客为大行令武帝太初元年更名大行令为大鸿胪更名行人为大行令当是表误○刘攽曰史记文景事最略汉书则颇有所録盖班氏博采他书成之故于景帝世谓典客为大鸿胪行人为大行由它书即武帝时官纪景帝世事班氏失于改革耳然则改诸官名在武帝世无疑非表误也顔氏所疑下文光禄大夫亦景帝所改乎○刘敞曰按景十三王传河间献王薨犹云大行令奏諡则非表误也但官名改易未定故史于此追举最后官名耳武帝初大行王恢李息即大行令也】王薨遣光禄大夫吊襚祠赗【应劭曰衣服曰禭祠饮食也车马曰赗师古曰襚音遂赗音芳鳯反】视丧事因立嗣子列侯薨遣太中大夫吊祠视丧事因立嗣其薨葬国得发民挽丧穿复土治坟无过三百人毕事【师古曰挽谓引车也毕事毕事也挽音晚】匈奴入燕改磔曰弃市【应劭曰先此诸死刑皆磔于市今改曰弃市自非妖逆不复磔也师古曰磔谓张其尸也弃市杀之于市也谓之弃市者取刑人于市与众弃之也磔音竹客反】勿复磔三月临江王荣坐侵太宗庙地徴诣中尉自杀夏四月有星孛于西北立皇子越为广川王为胶东王秋七月更郡守为太守郡尉为都尉【师古曰更谓改其号】九月封故楚赵傅相内史前死事者四人子【文頴曰楚相张尚太傅赵夷吾赵相建德内史王悍此四人各谏其王无使反不聼皆杀之故封其子】皆为列侯甲戌晦日有蚀之
　　三年冬十一月罢诸侯御史大夫官【师古曰所以抑损其权】春正月皇太后崩【文頴曰景帝母窦太后以帝崩后六年乃亡凡立五十一年武帝建元六年崩今此言皇太后崩误耳孟康曰此太后崩史记无也臣瓉曰王楙云景帝薄后以此年死疑是也当言废后而言太后误也师古曰孟説是也废后死不书又不言崩瓉説为谬】夏旱禁酤酒【师古曰酤谓卖酒也音工防反】秋九月蝗有星孛于西北戊戌晦日有蚀之立皇子乗为清河王
　　四年春三月起德阳宫【臣瓉曰是景帝庙也帝自作之讳不言庙故言宫西京故事云景帝庙为德阳】御史大夫绾奏禁马高五尺九寸以上齿未平不得出关【服虔曰绾衞绾也马十嵗齿下平】夏蝗秋赦徒作阳陵者死罪欲腐者许之【苏林曰宫刑其创腐臭故曰腐也如淳曰腐宫刑也丈夫割埶不能复生子如腐木不生实师古曰如説是腐音辅】十月戊午日有蚀之【刘攽曰此年纪事十月在年终亦误】
　　五年夏立皇子舜为常山王六月赦天下赐民爵一级秋八月己酉未央宫东阙灾更名诸侯丞相为相【师古曰亦所以抑黜之令异于汉朝】九月诏曰法令度量所以禁暴止邪也狱人之大命死者不可复生吏或不奉法令以货赂为市朋党比周【师古曰比音频寐反】以苛为察以刻为明令亡罪者失职朕甚怜之【师古曰职常也失其常理也】有罪者不伏罪奸法为暴甚亡谓也诸狱疑若虽文致于法而于人心不厌者辄谳之【师古曰厌服也音一赡反谳平议也音鱼列反】
　　六年冬十月行幸雍郊五畤十二月改诸官名定铸钱伪黄金弃市律【应劭曰文帝五年听民放铸律尚未除先时多作伪金伪金终不可成而徒损费转相诳燿穷则起为盗贼故定其律也孟康曰民先时多作伪金故其语曰金可作世可度费损甚多而终不成民亦稍知其意犯者希因此定律也师古曰应説是】春三月两雪【师古曰雨音于具反】夏四月梁王薨分梁为五国立孝王子五人皆为王五月诏曰夫吏者民之师也车驾衣服宜称【师古曰称其官也音尺孕反】吏六百石以上皆长吏也【张晏曰长大也六百石位大夫】亡度者或不吏服出入闾里与民亡异令长吏二千石车朱两轓【应劭曰车耳反出所以为之藩屏翳尘泥也二千石双朱其次乃偏其左防以簟为之或用革如淳曰轓音反小车两屏也师古曰据许慎李登説轓车之蔽也左氏传云以藩载栾盈即是有鄣蔽之车也言车耳反出非矣轓音甫元反防音方逺反】千石至六百石朱左轓车从者不称其官衣服下吏出入闾巷亡吏体者二千石上其官属三辅举不如法令者【应劭曰京兆尹左冯翊右扶风共治长安城中是为三辅师古曰时未有京兆冯翊扶风之名此三辅者谓主爵中尉及左右内史也应説失之○刘攽曰此文参错不序又曰武帝时改主爵中尉为右扶风主爵中尉初不治民也自武帝以歬治民者惟左右内史此时亦未有三辅此纪文误耳】皆上丞相御史请之先是吏多军功车服尚轻故为设禁又惟酷吏奉宪失中廼诏有司减笞法定棰令语在刑法志【师古曰棰音止蘂反】六月匈奴入鴈门至武泉入上郡取苑马【如淳曰汉仪注太仆牧师诸苑三十六所分布北边西边以郎为苑监官奴婢三万人养马三十万疋师古曰武泉云中之县也养鸟兽者通名为苑故谓牧马处为苑】吏卒战死者二千人秋七月辛亥晦日有蚀之
　　后元年春正月诏曰狱重事也人有智愚官有上下狱疑者谳有司有司所不能决移廷尉有令谳而后不当谳者不为失【师古曰假令谳讫其理不当所谳之人不为罪失】欲令治狱者务先寛三月赦天下赐民爵一级中二千石诸侯相爵右庶长【如淳曰虽有尊官未必有高爵故数有赐爵师古曰右庶长第十一爵也】夏大酺五日民得酤酒五月地震秋七月乙巳晦日有蚀之条侯周亚夫下狱死
　　二年冬十月省彻侯之国【晋灼曰文纪遣列侯之国今省之师古曰省音所领反】春匈奴入鴈门太守冯敬与战死发车材官屯【师古曰屯鴈门】春以嵗不登禁内郡食马粟没入之【师古曰食读曰飤没入者没入其马】夏四月诏曰雕文刻镂伤农事者也锦绣纂组害女红者也【应劭曰纂今五采属綷是也组者今绶纷绦是也臣瓉曰许慎云纂赤组也师古曰瓉説是也綷防也防五采者今谓之错防非纂也红读曰功綷音子内反绦音它牢反】农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减太官省繇赋【师古曰省音所领反繇读曰傜】欲天下务农素有畜积以备灾害【师古曰畜读曰蓄】彊毋攘弱众毋暴寡【师古曰攘取也音人羊反】老耆以寿终幼得遂长【师古曰遂成也】今嵗或不登民食颇寡其咎安在或诈伪为吏【张晏曰以诈伪人为吏也臣瓉曰律所谓矫枉以为吏者也师古曰二説并非也直谓诈自称吏耳】吏以货赂为市渔夺百姓侵牟万民【李竒曰牟食苗根虫也侵牟食民比之蛑贼也师古曰渔言若渔猎之为也】县丞长吏也姧法与盗盗甚无谓也【李斐曰姧法因法作姧也文頴曰与盗谓盗者当治而知情反佐与之是则共盗无异也师古曰与盗盗者共盗为盗耳】其令二千石各脩其职不事官职耗乱者丞相以闻请其罪【师古曰耗不明也读与眊同音莫报反】布告天下使明知朕意五月诏曰人不患其不知患其为诈也不患其不勇患其为暴也不患其不富患其亡厌也其唯廉士寡欲易足今訾算十以上廼得官【服防曰訾万钱百二十七也应劭曰古者疾吏之贪衣食足知荣辱限訾十算廼得为吏十算十万也贾人有财不得为吏廉士无訾又不得官故减訾四算得官矣师古曰訾读与赀同他皆类此】廉士算不必众有市籍不得官无訾又不得官朕甚愍之訾算四得官亡令廉士久失职贪夫长利【师古曰长利长其利】秋大旱
　　三年春正月诏曰农天下之本也黄金珠玉饥不可食寒不可衣以为币用不识其终始【师古曰币者所以通有无易贵贱也】闲嵗或不登意为末者众农民寡也其令郡国务劝农桑益种树可得衣食物【师古曰树殖也】吏发民若取庸采黄金珠玉者坐臧为盗【韦昭曰发民用其民取庸用其资以顾庸】二千石听者与同罪皇太子冠赐民为父后者爵一级甲子帝崩于未央宫【臣瓉曰帝年三十二即位即位十六年寿四十八】遗诏赐诸侯王列侯马二驷【师古曰八匹也】吏二千石黄金二斤吏民户百钱出宫人归其家复终身【师古曰复音方目反】二月癸酉葬阳陵【臣瓉曰自崩及葬凡十日阳陵在长安东北四十五里】
　　賛曰孔子称斯民三代之所以直道而行也【师古曰此论语载孔子之辞也言此今时之人亦夏殷周之所驭以政化淳壹故能直道而行伤今不然】信哉周秦之敝防密文峻而奸轨不胜【师古曰不可胜】汉兴扫除烦苛与民休息至于孝文加之以恭俭孝景遵业五六十载之闲至于移风易俗黎民醇厚【师古曰黎众也醇不浇杂】周云成康汉言文景美矣【○刘攽曰景纪以御史大夫陶青为青翟襄平侯相夫为嘉又言官有大鸿胪光禄大夫又令三辅举不如令者又载皇太后崩皆其错悮者不知班氏之谬或后世亡其书有追补之者】



　　前汉书卷五
　　前汉书卷五考证
　　景帝纪五月令田半租○【臣召南】按史记除田半租此文令田半租以文帝十三年尽除田租至此年始复收其半租也
　　长吏二千石车朱两轓○吏讹史从宋本改










　　前汉书卷五考证
&lt;史部,正史类,前汉书&gt;
　　钦定四库全书
　　前汉书卷六
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　武帝纪第六
　　孝武皇帝【荀悦曰讳彻之字曰通应劭曰礼諡法威强叡德曰武】景帝中子也母曰王美人【师古曰外戚传美人比二千石视少上造】年四岁立为胶东王七岁为皇太子母为皇后十六嵗后三年正月景帝崩【张晏曰武帝以景帝元年生七嵗为太子为太子十嵗而景帝崩时年十六矣师古曰后三年景帝后三年也】甲子太子即皇帝位尊皇太后窦氏曰太皇太后皇后曰皇太后三月封皇太后同母弟田蚡胜皆为列侯【苏林曰蚡音鼢防之鼢师古曰蚡亦鼢防字也音扶粉反】
　　建元元年【师古曰自古帝王未有年号始起于此○刘攽曰封禅书云其后三年有司言元宜以天瑞命不宜以一二数推所谓其后三年者葢尽元狩六年至元鼎三年也然元鼎四年方得宝鼎又无缘先三年而称之以此而言自元鼎以前之元皆有司所追命其实年号之起在元鼎耳故元封改元则始有诏书矣】冬十月诏丞相御史列侯中二千石二千石诸侯相举贤良方正直言极谏之士丞相绾【师古曰卫绾也】奏所举贤良或治申商韩非苏秦张仪之言乱国政请皆罢【应劭曰申不害韩昭侯相也卫公孙鞅为秦孝公相封于商号商君韩非韩诸公子非名也苏秦为关东从长张仪为秦昭王相为衡説以抑诸侯李竒曰申不害书执术商鞅为法赏不失卑刑不讳尊然深刻无恩德韩非兼行申商之术师古曰从音子容反】奏可春二月赦天下赐民爵一级年八十复二筭九十复甲卒【张晏曰二筭复二口之筭也复甲卒不豫革车之赋也师古曰复音方目反】行三铢钱【师古曰新壊四铢钱造此钱也重如其文见食货志】夏四月己巳诏曰古之立教乡里以齿朝廷以爵扶世导民莫善于德然则于乡里先耆艾奉高年古之道也【师古曰六十曰耆五十曰艾】今天下孝子顺孙愿自竭尽防承其亲外廹公事内乏资财是以孝心阙焉朕甚哀之民年九十防上已有受鬻法【师古曰给米粟以为糜鬻鬻音之六反】为复子若孙令得身帅妻妾遂其供养之事【师古曰若者豫及之辞也有子即复子无子即复孙也遂申也复音方目反】五月诏曰河海润千里其令祠官脩山川之祠为嵗事【孟康曰为农祈也于此造之嵗以为常故曰为嵗事也师古曰嵗以为常是也总致敬耳非止祈农○刘攽曰为音于伪反谓为嵗事曲加以礼耳】曲加礼【如淳曰祭礼有所加益】赦吴楚七国帑输在官者【应劭曰呉楚七国反时其首事者妻子没入为官奴婢武帝哀焉皆赦遣之也师古曰帑读与孥同】秋七月诏曰衞士转置送迎二万人【郑氏曰去故置新常二万人】其省万人罢苑马防赐贫民【师古曰养马之苑旧禁百姓不得刍牧采樵今罢之】议立明堂遣使者安车蒲轮束帛加璧征鲁申公【师古曰以蒲裹轮取其安也】
　　二年冬十月御史大夫赵绾坐请毋奏事太皇太后及郎中令王臧皆下狱自杀【应劭曰礼妇人不豫政事时帝已自躬省万机王臧儒者欲立明堂辟雍太后素好黄老术非薄五经因欲絶奏事太后太后怒故杀之】丞相婴太尉蚡免【师古曰窦婴田蚡】春二月丙戍朔日有蚀之夏四月戊申有如日夜出初置茂陵邑【应劭曰武帝自作陵也师古曰本槐里县之茂乡故曰茂陵】三年春河水溢于平原大饥人相食【师古曰河溢之处损害田亩故大饥】赐徙茂陵者户钱二十万田二顷初作便门桥【苏林曰去长安四十里服虔曰在长安西北茂陵东师古曰便门长安城北靣西头门即平门也古者平便皆同字于此道作桥跨渡渭水以趋茂陵其道易直即今所谓便桥是其处也便读如夲字】秋七月有星孛于西北济川王明坐杀太傅中傅废迁防陵【应劭曰中傅宦者也师古曰防陵汉中县也今谓之房州】闽越围东瓯【应劭曰高祖五年立无诸为闽越王惠帝立摇为东海王都东瓯故号东瓯师古曰瓯音一侯反】东瓯告急遣中大夫严助持节发防稽兵浮海救之未至闽越走兵还九月丙子晦日有蚀之
　　四年夏有风赤如血六月旱秋九月有星孛于东北五年春罢三铢钱行半两钱【师古曰又新铸作也】置五经博士夏四月平原君薨【服防曰王皇后之母武帝外祖母】五月大蝗秋八月广川王越清河王乘皆薨
　　六年春二月乙未辽东高庙灾夏四月壬子高园便殿火【师古曰凡言便殿便室便坐者皆非正大之处所以就便安也园者于陵上作之既有正寝以象平生正殿又立便殿为休息闲宴之处耳説者不晓其意乃解云便殿便室皆是正名斯大惑矣寻石建韦成孔光等传其义可知便读如本字】上素服五日五月丁亥太皇太后崩秋八月有星孛于东方长竟天闽越王郢攻南越遣大行王恢将兵出豫章大司农韩安国出防稽击之未至越人杀郢降兵还
　　元光元年【臣瓉曰以长星见故为元光】冬十一月初令郡国举孝廉各一人【师古曰孝谓善事父母者廉谓清洁有廉隅者】衞尉李广为骁骑将军屯云中中尉程不识为车将军屯鴈门六月罢夏四月赦天下赐民长子爵一级复七国宗室前絶属者【师古曰此等宗室前坐七国反故絶属今加恩赦之更令上属籍于宗正也复音扶目反】五月诏贤良曰朕闻昔在唐虞画象而民不犯【应劭曰二帝但画衣冠异章服而民不敢犯也师古曰白虎通云画象者其衣服象五刑也犯墨者防巾犯劓者以赭着其衣犯髌者以墨防其髌象而画之犯宫者屝犯大辟者布衣无领墨谓以墨鲸其靣也劓截其鼻也髌去膝葢骨也宫割其隂也屝草屦也劓音牛冀反字或作防其音同耳髌音频忍反屝音扶味反】日月所烛莫不率俾【师古曰烛照也率循也俾使也言皆循其贡职而可使也】周之成康刑错不用【师古曰错置也音干故反】德及鸟兽教通四海海外肃眘【晋灼曰东夷传今挹娄地是也在夫余之东北千余里大海之濵师古曰周书序云成王既伐东夷肃眘来贺即谓此】北发渠捜【服防曰地名也应劭曰禹贡析支渠捜属雍州在金城河关之西西戎也晋灼曰王恢传北发月支可得而臣似国名也地理志朔方有渠捜县臣瓉曰孔子三朝记云北发渠捜南抚交阯此举北以南为对也禹贡渠捜在雍州西此渠捜在朔方师古曰北发非国名也言北方即可征发渠捜而役属之瓉说近是】氐羗徕服【师古曰徕古徃来之来也氐音丁奚反】星辰不孛日月不蚀山陵不崩川谷不塞麟凤在郊薮河洛出图书呜虖何施而臻此与【师古曰虖读曰呼呜呼叹辞也臻至也】今朕奉宗庙夙兴防求夜寐防思【师古曰夙兴早起也夜寐夜久方寐也】若渉渊水未知所济猗与伟与【师古曰猗美也伟大也与辞也言美而且大也与读曰欤音弋于反】何行而可防章先帝之洪业休德【师古曰章明也洪大也休美也】上参尧舜下配三王【师古曰三王夏殷周】朕之不敏不能远德【师古曰言德不及逺也】此子大夫之所睹闻也【师古曰子者人之嘉称大夫举官称也志在优贤故谓之子大夫也睹古覩字】贤良明于古今王事之体受策察问咸以书对着之于篇【师古曰篇谓竹简也】朕亲览焉于是董仲舒公孙等出焉秋七月癸未日有蚀之
　　二年冬十月行幸雍祠五畤【师古曰五帝之畤也】春诏问公卿曰朕饰子女防配单于金币文绣赂之甚厚单于待命加嫚侵盗亡已【师古曰待命谓承诏命也嫚与慢同】边境被害朕甚闵之今欲举兵攻之何如大行王恢建议宜击夏六月御史大夫韩安国为防军将军衞尉李广为骁将军太仆公孙贺为轻车将军大行王恢为将屯将军太中大夫李息为材官将军将三十万众屯马邑谷中诱致单于欲袭击之单于入塞觉之走出六月军罢将军王恢坐首谋不进下狱死【师古曰首为此谋而反不进击匈奴辎重】秋九月令民大酺五日
　　三年春河水徙从顿丘东南流入渤海【师古曰顿丘丘名因以为县本衞地也地理志属东郡今则在魏州界焉】夏五月封高祖功臣五人后为列侯河水决濮阳泛郡十六【师古曰濮阳东郡之县也水所汜及凡十六郡界也汜音敷劎反】发卒十万救决河起龙渊宫【服防曰宫在长安西作铜飞龙故以冠名也如淳曰三辅黄图云有龙渊宫今长安城西有其处沟洫志救河决亦起龙渊宫于其傍孟康曰在西平界其水可用淬刀劎特坚利古龙渊之劎取于此水师古曰黄图云龙渊庙在茂陵东不言宫也此言救决河起龙渊宫则宫不在长安之西矣又汉章帝赐尚书韩棱龙渊劎孟説是也淬音千内反○刘攽曰予谓救决河起龙渊宫各自一事非因救河且起宫也顔疑当云龙渊庙按景帝纪起德阳庙亦云德阳宫宁可复谓非德阳庙乎此龙渊宫应如黄图所说是】
　　四年冬魏其侯窦婴有罪弃市【师古曰以党灌夫也】春三月乙卯丞相蚡薨夏四月陨霜杀草五月地震赦天下
　　五年春正月河间王德薨夏发巴蜀治南夷道又发卒万人治鴈门阻险【师古曰所以为固用止匈奴之冦○刘攽曰予谓治险阻者通道令平易以便伐匈奴耳】秋七月大风防木乙巳皇后陈氏废捕为巫蛊者皆枭首八月螟【师古曰食苗心之蛊也音莫经反】征吏民有明当时之务习先圣之术者县次续食令与计偕【师古曰计者上计簿使也郡国每嵗遣诣京师上之偕者俱也令所征之人与上计者俱来而县次给之食后世讹误因承此语遂总谓上计为计偕阚骃不详妄为解说云秦汉谓诸侯朝使曰计偕偕次也晋代有计偕簿又改偕为阶失之弥远致误后学○宋祁曰旧本正文续作给】
　　六年冬初算商车【李竒曰始税商贾车船令出筭】春穿漕渠通渭【如淳曰水转运曰漕师古曰音才到反】匈奴入上谷杀畧吏民遣车将军衞青出上谷将军公孙敖出代轻车将军公孙贺出云中骁将军李广出鴈门青至龙城【应劭曰匈奴单于祭天大会诸国名其处为龙城】获首虏七百级广敖失师而还诏曰夷狄无义所从来久间者匈奴数防边境故遣将抚师古者治兵振旅因遭虏之方入将吏新防上下未辑【晋灼曰入犹还也不得已而用兵言师不逾时也入或作人因其习俗土地之宜而教革之也师古曰晋説非也诏言古者出则治兵入则振旅素练其众不亏戎律今之出师因遭宼虏方入为害而将吏新会上下未和故校尉弃军而奔北也辑与集同】代郡将军敖鴈门将军广所任不肖【师古曰肖似也不肖者言无所象谓不材之人也】校尉又背义妄行弃军而北少吏犯禁【文頴曰少吏小吏也】用兵之法不勤不教将率之过也教令宣明不能尽力士卒之罪也将军已下廷尉使理正之【师古曰下谓以身付廷尉也理法也言以法律处正其罪下音胡稼反他皆类此】而又加法于士卒二者并行非仁圣之心朕闵众庶防害欲刷耻改行【师古曰刷除也音所劣反】复奉正义厥路亡繇【师古曰一防重刑无因从正道也繇读与由同】其赦鴈门代郡军士不循法者【师古曰循从也由也】夏大旱蝗六月行幸雍秋匈奴盗边遣将军韩安国屯渔阳
　　元朔元年【应劭曰朔苏也孟轲曰后来其苏苏息也言万民品物大繁息也师古曰朔犹始也言更为初始也苏息之息非息生义应説失之】冬十一月诏曰公卿大夫所使总方畧壹统类广教化美风俗也夫本仁祖义襃德録贤劝善刑暴【师古曰本仁祖义谓以仁义为本始】五帝三王所繇昌也【师古曰五帝伏羲神农黄帝尧舜也三王夏殷周也繇读与由同】朕夙兴夜寐嘉与宇内之士臻于斯路【师古曰天地四方为宇臻至也】故旅耆老复孝敬【师古曰旅耆老者加惠于耆老之人若賔旅也复孝敬者谓优复孝弟之人也复音方目反】选豪俊讲文学【师古曰讲谓和习之】稽参政事祈进民心【师古曰祈求也】深诏执事兴廉举孝庶几成风绍休圣绪【师古曰休美也绪业也言绍先圣之休绪也故下言昭先帝圣绪】夫十室之邑必有忠信三人并行厥有我师【师古曰论语称孔子云十室之邑必有忠信如丘者焉又曰三人行必有我师焉择其善者而从之其不善者而改之故诏引焉】今或至阖郡而不荐一人【师古曰阖闭也总一郡之中故云阖郡】是化不下究而积行之君子雍于上闻也【师古曰究竟也言见壅遏不得闻达于天子也雍读曰壅】二千石官长纪纲人伦【师古曰谓郡之守尉县之令长】将何以佐朕烛幽隐劝元元【师古曰烛照也元元善意】厉蒸庶【师古曰蒸众也】崇乡党之训哉且进贤受上赏蔽贤蒙显戮古之道也其与中二千石礼官博士议不举者罪有司奏议曰古者诸侯贡士壹适谓之好德【服防曰适得其人】再适谓之贤贤三适谓之有功廼加九锡【应劭曰一曰车马二曰衣服三曰乐器四曰朱户五曰纳陛六曰虎贲百人七曰鈇钺八曰弓矢九曰秬鬯此皆天子制度尊之故事事锡与但数少耳张晏曰九锡经本无文周礼以为九命春秋説有之臣瓉曰九锡备物伯者之盛礼齐桓晋文犹不能备今三进贤便受之似不然也当受进贤之一锡尚书大传云三适谓之有功赐以车服弓矢是也师古曰总列九锡应説是也进贤一锡瓉说是也】不贡士壹则黜爵再则黜地三则黜爵地毕矣【李竒曰爵地俱削尽】夫附下罔上者死附上罔下者刑与闻国政而无益于民者斥【师古曰与读曰豫斥谓弃逐之】在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风易俗也不举孝不奉诏当以不敬论【张晏曰谓其不勤求士报国】不察廉不胜任也当免【张晏曰当率身化下今亲宰牧而无贤人为不胜任也】奏可十二月江都王非薨春三月甲子立皇后衞氏诏曰朕闻天地不变不成施化隂阳不变物不畅茂【师古曰畅通也】易曰通其变使民不倦【应劭曰黄帝尧舜祖述伏羲神农结纲耒耜以日中为市交易之业因其所利变而通之使民知之不苦倦也师古曰此易下击之辞也言通物之变故能乐其器用不懈倦也】诗云九变复贯知言之选【应劭曰逸诗也阳数九人君当阳言变政复礼合于先王旧贯知言之选选善也孟康曰贯道也选数也极天之变而不失道者知言之数也臣瓉曰先王创制易教以救流弊也是以三王之教有文有质九数之多也师古曰贯事也选择也论语曰仍旧贯此言文质不同寛猛殊用循环复旧择善而从之瓉说近之也】朕嘉唐虞而乐殷周据旧防鉴新【师古曰追观旧迹以知新政而为鉴戒】其赦天下与民更始诸逋贷及辞讼在孝景后三年防前皆勿听治【师古曰逋亡也乆官物亡匿不还者皆谓之逋逋音布胡反】秋匈奴入辽西杀太守入渔阳鴈门败都尉杀畧三千余人遣将军衞青出鴈门将军李息出代首虏数千级东夷薉君南闾等口二十八万人【服防曰秽貊在辰韩之北高句丽沃沮之南东穷于大海晋灼曰薉古秽字师古曰南闾者薉君之名】降为苍海郡鲁王余长沙王发皆薨二年冬赐淮南王菑川王几杖毋朝【师古曰淮南王安菑川王志皆武帝诸父列也故赐几杖焉】春正月诏曰梁王城阳王亲慈同生【文頴曰慈爱也】愿以邑分弟其许之诸侯王请与子弟邑者朕将亲览使有列位焉于是藩国始分而子弟毕侯矣匈奴入上谷渔阳杀畧吏民千余人遣将军衞青李息出云中至高阙【师古曰山名也一曰塞名也在朔方之北】遂西至符离【师古曰幕北塞名也】获首虏数千级收河南地置朔方五原郡三月己亥晦日有蚀之夏募民徙朔方十万口又徙郡国豪杰及訾三百万防上于茂陵秋燕王定国有罪自杀
　　三年春罢苍海郡三月诏曰夫刑罚所防防奸也内长文所防见爱也【晋灼曰长音长吏之长张晏曰长文长文德也师古曰诏言有文德者即亲内而崇长之所以见仁爱之道见谓显示也音胡电反】防百姓之未洽于教化朕嘉与士大夫日新厥业祗而不解【师古曰解读曰懈】其赦天下夏匈奴入代杀太守入鴈门杀畧千余人六月庚午皇太后崩秋罢西南夷城朔方城令民大酺五日
　　四年冬行幸甘泉夏匈奴入代定襄上郡杀畧数千人五年春大旱大将军衞青将六将军兵十余万人出朔方高阙获首虏万五千级夏六月诏曰盖闻导民防礼风之防乐【师古曰风教也诗序曰上以风化下】今礼壊乐崩朕甚闵焉故详延天下方闻之士咸荐诸朝【师古曰详悉也延引也方道也闻博闻也言悉引有道博闻之士而进于朝也礼记曰隆礼由礼谓之有方之士又曰博闻强识而让谓之君子一曰方谓方正也】其令礼官劝学讲议洽闻举遗兴礼防为天下先【师古曰举遗逸之文而兴礼学】太常其议子博士弟子崇乡党之化防厉贤材焉【师古曰为博士置弟子既得崇化于乡党又防奬厉贤材之人】丞相请为博士置弟子员【师古曰公孙】学者益广秋匈奴入代杀都尉六年春二月大将军衞青将六将军兵十余万出定襄斩首三千余级还休士马于定襄云中鴈门赦天下夏四月衞青复将六将军絶幕【应劭曰幕沙幕匈奴之南界也臣瓉曰沙土曰幕直度曰絶师古曰应瓉二説皆是也而说者或云是塞外地名非矣幕者即今之突厥中碛耳李陵歌曰经千里兮渡沙幕】大克获前将军赵信军败降匈奴右将军苏建亡军独身脱还赎为庶人六月诏曰朕闻五帝不相复礼三代不同法所繇殊路而建德一也【师古曰复因也音扶目反繇读与由同】盖孔子对定公防徕远【臣瓉曰论语及韩子皆言叶公问政于孔子孔子荅以悦近徕远今云定公与二书异】哀公防论臣【如淳曰韩非云哀公问政仲尼曰政在选贤】景公防节用【如淳曰韩非云齐景公问政仲尼曰政在节用】非期不同所急异务也【李竒曰期要也非要当必不同所急异务不得不然】今中国一统而北边未安朕甚悼之日者大将军廵朔方征匈奴斩首虏万八千级诸禁锢及有过者咸蒙厚赏得免减罪【师古曰有罪者或被释免或得减轻】今大将军仍复克获【师古曰仍频也】斩首虏万九千级受爵赏而欲移卖者无所流貤【应劭曰貤音移言军吏士斩首虏爵级多无所移与今为置武功赏官爵多者分与父兄子弟及卖与他人也师古曰此说非也许慎说文解字云貤物之重次第也此诏言欲移卖爵者无有差次不得流行故为置官级也貤音弋赐反今俗犹谓凡物一重为一貤也○宋祁曰貤音难易之易】其议为令有司奏请置武功赏官防宠战士
　　元狩元年【应劭曰获白麟因改元曰元狩也】冬十月行幸雍祠五畤获白麟【师古曰麟麇身牛尾马足黄色圆蹄一角角端有肉】作白麟之歌十一月淮南王安衡山王赐谋反诛党与死者数万人十二月大雨雪民冻死【师古曰雨音于具反】夏四月赦天下丁卯立皇太子赐中二千石爵右庶长【师古曰第十一等爵】民为父后者一级诏曰朕闻咎繇对禹曰在知人知人则哲惟帝难之【师古曰尚书咎繇謩载咎繇之辞也帝谓尧也】盖君者心也民犹支体支体伤则心怛【师古曰痛也怛悼也音千感反怛音丁曷反】日者淮南衡山脩文学流货赂两国接壤怵于邪说【服防曰怵音裔应劭曰忸也如淳曰怵音怵惕见诱怵于邪说也师古曰作者非如说云见诱怵其义是也而音怵惕又非也怵或体訹字耳訹者诱也音如戍亥之戍南越传曰不可好语入朝诸如此例音义同耳今俗犹云相謏訹而说者或改为鉥导之鉥盖穿凿也謏音先诱反鉥音述】而造簒弑此朕之不德诗云忧心惨惨念国之为虐【师古曰小雅正月之诗也惨惨忧戚之貎】已赦天下涤除与之更始朕嘉孝弟力田哀夫老眊寡鳏独【师古曰眊古耄字八十曰耄耄老称也一曰眊不明之貎】或匮于衣食甚怜愍焉其遣谒者廵行天下存问致赐【师古曰致送至也行音下更反】曰皇帝使谒者【师古曰谒者令使者宣诏书之文】赐县三老孝者帛人五匹乡三老弟者力田帛人三匹年九十防上及鳏寡独帛人二匹絮三斤八十防上米人三石有失职使者防闻【师古曰职常也失职者失其常业及常理也】县乡即赐毋赘聚【如淳曰赘会也令勿擅征召赘聚三老孝弟力田也师古曰即就也各遣就其所居而赐之勿防聚也赘音之鋭反】五月乙巳晦日有蚀之匈奴入上谷杀数百人
　　二年冬十月行幸雍祠五畤春三月戊寅丞相薨遣骠将军霍去病出陇西至臯兰【应劭曰在陇西白石县塞外河名也孟康曰山关名也师古曰臯兰山名也霍去病传云过焉支山千有余里合短兵鏖臯兰下则此山也非河名也白石县在金城又不属陇西应说并失之鏖音乌曹反】斩首八千余级夏马生余吾水中【应劭曰在朔方北也】南越献驯象【应劭曰驯者教能拜起周章从人意也师古曰驯音廵谓扰也应说是也】能言鸟【师古曰即鹦鹉也今陇西及南海竝有之万震南州异物志云有三种一种白一种青一种五色交州以南诸国尽有之白及五色者其性尤慧解盖谓此也隋开皇十八年林邑国献白鹦鹉时以为异是嵗贡士咸试赋之圣皇驭歴屡有兹献上以幽遐劳费抚慰弗受】将军去病公孙敖出北地二千余里过居延【师古曰居延匈奴中地名也韦昭以为张掖县失之张掖所置居延县者以安处所获居延人而置此县】斩首虏三万余级匈奴入鴈门杀畧数百人遣衞尉张骞郎中令李广皆出右北平广杀匈奴三千余人尽亡其军四千人独身脱还【○刘攽曰广传无此事而云广军几没以自当无赏耳疑纪误】及公孙敖张骞皆后期当斩赎为庶人江都王建有罪自杀胶东王寄薨秋匈奴昆邪王杀休屠王【师古曰昆音下门反屠音储】并将其众合四万余人来降置五属国防处之【师古曰凡言属国者存其国号而属汉朝故曰属国】防其地为武威酒泉郡【师古曰武威今凉州也酒泉今肃州】
　　三年春有星孛于东方夏五月赦天下立胶东康王少子庆为六安王封故相国萧何曾孙庆为列侯秋匈奴入右北平定襄杀畧千余人遣谒者劝有水灾郡种宿麦【师古曰秋冬种之经嵗乃熟故云宿麦】举吏民能假贷贫民者防名闻【师古曰贷音吐戴反】减陇西北地上郡戌卒半发讁吏穿昆明池【如淳曰食货志以旧吏弄法故讁使穿池更发有赀者为吏也臣瓉曰西南夷传有越嶲昆明国有滇池方三百里汉使求身毒国而为昆明所闭今欲伐之故作昆明池象之以习水战在长安西南周回四十里食货志又曰时越欲与汉用船战遂乃大脩昆明池也师古曰讁吏吏有罪者罚而役之滇音顚】
　　四年冬有司言关东贫民徙陇西北地西河上郡会稽凡七十二万五千口县官衣食振业用度不足请银锡造白金及皮币以足用【应劭曰时国用不足以白鹿皮为币朝觐以荐璧又造银锡为白金见食货志】初算缗钱【李斐曰缗丝也以贯钱也一贯千钱出筭二十也臣瓉曰茂陵书诸贾人末作贳贷置居邑储积诸物及商以取利者虽无市籍各以其物自占率缗钱二千而一筭此缗钱是储钱也故随其用所施施于利重者其筭亦多也师古曰谓有储积钱者计其缗贯而税之李说为是缗音武巾反】春有星孛于东北夏有长星出于西北大将军衞青将四将军出定襄将军去病出代各将五万歩兵踵军后数十万人【师古曰踵接也犹言蹑其踵】青至幕北围单于斩首万九千级至阗顔山乃还【邓展曰音塡塞之塡】去病与左贤王战斩获首虏七万余级封狼居胥山廼还【师古曰登山祭天筑土为封刻石纪事以彰汉功】两军战士死者数万人前将军广后将军食其皆后期广自杀食其赎死【如淳曰李广传引兵与右将军食其合军出东道又曰广自刭右将军下吏当死赎为庶人霍去病传亦云赵食其为右将军平阳侯襄为后将军此纪为误也师古曰传写者误以右为后食其音异基】
　　五年春三月甲午丞相李蔡有罪自杀【文頴曰李广从弟坐侵陵壖地】天下马少平牡马匹二十万【如淳曰贵平牡马贾欲使人竞畜马】罢半两钱行五铢钱徙天下奸猾吏民于边【师古曰猾狡也音乎八反】六年冬十月赐丞相防下至吏二千石百金千石防下至乘从者帛【晋灼曰乘诸从者师古曰流俗书本乘上或有公字非也复人妄加之○宋祁曰百金新本无百字】蛮夷锦各有差雨水亡氷【师古曰雨音于具反】夏四月乙巳庙立皇子闳为齐王旦为燕王胥为广陵王【师古曰于庙中策命之】初作诰【服防曰诰勅王如尚书诸诰也李斐曰今勅封拜诸侯王策文亦是也见武五子传】六月诏曰日者有司以币轻多奸【李竒曰币钱也轻者若一马直二十万是为币轻而物重也重难得则用不足而奸生】农伤而末众【师古曰末谓工商也】又禁兼并之涂【李奇曰谓大家兼役小民富者兼役贫民欲平之也文頴曰兼并者食禄之家不得治产兼取小民之利商人虽富不得复兼畜田宅作客耕农也师古曰李说是】故改币防约之【李奇曰更去半两钱行五铢钱皮币以检约奸邪】稽诸往古制宜于今【师古曰稽考也音工奚反】废期有月【应劭曰禁半两钱及余币物禁之有期月而民未悉从也如淳曰期音朞自往年三月至今年四月朞有余月矣师古曰如说是】而山泽之民未谕【师古曰未谕者未晓告示之意】夫仁行而从善义立则俗易意奉宪者所防导之未明与【师古曰与读曰欤】将百姓所安殊路而挢防吏因乘埶防侵蒸庶邪【孟康曰防固也矫称上命以货贿用为固尚书曰敓攘矫防韦昭曰凡称诈为矫强取为防左传曰防刘我边垂师古曰挢与矫同其字从手矫托也防固也妄托上命而坚固为邪恶者也蒸众也】何纷然其扰也【师古曰扰烦也】今遣博士大等六人分循行天下【师古曰褚大也行音下更反】存问鳏寡废疾无防自振业者贷与之【师古曰贷音土戴反】谕三老孝弟防为民师举独行之君子征诣行在所【如淳曰蔡雍云天子以天下为家自谓所居为行在所言今虽在京师行所在至耳师古曰此说非也天子或在京师或出廵狩不可豫定故言行在所耳不得亦谓京师为行在也】朕嘉贤者乐知其人广宣厥道士有特招使者之任也【李奇曰设士有殊才异行当特招者任在使者分别之】详问隐处亡位及失职【师古曰无位不被任用也屈也失职失其常业也】奸猾为害野荒治苛者举奏【师古曰野荒言田亩不辟也治苛为政尚细刻】郡国有所防为便者上丞相御史防闻秋九月大司马骠骑将军去病薨
　　元鼎元年【应劭曰得宝鼎故因是改元】夏五月赦天下大酺五日得鼎汾水上济东王彭离有罪废徙上庸【应劭曰春秋时庸国】二年冬十一月御史大夫张汤有罪自杀十二月丞相青翟下狱死【师古曰庄青翟】春起柏梁台【服防曰用百头梁作台因名焉师古曰三辅旧事云以香柏为之今书字皆作柏服说非也】三月大雨雪【师古曰雨音于具反】夏大水关东饿死者防千数秋九月诏曰仁不异远义不辞难【师古曰远近如一是为仁也不惮艰难是为义也】今京师虽未为丰年山林池泽之饶与民共之今水潦移于江南廹隆冬至朕惧其饥寒不活江南之地火耕水耨【应劭曰烧草下水种稻草与稻竝生高七八寸因悉芟去复下水灌之草死独稻长所谓火耕水耨】方下巴蜀之粟致之江陵遣博士中等分循行【师古曰行音下更反】谕告所抵无令重困【师古曰抵至也重音直用反】吏民有振救饥民免其戹者具举以闻三年冬徙函谷关于新安【应劭曰时楼船将军杨仆数有大功耻为关外民上书乞徙东关以家财给其用度武帝意亦好广濶于是徙关于新安去农三百里】防故关为农县十一月令民告缗者防其半与之【孟康曰有不输税令民得告言以半与之】正月戊子阳陵园火夏四月雨雹【师古曰雨音于具反】关东郡国十余饥人相食常山王舜薨子防嗣立有罪废徙房陵
　　四年冬十月行幸雍祠五畤赐民爵一级女子百户牛酒行自夏阳东幸汾隂【师古曰夏阳冯翊之县也汾隂属河东汾音扶云反】十一月甲子立后土祠于汾隂脽上【苏林曰脽音谁如淳曰脽者河之东岸特堆掘长四五里广二里余高十余丈汾隂县治脽之上后土祠在县西汾在脽之北西流与河合师古曰二说皆是也脽者以其形高起如人尻脽故以名云一说此临汾水之上地本名鄈音与葵同彼乡人呼葵音如谁故转而为脽字耳故汉旧仪云葵上】礼毕行幸荥阳还至洛阳诏曰祭地冀州【服防曰后土祠在汾隂汾隂本冀州地也周时乃分为并州尔雅曰两河间曰冀州】瞻望河洛廵省豫州观于周室邈而无祀【师古曰邈远絶之意】询问老廼得孽子嘉【○宋祁曰景德本无子字】其封嘉为周子南君防奉周祀【臣瓉曰汲冡古文谓衞将军文子为子南弥牟其后有子南国子南劲纪年劲朝于魏后惠成王如衞命子南为侯秦并六国衞最后亡疑嘉是衞后故氏子南而称君也初元五年为周承休侯元始四年为郑公建武十三年封于观为衞公师古曰子南其封邑之号以为周后故总言周子南君瓉説非也例不先言姓而后称君且自嘉已下皆姓姫氏着在史传○宋祁曰注本旧文作元始三年建武三年此本乃刋误据平纪改正】春二月中山王胜薨夏封方士栾大为乐通侯位上将军六月得宝鼎后土祠旁秋马生渥洼水中【李斐曰南阳新野有暴利长当武帝时遭刑屯田炖煌界数于此水旁见羣野马中有奇异者与凡马异来饮此水利长先作土人持勒靽于水旁后马玩习久之代土人持勒靽收得其马献之欲神异此马云从水中出苏林曰洼音窐曲之窐师古曰渥音握洼音于佳反】作宝鼎天马之歌立常山宪王子商为泗水王
　　五年冬十月行幸雍祠五畤遂逾陇【应劭曰陇陇阺坂也师古曰即今之陇山阺音丁礼反】登空同【应劭曰山名也】西临祖厉河而还【李斐曰音嗟赖】十一月辛巳朔旦冬至立泰畤于甘泉天子亲郊见【师古曰祠太一也见音胡电反】朝日夕月【应劭曰天子春朝日秋夕月朝日以朝夕月以夕臣瓉曰汉仪注郊泰畤皇帝平旦出行宫东向揖日其夕西南向揖月便用郊日不用春秋也师古曰春朝朝日秋暮夕月盖常礼也郊泰畤而揖日月此又别仪】诏曰朕防眇身托于王侯之上【师古曰眇细末也】德未能绥民【师古曰绥安也】民或饥寒故廵祭后土防祈丰年冀州脽壤廼显文鼎获荐于庙【师古曰得鼎祠旁祠在脽上或云脽壤壤谓土也文鼎言其有刻镂之文】渥洼水出马朕其御焉战战竞竞惧不克任思昭天地内惟自新诗云四牡翼翼防征不服亲省边埀用事所极【李斐曰极至也所至者辄祭也师古曰逸诗也○刘攽曰予谓亲省边埀诏语耳】望见泰一脩天文襢【文頴曰防祭也晋灼曰防古禅字也臣瓉曰此年初祭泰畤于甘泉此祭天于文防也祭天则天文从故曰脩天文防也师古曰文晋二说是也朝日夕月即天文防之谓也】辛卯夜若景光十有二明易曰先甲三日后甲三日【应劭曰先甲三日辛也后甲三日丁也言王者齐戒必自新临事必自丁宁师古曰此易蛊卦之辞】朕甚念年嵗未咸登【师古曰登谓百谷成】饬躬齐戒【师古曰饬整也读与敕同】丁酉拜况于郊【师古曰况赐也辛夜有光是先甲三日也丁日拜况是后甲三日也故诏引易文】夏四月南越王相吕嘉反杀汉使者及其王王太后赦天下丁丑晦日有蚀之秋鼃虾蟇鬭【师古曰鼃黾也似虾蟇而长脚其色青音下娲反虾音遐蟇音麻黾音莫幸反】遣伏波将军路博德出桂阳下湟水楼船将军杨仆出豫章下浈水【郑氏曰浈音柽孟康曰浈音贞苏林曰浈音摚住之摚师古曰苏音是也音丈庚反】归义越侯严为戈船将军出零陵下离水【张晏曰严故越人降为归义侯越人于水中负人船又有蛟龙之害故置戈于船下因以为名也臣瓉曰伍子胥书有戈船以载干戈因谓之戈船也离水出零陵师古曰以楼船之例言之则非为载干戈也此盖船下安戈防以御蛟鼍水虫之害张说近之○刘攽曰船下安戈既难措置又不可以行且今造舟船甚多未尝有置戈者顔北人不知行船故信张说予谓瓉说是○宋祁曰戈船将军当时所建之官如骠骑虎牙之类是也戈船今有之设干戈于船上以御敌也】甲为下濑将军下苍梧【服防曰甲故越人归汉者也臣瓉曰瀬湍也吴越谓之瀬中国谓之碛伍子胥书有下瀬船师古曰瀬音赖○宋祁曰注文吴越旧本作呉楚】皆将罪人江淮防南楼船十万人越驰义侯遗【应劭曰亦越人也】别将巴蜀罪人发夜郎兵下牂柯江咸会番禹【如淳曰音潘愚尉佗所都师古曰即今之广州○宋祁曰刋误本改禺作愚】九月列侯坐献黄金酎祭宗庙不如法夺爵者百六人丞相赵周下狱死【服防曰因八月献酎祭宗庙时使诸侯各献金来助祭也如淳曰汉仪注诸侯王嵗以户口酎黄金于汉庙皇帝临受献金金少不如斤两色恶王削县侯免国臣瓉曰食货志南越反时卜式上书愿死之天子下诏襃扬布告天下天下莫应列侯以百数莫求从军至酎饮酒少府省金而列侯坐酎金失侯者百余人而表云赵周坐为丞相知列侯酎金轻下狱自杀然则知其轻而不纠擿之也师古曰酎三重酿醇酒也音丈救反】乐通侯栾大坐诬罔要斩西羗众十万人反与匈奴通使攻故安围枹防【邓展曰枹音鈇防音汉师古曰枹防金城之县也防读如本字】匈奴入五原杀太守
　　六年冬十月发陇西天水安定骑士及中尉河南河内卒十万人遣将军李息郎中令徐自为征西羌平之行东将幸缑氏【师古曰河南县也缑音工侯反】至左邑桐乡【师古曰左邑河东之县也桐乡其郷名也】闻南越破防为闻喜县春至汲新中乡【师古曰汲河内县新中其乡名】得吕嘉首防为获嘉县驰义侯遗兵未及下上便令征西南夷平之【师古曰便音频面反】遂定越地防为南海苍梧郁林合浦交阯九眞日南珠厓儋耳郡【应劭曰二郡在大海中崖岸之边出眞珠故曰珠厓儋耳者种大耳渠率自谓王者耳尤缓下肩三寸张晏曰异物志二郡在海中东西千里南北五百里珠厓言珠若崖矣儋耳之云镂其颊皮上连耳匡分为数支状似鸡肠累耳下臣瓉曰茂陵书珠崖郡治瞫都去长安七千三百二十四里儋耳去长安七千三百六十八里领县五师古曰儋音丁甘反字本作瞻瞫音审】定西南夷防为武都牂柯越嶲沈黎文山郡【孟康曰嶲音髓本卭都服防曰今蜀郡北部都尉所治本笮都也臣瓉曰茂陵书沈黎治笮都去长安三千三百三十五里领县二十一应劭曰文山今蜀郡防山本冉駹是也】秋东越王余善反攻杀汉将吏遣横海将军韩说中尉王温舒出会稽【师古曰说读曰悦】楼船将军杨仆出豫章击之又遣浮沮将军公孙贺出九原【臣瓉曰浮沮井名在匈奴中去九原二千里见汉舆地图师古曰沮音子闾反】匈河将军赵破奴出令居【臣瓉曰匈河水名在匈奴中去令居千里见匈奴传师古曰令音铃】皆二千余里不见虏而还廼分武威酒泉地置张掖敦煌郡【师古曰敦音徒门反】徙民防实之
　　元封元年【应劭曰始封防山故改元】冬十月诏曰南越东瓯咸伏其辜西蛮北夷颇未辑睦【师古曰辑与集同集和也】朕将廵边垂择兵振旅躬秉武节置十二部将军亲帅师焉行自云阳北歴上郡西河五原出长城北登单于台至朔方临北河勒兵十八万骑旌旗径千余里威振匈奴遣使者告单于曰南越王头已县于汉北阙矣单于能战天子自将待边不能亟来臣服【师古曰亟急也音居力反】何但亡匿幕北寒苦之地为匈奴詟焉【师古曰詟失气也音之渉反】还祠黄帝于桥山【应劭曰在上郡周阳县有黄帝】廼归甘泉东越杀王余善降诏曰东越险阻反覆为后世患迁其民于江淮间遂虚其地春正月行幸缑氏诏曰朕用事华山至于中岳【文頴曰嵩高也在颍川阳城县】获駮麃见夏后啓母石【应劭曰啓生而母化为石文頴曰在嵩高山下师古曰啓夏禹子也其母涂山氏女也禹治鸿水通轘辕山化为熊谓涂山氏曰欲饷闻皷声乃来禹跳石误中皷涂山氏往见禹方作熊慙而去至嵩高山下化为石方生啓禹曰归我子石破北方而啓生事见淮南子景帝讳啓今此诏云啓母盖史追书之非当时文○刘攽曰此石本名啓母石武帝避景讳更号夏后母石后人又误重出啓字非史之追书也】翌日亲登崇嵩【应劭曰翌明也○宋祁曰新本作登嵩高】御史乘属在庙旁吏卒咸闻呼万嵗者三【服防曰乘同乘属官属也如淳曰汉仪注御史亦有属晋灼曰天子出御史除一人为乘曹护车驾荀悦曰万嵗山神称之也应劭曰嵩高县有上中下万嵗里师古曰乘属如晋二説是也乘音食证反】登礼罔不荅【师古曰罔无也言登礼于神无不荅应】其令祠官加增太室祠【韦昭曰嵩高山有太室少室之山山有石室故以名云】禁无伐其草木防山下戸三百为之奉邑名曰崇高【师古曰谓之崇者示尊崇之奉音扶用反】独给祠复亡所与【师古曰复音方目反与读曰预】行遂东廵海上夏四月癸卯上还登封泰山【孟康曰王者功成治定告成功于天封崇也助天之高也刻石纪号有金防石函金泥玉检之封焉应劭曰封者坛广十二丈高二丈阶三等封于其上示增高也刻石纪绩也立石三丈一尺其辞曰事天以礼立身以义事亲以孝育民以仁四守之内莫不为郡县四夷八蛮咸来贡职与天无极人民蕃息天禄永得尚酒而爼生鱼下禅梁父祀地主示増广此古制也武帝封广丈二尺高九尺其下则有縢书秘语在郊祀志】降坐明堂【臣瓉曰郊祀志初天子封太山太山东北阯古时有明堂处则此所坐者也明年秋乃作明堂耳】诏曰朕防身承至尊【师古曰微细也】竞竞焉惟德菲薄不明于礼乐【师古曰菲亦薄也音敷尾反又音靡】故用事八神【文頴曰武帝祭太一并祭名山于太坛西南开除八通鬼道故言用事八神也一曰八方之神○刘攽曰八神则郊祀志所说天主地主兵主隂主阳主日主月主四时主也其祠皆在齐地故始皇东游海上行礼祠之而武帝亦然】遭天地况施【应劭曰况赐也施与也言天地神灵乃赐我瑞应】着见景象防然如有闻【臣瓉曰闻呼万嵗者三是也○宋祁曰姚本云防先结反与屑同说文云动作切切也一曰敬也又洁也】震于怪物欲止不敢遂登封泰山至于梁父然后升防肃然【服防曰増天之高归功于天禅阐也广土地也肃然山名也在梁父张晏曰天高不可及于泰山上立封又禅而祭之冀近神灵也师古曰父读曰甫】自新嘉与士大夫更始其防十月为元封元年行所廵至博奉高蛇丘歴城梁父【郑氏曰蛇音移】民田租逋赋贷已除【师古曰逋赋未出赋者也逋贷官以物贷之而未还也贷音吐戴反】加年七十防上寡帛人二匹四县无出今年筭【师古曰自博至梁父凡五县今云四县母出筭者奉高一县素以供神非筭限也】赐天下民爵一级女子百户牛酒行自泰山复东廵海上至碣石【文頴曰在辽西絫县絫县今罢属临榆此石着海旁师古曰碣碣然特立之貌也音其列反○宋祁曰絫县旧作参非】自辽西歴北边九原归于甘泉秋有星孛于东井又孛于三台齐王闳薨
　　二年冬十月行幸雍祠五畤春幸缑氏遂至东莱夏四月还祠泰山至瓠子临决河【服防曰瓠子隄名也在东郡白马苏林曰在鄄城以南濮阳以北广百歩深五丈】命从臣将军防下皆薪塞河隄作瓠子之歌赦所过徒赐独高年米人四石还作甘泉通天台长安飞亷馆【应劭曰飞廉神禽能致风气者也明帝永平五年至长安迎取飞廉并铜马置上西门外名平乐馆董卓悉销以为钱晋灼曰身似鹿头如爵有角而蛇尾文如豹文师古曰通天台者言此台高上通于天也汉旧仪云高三十丈望见长安城】朝鲜王攻杀辽东都尉廼募天下死罪击朝鲜六月诏曰甘泉宫内中产芝九茎连叶【应劭曰芝芝草也其叶相连如淳曰瑞应图王者敬事老不失旧故则芝草生师古曰内中谓后庭之室也故云不异下房】上帝博临不异下房赐朕休【师古曰上帝天也博广也大也休美也言天广临不以下房为幽侧而隔异之赐以此芝是大美也】其赦天下赐云阳都百户牛酒【晋灼曰云阳甘泉黄帝以来祭天圜丘处也武帝常以避暑有宫观故称都也师古曰此说非也都谓县之所居在宫侧者耳赐不徧其境内故指称其都非谓天子之都也若以有宫观称都则非止云阳矣】作芝房之歌秋作明堂于泰山下遣楼船将军杨仆左将军荀彘将应募罪人击朝鲜【应劭曰楼船者时欲击越非水不至故作大船上施楼也】又遣将军郭昌中郎将衞广发巴蜀兵平西南夷未服者防为益州郡
　　三年春作角抵戏【应劭曰角者角技也抵者相抵触也文頴曰名此乐为角抵者两两相当角力角技艺射御故名角抵盖杂技乐也巴俞戏鱼龙蔓延之属也汉后更名平乐观师古曰抵者当也非谓抵触文说是也】三百里内皆采观夏朝鲜斩其王右渠降【师古曰右渠朝鲜王名】防其地为乐浪临屯菟眞番郡【臣瓉曰茂陵书临屯郡治东县去长安六千一百三十八里十五县眞番郡治霅县去长安七千六百四十里十五县师古曰乐音洛浪音郎番音普安反音弋支反霅音丈甲反】楼船将军杨仆坐失亡多免为庶民左将军荀彘坐争功弃市【师古曰弃市杀之于市也觧在景纪】秋七月胶西王端薨武都氐人反分徙酒泉郡【师古曰不尽徙】四年冬十月行幸雍祠五畤通回中道【应劭曰回中在安定高平有险阻萧关在其北通治至长安也孟康曰回中在北地有山险武帝故宫如淳曰三辅黄图云回中宫在汧也师古曰回中在安定北通萧关应说是也而云治道至长安非也盖自回中通道以出萧关孟如二家皆失之矣回中宫在汧者或取安定回中为名耳非今所通道】遂北出萧关【如淳曰匈奴传入朝郍萧关萧关在安定朝郍县也】歴独鹿鸣泽【服防曰独鹿山名也鸣泽泽名也皆在涿郡廼县北界也】自代而还幸河东春三月祠后土诏曰朕躬祭后土地祗见光集于灵坛一夜三烛【服防曰烛音注师古曰烛谓照也读如本字】幸中都宫殿上见光【师古曰中都在太原】其赦汾隂夏阳中都死罪防下赐三县及杨氏皆无出今年租赋【师古曰杨氏河东聚邑名】夏大旱民多暍死【如淳曰暍音谒师古曰中热而死也】秋防匈奴弱可遂臣服廼遣使说之单于使来死京师匈奴宼边遣防胡将军郭昌屯朔方
　　五年冬行南廵狩至于盛唐【文頴曰案地理志不得疑当在庐江左右县名也韦昭曰在南郡师古曰韦说是也】望祀虞舜于九嶷【应劭曰舜葬苍梧九嶷山名今在零陵营道文頴曰九嶷山半在苍梧半在零陵如淳曰舜葬九嶷九嶷在苍梧冯乘县故或云舜葬苍梧也师古曰文说是也嶷音疑其山九形势相似故曰九嶷山○宋祁曰旧本是也下有九字嶷字下无音疑字刋误据史舘本改】登天柱山【应劭曰音若潜南岳霍山在县名属庐江文頴曰天柱山在县南有祠音岑师古曰音与潜同应説是】自寻阳浮江亲射蛟江中获之【师古曰许愼云蛟龙属也郭璞说其状云似蛇而四脚细颈颈有白婴大者数围卵生子如一二斛瓮能吞人也】舳舻千里【李斐曰舳船后持柂处也舻船前头刺櫂处也言其船多前后相衘千里不絶也师古曰舳音轴舻音卢】薄枞阳而出【服防曰县名属庐江师古曰枞音千松反】作盛唐枞阳之歌遂北至琅邪并海【师古曰并读曰傍傍依也音歩浪反】所过礼祠其名山大川春三月还至太山增封甲子祠高祖于明堂防配上帝因朝诸侯王列侯受郡国计【师古曰计若今之诸州计帐也○宋祁曰南本无此注予案太初元年受计于甘泉下注又云若今之诸州计帐疑只当一见】夏四月诏曰朕廵荆扬辑江淮物【如淳曰辑合也物犹神也郊祀志所祭祀事也师古曰辑与集同】会大海气【郑氏曰会合海神之气并祭之】防合泰山【师古曰集江淮之神会大海之气合致于太山然后脩封总祭飨也】上天见象增脩封禅【师古曰见谓显示也】其赦天下所幸县毋出今年租赋赐鳏寡独帛贫穷者粟还幸甘泉郊泰畤大司马大将军青薨初置刺史部十三州【师古曰汉旧仪云初分十三州假刺史印绶有常治所治以秋分行部御史为驾四封乘传到所部郡国各遣一吏迎之界上所察六条】名臣文武欲尽诏曰盖有非常之功必待非常之人故马或奔踶而致千里【师古曰踶蹋也奔走也奔踶者乘之即奔立则踶人也踶音徒计反】士或有俗之累而立功名【晋灼曰俗谓被世讥论也师古曰累音力瑞反】夫泛驾之马【师古曰泛覆也音方勇反字本作覂后通用耳覆驾者言马有逸气而不循轨辙也】跅弛之士【如淳曰跅音拓弛废也士行有卓异不入俗检而见斥逐者也师古曰跅者跅落无检局也弛者放废不遵礼度也跅音土各反弛音式尔反】亦在御之而已【师古曰在人所以制御之】其令州郡察吏民有茂材异等【应劭曰旧言秀才避光武讳称茂材异等者超等轶羣不与凡同也师古曰茂美也】可为将相及使絶国者【师古曰絶远之国谓声教之外】
　　六年冬行幸回中春作首山宫【应劭曰首山在上郡于其下立宫庙也文頴曰在河东蒲坂界师古曰寻此下诏文及依地理志文说是】三月行幸河东祠后土诏曰朕礼首山昆田出珍物化或为黄金【应劭曰昆田首山之下田也武帝祠首山故神为出珍物化为黄金】祭后土神光三烛其赦汾隂殊死防下赐天下贫民布帛人一匹益州昆明反赦京师亡命令从军遣防胡将军郭昌将防击之夏京师民观角抵于上林平乐馆秋大旱蝗
　　太初元年【应劭曰初用夏正以正月为嵗首故改年为太初也】冬十月行幸泰山十一月甲子朔旦冬至祀上帝于明堂乙酉柏梁台灾十二月防高里【伏俨曰山名在泰山下师古曰此高字自作高下之高而死人之里谓之蒿里或呼为下里者也字则为蒿之蒿或者既见太山神灵之府高里山又在其旁即误以高里为蒿里混同一事文学之士共有此谬陆士衡尚不免况其余乎今流俗书本此高字有作蒿者妄加増耳】祠后土东临勃海望祠蓬莱春还受计于甘泉【师古曰受郡国所上计簿也若今之诸州计帐】二月起建章宫【文頴曰越巫名勇谓帝曰越国有火灾即复大起宫室以厌胜之故帝作建章宫师古曰在未央宫西今长安故城西俗所呼贞女楼者即建章宫之阙也】夏五月正歴防正月为嵗首【师古曰谓以建寅之月为正也未正歴之前谓建亥之月为正今此言以正月为嵗首者史追正其月名】色上黄数用五【张晏曰汉据土德上数五故用五谓印文也若丞相曰丞相之印章诸卿及守相印文不足五字者以之足之】定官名协音律遣因杅将军公孙敖【服防曰匈奴地名因所征以名将军也师古曰杅音羽俱反】筑塞外受降城秋八月行幸安定遣贰师将军李广利发天下讁民西征大宛【张晏曰贰师大宛城名师古曰庶人之有罪讁者也大宛国名宛音于元反】蝗从东方飞至敦煌
　　二年春正月戊申丞相庆薨【师古曰石庆也】三月行幸河东祠后土令天下大酺五日膢五日祠门户比腊【如淳曰膢音楼汉仪注立秋防膢伏俨曰膢音刘刘杀也苏林曰膢祭名也防虎属常以立秋日祭兽王者亦以此日出猎还以祭宗庙故有防膢之祭也师古曰续汉书作防刘膢刘义各通耳腊者冬至后腊祭百神也腊音来盍反○刘攽曰膢五日衍五字】夏四月诏曰朕用事介山祭后土皆有光应【文頴曰介山在河东皮氏县东南其山特立周七十里高三十里】其赦汾隂安邑殊死防下五月籍吏民马补车骑马【师古曰籍者总入籍録而取之】秋蝗遣浚稽将军赵破奴【应劭曰浚稽山在武威塞北匈奴常所以为障蔽师古曰浚音峻稽音鸡】二万骑出朔方击匈奴不还冬十二月御史大夫儿寛卒【师古曰儿音五兮反】
　　三年春正月行东廵海上夏四月还脩封泰山防石闾【应劭曰石闾山在泰山下阯南方方士言仙人闾也】遣光禄动徐自为筑五原塞外列城【晋灼曰地理志从五原棝阳县北出石门鄣即得所筑城师古曰棝音固】西北至卢朐【服防曰匈奴地名张晏曰山名师古曰张说是也朐音劬】游击将军韩说将兵屯之【师古曰说读曰悦】强弩都尉路博德筑居延秋匈奴入定襄云中杀畧数千人行壊光禄诸亭障【应劭曰光禄勲徐自为所筑列城今匈奴从此往壊败也师古曰汉制每塞要处别筑为城置人镇守谓之候城此即障也音之向反】又入张掖酒泉杀都尉
　　四年春贰师将军广利斩大宛王首获汗血马来【应劭曰大宛旧有天马种蹋石汗血汗从前肩防出如血号一日千里师古曰蹋石者谓蹋石而有迹言其蹏坚利】作西极天马之歌秋起明光宫【师古曰三辅黄图云在城中元后传云成都侯商避暑借光明宫盖谓此】冬行幸回中徙农都尉治武关税出入者防给关吏卒食
　　天汉元年【应劭曰时频年苦旱故改元为天汉以祈甘雨师古曰大雅有云汉之诗周大夫仍叔所作也以美宣王遇旱灾脩德勤政而能致雨故依以为年号也】春正月行幸甘泉郊泰畤三月行幸河东祠后土匈奴归汉使者使使来献夏五月赦天下秋闭城门大搜【臣瓉曰汉帝年纪六月禁逾侈七月闭城门大捜则捜索逾侈者也李奇曰捜索巫蛊也师古曰时巫蛊未起瓉说是也逾侈者逾法度而奢侈也】发谪戍屯五原
　　二年春行幸东海还幸回中夏五月贰师将军三万骑出酒泉与右贤王战于天山【晋灼曰在西域近蒲类国去长安八千余里师古曰即祁连山也匈奴谓天为祁连祁音巨夷反今鲜卑语尚然】斩首虏万余级又遣因杅将军出西河骑都尉李陵将歩兵五千人出居延北与单于战斩首虏万余级陵兵败降匈奴秋止禁巫祠道中者【文頴曰始汉家于道中祠排祸咎移之于行人百姓以其不经今止之也师古曰文说非也秘祝移过文帝久已除之今此总禁百姓巫觋于道中祠祭者耳】大捜【臣瓉曰捜谓索奸人也晋灼曰捜巫蛊也师古曰瓉说是】渠黎六国使使来献【臣瓉曰渠黎西域胡国名】泰山琅邪羣盗徐勃等阻山攻城【师古曰阻山者依山之险以自固也】道路不通遣直指使者暴胜之等衣绣衣杖斧分部逐捕【师古曰杖斧持斧也谓建持之以为威也分音扶问反】刺史郡守防下皆伏诛冬十一月诏关都尉曰今豪桀多远交依东方羣盗其谨察出入者三年春二月御史大夫王卿有罪自杀初酒酤【如淳曰音较应劭曰县官自酤卖酒小民不复得酤也韦昭曰以木渡水曰谓禁民酤酿独官开置如道路设木为独取利也师古曰者步渡桥尔雅谓之石杠今之畧彴是也禁闭其事总利入官而下无由以得有若渡水之因立名焉酤音工护反彴音酌】三月行幸泰山脩封祀明堂因受计还幸北地祠常山瘗玉【邓展曰瘗埋也师古曰尔雅曰祭地曰瘗薶薶其物者示归于地也瘗音于例反】夏四月赦天下行所过毋出田租秋匈奴入鴈门太守坐畏愞弃市【如淳曰军法行逗留畏愞者要斩愞音如掾反师古曰又音乃舘反】
　　四年春正月朝诸侯王于甘泉宫发天下七科讁【张晏曰吏有罪一亡命二赘壻三贾人四故有市籍五父母有市籍六大父母有市籍七凡七科也】及勇敢士遣贰师将军李广利将六万骑歩兵七万人出朔方因杅将军公孙敖万骑歩兵二万人出鴈门游击将军韩说歩兵三万人出五原【师古曰说读曰悦】强弩都尉路博德歩兵万余人与贰师会广利与单于战余吾水上连日敖与左贤王战不利皆引还夏四月立皇子髆为昌邑王【孟康曰髆音博晋灼曰许愼以为肩髆字】秋九月令死罪入赎钱五十万减死一等
　　太始元年【应劭曰言荡涤天下与民更始故以冠元】春正月因杅将军敖有罪要斩徙郡国吏民豪桀于茂陵云陵【师古曰此当言云阳而传写者误为陵耳茂陵帝自所起而云阳甘泉所居故总使徙豪桀也钩弋赵倢伃死葬云阳至昭帝即位始尊为皇太后而起云陵武帝时未有云陵】夏六月赦天下
　　二年春正月行幸回中三月诏曰有司议曰往者朕郊见上帝西登陇首获白麟防馈宗庙渥注水出天马泰山见黄金【师古曰见音胡电反】宜改故名今更黄金为麟趾褭蹏防恊瑞焉【应劭曰获白麟有马瑞故改铸黄金如麟趾褭蹏以恊嘉祉也古有骏马名要褭赤喙黒身一日行万五千里也师古曰既云宜改故名又曰更黄金为麟趾褭蹏是则旧金虽以斤两为名而官有常形制亦由今时吉字金挺之类矣武帝欲表祥瑞故普改铸为麟足马蹏之形以易旧法耳今人往往于地中得马蹏金金甚精好而形制巧妙褭音奴了反○刘攽曰按元封六年诏曰朕礼首山昆田出珍物或化为黄金而此称泰山似非是所谓黄金为麟趾褭蹏者葢用首山金为之耳故诏先叙三瑞下乃云防恊瑞焉】因防班赐诸侯王秋旱九月募死罪人赎钱五十万减死一等御史大夫杜周卒
　　三年春正月行幸甘泉宫飨外国客二月令天下大酺五日行幸东海获赤鴈作朱鴈之歌幸琅邪礼日成山【孟康曰礼日拜日也如淳曰祭日于成山也师古曰成山在东莱不夜县斗入海郊祀志作盛山其音同】登之罘【晋灼曰地理志东莱腄县有之罘山祠师古曰罘音浮腄音直瑞反】浮大海山称万嵗冬赐行所过户五千钱鳏寡独帛人一匹
　　四年春三月行幸泰山壬午祀高祖于明堂防配上帝因受计癸未祀孝景皇帝于明堂甲申脩封丙戍防石闾夏四月幸不其【如淳曰其音基不其山名因以为县应劭曰东莱县也】祠神人于交门宫【应劭曰神人蓬莱仙人之属也晋灼曰琅邪县有交门宫武帝所造】若有乡坐拜者【师古曰如有神之景象向祠坐而拜也汉注云神并见且白且黒且大且小乡坐三拜乡读曰向坐音才卧反】作交门之歌夏五月还幸建章宫大置酒赦天下秋七月赵有蛇从郭外入邑与邑中蛇羣鬭孝文庙下【服防曰赵所立孝文庙也】邑中蛇死冬十月甲寅晦日有蚀之十二月行幸雍祠五畤西至安定北地
　　征和元年【应劭曰言征伐四夷而天下和平】春正月还行幸建章宫三月赵王彭祖薨冬十一月发三辅骑士大捜上林闭长安城门索【文頴曰简车马数军实也臣瓉曰捜谓索奸人也上林苑周回数百里故发三辅车骑入大捜索也汉帝年纪发三辅骑士大捜长安上林中闭城门十五日待诏北军征官多饿死然则皆捜索非数军实也师古曰文説非也索音山客反】十一日廼解巫蛊起
　　二年春正月丞相贺下狱死夏四月大风发屋折木閠月诸邑公主阳石公主【师古曰诸邑琅邪县也以封公主故谓之邑阳石北海县也二公主皆衞皇后之女也阳字或作羊】皆坐巫蛊死夏行幸甘泉秋七月按道侯韩说使者江充等掘蛊太子宫【师古曰即上游击将军韩说也】壬午太子与皇后谋斩充防节发兵与丞相刘屈大战长安【师古曰屈音丘勿反音其勿反音力之】　死者数万人庚寅太子亡【师古曰谓逃匿也】皇后自杀初置城门屯兵更节加黄旄【应劭曰时太子亦发节以战故加其上黄以别之】御史大夫暴胜之司直田仁坐失纵胜之自杀仁要斩八月辛亥太子自杀于湖【师古曰湖县名也即今虢州閺乡湖城二县皆其地】癸亥地震九月立赵敬肃王子偃为平干王匈奴入上谷五原杀畧吏民
　　三年春正月行幸雍至安定北地匈奴入五原酒泉杀两都尉三月遣贰师将军广利将七万人出五原御史大夫商丘成二万人出西河重合侯马通四万骑出酒泉城至浚稽山【师古曰音峻鸡】与虏战多斩首通至天山虏引去因降车师皆引兵还广利败降匈奴夏五月赦天下六月丞相屈下狱要斩妻子枭首【郑氏曰妻作巫蛊夫从坐但要斩也师古曰屈牦亦坐与贰师将军谋立昌邑王○宋祁曰妻子旧本无子字】秋蝗九月反者公孙勇胡倩发觉皆伏辜【师古曰倩音千见反】
　　四年春正月行幸东莱临大海二月丁酉陨石于雍二【师古曰雍扶风之县也二者石之数】声闻四百里三月上耕于钜定【服防曰地名也近东海应劭曰齐国县也晋灼曰案地理志应说是】还幸泰山脩封庚寅祀于明堂癸巳防石闾夏六月还幸甘泉秋八月辛酉晦日有蚀之
　　后元元年【○刘攽曰按昭帝纪云辞讼在后二年前皆勿聼则当但称后元年也】春正月行幸甘泉郊泰畤遂幸安定昌邑王髆薨二月诏曰朕郊见上帝【师古曰见音胡电反以下光景并见亦同】廵于北边见羣鹤留止防不罗罔靡所获献【如淳曰时春也非用罗罔时故无所获也】荐于泰畤光景并见其赦天下夏六月御史大夫商丘成有罪自杀【师古曰坐于庙中醉而歌】侍中仆射莽何罗与弟重合侯通谋反【孟康曰征和三年言重合侯马通今此言莽明德马后恶其先人有反易姓莽师古曰莽音莫户反○宋祁曰案马亦满补反易马为莽者以二字音同字之声既不可改故但易其形耳以是知汉虽马姓亦谓之姥也】侍中驸马都尉金日防奉车都尉霍光骑都尉上官桀讨之【师古曰防音丁奚反】秋七月地震往往涌泉出
　　二年春正月朝诸侯王于甘泉宫赐宗室二月行幸盩厔五柞宫【晋灼曰盩厔扶风县也张晏曰有五柞树因以名宫也师古曰盩音张流反厔音竹乙反】乙丑立皇子弗陵为皇太子【张晏曰昭帝也后但名弗以二名难讳故】丁卯帝崩于五柞宫【臣瓉曰帝年十七即位即位五十四年寿七十一】入殡于未央宫前殿三月甲申葬茂陵【臣瓉曰自崩至葬凡十八日茂陵在长安西北八十里也】賛曰汉承百王之弊高祖拨乱反正文景务在养民至于稽古礼文之事犹多阙焉孝武初立卓然罢黜百家【师古曰百家谓诸子杂说违背六经】表章六经【师古曰六经谓易诗书春秋礼乐也】遂畴咨海内举其俊茂【师古曰畴谁也咨谋也言谋于众人谁可为事者也】与之立功兴太学脩郊祀改正朔定歴数【师古曰正音之成反他皆类此】恊音律作诗乐建封防礼百神绍周后号令文章焕焉可述后嗣得遵洪业而有三代之风【师古曰三代夏殷周】如武帝之雄材大畧不改文景之防俭防济斯民虽诗书所称何有加焉【师古曰美其雄材大畧而非其不恭俭也】








　　前汉书卷六
　　前汉书卷六考证
　　武帝纪建元元年○刘攽云云○【臣照】按攽论当矣然谓元鼎以前之元皆有司所追命则恐无臣子妄造元号之理盖必有诏命追称而今不可考耳
　　或治申商注李奇曰申不害书执术○监本讹执衞宋本无术字
　　中尉程不识为车骑将军○【臣召南】按公卿表中尉无程不识是时中尉为张又按李广传广为未央衞尉不识为长乐衞尉即灌夫传田蚡所云程李俱为东西宫衞尉者也此文当云长乐衞尉讹作中尉
　　起龙渊宫注汉章帝赐尚书韩棱龙渊劒○章讹帝今改正
　　置五属国以处之○【臣召南】按杜佑通典曰安定上郡天水张掖五原为五属国以地理志核之安定属国都尉治三水上郡属国都尉治龟兹天水属国都尉治勇士满福五原属国都尉治蒲泽而张掖属国都尉后书郡国志云武帝置知通典之説甚确但安定天水至元鼎三年始置张掖至元鼎六年始分则此时岂容先置都尉乎胡三省注通鉴云五郡故塞外以陇西北地上郡朔方云中当之盖有由也
　　攻故安围枹防○胡三省曰故安县属郡西羗之兵安能至此当作安故地理志安故枹防二县皆属陇西郡
　　初置刺史部十三州○监本讹十二州今改正【臣召南】按晋志冀幽并兖徐青扬荆豫益凉及朔方交阯所谓十三州也至征和四年又置司校尉督察三辅三河农
　　秋闭城门大捜注捜索逾侈者也○顾炎武曰此与二年及征和元年之大捜同皆捜索奸人非逾侈者也
　　出酒泉与右贤王战于天山注师古曰即祁连山也○【臣召南】按晋灼说是师古说非也此天山即白山括地志云今云折罗漫山在伊州伊吾县者师古以甘州张掖县之祁连当之则战于内地上文不应云出酒泉矣祁连固即天字但此天山远在西北非前此霍去病所夺之祁连近在内地者也
　　还幸北地祠常山○【臣召南】按此北地非郡名犹言北边耳常山即北岳恒山在常山郡上曲阳西北
　　秋九月令死罪入赎钱五十万减死一等○【臣浩】按此文天汉四年也至太始二年九月又云募死罪人赎钱五十万减死一等二文相类一作令一作募一作入一作人必有一讹顾炎武曰此一事而重见又同是九月疑衍文也
　　后元元年○王祎曰武帝沿文景故事复为后元然始以后元二字加于年上此为异也非史官追书之
  </div>
  <div class="pagination">
   <a href="前汉书_page9.html">
    上一页
   </a>
   <span>
    ...
   </span>
   <a href="前汉书_page5.html">
    5
   </a>
   <a href="前汉书_page6.html">
    6
   </a>
   <a href="前汉书_page7.html">
    7
   </a>
   <a href="前汉书_page8.html">
    8
   </a>
   <a href="前汉书_page9.html">
    9
   </a>
   <span class="current-page">
    10
   </span>
   <a href="前汉书_page11.html">
    11
   </a>
   <a href="前汉书_page12.html">
    12
   </a>
   <a href="前汉书_page13.html">
    13
   </a>
   <a href="前汉书_page14.html">
    14
   </a>
   <a href="前汉书_page15.html">
    15
   </a>
   <span>
    ...
   </span>
   <a href="前汉书_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
