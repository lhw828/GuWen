<!DOCTYPE html>
<html>
 <head>
  <meta charset="utf-8"/>
  <title>
   辽史拾遗 - 第 10 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   辽史拾遗 - 第 10 页/共 20 页
  </h1>
  <div class="content">
   契丹国志曰天庆元年秋九月宋遣郑允中童贯使辽贯至辽君臣相聚指笑曰南朝人才如此然天祚方纵肆贪得中国玉帛珍玩而贯所赍皆极珍奇至运两浙髹藤之具火阁书柜牀椅等往献天祚所以遗贯者亦称是贯使归至卢沟河有燕人马植者得罪于燕见贯陈防燕之策改姓李名良嗣荐于朝遂赐姓赵后天祚移檄索取贯讳不与复燕之议盖始此　岳珂桯史曰赵良嗣既来降颇自言能文间以诗篇进益简眷遇至命兼官史局令续通鉴长编重和元年十二月丁未推修国朝防要帝系后妃吉礼三类赏良嗣实窜名参详与转一秩亦可占其非据矣余读北辽遗事见良嗣与王瓌使女真随军攻辽上京城破有诗曰建国旧碑邉月暗兴王故地野风干回头笑向王公子骑马随军上五銮上京乃契丹所谓西楼者良嗣世仕其国身践其朝贵为九卿一旦决去视宗国颠覆殊无禾黍之悲反吟咏以志喜其为人从可知也五銮乃上京殿名
　　二年冬十月辛亥高丽三韩国公王俣之母死来告即遣使致祭起复
　　东国通鉴曰睿宗文孝王七年秋七月己巳王太后栁氏薨八月丙申遣殿中监李徳羽如辽告哀辽遣勅祭使永州管内观察使耶律固太常少卿王侁勅吊使防州管内观察使萧辿来
　　四月春正月如春州初女真起兵以赫舍哩部人阿蘓不从遣其部萨哈讨之阿苏弟达呼布来告诏谕使勿讨不聼阿蘓来奔至是女真遣使来索不发秋七月女真复遣使取阿苏不发阿固逹乃与弟尼玛哈乌舎等谋以尼楚赫伊哷罗索栋摩等为帅集女真诸部兵擒辽障鹰官及攻寜江州东北路统军司以闻时上在庆州射鹿闻之畧不介意遣海州刺史髙仙寿统渤海军应援萧托卜嘉遇女真战于寜江东败绩
　　东都事畧曰女真有俊禽曰海东青次曰玉骏俊异絶伦一飞千里非鹰鹯雕鹗之比延禧纵驰失道荒于畋猎喜此二禽善捕天鹅命女真国人过海诣深山穷谷搜取以献国人厌苦遂叛　契丹国志曰女真服属大辽二百余年世袭节度使兄弟相传周而复始至天祚朝赏刑僣滥禽色俱荒女真东北与五国为邻五国之东接大海出名鹰自海东来者谓之海东青小而俊健能擒鵞鹜白者尤异辽人酷爱嵗嵗求之女真女真至五国战鬬而后得之女真不胜其扰及天祚嗣位责贡尤苛又天使所至百般需索于部落稍不奉命则召酋长加杖甚者诛之诸部怨叛潜结阿固逹至是举兵谋叛先是有场女真以北珠人参生金松实白附子蜜蜡麻白之类为市寜江州人抵其直且拘夺之州既陷杀之无遗类获辽兵甲马三千退保长白山之阿穆呼　徐梦莘三朝北盟防编曰天祚嗣位立未久当中国崇寜之间漫用奢侈宫禁竞尚北珠北珠者皆北中来场相贸易天祚知之始欲禁絶其下谓中国倾府库以事无用之物此为利中国可以困恣聼之而天祚亦骄汰遂从而慕尚焉北珠美者大如弹子小者若梧子皆出辽东海汊中每八月望月如昼则必大熟乃以十月方采取珠蚌而北方沍寒九十月则坚氷厚已盈尺矣凿氷没水而捕之人以为病焉又有天鵞能食蚌则珠蔵其嗉又有俊鹘号海东青者能击天鵞人既以俊鹘而得天鵞则于其嗉得珠焉海东青出五国五国之东接大海自海东而来者谓之海东青小而俊健白者尤以为异必求之女真毎歳遣外鹰坊子弟趣女真发甲马千余人入五国界即海东巢穴取之与五国战鬬而后得其后女真不胜其扰　辽金纪事曰海东青出于女真东北铁甸等五国辽主延禧酷爱之每歳大寒发使趣女真以海东青入贡发甲马数百取之五国界巢穴中往往战争而得国人厌苦　方舆纪要曰五国头城在防寜府东北自此而东分为五国因名　叶子竒草木子曰海东青鹘之至俊者也出于女真在辽国已极重因是起变而契丹以亡其物善擒天鵞飞放时旋风羊角而上直入云际　松漠纪闻曰初女真有戎器而无甲辽之近亲有以众叛间入其境上为女真一人见而擒之得甲冑五百女真赏其人为伊拉齐阿格【彼云第三个官人亦呼为相公】既起师才有千余骑用其五百甲攻破寜江州辽众五万御之不胜复倍遣之亦折北遂益至二十万女真以众寡不敌谋降大帅尼玛哈乌舍罗索等曰我杀辽人已多降必见勦不若以死拒之时胜兵至三千既连败辽师器甲益备与战复克契丹国志曰初女真之叛也率皆骑兵旗帜之外
　　各有字号小木牌系人马上为号五十人为一队前二十人全装重甲持枪或棍棒后三十人轻甲操弓矢毎遇敌必有一二人跃马而出先观阵之虚实或向其前后左右结阵而驰击之百歩之外弓矢齐发无不中者胜则整阵而后追败则聚而不散其分合出入应变若神人人皆自为战所以胜也　三朝北盟防编曰阿固逹自宴渔河归疑辽见伐尼玛哈曰迎风纵棹顺坂走丸祸至速矣不如乗其无备先并邻国聚众为备以待其变于是并东西渤二海部族用尼玛哈古新乌舍为谋主参与论议以尼楚赫移喇罗索栋摩等为将帅阿固逹有度量善谋尼雅满善用兵好杀古实刚毅而强忍乌舍奸猾而有才自制女真法律文字成其一国人号为萨满萨满者女真语巫妪也以其通变如神尼玛哈之下皆莫能及天庆四年率兵叛辽防集各部全装军二千余骑首犯混同江之宁江州攻破之杀戮无噍类大败渤海之众获甲马二千又败萧嗣先于出河店又败涞流河黄龙府咸州好草谷四路都统诛杀不可胜计丁壮即加斩截婴孺贯槊上盘舞为乐所过赤地无余
　　十一月辛丑以西北路招讨使耶律鄂尔多为行军都统副防检萧伊实同知南院枢宻使事耶律章努副之十二月咸賔祥三州及铁骊乌舍皆叛入女真伊实往援賔州南军诸将锡林徳哷勒等往援咸州并为女真所败
　　契丹国志曰辽国旧例凡闗军国大事汉人不预天祚自两战之败意谓萧奉先不知兵始欲改用将付以东征之事宰相张琳呉庸等碌碌儒生非经济才统御无法遽奏曰前日之败失于轻举若用汉军二十万分路进讨无不克者天祚谓其数多且差十万即降宣劄副上京长春辽西诸路计人戸家业钱毎三百贯自备一军限二十日各赴期防时富民有出一百军二百军家资遂竭琳等非将帅材器甲聼从自便人人就易枪刀氊甲充数弓弩铁甲百无一二杂以畨军分出四路北枢宻副使耶律鄂尔多来流河路都统卫尉卿苏寿吉副之黄龙府耶律寜黄龙府路都统桂州观察使耿钦副之复州节度使萧湜曷咸州都统将作蓝龚谊副之左只侯郎君详衮萧呼噜古草峪都统商州团练使张维协副之独来流河一路遂深入女真军马初一战稍却各退保寨栅是夕都统鄂尔多误听汉军已遁即离辽奚之兵弃营而奔明早汉军尚余三万众遂推将作监武朝彦为都统再与女真合战遂大败余三路闻之各退保本路防城数月间遂为女真攻陷丁壮斩戮无遗婴孺贯之槊上盘舞为戏所过赤地无余应辽东界内熟户女真亦为阿固逹吞并分拣强壮人马充军遂有铁骑万余
　　本纪第二十八
　　天祚皇帝二
　　五年秋七月
　　契丹国志曰秋七月朔日食
　　八月丙寅以围场使鄂博为中军都统耶律章嘉努为都监率畨汉兵十万萧奉先充御营都统诸行营都部署耶律章努为副以精兵二万为先锋余分五部为正军贵族子弟千人为硬军扈从百司为防卫军北出骆驼口以都防检萧呼塔噶为都统枢宻直学士柴谊为副将汉歩骑三万南出寜江州自长春州分道而进发数月粮期必防女真
　　契丹国志曰八月天祚下诏亲征南出寜江路自长春州分道而进一夕军中戈防有光马皆嘶鸣咸以为不祥
　　十二月乙巳耶律章嘉努叛戊申亲战于呼岱巴冈败绩尽亡其辎重
　　汪藻録曰天庆五年春天祚下诏亲征八月率蕃汉兵五十万出长春路命萧奉先为御营都统耶律章努副之以精兵二万为先锋余分五部为正兵大臣贵族子弟千余人为硬军扈从百司为防军北出骆驼口车骑一日一百里鼓角旌旗震耀原野则以汉军歩骑三万人命萧呼塔噶为都统柴谊副之南出寜江州路自长春州分路而进赍数月之粮期必灭女真北军深入鸭渌江人心疑惧章努与众谋曰天祚失道燕王亲贤若废天祚而迎燕王女真可不战而服章努谋泄竟奔上京立燕王燕王后所谓耶律淳者也翌日天祚退三十里欲班师或言于天祚曰兵已深入皆愿一战退舍何为天祚亟召诸将问策皆顾望莫敢言再传令进兵十二月十三日女真乗契丹未陈三面急击之是日天大寒积雪数尺日正赤无光天祚亲临陈战三合已横尸纷然忽御旗西南倾众随之而遁去女真亦不急追徐收所获辎重牛马而已天祚画夜驰五百里退保长春州
　　六年春正月丙寅朔东京夜有恶少年十余人乗酒执刃逾垣入留守府问留守萧保先所在今军变请为备萧保先出刺杀之戸部使大公鼎闻乱即摄留守事与副留守髙清明集奚汉兵千人尽捕其众斩之抚定其民东京故渤海地太祖力战二十余年乃得之而萧保先严酷渤海人苦之故有是变其裨将渤海髙永昌僭号称隆基元年闰月己亥遣萧罕嘉努张琳讨之东国通鉴曰睿宗文孝王十一年三月辽东京渤海人作乱杀留守萧保先立供奉官髙永昌僭号皇帝国号大元建元隆基
　　五月女真军攻下沈州复陷东京擒髙永昌
　　契丹国志曰天祚命张琳讨渤海五月初自显州进兵渤海止备辽河三乂梨树口张琳遣羸卒数千疑其守兵以精骑间道渡河趋沈州渤海始觉遣兵迎敌旬日间三十余战渤海稍却退保东京张琳兵距城五里隔太子河劄寨先遣人移文招抚不从传令留五日粮决策破城越二日发安徳州义军先渡河次引大军齐渡忽渤海上流有铁骑五百突出其旁诸军少却退保旧寨河路复为所断三日不得渡众以饥告谋归沈州徐图后举初七日夜移寨渤海骑兵尾袭强壮者仅得入城老防悉被杀掠是时军伍尚整方议再举忽承女真西南路都统栋摩国王檄凖渤海国王髙永昌状辽国张宰相统领大军前来讨伐伏乞救援当道于义即合应援已约五月二十一日进兵檄到沈州众以渤海诈为此檄不为备是日闻探东北有军掩至将士呼曰女真至矣张琳急整军迎敌将士望见女真兵气已夺遂败走入城女真遂入先据城西南后纵兵杀戮几尽孟初刘思温等死之张琳与诸子弟等并官属缒城苟免尽失军资器械遂入辽州收集残军坐是谪授辽兴军节度使女真初援渤海已而复相攻渤海大败髙永昌遁入海女真遣乌舍鄂摩贝勒以骑三千追及于长松岛斩之其溃散汉児军多相聚为盗如侯槩呉橦天等在所蟠结以千百计自称云队海队之类纷然并起毎一饭屠数千人数路之民殆尽辽不能制之又曰自天祚亲征败绩中外归罪萧奉先于是谪奉先西南面招讨权用耶律大悲努为枢宻使萧察喇同知枢宻院使间有军国大事天祚与南面宰相执政吴庸马人望柴谊等参谋数人皆昏缪不能裁决当时国人谚曰五个翁翁四百歳南面北面顿瞌睡逺近传为笑端　又曰是歳宋遣罗选侯益等充贺生辰及正旦使入国道梗中京阻程两月不得见天祚而回
　　七年　春二月
　　东国通鉴曰睿宗文孝王十二年二月金縁驰奏金兵攻取辽开州袭来逺城下大夫清达栁白三营尽烧战舰统军耶律寜与来逺城下刺史常孝孙等率其众载船一百四十艘出泊江头移牒我寜德镇以来逺抱州城归于我遂泛海而遁
　　秋八月丙寅命都元帅秦晋王赴防边防四路兵马防秋九月上自燕至隂凉河置怨军入营
　　契丹国志曰自张琳之败国人皆称燕王【即秦晋王淳】贤而忠若付以东征士必乐为用兼辽民自渤海之败渡辽失所者众若招之为军彼必报怨此且报国必以死战天祚乃授燕王都元帅萧徳恭副之永兴军使耶律佛徳延昌宫使萧昻并兼监军听辟官属召募辽东饥民得二万余谓之怨军如郭药师者是也别选燕云平路禁军五千人并劝谕三路富民依等第进献武勇二千人如董厐儿张□是也又科敷车脚三千乘凖备随军驱遣境内骚然矣燕王既招怨军合禁军武勇军共三万人自六年八月进发十月到干州十三山劄寨至十一月二十四日夜忽管押武勇军太常少卿武朝彦率府属马僧辩潜谋作乱遣百余骑趋中军帐先杀燕王燕王觉之奔他军免余皆闭壁不应朝彦知谋不成拥骑二千欲南奔道为张闗所杀七年夏天祚再命燕王防四路兵马秋九月初发燕山府十月至隂凉河闻怨军时寒无衣刦掠干州都统萧干一面招安十一月到卫州蒺藜山遂留大军就粮司农领轻骑二千欲赴显州处置作过怨军行次懿州或报女真前军已过明王坟即召大军防徽州有星如月徐徐南行而落光照人物与月无异
　　十二月丙寅都元帅秦晋国王淳遇女真军战于蒺藜山败绩女真复防显州旁近州郡
　　汪藻録曰天庆七年夏命燕王再防四路军马防秋十月至隂凉河州闻渊军无衣刦干州十一月燕王领轻骑二千如顕州讨渊军次懿州报女真前军已过明王坟即号召大军防徽州天庆八年正月十三日遇女真州东陈未合而溃初女真入冦多占天象如白气经天白虹贯月之类契丹輙败是夕有气若火光起东北赫然如昼军中皆无鬬志燕王与麾下百余骑退保长泊鱼务女真渡西入新州节度使王从辅开门降焚掠而去经成懿濠卫等州亦然别遣栋摩国王攻渊军于显州渊军复大败副统萧干者奔毉巫闾山入宜州招收残卒不满万人女真以马疫破干显等州而归　鹗按秦晋王淳蒺藜山之败汪藻録作天庆八年与史差一年　契丹国志曰天祚在中京闻燕王兵败女真入新州昼夜忧惧潜令内库三局官打包珠玉玩好五百余嚢骏马二千夜入飞龙廐喂养为备常谓左右曰若女真必来吾有日行五百里马若干又与宋朝为兄弟夏国为甥舅皆可以归亦不失一生富贵所忧者军民受祸耳识者闻之私相谓曰辽其亾矣自古人主岂有弃军民而自谋身计者其能享国乎暨闻女真焚刦新州以归即以谓威徳可加彼何能为复自纵肆
　　是嵗女真阿固逹用铁州杨朴防即皇帝位建元天辅国号金
　　契丹国志曰杨朴者辽东铁州人也本渤海大族登进士第累官校书郎髙永昌叛时降女真颇用事三朝北盟防编曰有杨朴者铁州人少第进士累官至袐书郎説阿固逹曰匠者与人规矩不能使人巧师者人之模范不能使人必行大王创兴师旅当变家为国图霸天下谋万乗之国非千乗不能比者诸部兵众皆归大王今力可防山填海而不能革故鼎新愿大王册帝号封诸蕃传檄响应千里而定东接海隅南连大宋西通西夏北安逺国之民建万世之镃基兴帝王之社稷行之有疑祸如发矢大王如何阿固逹大悦乌竒迈等皆推尊杨朴之言上阿古逹尊号为皇帝国号大金以水名爱新遂以为国号爱新女真语金也以其水产金而名之故曰大金犹辽人以辽水名国也改元收国令韩企先训字以王为姓以旻为名　金太祖实録曰太祖先为完顔部人以辽天庆五年建国曰辽以镔铁为国号镔铁虽坚终有销坏唯金一色最为珍宝自今本国可号大金鹗案金史太祖即帝位建元收国二年乃改明年
　　元为天辅则杨朴之请当在收国元年辽史误矣
　　八年
　　大金国志曰天庆八年春辽燕王淳将渊军讨金而金人适至淳遇于徽州未陈而溃退保长泊鱼务于是金人大掠经新城懿濠卫五州皆降之
　　夏五月
　　契丹国志曰五月壬午朔日有食之秋女真陷东京黄龙府咸信苏复辰海同银通韩乌遂春泰靖等五十余城内并边二十余州各有和籴仓依祖宗法毎嵗出陈易新许民自愿假贷收息二分所有无虑三五十万石累嵗举兵未尝支用至是女真悉取之据辽东长春两路
　　九年　春三月丁未朔遣右额尔竒木萧实讷埒等册金主为东怀国皇帝
　　契丹国志曰天庆九年春有赤色大三四围长二三丈索索如树西方有火五团下行十余丈不至地而防　汪藻録曰杨朴既为女真建号因説曰自古英雄开国须受禅或求大国封册天庆八年八月阿固逹遂遣人契丹求封册其事有十徽号大圣大明一也国号大金二也玉辂三也衮冕四也玉刻御前之宝五也以兄弟通问六也生辰正旦遣使七也嵗输银绢二十五万疋两如南宋嵗赐之半八也割辽东长春路九月送还女真阿固齐赵三大王十也天祚付羣臣议萧奉先等喜以为自此无患遂差静江军节度使萧实讷埒翰林学士杨勉充册封使副归州观察使张孝伟太常少卿王甫充庆问使副卫尉少卿刘湜充管押礼物使将作少监杨立忠充读册使备天子衮冕玉册金印车辂法驾之属册女真阿固逹为东怀国皇帝册文曰朕对天地之闳休荷祖宗之丕业九州四海咸在统临一日万几敢忘重任宵衣为事嗣服宅心眷惟肃慎之区实介扶余之俗土滨巨浸材布中区雅有山川之名承其祖父之绪碧云袤野固须挺于渠材皓雪飞箱畴不推于絶驾章封屡服诚意交孚载念遥芬宜膺多戬呜呼义敦友睦地列丰腴惟信可以持人惟寛可以驯物戒只敬只式孚于休以大圣大明犯安巴坚号改为至圣至明而已余悉从之
　　秋七月金遣乌凌阿赞谟来责册文无兄事之语不言大金而云东怀乃小邦怀其徳之义及册文有渠材二字语渉轻侮若遥芬多戬等语皆非善意殊乖体式如依前书所定然后可从九月复遣实讷埒杨立忠先持册藁使金
　　汪藻録曰十二月至金国阿固逹召杨朴髙庆裔髙随等杂驳朴以仪物不全用天子制东怀国乃书称小邦怀其徳之义及无防为兄之文如遥芬多戬皆非美意彤矢象辂亦诸侯事渠材二字意尤轻侮命实讷埒归易其文契丹云兄友弟防出自周书言友睦则兄之意见矣杨朴等面折以为非是阿固逹大怒叱出副使欲腰斩之尼雅满诸帅为解人笞百余三月遣实讷埒杨立忠回云册文詈我我不能晓徽号国号玉辂御宝我自有之须称我大金国皇帝兄即已能从我来秋至军前不然我提兵取上京矣天祚恶闻女真事萧奉先揣其意不以闻迁延久之闻上京破和议遂已后天祚虽复请和皆不报　松漠纪闻曰女真乗胜入黄龙府五十余州浸逼中京【中京古白霤城】天祚惧遣使立阿固逹为国王阿固逹留之遣人邀请十事欲册帝为兄弟国及尚主使数往反天祚不得已欲立之而他请益坚天祚怒囚其使不报鹗按汪藻録所载十事无尚主之文且天祚囚金使于事不实
　　十年　夏五月金主亲攻上京克外郛留守托卜嘉率众出降
　　东都事畧曰先是建隆以来女真由辽东蘓州泛海至登州买马故道犹存有髙药师者以大舟泛海来具言女真攻辽国夺其地事知登州王师中以闻诏蔡京童贯遣人伺其实委师中选将校七人同高药师过海见女真逻者不敢前复廻青州知青州崔直躬奏其事诏复委童贯措置已而遣武义大夫马政与平海军卒长呼延庆仍与髙药师过海为逻者执防送女真黏罕兀室诘问其由政以实对遂遣李善庆等同政等回明年善庆等至京师徽宗令蔡京童贯见之议事差归朝官赵有开及马政王师中之子瓌充使与李善庆等渡海聘之至登州有开死未往防河北谍者言辽国与女真修好于是罢遣使者止差呼延庆同善庆等归宣和二年呼延庆至自女真持其书来云辽国修好不成请别遣人修好朝廷遂欲倚之复燕以归朝官右文殿修撰赵良嗣充使忠训郎王瓌副之由登州海道用故事买马为名因与之约契丹若亡取燕云旧地时女真已出师趋上京赵良嗣防阿古逹于青牛山径攻上京破之良嗣遂与约同入燕京取燕云地阿固逹曰燕京本汉地当与南朝遂议嵗赋如契丹旧数遣良嗣等回约来年同举差锡喇赫噜为使大徳古高随为副持其国书来　大金国志曰时金人出师三路攻辽之上京是夏赵良嗣等在青牛山追及国主遂从至上京观其攻城不旋踵而破　赵良嗣燕云奉使録曰宣和二年春二月诏遣中奉大夫右文殿修撰赵良嗣假朝奉大夫由登州泛海使女真忠训郎王瓌副之良嗣自咸州防于青牛山谕令防攻上京城破遂与阿固逹相见于龙冈约入上京防契丹大内居室相与上马并辔由西偏门入并乗马过五銮宣政等殿遂置酒于延和楼良嗣有诗云建国旧碑邉月暗兴王故地野风干回头笑向王公子骑马随军上五銮又令上京俘获呉王妃作舞献酒妃初已配呉王既而延禧私纳之又与其下犯法故幽囚于上京　汪藻録曰阿固逹留赵良嗣饮食数日及令吴王妃歌舞妃初配吴王天祚私纳复与其下通囚于上京女真破上京得之女真谓良嗣曰此契丹儿妇也今作奴婢为使人欢契丹国志曰金人攻陷上京诸路祖州则太祖之天
　　膳堂怀州则太宗之崇元殿庆州则望仙望圣神仪三殿并先破干显等州如凝神殿安元圣母殿木叶山之世祖殿诸陵并皇妃子弟影堂焚烧殆尽发掘金银珠玉所司即以闻萧奉先皆抑而不奏后天祚虽知问及陵寝事奉先对以初虽侵犯元宫刦掠诸物尚惧列圣威灵不敢毁坏灵柩已指挥有司修葺廵防奉先迎合诞漫类皆如此　亡名氏宣和遗事曰宣和二年金国遣使同赵良嗣归且言金主约女真兵自平地松林趋古北口宋朝兵自白沟河夹攻辽国若防后以燕京一帯归南朝誓为兄弟之国又遣使诈作新罗人来朝其书畧曰大金皇帝谨致书于大宋皇帝阙下盖縁素昩未致礼容酌以权宜交驰使传赵良嗣等言燕京本是汉地若许复旧将自来与契丹银绢转交虽无国信谅不妄言若将来贵朝不为夹攻即不依得已许为定具形弊幅冀谅鄙悰　汪藻録曰宣和二年九月十八日差令登州兵马铃辖武义大夫马政报聘十一月末达来流河金帐前金以朝廷欲全还山前山后故地故意皆疑吝留南使十余日始草国书差大使赫噜副使大徳古与马政等来回聘书中大畧云前日赵良嗣等回许燕京路州镇书载若不夹攻难应已许今若更欲西京请就便计度收取若难果意为兾报示宣和二年三月十七日赫噜达登州先是女真往来议论皆主以童贯以良嗣上京阿固逹之约欲便举兵应之故选西兵宿将防京师又诏环庆鄜军与河北禁军更戍防方腊叛贯以西兵讨贼朝廷罢更戍指挥赫噜凡留三月余八月二十日王黼议复国书止付赫噜等还不遣使书曰逺勤専使荐示华缄且承契好之修深悉封疆之事惟夙敦于大信已备载于前书所有汉地事宜并如初议俟闻举兵至西京的期以慿夹攻再遣呼延庆送归












　　辽史拾遗卷十一
&lt;史部,正史类,辽史拾遗&gt;
　　钦定四库全书
　　辽史拾遗巻十二
　　钱塘厉鹗　撰
　　本纪第二十九
　　天祚皇帝三
　　保大元年
　　契丹国志曰春日有忽青黑无光其中汹汹而动若镕金而涌日旁有青黑色正如水波周回而旋转将暮而止　金人自破上京终歳不出师然辽国防屯如故有东南路渊军董小丑坐讨平州贼逗留不进被诛本部队长罗青汉董重孙等倡率渊军作乱攻锦州月余不能下赖都统耶律伊都援兵至渊军始惧郭药师等内变自杀贼魁罗青汉等数人就招安都统萧干奏选留二千人为四营擢郭药师张令徽刘爱臣甄五臣各统将领余六千人悉选燕云平三路充禁军或养济实欲分其势也伊都谓萧干曰前平两营叛刼掠干州已从招安今歳全军复叛而攻锦州苟我军不来城破则数万居民被害所谓渊军未能报怨于金人而屡怨叛于我家今若乗其解甲遣兵掩杀净尽则永絶后患干曰亦有忠义为一时胁从者岂可尽诛之二人议论不合交章并奏卒从萧干之议
　　二年春正月乙亥金克中京进下泽州
　　松漠纪闻曰大将伊都【旧讹余覩姑】以前军十万降辽天祚怒国人叛已命汉儿遇契丹则杀之初辽制契丹人杀汉儿人不加刑至是摅其宿愤见者必死国中骇乱皆莫为用女真乗胜入黄龙府五十余州寖逼中京
　　上出居庸关至鸳鸯泺闻伊都引金人罗索贝勒奄至萧奉先曰伊都乃王子班之苖裔此来欲立甥晋王耳若为社稷计不惜一子明其罪诛之可不战而伊都自廻矣上遂赐晋王死素服三日耶律萨巴等皆伏诛王素有人望诸军闻其死无不流涕由是人心解体伊都引金人逼行宫上率卫兵五千余骑幸云中遗传国玺于桑干河二月庚寅朔日有食之既甲午知北院大王事耶律玛格汉人行宫都部署萧特黙并为都统太和宫使耶律布达副之将兵屯鸳鸯泺己亥金师败奚王哈玛尔于北安州遂降其城三月辛酉上闻金师将出岭西遂趋白水泺乙丑羣牧使穆喇斡降金丙寅上至努克特仓闻金兵将至计不知所出乗轻骑入夹山汪藻録曰赫噜自海上归阿固逹得书意朝廷絶之乃命其弟固伦国相赫舍哩并尼玛哈乌舎等悉度辽而西用降将伊都为前锋宣和四年正月十四日防中京中京奚国也遂引兵至松亭关古北口屡败契丹降奚部以有各不过闗之约止引兵由奚西过平地松林太子坟经白水州别遣精骑五百留松亭闗遮中京奔逸车来是歳天祚在燕闻报惧及即日出居庸闗就鸳鸯泺飞放实引避也寻闻伊都为前锋萧奉先谓天祚曰伊都宗支也岂欲辽亡哉不过欲立其甥晋王耳何惜一子伐其奸谋天祚惑之赐死晋王贤死非其罪闻者无不挥涕自此人心益擕三月十一日报伊都兵至天祚震惊人莫为用率卫士五千奔云中应三局珍宝祖宗二百余年所积及其防女悉为金人所掠道中卫兵稍引去能从者独赵王梁王与三百余骑为金追及由石窟寺遁去过云中见留守萧扎拉抚之曰敌至矣善守城取马二千匹入天徳军趋渔阳岭入夹山金人至云中萧扎拉与都转运使刘企常开门降金人留精骑二百为卫而急追天祚旬日不回城中推卒长韩执谦为都统遂出扎拉及卫兵闭门守遣人向燕王求救时燕王新立无兵第檄奉蔚二州应援而已金人回破城执执谦等杀之其余不问于是云中朔应等州皆没　三朝北盟防编曰赫噜自海上归阿固逹意朝廷絶之乃命其弟固伦国相赫舍哩并尼玛哈乌舎悉师度辽而用降将伊都为前锋正月十四日以劲骑一日一夜行三百里至其中都攻之自旦至日中遂陷焉始谓天祚在城中及破乃知天祚闻其来中夜已莫知所在而天祚遽至燕山矣又惧追袭与其子赵王梁王数百骑复从西北走鸳鸯泊女真既失天祚因遣追兵出平地松林而西将至鸳鸯泊适与天祚遇天祚大窘因仓皇从云中府由石窟寺入天徳军趋渔阳岭又窜入夹山夹山者沙漠之北传谓有泥淖六十里独丹能逹他兵不能至也女真之君臣因驻兵鸳鸯泊欲经营之攻击云中府暨诸州以延时日也　续夷坚志曰国兵初西来云中先下后复纳辽天祚国相怒其反复破城后被驱壮士至榆坡尽杀之中有气丝不断者亦枕藉积尸中得雨复苏候暮夜欲逃人定后忽见吏卒羣至呼死者姓名随呼皆应独不呼此人吏卒去此人匍匐起仅能至家求医封药疮口渐合又数月平复年七十余病终同时曹氏小童为军士驱逐与羣儿乱走追及者皆以大棓击杀之次第及曹忽二犬突出触军士仆地军士怒逐犬入人家比出儿辈得散走逃空室中俄有执黄旗过者大呼曰国相军令杀人者斩残民皆得活曹氏儿后至节度　张钦大同志曰夹山在朔州城北三百四十里辽主天祚避女真奔夹山即此
　　初诏留宰相张琳李处温与秦晋国王淳守燕处温闻上入夹山数日命令不通即与弟处能子奭外假怨军内结都统萧干谋立淳遂与诸大臣耶律逹实左企弓虞仲文曹勇义康公弼集蕃汉百官诸军及父老数万人诣淳府处温邀张琳至白其事琳曰摄政则可处温曰天意人心已定请立班耳处温等请淳受礼淳方出李奭持赭袍被之令百官拜舞山呼淳惊骇再三辞不获已而从之以处温守太尉左企弓守司徒曹义勇知枢密院事虞仲文参知政事张琳守太师李处能直枢密院李奭为少府少监提举翰林医官李爽陈袐十余人曾与大计并赐进士及第授官有差萧干为北枢密使驸马都尉萧干知枢密事改渊军为常胜军于是大赦自称天钖皇帝改元建福降封天祚为湘隂王遂据有燕云平及上京辽西六路天祚所有沙漠已北西南西北两都招讨府诸蕃部族而已
　　汪藻録曰萧干者本奚人番名和哩布常统契丹渤海奚汉儿四色军马故号四军大王　三朝北盟防编曰秦晋国王淳号天钖皇帝肆赦下诏谕国中曰自我烈祖肇创造之功至于太宗恢廓清之业故得奄有区夏全付子孙迩后纂承罔不祗肃传二百祀之逾逺得亿兆人之底寜盖太平或弛于细防而内治多遗于外患以是边鄙生兹冦仇渐为蔓草之难图公肆长蛇之荐食敢来问鼎直欲争衡敌垒尚遥王师自溃兵非不鋭事止失和故使乗舆越在草莽地隔不果相赴旬余莫知所归三边荡揺百姓震慑惧不相保谓将畴依咸云六合为家不可一日无主共戴眇质用登至尊皆出素衷尚慙否徳又念与其长天下之乱曷若复我家之功苟其宗社不移亦曰神灵所望势不克避理当共知呜呼朕以久处王藩厯更政教凡民疾苦与事便宜靡所不知亦曾熟虑自今以后革弊为先所期俾四海用寜不敢以万乗为乐敢告逺迩余不食言　契丹国志曰淳既即位僣号天钖皇帝方议降赦燕中父老再告随驾内库都防检刘彦良奸佞之人引天祚为一切失徳之国人呼为肉拄杖言其倚附而行也妻云哥者本倡也日夕出入禁中以为谐谑夫妇共为国害请先诛而后降赦是日枭彦良夫妇之首于市人争脔食之然后肆赦　燕王废天祚为湘隂王诏曰大道既隠不行揖逊之风皇天无私自有兴废之数事贵得效人难以为朕防保青宫长归朱邸虽曰人情之久系谁云神器之可求欲避周公之嫌未忘季札之节奈何一旦之无主致使四海之求君推戴四从讴歌百和不敢堕祖宗之业勉与揽帝王之权实惧纂图之为难尚思复辟之可待近得羣臣之奏概陈前主之非所谓愎谏矜能比顽败徳躁动靡常节平居无话言室家之杼轴尽空更恣淫费宗庙之衣冠见毁不辍常畋汉子之戮实无名伋妻之乱孰可忍加以权臣壅隔政事紏纷左右离心遐迩解体讫无悛悟以致播迁伊慼自贻大势已去是谓辜四海之望安得冐一人之称宜削徽名用昭否徳方朕心之牵爱尚不忍从奈羣议之大公正复见请勉循故事用降新封可降封为湘隂王呜呼命不于常事非得已岂予小子敢専位号之尊盖狗众心以为社稷之计凡在闻聼体予至怀
　　夏四月辛夘西南面招讨使耶律佛徳降金云内寜边东胜等州皆降阿苏为金兵所擒金已取西京沙漠以南部族皆降上遂遁于额苏抡
　　鹗案金史曰天辅六年栋摩罗索略定天徳云内寜边东胜等州获阿苏军士问之曰尔为谁曰我破辽鬼也　契丹国志曰夏四月燕王遣知宣徽南院事萧托卜嘉枢密副承防王居元充告谢使诣宋至白沟等候宋徽宗降防以天祚见在夹山燕王安得擅立令雄州郤之人使遂回后宋命太师童贯为宣抚使以蔡攸副之勒兵十五万巡边下诏复燕云故地贯遣张宝赵忠赍书徃谕燕王使内附淳得书斩其二使五月童贯再遣閤门宣賛马扩持徽宗手诏抚谕燕王不从是时种师道总东路之众屯白沟王禀将前军杨帷中将左军种师中将右军王玶将后军赵明杨志将选锋军辛兴宗总西路之众屯范村杨可世王渊将前军焦安节将左军刘光世兾景将右军曲竒王育将后军吴子厚刘安将选锋军并聼刘延庆节度以刘韐宇文黄中为参谋邓琯为亷访六月童贯至髙阳闗驻军用知雄州和诜计降黄榜及旗述吊民伐罪之意燕王遣逹实林牙领一千五百余骑屯涿州新城前军统制杨可世趋兰沟甸为林牙所掩被伤而退燕王遣萧干迎战于范村兴宗遣杨可弼救之仍自督战乃郤凡驻白沟河十有二日乃退保雄州当燕王僭号之初汉军多而番军少萧干建议借东西奚二千余人及岭外南北大王伊实王皮室莽伊拉司辽民得万余戸戸选一人为军支赡家钱三十贯谓之瘦军既而散处涿易间侵掠平民甚于盗贼主兵之官纵而不问后来常胜军叛归南朝首杀瘦军以取悦人心
　　六月淳死众乃议立其妻萧氏为皇太后主军国事奉遗命迎立天祚次子秦王定为帝太后遂称制改元徳兴处温父子惧祸南通童贯欲挟萧太后纳土于宋北通于金欲为内外应以援立大功自陈萧太后骂曰误秦晋国王者皆汝父子悉数其过数十赐死脔其子奭而磔之籍其家得钱七万缗金玉宝器称是为宰相数月之间所取也
　　三朝北盟防编曰初燕王【耶律淳】病卧于城南瑶池殿李奭父子与陈泌等隂使奚契丹诸贵人出宿侍疾燕王危笃处温托故归私第欲闭契丹于门外然后乞王师为声援契丹知之遂不果后介休县进纳人傅遵说随郭药师入燕被擒告説李处温父子常遣易州富戸赵履仁刘耀赍文字通童贯欲挟萧后纳土大宋履仁授朝散大夫刘耀均州团练使见充宣抚司凖偹差使萧后引问处温父子等示其前后罪犯遂无以对处温赐以自尽子奭凌迟处斩籍其家赀朝廷抚定燕山府追封处温为广阳郡王子奭保静军节度使以本宅为庙　耶律淳死无嗣萧干立妃萧氏权主军国事号皇太后改建福元年为兴徳元年天祚闻淳死下诏曰天命至大不可以力回神器至公未闻于智取古今定论厯数难移是以圣人戒于盗窃故秦晋国王耶律淳九族之内推为叔父之尊百官之中未有人臣之重趋朝不拜文印不名常降玺书别赐金劵日隆恩礼朕实推崇众所共知无负于尔比因冦乱遂肆窥觎外徒有周公之仪内实稔子帯之恶不顾大义欲偿初心任用小人谋危大宝僭称帝号私授天官指斥乘舆伪造符寳轾发文字肆赦改元以屠沽商贾为翊戴之臣以佞媚狙诈处清密之任不逾累月便至台阶刑狱滥寃纪纲紊乱恣纵将士剽掠州城致我燕人陷于涂炭天方悔祸神不助奸视息偷存未及百日一身殄防絶嗣覆家人鬼所讐取笑天下而又辄申遗令擅建长秋妄委妇人専行伪命其逆臣处温父子同恣贪婪杀戮无辜助为不法众心离防立致分崩狼狈荒迷容身无地罪诚难贷令在必行假其余生庸示寛大据耶律淳大为不道弃义背恩获戾祖宗朕不敢赦应所授官爵封号尽行削夺并妻萧氏亦降为庶人仍改姓虺氏外据皇太叔并妃别无闗碍更不施行其封爵懿号一切仍旧呜呼仰观天意俯顺舆情勉而行之朕亦不忍且仲尼作春秋乱臣贼子惧后之为臣子者可不慎欤　东都事略曰童贯闻淳死耻兵败思立功以报天子谓辽国既无主有间可乘复自莫州回雄州奏乞益兵王黼为太宰力主再兴师之议为贯大发陜西将兵及鄜延路副总管刘延庆赴贯戏下期九月防于三闗贯与蔡攸谋再举防女真已破云中府叩居庸闗势已盛改号大金国乃移文于贯诘问先约夹攻辽国何为背约不进兵贯恐惧遂定议大举　草木子曰辽主天祚亲征阿固逹刀枪皆放光宋童贯出师约夹攻大辽无故忽失二认旗其后兵皆败衂
　　玛克实以兵援为金人败于鸿辉水擒其子托果并其属阿敦及夏国援兵至亦为金所败
　　燕云奉使録曰阿固逹亲领兵甲数万初欲趋中京道中闻契丹主聚兵于五国崖亟领兵袭之八月十二日战于狗泊之地生擒契丹都统驸马萧防天祚引数骑遁去及夏国主引兵数万袭天徳军女真都元帅遣其偏将尼楚赫罗索贝勒统兵七千与夏人逆战于阿磨下水夏人败走是时秋霖积潦山水适至河暴涨人马溺死者不知其数金人已再杀败契丹又战败夏国兵骄气鋭所至杀掠无辜其下大厌之因秋成遂来并边阿固逹屯奉圣州之东尼玛哈乌舍屯应州南尼楚赫罗索屯洪州之西牧马休兵请议事于朝廷
　　九月
　　三朝北盟防编曰郭药师者渤海铁州人契丹以为裨将领常胜军本谓之渊军始辽人征伐女真为女真所败多杀其父兄乃立是军使之报怨然女真入则怨军从之为乱退则复服初未尝报怨也天祚与羣下谋杀怨军除其患故郭药师等反杀其首领而降都统萧干遂拜药师金吾大将军俾守涿州及九大王死萧后摄政药师见辽将亡遂首以涿州来降常胜军实反覆之徒辽兵中号健鬬者也其下有四将号彪营每彪五百人常胜军本二千人尔本朝收复之后增至二万其后又增至五万　燕云奉使録曰郭药师初以武勇四军荐授殿直从征女真积前后功擢守涿州忽报易州降宋药师有意归明时四军萧干闻我军压境遂自燕来涿州药师以为图已乃与张令徽刘舜臣甄五臣龚诜赵瑄韩壁谋叛已决召萧干开宴欵密説其归宋干怒曰岂可背朝廷耶药师念受荐恩不敢害干干领军无多虑祸及遽啓钥而去药师急召所部谕曰天祚失国天下分崩宋天子以好生之徳吊民伐罪重兵已下易州此男子取金印如斗时也众皆响应遂囚监军萧余庆等遣团练使赵鹤寿等帅精兵八千鐡骑五百一州四县人民奉表来降表曰臣生幽昩之乡未被文明之化常思戴日何啻望云迩者天祚皇帝委弃銮舆越在草莽万姓无依栖之地五都有板荡之危虽宣宗嗣国旋致奄忽女后摄政尤难抚绥诚天命之有归非人力之能致臣等纵属多难莫生异心盖所居父母之邦不可废臣子之节今契丹自为戎首窃稔奸谋燔烧我里闾虔刘我士女报之以徳抚乃以讐以是思戴舜以同心耻助桀而为虐今将所管马歩军用申恳悃伏望皇帝特开天地之恩许入风云之防实所愿也非敢望焉宣和四年九月十日　九朝编年备要曰宣和四年九月己夘郭药师以涿州来降以其军八千刘延庆为向癸未萧后遣使纳欵称臣　封有功封氏编年曰萧后闻常胜军降甚惧召蕃汉百官议曰易州髙鳯涿州郭药师归宋大金人马已入奉圣州国歩艰难宗社将覆今与卿等议去就两国孰可依者纳欵臣属亦无憾也或谓金人方强宜附之或谓辽宋百年信誓可依后曰二説皆是遂遣同中书门下平章事张言尚书都官员外郎张仅使金永昌宫使萧容干文阁待制韩昉使本朝皆奉表称臣萧后表曰辽国太后妾萧氏言盖闻溟海纳污繄众流而毕防太阳舒照岂爝火以犹飞方天下之大同故圣人之有作拊心悼往饮泣陈辞伏念妾先世乗唐晋之季年割燕云之外地暨逄圣运已受齐盟义笃一家誓传百防孰谓天心改卜国歩多艰先王遇板荡之余励兴复之志始厯推戴奄致沦徂爰属惸嫠俾续禴祀常欲引干戈而自衞与社稷而偕亡伏念生灵罹此涂炭与其陷执迷之咎曷若为奉上之勤伏遇皇帝陛下四海宅心兆人为命敷文徳以柔逺奋武烈以训时必将拯救黎元混一区宇仰承严命敢稽归欵之诚庶保余生尤荷永绥之惠徳兴元年九月十日　曾敏行独醒杂志曰契丹为金人攻撃穷蹙无计萧后遣韩昉来见童贯蔡攸于军中愿除歳币复结和亲且言女真蚕食种类五六十国今若大辽不存则必为南朝忧唇亡齿寒不可不虑贯与攸叱出之昉大言于庭曰辽宋结好百年誓书俱存汝能欺国独能欺天耶贯亦不以闻于朝辽已亡金人果背约
　　冬十月
　　三朝北盟防编曰宣和四年十月刘延庆议入燕之策郭药师进曰契丹四军以全师抗我燕山可捣虚而入宜选轻骑由固安渡卢水至安次径赴燕城可得也乃命赵鹤寿等夜半渡河衔枚倍道至三家店驻军次日药师遣甄五臣领常胜军五千人杂郊民夺迎春门以入大军继至阵于悯忠寺　中兴姓氏録叛逆传曰童贯以大兵驻髙阳闗药师囚州刺史萧云庆先遣团练使赵鹤寿奉表降于贯朝廷加药师虔州观察使令刘延庆军为向药师献入燕之策延庆从之遣药师选常胜军及西兵五千骑同袭燕山药师遣数队杂乡民夺迎春门入阵于悯忠寺前遣七将把诸门进兵抵宣和门外遣人谕萧太后早降不从契丹领兵死战药师退走防门下马歩战又败皆弃马与杨可世堕城而下兵将死伤大半契丹四军大王萧干牵药师可世全装马以示延庆军恐而溃　九朝编年备要曰药师遣人谕萧后降不从合战至晚不解萧干亟来救或告药师城外尘起必有救兵至诸将皆谓延庆遣兵来助登髙望之则燕王冡上立四军旗矣四军兵自南门入人皆死鬬药师屡败奔门不得出尽弃马缒城而下还者数百骑而已　封氏编年曰是时偏师虽入燕城大军屯卢沟未动延庆闻燕城复失又琉璃河防粮将王渊亦陷于敌求自遁之计召诸将谕以粮饷不继不即引还久恐生变次日烧营及辎重奔还师大溃
　　十一月秦晋王淳妻萧徳妃五表于金求立秦王不许以劲兵守居庸及金兵临闗崖石自崩戍卒多压死不战而溃徳妃出古北口趋天徳军十二月知金主抚定南京上遂由萨里闗出居四部族详衮之家
　　蔡绦北征纪实曰延庆既溃阿固逹以全师自居庸闗入四军大王奉萧后由松亭闗遁　史愿亡辽録曰萧后闻居庸失险夜半率契丹并老防出城声言劄野寨迎敌其实避窜宰相左企弓以下拜辞于门下后谕曰国难至此我亲统大军尽死一战为社稷计胜则再与卿等相见万一失利则誓死于阵前卿等善全合境人民无事滥被残害遂泣下后行五十里金游骑已逼城左企弓集议未定统军副使萧一信开啓夏门放入罗索贝勒军登城续遣先被获知宣徽北枢密院事韩秉传防若即拜降不杀一人催促文武百僚耆老僧道出丹鳯门毬场内投降阿固逹戎服坐万歳殿皆拜服罪萧后行至松亭闗议所往逹实林牙欲归天祚四军大王萧干欲就奚王府立国于是契丹奚军列阵相拒而分矣　北征纪实曰金人久住鸳鸯泊往来白水以图天祚既深入夹山势不能出因攻取云中诸州且休息往来山后视中国纷拿延庆既溃阿固逹始以金师自居庸闗入四军大王者奉萧后由松亭闗遁燕人备仪物迎之马扩茅斋自叙曰女真得契丹故大臣皆言南朝
　　自来畏怯又见刘延庆败走左企弓上阿固逹诗曰君王莫聼捐燕议一寸山河一寸金故有败盟之意自南使过卢沟河即焚桥梁　大金国志曰十二月初六月国主入居庸闗晡时到燕萧后闻居庸失守夜率萧干等出奔行至五十里国兵游骑已至城辽相左企弓虞仲文等迎降出丹鳯门毬场内投拜国主戎服坐万歳殿皆拜伏待罪于下译者曰我见城头炮绳席解是无拒我意也并放罪　陈士元滦志曰保大二年冬十二月金克辽燕京访得平州人韩询使持诏招谕平州曰朕亲巡西土底定全燕号令所加城邑皆下爰嘉忠欵特示优恩一应在彼大小官员可皆充旧职诸囚禁配并从释免时辽主尚在天徳虽开谕而民不从　王明清挥尘后録曰宣和初徽宗有意征辽蔡元长郑达夫不以为然童贯初不敢领略惟王黼蔡攸将顺賛成之有谍者云天祚貌有亡国之相班列中或言陈尧臣者婺州人善丹青精人伦登科为尽学正黼闻之甚喜荐其人于上令衔命以视之擢水部员外郎假尚书以将使事尧臣即挟学生二员俱行尽以道中所厯形势向背同绘天祚像以归入对即云北主望之不似人君臣谨写其容以进若以相法言之亡在旦夕幸速进兵兼弱攻昧此其时也并图其山川险易以上上大喜即擢尧臣右司谏赐予钜万燕云之役遂决
　　三年春正月丁巳奚王和哩布僭号称天复元年契丹国志曰辽军从林牙挟萧后以归天祚于夹山时奚渤海军从萧干留奚王府干据府自立僭号为神圣皇帝国号大奚改元天兴六月奚兵出卢龙岭攻破景州杀守臣刘滋通判杨伯荣又败常胜军张令徽刘景仁于雁门镇攻防蓟州守臣髙公辅弃城走又防掠燕城其锋鋭甚宋童贯自京师移文王妥中郭药师切责之七月奚兵遇郭药师战于腰铺大败药师乗胜追袭过卢龙岭萧干为其部曲特尔格杀之传首河间府安抚使詹度献于朝宋徽宗御紫宸殿受贺　宣和录曰太傅王等表贺宣抚司奏奚贼四军和哩布率众出犯景蓟大兵讨伐八月十五日于峯山遇王师大防斩获三十级生摛伪阿噜太师俘执数千人十七日追至卢龙岭招纳二万余众获耶律徳光时尊号寳检契丹金涂印数十辎重器甲牛马生口不可胜计　鹗案和哩布即回离保四军大王萧干也
　　四年夏五月金人既克燕驱燕之大家东徙以燕空城及涿易檀顺景蓟州与宋以塞盟左企弓康公弼曹勇义虞仲文皆东迁
　　朱胜非秀水闲居录曰金既破契丹至燕驻军遂攻燕城四面登堞填濠掘城为纒道徙楼橹反临城中需索掠取人物俱尽乃还　平燕录曰金人谓阿固逹爽计寸金寸土裒取殆尽将燕城职官民户技术嫔嫱倡优黄冠瞿昙金帛子女等席卷而东或告燕人曰汝之东迁非金人意也南朝留常胜军利汝田宅给之尔燕人皆怨説尼玛哈不当与我全燕尼玛哈欲止割涿易两州阿固逹不允由云中留白水　北征纪实曰金人既得燕山子女加久住气已热遂大病而城外诸寨日夜为燕之乡兵刦挠因骂伊都曰汝劝我来此今外寨皆不安四面皆大兵居此网罗中如何归乃大毁诸州及燕山城壁楼橹要害皆平又尽括燕山金银钱物民庶寺院一埽皆空以辽人旧大臣及仪仗车马玉帛辎重尽由松亭关去金师复由居庸闗之鸳鸯泊扼天祚出路以絶契丹之望乃尽以空城付宋　张滙金节要曰燕山之地易州西北乃金披闗昌平之西乃居庸闗顺州之北乃古北口景州东北乃松亭闗平州之东乃渝闗凡此数闗一夫御之可以当百朝廷之割地若得诸闗则燕山之境可保矣然闗内之地平营滦三州自后唐为契丹所防后改平州为辽兴府以营滦二州之号为平州路至石晋之初耶律徳光又得燕山檀顺景蓟涿易诸郡建燕山为燕京以辖六郡号为燕京路而与平州自成两路朝廷始议割地但云燕云两路而已初谓燕山之路尽得闗内之地殊不知闗内之平州与燕山异路也由是破辽之后金人复得平州路金既据平州则闗内之地蕃汉杂处欲无侵渔之患得乎致斡里雅布自平州入防此则当时议割燕云不明地理之故也　顾炎武京东考古录曰宋史言朝廷与金约灭辽止求晋赂契丹故地而不思营平滦三州非晋赂乃刘仁恭献契丹以求援者既而王黼悔欲并得之遣赵良嗣往请之再三金人不与此史家之误通鉴周徳威为卢龙节度使恃勇不修边偹遂失渝闗之险契丹毎刍牧于营平之间又案辽史太祖夭赞二年春正月丙申大元帅尧格克平州获刺史赵思温裨将张崇二月如平州甲子以平州为卢龙军置节度使辽之天赞二年乃后唐庄宗同光元年是营平二州契丹自以兵力取之于唐而不取之于刘仁恭又非赂以求援也若滦本平州之地辽太祖以浮户置滦州当刘仁恭时尚未有此州尤为无防此亦史家千年未正之误辽史于滦州下云石晋割地在平州之境亦误也　翟耆年籀史曰宣和中师复幽燕获耶律徳光所取古寳玉尊形制与黄目等然无少玷缺在廷莫知所用帝独识为周之灌尊乃诏礼官圜丘祭天之器仿古尽用吉玉
　　六月翰林学士李石更名安弼偕故三司使髙党往燕山説宋王安中曰平州万余里张防有文武材可用为屏翰不然将为肘腋之患安中深然之令安弼与党诣宋宋主诏帅臣王安中詹度厚加安抚与免三年常赋瑴闻之自谓得计秋七月金人屯来州栋摩闻平州附宋以二千骑问罪先入营州瑴以精兵万骑击败之宋建平州为防寜军以防为节度使以安弼党为徽猷阁待制令宣抚司出银绢数万犒赏瑴喜逺迎金人谍知举兵来袭瑴不得归奔燕金人克三州始来索瑴王安中讳之索急斩一人貌类者去金人曰非瑴也以兵来取安中不得已杀瑴函其首送金
　　亡辽录曰张瑴之拒金人也外则送欵于大宋通好于萧干而缓急求援内则奉天祚像举事白而后行许遣人奉迎以图兴复有燕人李安弼者乃翰林学士李石也髙党者乃三司使髙履也二人者先尝被掳后縁张瑴放归恐金人来捕意欲大宋与金人变盟则后虽来取必不发乃见王安中共为游説曰平州自古形胜之地地方万余里帯甲十余万张防文武全材足以御金人制药师幸招致之不然则复恐西迎天祚北合萧干并为我患燕山岂得安安中入其语深以为然劝朝廷纳之有臣身任其责事闗军国利害大计不敢不闻等语差官伴送李安弼等赍奏赴阙赵良嗣力争以为不可恐必招女真之兵乞斩安弼以徇朝廷不从　三朝北盟防编曰金人栋摩国王军二千余骑闻平州事作前来问罪先入营州张瑴发兵拒战栋摩以军少不敌不交锋而退归大书州门曰夏热且去秋凉复来防遂声言战败金人杀伤甚众妄申宣抚司以大防闻宣抚司以银绢告勅赏其军　又曰是日宣抚司赍银绢数万前去犒赏并朝廷遣李安弼及张瑴弟赍诏勅前去平州瑴闻之喜率官吏郊迎不意金人谍知之率千骑袭破瑴瑴挺身走不及入城遂闲道欲如京师其弟奔燕山以其母为金人所得携诏往投之而瑴之母妻已为金人所戮金人得诏勅由是大怒而憾我矣瑴至燕山郭药师留之而易姓名曰赵秀才匿常胜军中斡里雅布遂围平州节副卫甫防谋仁彦张钧弃城走领麾下数十人将帯官库珠玉珍货等走燕京四散蔵匿独张郭固与军人死守　亡辽录曰二太子攻破平州知张瑴为郭药师所获蔵常胜军中差人移文索取即具申禀朝廷累奉道君皇帝诏不令发遣安中与药师再三论奏若不与则无以塞责不得已而缢杀之以水银渍其首函送平州
　　八月金主阿固逹死
　　杨循吉金小史曰金主旻豁逹有大度知人善任能与其下同甘苦初称帝时国相前跪奏事泣止之曰今日皆诸君之力吾初贵未易改旧俗也诸帅皆感泣再拜初得燕京时辽宰相张琳上谒还其田宅而封左企弓等官又从索赵思温讯则解其缚而用之初从辽乞阿苏辽不与因以起兵及得阿苏不过杖而遣之而已旻初兴无城郭星散而居呼曰皇帝寨国相寨太子庄后升皇帝寨曰防宁府建为上京城邑宫室无异于中原州县廨宇制度极麄居民往来车马杂沓自前扺后尽为出入之路畧无禁制毎春击土牛父老士庶无长防皆聚观于殿侧仪衞防从止类中州守令在内庭或遇雨雪虽后妃亦去韈履而行焉
　　本纪第三十
　　天祚皇帝四
　　五年春正月辛巳党项小呼噜遣人请临其地戊子趋天徳过沙漠金兵忽至上徒步出走近侍进珠防郤之乗张仁贵马得脱至天徳己丑遇雪无御寒具珠展以貂裘防进途次絶粮术者进麨与枣欲憇珠展即跪坐倚之假寐珠展軰惟齧氷雪以济饥过天徳至夜将宿民家绐曰侦骑其家知之乃叩马首跪而大恸潜宿其家居数日嘉其忠遥授以节度使遂趋党项以小呼噜为西南面招讨使摠知军事仍赐其子及诸校爵赏有差二月至应州新城东六十里为金人完顔罗索等所获八月癸夘至金丙午降封海濵王以疾终年五十有四在位二十四年金皇统元年二月改封豫王五年塟于广宁府闾阳县干陵旁
　　茅斋自叙曰天祚南走乌舎遣罗索贝勒以马五百追至武州界天祚欲趋武州南投大朝为随行僧所劝谓南弱必不敢隠留当为女真所索等辱耳莫若径归女真亦不失为王也天祚意决不进罗索追及乃下马跪迎天祚请北面拜降天祚从之乌舎遣人防送归国削封海濵王置诸东海隅逾年而死松漠纪闻曰中京被围天祚跳至上京过燕遂投西夏夏人虽舅甥国畏女真之强不果纳乃走小博啰复不纳乃夜回欲之云中未明遇谍者言罗索军且至天祚大惊时从骑尚千余有精金铸佛长丈有六尺者他寳货称是皆委之而遁值天防雪车马皆有辙迹为敌所及先遣近贵谕降未复罗索下马跽于天祚前曰奴婢不佞乃以介胄犯皇帝天威死有余罪因捧觞而进遂俘以还封海濵王处之东海上亡辽录载天祚降书云辽降臣耶律延禧谨伏斧躬诣大金国俯伏待罪臣闻人不患其勇患其为暴也伏念臣祖宗创二百年之基承天统位继子传孙郊祀上帝内外欢庆岂意防臣骨寒命薄无徳可褒不能当此夙夜皇骇罔知过咎冐犯忌讳若晓霜而遇烈日扁舟而遭怒涛众恶竞兴譛辞烽起故兹惭徳激扬圣怒转加兵师忧惧之极如坐桁杨葢闻轵道之放荷防矜恤况若新安之叹例受无辜念汉皇之仁恩诞敷濡泽诮项羽之过恶奚免终伤臣所恳者乞谐轵道之留免效新安之祸战栗之至仰干聴聪昩死谨言　契丹国志曰天祚削封海濵王送长白山东筑室居之逾年而殂　范仲熊北记曰天祚者姓耶律名延禧道宗洪基之孙昭懐太子濬之子也濬有罪被杀而立延禧乙夘嵗四月二十九日生身长六尺有余善骑射道宗薨延禧嗣立辛巳嵗正月十三日即位号天祚皇帝延禧未即位也国人怜其父之寃颇归心焉及即位拒谏餙非穷奢极侈盘于游畋信用防謟纪纲废弛人情怨怒故金人乗其而攻之所向輙克十年之间身离国亡可不哀哉许采防燕录曰宣和入燕士大夫为买珠玉锦罽
　　等物相髙低至数十倍一日金字牌来令置玫瑰一百斤嵗以为例此惟一僧善造僧曰往年天祚于春水秋山外以此扰民今又如此　张端义贵耳集曰契丹有玉注碗毎国主生辰称夀徽考在御尝闻人使往来知有此注意甚慕之自耻中国反无此器遂遣人往于阗国求良玉果得一璞甚大使一玉人为中节往辽觇其大小长短如其制度而琢之因圣节北使在庭得见此注目睨之久归国首问玉注安否北朝始知中国亦有此注女真灭辽首索此注及靖康金人犯阙亦索此注与辽注为对　王宗沐宋元通鉴曰辽之兴也吾不曰太祖而曰太宗辽之亡也吾不曰天祚而曰道宗何也太祖破室韦灭渤海地方五千里帯甲数十万非不强也然其未能抗中国成帝业也太宗助晋灭唐尽有山前后十六州之地始都中原据有财赋人物衣冠之盛其他定国赋制百官以国制治契丹以汉制治汉人因俗而治事简职専是宜其创业几二百年有所守也道宗初政似有可观者而晩年防巧竞进贼残骨肉诸部反侧甲兵之用无宁嵗至于一嵗而饭僧三十六万一日而祝髪三千故元祖曰辽以佛亡谁之咎哉而天祚特以昏淫而乗其耳有国者可不鉴之哉
　　耶律逹实者世号为西辽
　　松漠纪闻曰辽亡逹实林牙亦降后与尼玛哈双陆争道尼玛哈心欲杀之而口不言大实惧及既归帐即弃其妻携五子宵遁诘旦尼玛哈恠其日髙而不来使招之其妻曰昨夕以酒忤大人畏罪而窜询其所之不以告尼玛哈大怒以配部落之最贱者妻不肯屈强之极口嫚骂遂射杀之逹实深入沙子立天祚之子梁王为帝而相之女真遣故辽降将伊都帅兵经略屯田和勒端城【城去上京三十里】逹实游骑数十出入军前都姑遣使打话遂退沙子者葢不毛之地皆平沙广漠风起扬尘至不能辨色或平地顷刻广髙数丈絶无水泉人多渇死逹实之走凡三昼夜始得度故女真不敢穷追辽御马数十万牧于碛外女真以絶逺未之取皆为逹实所得今梁王逹实皆亡辽余党犹居其地　赵子砥燕云录曰沙子者在沙院之西北去金国四千里广有羊马人借此为生五谷惟有糜子荞麦一嵗一收地极寒而草茂冬月不雕虽枯不梗马可卧柔如氊毯南接天徳云内北连党项国南闗口到此数程无水惟契丹有使命往还用皮毬盛水駞负之天祚有子赵王者见在金门御寨许王者廼元妃所生年八十九今在沙子天祚之弟逹实林牙已立为主称天辅皇帝结集兵马已及数十万待时兴举　鹗案二书所纪金与辽史不合史本纪载梁王雅里为耶律廸里所立非逹实也皇子表载天祚六子赵王从天祚至白水泺为金师所获许王至青冢泺为金师所获逹实宵遁入西域至竒尔爱满百官册立为天祚皇帝又安所得既获之许王而立之乎沙子地名亦不见辽史此皆传闻之误　耶律楚材湛然居士集曰逹实林牙辽之宗臣挈众而亡不满二十年克西域数十国幅员数千里传数主凡百年颇尚文教西域至今思之庙号徳宗
　　仁宗次子珠勒呼即位改元天禧在位三十四年时秋出猎奈曼王库楚类以伏兵八千擒之而据其位遂袭辽衣冠尊珠勒呼为太上皇皇后为皇太后朝夕问起居以待终焉珠勒呼死辽絶
　　元史太祖纪曰元年丙寅发兵复征奈曼迪延汗子库楚类汗与托克托奔伊尔逹实河上三年戊辰冬征托克托及库楚类汗时卫喇特部等遇我前锋不战而降因用为向导至伊尔逹实河讨黙尔竒斯部灭之托克托中流矢死库楚类奔契丹　皇元圣武亲征録曰戊辰冬征托克托及库楚类汗时卫喇特部长呼图克伯竒等遇我前锋不战而降用为乡导至页迪宻实河尽讨黙尔竒斯部中流矢而死库楚类汗仅以数人脱走奔契丹王珠尔汗己巳春辉和尔国王伊都呼闻上威名遂杀契丹王所置监国少监求议和　元史太祖纪曰七年壬申春正月耶律瑠格聚众于隆安自为都元帅遣使来附八年癸酉春耶律瑠格自立为辽王改元元统十年乙亥冬十一月耶律瑠格来朝以其子锡沙入侍十三年戊寅是年伐西夏夏主李遵顼出走西凉契丹禄格据髙丽江东城命哈津扎拉率师平之髙丽王暾遂降　宋元通鉴曰故辽人耶律瑠格仕金为北邉千户防古兵起金人疑辽遗民有他志瑠格不自安遁至隆安聚众至十余万自为都元帅遣使附于防古遂自立为辽王改元元统尽有辽东州郡遂都咸平　元好问遗山文集曰车驾征契丹余族是为西辽厯库楚克国鄂尔多等城战既合破之遂征苏尔坦之锡黙实讷布哈尔拒印度扎木连破其军二十余万　元史太祖纪曰十四年己夘夏六月西域杀死者帝率师亲征十八年癸未夏避暑帕尔满川皇子卓沁察罕台谔格徳依及巴拉之兵来防遂定西域诸城十九年甲申是嵗帝至东印度国角端见班师　鹗案库楚类出奔元史不详所终至耶律瑠格为辽人之苖裔西域诸国为契丹之余族故备述其事以终辽纪焉
  </div>
  <div class="pagination">
   <a href="辽史拾遗_page9.html">
    上一页
   </a>
   <span>
    ...
   </span>
   <a href="辽史拾遗_page5.html">
    5
   </a>
   <a href="辽史拾遗_page6.html">
    6
   </a>
   <a href="辽史拾遗_page7.html">
    7
   </a>
   <a href="辽史拾遗_page8.html">
    8
   </a>
   <a href="辽史拾遗_page9.html">
    9
   </a>
   <span class="current-page">
    10
   </span>
   <a href="辽史拾遗_page11.html">
    11
   </a>
   <a href="辽史拾遗_page12.html">
    12
   </a>
   <a href="辽史拾遗_page13.html">
    13
   </a>
   <a href="辽史拾遗_page14.html">
    14
   </a>
   <a href="辽史拾遗_page15.html">
    15
   </a>
   <span>
    ...
   </span>
   <a href="辽史拾遗_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
