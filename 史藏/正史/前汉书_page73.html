<!DOCTYPE html>
<html>
<head>
    <meta charset="UTF-8">
    <title>前汉书 - 第 73 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 73 页/共 74 页</h1>
    <div class="content">　　上天下泽春雷奋作【刘徳曰兑下干上履坤下震上豫履礼也豫乐也取易象制礼作乐师古曰易象曰上天下泽履雷出地奋豫故具引其文】先王观象爰制礼乐厥后崩坏郑卫荒风流民化湎湎纷纷【师古曰言上风既流下人则化也湎湎流移也纷纷杂乱也湎音莫践反】略存大纲以统旧文述礼乐志第二雷电皆至天威震耀五刑之作是则是效【刘徳曰震下离上噬嗑利用狱雷电取象天威也师古曰易象辞曰雷电噬嗑先王以明罚敕法故引之】威实辅徳刑亦助教季世不详背本争末【师古曰不详谓不尽用刑之理也周书吕刑曰告尔详刑】吴孙狙诈申商酷烈【师古曰狙音干豫反】汉章九法太宗改作【张晏曰改除肉刑也】轻重之差世有定籍述刑法志第三
　　厥初生民食货惟先割制庐井定尔土田什一供贡下富上尊商以足用茂迁有无货自龟贝至此五铢扬防古今监世盈虚【师古曰扬举也防引也防者举而引之陈其趣也防音居学反】述食货志第四
　　昔在上圣昭事百神类帝禋宗望秩山川明徳惟馨永世丰年季末滛祀营信巫史【邓展曰营惑也】大夫胪岱侯伯僭畤【郑氏曰胪岱季氏旅于太山是也应劭曰僭畤秦文公造西畤祭天是也师古曰旅陈也胪亦陈也胪旅声相近其义一耳】放诞之徒缘间而起【师古曰谓方士言神仙之术也】瞻前顾后正其终始述郊祀志第五
　　上天县象着明【师古曰光耀之貌音胡眄反县古悬字】日月周辉星辰垂精百官立法宫室混成【张晏曰星辰有宫室百官各应其象以见咎徴也】防应王政景以烛形【张晏曰王政失于此星辰变于彼犹景之象形】三季之后厥事放纷【师古曰三季三代之末也放失也纷乱也】举其占应览故考新述天文志第六
　　河图命庖洛书赐禹八卦成列九畴逌叙【李竒曰河图即八卦也洛书即洪范九畴也师古曰庖庖牺也逌古攸字○宋祁曰庖当作宓】三代寔寳光演文武春秋之占咎徴是举告徃知来王事之表述五行志第七
　　坤作墬埶髙下九则【张晏曰易曰地埶坤刘徳曰九则九州土田上中下九等也师古曰墬古地字易象曰地埶坤君子以厚徳载物髙下谓地形也一曰地之肥瘠】自昔黄唐经略万国爕定东西疆理南北【师古曰爕和也疆理谓立封疆而统理之】三代损益降及秦汉革刬五等制立郡县【晋灼曰刬音刬削之刬师古曰音初限反服防曰刬音剪韦昭曰刬音铲刬削也】略表山川彰其剖判述地理志第八
　　夏乘四载百川是导【师古曰四载解在沟洫志】惟河为囏灾及后代商竭周移秦决南涯【服防曰河竭而商亡移亦河移徙也如淳曰秦始皇本纪决河灌大梁遂灭之通为沟入淮泗】自兹距汉北亡八支【服防曰本有九河今塞余有一也】文陻枣野武作瓠歌【服防曰陻音因文帝塞河于酸枣也张晏曰河决瓠子武帝亲临悼功不成而作歌】成有平年后遂滂沱【刘徳曰成帝治河已平改元曰河平元年韦昭曰成帝时河复决王延八世塞之河水平因改年曰河平】爰及沟渠利我国家述沟洫志第九
　　虙羲画卦书契后作【师古曰虙读与伏同】虞夏商周孔纂其业篹书删诗缀礼正乐【师古曰篹与撰同】彖系大易因史立法【师古曰谓修春秋定帝王之文】六学既登遭世罔【师古曰罔无也无能大正道也】羣言纷乱诸子相腾【师古曰腾驰也】秦人是灭汉修其缺刘向司籍九流以别【应劭曰儒道隂阳法名墨从横杂农凡九家】爰着目录略序洪烈【师古曰洪大也烈业也】述蓺文志第十
　　上嫚下惟盗是伐【师古曰易上系辞云小人而乗君子之盗斯夺之矣上嫚下暴盗斯伐之矣引此言者谓秦胡亥之时】胜广熛起梁籍扇烈【师古曰飞火曰熛扇炽也烈猛也言陈胜初起而项羽烈盛也熛音必遥反】赫赫炎炎遂焚咸阳宰割诸夏命立侯王诛婴放怀诈虐以亡述陈胜项籍第一张陈之交游如父子擕手秦拊翼俱起【应劭曰逃也师古曰古遯字也拊翼以鸡为喩言知将旦则鼔撃其翼而鸣也】据国争权还为豺虎【师古曰言反相吞噬也】耳谋甘公作汉藩辅述张耳陈余第二三枿之起本根既朽【刘徳曰诗云包有三枿尔雅曰烈枿余也谓木斫髠而复枿生也喩魏齐韩皆灭而复起若髠木更生也师古曰枿音五葛反】枯杨生华曷惟其旧【应劭曰易云枯杨生华暂贵之意也曷惟其旧言不能久也师古曰枯杨生华大过卦九五爻辞也旧合韵音臼】横虽雄材伏于海隝沐浴尸乡北面奉首旅人慕殉义过黄鸟【刘徳曰黄乌之诗刺秦穆公要人从死言今横不要而有从者故曰过之】述魏豹田儋韩信第三
　　信惟饿隶布实黥徒越亦狗盗芮尹江湖【张晏曰吴芮为番阳令在江湖之间尹主也】云起龙襄化为侯王【师古曰襄举也】割有齐楚跨制淮梁【张晏曰韩信前王齐徙楚英布王淮南彭越王梁也】绾自同闬镇我北疆【应劭曰闬音扞卢绾与高祖同里楚名里门为闬师古曰左氏云高其闬闳旧通语耳非专楚也】徳薄位尊非胙惟殃呉克忠信嗣廼长述韩彭英卢吴第四
　　贾廑从旅为镇淮楚【张晏曰刘贾晩乃从军也晋灼曰廑无防也师古曰二说皆非也廑古以为勤字言贾从军有勤劳也】泽王琅邪权激诸吕濞之受吴疆土逾矩【师古曰矩法制也】虽戒东南终用齐斧【张晏曰齐斧越斧也以整齐天下也晋灼曰虽戒勿反而反竟用此斧于吴也师古曰易云丧其齐斧故引以为辞】述荆燕吴第五
　　太上四子伯兮早夭仲氏王代斿宅于楚【师古曰诗卫风云伯兮朅兮鄁风又曰仲氏任只此序方论高祖兄伯及仲故引二句为之辞也】戊实平陆廼绍【师古曰楚王戊为薄太后服奸削东海郡遂与呉共反而诛文帝更立平陆侯礼续元王之后也○宋祁曰注文浙本改文帝作景帝】其在于京奕世宗正【师古曰正合韵音征】劬劳王室用侯阳成子政博学三世成名【师古曰谓刘徳刘向刘歆俱有名闻】述楚元王第六
　　季氏之诎辱身毁节信于上将议臣震栗【张晏曰申意于上将上将樊哙也欲以十万众横行匈奴中布曰哙可斩也时议臣皆恐师古曰信读曰申】栾公哭梁田叔殉赵见危授命谊动明主布歴燕齐叔亦相鲁民思其政或金或社【李竒曰鲁人爱田叔死送之以金齐贵栾布为生立社】述季布栾布田叔第七
　　髙祖八子二帝六王三赵不辜淮厉自亡燕灵絶嗣齐悼特昌掩有东土自岱徂海支庻分王前后九子六国诛毙适齐亡祀城阳济北后承我国【张晏曰济北王志吴楚反后徙王菑川元朔中齐国絶悼惠王后唯有城阳菑川武帝乃割临菑环悼惠王以与菑川令奉祀也师古曰适读曰嫡】赳赳景王匡汉杜稷【师古曰赳赳武貎音纠】述髙五王第八猗与元勲包汉举信【刘德曰包取也师古曰包汉谓劝高祖且王汉中也举信举韩信也信合韵音新】镇守闗中足食成军营都立宫定制修文平阳黙继而弗革【师古曰革改也言曹参为相守静无为一遵萧何约束不变改也】民用作歌化我淳徳汉之宗臣是谓相国述萧何曹参第九
　　留侯袭秦作汉腹心【刘徳曰袭秦椎始皇于博浪沙中】图折武关解阸鸿门【师古曰图折武闗谓从沛公入武闗说令为疑兵又啗秦将以利劝因其怠懈击之类也】推齐销印致越信【师古曰与驱同越彭越也信亦韩信也谓于垓下围项羽时也信合韵音新】招賔四老惟宁嗣君陈公扰攘归汉廼安【师古曰攘音人养反】毙范亡项走狄擒韩【师古曰走狄谓解平城之围也禽韩伪游云梦也】六竒既设我罔艰难【师古曰罔无也】安国廷争致仕杜门绛侯矫矫诛吕尊文亚夫守节吴楚有勲述张陈王周第十
　　舞阳鼓刀滕公廐驺【师古曰鼔刀谓屠狗也】颍隂商贩曲周庸夫攀龙附凤并乘天衢【师古曰乗登也】述樊郦滕灌傅靳周第十一
　　北平志古司秦柱下【师古曰志记也谓多记古事也司主也】定汉章程律度之绪建平质直犯上干色【师古曰周昌先封建成侯盖谓此也平字当为成写误耳】广阿之廑食厥旧徳【张晏曰任敖也吏遇吕后不谨敖击伤主吏也师古曰廑亦勤字也易讼卦六三爻辞曰食旧徳食犹飨也】故安执节责通请错蹇蹇帝臣匪躬之故【师古曰易蹇卦六二爻辞曰王臣蹇蹇匪躬之故此言申屠嘉召责邓通请诛晁错皆不为已身实有蹇蹇之节也】述张周赵任申屠第十二
　　食其监门长揖汉王画袭陈留进収敖仓塞隘杜津王基以张【师古曰杜亦塞也谓说令塞白马津】贾作行人百越来賔从容风议博我以文【李竒曰作新语也师古曰论语称顔囘喟然叹曰夫子博我以文谓以文章开博我也此言陆贾尝之越也从音干容反风读曰讽】敬繇役夫迁京定都【师古曰繇读与由同言刘敬由戍卒而来纳说】内强关中外和匈奴叔孙奉常与时抑扬税介免胄礼仪是创【师古曰税舎也介甲也创始造之也创合韵音初良反】或悊或谋观国之光【师古曰诗小雅小旻之篇曰或悊或谋言有智者有谋者易观卦六四爻辞曰观国之光利用賔于王故合而为言】述郦陆朱娄叔孙第十三【师古曰本传作朱刘终书其赐姓也此言朱娄本其旧族耳】
　　淮南僭狂二子受殃安辩而邪赐顽以荒敢行称乱窘世荐亡【师古曰窘仍也荐读曰荐荐再也长迁死雍其子安又自杀也】述淮南衡山济北第十四
　　蒯通壹说三雄是败覆郦骄韩田横顚沛被之拘繋廼成患害【师古曰言伍被初不从王反王系其父母乃进邪谋终以遇害也】充躬罔极交乱大【师古曰小雅青蝇之诗云谗言罔极交乱四国此叙言江充息夫躬之恶引以为辞也】述蒯伍江息夫第十五
　　万石温温幼寤圣君【邓展曰尔雅寤逢遇也师古曰此说非也言万石幼而防谨感寤高祖以见识拔也尔雅云还遇也非谓寤也诗小雅小宛之篇曰温温防人】宜尔子孙夭夭伸伸【师古曰诗周南螽斯之篇曰宜尔子孙振振兮论语称孔子燕居伸伸如也天天如也谓和舒之貎此言万石子孙旣多又皆和睦故引以为辞也天音于骄反】庆社于齐不言动民【邓展曰庆为齐相齐为立社也】卫直周张淑慎其身【师古曰卫诗燕燕之篇曰终温且惠淑慎其身淑善也引此诗言以羙四人也】述万石卫直周张第十六
　　孝文三王代孝二梁【师古曰代孝王参及梁孝王武梁怀王揖】怀折亡嗣孝乃尊光【师古曰折谓夭也孝亦谓梁孝王也】内为母弟外扞呉楚怙宠矜功僭欲失所思心既霿牛旤告妖【师古曰霿僭霿也音莫反解在五行志】帝庸亲亲厥国五分【师古曰庸用也用亲亲之道故分梁为五国立孝王男五人为王太子买为梁王次子明为济川王彭离为济东王定为山阳王不识为济隂王】徳不堪宠四支不【晋灼曰子父母之四支也师古曰此说非也谓孝王支子四人封为王者皆絶于身不嗣唯梁防王买有后耳其事具在本】述文三王第十七
　　贾生矫矫弱冠登朝【师古曰矫矫高举之貎也合韵音骄】遭文叡圣屡抗其疏暴秦之戒三代是据建设藩屏以强守圉【师古曰圉合韵音御】吴楚合从赖谊之虑【师古曰劝文帝大封梁淮阳梁卒距呉楚不得令西也从音子庸反】述贾谊第十八
　　子丝慷慨激辞纳说【师古曰爰盎字丝此加子者子是嘉称以偶句耳】防辔正席显陈成败【师古曰防执取也其字从手亦或作】错之材智小谋大【师古曰易下系辞曰徳薄而位尊智小而谋大力少而任重鲜不及矣此叙言鼂错所以及祸】旤如发机先宼后害【师古曰机言其速也呉楚未败之前错已诛死】述爰盎鼂错第十九
　　释之典刑国宪以平冯公矫魏增主之明【张晏曰矫辞以免魏尚也师古曰张说非也矫正也正言其事】长孺刚直义形于色下折淮南上正元服【师古曰淮南王谋反惮黯正直武帝不冠不见黯故云下折淮南上正元服也元首也故谓冠为元服】庄之推贤于兹为徳述张冯汲郑第二十
　　荣如辱如有机有枢【刘德曰易曰枢机之发荣辱之主也张晏曰乍荣乍辱如辞也】自下摩上惟徳之隅【师古曰诗大雅抑之篇曰抑抑威仪惟徳之隅言有防隅也此叙言贾山直词刺上亦为方正也一曰隅谓得道徳之一隅也】赖依忠正君子采诸【师古曰诸之也】述贾邹枚路第二十一
　　魏其翩翩好节慕声【师古曰翩翩自喜之貎】灌夫矜勇武安骄盈凶徳相挻旤败用成【师古曰挻谓柔挻也音式延反○萧该音义曰韦昭曰相挻极也淮南子曰陶人之尅挻植许慎曰挻抑也太经曰与隂阳挻其化宋忠曰挺和方言曰挻取也声类曰挻一曰柔也老子曰挻植以为器】安国壮趾王恢兵首【孟康曰易壮于趾征凶安国临当为丞相墯车蹇后为将多所伤失而忧死此为不宜征行而有凶也师古曰壮于趾大壮初九爻辞也壮伤也趾足也直谓墯车蹇耳不言不宜征行也】彼若天命此近人咎【师古曰彼韩安国也此王恢也壮趾天命也谋兵人咎也】述窦田灌韩第二十二
　　景十三王承文之庆【师古曰言景帝庸主耳所以子皆得王者由文帝之徳庆流子孙也庆合韵音卿】鲁恭馆室江都訬轻【师古曰訬谓轻狡也音初敎反○萧该音义曰蘓林曰訬音少年轻薄毁钞息憙之钞如淳音樵】赵敬险诐中山醟【师古曰诐辩也一曰佞也醟酗酒也音咏合韵音荣】长沙寂漠广川亡声胶东不亮常山骄盈【如淳曰亮信也闻淮南谋反作战具守备后辞及之病死是为不信于汉朝】四国絶祀河闲贤明【李奇曰临江哀王阏临江闵王荣胶西于王端清河哀王乘皆无子国除】礼乐是修为汉宗英述景十三王第二十三
　　李广恂恂实士心控贯石威动北隣【师古曰北隣谓匈奴也】躬战七十遂死于军敢怨卫青见讨去病陵不引决忝世灭姓【师古曰忝辱也】苏武信节不诎王命【师古曰信读曰申】述李广苏建第二十四
　　长平桓桓上将之元【师古曰桓桓武貎也元首也】薄伐猃允恢我朔边【师古曰恢广也】戎车七征冲輣闲闲【邓展曰輣兵车名也师古曰輣音彭】合围单于北登阗顔票骑冠军猋勇纷纭【师古曰如猋之勇纷纭然盛也】长驱六举电撃雷震【师古曰六举凡六出击匈奴也震合韵音之人反】饮马翰海封狼居山西规大河列郡祁连【张晏曰置郡至祁连山】述卫青霍去病第二十五
　　抑抑仲舒再相诸侯【师古曰尔雅云抑抑密也】身修国治致仕县车下惟覃思论道属书【师古曰属音之欲反】谠言访对为世纯儒【师古曰谠善言也访对谓对所访也谠音党】述董仲舒第二十六
　　文艳用寡子虚乌有寓言丽托风终始【师古曰寓寄也风读曰讽】多识博物有可观采蔚为辞宗赋颂之首【师古曰蔚文采盛也音郁】述司马相如第二十七
　　平津斤斤晚跻金门【师古曰斤斤明察也跻升也金门金马门也】既登爵位禄赐颐贤【师古曰颐养也谓引招贤人而养之○宋祁曰注末当有也字】布衾疎食用俭饬身【师古曰饬谨卜也读与敕同】式耕牧以求其志忠寤明君廼爵廼试儿生斖斖束发修学【师古曰斖斖勉也】偕列名臣从政辅治述公孙卜式儿寛第二十八
　　张汤遂逹用事任职媚兹一人日旰忘食【师古曰诗大雅下武之篇曰媚兹一人应侯慎徳一人天子也媚爱也此叙言张汤见爱于武帝】既成宠禄亦罹咎慝安世温良塞渊其徳【师古曰诗鄁风燕燕之篇曰仲氏任只其心塞渊渊深也塞实也谓其徳既实且深也此叙言子孺亦有之】子孙遵业全祚保国述张汤第二十九
　　杜周治文唯上浅深【师古曰言观天子之意】用取世资幸而免身延年寛和列于名臣钦用材谋有异厥伦【师古曰伦类也言异其本类】述杜周第三十
　　博望杖节収功大夏贰师秉钺身衅胡社【李奇曰李广利胡杀之以血涂社也师古曰衅者以血祭耳非涂之血也】致死为福每生作旤【师古曰每贪也张骞致死封侯李广利求生而死也】述张骞李广利第三十一
　　呜呼史迁薰胥以刑【晋灼曰齐韩鲁诗作薰薫帅也从人得罪相坐之刑也师古曰晋说近是矣诗小雅雨无正之篇曰若此无罪沦胥以铺胥相也铺徧也言无罪之人遇于乱政横相牵率徧得罪也韩诗沦字作薫薫者谓相薫蒸亦渐及之义耳此叙言史迁因坐李陵横得罪也○萧该音义曰韦昭曰腐刑必薫之余残曰胥】幽而发愤廼思廼精错综羣言古今是经勒成一家大略孔明【师古曰孔甚也】述司马迁第三十二孝武六子昭齐亡嗣【如淳曰昭帝及齐王无嗣也师古曰嗣合韵音祚】燕刺谋逆广陵祝诅昌邑短命昬贺失据戾园不幸宣承天序【师古曰序合韵音似豫反】述武五子第三十三
　　六世耽耽其欲浟浟【师古曰六者谓武帝也易颐卦六四爻辞曰虎视耽耽其欲浟浟耽耽威视之貎也浟浟欲利之貎也耽音丁含反浟音涤今易浟字作逐○萧该音义曰耽蘓林音潭晋灼音义及今汉书本作悠悠应劭曰易曰虎视眈耽字林曰耽视近而忘逺也音大含反应劭曰耽近也悠逺也言武帝内兴文学外耀神武耽耽悠悠而盛也余谓耽当音当含反】文武方作是庸四克【晋灼曰方并也师古曰言并任文武之臣是用克开四方也】助偃淮南数子之徳不忠其身善谋于国【师古曰淮南谓淮南王安谏武帝不宜兴兵讨越也】述严朱吾丘主父徐严终王贾第三十四
　　东方赡辞诙谐倡优【师古曰诙音恢】讥苑扞偃正谏举邮【师古曰邮与尤同尤过也】怀肉污殿弛张沈浮述东方朔第三十五葛绎内宠屈牦王子【师古曰公孙贺妻卫皇后姊故云内宠也】千秋时发宜春旧仕【张晏曰千秋讼卫太子言值时也师古曰宜春侯王防也】敞义依霍庻防云已【如淳曰若此人等无益于治可为庶防而已也师古曰敞杨敞义蔡义】惟政事万年容已咸睡厥诲孰为不子述公孙刘田杨王蔡陈郑第三十六
　　王孙臝建廼斩将云廷讦禹福逾刺凤【师古曰逾逺也】是谓狂狷敞近其衷【师古曰衷中也论语称孔子曰不得中行而与之必也狂狷乎此言朱云以上盖狂狷耳云敞之操近于中行也衷音竹仲反】述杨胡朱梅云第三十七博陆堂堂受遗武皇【师古曰论语称曾子曰堂堂乎张也盖羙子张仪形盛也故引之】拥毓孝昭末命导扬【刘徳曰武帝临终之命霍光能导逹显扬也】遭家不造立帝废王权定社稷配忠阿衡怀禄耽宠渐化不详隂妻之逆至子而亡【师古曰隂谓覆蔽之也】秺侯狄孥防恭忠信【师古曰匈奴休屠王之子故曰狄孥秺音妬信合韵音新】奕世载徳貤于子孙【师古曰貤延也音弋豉反】述霍光金日防第三十八
　　兵家之防惟在不战营平皤皤立功立论【师古曰皤皤白发貎也音蒲何反】以不济可上谕其信【师古曰春秋左氏晏子对齐景公曰君所谓可而有不焉臣献其不以成其可此叙言宣帝令击西羌充国不从固上屯田之防也】武贤父子虎臣之俊述赵充国辛庆忌第三十九
　　义阳楼兰长罗昆弥安逺日逐义成郅支陈汤诞节救在三悊【师古曰三悊谓刘向谷永耿育皆讼救汤也师古曰诞节言其放纵不拘也】会宗勤事疆外之桀述常郑甘陈段第四十
　　不疑肤敏应变当理【刘徳曰肤美也敏疾也言于阙下卒变定方遂诈非卫太子也师古曰诗大雅文王之篇曰殷士肤敏谓防子也故引以为辞】辞霍不婚逡遁致仕【师古曰遁读与廵同】疏克有终散金娱老定国之祚于其仁考广徳当宣近于知耻【晋灼曰当宣帝时始仕至元帝时以嵗恶民流便乞骸骨去此为知耻师古曰此说非也当为平当也宣彭宣也言广徳平当彭宣三人不茍于禄位并为知耻也本赞曰薛广徳保悬车之荣平当逡廵有耻彭宣见险而止异乎茍患失之者矣】述隽疏于薛平彭第四十一
　　四皓遯秦古之逸民不营不拔严平郑真【应劭曰爵禄不能营其志威武不能屈其身也易曰不可荣以禄又曰乎不可防也○宋祁曰营当作荣】吉困于贺湼而不缁禹既黄发以徳来仕【师古曰论语称孔子曰不曰白乎湼而不缁湼污泥也可以染皂缁黑色也言天性洁白者虽处污湼之中其色不变也缁合韵音侧仕反】舎惟正身胜死善道郭钦蒋诩近遯之好【应劭曰易曰好遯君子吉言遭乱之世好以和顺遯去不离其害也】述王贡两龚鲍第四十二
　　扶阳济济闻诗闻礼成退让仍世作相【师古曰仍频也】汉之宗庙叔孙是谟革自孝元诸儒变度【如淳曰造迭毁之议也师古曰谟谋也合韵音慕】国之诞章博载其路【师古曰诞大也谓宪章之大者故广载之】述韦贤第四十三
　　髙平师师惟辟作威图黜凶害天子是毗【邓展曰师师相师法也师古曰尚书洪范云惟辟作威言威权者唯人君得作之耳诗小雅节南山之篇曰尹氏太师惟周之氐秉国之钧四方是维天子是毗言大臣之职辅佐天子者也此叙言魏相欲崇君道而黜私权故引书诗以为言也】博阳不伐含光大天诱其庆流苖裔述魏相丙吉第四十四
　　占徃知来幽赞神明【师古曰易上系辞曰神以知来知以藏往言蓍卦之徳兼神知也说卦曰昔者圣人之作易也幽赞于神明而生蓍言欲深致神明之道助以成敎故为蓍卜也】茍非其人道不虚行【师古曰下系之辞也言人能道非其人则不能】学微术昧或见仿佛疑殆匪阙违众迕世【师古曰论语称孔子曰多闻阙疑慎言其余则寡尤多见阙殆慎行其余则寡悔殆危也谓有疑则阙之也此叙言术士不阙疑殆故祸难也】浅为尤悔深作敦害【师古曰尤过也敦厚也】述眭两夏侯京翼李第四十五
　　广汉尹京克聪克明延夀作翊既和且平矜能訏上俱防极刑翁归承风帝扬厥声【张晏曰受任为右扶风卒宣帝下诏襃扬赐金百斤】敞亦平平文雅自赞【师古曰平读曰便便辩也赞助也以文雅助治术也一说赞进也以文雅自进也】尊实赳赳邦家之彦【师古曰赳赳材劲貎也音纠】章死非辠士民所叹述赵尹韩张两王第四十六
　　寛饶正色国之司直丰繄好刚辅亦慕直【师古曰繄是也音乌奚反】皆陷狂狷不典不式【师古曰典经也式法也】崇执言责隆持官守【如淳曰崇为尚书仆射是言责之官也哀帝及傅太后欲封从弟商崇谏不听也晋灼曰隆諌武库兵不宜以给董贤家此为持官守也】寳曲定陵并有立志【邓展曰孙寳曲挠定陵侯淳于长也晋灼曰何并斩侍中王林卿奴是立志也】述盖诸葛刘郑毋将孙何第四十七【师古曰本传毋将隆在孙寳下今此叙云毋将孙何是叙误也】
　　长倩懙懙觌霍不举【蘓林曰懙懙行歩安舒也师古曰不肯露索而见霍光故不得大官也懙音弋于反】遇宣廼防元作辅不图不虑见踬石许【师古曰诗小雅雨无正之篇云旻天疾威不虑不图也虑思也图谋也言幽王见天之威不思谋也此叙言望之思谋不详卒为石显及许史所顚踬也踬音竹二反○宋祁曰见字当作顚】述萧望之第四十八
　　子明光光发迹西疆列于御侮厥子亦良述冯奉世第四十九
　　宣之四子淮阳聪敏【师古曰敏疾也合韵音美】舅氏蘧蒢防防大理【师古曰蘧蒢口柔观人顔色而为辞佞者也言淮阳宪王舅张博为谄辞防陷王于大罪也蘧音渠蒢音除防音钜依反】楚孝恶疾东平失轨【师古曰恶疾谓眚病也轨法则也】中山凶短母归戎里【张晏曰戎氏女归戎氏之里也】元之二王孙后大宗【孟康曰谓哀帝平帝】昭而不穆大命更登【邓展曰昭而不穆有父无子张晏曰大命帝位也师古曰更音工衡反】述宣元六王第五十
　　乐安褏褏古之文学【师古曰褏褏盛貎也音弋救反学合韵音下教反】民具尔瞻困于二司【师古曰诗小雅节南山之篇曰赫赫师尹民具尔瞻言师尹之任位尊职重下所瞻望而乃为不善乎深责之也此叙言匡衡失徳不终相位故引以为辞耳二司者司隶校尉王尊劾奏衡追奏石显扬着先帝任用倾覆之臣司隶校尉王骏劾奏衡专地盗土也司合韵音先寺反】安昌货殖朱云作娸【晋灼曰娸丑也师古曰朱云廷言欲斩张禹是为丑恶之娸娸音欹合韵音丘吏反】博山敦慎受莽之疚【师古曰疚病也孔光后更曲意从莽之欲以病其徳行也】述匡张孔马第五十一
　　乐昌笃实不挠不诎遘闵既多是用废黜【师古曰诗鄁栢舟曰遘闵既多受侮不少遘遇也闵病也谓见病害甚众也此叙言王商深为王凤所排陷也】武阳殷勤辅导副君既忠且谋飨兹旧勲髙武守正因用济身【师古曰言傅喜不阿附傅太后故得免祸】述王商史丹傅喜第五十二
　　髙阳文法扬乡武略政事之材道徳惟薄位过厥任鲜终其禄【师古曰鲜少也音先典反】博之翰音鼔妖先作【刘徳曰易曰翰音登于天贞凶上九处非其位亢极故何可长也位在上高故曰翰音博拜时闻有鼔声也师古曰翰音登于天中孚卦上九爻辞也翰音高飞而自呜喩居非其位声过其实也】述薛宣朱博第五十三髙陵修儒任刑养威用合时宜器周世资义得其勇如虎如貔进不跬歩宗为鲸鲵【师古曰半歩曰跬音空橤反】述翟方进第五十四
　　统微政缺灾眚屡发永陈厥咎戒在三七邺指丁傅略窥占术述谷永杜邺第五十五
　　哀平之防丁傅莽贤武嘉戚之乃防厥身髙乐废黜咸列贞臣述何武王嘉师丹传第五十六
　　渊哉若人实好斯文初拟相如献赋黄门辍而覃思草法篹【师古曰辍止也篹与撰同言止不复作赋草创法言及撰太经也】斟酌六经放易象论【师古曰放音甫往反论论语也】于篇籍以章厥身【师古曰章明也】述扬雄第五十七
　　犷犷亡秦灭我圣文【师古曰犷犷麤恶之貎言无亲也犷音穬又音九永反】汉存其业六学析分是综是理是纲是纪师徒弥散着其终始【师古曰散谓分派也】述儒林第五十八
　　谁毁谁誉誉其有试【师古曰论语称孔子曰吾之于人谁毁谁誉如有所誉其有所试此叙言人之从政可试而知故引以为辞也】泯泯羣黎化成良吏【师古曰黎众也言羣众无知从吏之化而成俗也】淑人君子时同功异没世遗爱民有余思述循吏第五十九
　　上替下陵奸轨不胜猛政横作刑罚用兴曾是强圉掊克为雄【师古曰诗大雅荡之篇曰曾是强圉曾是掊克强圉强梁御善也掊克好聚敛克害人也言任用此人为虐于下也掊音平侯反】报虐以威殃亦凶终【师古曰尚书吕刑曰皇帝哀矜庶戮之不辜报虐以威言哀闵不辜之人横被杀戮乃报答为虐者以威而诛絶也】述酷吏第六十
　　四民食力罔有兼业大不侈细不匮乏盖均无贫遵王之法【师古曰论语称孔子曰盖均无贫言为政平均不相陵夺则无匮乏之人也故引之】靡法靡度民肆其诈【师古曰肆极也】偪上幷下殖其货【师古曰荒大也】侯服玉食败俗伤化【张晏曰玉食珍食也】述货殖第六十一开国承家有法有制家不臧甲国不専杀【师古曰杀合韵音所例反】矧乃齐民作威作恵【师古曰矧况也齐民齐等之人也】如台不匡礼法是谓【如淳曰台我也我国家也师古曰匡正也台音怡】述游侠第六十二彼何人斯窃此富贵营损髙明作戒后世【师古曰诗小雅巧言之篇刺谗人也其诗曰彼何人斯居河之糜贱而恶之也此叙亦深疾佞幸之人故引诗文以讥之营惑也】述佞幸第六十三
　　于惟帝典戎夷猾夏【师古曰于叹辞也帝典虞书舜典也载舜命咎繇作士戒之曰蛮夷猾夏猾乱也夏诸夏也于读曰乌】周宣攘之亦列风雅【师古曰攘郤也】宗幽既昬于襃女【师古曰宗幽幽王居宗周也】戎败我骊遂亡酆鄗【张晏曰申侯与戎共伐周败于骊山下遂杀幽王平王东徙都成周】大汉初定匈奴强盛围我平城寇侵边境【师古曰境合韵音竟】至于孝武爰赫斯怒王师雷起霆撃朔野【师古曰霆疾雷也音廷】宣承其末廼施洪徳震我威灵五世来服【师古曰自宣至平凡五帝】王莽窃命是倾是覆备其变理为世典式述匈奴第六十四
　　西南外夷种别域殊南越尉佗自王番禺攸攸外寓闽越东瓯【师古曰攸攸逺貎】爰洎朝鲜燕之外区汉兴柔逺与尔剖符【师古曰柔安也剖符谓封之也】皆恃其岨乍臣乍骄孝武行师诛灭海隅述西南夷两越朝鲜第六十五
　　西戎即序夏后是表【张晏曰表外也禹就叙以为外国也师古曰此说非也表明也明以徳化也】周穆观兵荒服不旅【张晏曰观示也旅陈也犬戎终王而朝周穆王以不享征之是以荒服不陈于廷也】汉武劳神图逺甚勤王师驒驒致诛大宛【郑氏曰驒驒盛也师古曰此说非也小雅四牡之诗曰四牡騑騑驒驒骆马驒驒喘息之貌马劳则喘此叙言汉逺征西域人马疲弊也驒音它丹反】姼姼公主廼女乌孙【孟康曰姼音题姼姼惕惕爱也师古曰此説非也姼音上支反姼姼好貎也魏诗葛屦之篇曰好人提提音义同耳女妻也音乃据反言汉以好女配乌孙也】使命廼通条支之濒【师古曰濒涯也音频又音賔】昭宣承业都护是立总督城郭三十有六修奉朝贡各以其职述西域第六十六
　　诡矣祸福刑于外戚【师古曰诡违也言祸福相违终始不一也】髙后首命吕宗颠覆薄姬防魏宗文产徳【如淳曰薄姬在魏许负相当生天子魏豹闻负言不与汉遂禽而死也师古曰防古坠字】窦后违意考盘于代【师古曰诗卫风曰考盘在涧考成也盘乐也此叙言窦姬初欲适赵而向代违其本意卒以成乐也】王氏仄微世武作嗣子夫既兴扇而不终【师古曰扇炽也】钩弋忧伤孝昭以登上官防尊类祃厥宗【应劭曰诗云是类是祃礼将征伐告天而祭谓之类告以事类也至所征伐之地表而祭之谓之祃祃者马也马者兵之首故祭其先神也言上官后虽幼尊贵家族以恶逆诛灭也师古曰祃音莫暇反】史娣王悼身遇不祥及宣飨国二族后光恭哀产元夭而不遂卭成乗序履尊三世【张晏曰至成帝乃崩也师古曰乗序谓登至尊之处也】飞燕之妖祸成厥妹丁傅僭恣自求凶害中山无辜乃防冯卫【师古曰冯昭仪中山孝王母也为傅氏所陷卫姬中山孝王后也为王莽所灭】恵张景薄武陈宣霍成许哀傅平王之作事虽歆羡非天所度【师古曰作起也度居也言恵帝至平帝王皇后七人时虽处尊位人心羡慕以非天意所居故终用不昌也度音徒各反】怨咎若兹如何不恪【师古曰恪敬也】述外戚第六十七
　　元后娠母月精见表【师古曰娠音身】遭成之逸政自诸舅【师古曰言成帝贪自乐而委政于王氏】阳平作威诛加卿宰【师古曰谓王商及王章也】成都煌煌假我明光【师古曰煌煌炽貌】曲阳歊歊亦朱其堂【师古曰歊歊气盛也音许骄反】新都亢极作乱以亡述元后六十八
　　咨尔贼臣簒汉滔天行骄夏癸虐烈商辛【张晏曰桀名癸纣名辛】伪稽黄虞缪称典文【师古曰稽考也】众怨神怒恶复诛臻【张晏曰复周也臻至也十二嵗嵗星一复莽称帝十三嵗而见诛也左氏曰美恶周必复师古曰复音扶目反】百王之极究其奸昏述王莽第六十九
　　凡汉书叙帝皇【张晏曰十二纪也】列官司建侯王【张晏曰百官表及诸侯王表也】准天地统隂阳【张晏曰准天地天文志也统合也隂阳五行志也】阐元极歩三光【张晏曰阐大也元始也极至也三光日月星也大推上极元始以来及星辰度数谓律歴志】分州域物土疆【张晏曰地理及沟洫志也】穷人理该万方【张晏曰人理古今人表万方谓郊祀志有日月星辰天下山川人鬼之神】纬六经缀道纲【张晏曰蓺文志也】总百氏赞篇章【师古曰赞明也】函雅故通古今【张晏曰包含雅训之故及古今之语】正文字惟学林【师古曰信惟文学之林薮也凡此总说帝纪表志列备有天地鬼神人事政治道徳术蓺文章泛而言之尽在汉书耳亦不皆如张氏所说也】述叙第七十









　　前汉书卷一百下
　　前汉书巻一百下考证
　　为春秋考纪表志凡百篇注师古云云○刘奉世云云○【臣召南】按奉世纠师古之违似非也李贤注后书引前书音义曰春秋考纪谓帝纪也言考覈时事具四时以立言如春秋之经较师古注尤明不必以成训考也
　　賔礼故老优繇亮直注亮直谓朱云也○【臣召南】按顔注误朱云折槛事在成帝时此言元帝听贡禹之言外割禁囿内损御服云尔连下二句读其义自明賔礼故老谓于定国韦成薛广徳之属也
　　述异姓诸侯王表第一○按南史云刘之遴所校真本本纪及表志列相合为次总成三十八卷与今本异
　　自兹距汉北亡八支○【臣召南】按此则八支湮塞在秦汉之间矣纬书谓齐桓公塞八支以自广终无所据
　　成有平年注韦昭曰王延八世塞之○按旧本误衍八字当云王延世塞之
　　信惟饿隶布实黥徒越亦狗盗芮尹江湖云起龙襄化为侯王○【臣召南】按刘之遴所校真本云淮隂毅毅伏剑周章之杰兮实维英彭仕为侯王云起龙骧与今本大异以理推之邦字是髙祖讳又信越布后并诛灭史官安得盛称其美必好事者为之也又按之遴言真本髙五子文三王景十三王孝武六子宣元六王悉次外戚下外戚次帝纪下如所云是十二纪之后即次外戚诸王矣其然岂其然乎
　　贾作行人百越来賔从容风议博我以文注师古云云○【臣召南】按师古谓从容二句亦指使越非也此二句指贾着新语每奏一篇髙祖称善李竒说得之



　　前汉书巻一百下考证
　　侍读【臣召南】谨言史之良首推迁固固才似若不及迁者然其整齐一代之书文赡事详与迁书异曲同工要非后世史官所能及故其书初成学者即已莫不讽诵服防应劭而下解释音训不异注经更魏晋至唐初名家磊落相望而顔师古注折其论者以比杜征南注左称为班氏忠臣不谬也自唐以前书皆手写而校对极精譌脱相承无过数处其有板本自宋淳化中命官分校三史始也雕板染印日万于人甚便人间摹刻以市易者滋多彼此沿袭莫识由来辗转失真乌焉成马故书有板本而读者甚易亦自有板本而校者转难固其势然也以人人所共习之汉书又经师古注释防趣毕显校者似易为力乃自淳化歴景徳景祐熙宁百年之中三经覆校当时名儒硕学刁衎晁逈余靖王洙所奏刋正增损之条累百盈千积成卷帙三刘刋误又别为书陈绎是正文字又在宋祁之后亦足以徴善本难得在北宋时已然矣况自宋至明刻本愈杂学士家校讐之精逺不如北宋以前者哉若国子监所存明人旧板于顔注所引二十三家之説十删其五于庆元所附三刘宋祁诸家之说十存其一即本书正文字句亦多譌脱则尤板本中至陋者已夫古人撰述既博不无失检纪表志或彼此乖违郡国官名或后先错出如髙纪书太上皇后书丞相哙将兵文纪书内史栾布景纪书御史大夫青翟书三辅举不如法者宣纪书元康元年复髙帝功臣后之类皆本书自误非关后人至如地理沟洫成文郦元注水经特多援引贾马渊云辞赋萧统辑文选时有异同艺文志言仪礼之经倒十七篇为七十律歴志载积黍之数增九十分为一千孔頴逹贾公彦并师古同时人而所据书本各别斯则写失真之明验也衍文脱字离句辨音三刘于师古注铢较寸量未尝少假借焉校古人书义当如是尔乾隆四年奉
　　勅校刋经史于是书尤加详慎【臣照】等既与诸臣遍搜
　　馆阁所藏数十种及
　　本朝李光地何焯所校再三讐对积嵗弥时凡监本脱漏并据庆元旧本补缺订譌正其舛谬以付开雕稍还古人之旧【臣召南】复奉
　　勅编为考证谨采儒先论说关于是书足以畅顔注所发明刋三刘所未及者条录以附于每卷云【臣召南】谨识




</div>
    <div class="pagination">
<a href="前汉书_page72.html">上一页</a><span>...</span><a href="前汉书_page68.html">68</a><a href="前汉书_page69.html">69</a><a href="前汉书_page70.html">70</a><a href="前汉书_page71.html">71</a><a href="前汉书_page72.html">72</a><span class="current-page">73</span><a href="前汉书_page74.html">74</a><a href="前汉书_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
