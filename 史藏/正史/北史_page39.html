<!DOCTYPE html>
<html>
<head>
    <meta charset="UTF-8">
    <title>北史 - 第 39 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北史 - 第 39 页/共 152 页</h1>
    <div class="content">
　　祥弟少雍，字季和，少聪颖，有孝行，尤为祖父绍先所爱。绍先性嗜羊肝，常呼少雍共食。及绍先卒，少雍终身不食肝。性仁厚，有礼义，门内之法，为时所重。稍迁司空、高阳王雍田曹参军。少雍清正，不惮强御，积年久讼，造次决之。请托路绝，时称贤明。正始中，诏百官各举所知，高阳王雍及吏部郎中李宪俱以少雍为举首。卒于给事中。

　　少雍妻王氏，有德义。少雍与从弟怀仁兄弟同居。怀仁等事之甚谨，闺门礼让，人无间焉。士大夫以此称美。子元桓，武定中，仪同府司马。元桓弟逊士，太师开府功曹参军。

　　凤达弟穆，字叔宗，举茂才，东雍州别驾。初随父在下邳，与彭城陈敬文友善。敬文弟敬武，少为沙门，从师远学，经久不返。敬文病临卒，以杂绫二十匹托穆与敬武。穆久不得见，经二十年，始于洛阳见敬武，以物还之，封题如故。世称廉信。历东荆州司马，转长史，带义阳太守，领戍。雅有恤人之志。再转汝阳太守。遇水涝人饥，上表请轻租赋。帝从之，遂敕汝阳一郡，听以小绢为调。除平原相。征为征虏将军、太中大夫，未发，卒于郡。赠后将军、幽州刺史。

　　子子馥，字元颖，早有学行，累迁平原相。父子并为此郡，吏人怀安之。元颢入洛，子馥不从。庄帝反政，封三门县男。天平中，除太尉府司马。白山连接三齐，瑕丘数州之界，多有贼盗。子馥受使检覆，因辨山谷要害宜立镇戍之所。又诸州豪右。在山鼓铸，奸党多依之，又得密造兵仗。上表请破罢诸冶。朝廷善而从之。后卒于清河太守。子馥以《三传》经同说异，遂总为一部，传注并出，校比短长。会亡，未就。

　　韦阆，字友观，京兆杜陵人也。世为三辅冠族。祖楷，晋长乐清河二郡太守。父逵，慕容垂大长秋卿。阆少有器望，遇慕容氏政乱，避地蓟城。太武初，征拜咸阳太守，转武都太守。卒郡。

　　子范，试守华山郡，赐爵高平男。卒。

　　范子俊，字颖超，早有学。少孤，事祖母以孝闻。性温和廉让，为州里所称。太和中，袭爵。历位都水使者。宣武崩，领军于忠矫擅威刑，俊与左仆射郭祚昏嫁，故亦同时遇害。临终，诉枉于尚书元钦，钦知而不敢申理。俊叹曰：「吾一生为善，未蒙善报；常不为恶，今为恶终，悠悠苍天，抱直无诉！」时人咸怨伤焉。熙平元年，追赠洛州刺史，谥曰贞。子子粲。

　　子粲字晖茂。齐王萧宝夤为雍州刺史，引为府主簿，转录事参军。及宝夤反，子粲与弟子爽执志不从，相率逃免。雍州平，赐爵长安子。普泰中，累迁中书侍郎。孝武帝入关，子粲历行台左丞、南汾州刺史。少弟道谐为镇城都督。元象中，齐神武命将出讨，子粲及道谐俱被获，送于晋阳。子粲累迁南兗州刺史。齐天保初，封西僰县男。后卒于豫州刺史，谥曰忠。

　　子粲兄弟十三人，并有孝行，居父丧，毁瘠过礼。既葬，庐于墓侧，负土成坟。弟荣亮最知名。

　　荣亮字子昱。博学有文才，德行仁孝，为时所重。历谏议大夫、卫大将军。卒，赠河州刺史。子纲，字世纪，有操行，才学见称，领袖本州，谓为中正。开皇中，位赵州长史。有子文宗、文英，并知名。

　　阆从叔道福，父罴，为苻坚丞相王猛所器重，以女妻焉。仕坚为东海太守。坚灭，奔江左，仕宋为秦州刺史。道福有志略，仕宋位盱眙、南沛二郡太守，领镇北府录事参军。与徐州刺史薛安都谋拥州内附，赐爵高密侯，因家彭城。卒，赠兗州刺史，谥曰简。

　　子欣宗，以归国勋，别赐爵杜县侯。历位太中大夫、行幽州事。卒，赠南兗州刺史，谥曰简。

　　阆从子崇，字洪基。父肃，字道寿，随刘义真度江，位豫州刺史。崇年十岁，父卒，母郑氏携以入魏，因寓居河、洛。少为舅兗州刺史郑羲所器赏。位司徒从事中郎。孝文纳其女为充华嫔，除南颍川太守。不好发擿细事，恆云：「何用小察，以伤大道？」吏人感之，郡中大安。帝闻而嘉赏，赐帛二百匹。迁洛，以崇为司州中正。寻除咸阳王禧开府从事中郎，复为河南邑中正。崇频居衡品，以平直见称。出为乡郡太守，更满应代，吏人诣阙乞留，复延三年。后卒。

　　子猷之，释褐奉朝请，转给事中、步兵校尉，稍迁前、后将军，太中大夫，卒。

　　猷之弟休之，贞和自守，未尝言行忤物。历位给事中、河南邑中正、安西将军、光禄大夫。卒。子道建、道儒。

　　阆族弟珍，字灵智，孝文赐名焉。父子尚，字文叔。位乐安王良安西府从事中郎。卒，赠雍州刺史。

　　珍少有志操，历位尚书南部郎。孝文初，蛮首桓诞归款，朝廷思安边之略，以诞为东荆州刺史，令珍为使，与诞招慰蛮左。珍至桐柏山，穷淮源，宣扬恩泽，莫不怀附。淮源旧有祠堂，蛮俗恆用人祭之。珍乃晓告曰：「天地明灵，即人之父母，岂有父母，甘子肉味？自今宜悉以酒脯代用。」群蛮从约，自此而改。凡所招降七万余户，置郡县而还。以奉使称旨，赐爵霸城子。后以军功，进爵为侯。累迁显武将军、郢州刺史。所在有声绩，朝廷嘉之，迁龙骧将军，赐骅骝二匹，帛五十匹，谷三百斛。珍乃召集州内孤贫者，谓曰：「天子谓我能抚绥卿等，故赐以谷帛，吾何敢独当。」遂以所赐，悉分与之。

　　寻转荆州刺史。与尚书卢阳乌征赭阳，为齐将垣历生、蔡道恭所败，免归乡里。临别，谓阳乌曰：「主上圣明，志吞吴会。用兵机要，在于上流。若有事荆楚，恐老夫复不得停耳。」后车驾征邓沔，复起珍为中军大将军、彭城王勰长史。邓沔既平，试守鲁阳郡。孝文复南伐，路经珍郡，加中垒将军，正太守。珍从至清水，帝曰：「朕顷戎车再驾，卿恆翼务中军。今日之举，亦欲引卿同行，但三鸦险要，非卿无以守也。」因敕还。及孝文崩于行宫，秘匿而还，至珍郡，始发大讳。还，除中散大夫，寻加镇远将军、太尉谘议参军。卒，赠本将军、青州刺史，谥曰懿。

　　长子缵，字遵彦。年十三，补中书学生。聪敏明辩，为博士李彪所称。再迁侍御中散。孝文每与德学沙门谈论往复，缵掌缀录，无所遗漏，颇见知赏。累迁长兼尚书左丞。寿春内附，尚书令王肃出镇扬州，请缵行，为州长史。加平远将军，带梁郡太守。肃薨，敕缵行州事。任城王澄代肃为州，复启缵为长史。澄出征之后，梁将姜庆真乘虚攻袭，遂据外郭。虽寻克复，缵坐免官。卒。

　　缵弟彧，字遵庆，亦有学识。解褐奉朝请，稍迁平远将军、东豫州刺史。绥怀蛮左，颇得其心。蛮酋田益宗子鲁生、鲁贤先叛父南入，数为寇掠。自彧至州，鲁生等咸笺启修敬，不得为害。彧以蛮俗不识礼仪，乃立太学，选诸郡生徒于州总教。又于城北置崇武馆以习武焉。州境清肃。罢还，遇大将军、京兆王继西征，请为长史。寻以本官兼尚书，为豳、夏行台，以功封阴盘县男。卒，赠抚军将军、雍州刺史，谥曰文。子彪袭。孝庄末，为蓝田太守，因仕关西。

　　彪弟融，以军功赐爵长安伯。稍迁大司马开府司马。融娶司农卿赵郡李瑾女，疑其妻与章武王景哲奸通，乃刺杀之。惧，亦自杀。

　　弟朏，字遵显，少有志业。年十八，辟州主簿。时属岁俭，朏以家粟造粥，以饲饥人，所活甚众。解褐太学博士。稍迁右军将军，为荆、郢和籴大使。南郢州刺史田夷启称朏父珍往任荆州，恩洽夷夏，乞朏充南道别将，领荆州骁勇，共为腹背。诏从之。未几，行南荆州事。迁东徐州刺史。梁遣其郢州刺史田粗憘率众来寇，朏于石羊冈破斩之，以功封杜县子。卒于侍中、雍州刺史，谥曰宣。

　　长子鸿，字道衍，颇有干用，累迁中书舍人。天平三年，坐漏泄，赐死于家。

　　杜铨，字士衡，京兆人，晋征南将军预五世孙也。祖胄，苻坚太尉长史。父嶷，慕容垂秘书监，仍侨居赵郡。铨学涉，有长者风，与卢玄、高允等同被征为中书博士。

　　初，密太后父豹丧在濮阳，太武欲令迎葬于鄴，谓司徒崔浩曰：「天下诸杜，何处望高？朕今方改葬外祖，意欲取杜中长老一人，以为宗正，令营护凶事。」浩曰：「京兆为美。中书博士杜铨，其家今在赵郡，是杜预后，于今为诸杜最。」密召见，铨器貌瑰雅，太武感悦，谓浩曰：「此真吾所欲也。」以为宗正，令与杜超子道生送豹丧柩，致葬鄴南。铨遂与超如亲。超谓铨曰：「既是宗近，何缘侨居赵郡？」乃延引同属魏郡。再迁中书侍郎，赐爵新丰侯。卒，赠相州刺史、魏县侯，谥曰宣。子振，字季元。举秀才，卒于中书博士。

　　振子遇，字庆期，位尚书起部郎。窃官材瓦起立私宅，清论鄙之。卒于河东太守，赠都官尚书、豫州刺史，谥曰惠。铨族孙景，字宣明，学通经史。州府交辟，不就。

　　景子裕，字庆延，虽官非贵仕，而文学相传。仕齐，位止乐陵令。齐亡，退居教授，终于家。

　　子正玄，字知礼，少传家业，耽志经史。隋开皇十五年，举秀才，试策高第。曹司以策过左仆射杨素，怒曰：「周孔更生，尚不得为秀才，刺史何忽妄举此人？可附下考。」乃以策抵地，不视。时海内唯正玄一人应秀才，余常贡者，随例铨注讫，正玄独不得进止。曹司以选期将尽，重以启素。素志在试退正玄，乃手题使拟司马相如《上林赋》、王褒《圣主得贤臣颂》、班固《燕然山铭》、张载《剑阁铭》、《白鹦鹉赋》，曰：「我不能为君住宿，可至未进令就。」正玄及时并了。素读数遍，大惊曰：「诚好秀才！」命曹司录奏。属吏部选期已过，注色令还。期年重集，素谓曹司曰：「秀才杜正玄至。」又试《官人有奇器》阙并立成，文不加点。素大嗟之，命吏部优叙。曹司以拟长宁王记室参军。时素情背曹官，及见，曰：「小王不尽其才也。」晋王广方镇扬州，妙选府僚，乃以正玄为晋王府参军。后豫章王镇扬州，又为豫章王记室。卒。

　　正玄弟正藏，字为善，亦好学，善属文。开皇十六年，举秀才。时苏威监选，试拟贾谊《过秦论》及《尚书汤誓》、《匠人箴》、《连理树赋》、《几赋》、《弓铭》，应时并就，又无点窜。时射策甲第者合奏，曹司难为别奏，抑为乙科。正藏诉屈，威怒，改为丙第，授纯州行参军。迁梁郡下邑县正。大业中，与刘炫同以学业该通，应诏被举。时正藏弟正仪贡充进士，正伦为秀才，兄弟三人同时应命，当世嗟美之。著作郎王劭奏追修史，司谷大夫薛道衡奏拟从事，并以见任且放还。九年，从驾征辽，为夫余道行军长史。还至涿郡，卒。

　　正藏为文迅速，有如宿构。曾令数人并执纸笔，各题一文，正藏口授俱成，皆有文理，为当时所异。又为《文轨》二十卷，论为文体则，甚有条贯。后生宝而行之，多资以解褐，大行于世，谓之《杜家新书》云。

　　论曰：宋隐操行贞白，遗略荣名；宣、愔并保退素，咸见征辟，可谓德门者矣。义和以才度见知，迹参顾命，拔萃出类，当有以哉！无子之叹，岂徒羊舌！宗祀不亡，盖其幸也。翻刚鲠自立，猛而断务。世良昆季，雅有家风。道谟卜筮取达，季良累于学浅。刁雍才识恢远，著声立事，礼遇优隆，世有人爵，堂构之义也。辛、韦不殒门风。杜铨所在为重。正玄难兄难弟，信为美哉！

　





北史卷二十七

列传第十五

　　屈遵张蒲谷浑曾孙楷公孙表张济李先贾彝窦瑾李

　　韩延之袁式毛修之严棱硃修之唐和寇赞孙俊郦范子道元韩秀尧暄孙雄柳崇

　　屈遵，字子度，昌黎徒何人也。博学多才艺。慕容垂以为博陆令。道武南伐，博陵太守申永南奔河外，高阳太守崔宏东走海滨。属城长吏，率多逃窜，遵独归道武。道武素闻其名，拜中书令。中原既平，赐爵下蔡子。卒。

　　子须袭爵。除长乐太守，进爵信都侯。卒，赠昌黎公，谥曰恭。

　　须长子恆，字长生，沈粹有局量。历位尚书右仆射，加侍中。以破平凉功，赐爵济北公。太武委以大政，车驾出征，常居中留镇。与襄城公卢鲁元俱赐甲第。真君四年，坠马卒。时帝幸阴山，景穆遣使乘传奏状。帝甚悼惜之，谓使人曰：「汝等杀朕良臣，何用乘马？」遂令步归。赠征西大将军，谥曰成公。

　　子道赐袭爵。道赐善骑射，机辩有辞气，太武甚器之。位尚书右仆射，加侍中。卒，谥曰哀公。

　　子拔袭爵。帝追思其父祖，年十四，以为南部大人。时太武南伐，禽守将胡盛之以付拔。酒醉不觉，盛之逃。太武令斩之。将伏锧，帝怆然曰：「若鬼有知，长生问其子孙，朕将何以应？」乃赦拔。后献文以其功臣子，拜营州刺史。

　　张蒲，字玄则，河内修武人也。本名谟。父攀，仕慕容垂，位兵部尚书，以清方称。蒲少有父风，仕慕容宝为尚书左丞。道武定中山，宝官司叙用，多降品秩。帝既素闻蒲名，仍拜尚书左丞。明元即位，为内都大官，赐爵泰昌子。参决庶狱，私谒不行。后改为寿张子。太武即位，以蒲清贫，妻子衣食不给，乃以为相州刺史。扶弱抑强，进善黜恶，风化大行。卒于官，吏人痛惜之。蒲在谋臣之列，屡出为将，朝廷论之，常以为称首。赠平东将军、广平公，谥曰文恭。子昭袭。以军功进爵修武侯，位幽州刺史，以善政见称。

　　谷浑，字元冲，昌黎人也。父衮，弯弓三百斤，勇冠一时。仕慕容垂，位广武将军。浑少有父风，任侠好气，晚乃折节受经业，被服类儒者。道武时，以善隶书为内侍左右。太武时，累迁侍中、仪曹尚书，赐爵濮阳公。浑正直有操行，性不苟合。然爱重旧故，不以富贵骄人，时人以此称之。在官廉直，为太武所器重。以浑子孙年十五以上，悉补中书学生。卒，谥曰文宣。

　　子阐，字崇基，袭爵。位外都大官。卒，谥曰简公。子洪，字元孙，位尚书，赐爵荥阳公。性贪奢，仆妾衣服锦绮。时献文舅李峻等初至，官给衣服，洪辄截没。为有司所纠，并穷其前后赃罪，伏法。子颖，位太府少卿。卒，赠营州刺史，谥曰贞。子士恢，字绍达，位鸿胪少卿，封元城县侯。太后嬖幸郑俨，惧绍达间构于帝，因言次，以绍达为州。绍达耽宠，不愿出。太后诬其罪，杀之。

　　浑曾孙楷。楷有干局，稍迁奉车都尉。眇一目，性甚严忍，前后奉使皆以酷暴为名，时人号曰「瞎武」。累迁城门校尉，卒。

　　公孙表，字玄元，燕郡广阳人也。为慕容冲尚书郎。慕容垂破长子，从入中山。慕容宝走，乃归，为博士。初，道武以慕容垂诸子分据势要，权柄推移，遂至亡灭，表诣阙上《韩非书》二十卷。道武称善。明元初，赐爵固安子。河西饥胡刘武反于上党，诏表讨之。为胡所败，帝深衔之。泰常七年，宋武帝殂。时议取河南侵地，以奚斤为都督，以表为吴兵将军、广州刺史。表既克滑台，遂围武牢。车驾次汲郡。始昌子苏坦、太史令王亮奏表置军武牢东，不得形便之地，故令贼不时灭。明元雅好术数，又积前忿，及攻武牢，士卒多伤，乃使人夜就帐中缢杀之。以贼未退，秘而不宣。

　　初，表与勃海封恺友善，后为子求恺从女，恺不许，表甚衔之。及封氏为司马国璠所逮，帝以旧族，欲原之。表证其罪，乃诛封氏。表外和内忌，时人以此薄之。表本与王亮同营署，及其出也，轻侮亮，故及于死。

　　第二子轨，字元庆。明元时，为中书郎。出从征讨，补诸军司马。太武平赫连昌，引诸将帅入其府藏，各令任意取金玉。诸将取之盈怀，轨独不取。帝把手亲探金赐之，谓曰：「卿临财廉，朕所以增赐者，欲显廉于众人。」后兼大鸿胪，持节拜立氐杨玄为南秦王。及境，玄不郊迎；轨数玄无蕃臣礼。玄惧，诣郊受命。使还称旨，拜尚书，赐爵燕郡公，出为武牢镇将。初，太武将北征，发驴以运粮，使轨部调雍州。轨令驴主皆加绢一匹，乃与受之。百姓语曰：「驴无强弱，辅脊自壮。」众共嗤之。坐征还。卒。
</div>
    <div class="pagination">
<a href="北史_page38.html">上一页</a><span>...</span><a href="北史_page34.html">34</a><a href="北史_page35.html">35</a><a href="北史_page36.html">36</a><a href="北史_page37.html">37</a><a href="北史_page38.html">38</a><span class="current-page">39</span><a href="北史_page40.html">40</a><a href="北史_page41.html">41</a><a href="北史_page42.html">42</a><a href="北史_page43.html">43</a><a href="北史_page44.html">44</a><span>...</span><a href="北史_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
