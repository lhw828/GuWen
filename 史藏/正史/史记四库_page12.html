<!DOCTYPE html>
<html>
<head>
    <meta charset="UTF-8">
    <title>史记四库 - 第 12 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 12 页/共 76 页</h1>
    <div class="content">　　十四年攻赵军于平阳取宜安【正义括地志云宜安故城在常州槀城县西南二十五里也】破之杀其将军桓齮定平阳武城【正义即贝州武城县外城是也七国时赵邑】韩非使秦秦用李斯谋留非非死云阳【正义括地志云云阳城在雍州云阳县西八十里秦始皇甘泉宫在焉】韩王请为臣
　　十五年大兴兵一军至邺一军至太原取狼孟【集解骃案地理志太原有狼孟县】地动
　　十六年九月发卒受地韩南阳假守【正义假格雅反守音狩】腾初令男子书年魏献地于秦秦置丽邑【正义丽力知反括地志云雍州新丰县本周时骊戎邑左传云晋献公伐骊戎杜注云在京兆新丰县其后秦灭之以为邑】
　　十七年内史腾攻韩得韩王安尽纳其地【正义韩王安之九年秦尽灭之】以其地为郡命曰颍川地动华阳太后卒民大饥十八年【集解徐广曰巴郡出大人长二十五丈六尺】大兴兵攻赵王翦将上地【正义上郡上县今绥州等是也】下井陉【集解服防曰山名在常山今为县音刑】端和将河内羌瘣伐赵端和围邯郸城
　　十九年王翦羌瘣【正义胡罪反】尽定取赵地东阳得赵王【索赵王迁也正义赵幽缪王迁八年秦取赵地至平阳平阳在贝州歴亭县界迁王于房陵】引兵欲攻燕屯中山秦王之邯郸诸尝与王生赵时母家有仇怨皆阬之秦王还从太原上郡归始皇帝母太后崩赵公子嘉率其宗数百人之代自立为代王东与燕合兵军上谷大饥
　　二十年燕太子丹患秦兵至国恐使荆轲刺秦王秦王觉之体解轲以徇而使王翦辛胜攻燕燕代发兵击秦军秦军破燕易水之西
　　二十一年王贲【正义音奔】攻蓟乃益发卒诣王翦军遂破燕太子军取燕蓟城得太子丹之首燕王东辽东而王之王翦谢病老归新郑反昌平君徙于郢大雨雪【正义雨于遇反】深二尺五寸
　　二十二年王贲攻魏引河沟灌大梁大梁城坏其王请降【索魏王假也】尽取其地
　　二十三年秦王复召王翦彊起之使将击荆【正义秦号楚为荆者以庄襄王名子楚讳之故言荆也】取陈以南至平舆【集解骃案地理志汝南有平舆县正义舆音余平舆豫州县也楚淮北之地尽入于秦】虏荆王【索荆王负刍也】秦王游至郢陈荆将项燕立昌平君为荆王反秦于淮南【集解徐广曰淮一作江正义昌平也】
　　二十四年王翦防武攻荆破荆军昌平君死项燕遂自杀
　　二十五年大兴兵使王贲将攻燕辽东得燕王喜【正义燕王喜之五十三年燕亡】还攻代虏代王嘉王翦遂定荆江南地降越君【正义降闲江反楚威王已灭其余自称君长今降秦】置会稽郡五月天下大酺【集解服防曰酺音蒲文頴曰酺周礼族师掌春秋祭酺为人物灾害之神苏林曰陈留俗三月上已水上饮食为酺正义天下欢乐大饮酒也秦既平韩赵魏燕楚五国故天下大酺也】
　　二十六年齐王建与其相后胜【正义音升齐相姓名】发兵守其西界不通秦秦使将军王贲从燕南攻齐得齐王建【索六国皆灭也十七年得韩王安十九年得赵王迁二十二年魏王假降二十三年虏荆王负刍二十五年得燕王喜二十六年得齐王建正义齐王建之三十四年齐国亡】秦初幷天下令丞相御史【正义令力政反乃今之赦令赦书】曰异日韩王纳地效玺请为藩臣已而倍约与赵魏合从畔秦故兴兵诛之虏其王寡人以为善庶几息兵革赵王使其相李牧来约盟故归其质子已而倍盟反我太原故兴兵诛之得其王赵公子嘉乃自立为代王故举兵击灭之魏王始约服入秦已而与韩赵谋袭秦秦兵吏诛遂破之荆王献青阳以西【集解骃案汉书邹阳传曰越水长沙还舟青阳张晏曰青阳地名苏林曰青阳长沙县是也】已而畔约击我南郡故发兵诛得其王遂定其荆地燕王昬乱其太子丹乃隂令荆轲为贼兵吏诛灭其国齐王用后胜计絶秦使欲为乱兵吏诛虏其王平齐地寡人以眇眇之身兴兵诛暴乱赖宗庙之灵六王咸伏其辜天下大定今名号不更无以称成功传后世其议帝号丞相绾御史大夫劫【集解骃案汉书百官表曰御史大夫秦官应劭曰侍御史之率故称大夫也索绾姓王劫姓冯】廷尉斯等【集解骃案汉书百官表曰廷尉秦官应劭曰听狱必质诸朝廷与众共之兵狱同制故称廷尉】皆曰昔者五帝地方千里其外侯服夷服诸侯或朝或否天子不能制今陛下【集解蔡邕曰陛阶也所由升堂也天子必有近臣立于陛侧以戒不虞谓之陛下者羣臣与天子言不敢指斥故呼在陛下者与之言因卑达尊之意也上书亦如之】兴义兵诛残贼平定天下海内为郡县【正义郡人所羣聚也】法令由一统自上古防来未尝有五帝所不及臣等谨与博士议曰【集解骃案汉书百官表曰博士秦官掌通古今】古有天皇有地皇有泰皇【索按天皇地皇之下即云泰皇当人皇也而封禅书云昔者太帝使素女鼓瑟而悲盖三皇已前称泰皇一云泰皇太昊也】泰皇最贵臣等昧死上尊号王为泰皇命为制令为诏【集解蔡邕曰制书帝者制度之命也其文曰制诏诏书诏告正义令音力政反制诏三代无文秦始有之】天子自称曰朕【集解蔡邕曰朕我也古者上下共称之贵贱不嫌则可以同号之义也臯陶与舜言朕言惠可底行屈原曰朕皇考至秦然后天子独以为称汉因而不改】王曰去泰【正义去音丘吕反】着皇采上古帝位号号曰皇帝他如议制曰可【集解蔡邕曰羣臣有所奏请尚书令奏之下有司曰制天子荅之曰可】追尊庄襄王为太上皇【集解骃案汉髙祖尊父曰太上皇亦放此也】制曰朕闻太古有号母谥中古有号死而以行为谥如此则子议父臣议君也甚无谓朕弗取焉自今已来除谥法【集解骃案谥法周公所作】朕为始皇帝后世以计数【正义色主反】二世三世至千万世传之无穷始皇推终始五德之传【集解郑曰音亭传索音张恋反传次也谓五行之德始终相次也汉书郊祀志曰齐人邹子之徒论著终始五德之运始皇采用】以为周得火德秦代周德从所不胜【正义胜申证反秦以周为火德能灭火者水也故称从其所不胜于秦】方今水德之始【索封禅书曰秦文公获黑龙以为水瑞秦皇因自谓为水德也】改年始朝贺【正义周以建子之月为正秦以建亥之月为正故其年始用十月而朝贺】皆自十月朔衣服旄旌节旗皆上黑【正义周礼云析羽为旌熊虎为旗旄节者编毛为之以象竹节汉书云苏武执节在匈奴牧羊节毛尽落是也韦昭云节者山国用人节泽国用龙节皆以金为之道路以旌节门闗用符节都鄙用管节皆用竹为之以水德属北方故上黑】数以六为纪符法冠皆六寸而舆六尺六尺为歩乘六马【集解张晏曰水北方黑终数六故以六寸为符六尺为歩瓉曰水数六故以六为名谯周曰歩以人足为数非独秦制然索管子司马法皆云六尺为歩谯周以为歩以人足非独秦制又按礼记王制曰古者八尺为歩今以周尺六尺四寸为歩歩之尺数亦不同】更名河曰德水以为水德之始刚毅戾深事皆决于法刻削毋仁恩和义然后合五德之数【索水主隂隂刑杀故急法刻削以合五德之数】于是急法久者不赦丞相绾等言诸侯初破燕齐荆地远不为【正义于伪反】置王母以填之请立诸子唯上幸许始皇下其议于羣臣羣臣皆以为便廷尉李斯议曰周文武所封子弟同姓甚众然后属疏远相攻击如仇雠诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意【正义易音以职反】则安宁之术也置诸侯不便始皇曰天下共苦战鬬不休以有侯王赖宗庙天下初定又复立国是树兵也而求其宁息岂不难哉廷尉议是分天下以为三十六郡【集解骃案三十六郡者三川河东南阳南郡九江鄣郡会稽颍川砀郡泗水薛郡东郡琅邪齐郡上谷渔阳右北平辽西辽东代郡钜鹿邯郸上党太原云中九原鴈门上郡陇西北地汉中巴郡蜀郡黔中长沙凡三十五与内史为三十六郡正义风俗通云周制天子方千里分为百县县有四郡故左传云上大夫受县下大夫受郡秦始皇初置三十六郡以监县也】郡置守尉监【集解骃案汉书百官表曰秦郡守掌治其郡有丞尉掌佐守典武职甲卒监御史掌监郡】更名民曰黔首【集解应劭曰黔亦黎黑也】大酺收天下兵【集解应劭曰古者以铜为兵】聚之咸阳销以为钟鐻【集解徐广曰音巨】金人十二重各千石置廷宫中【正义汉书五行志云二十六年有大人长五丈足履六尺皆夷狄服凡十二人见于临洮故销兵器铸而象之谢承后汉书云铜人翁仲其名也三辅旧事云聚天下兵器铸铜人十二各重二十四万斤汉世在长乐宫门魏志董卓传云椎破铜人十及钟鐻以铸小钱关中记云董卓坏铜人余二枚徙清门里魏明帝欲将诣洛载到霸城重不可致后石季龙徙之邺苻坚又徙入长安而销之英雄记云昔大人见临洮而铜人铸至董卓而铜人毁也】一法度衡石丈尺车同轨书同文字地东至海曁朝鲜【正义曁其记反朝音潮鲜音仙海谓渤海南至扬苏台等州之东海也曁及也东北朝鲜国括地志云高丽治平壤城本汉乐浪郡王险城即古朝鲜也】西至临洮羌中【正义洮吐高反括地志云临洮郡即令洮州亦古西羌之地在京西千五百五十一里羌中从临洮西南芳州扶松府以西并古诸羌地也】南至北向户【集解骃案呉都赋曰开北户以向日刘逵曰日南之北户犹日北之南户也】北据河为塞并隂山至辽东【集解骃案地理志西河有隂山县正义塞先代反并白浪反谓灵夏胜等州之北黄河隂山在朔州北塞外从河傍隂山东至辽东筑长城为北界】徙天下豪富于咸阳十二万户诸庙及章台上林皆在渭南秦每破诸侯写放其宫室作之咸阳北阪上【集解徐广曰在长安西北汉武时别名渭城正义今咸阳县北阪上】南临渭自雍门【集解徐广曰在高陵县正义今歧州雍县东】以东至泾渭殿屋复道周阁相属【正义复音福属之欲反庙记云北至九防甘泉南至长杨五柞东至河西至汧渭之交东西八百里离宫别馆相望属也木衣绨绣土被朱紫宫人不徙穷年忘归犹不能遍也】所得诸侯美人钟鼓以充入之【正义三辅旧事云始皇表河以为秦东门表汧以为秦西门表中外殿观百四十五后宫列女万余人气上冲于天】
　　二十七年始皇廵陇西【正义陇西今陇右】北地【正义今宁州也】出鸡头山【正义括地志云鸡头山在成州上禄县东北二十里在京西南九百六十里郦元云盖大陇山异名也后汉书隗嚣传云王孟塞鸡头即此也按原州平高县西百里亦有笄头山在京西北八百里黄帝鸡山之所】过囘中焉【集解应劭曰囘中在安定高平孟康曰囘中在北地正义括地志云囘中宫在雍州西四十里言始皇欲西巡陇西之北从咸阳向西北出宁州西南行至成州出鸡头山东还过岐州囘中宫】作信宫渭南已更命信宫为极庙象天极【索为宫庙象天极故曰极庙天官书曰中宫曰天极是也】自极庙道通郦山作甘泉前殿筑甬道【集解应劭曰筑垣墙如街巷正义筑音竹甬音勇应劭曰谓于驰道外筑墙天子于中行外人不见】自咸阳属之是嵗赐爵一级治驰道【集解应劭曰驰道天子道也道若今之中道然汉书贾山传曰秦为驰道于天下东穷燕齐南极呉楚江湖之上濵海之观毕至道广五十歩三丈而树厚筑其外隐以金椎树以青松】
　　二十八年始皇东行郡县上邹峄山【集解韦昭曰邹鲁县山在其北正义上时掌反邹侧留反峄音亦国系云邾峄山亦名邹山在兖州邹县南三十二里鲁穆公改邾作邹其山遂从邑变山北去黄河三百余里】立石与鲁诸儒生议刻石颂秦德议封禅望祭山川之事【正义晋太康地记云为坛于泰山以祭天示増高也为墠于梁父以祭地示増广也祭尚酒而爼鱼墠皆广长十二丈坛高三尺阶三等而树石太山之上高三丈一尺广三尺秦之刻石云】乃遂上泰山【正义泰山一曰岱宗东岳也在兖州博城县西北三十里山海经云泰山其上多玉其下多石郭璞云从泰山下至山头百四十八里三百歩道书福地记云泰山髙四千九百丈二尺周廻二千里多芝草玉石长津甘泉仙人室又有地狱六曰鬼神之府从西上下有洞天周廻三千里鬼神考讁之府】立石封祠祀【集解服防曰増天之高归功于天张晏曰天高不可及于泰山上立封禅而祭之冀近神灵也瓉曰积土为封谓负土于泰山上为坛而祭之】下风雨暴至休于树下因封其树为五大夫【正义封一作复音福】禅梁父【集解服防曰禅阐广土地也瓉曰古者圣王封泰山禅亭亭或梁父皆泰山下小山除地为墠祭于梁父后改墠曰禅正义父音甫在兖州泗水县北八十里】刻所立石其辞曰皇帝临位作制明法臣下修饬【索此泰山刻石铭其词每三句为韵凡十二韵下之罘碣石防稽三铭皆然正义饬音勅】二十有六年初幷天下罔不賔服亲廵远方黎民登兹泰山周览东极从臣思迹【正义从音才用反】本原事业祗诵功德治道运行诸产得宜皆有法式大义休明垂于后世顺承勿革皇帝躬圣既平天下不懈于治夙兴夜寐建设长利【正义长直良反】专隆教诲训经宣达远近毕理咸承圣志贵贱分明男女礼顺慎遵职事昭隔内外【集解徐广曰隔一作融】靡不清净施于后嗣化及无穷遵奉遗诏永承重戒于是乃并勃海以东【正义并白浪反勃作渤蒲忽反】过黄腄【集解骃案地理志东莱有黄县腄县正义腄逐瑞反字或作陲括地志云黄县故城在莱州城以东南二十五里古莱子国也牟平县城在黄县南百三十里十三州志云牟平县古腄县也】穷成山登之罘【集解骃案地理志之罘山山在腄县正义罘音浮括地志云在莱州文登县东北百八十里成山在文登县西北百九十里穷犹登极也封禅书云八神五曰阳主祠之罘七曰日主祠成山成山斗入海又云之罘山在海中文登县古腄县也】立石颂秦德焉而去南登琅邪【正义今兖州东沂州宻州即古琅邪也】大乐之留三月乃徙黔首三万户琅邪台下【集解骃案地理志越王勾践尝治琅邪县起台馆索山海经琅邪台在渤海间盖海畔有山形如台在琅邪故曰琅邪台正义括地志云宻州诸城县东南百七十里有琅邪台越王勾践观台也台西北十里有琅邪呉越春秋云越王勾践二十五年徙都琅邪立观台以望东海遂号令秦晋齐楚以尊辅周室防血盟即勾践起台处括地志云琅邪山在宻州诸城县东南百四十里始皇立层台于山上谓之琅邪台孤立众山之上秦王乐之留三月立石山上颂秦德】复十二嵗【正义复音福复三万户徙台下者】作琅邪台立石刻颂秦德明德意曰【索二句为韵】维二十六年皇帝作始端平法度万物之纪以明人事合同父子圣智仁义显白道理东抚东土以省卒士【正义省山井反卒子忽反】事已大毕乃临于海皇帝之功勤劳本事上农除末黔首是富普天之下抟心揖志【索抟古专字左传云如琴瑟之抟一揖音集】器械一量【正义内成曰器甲胄兠鍪之属外成曰械戈矛弓防之属一量者同度量也】同书文字日月所照舟舆所载皆终其命莫不得意应时动事是维皇帝匡饬异俗陵水经地【正义陵作凌犹歴也经界也】忧恤黔首朝夕不懈除疑定法咸知所辟【正义音避】方伯分职诸治经易【正义易音以豉反言方伯分职治所理常在平易】举错必当莫不如画【正义画音户卦反谓政理齐整分明若画无邪恶】皇帝之明临察四方尊卑贵贱不逾次行【正义音胡郎反】奸邪不容皆务贞良细大尽力莫敢怠荒远迩辟隐【正义辟匹亦反】专务肃庄端直敦忠事业有常皇帝之德存定四极诛乱除害兴利致福节事以时诸产繁殖黔首安寜不用兵革【正义协韵音棘】六亲相保终无宼贼驩欣奉教尽知法式六合之内皇帝之土西渉流沙【正义解见夏纪】南尽北户东有东海北过大夏【索协韵音户下无不臣者音堵泽及牛马音姥正义杜预云大夏太原晋阳县按在今幷州迁实沉于大夏主参即此也】人迹所至无不臣者功盖五帝泽及牛马莫不受德各安其宇维秦王兼有天下立名为皇帝乃抚东土至于琅邪列侯【集解张晏曰列侯解见序例】武城侯王离列侯通武侯王贲伦侯【索爵卑于列侯无封邑者伦类也亦列侯之类】建成侯赵亥伦侯昌武侯成伦侯武信侯冯毋择丞相隗状【索隗姓状名有本作林者非顔之推云隋开皇初京师穿地得铸秤权有铭云始皇时量器丞相隗状王绾二人列名其作状貎之字时令校写亲所按验王劭亦云然斯逺古之证也正义隗音五罪反】丞相王绾卿李斯卿王戊五大夫赵婴五大夫杨樛从与议于海上【正义樛音居虬反从才用反与音预言王离以下十人从始皇咸与始皇议功德于海上立石于琅邪台下十人名字并刻颂此颂前后序两句为韵此三句为韵】曰古之帝者地不过千里【正义过音戈千里谓王畿】诸侯各守其封域或朝或否相侵暴乱残伐不止犹刻金石以自为纪古之五帝三王知教不同法度不眀假威鬼神【正义言五帝三王假借鬼神之威以欺服远方之民若苌之比也】以欺远方实不称名【正义称尺证反】故不久长其身未殁诸侯倍叛法令不行今皇帝幷一海内以为郡县天下和平昭明宗庙体道行德尊号大成羣臣相与诵皇帝功德刻于金石以为表经既已齐人徐市等上书言海中有三神山名曰蓬莱方丈瀛洲【正义汉书郊祀志云此三神山者其传在勃海中去人不远盖曾有至者诸仙人及不死之药皆在焉其物禽兽尽白而黄金白银为宫阙未至望之如云及至三神山乃居水下临之患且至风輙引船而去终莫能至云世主莫不甘心焉】僊人居之请得斋戒与童男女求之于是遣徐巿发童男女数千人入海求僊人【正义括地志云亶洲在东海中秦始皇使徐福将童男女入海求僊人止住此洲共数万家至今洲上人有至防稽市易者呉人外国图云亶洲去琅邪万里】始皇还过彭城【正义彭城徐州所理县也州东外城古之彭国也捜神记云陆终第三子曰籛铿封于彭为商伯外传云殷末灭彭祖氏】斋戒祷祠欲出周鼎泗水使千人没水求之弗得乃西南渡淮水之衡山【正义括地志云衡山一名岣嵝山在衡州湘潭县西四十一里岣音茍嵝音楼】南郡【正义今荆州也言欲向衡山即西北过南郡入武关至咸阳】浮江至湘山祠【正义括地志云黄陵庙在岳州湘隂县北五十七里舜二妃之神二妃塜在湘隂北一百六十里青草山上盛之荆州记云青草湖南有青草山湖因山名焉列女传云舜陟方死于苍梧二妃死于江湘之间因葬焉按湘山者乃青草山山近湘水庙在山南故言湘山祠】逢大风几不得渡上问博士曰湘君何神博士对曰闻之尧女舜之妻而葬此【索列女传亦以湘君为尧女按楚祠九歌有湘君湘夫人夫人是尧女则湘君当是舜今此文以湘君为尧女是总而言之】于是始皇大怒使刑徒三千人皆伐湘山树赭其山上自南郡由武关归【集解应劭曰武关秦南关通南阳文頴曰武关在析西百七十里农界正义括地志云故武闗在商州商洛县东九十里春秋时少习也杜预云少习商县武闗也】二十九年始皇东游至阳武博狼沙中【集解骃案地理志河南阳武县有博狼沙正义狼音浪】为盗所惊求弗得乃令天下大索十日登之罘刻石其辞曰【索三句为韵】维二十九年时在中春【正义中音仲古者帝王巡狩常以仲月】阳和方起皇帝东游巡登之罘临照于海从臣嘉观【正义从才用反观音琯】原念休烈追诵本始大圣作治建定法度显著纲纪外教诸侯光施文惠明以义理六国囘辟【正义必亦反】贪戾无厌【正义于亷反】虐杀不已皇帝哀众遂发讨师奋扬武德义诛信行威燀旁达【集解徐广曰燀充善反】莫不宾服烹灭彊暴振救黔首周定四极普施明法经纬天下永为仪则大矣哉宇县之中【集解骃案宇宇宙县赤县】承顺圣意【索隠协韵音忆】羣臣诵功请刻于石表垂于常式其东观曰维二十九年皇帝春游览省远方逮于海隅遂登之罘昭临朝阳观望广丽从臣咸念原道至明圣法初兴清理疆内外诛暴彊武威旁畅振动四极禽灭六王阐幷天下菑害絶息永偃戎兵皇帝明德经理宇内视听不怠【索怠协旗疑韵怠音铜綦反故国语范蠡曰得时不怠时不再来亦以怠与台为韵】作立大义昭设备器咸有章旗职臣遵分各知所行事无嫌疑黔首改化远迩同度临古絶尤常职既定后嗣循业长承圣治羣臣嘉德祗诵圣烈请刻之罘旋遂之琅邪道上党入【索道犹从也】
　　三十年无事
　　三十一年【集解徐广曰使黔首自实田也】十二月更名腊曰嘉平【集解骃案太原真人茅盈内纪曰始皇三十一年九月庚子盈曾祖父蒙乃于华山之中乗云驾龙白日升天先是其邑谣歌曰神仙得者茅初成驾龙上升入泰清时下洲戏赤城继世而徃在我盈帝若学之腊嘉平始皇闻谣歌而问其故父老具对此仙人之谣歌劝帝求长生之术于是始皇欣然乃有寻仙之志因改腊曰嘉平索广雅曰夏曰清祀殷曰嘉平周曰大蜡亦曰腊秦更曰嘉平盖应歌謡之词而改从殷号也道书茅蒙字初成今此云茅蒙初成者为神仙之道其意失也盖由裴氏所引不明或后人增益蒙字遂令七言之词有衍尔】赐黔首里六石米二羊始皇为微行咸阳【集解张晏曰若防贱之所为故曰防行也】与武士四人俱夜出逢盗兰池【集解骃案地理志渭城县有兰池宫正义括地志云兰池陂即古之兰池在咸阳县界秦记云始皇都长安引渭水为池筑为蓬瀛刻石为鲸长二百丈逢盗之处也】见窘武士击杀盗关中大索二十日米石千六百
　　三十二年始皇之碣石使燕人卢生求羡门【集解韦昭曰古仙人】高誓【正义亦古仙人】刻碣石门【集解徐广曰一作盟】坏城郭决通隄防其辞曰【正义此一颂三句为韵】遂兴师旅诛戮无道为逆灭息武殄暴逆文复无罪【集解徐广曰复一作优正义复音福言秦以武力能殄息暴逆以文训道令无罪失故复除之】庶心咸服惠论功劳赏及牛马恩肥土域皇帝奋威德幷诸侯初一泰平堕坏城郭【正义堕音许规反坏音怪堕毁也坏坼也言始皇毁坼关东诸侯旧城郭也夫自頽曰坏音户怪反】决通川防夷去险阻地势既定黎庶无繇【正义音遥】天下咸抚男乐其畴女修其业事各有序恵被诸产久并来田【集解徐广曰久一作分】莫不安所羣臣诵烈请刻此石垂着仪矩因使韩终侯公石生求僊人不死之药始皇巡北边从上郡入燕人卢生使【正义音所吏反】入海还以鬼神事因奏录图书曰亡秦者胡也【集解郑曰胡胡亥秦二世名也秦见图书不知此为人名反备北胡】始皇乃使将军蒙恬发兵三十万人北击胡畧取河南地【正义今灵夏胜等州秦畧取之】三十三年发诸尝逋亡人赘壻贾人畧取陆梁地【集解瓉曰赘谓居穷有子使就其妇家为赘壻索南方之人其性陆梁故曰陆梁正义岭南之人多处山陆其性强梁故曰陆梁】为桂林【集解韦昭曰今郁林是也】象郡【集解韦昭曰今日南】南海【正义即广州南海县】以适遣戍【集解徐广曰五十万人守五岭正义适音直革反戍守也广州记云五岭者大庾始安临贺揭阳桂阳舆地志云一曰台岭亦名塞上今名大庾二曰骑田三曰都厐四曰萌诸五曰越岭】西北斥逐匈奴自榆中【集解徐广曰在金城】并河以东【集解服防曰并音傍傍依也】属之隂山【集解徐广曰在五原北正义五原今胜州也】以为三十四县城河上为塞又使蒙恬渡河取高阙【正义山名在五原北两山相对若阙甚高故言髙阙】陶山北假中【集解晋灼曰王莽传云五原北假膏壤殖谷北假地名也索高阙山名北假地名近五原正义郦元注水经云黄河迳河目县故城西县在北假中北假地名按河目县属胜州今名河北汉书地理志云属五原郡】筑亭障防逐戎人徙谪实之初县【索徙有罪而谪之以实初县即上自榆中属隂山以为三十四县是也故汉七科谪亦因于秦】禁不得祠明星出西方【集解徐广曰皇甫谧云彗星见】
　　三十四年适治狱吏不直者筑长城及南越地【正义谓戌五岭是南方越地】始皇置酒咸阳宫博士七十人前为夀仆射周青臣【集解骃案汉书百官表曰仆射秦官古者重武官有主射以督课之应劭曰仆主也射音夜】进颂曰他时秦地不过千里赖陛下神灵明圣平定海内放逐蛮夷日月所照莫不宾服以诸侯为郡县人人自安乐无战争之患传之万世自上古不及陛下威德始皇悦博士齐人淳于越进曰臣闻殷周之王千余嵗封子弟功臣自为枝辅今陛下有海内而子弟为匹夫卒有田常六卿之臣无辅拂【正义蒲笔反】何以相救哉事不师古而能长久者非所闻也今青臣又面谀以重陛下之过非忠臣始皇下其议丞相李斯曰五帝不相复三代不相袭各以治非其相反时变异也今陛下创大业建万世之功固非愚儒所知且越言乃三代之事何足法也异时诸侯并争厚招游学今天下已定法令出一百姓当家则力农工士则学习法令辟禁【正义力令性反辟音避】今诸生不师今而学古以非当世惑乱黔首丞相臣斯昧死言古者天下散乱莫之能一是以诸侯并作语皆道古以害今饰虚言以乱实人善其所私学【集解徐广曰私一作知】以非上之所建立今皇帝幷有天下别黑白而定一尊私学而相与非法教人闻令下则各以其学议之入则心非出则巷议夸主【正义音口反】以为名异取以为高率羣下以造谤如此弗禁则主势降乎上党与成乎下禁之便臣请史官非秦纪皆烧之非博士官所职天下敢有藏诗书百家语者悉诣守尉杂烧之有敢偶语诗书弃市【集解应劭曰禁民聚语畏其谤已正义偶对也】以古非今者族吏见知不举者与同罪令下三十日不烧黥为城旦【集解如淳曰律说论决为髠钳输边筑长城昼日伺宼虏夜暮筑长城城旦四嵗也】所不去者医药卜筮种树之书若欲有学法令【集解徐广曰一无法令二字】以吏为师制曰可三十五年除道道九原【集解骃案地理志五原郡有九原县】抵云阳【集解徐广曰表云道九原通甘泉】堑山堙谷直通之于是始皇以为咸阳人多先王之宫廷小吾闻周文王都丰武王都镐丰镐之闲帝王之都也乃营作朝宫渭南上林苑中先作前殿阿房【正义房白郎反括地志云秦阿房宫亦曰阿城在雍州长安县西北一十四里按宫在上林苑中雍州郭城西南面即阿房宫城东面也顔师古云阿近也以其去咸阳近且号阿房】东西五百歩南北五十丈上可以坐万人下可以建五丈旗【索此以其形名宫也言其宫四阿旁广也故云下可建五丈之旗也阿房后为宫名正义三辅旧事云阿房宫东西三里南北五百歩庭中可受万人又铸铜人十二于宫前阿房宫以慈石为门阿房宫之北阙门也】周驰为阁道自殿下直抵南山表南山之颠以为阙为复道自阿房渡渭属之咸阳以象天极阁道絶汉抵营室也【索谓为复道渡渭属咸阳象天文阁道絶汉抵营室也天官书曰天极紫宫后十七星絶汉抵营室曰阁道】阿房宫未成成欲更择令名名之作宫阿房故天下谓之阿房宫宫徒刑者七十余万人【正义余刑见于市朝宫刑一百日于防室养之乃可故曰宫下蚕室是】乃分作阿房宫或作丽山发北山石椁乃写蜀荆地材皆至关中计宫三百关外四百余于是立石东海上朐界中以为秦东门因徙三万家丽邑【正义丽音离】五万家云阳皆复不事十嵗卢生说始皇曰臣等求芝奇药仙者常弗遇类物有害之者方中人主时为微行以辟恶鬼恶鬼辟真人至人主所居而人臣知之则害于神真人者入水不濡入火不爇【正义而说反】陵云气与天地久长今上治天下未能恬惔愿上所居宫毋令人知然后不死之药殆可得也于是始皇曰吾慕真人自谓真人不称朕乃令咸阳之旁二百里内宫观二百七十复道甬道相连帷帐钟鼓美人充之各案署不移徙行所幸有言其处者罪死始皇帝幸梁山宫【集解徐广曰在好畤正义括地志云俗名望宫山在雍州好畤县西十二里北去梁山九里秦始皇起从山上见丞相车骑众弗善即此山也】从山上见丞相车骑众弗善也中人或告丞相丞相后损车骑始皇怒曰此中人泄吾语案问莫服当是时诏捕诸时在旁者皆杀之自是后莫知行之所在听事羣臣受决事悉于咸阳宫侯生【集解骃案说苑曰韩客侯生也】卢生相与谋曰始皇为人天性刚戾自用起诸侯幷天下意得欲从以为自古莫及已专任狱吏狱吏得亲幸博士虽七十人特备员弗用丞相诸大臣皆受成事倚办于上上乐以刑杀为威天下畏罪持禄莫敢尽忠上不闻过而日骄下慑伏谩欺以取容秦法不得兼方【集解徐广曰一云并力正义言秦施法不得兼方者令民之有方伎不得兼两齐试不验輙赐死言法酷】不验輙死然星气者至三百人皆良士畏忌讳谀不敢端言其过天下之事无大小皆决于上上至以衡石量书【集解骃案石百二十斤正义衡秤衡也言表牋奏请秤取一石日夜有程期不满不休息】日夜有呈不中呈【正义中竹仲反】不得休息贪于权势至如此未可为求僊药于是乃亡去始皇闻亡乃大怒曰吾前收天下书不中用者尽去之悉召文学方术士甚众欲以兴太平方士欲练以求奇药【集解徐广曰一云欲以练求】今闻韩众【正义音终】去不报徐市等费以巨万计终不得药徒奸利相告日闻【集解徐广曰一作问】卢生等吾尊赐之甚厚今乃诽谤我以重吾不德也诸生在咸阳者吾使人亷问或为訞言以乱黔首于是使御史悉案问诸生诸生传相告引乃自除犯禁者四百六十余人皆阬之咸阳使天下知之以惩后益发谪徙边【集解徐广曰表云徙于北河榆中耐徒三处拜爵一级】始皇长子扶苏谏曰天下初定远方黔首未集诸生皆诵法孔子今上皆重法绳之臣恐天下不安唯上察之始皇怒使扶苏北监蒙恬于上郡【正义括地志云上郡故城在绥州上县东南五十里秦之上郡城也】三十六年荧惑守心有坠星下东郡至地为石【集解徐广曰表云石昼陨】黔首或刻其石曰始皇帝死而地分始皇闻之遣御史逐问莫服尽取石旁居人诛之因燔销其石始皇不乐使博士为僊真人诗及行所游天下传令【正义传逐恋反令力呈反】乐人謌之秋使者从关东夜过华隂平舒道【正义括地志云平舒故城在华州华阴县西北六里水经注云渭水又东经平舒北城枕渭滨半破沦水南面通衢昔秦之将亡也江神返璧于华隂平舒道即其处也】有人持璧遮使者曰为吾遗滈池君【集解服防曰水神也张晏曰武王居镐镐池君则武王也武王伐商故神云始皇荒滛若纣矣今亦可伐也孟康曰长安西南有滈池索按服防云水神是也江神以璧遗镐池之神告始皇之将终也且秦水德王故其君将亡水神先自相告也正义遗庾季反滈湖老反括地志云滈水源出雍州长安县西北滈池郦元注水经云滈水承滈池北流入渭今按滈池水流入来通渠盖郦元误矣】因言曰今年祖龙死【集解苏林曰祖始也龙人君象谓始皇也】使者问其故因忽不见置其璧去使者奉璧具以闻始皇黙然良久曰山鬼固不过知一嵗事也退言曰祖龙者人之先也【集解服防曰龙人之先象也言王亦人之先也应劭曰祖人之先龙君之象】使御府视璧乃二十八年行渡江所沈璧也于是始皇卜之卦得游徙吉迁北河榆中三万家【正义谓北河胜州也榆中即今胜州榆林县也言徙三万家以应卜卦游徙吉也】拜爵一级
　　三十七年十月癸丑始皇出游左丞相斯从右丞相去疾守少子胡亥爱慕请从上许之十一月行至云梦望祀虞舜于九疑山【正义括地志云九疑山在永州唐兴县东南一百里皇览冡墓记云舜冡在零陵郡营浦县九疑山言始皇至云梦望祭虞舜于九疑山也】浮江下观籍柯渡海渚【正义括地志云舒州同安县东按舒州在江中疑海字误即此州也】过丹阳【正义括地志云丹阳郡故在润州江宁县东南五里秦兼幷天下以为鄣郡也】至钱唐【正义钱唐今杭州县】临浙江【集解晋灼曰江水至防稽山隂为浙江音折】水波恶乃西百二十里从狭中渡【集解徐广曰盖在余杭也顾夷曰余杭者秦始皇至防稽经此立为县】上会稽祭大禹【正义上音上掌反越州防稽山上有夏禹穴及庙】望于南海而立石刻颂秦德【索三句为韵凡二十四韵】其文曰【正义此二颂三句为韵其碑见在防稽山上其文及书皆李斯其字四寸画如小指圆镌今文字整顿是小篆字】皇帝休烈平一宇内德恵修长【索修亦长也重文耳王劭按张徽所録防稽南山秦始皇碑文修作攸】三十有七年亲巡天下周览远方遂登防稽宣省习俗黔首斋庄羣臣诵功本原事迹追首高明【索今检防稽刻石文首字作道雅符人情也】秦圣临国始定刑名显陈旧彰【正义彰作章碑文作画璋也】初平法式审别职任以立恒常六王专倍贪戾慠猛率众自彊【正义碑文作率众邦彊】暴虐恣行【正义寒彭反】负力而骄数动甲兵【正义数音朔】隂通间使【正义间纪苋反又如字使所吏反】以事合从【正义合音閤从子容反】行为辟方【正义行下孟反辟匹亦反】内饰诈谋【索刻石文谋作计】外来侵边遂起祸殃义威诛之殄熄暴悖【集解徐广曰熄音息正义殄音田典反暴音白报反悖音背】乱贼灭亡圣德广密六合之中被泽无疆皇帝幷宇兼听万事远近毕清运理羣物考验事实各载其名贵贱并通善否陈前靡有情饰省宣义【集解徐广曰省一作非正义饰音式省音山景反饰谓文饰也省过也】有子而嫁【正义谓夫死有子弃之而嫁】倍死不贞防隔内外禁止淫泆男女絜诚夫为寄豭【索豭牡猪也言夫淫他室若寄豭之猪也豭音加】杀之无罪男秉义程妻为逃嫁【正义谓弃夫而逃嫁于人】子不得母【正义言妻弃夫逃嫁子乃失母】咸化廉清大治濯俗天下承风蒙被休经皆遵度轨和安敦勉莫不顺令【正义力呈反】黔首修洁人乐同则【正义乐音岳】嘉保太平后敬奉法常治无极舆舟不倾从臣诵烈【正义从音才用反烈美也所随巡从诸臣咸诵美请刻此石】请刻此石光垂休铭还过呉从江乗渡【集解骃案地理志丹阳有江乗县正义乗音时升反江乗故县在润州句容县北六十里本秦旧县也渡谓济渡也】并海上北至琅邪方士徐市等入海求神药数嵗不得费多恐谴乃诈曰蓬莱药可得然常为大鲛鱼所苦【正义鲛音交苦音若故反】故不得至愿请善射与俱见则以连弩射之始皇梦与海神战如人状问占梦博士曰水神不可见以大鱼蛟龙为今上祷祠备谨而有此恶神当除去而善神可致乃令入海者赍捕巨鱼具而自以连弩大鱼出射之自琅邪北至荣成山【正义即山也在莱州】弗见至之罘见巨鱼射杀一鱼遂并海西至平原津而病【集解徐广曰渡河而西正义今德州平原县南六十里有张公故城城东有水津焉后名张公渡恐此平原郡古津也汉书公孙平津侯亦近此盖平津即此津始皇渡此津而疾】始皇恶言死羣臣莫敢言死事上病益甚乃为玺书赐公子扶苏曰与丧防咸阳而葬书已封在中车府令赵高【集解伏俨曰主乗舆路车】行符玺事所未授使者七月丙寅始皇崩于沙丘平台【集解徐广曰年五十沙丘去长安二千余里赵有沙丘宫在钜鹿武灵王之死处正义括地志云沙丘台在邢州平乡县东北二十里又云平乡县东北四十里按始皇崩在沙丘之宫平台之中邢州去京一千六百五十里】丞相斯为上崩在外【正义为于伪反】恐诸公子及天下有变乃秘之不发丧棺载辒凉车中【正义棺音馆又古患反】故幸宦者参乗所至上食百官奏事如故宦者輙从辒凉车中可其奏事独子胡亥赵高及所幸宦者五六人知上死赵高故尝教胡亥书及狱律令法事胡亥私幸之高乃与公子胡亥丞相斯隂谋破去始皇所封书【正义去丘吕反】赐公子扶苏者而更诈为丞相斯受始皇遗诏沙丘立子胡亥为太子更为书赐公子扶苏蒙恬数以罪【正义数音色具反】其赐死语具在李斯传中行遂从井陉【集解徐广曰在常山】抵九原【正义抵丁礼反抵至也从沙丘至胜州三千里】会暑上辒车臭乃诏从官令车载一石鲍鱼【正义鲍白卯反】以乱其臭行从直道至咸阳发丧太子胡亥袭位为二世皇帝九月葬始皇郦山始皇初即位穿治郦山及幷天下天下徒送诣七十余万人穿三泉下铜而致椁宫观百官奇器珍怪徙臧满之【集解徐广曰铜一作锢锢铸塞也正义顔师古云三重之泉言至水也臧才浪反言冡内作宫观及百官位次奇器珍怪徙满冢中】令匠作机弩矢有所穿近者輙射之以水银为百川江河大海机相灌输【正义灌音馆输音戌】上具天文下具地理以人鱼膏为烛【集解徐广曰人鱼似鮎四脚正义广志云鲵鱼声如小儿啼有四足形如鳢可以治牛出伊水异物志云人鱼似人形长尺余不堪食皮利于鲛鱼锯材木入项上有小穿气从中出秦始皇中以人鱼膏为烛即此鱼也出东海中今台州有之按今帝王用漆灯冡中则火不灭】度不灭者久之【正义度音田洛反】二世曰先帝后宫非有子者出焉不宜皆令从死死者甚众葬既已下或言工匠为机藏皆知之藏重即泄大事毕已藏闭中羡【正义音延下同谓中神道】下外羡门尽闭工匠藏者无复出者树草木以象山【集解骃案皇览曰坟高五十余丈周回五里余正义关中记云始皇陵在骊山泉本北流障使东西流有土无石取大石于渭山诸山括地志云秦始皇陵在雍州新丰县西南十里】
　　二世皇帝元年年二十一【集解徐广曰表云十月戊寅大赦罪人】赵高为郎中令【集解骃案汉书百官表曰秦官掌宫殿门户】任用事二世下诏増始皇寝庙牺牲及山川百祀之礼令羣臣议尊始皇庙羣臣皆顿首言曰古者天子七庙诸侯五大夫三虽万世世不轶毁【正义轶音徒结反】今始皇为极庙四海之内皆献贡职増牺牲礼咸备毋以加先王庙或在西雍【正义于用反西雍在咸阳西今岐州雍县故城是也又一云西雍雍西县也】或在咸阳天子仪当独奉酌祠始皇庙自襄公已下轶毁所置凡七庙羣臣以礼进祠以尊始皇庙为帝者祖庙皇帝复自称朕二世与赵高谋曰朕年少初即位黔首未集附先帝巡行郡县以示彊威服海内今晏然不巡行即见弱毋以臣畜天下春二世东行郡县李斯从到碣石并海南至防稽而尽刻始皇所立刻石石旁着【正义着丁畧反】大臣从者名以章先帝成功盛德焉皇帝曰金石刻尽始皇帝所为也今袭号而金石刻辞不称【正义尺证反】始皇帝其于久远也【正义二世言始灭六国威振古今自五帝三王未及既已袭位而见金石尽刻其颂不称始皇成功盛德甚远矣】如后嗣为之者不称成功盛德丞相臣斯臣去疾【集解徐广曰姓冯正义去丘吕反】御史大夫臣德昧死言臣请具刻诏书刻石因明白矣臣昧死请制曰可遂至辽东而还于是二世乃遵用赵高申法令乃隂与赵高谋曰大臣不服官吏尚彊及诸公子必与我争为之奈何高曰臣固愿言而未敢也先帝之大臣皆天下累世名贵人也积功劳世以相传久矣今高素小贱陛下幸称举令在上位管中事大臣鞅鞅特以貎从臣其心实不服今上出不因此时案郡县守尉有罪者诛之上以振威天下下以除去上生平所不可者今时不师文而决于武力愿陛下遂从时毋疑即羣臣不及谋明主收举余民贱者贵之贫者富之远者近之则上下集而国安矣二世曰善乃行诛大臣及诸公子以罪过连逮少近官三郎无得立者【索逮训及也谓连及俱被捕故云连逮少小也近近侍之臣三郎谓中郎外郎散郎也正义汉书百官表云有议郎中郎散郎又有左右三将谓郎中车郎户郎】而六公子戮死于杜公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不从宾赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼天者三曰天乎吾无罪昆弟三人皆流涕拔劔自杀宗室振恐羣臣谏者以为诽谤大吏持禄取容黔首振恐四月二世还至咸阳曰先帝为咸阳朝廷小故营阿房宫为室堂未就防上崩罢其作者复土郦山【正义谓出土为陵既成还复其土故言复土】郦山事大毕今释阿房宫弗就则是章先帝举事过也复作阿房宫外抚四夷如始皇计尽征其材士【正义谓材官蹶张之士】五万人为屯衞咸阳令教射狗马禽兽当食者多【正义谓材士及狗马】度不足下调【正义度田洛反下行嫁反调田吊反谓下令调敛也】郡县转输菽粟刍藁皆令自赍粮食咸阳三百里内不得食其谷用法益刻深七月戌卒陈胜【正义音升】等反故荆地为张楚【集解李奇曰张大楚国也】胜自立为楚王居陈遣诸将徇地山东郡县少年苦秦吏皆杀其守尉令丞反以应陈渉相立为侯王合从西乡名为伐秦不可胜数也谒者使东方来【集解骃案汉书百官表曰谒者秦官掌宾赞受事】以反者闻二世二世怒下吏后使者至上问对曰羣盗郡守尉方逐捕今尽得不足忧上悦武臣自立为赵王魏咎为魏王田儋【集解服防曰音负担】为齐王沛公起沛项梁举兵防稽郡
　　二年冬陈渉所遣周章等将西至戏【集解应劭曰戏农湖西界孟康曰水名今戏亭是也苏林曰邑名在新丰东南三十里正义戏音许宜反括地志云戏水源出雍州新丰县西南骊山水经注云戏水出骊山冯公谷东北流今新丰县东北十一里戏水当官道即其处】兵数十万二世大惊与羣臣谋曰奈何少府章邯曰【集解骃案汉书百官表曰少府秦官应劭曰掌山泽陂池之税名曰禁钱以给私养自别为藏少者小也故称少府正义邯胡甘反】盗已至众彊今发近县不及矣郦山徒多请赦之授兵以击之二世乃大赦天下使章邯将击破周章军而走遂杀章曹阳【集解晋灼曰亭名在农东十三里魏武帝改曰好阳正义括地志云曹阳故亭一名好阳亭在陜州桃林县东南十四里即章邯杀周章处】二世益遣长史司马欣董翳佐章邯击盗杀陈胜城父【正义父音甫括地志云城父亳州所理县】破项梁定陶【正义今曹州定陶县】灭魏咎临济【正义今齐州县】楚地盗名将已死章邯乃北渡河击赵王歇等于钜鹿【正义括地志云邢州平乡县城本钜鹿离围赵王歇即此城】赵高说二世曰先帝临制天下久故羣臣不敢为非进邪说今陛下富于春秋初即位奈何与公卿廷决事事即有误示羣臣短也天子称朕固不【索言天子常处禁中臣下属望才有兆朕耳不见其形也】于是二世常居禁中【集解蔡邕曰禁中者门户有禁非侍御者不得入故曰禁中】与高决诸事其后公卿希得朝见盗贼益多而关中卒发东击盗者毋已右丞相去疾左丞相斯将军冯劫进谏曰关东羣盗并起秦发兵诛击所杀亡甚众然犹不止盗多皆以戌漕转作事苦赋税大也请且止阿房宫作者减省【正义上色反】四边戌转二世曰吾闻之韩子曰尧舜采椽不刮【索采木名刮音栝】茅茨不翦饭土塯【集解徐广曰吕静曰饭器谓之簋索如字一音镂不作簋】啜土形【集解如淳曰土形饭器之属瓦器索饭器以瓦为之】虽监门之养【正义以让反】不觳于此【索谓监门之卒养即卒也有厮养卒觳音学谓尽也又古学反正义又苦角反尔雅云觳尽也言尧舜采椽不刮茅茨不翦饭土塯啜土形虽监守门之人供养亦不尽此之疎陋也】禹凿龙门通大夏【正义括地志云大夏今并州晋阳及汾绛等州是昔高辛氏子实沈居之西近河言禹凿龙门河水道得大通并州之地不壅溢也】决河亭水【正义亭平也又云决亭壅之水】放之海身自持筑臿【正义臿音初洽反筑墙杵也臿锹也尔雅云锹谓之臿】胫毋毛臣虏之劳不烈于此矣【正义烈美也言臣虏之劳犹不美于此矣又烈酷也禹凿龙门通大夏道决黄河洪水放之海身持锹杵使膝胫无毛贱臣奴虏之勤劳不酷烈于此辛苦矣】凡所为贵有天下者得肆意极欲主重【正义直拱反】明法下不敢为非以制御海内矣夫虞夏之主贵为天子亲处穷苦之实以徇百姓尚何于法朕尊万乗毋其实吾欲造千乗之驾万乗之属充吾号名且先帝起诸侯兼天下天下已定外攘四夷以安边境作宫室以章得意而君观先帝功业有绪今朕即位二年之间羣盗并起君不能禁又欲罢先帝之所为是上毋以报先帝次不为朕尽忠力何以在位下去疾斯劫吏案责他罪去疾劫曰将相不辱自杀斯卒囚【正义卒子律反囚在由反谓禁锢也】就五刑
　　三年章邯等将其卒围钜鹿楚上将军项羽将楚卒往救钜鹿冬赵高为丞相竟案李斯杀之夏章邯等战数却二世使人让邯邯恐使长史欣请事赵高弗见又弗信欣恐亡去高使人捕追不及欣见邯曰赵高用事于中将军有功亦诛无功亦诛项羽急击秦军虏王离邯等遂以兵降诸侯八月己亥【集解徐广曰一作卯】赵高欲为乱恐羣臣不听乃先设验持鹿献于二世曰马也二世笑曰丞相误邪谓鹿为马问左右左右或黙或言马以阿顺赵高或言鹿者高因隂中诸言鹿者以法后羣臣皆畏高高前数言关东盗毋能为也及项羽虏秦将王离等钜鹿下而前章邯等军数却上书请益助燕赵齐楚韩魏皆立为王自关以东大氐【正义音丁礼反犹畧也】尽畔秦吏应诸侯诸侯咸率其众西乡沛公将数万人已屠武关使人私于高高恐二世怒诛及其身乃谢病不朝见二世梦白虎齧其左骖马杀之心不乐怪问占梦卜曰泾水为祟【正义音虽遂反】二世乃斋于望夷宫【集解张晏曰宫在长陵西北长平观道东故亭处是也临泾水作之以望北夷正义括地志云秦望夷宫在雍州咸阳县东南八里】欲祠泾沈四白马使使责让高以盗贼事高惧乃隂与其壻咸阳令阎乐其弟赵成谋曰上不听谏今事急欲归祸于吾宗吾欲易置上更立公子婴子婴仁俭百姓皆载其言使郎中令为内应【集解徐广曰一云郎中令赵成】诈为有大贼令乐召吏发卒追劫乐母置高舍遣乐将吏卒千余人至望夷宫殿门衞令仆射曰贼入此何不止衞令曰周庐设卒甚谨【集解骃案西京赋曰徼道外周千庐内傅薛综曰士宫外内为庐舍昼则巡行非常夜则警备不虞】安得贼敢入宫乐遂斩衞令直将吏入行射郎宦者大惊或走或格格者辄死死者数十人郎中令与乐俱入射上幄坐帏二世怒召左右左右皆惶扰不鬬旁有宦者一人侍不敢去二世入内谓曰公何不蚤告我乃至于此宦者曰臣不敢言故得全使臣蚤言皆已诛安得至今阎乐前即二世数曰足下骄恣【集解蔡邕曰羣臣士庻相与言曰殿下阁下足下侍者执事皆谦类】诛杀无道天下共畔足下足下其自为计二世曰丞相可得见否乐曰不可二世曰吾愿得一郡为王弗许又曰愿为万户侯弗许曰愿与妻子为黔首比诸公子阎乐曰臣受命于丞相为天下诛足下足下虽多言臣不敢报麾其兵进二世自杀阎乐归报赵高赵高乃悉召诸大臣公子告以诛二世之状曰秦故王国始皇君天下故称帝今六国复自立秦地益小乃以空名为帝不可宜为王如故便立二世之兄子公子婴为秦王以黔首葬二世杜南宜春苑中令子婴斋当庙见受玉玺斋五日子婴与其子二人谋曰丞相高杀二世望夷宫恐羣臣诛之乃详以义立我我闻赵高乃与楚约灭秦宗室而王关中今使我斋见庙此欲因庙中杀我我称病不行丞相必自来来则杀之高使人请子婴数辈子婴不行高果自往曰宗庙重事王奈何不行子婴遂刺杀高于斋宫三族高家以徇咸阳子婴为秦王四十六日楚将沛公破秦军入武关遂至霸上【集解应劭曰霸水上地名在长安东三十里古名滋水秦穆公更名霸水】使人约降子婴子婴即系颈以组白马素车【集解应劭曰组者天子黻也系颈者言欲自杀也素车白马丧人之服也】奉天子玺符降轵道旁【集解徐广曰在霸陵骃案苏林曰亭名在长安东三十里】沛公遂入咸阳封宫室府库还军霸上居月余诸侯兵至项籍为从长【索谓合关东为从长也】杀子婴及秦诸公子宗族遂屠咸阳烧其宫室虏其子女收其珍宝货财诸侯共分之灭秦之后各分其地为三名曰雍王塞王翟王号曰三秦项羽为西楚霸王主命分天下王诸侯秦竟灭矣后五年天下定于汉
　　太史公曰秦之先伯翳尝有勲于唐虞之际受土赐姓及殷夏之间微散至周之衰秦兴邑于西垂自缪公以来稍蚕食诸侯竟成始皇始皇自以为功过五帝地广三王而羞与之侔善哉乎贾生推言之也曰秦并兼诸侯山东三十余郡缮津关据险塞修甲兵而守之然陈渉以戌卒散乱之众数百奋臂大呼不用弓防之兵鉏櫌白梃【集解徐广曰櫌田器音忧索徐以櫌为田器非也孟康以櫌为鉏柄盖得其近也】望屋而食【索言其兵蚕食天下不裹粮而行】横行天下【索谓轻前敌不部伍旅进也舞阳侯曰横行匈奴中也】秦人阻险不守关梁不阖长防不刺彊弩不射楚师深入战于鸿门曽无藩篱之艰于是山东大扰诸侯并起豪俊相立【集解骃案鹖冠子曰德万人者谓之俊德千人者谓之豪德百人者谓之英索谓武臣田儋魏豹之属】秦使章邯将而东征章邯因以三军之众要市于外以谋其上【索此评失也章邯之降由赵高用事不信任军将一则恐诛二则楚兵既盛王离见虏遂降耳非三军要市于外以求封明矣】羣臣之不信可见于此矣子婴立遂不寤借使子婴有庸主之材仅得中佐山东虽乱秦之地可全而有宗庙之祀未当絶也秦地被山带河以为固四塞之国也自缪公以来至于秦王二十余君常为诸侯雄岂世世贤哉其势居然也且天下尝同心幷力而攻秦矣当此之世贤智并列良将行其师贤相通其谋然困于阻险而不能进秦乃延入战而为之开关百万之徒逃北而遂坏岂勇力智慧不足哉形不利势不便也秦小邑幷大城【集解徐广曰大一作小】守险塞而军高垒毋战闭关据阨荷防而守之诸侯起于匹夫以利合非有素王之行也其交未亲其下未附名为亡秦其实利之也彼见秦阻之难犯也必退师安土息民以待其敝【索贾谊书安作案】收弱扶罢以令大国之君不患不得意于海内贵为天子富有天下而身为禽者其救败非也秦王足已不问遂过而不变二世受之因而不改暴虐以重祸子婴孤立无亲危弱无辅三主惑而终身不悟亡不亦宜乎当此时也世非无深虑知化之士也然所以不敢尽忠拂过者秦俗多忌讳之禁忠言未卒于口而身为戮没矣故使天下之士倾耳而听重足而立拑口而不言是以三主失道忠臣不敢谏智士不敢谋天下已乱姧不上闻岂不哀哉先王知雍蔽之伤国也故置公卿大夫士以饰法设刑而天下治其彊也禁暴诛乱而天下服其弱也五伯征而诸侯从其削也内守外附而社稷存故秦之盛也繁法严刑而天下振及其衰也百姓怨望而海内畔矣故周五【索贾谊书五作王】序得其道而千余嵗不絶秦本末竝失故不长久由此观之安危之统相去远矣野谚曰前事之不忘后事之师也是以君子为国观之上古验之当世参以人事察盛衰之理审权势之宜去就有序变化有时故旷日长久而社稷安矣秦孝公据殽函之固拥雍州之地君臣固守而窥周室有席卷天下【索按春秋纬曰诸侯氷散席卷也】包举宇内囊括四海之志【集解张晏曰括括囊也言其能包含天下】幷吞八荒之心当是时商君佐之【索商君衞公孙鞅仕秦为左庶长遂为秦制法孝公致霸封之于商号商君】内立法度务耕织修守战之备外连衡而鬬诸侯【索高诱曰合关东从道之秦故曰连衡也】于是秦人拱手而取西河之外孝公既没惠王武王防故业因遗策南兼汉中西举巴蜀东割膏腴之地要害之郡诸侯恐惧防盟而谋弱秦不爱珍器重宝肥美之地以致天下之士合从缔交【集解骃案汉书音义曰缔结也】相与为一当是时齐有孟尝赵有平原楚有春申魏有信陵此四君者皆明知而忠信寛厚而爱人尊贤重士约从离衡【索言孟尝等四君皆为其国共相约结为从以离散秦之横】幷韩魏燕楚齐赵宋衞中山之众于是六国之士【索六国者韩魏赵燕楚齐是也与秦为七雄又六国与宋衞中山为九国其三国盖微又前亡】有宁越徐尚苏秦杜赫之属为之谋【集解徐广曰越一作经或自别有此人不必寗越也索宁越赵人贾谊作寗越徐尚未详苏秦东周洛阳人吕氏春秋杜赫以安天下说周昭文君高诱曰杜赫周人也】齐明周最陈轸昭滑楼缓翟景苏厉乐毅之徒通其意【索战国策齐明东周臣后仕秦楚及韩周最周之公子亦仕秦陈轸夏人亦仕秦昭滑楚人楼缓魏文侯之弟所谓楼子也苏厉秦之弟仕齐乐毅本齐臣入燕燕昭王以客礼待之以为亚卿翟景未详也】呉起孙膑带佗儿良王廖田忌廉颇赵奢之朋制其兵【索呉起衞人事魏文侯为将孙膑孙武之后也春秋曰王廖贵先儿良贵后二人皆天下之豪士田忌齐将也廉颇赵奢皆赵之将也】常以十倍之地百万之众叩关而攻秦秦人开关延敌九国之师逡巡遁逃而不敢进秦无亡矢遗镞之费而天下诸侯已困矣于是从散约解争割地而奉秦秦有余力而制其敝追亡逐北伏尸百万流血漂卤【集解徐广曰卤楯也】因利乗便宰割天下分裂河山彊国请服弱国入朝延及孝文王庄襄王享国日浅国家无事及至秦王续六世之余烈【集解张晏曰孝公惠文王武王昭王孝文王庄襄王】振长策而御宇内吞二周而亡诸侯履至尊而制六合执捶拊以鞭笞天下【集解徐广曰拊拍也音府一作搞朴索贾本论作搞朴】威振四海南取百越之地【集解韦昭曰越有百邑】以为桂林象郡百越之君俛首系颈委命下吏乃使防恬北筑长城而守藩篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首堕名城【集解应劭曰坏坚城恐人复阻以害已也】杀豪杰收天下之兵聚之咸阳销锋铸鐻以为金人十二以弱黔首之民然后斩华为城【集解徐广曰斩一作践骃案服防曰断华山为城索践亦出贾本论又崔浩云践登也】因河为津据亿丈之城临不测之谿以为固良将劲弩守要害之处信臣精卒陈利兵而谁何【集解如淳曰何犹问也索崔浩云何或为呵汉旧仪宿衞郎官分五夜谁呵呵夜行者谁也何呵字同】天下以定秦王之心自以为关中之固金城千里【索金城言其实且坚也韩子曰虽有金城汤池汉书张良亦曰关中所谓金城千里天府之国】子孙帝王万世之业也秦王既没余威振于殊俗陈渉罋牖绳枢之子【集解服防曰以绳系户枢也孟康曰瓦罋为窻也】甿之人【集解如淳曰甿古氓字氓民也】而迁徙之徒才能不及中人非有仲尼墨翟之贤陶朱猗顿之富蹑足行伍之间而倔起什伯之中【集解骃案汉书音义曰首出十长百长之中如淳曰时皆辟屈在十百之中】率罢散之卒将数百之众而转攻秦斩木为兵揭竿为旗天下云集响应赢粮而景从山东豪俊遂并起而亡秦族矣且夫天下非小弱也雍州之地殽函之固自若也【集解韦昭曰殽谓二殽函函谷关也】陈渉之位非尊于齐楚燕赵韩魏宋衞中山之君鉏櫌棘矜【集解服防曰以鉏柄及棘作矛槿也如淳曰櫌椎块椎也】非锬于句防长铩也【集解徐广曰锬一作铦骃案如淳曰长刃矛也又曰矛刃下有铁横方上曲勾铩音所拜反】适戌之众非抗于九国之师深谋逺虑行军用兵之道非及乡时之士也然而成败异变功业相反也试使山东之国与陈渉度长絜大【集解骃案汉书音义曰絜束之絜】比权量力则不可同年而语矣然秦以区区之地千乗之权招八州而朝同列百有余年矣然后以六合为家殽函为宫一夫作难而七庙堕身死人手为天下笑者何也仁义不施而攻守之势异也秦幷海内兼诸侯南面称帝【集解徐广曰一本有此篇无前者秦孝公已下而又以秦幷兼诸侯山东三十余郡继此末也索按贾谊过秦论以孝公已下为上篇秦兼幷诸侯三十余郡为下篇邹诞生云太史公删贾谊过秦论著此论当其义而省其辞褚先生増续既已混殽而世俗小智不惟删省之防合写本论于此故不同也今颇亦不可分别】以养四海天下之士斐然乡风若是者何也曰近古之无王者久矣周室卑微五霸既殁令不行于天下是以诸侯力政彊侵弱众暴寡兵革不休士民罢敝今秦南面而王天下是上有天子也既元元之民冀得安其性命莫不虚心而仰上当此之时守威定功安危之本在于此矣秦王怀贪鄙之心行自奋之智不信功臣不亲士民废王道立私权禁文书而酷刑法先诈力而后仁义以暴虐为天下始夫幷兼者高诈力安定者贵顺权此言取与守不同术也秦离战国而王天下其道不易其政不改是其所以取之守之者异也孤独而有之故其亡可立而待借使秦王计上世之事并殷周之迹以制御其政后虽有淫骄之主而未有倾危之患也故三王之建天下名号显美功业长久今秦二世立天下莫不引领而观其政夫寒者利裋褐【集解徐广曰一作短小襦也音竖索赵歧曰褐以毛毳织之若马衣或以褐编衣也裋一音竖盖谓褐布竖裁为劳役之衣短而且狭故谓之短褐亦曰竖褐】而饥者甘糟糠天下之嗸嗸新主之资也此言劳民之易为仁也乡使二世有庸主之行而任忠贤臣主一心而忧海内之患缟素而正先帝之过裂地分民以封功臣之后建国立君以礼天下虚囹圉而免刑戮除去收帑污秽之罪使各反其乡里发仓廪散财币以振孤独穷困之士轻赋少事以佐百姓之急约法省刑以持其后使天下之人皆得自新更节修行各慎其身塞万民之望而以威德与天下天下集矣即四海之内皆讙然各自安乐其处唯恐有变虽有狡猾之民无离上之心则不轨之臣无以饰其智而暴乱之姧止矣二世不行此术而重之以无道坏宗庙与民【集解徐广曰一无此上五字】更始作阿房宫繁刑严诛吏治刻深赏罚不当赋敛无度天下多事吏弗能纪百姓困穷而主弗收恤然后姧伪并起而上下相遁蒙罪者众刑戮相望于道而天下苦之自君卿以下至于众庶人怀自危之心亲处穷苦之实咸不安其位故易动也是以陈渉不用汤武之贤不借公侯之尊奋臂于大泽而天下响应者其民危也故先王见始终之变知存亡之机是以牧民之道务在安之而已天下虽有逆行之臣必无响应之助矣故曰安民可与行义而危民易与为非此之谓也贵为天子富有天下身不免于戮杀者正倾非也是二世之过也
　　襄公立享国十二年初为西畤葬西垂【索此已下重序列秦之先君立年及葬处皆当据秦纪为说与正史小有不同今取异说重列于后襄公秦仲孙庄公子救周周始命为诸侯初为西畤祠白帝立十三年葬西土】生文公文公立居西垂宫五十年死葬西垂【索作鄜畤又作陈宝祠】生静公静公不享国而死生宪公宪公享国十二年居西新邑死葬衙【集解骃案地理志冯翊有衙县索宪公灭荡社居新邑葬衙本纪宪公徙居平阳葬西山】生武公德公出子出子享国六年居西陵【索一云居西陂葬衙本纪不云】庶长弗忌威累参父三人率贼贼出子鄙衍葬衙武公立武公享国二十年居平阳封宫【集解徐广曰一云居平封宫】葬宣阳聚东南【索纪云葬平阳初以人从死】三庶长伏其罪德公立德公享国二年居雍大郑宫生宣公成公缪公葬阳初伏以御蛊【索二年初伏本纪此已下居葬絶不言也】宣公享国十二年居阳宫葬阳【索四年作密畤】初志闰月成公享国四年居雍之宫【集解徐广曰之一作走】葬阳齐伐山戎孤竹缪公享国三十九年天子致霸葬雍缪公学着人【索着音贮又音宁着即宁也门屏之间曰宁谓学于宁门之人故诗云俟我于着乎而是也】生康公康公享国十二年居雍高寝葬竘社生共公共公享国五年居雍高寝葬康公南生桓公桓公享国二十七年居雍太寝葬义里丘北生景公【索一作僖公系本云名后伯车】景公享国四十年居雍高寝葬丘里南【正义丘一作二也】生毕公【集解徐广曰春秋作哀公】毕分享国三十六年【正义一作三十七年】葬车里北生夷公夷公不享国死葬左宫生惠公【正义十年葬车里元年孔子行鲁相事】惠公享国十年葬车里康景生悼公悼公享国十五年【正义雍本纪作十四年】葬僖公西城雍生刺【正义一作利】龚公【索一作厉共公】刺龚公享国三十四年葬入里【集解徐广曰一作人】生躁公【索又作防公正义十四年居受寝葬悼公南也】怀公【正义四年葬栎圉氏】其十年彗星见躁公享国十四年居受寝葬悼公南其元年彗星见【集解徐广曰年表云星昼见】怀公从晋来享国四年葬栎圉氏生灵公诸臣围怀公怀公自杀肃灵公昭子子也【集解徐广曰怀公生昭子昭子生灵公索纪年及系本无肃字立十年表同纪十二年】居泾阳享国十年葬悼公西生简公简公从晋来享国十五年葬僖公西【索按本纪简公名悼子即刺龚公之子懐公弟也且纪及系本皆以为然今此文云灵公谬也立十六年葬僖公西】生惠公其七年百姓初带剑惠公享国十三年葬陵圉【索王劭按纪年云简公后次敬公敬公立十三年乃至惠公辞即难凭时参异说】生出公出公享国二年【索系本谓少主】出公自杀葬雍献公享国二十三年【集解徐广曰灵公子索系本称元献公立二十二年表同纪二十四年】葬嚣圉生孝公孝公享国二十四年【索本纪十二年】葬弟圉生惠文王其十三年始都咸阳【正义本纪云十二年作咸阳筑冀阙是十三年始都之】惠文王享国二十七年【索十九而立】葬公陵【正义括地志云秦惠文王陵在雍州咸阳县西北一十四里】生悼武王悼武王享国四年葬永陵【集解徐广曰皇甫谧曰葬毕今安陵西毕陌索系本作武烈王十九而立立三年本纪曰四年正义括地志云秦悼武王陵在雍州咸阳县西十里俗名周武王陵非也】昭襄王享国五十六年葬茝阳【索十九年而立葬芷陵也】生孝文王孝文王享国一年葬夀陵生庄襄王庄襄王享国三年葬茝阳【正义括地志云秦庄襄王陵在雍州新丰县西南三十五里俗亦谓为子楚始皇陵在北故亦谓为见子陵】生始皇帝吕不韦相献公立七年初行为市十年为户籍相伍孝公立十六年时桃李冬华惠文王生十九年而立立二年初行钱有新生婴儿曰秦且王悼武王生十九年而立立三年渭水赤三日昭襄王生十九年而立立四年初为田开阡陌孝文王生五十三年而立庄襄王生三十二年而立立二年取太原地庄襄王元年大赦修先王功臣施德厚骨肉布惠于民东周与诸侯谋秦秦使相国不韦诛之尽入其国秦不絶其祀以阳人地赐周君奉其祭祀始皇享国三十七年葬郦邑【正义郦力知反】生二世皇帝始皇生十三年而立二世皇帝享国三年葬宜春【正义括地志云秦故胡亥陵在雍州万年县南三十四里上文葬以黔首也】赵高为丞相安武侯二世生十二年而立【集解徐广曰本纪云二十一】右秦襄公至二世六百一十嵗【正义秦本纪自襄公至二世五百七十六年矣年表自襄公至二世五百六十一年三说并不同未知孰是】
　　孝明皇帝十七年十月十五日乙丑日【索此已下是汉孝明帝访班固评贾马赞中论秦二世亡天下之得失后人因取其说附之此末】周歴已移【正义周初卜世三十卜年七百以五序得其道故王至三十七嵗至八百六十七歴数既过秦幷天下是周歴已移也】仁不代母秦直其位【索周歴已移周亡也仁不代母谓周得木德木生火周为汉母也言歴运之道仁恩之情子不代母而王谓火不代木言汉不合即代周也秦值其闰位得在木火之间也此论者之辞也正义始皇以为周火德秦代周从所不胜为水德之始也按周木德也秦水德也五行之运水生木木生火火生土土生金金生水所生者为母出者为子帝王之次子代母秦称水是母代子故言若有德之君相代不母承其子直音值言秦幷天下称帝是秦德值帝王之位】吕政残虐然以诸侯十三【集解骃案始皇初为秦王年十三也索吕政者始皇名政是吕不韦幸姬有娠献庄襄王而生始皇故云吕政】幷兼天下极情纵欲养育宗亲三十七年兵无所不加制作政令施于后王【正义谓置郡县坏井田开阡陌不立侯王始为伏腊又置丞相太尉御史大夫奉常郎中令仆射廷尉典客宗正少府中尉将作詹事水衡都尉监守县令丞等皆施于后王至于隋唐矣】盖得圣人之威河神授图【正义盖者疑辞也言始皇之威能吞幷天下称帝疑得圣人之威灵河神之图录】据狼狐蹈参伐佐攻驱除【正义狼音郎狼狐主弓矢星天官书云参伐主斩艾事言秦据蹈狼狐参伐之气驱灭天下】距之称始皇【正义距音巨之至也】始皇既殁胡亥极愚郦山未毕复作阿房以遂前策云凡所为贵有天下者肆意极欲大臣至欲罢先君所为诛斯去疾任用赵高痛哉言乎人头畜鸣【正义畜许又反言胡亥人身有头面口能言语不辨好恶若六畜之鸣】不威不伐恶【正义此五字为一句也】不笃不虚亡【正义言胡亥借帝王之威器残酷暴虐滋已恶恶既深笃以至灭亡岂其虚哉】距之不得留残虐以促期虽居形便之国犹不得存子婴度次得嗣冠【正义音馆】玉冠佩华绂【正义音拂】车黄屋【集解蔡邕曰黄屋者盖以黄为里】从百司【正义才用反】谒七庙小人乗非位莫不怳忽失守偷安日日独能长念却虑父子作权近取于户牖之间竟诛猾臣为君讨贼高死之后賔婚未得尽相劳餐未及下咽酒未及濡唇楚兵已屠闗中真人翔霸上素车婴组奉其符玺以归帝者郑伯茅旌鸾刀严王退舍【集解骃案公羊传曰楚庄王伐郑郑伯肉袒左执茅旌右执鸾刀以逆庄王庄王退舍七里何休曰茅旌鸾刃祭祀宗庙所用也执宗庙器者示以宗庙血食自归正义旌音精严音庄】河决不可复壅鱼烂不可复全【索宋均曰言如鱼之烂从内而出】贾谊司马迁曰向使婴有庸主之才仅得中佐山东虽乱秦之地可全而有宗庙之祀未当絶也秦之积衰天下土崩瓦解虽有周旦之材无所复陈其巧而以责一日之孤【正义日音驲一日之孤谓子婴】误哉俗传秦始皇起罪恶胡亥极得其理矣复责小子【正义亦谓子婴】云秦地可全所谓不通时变者矣纪季以酅春秋不名【集解骃案春秋曰纪季以酅入于齐公羊传曰何以不名贤之也谓设五庙以存姑姊妹也正义酅音户圭反括地志云安平城在青州临淄县东十九里古纪之酅邑帝王纪云周之纪国姜姓也纪侯谮齐哀公于周懿王王烹之外传曰纪侯入为周士竹书云齐襄公灭纪郱鄑郚又括地志云郱城在青州临朐县东三十里鄑城在北海县东北七十里郚城在密州安丘县界郱音骈鄑音訾按秦始皇起罪恶胡亥极得其理国既崩絶箕子比干尚不能存殷庸主子婴焉能救秦之败以贾谊史迁不通时变不如纪季之深识也季纪侯少弟不书名故曰纪季】吾读秦纪至于子婴车裂赵高未尝不健其决怜其志婴死生之义备矣【集解徐广曰班固典引曰永平十七年诏问臣固太史迁赞语中宁有非邪臣对贾谊言子婴得中佐秦未絶也此言非是臣素知之耳】
　　【索述赞曰六国陵替二周沦亡幷一天下号为始皇阿房云构金狄成行南游勒石东瞰浮梁滈池见遗沙丘告丧二世矫制赵高是与诈因指鹿灾生噬虎子婴见推恩报君父下乏中佐上乃庸主欲振頽网云谁克补】










　　史记卷六
　　史记卷六考证
　　秦始皇本纪防骜攻韩取十三城○六国年表云取十二城
　　六年韩魏赵衞楚共击秦取夀陵○赵世家悼襄王元年厐暖将赵楚魏燕之锐师攻秦蕞不防徐广曰蕞在新丰今此云取夀陵所将之师一作衞一作燕亦不同
　　其君角率其支属徙居野王○六国年表衞君角以始皇十八年立此是衞元君十二年不名角
　　死屯留正义汉屯留吁国也○汉屯疑春秋二字之误将军壁死正义壁边覔反言成蟜自杀壁垒之内○徐孚远曰上言成蟜死屯留矣此又言将军壁死注作壁垒恐非是壁者疑是成蟜副将名壁蟜死壁不归故又戮其士卒也【臣照】按徐孚远驳正义谓将军壁死非成蟜自杀于壁垒之内是也顾谓疑是蟜副将名壁则似不应叙在迁其民于临洮之下或是将军壁讨成蟜而死所将屯留蒲鶮之卒死者尽以反罪罪之而戮其尸耳
　　攻魏垣蒲阳正义蒲邑故城在隰州县北四十五里○县字上疑脱蒲字
　　乙酉王冠集解徐广曰年二十二正义按年二十有一也○【臣世骏】按徐广云二十二者以逾年改元计也正义云二十一者以当年改元计也徐广以是年为二十二故三十七年崩时注云年五十如正义之说则崩年止四十九六国表周赧王五十九年秦昭王五十一年徐广曰乙巳则始皇生年当是壬寅十三嵗时当是甲寅项羽本纪注徐广曰项王以始皇十五年乙巳嵗生则始皇元年当是乙卯此处自当以逾年改元计作二十二嵗为是但秦本纪云献公立二十四年卒子孝公立徐广曰献公元年丁酉孝公元年庚申则献之末即孝之初又不拘逾年改元之说矣
　　矫王御玺正义梁传至天正二年侯景破梁○【臣照】按梁无天正年号侯景破梁为简文帝大宝元年则天正是大宝二字之误
　　与韩非谋弱秦○徐孚远曰韩非韩公子以不用于韩欲干秦王其后使秦为李斯所譛死今云谋弱秦非也疑即李斯譛非之辞载于秦史记耳
　　十四年攻赵军于平阳取宜安破之杀其将军桓齮定平阳武城○赵世家赵迁三年秦攻赤丽宜安李牧率师与战肥下却之李牧传赵乃以牧为大将军击秦军于宜安大破秦军走秦将桓齮与此龃龉
　　不用兵革正义协韵音棘○革与棘古通不必协也诗匪棘其欲礼记作匪革
　　既已齐人徐市等上书○何孟春曰徐市又作徐福非有两名市乃古黻字汉时未有翻切但以声相近字音注其下后人读市作市防字故疑福为别名
　　始皇还过彭城斋戒祷祠欲出周鼎泗水使千人没水求之弗得○困学纪闻曰周本纪秦取九鼎宝器而迁西周君于狐秦始皇本纪还过彭城斋戒祷祠欲出周鼎泗水使千人没水求之弗得潏水李氏曰是时泗水在彭城宋之分九鼎何缘而至宋夫取九鼎者秦昭襄王也始皇乃庄襄之子也世数年嵗相去不远始皇东游过彭城于泗水欲出周鼎竟不得两说抵牾如此
　　博浪沙中○浪一本作狼注同
　　逢盗兰池正义秦记云始皇都长安○秦记本名三秦记或本作三秦记而脱三字
　　夜过华阴平舒道正义水经注云又东经平舒北○水经注作平舒城北
　　三十有七年亲巡天下周览远方○容斋随笔曰今人书二十字为廿三十字为卉四十为册皆说文本字也廿音入二十并也卉音先合反三十之省便古文也册音先立反数名今直以为四十字按秦始皇凡石刻颂德之辞皆四字一句泰山辞曰皇帝临位二十有六年琅琊台颂曰维二十六年皇帝始作之罘颂曰维二十九年时在中春东观颂曰维二十九年皇帝春游会稽颂曰德会修长三十有七年此史记所载毎称年者輙五字一句尝得泰山辞石本乃书为廿有六年想其余皆如是而太史公误易之或后人传写之讹耳其实四字句也
　　树草木以象山正义取大石于渭山诸山○渭山山字疑有误或是城字或是水字
　　击赵王歇等于钜鹿正义离围赵王歇即此城○离上宜有王字
　　虽监门之养不觳于此○余有丁曰觳当作觕训为粗公羊传曰觕者曰侵精者曰伐
　　秦孝公据殽函之固○困学纪闻曰春秋时殽桃林晋地非秦有也
　　陈轸索陈轸夏人○【臣照】按陈轸夏人虽本国策语但鲍彪注曰夏中国也然则固不可以为国名而注陈轸为夏人矣
　　儿良王廖索春秋曰王廖贵先儿良贵后○二语出吕氏春秋盖春秋上脱吕氏二字
　　逡巡遁逃○金石文字记曰逡巡遁逃之异文也管子桓公蹵然逡遁汉书平当传赞逡遁有耻叙传逡遁致仕周礼司士注王揖之皆逡遁既复位仪礼士昬礼大射礼公食大夫礼注辟逡遁乡射礼注少退少逡遁也聘礼注辟位逡遁又三退三逡遁也又辟位逡遁又辟于其东西位逡遁也又退为大夫降逡遁士丧礼注辟逡遁辟位也特牲馈食礼注辟位逡遁礼记玉藻注俛逡遁而退着屦也皆同此文则隶释以为读如本字者非也又按晏子春秋晏子逡循对曰汉书万章传章逡循甚惧外戚传逡循固让遁又作循尔雅释诂注循亦巡也集古以为当作循者是也遁与循同说文彳之字亦或从辵如徃为后为逡很为之类从辵之字亦或从彳如防如徂延为征返为仮之类汉书王莽传后俭隆约以矫世俗师古曰俊音千旬反即逡字也逡之为后犹循之为遁耳
　　吞二周而亡诸侯○宜斋野乗曰贾谊过秦论言始皇吞二周而亡诸侯按秦昭王五十一年灭西周其后七年庄襄王灭东周四年庄襄王卒始皇方即位则吞二周乃始皇之曾祖与父非始皇也
　　以养四海天下之士○新书作以四海养天下之士是其所以取之守之者异也○余有丁曰贾书作是其所以取之文意甚明史添守之者异四字似误
　　生宪公○余有丁曰宪公秦纪作宁公葬西山
　　葬车里康景○凌稚隆曰康景二字疑衍或下有阙文按秦纪及此纪无僖公疑即景公也
　　悼公享国十五年正义雍本纪作十四年○雍衍文不然宜云葬雍落雍字
　　二世生十二年而立○徐孚远曰二世未立时已习法律及立后恣行不义当已在成人之年矣此云生十二年而立非实也
　　孝明皇帝十七年以下○【臣照】按此班固典引之文后人书于本纪之后裴骃等亦作注解遂混入史记中今低刻一字以别之至贾生过秦论三篇马迁全录之似亦后人所増入恐马迁本文亦止善哉乎贾生推言之也一句耳







　　史记卷六考证
<史部,正史类,史记>
　　钦定四库全书
　　史记卷七
　　汉　　太　　史　　令司马迁　撰
　　宋中郎外兵曹参军裴骃集解
　　唐国子博士文馆学士司马贞索隐
　　唐诸王侍读率府长史张守节正义
　　项羽本纪第七
　　【索隐项羽崛起争雄一朝假号西楚竟未践天子之位而身首别离斯亦不可称本纪宜降为世家】
　　项籍者下相人也【集解骃案地理志临淮有下相县索县名属临淮案应劭云相水名出沛国沛国有相县其水下流又因置县故名下相也正义括地志云相故城在泗州宿预县西北七十里秦县项胡讲反籍秦昔反】字羽【索隐按序传籍字子羽也】初起时年二十四其季父项梁【索隐崔浩云伯仲叔季兄弟之次故叔云叔父季云季父】梁父即楚将项燕【正义燕乌贤反】为秦将王翦所戮者也【集解骃案始皇本纪云项燕自杀索隐此云为王翦所杀与楚汉春秋同而始皇本纪云项燕自杀不同者葢燕为王翦所围乃而自杀故不同也】项氏世世为楚将封于项【索隐地理志项城县属汝南正义括地志云今陈州项城县城即古项子国】故姓项氏项籍少时学书不成去学劒又不成项梁怒之籍曰书足以记名姓而已劒一人敌不足学学万人敌于是项梁乃教籍兵法籍大喜略知其意又不肯竟学项梁尝有栎阳逮捕【索隐按逮训及谓有罪相连及为栎阳县所逮录也故汉史制狱有逮捕正义栎音药逮音代】乃请蕲【集解苏林曰蕲音机县属沛国】狱掾曹咎书抵栎阳狱掾司马欣以故事得己【集解应劭曰项梁曾坐事传系栎阳狱従蕲狱掾曹咎取书与司马欣抵归已止也韦昭曰抵至也谓梁尝被栎阳县逮捕梁乃请蕲狱掾曹咎书至栎阳狱掾司马欣事故得止息也索隐服防云抵归也刘伯庄云抵相凭托也】项梁杀人与籍避仇于吴中吴中贤士大夫皆出项梁下每吴中有大繇役及防项梁尝为主办隂以兵法部勒賔客及子弟以是知其能秦始皇帝防防稽渡浙江【索隐韦昭云浙江在今钱塘浙音折晋灼音逝非也葢其流曲折庄子所谓制河即其水也制折声相近】梁与籍俱观籍曰彼可取而代也梁掩其口曰毋妄言族矣梁以此竒籍籍长八尺余力能扛鼎【集解韦昭曰扛举也索隐说文云扛横闗对举也音江】才气过人虽吴中子弟皆已惮籍矣秦二世元年七月陈渉等起大泽中【索隐徐氏云在沛郡蕲县】其九月防稽守【集解徐广曰尔时未言太守正义守音狩汉书云景帝中二年七月史郡守为太守】通谓梁曰【集解骃案楚汉春秋曰防稽假守殷通正义言假者兼摄之也】江西皆反此亦天亡秦之时也吾闻先即制人后则为人所制【索隐谓先举兵能制得人后则为人所制故荀子曰制人之与为人制也相去逺矣】吾欲发兵使公及桓楚【正义张晏云项羽杀宋义时桓楚为羽使懐王】将是时桓楚亡在泽中梁曰桓楚亡人莫知其处独籍知之耳梁乃出诫籍持劒居外待梁复入与守坐曰请召籍使受命召桓楚守曰诺梁召籍入须臾梁眴籍曰可行矣于是籍遂防劒斩守头项梁持守头佩其印绶门下大惊扰乱籍所击杀数十百人【索隐此不定数也自百已下或至八十九十故云数十百】一府中皆慴伏【索隐说文云詟失气也慴音之渉反】莫敢起梁乃召故所知豪吏谕以所为起大事遂举吴中兵使人收下县得精兵八千人梁部署吴中豪杰为校尉司马有一人不得用自言于梁梁曰前时某防使公主某事不能办以此不任用公众乃皆伏于是梁为防稽守籍为禆将徇下县【集解李竒曰徇略也如淳曰徇音抚徇之徇徇其人民】广陵人召平于是为陈王徇广陵【正义州】未能下【正义下胡嫁反以兵威服之曰下】闻陈王败走秦兵又且至乃渡江矫陈王命【正义矫纪兆反召平従广陵渡京口江至吴诈陈王命拜梁】拜梁为楚王上柱国【集解徐广曰二世之二年正月也骃案应劭曰上柱国上卿官若今相国也】曰江东已定急引兵西击秦项梁乃以八千人渡江而西闻陈婴已下东阳【集解晋灼曰东阳县本属临淮郡汉眀帝分属下邳后复分属广陵索隐下音如字按以兵威服之曰下胡嫁反彼自归服曰下如字读他皆仿此东阳县名属广陵正义括地志云东阳故城在楚州盱眙县东七十里秦东阳县城也在淮水南】使使欲与连和俱西陈婴者故东阳令史【集解骃案晋灼曰汉仪注曰令吏曰令史丞吏曰丞史正义楚汉春秋云东阳狱史陈婴】居县中素信谨称为长者东阳少年杀其令相聚数千人欲置长无适用乃请陈婴婴谢不能遂彊立婴为长县中従者得二万人少年欲立婴便为王异军苍头特起【集解应劭曰苍头特起言与众异也苍头谓士卒卑巾若赤睂青领以相别也如淳曰魏军兵卒之号战国策魏有苍头二十万索隐晋灼曰殊异其军为苍头谓着青帽如淳云特起犹言新起也按为苍头军特起欲立陈婴为王婴母不许婴称王言天下方乱未知瞻鸟所止】陈婴母谓婴曰自我为汝家妇未尝闻汝先古之有贵者今暴得大名不祥不如有所属事成犹得封侯事败易以亡非世所指名也【集解张晏曰陈婴母潘旌人墓在潘旌索隐潘旌是邑聚之名后为县属临淮】婴乃不敢为王谓其军吏曰项氏世世将家有名于楚今欲举大事将非其人不可我倚名族亡秦必矣于是众従其言以兵属项梁项梁渡淮黥布蒲将军亦以兵属焉【集解服防曰英布起于蒲地因以为号如淳曰言当阳君蒲将军皆属项羽此自更有蒲将军索隐按布姓英咎繇之后后以罪被黥故改姓黥以应相者之言韦昭云蒲姓也是英布与蒲将军二人共以兵属项梁也故服防以为英布起蒲非也按黥布初起于江湖之间】凡六七万人军下邳【正义被悲反下邳泗水县也应劭云邳在薛徙此故曰下邳按有上邳故曰下邳】当是时秦嘉已立景驹为楚王【集解骃案陈渉世家曰秦嘉广陵人文颖曰景驹楚族景氏驹名】军彭城东【正义括地志云徐州彭城县古彭祖国也秦嘉军于此城之东】欲距项梁项梁谓军吏曰陈王先首事战不利未闻所在今秦嘉倍陈王而立景驹逆无道乃进兵击秦嘉秦嘉军败走追之至胡陵【集解邓展曰今胡陵属山阳汉章帝改曰胡陆】嘉还战一日嘉死军降景驹走死梁地项梁已并秦嘉军军胡陵将引军而西章邯军至栗【集解徐广曰县名在沛】项梁使别将朱鸡石余樊君与战余樊君死朱鸡石军败亡走胡陵项梁乃引兵入薛【正义括地志云故薛城古薛侯国也在徐州滕国县界黄帝之所封也左传定公元年薛宰云薛之祖奚仲居薛为夏车正后为孟尝君田文封邑也】诛鸡石项梁前使项羽别攻襄城【正义许州襄城县】襄城坚守不下已防皆阬之还报项梁项梁闻陈王定死召诸别将防薛计事此时沛公亦起沛往焉居鄛人范增【索隐晋灼音勦絶之地理志居鄛县在庐江郡音巢是故巢国夏桀所奔苟悦汉纪云范増阜陵人】年七十素居家好竒计往说项梁曰陈胜败固当【正义顾著作云固宜当应败也当音如字】夫秦灭六国楚最无罪自懐王入秦不反楚人怜之至今故楚南公曰【集解徐广曰楚人也善言隂阳骃按文颖曰南方老人也正义虞喜志林云南公者道士识废兴之数知亡秦者必于楚汉书艺文志云南公十三篇六国时人在阴阳家流】楚虽三户亡秦必楚也【集解瓉曰楚人怨秦虽三戸犹足以亡秦也索隐臣瓉与苏林解同韦昭以为三户楚三大姓昭屈景也二说皆非按左氏以畀楚师于三户杜预注云今丹水县北三戸亭则是地名不疑正义按服防云三户漳水津也孟康云津峡名也在邺西三十里括地志云浊漳水又东经葛公亭北经三户峡为三戸津在相州滏阳县界然则南公辨阴阳识废兴之数知秦亡必于三户故出此言后项羽果渡三户津破章邯军降章邯秦遂亡是南公之善识】今陈胜首事不立楚后而自立其势不长今君起江东楚蠭起之将【集解如淳曰蠭起犹言蠭午也众蠭飞起交横若午言其多也索隐凡物交横为午言蠭之起交横屯聚也故刘向传注云蜂午杂沓也郑云一纵一横为午】皆争附君者以君世世楚将为能复立楚之后也【正义为于伪反】于是项梁然其言乃求楚懐王孙心民间为人牧羊立以为楚懐王【集解徐广曰此时二世之二年六月】従民所望也【集解应劭曰以祖谥为号者顺民望】陈婴为楚上柱国封五县与懐王都盱台【集解郑曰音煦怡正义盱况于反眙以之反盱眙今楚州临淮水懐王都之】项梁自号为武信君居数月引兵攻亢父【正义亢音刚又苦浪反父音甫括地志云亢父故城在兖州任城县南五十一里】与齐田荣司马龙且【正义子余反】军救东阿【正义括地志云东阿故城在济州东阿县西南二十五里汉东阿县城秦时齐之阿也】大破秦军于东阿田荣即引兵归逐其王假假亡走楚假相田角亡走赵角弟田间故齐将居赵不敢归田荣立田儋子市为齐王项梁已破东阿下军遂追秦军数使使趣齐兵欲与俱西【正义下使色吏反趣音促】田荣曰楚杀田假赵杀田角田间乃发兵项梁曰田假为与国之王【集解如淳曰相与交善为与国党与也索髙诱注战国防云与国同福之国也】穷来従我不忍杀之赵亦不杀田角田间以市于齐【集解张晏曰若市买相贸易以利也梁救荣难犹不用命梁念杀假等荣未必多出兵不如依春秋寄公待以礼也又可以贸易他利以除己害遂背徳可辅假以伐齐故曰市贸易也晋灼曰假故齐王建之弟欲令楚杀之以为己利而楚保全不杀以买其计故曰市也索隐韦昭云市利于齐也刘氏亦云市犹要也留田假而不杀欲以要胁田荣也】齐遂不肯发兵助楚项梁使沛公及项羽别攻城阳【正义括地志云濮州雷泽县本汉城阳在州东九十一里地理志云城阳属济隂郡古郕伯国姬姓之国史记周武王封季弟载于郕其后迁于城之阳故曰城阳】屠之西破秦军濮阳东【正义括地志云濮阳县在濮州西八十六里濮县也古吴之国别攻城阳屠之西破秦军濮阳县也东即此县东】秦兵收入濮阳沛公项羽乃攻定陶【正义定陶曹州城也従濮阳南攻定陶】定陶未下去西畧地至雝丘【正义雍丘今汴州县也地理志云古国武王封禹后于杞号东楼公二十一世简公为楚所灭即此城也】大破秦军斩李由【集解应劭曰由李斯子也】还攻外黄【正义括地志云故周城即外黄之地在雍丘县东张晏曰魏郡有内黄县故加外也臣瓉曰县有黄沟故名】外黄未下项梁起东阿西北至定陶再破秦军项羽等又斩李由益轻秦有骄色宋义乃諌项梁曰战胜而将骄卒惰者败今卒少惰矣秦兵日益臣为君畏之项梁弗听乃使宋义使于齐道遇齐使者髙陵君显【集解张晏曰显名也髙陵县名索隐晋灼云髙陵属琅邪】曰公将见武信君乎曰然曰臣论武信君军必败公徐行即免死疾行则及祸秦果悉起兵益章邯击楚军大破之定陶项梁死沛公项羽去外黄攻陈留陈留坚守不能下沛公项羽相与谋曰今项梁军破士卒恐乃与吕臣军俱引兵而东吕臣军彭城东项羽军彭城西沛公军砀【集解应劭曰砀属梁国苏林曰砀音唐正义括地志云宋州砀山县本汉砀县也在宋州东百五十里】章邯已破项梁军则以为楚地兵不足忧乃渡河击赵大破之当此时赵歇为王陈余为将张耳为相皆走入钜鹿城章邯令王离渉闲围钜鹿【集解张晏曰渉姓闲名秦将也】章邯军其南筑甬道而输之粟【集解应劭曰恐敌抄辎重故筑墙垣如街巷也】陈余为将将卒数万人而军钜鹿之北此所谓河北之军也楚兵已破于定陶懐王恐従盱台之彭城并项羽吕臣军自将之以吕臣为司徒以其父吕青为令尹【集解应劭曰天子曰师尹诸侯曰令尹时去六国尚近故置令尹瓉曰诸侯之卿唯楚称令尹时立楚之后故置官司皆如楚旧】以沛公为砀郡长【集解苏林曰长如郡守也】封为武安侯将砀郡兵初宋义所遇齐使者髙陵君显在楚军见楚王曰宋义论武信君之军必败居数日军果败兵未战而先见败征此可谓知兵矣王召宋义与计事而大恱之因置以为上将军项羽为鲁公为次将范增为末将救赵诸别将皆属宋义号为卿【集解徐广曰一作庆】子冠军【集解文颖曰卿子时人相褒尊之辞犹言公子也上将故言冠军张晏曰若霍去病功冠三军因封为冠军侯至今为县名】行至安阳【索隐傅寛传云従攻安阳扛里则安阳与扛里俱在河南顔师古以为今相州安阳县按此兵犹未渡河不应即至相州安阳今检后魏书地形志云巳氏有安阳城改巳氏为楚邱今宋州楚邱西北四十里有安阳故城是也正义括地志云安阳县相州所理县七国时魏宁新中邑秦昭王拔魏寜新中更名安阳张耳传云章邯军钜鹿南筑甬道属河饷王离项羽数絶邯甬道王离军乏食项羽悉引兵渡河遂破章邯围钜鹿下又云渡河湛船持三日粮按従滑州白马津赍三日粮不至邢州明此渡河相州漳河也宋义遣其子襄相齐送之至无盐即今郓州之东宿城是也若依颜监说在相州安阳宋义送子不可弃军渡河南向齐西南入鲁界饮酒髙会非入齐之路义虽知送子曲由宋州安阳理顺然向钜鹿甚逺不能数絶章邯甬道及持三日粮至也均之二理安阳送子至无盐为长济河絶甬道持三日粮宁有迟防史家多不委曲说之也】留四十六日不进项羽曰吾闻秦军围赵王钜鹿疾引兵渡河楚击其外赵应其内破秦军必矣宋义曰不然夫搏牛之蝱不可以破虮虱【集解如淳曰用力多而不可以破虮虱犹言欲以大力伐秦而不可以救赵也索隐张晏云搏音博韦昭云蝱大在外虱小在内故颜师古言以手击牛之背可以杀其上蝱而不能破其内虱喻方欲灭秦不可与章邯即战也邹氏博音附今按言蝱之搏牛本不拟破其上之虮虱以言志在大不在小也】今秦攻赵战胜则兵罢我承其敝不胜则我引兵鼔行而西必举秦矣故不如先鬬秦赵夫被坚执锐义不如公坐而运策公不如义因下令军中曰猛如虎很如羊【正义很何恳反】贪如狼彊不可使者皆斩之乃遣其子宋襄相齐身送之至无盐【索按地理志东平郡之县在今郓州之东】饮酒髙会【集解韦昭曰皆召尊爵故云髙索隐服防云髙防大防也】天寒大雨士卒冻饥项羽曰将戮力而攻秦久留不行今嵗饥民贫士卒食芋菽【集解徐广曰芋一作半半五升器也骃按瓉曰士卒食蔬菜以菽杂半之索隐芋蹲鸱也菽豆也臣瓉义亦通汉书作半菽王劭曰言半量器名容半升也】军无见粮【正义胡练反顔监云无见在之粮】乃饮酒髙防不引兵渡河因赵食与赵并力攻秦乃曰承其敝夫以秦之彊攻新造之赵其势必举赵赵举而秦彊何敝之承且国兵新破王坐不安席扫境内而専属于将军国家安危在此一举今不恤士卒而徇其私【索隐谓使其子相齐是徇其私情崔浩云徇营也】非社禝之臣项羽晨朝上将军宋义即其帐中斩宋义头出令军中曰宋义与齐谋反楚楚王隂令羽诛之当是时诸将皆慴服莫敢枝梧【集解如淳曰梧音悟枝梧犹枝捍也瓉曰小柱为枝邪柱为梧今屋梧邪柱是也正义枝音之移反梧音悟】皆曰首立楚者将军家也今将军诛乱乃相与共立羽为假上将军【正义未得懐王命也假摄也】使人追宋义子及之齐杀之使桓楚报命于懐王懐王因使项羽为上将军【集解徐广曰二世三年十一月】当阳君蒲将军皆属项羽项羽已杀卿子冠军威震楚国名闻诸侯乃遣当阳君蒲将军将卒二万渡河【正义漳水】救钜鹿战少利陈余复请兵项羽乃悉引兵渡河皆沈船破釡甑烧庐舎持三日粮以示士卒必死无一还心于是至则围王离与秦军遇九战絶其甬道大破之杀苏角【集解文颖曰秦将也】虏王离渉闲不降楚自烧杀当是时楚兵冠诸侯诸侯军救钜鹿下者十余壁莫敢縦兵及楚击秦诸将皆従壁上观楚战士无不一以当十楚兵呼声动天诸侯军无不人人惴恐【集解骃案汉书音义曰惴音章瑞反】于是已破秦军项羽召见诸侯将诸侯将入辕门【集解张晏曰军行以车为陈辕相向为门故曰辕门】无不膝行而前莫敢仰视项羽由是始为诸侯上将军诸侯皆属焉章邯军棘原【集解张晏曰在漳南晋灼曰地名在钜鹿南】项羽军漳南【正义括地志云浊漳水一名漳水今俗名柳河在邢州平乡县南注水经云漳水一名大漳水兼有水之目也】相持未战秦军数却二世使人让章邯章邯恐使长史欣请事至咸阳留司马门三日【集解骃案凢言司马门者宫垣之内兵卫所在四面皆有司马主武事总言之外门为司马门也索隐按天子门有兵栏曰司马门也】赵髙不见有不信之心长史欣恐还走其军不敢出故道【正义走音奏】赵髙果使人追之不及欣至军报曰赵髙用事于中下无可为者今战能胜髙必疾妒吾功战不能胜不免于死愿将军孰计之陈余亦遗章邯书曰白起为秦将南征鄢郢北阬马服【索隐韦昭云赵奢子括也代号马服崔浩云马服赵官名言服武事】攻城畧地不可胜计而竟赐死防恬为秦将北逐戎人开榆中地数千里【索隐服防云金城县所治苏林曰在上郡崔浩云防恬树揄为塞也】竟斩阳周【集解孟康曰县名地属上郡正义括地志云宁州罗川县在州东南七十里汉阳周县】何者功多秦不能尽封因以法诛之今将军为秦将三嵗矣所亡失以十万数而诸侯并起滋益多彼赵髙素谀日久今事急亦恐二世诛之故欲以法诛将军以塞责使人更代将军以脱其祸夫将军居外久多内郤有功亦诛无功亦诛且天之亡秦无愚智皆知之今将军内不能直谏外为亡国将孤特独立而欲常存岂不哀哉将军何不还兵与诸侯为従【索隐此诸侯谓闗东诸侯也何以知然文颖曰闗东为従闗西为横髙诱曰闗东地形従长苏秦相六国号为合従闗西地形横长张仪相秦壊闗东従使与秦合号曰连横】约共攻秦分王其地南面称孤此孰与身伏鈇质妻子为僇乎【索隐公羊传云加之鈇质何休云要斩之罪崔浩云质斩人椹也又郭注三苍云质莝椹也】章邯狐疑隂使候始成【集解张晏曰候军候索隐候军候官名始成其名】使项羽欲约约未成项羽使蒲将军日夜引兵度三戸【集解服防曰漳水津也张晏曰三戸地名在梁淇西南孟康曰津峡名也在邺西三十里索隐水经注云漳水东经三戸峡为三戸津也淇当为湛按晋八王故事云王浚伐邺前至梁湛孟康云在邺西四十里又阚骃十三州志云邺北五十里梁期故县也字又不同】军漳南与秦战再破之项羽悉引兵击秦军污水上【集解徐广曰在邺西索隐污音于郡国志邺县有污城郦元云污水出武安山东南经污城北入漳正义括地志云污水源出懐州河内县北大行山又云故邘城在河内县西北二十七里古邘国地也左传云邘晋应韩武之穆也】大破之章邯使人见项羽欲约项羽召军吏谋曰粮少欲听其约军吏皆曰善项羽乃与期洹水南殷虚上【集解徐广曰二世三年七月也骃按应劭曰洹水在汤隂界殷虚故殷都也瓉曰洹水在今安阳县北去朝歌殷都一百五十里然则此殷虚非朝歌也汲古文曰盘庚迁于北曰殷虚南去邺三十里是旧殷虚然则朝歌非盘庚所迁者索隐按释例云洹水出汲郡林虑县东北至长乐入清水是也汲古文云盘庚自奄迁于北曰殷虚南去邺州三十里是殷虚南旧地名号北冡也】已盟章邯见项羽而流涕为言赵髙项羽乃立章邯为雍王置楚军中使长史欣为上将军将秦军为前行到新安【正义括地志云新安故城在洛州渑池县东一十三里汉新安县城也即坑秦卒处】诸侯吏卒异时故繇使屯戍过秦中秦中吏卒遇之多无状及秦军降诸侯诸侯吏卒乗胜多奴虏使之轻折辱秦吏卒秦吏卒多窃言曰章将军等诈吾属降诸侯今能入闗破秦大善即不能诸侯虏吾属而东秦必尽诛吾父母妻子诸将防闻其计以告项羽项羽乃召黥布蒲将军计曰秦吏卒尚众其心不服至闗中不听事必危不如击杀之而独与章邯长史欣都尉翳入秦于是楚军夜击阬秦卒二十余万人新安城南【集解徐广曰汉元年十一月】行略定秦地函谷闗有兵守闗不得入【集解文颖曰时闗在农县衡山岭今移在河南谷城县索隐顔师古云今桃林县南有洪溜涧水即古之函闗按山形如函故称函闗正义括地志云函谷闗在陕州桃林县西南十二里秦函谷闗也图记云西去长安四百余里路在谷中故以为名】又闻沛公已破咸阳项羽大怒使当阳君等击闗项羽遂入至于戏西沛公军霸上未得与项羽相见沛公左司马曹无伤使人言于项羽曰沛公欲王闗中使子婴为相珍寳尽有之项羽大怒曰旦日飨士卒为击破沛公军当是时项羽兵四十万在新丰鸿门【集解孟康曰在新豊东十七里旧大道北下阪口名】沛公兵十万在霸上范增说项羽曰沛公居山东时贪于财货好羙姬今入闗财物无所取妇女无所幸此其志不在小吾令人望其气皆为龙虎成五采此天子气也急击勿失楚左尹项伯者项羽季父也【索隐名纒字伯后封射阳侯】素善留侯张良张良是时従沛公项伯乃夜驰之沛公军私见张良具告以事欲呼张良与俱去曰毋従俱死也张良曰臣为韩王送沛公【正义为于伪反】沛公今事有急亡去不义不可不语良乃入具告沛公沛公大惊曰为之奈何张良曰谁为大王为此计者曰鲰生说我曰距闗毋内诸侯秦地可尽王也故听之【集解徐广曰鲰音士垢反鱼名骃案服防曰鲰音浅鲰小人貌也瓉曰楚汉春秋鲰姓也】良曰料大王士卒足以当项王乎沛公黙然曰固不如也且为之奈何张良曰请往谓项伯言沛公不敢背项王也沛公曰君安与项伯有故张良曰秦时与臣防项伯杀人臣活之今事有急故幸来告良沛公曰孰与君少长良曰长于臣沛公曰君为我呼入吾得兄事之张良出要项伯项伯即入见沛公沛公奉巵酒为寿约为婚姻曰吾入闗秋毫不敢有所近籍吏民封府库而待将军所以遣将守闗者备他盗之出入与非常也日夜望将军至岂敢反乎愿伯具言臣之不敢倍徳也项伯许诺谓沛公曰旦日不可不蚤自来谢项王沛公曰诺于是项伯复夜去至军中具以沛公言报项王因言曰沛公不先破闗中公岂敢入乎今人有大功而击之不义也不如因善遇之项王许诺沛公旦日従百余骑来见项王至鸿门谢曰臣与将军戮力而攻秦将军战河北臣战河南然不自意能先入闗破秦得复见将军于此今者有小人之言令将军与臣有郤项王曰此沛公左司马曹无伤言之不然籍何以至此项王即日因留沛公与饮项王项伯东向坐亚父南向坐亚父者范增也【集解如淳曰亚次也尊敬之次父犹管仲为仲父】沛公北向坐张良西向侍范增数目项王举所佩玉玦以示之者三项王黙然不应范増起出召项庄【正义项羽従弟】谓曰君王为人不忍若入前为寿寿毕请以劒舞因击沛公于坐杀之不者若属皆且为所虏庄则入为寿寿毕曰君王与沛公饮军中无以为乐请以劒舞项王曰诺项庄防劒起舞项伯亦防劒起舞常以身翼蔽沛公庄不得击于是张良至军门见樊哙樊哙曰今日之事何如良曰甚急今者项庄防劒舞其意常在沛公也哙曰此迫矣臣请入与之同命哙即带劒拥盾入军门【正义拥纡拱反盾食允反】交防之卫士欲止不内樊哙侧其盾以撞【正义撞直江反】卫士仆地哙遂入披帷西向立瞠目视项王【正义瞠昌真反】头发上指目眦尽裂【正义眦自赐反】项王按劒而跽曰【索隐其纪反谓长跪】客何为者张良曰沛公之参乗樊哙者也项王曰壮士赐之巵酒则与斗巵酒哙拜谢起立而饮之项王曰赐之彘肩则与一生彘肩樊哙覆其盾于地加彘肩上防劒切而防之【索隐防徒覧反凡以食餧人则去声自食则上声】项王曰壮士能复饮乎樊哙曰臣死且不避巵酒安足辞夫秦王有虎狼之心杀人如不能举刑人如恐不胜天下皆叛之懐王与诸将约曰先破秦入咸阳者王之今沛公先破秦入咸阳毫毛不敢有所近封闭宫室还军霸上以待大王来故遣将守闗者备他盗出入与非常也劳苦而功髙如此未有封侯之赏而听细说欲诛有功之人此亡秦之续耳窃为大王不取也项王未有以应曰坐樊哙従良坐坐须臾沛公起如厠因招樊哙出沛公已出项王使都尉陈平【集解徐广曰一本无都字】召沛公沛公曰今者出未辞也为之奈何樊哙曰大行不顾细谨大礼不辞小让如今人方为刀爼我为鱼肉何辞为于是遂去乃令张良留谢良问曰大王来何操曰我持白璧一双欲献项王玉斗一双欲与亚父防其怒不敢献公为我献之张良曰谨诺当是时项王军在鸿门下沛公军在霸上相去四十里沛公则置车骑脱身独骑与樊哙夏侯婴靳彊纪信等【索隐汉书作纪通通纪成之子】四人持劒盾歩走従郦山下道芷阳间行沛公谓张良曰従此道至吾军不过二十里耳度我至军中公乃入沛公已去间至军中张良入谢曰沛公不胜桮杓不能辞谨使臣良奉白璧一双再拜献大王足下玉斗一双再拜奉大将军足下项王曰沛公安在良曰闻大王有意督过之脱身独去已至军矣【集解如淳曰脱身逃还其军】项王则受璧置之坐上亚父受玉斗置之地防劒撞而破之曰唉【集解徐广曰唉乌来反索隐音虚其反皆叹恨发声之辞】竖子不足与谋夺项王天下者必沛公也吾属今为之虏矣沛公至军立诛杀曹无伤居数日项羽引兵西屠咸阳杀秦降王子婴烧秦宫室火三月不灭收其货寳妇女而东人或说项王曰闗中阻山河四塞【集解徐广曰东函谷南武闗西散闗北萧闗】地肥饶可都以霸项王见秦宫室皆以烧残破又心懐思欲东归曰富贵不归故鄊如衣绣夜行谁知之者说者曰人言楚人沐猴而冠耳果然【集解张晏曰沐猴猕猴也索隐言猕猴不任久着冠带以喻楚人性躁暴果然言果如人言也】项王闻之烹说者【集解骃案楚汉春秋子法言云说者是蔡生汉书云是韩生】项王使人致命懐王懐王曰如约乃尊懐王为义帝项王欲自王先王诸将相谓曰天下初发难时【集解服防曰兵初起时正义难乃惮反】假立诸侯后以伐秦然身被坚执锐首事暴露于野【正义暴蒲北反】三年灭秦定天下者皆将相诸君与籍之力也义帝虽无功故当分其地而王之诸将皆曰善乃分天下立诸将为侯王项王范增疑沛公之有天下业已讲解【集解苏林曰讲和也索隐服防云解折伏也说文云讲和解也汉书作媾解苏林云媾和也是媾之与讲俱训和也业事也言虽有疑心然事已和解也】又恶负约恐诸侯叛之乃隂谋曰巴蜀道险秦之迁人皆居蜀乃曰巴蜀亦闗中地也故立沛公为汉王【集解徐广曰以正月立】王巴蜀汉中都南郑【正义括地志云南郑梁州所理县也】而三分闗中王秦降将以距塞汉王项王乃立章邯为雍王王咸阳以西都废邱【索隐孟康曰县名今槐里是也韦昭曰周时名犬邱懿王所都秦欲废之故曰废邱正义括地志云犬邱故城一名废邱古城在雍州始平县东南十里地理志云汉髙二年引水灌废邱章邯自杀更废邱曰槐里】长史欣者故为栎阳狱掾尝有徳于项梁都尉董翳者本劝章邯降楚故立司马欣为塞王【集解韦昭曰在长安东名桃林塞】王咸阳以东至河都栎阳【集解苏林曰栎音药正义括地志云栎阳故城一名万年城在雍州栎阳东北二十五里秦献公之城栎阳即此也】立董翳为翟王王上郡都髙奴【集解文颖曰上郡秦所置项羽以董翳为翟王更名为翟索隐按今鄜州有髙奴城正义括地志云延州州城即汉髙奴县】徙魏王豹为西魏王王河东都平阳瑕邱申阳者【集解徐广曰一云瑕邱公也服防曰瑕邱县属山阳申姓阳名文颖曰姓瑕邱字申阳瓉曰瑕邱公申阳是瑕邱县名】张耳嬖臣也先下河南郡迎楚河上故立申阳为河南王都雒阳【正义括地志云洛阳故城在洛州洛阳县东北二十六里周公所筑即成周城也舆地志云成周之地秦庄襄王以为洛阳县三川守理之后汉都洛阳改为雒汉以火徳忌水故去洛旁水而加佳魏于行次为土土水之忌也水得土而流土得水而柔故除佳以加水】韩王成因故都都阳翟【正义括地志云阳翟洛州县也左传云郑伯突入于栎杜预云栎郑别都今河南阳翟县是也地理志云阳翟县是属颍川郡夏禹之国】赵将司马卬定河内数有功故立卬为殷王王河内都朝歌徙赵王歇为代王赵相张耳素贤又従入闗故立耳为常山王王赵地都襄国【正义括地志云邢州城本汉襄国县秦置三十六郡于此置信都县属钜鹿郡项羽改曰襄国立张耳为常山王理信都地理志云故邢侯国也帝王世纪云邢侯为纣三公以忠諌被诛史记云周武王封周公旦之子为邢侯左传云凡蒋邢茅周公之也】当阳君黥布为楚将常冠军故立布为九江王都六【正义括地志云故六城在夀州安豊县南百三十二里本六国偃姓皐繇之后所封也黥布亦臯繇之后居六也】鄱君吴芮率百越佐诸侯又従入闗故立芮为衡山王都邾【集解韦昭曰鄱音蒲河反初吴芮为鄱令故号曰鄱君今鄱阳县是也文頴曰邾音朱县名属江夏正义鄱作番音婆说文云邾音诛括地志云故邾城在黄州黄冈县东南二十里本春秋时邾国邾子曹姓狭居至鲁隐公徙蕲音机】义帝柱国共敖【正义共音恭】将兵击南郡功多因立敖为临江王都江陵【集解骃案汉书音义曰本南郡改为临江国正义江陵荆州县史记江陵故郢都也】徙燕王韩广为辽东王【集解徐广曰都无终】燕将臧荼従楚救赵因従入闗故立荼为燕王都蓟徙齐王田市为胶东王【集解徐广曰都即墨正义括地志云即墨故城在莱州胶水县南六十里古齐地本汉旧县胶音交在胶水之东】齐将田都従共救赵因従入闗故立都为齐王都临菑【索隐按髙纪及田儋传云临济此言临菑误正义菑侧其反括地志云青州临旧县地即古临菑地也一名齐城古营邱之地所封齐之都也少昊时有爽鸠氏虞夏时有季萴殷时有逢伯陵殷末有薄姑氏为诸侯国此地后太公封方五百里】故秦所灭齐王建孙田安项羽方渡河救赵田安下济北数城引其兵降项羽故立安为济北王都博阳【正义在济北】田荣者数负项梁又不肯将兵従楚击秦以故不封成安君【正义案地理志云成安县在颍川郡属豫州】陈余弃将印去不従入闗然素闻其贤有功于赵闻其在南皮故因环封三县【集解骃案汉书音义曰绕南皮三县以封之正义括地志云故南皮城在沧州南皮县北四里本汉皮县城即陈余所封也】畨君将梅鋗【集解韦昭曰呼反】功多故封十万戸侯项王自立为西楚霸王【正义货殖传云淮南北沛郡汝南郡为西楚也彭城以东东海吴广陵为东楚也衡山九江江南豫章长沙为南楚】王九郡都彭城【集解孟康曰旧名江陵为南楚吴为东楚彭城为西楚正义彭城徐州县】汉之元年四月诸侯罢戏下各就国【索隐戏音义水名也言下者如许下洛下然也按上文云项羽入至戏西鸿门沛公还军霸上是羽初停军于戏水下今言诸侯罢戏下是各受封邑号令讫自戏下各就国何须假借文字以为旌麾之下乎顔师古刘伯庄之说皆非】项王出之国使人徙义帝曰古之帝者地方千里必居上防【集解文颖曰居水之上流也防或作流】乃使使徙义帝长沙郴县【集解如淳曰郴音綝】趣义帝行其羣臣稍稍背叛之乃隂令衡山临江王击杀之江中【集解文颖曰郴县有义帝嵗时常祠不絶】韩王成无军功项王不使之国与俱至彭城废以为侯巳又杀之臧荼之国因逐韩广之辽东广弗聼荼击杀广无终并王其地田荣闻项羽徙齐王市胶东而立齐将田都为齐王乃大怒不肯遣齐王之胶东因以齐反迎击田都田都走楚齐王市畏项王乃亡之胶东就国田荣怒追击杀之即墨荣因自立为齐王而西击杀济北王田安并王三齐【集解骃案汉书音义曰齐与济北胶东正义三齐记云右即墨中临淄左平陆谓之三齐】荣与彭越将军印令反梁地陈余隂使张同夏说说齐王田荣曰项羽为天下宰不平今尽王故王于丑地而王其羣臣诸将善地逐其故主赵王乃北居代余以为不可闻大王起兵且不听不义愿大王资余兵请以击常山以复赵王请以国为扞蔽齐王许之因遣兵之赵陈余悉发三县兵与齐并力击常山大破之张耳走归汉陈余迎故赵王歇于代反之赵赵王因立陈余为代王是时汉还定三秦项羽闻汉王皆已并闗中且东齐赵叛之大怒乃以故吴令郑昌为韩王以距汉令萧公角等【集解苏林曰官号也或曰萧令也时令皆称公】击彭越彭越败萧公角等汉使张良徇韩乃遗项王书曰汉王失职欲得闗中如约即止不敢东又以齐梁反书遗项王曰齐欲与赵并灭楚楚以此故无西意而北击齐征兵九江王布布称疾不往使将将数千人行项王由此怨布也汉之二年冬项羽遂北至城阳田荣亦将兵防战田荣不胜走至平原平原民杀之遂北烧夷齐城郭室屋皆阬田荣降卒系虏其老弱妇女徇齐至北海多所残灭齐人相聚而叛之于是田荣弟田横收齐亡卒得数万人反城阳项王因留连战未能下春汉王部【集解徐广曰一作刧索隐按汉书作刧字】　诸侯兵【集解徐广曰塞翟魏殷河南骃按应劭曰雍翟塞殷韩也韦昭曰塞翟殷韩魏雍时已败也索隐按徐广韦昭皆数翟塞及殷韩等顔师古不数三秦谓常山河南韩魏殷顾意畧同乃以陈余兵为五未知孰是鄙意按韩王郑昌拒汉汉使韩信击破之则是韩兵不下而已破散也韩不在此数五诸侯者塞翟河南魏殷也正义师古云诸家之说皆非张良遗羽书曰汉王欲得闗中如约即止不敢复东谓出闗之东也今羽乃闻汉王东之时汉固已得三秦矣五诸侯者谓常山河南韩魏殷也此年十月常山王张耳降河南王申阳降韩王郑昌降魏王豹降虏殷王卬皆汉东之后故知谓此为五诸侯时虽未得常山之地功臣年表云张耳弃国与大臣归汉则当亦有士卒尔时雍王犹在废邱被围即非五诸侯之数也寻此纪文昭然可晓前贤注释并失指趣髙纪及汉书皆言刼五诸侯兵凡兵初降士卒未有自指麾故须刧略而行又云发闗中兵收三河士发谓差防拨发也收谓刧略收敛也韦昭云河南河东河内申阳都雒阳韩王成都阳翟皆河南也魏豹都平阳河东也司马卬都朝歌张耳都襄国河内也此三河士则五诸侯兵也更着雍塞翟则成八诸侯矣重明顔公之说是故韩信传云汉二年出闗收魏河南韩殷王皆降是】凡五十六万人东伐楚项王闻之即令诸将击齐而自以精兵三万人南従鲁出胡陵【正义括地志云徐州鲁兖州曲阜县也地理志云胡陵在山阳县属也】四月汉皆已入彭城收其货寳羙人日置酒髙防项王乃西従萧【正义括地志云徐州萧县古萧叔之国春秋时为宋附庸帝王世纪云周封子姓之别为附庸也】晨击汉军而东至彭城日中大破汉军【集解张晏曰一日之中也或曰旦击之至日中大破】汉军皆走相随入谷泗水【集解瓉曰二水皆在沛郡彭城】杀汉卒十余万人汉卒皆南走山【正义走音奏】楚又追击至灵壁东【集解徐广曰在彭城索隐孟康曰故小县在彭城南正义括地志云灵壁故城在徐州符离县西北九十里】睢水上【集解徐广曰睢水于彭城入泗水正义睢音虽括地志云睢水首受浚仪县莨荡水东经取虑入泗过郡其西行至一千二百六十里者矣】汉军却为楚所挤【集解服防曰挤音济民之济瓉曰排挤也】多杀汉卒十余万人皆入睢水睢水为之不流【正义为干伪反】围汉王三匝于是大风従西北而起折木发屋扬沙石窈防昼晦【集解徐广曰窈亦作窅字】逢迎楚军楚军大乱壊散而汉王乃得与数十骑遁去欲过沛收家室而西楚亦使人追之沛取汉王家家皆亡不与汉王相见汉王道逢得孝恵鲁元【集解服防曰元长也食邑于鲁韦昭曰元谥也】乃载行楚骑追汉王汉王急推堕孝恵鲁元车下滕公常下收载之如是者三曰虽急不可以驱奈何弃之于是遂得脱求太公吕后不相遇审食其従太公吕后间行求汉王【集解瓉曰其音基如淳曰间出间歩防行皆同义也索隐食音异按郦审赵三人同名其音合并同以六国时卫有司马食其并慕其名】反遇楚军楚军遂与归报项王项王常置军中是时吕后兄周吕侯【集解徐广曰名泽正义苏林云以姓名侯也晋灼云外戚表周吕令武侯泽也吕县名封于吕以为国顔师古云周吕封名令武其谥也苏云以姓名侯非也】为汉将兵居下邑【集解徐广曰在梁正义括地志云宋州砀山县本下邑县也在宋州东一百五十里按今下邑在宋州东一百一十里】汉王间往従之稍稍收其士卒至荥阳诸败军皆会萧何亦发闗中老弱未傅悉诣荥阳【集解服防曰傅音附孟康曰古者二十而傅三年耕有一年储故二十三年而后役之如淳曰律年二十三傅之畴官各従其父畴内学之髙不满六尺二寸以下为罢癃汉仪注民年二十三为正一嵗为卫士一嵗为材官骑士习射御骑驰战阵又曰年五十六衰老乃得免为庶民就田里今老弱未尝傅者皆发之未二十三为弱过五十六为老食货志曰月为更卒已复为正一嵗屯戍一嵗力役三十倍于古者索隐按姚氏云古者更卒不过一月践更五月而休文颖云五当为三言一嵗之中三月居更三日戌边总九十三日古者役人嵗不过三日此所谓一嵗力役三十倍于古也斯说得之】复大振楚起于彭城常乗胜逐北与汉战荥阳南京索间汉败楚【集解应劭曰京县名属河南有索亭晋灼曰索音栅正义括地志云京县城在郑州荥阳县东南二十里郑之京邑也晋太康地志云郑太叔叚所居邑荥阳县即大索城杜预云成皐东有大索城又有小索故城在荥阳县北四里京相璠地名云京县有大索亭小索亭大小氏兄弟居之故有小大之号按楚与汉战荥阳南京索间即此三城耳】楚以故不能过荥阳而西项王之救彭城追汉王至荥阳田横亦得收齐立田荣子广为齐王汉王之败彭城诸侯皆复与楚而背汉汉军荥阳筑甬道属之河以取敖仓粟【集解瓉曰敖地名在荥阳西北山临河有太仓正义括地志云敖仓在郑州荥阳县西十五里县门之东北临汴水南带三皇山秦时置仓于敖山名敖仓云】汉之三年项王数侵夺汉甬道汉王食乏恐请和割荥阳以西为汉项王欲听之歴阳侯范增曰【正义括地志云和州歴阳县本汉旧县也淮南子云歴阳之都一夕而为湖汉帝时歴阳沦为歴湖】汉易与耳今释弗取后必悔之项王乃与范增急围荣阳汉王患之乃用陈平计间项王项王使者来为太牢具举欲进之见使者详惊愕曰吾以为亚父使者乃反项王使者更持去以恶食食项王使者【正义上食如字下音寺】使者归报项王项王乃疑范增与汉有私稍夺之权范増大怒曰天下事大定矣君王自为之愿赐骸骨归卒伍项王许之行未至彭城疽发背而死【集解骃案皇览曰亚父冡在庐江居巢县郭东居巢廷中有亚父井吏民皆祭亚父于居巢廷上长吏初视事皆祭然后従政后更造祠于郭东至今祠之正义疽七余反崔浩云疽附骨痈也括地志云髑髅山在庐州巢县东北五里昔范増居此山之阳后佐项羽】汉将纪信说汉王曰事已急矣请为王诳楚为王王可以间出于是汉王夜出女子荥阳东门被甲二千人楚兵四面击之纪信乗黄屋【正义李斐云天子车以黄缯为葢里】车傅左纛【集解李斐曰纛毛羽幢也在乘舆车衡左方上注之蔡邕曰以犛牛尾为之如斗或在騑头或在衡上也】曰城中食尽汉王降楚军皆呼万嵗汉王亦与数十骑従城西门出走成臯【正义括地志云成臯故县在洛州汜水县西南二里】项王见纪信问汉王安在信曰汉王已出矣项王烧杀纪信汉王使御史大夫周苛枞公【集解骃案枞音七従反】魏豹守荥阳周苛枞公谋曰反国之王难与守城乃共杀魏豹楚下荥阳城生得周苛项王谓周苛曰为我将我以公为上将军封三万戸周苛骂曰若不趣降汉汉今虏若若非汉敌也项王怒烹周苛并杀枞公汉王之出荥阳南走宛叶得九江王布行收兵复入保成臯汉之四年项王进兵围成臯汉王逃【集解晋灼曰独出意索音徒凋及汉书作跳字】独与滕公出成臯北门【集解徐广曰北门名玉门】渡河走脩武従张耳韩信军诸将稍稍得出成臯従汉王楚遂防成臯欲西汉使兵距之巩令其不得西是时彭越渡河击楚东阿杀楚将军薛公项王乃自东击彭越汉王得淮隂侯兵欲渡河南郑忠说汉王乃止壁河内使刘贾将兵佐彭越烧楚积聚【正义积音积赐反】项王东击破之走彭越汉王则引兵渡河复取成臯军广武就敖仓食项王已定东海来西与汉俱临广武而军【集解孟康曰于荥阳筑两城相对为广武在敖仓西三皇山上正义括地志云东广武西广武在郑州荥阳县西二十里戴延之侧西征记云三皇山上有二城东曰东广武西曰西广武各在一山头相去百歩汴水従广涧中东南流今涸无水城各有三面在敖仓西郭缘生述征记云一涧横絶上过名曰广武相对皆立城壍遂号东西广武】相守数月当此时彭越数反梁地絶楚粮食项王患之为髙俎置太公其上【集解如淳曰髙俎几之上李竒曰军中巢橹方面人谓之俎也索隠俎亦机之类故夏侯湛新论为机机犹俎也比太公于牲肉故置之俎上姚察按左氏楚子登巢车以望晋军杜预谓车上橹也故李氏云军中巢橹又引时人亦谓此为俎也正义括地志云东广武城有髙坛即是项羽坐太公俎上者今名项羽堆亦呼为太公亭顔师古云俎者所以荐肉示欲烹之故置俎上】告汉王曰今不急下吾烹太公汉王曰吾与项羽俱北面受命懐王曰约为兄弟吾翁即若翁必欲烹而翁则幸分我一桮羮项王怒欲杀之项伯曰天下事未可知且为天下者不顾家虽杀之无益秪益祸耳项王従之楚汉久相持未决丁壮苦军旅老弱罢转漕项王谓汉王曰天下匈匈数嵗者徒以吾两人耳愿与汉王挑战【集解李竒曰挑身独战不复须众也挑音荼了反瓉曰挑战擿娆敌求战古谓之致师】决雌雄毋徒苦天下之民父子为也汉王笑谢曰吾宁鬬智不能鬬力项王令壮士出挑战汉有善骑射者楼烦【集解应劭曰楼烦胡也今楼烦县】楚挑战三合楼烦輙射杀之项王大怒乃自被甲持防挑战楼烦欲射之项王瞠目叱之楼烦目不敢视手不敢发遂走还入壁不敢复出汉王使人间问之乃项王也汉王大惊于是项王乃即汉王相与临广武间而语汉王数之项王怒欲一战汉王不听项王伏弩射中汉王汉王伤走入成臯项王闻淮隂侯已举河北破齐赵且欲击楚乃使龙且【集解韦昭曰音子闾反】往击之淮隂侯与战骑将灌婴击之大破楚军杀龙且韩信因自立为齐王项王闻龙且军破则恐使盱台人武渉往说淮隂侯淮隂侯弗听是时彭越复反下梁地絶楚粮项王乃谓海春侯大司马曹咎等曰谨守成臯则汉欲挑战慎勿与战母令得东而已我十五日必诛彭越定梁地复従将军乃东行击陈留【正义括地志云陈留汴州县也在州东五十里本汉陈留郡及陈留县之地孟康云留郑邑也后为陈所并故曰陈留臣瓉又按宋有留彭城留是也此留属陈故曰陈留】外黄外黄不下数日已降项王怒悉令男子年十五已上诣城东欲阬之外黄令舎人儿年十三【集解苏林曰令之舎人儿也瓉曰称儿者以其防弱故系其父春秋传曰仍叔之子是也】往说项王曰彭越彊刼外黄【正义彊其两反】外黄恐故且降待大王大王至又皆阬之百姓岂有归心従此以东梁地十余城皆恐莫肯下矣项王然其言乃赦外黄当阬者东至睢阳【正义括地志云宋州外城本汉睢阳县也地理志云睢阳县故宋国也】闻之皆争下项王汉果数挑楚军战楚军不出使人辱之五六日大司马怒渡兵泛水【集解张晏曰泛水在济隂界如淳曰汜音祀左传曰鄙在郑地汜瓉曰髙祖攻曹咎成臯渡泛水而战今成臯城东汜水是也索隠案今此水见名泛水音似张晏云在济阴亦未全失按古济水当此截河而南又东流溢为荥泽然水南曰隂此亦在济之隂非彼济隂郡耳臣瓉之说是正义括地志云汜水源出洛州汜水县东南三十二里方山山海经云浮戏之山汜水出焉】士卒半渡汉击之大破楚军尽得楚国货赂大司马咎长史翳塞王欣皆自刭汜水上【集解郑曰刭音经鼎反以刀割颈为刭】大司马咎者故蕲狱掾长史欣亦故栎阳狱吏两人尝有徳于项梁是以项王信任之当是时项王在睢阳闻海春侯军败则引兵还汉军方围钟离昧于荥阳东【集解骃案汉书音义曰昧音未】项王至汉军畏楚尽走险阻是时汉兵盛
　　食　　　　　【多】项王兵罢食絶汉遣陆贾说项王请太公项王弗听汉王复使侯公往说项王项王乃与汉约中分天下割鸿沟以西者为汉【集解文颖曰于荥阳下引河东南为鸿沟以通宋郑陈蔡曹卫与济汝淮泗会于楚即今官渡水也正义应劭云在荥阳东二十里张华云大梁城在浚仪县北县西北渠水东经此城南又北屈分为二渠其一渠东南流始皇凿引河水以灌大梁谓之鸿沟楚汉会此处也其一渠东经阳武县南为官渡水按张华此说是】鸿沟而东者为楚项王许之即归汉王父母妻子军皆呼万嵗汉王乃封侯公为平国君【正义楚汉春秋云上欲封之乃肯见曰此天下之辨士所居倾国故号曰平国君按说归太公吕后能和平郡国】匿弗肯复见曰此天下辩士所居倾国故号为平国君项王已约乃引兵解而东归汉欲西归张良陈平说曰汉有天下太半【集解韦昭曰凡数三分有二为太半一为少半】而诸侯皆附之楚兵罢食尽此天亡楚之时也不如因其机而遂取之今释弗击此所谓养虎自遗患也【正义遗唯季反】汉王听之汉五年汉王乃追项王至阳夏南【集解如淳曰夏音贾正义括地志云陈州大康县本汉阳夏县也续汉书郡国志云阳夏县属陈国按太康县城夏后太康所筑隋改阳夏为太康】止军与淮隂侯韩信建成侯彭越期会而击楚军至固陵【集解徐广曰在阳夏骃按晋灼曰即固始也正义括地志云固陵县名也在陈州宛邱县西北四十二里】而信越之兵不防楚击汉军大破之汉王复入壁深堑而自守谓张子房曰诸侯不従约为之奈何对曰楚兵且破信越未有分地【集解李竒曰信越等未有益地之分也韦昭曰信等虽名为王未有所画经界】其不至固宜君王能与共分天下今可立致也即不能事未可知也君王能自陈以东傅海尽与韩信【正义傅音附着也陈即陈州古陈国都也自陈着海并齐旧地尽与齐王韩信也】睢阳以北至谷城以与彭越【正义括地志云谷城故在齐州东阿县东二十六里睢阳宋州也自宋州以北至济州谷城际黄河尽与相国彭越】使各自为战【正义为于伪反】则楚易败也汉王曰善于是乃发使者告韩信彭越曰并力击楚楚破自陈以东傅海与齐王睢阳以北至谷城与彭相国使者至韩信彭越皆报曰请今进兵韩信乃従齐往刘贾军従寿春并行屠城父【集解如淳曰并行并击之正义父音甫寿州寿春县也城父亳州县也屠谓多刑杀也刘贾入围寿州引兵过淮北屠杀亳州城父而东北至垓下】至垓下【集解徐广曰在沛之洨县洨下交切骃按应劭曰垓音该李竒曰沛洨县聚邑名也索隠张揖三苍注云垓堤名在沛郡正义按垓下是髙冈絶岩今犹髙三四丈其聚邑及堤在垓之侧因取名焉今在亳州真源县东十里与老君相接洨音戸交反】大司马周殷叛楚以舒屠六【集解如淳曰以舒之众屠破六县正义括地志云舒今庐江则故舒城是也故六城在寿州安豊南百三十二里匽姓咎繇之后按周殷叛楚兼举九江郡之兵随刘贾而至垓下】举九江兵【正义九江郡夀州也楚考烈王二十二年自陈徙寿春号云郢至王负刍为秦将王翦武所灭于是置九江郡应劭云自庐江防阳分为北江】随刘贾彭越皆防垓下诣项王项王军壁垓下兵少食尽汉军及诸侯兵围之数重夜闻汉军四面皆楚歌【集解应劭曰楚歌者谓鸡鸣歌也汉已略得其地故楚歌者多鸡鸣时歌也正义顔师古云楚人之歌也犹言吴讴越吟若鸡鸣为歌之名于理则可不得云鸡鸣时也髙祖戚夫人楚舞自为楚歌岂亦鸡鸣时乎按顔说是也】项王乃大惊曰汉皆已得楚乎是何楚人之多也项王则夜起饮帐中有羙人名虞【集解徐广曰一云姓虞氏正义括地志云虞姬墓在濠州定逺县东六十里长老云项羽羙人冢也】常幸従骏马名骓【正义音隹顾野王云青白色也释畜云苍白杂毛骓也】常骑之于是项王乃悲歌忼慨自为诗曰力防山兮气盖世时不利兮骓不逝骓不逝兮可奈何虞兮虞兮奈若何歌数阕羙人和之【正义和音胡卧反楚汉春秋云歌曰汉兵已畧地四方楚歌声大王意气尽贱妾何聊生】项王泣数行下【正义数色庾反行色郎反】左右皆泣莫能仰视于是项王乃上马骑【正义其倚反凡单乗曰骑后同】麾下【正义麾亦作戏同呼危反】壮士骑従者八百余人直夜溃围南出驰走平明汉军乃觉之令骑将灌婴以五千骑追之项王渡淮骑能属者百余人耳【正义属音烛】项王至隂陵【集解徐广曰在淮南正义括地志云隂陵县故城在濠州定逺县西北六十里地理志云隂陵县属九江郡】迷失道问一田父田父绐曰左【集解文頴曰绐欺也欺令左去】左乃陷大泽中以故汉追及之项王乃复引兵而东至东城【集解骃案汉书音义曰县名属临淮正义括地志云东城县故城在濠州定逺县东南五十里地理志云东城县属九江郡】乃有二十八骑汉骑追者数千人项王自度不得脱谓其骑曰吾起兵至今八嵗矣身七十余战所当者破所击者服未尝败北遂霸有天下然今卒困于此【正义卒子律反】此天之亡我非战之罪也今日固决死愿为诸君决战必三胜之为诸君溃围斩将刈旗令诸君知天亡我非战之罪也乃分其骑以为四队四向汉军围之数重项王谓其骑曰吾为公取彼一将令四面骑驰下期山东为三处【正义期遇山东分为三处汉军不知项羽处括地志云九头山在滁州全椒县西北九十六里江表传云项羽败至乌江汉兵追羽至此一日九战因名】于是项王大呼【正义火故反】驰下汉军皆披靡【正义上坡彼反靡言精体低垂】遂斩汉一将是时赤泉侯为骑将追项王项王瞠目叱之赤泉侯人马俱惊辟易数里【正义言人马俱惊开张易旧处乃至数里】与其骑防为三处汉军不知项王所在乃分军为三复围之项王乃驰复斩汉一都尉杀数十百人复聚其骑亡其两骑耳乃谓其骑曰何如骑皆伏曰如大王言于是项王乃欲东渡乌江【集解瓉曰在牛渚索隠按晋初属临淮正义括地志云乌江亭即和州乌江县是也晋初为县注水经云水又北左传黄律口汉书所谓乌江亭长防船以待项羽即此也】乌江亭长防船待【集解徐广曰防音仪一音俄骃案应劭曰檥正也孟康曰檥音蚁附也附船着岸也如淳曰南方人谓整船向岸曰檥索隠檥字诸家各以意解尔邹诞本作样船以尚反刘氏亦有此音】谓项王曰江东虽小地方千里众数十万人亦足王也愿大王急渡今独臣有船汉军至无以渡项王笑曰天之亡我我何渡为且籍与江东子弟八千人渡江而西今无一人还縦江东父兄怜而王我我何面目见之縦彼不言籍独不愧于心乎乃谓亭长曰吾知公长者吾骑此马五嵗【正义骑音竒】所当无敌尝一日行千里不忍杀之以赐公乃令骑皆下马歩行持短兵接战独籍所杀汉军数百人项王身亦被十余创顾见汉骑司马吕马童曰若非吾故人乎马童面之【集解张晏曰以故人故难视斫之故背之如淳曰面不正视也】指王翳曰此项王也【集解如淳曰指示王翳】项王乃曰吾闻汉购我头千金【正义汉以一斤金为一金当一万钱也】邑万户吾为若徳【集解徐广曰亦可是功徳之徳正义为于伪反言吕马童与项羽先是故人旧有恩徳于羽一云徳行也】乃自刎而死王翳取其头余骑相蹂践争项王相杀者数十人最其后郎中骑杨喜骑司马吕马童郎中吕胜杨武各得其一体五人共会其体皆是分其地为五封吕马童为中水侯【索隠按晋书地道记其中水县属河间正义地理志云中水县属涿郡应劭云在易二水之中故曰中水】封王翳为杜衍侯【索隠按地理志县在南阳按表作王翥也正义括地志云杜衍侯故县在邓州南阳县西八里】封杨喜为赤泉侯【索隠南阳有丹水县疑赤泉后改按汉书表及后汉作憙音火志反】封杨武为吴防侯【索隠地理志县名属汝南故房子国正义吴防豫州县括地志云吴房县本汉旧县孟康云吴王阖庐弟夫概奔楚楚封于此为堂谿氏本房子国以封吴故曰吴房】封吕胜为阳侯【集解徐广曰五人后卒皆谥壮侯索隠地理志南阳县名正义涅年结反括地志云涅阳故地城在邓州穰县东北六十里本汉旧县也应劭云在水之阳】项王已死【集解徐广曰汉五年之十二月也项王以始皇十五年己巳嵗生死时年三十一】楚地皆降汉独鲁不下汉乃引天下兵欲屠之为其守礼义为主死节乃持项王头示鲁鲁父兄乃降始楚懐王初封项籍为鲁公及其死鲁最后下故以鲁公礼葬项王谷城【集解骃案皇览曰项羽在东郡谷城东去县十五里正义括地志云项羽墓在济州东阿县东二十七里谷城西三里述征记项羽墓任谷城西北三里半许毁壊有碣石项王之墓】汉王为发哀泣之而去诸项氏枝属汉王皆不诛乃封项伯为射阳侯【集解徐广曰项伯名纒字伯正义射音食夜反括地志云楚州山阳本汉射阳县吴地志云在射水之阳故曰射阳】桃侯【集解徐广曰名襄其子舍为丞相正义括地志云故城在滑州胙城县东四十里汉书云髙祖十二年封刘襄为桃侯也】平臯侯【集解徐广曰名佗正义括地志云平臯故城在懐州武徳县东二十里汉平臯县按佗音徒何反】武侯【集解徐广曰诸侯表中不见】皆项氏赐姓刘氏
　　太史公曰吾闻之周生曰【集解文頴曰周时贤者正义孔文祥云周生汉时儒者姓周也按太史公云吾闻之周生则是汉人与太史公耳目相接明矣】舜目盖重瞳子【集解骃按尸子曰舜两眸子是谓重瞳】又闻项羽亦重瞳子羽岂其苖裔邪何兴之暴也夫秦失其政陈渉首难豪杰蠭起相与并争不可胜数然羽非有尺寸乗势起陇亩之中三年遂将五诸侯灭秦【集解骃案此时山东六国而齐赵韩魏燕五国并起従伐秦故云五诸侯】分裂天下而封王侯政由羽出号为霸王位虽不终近古以来未尝有也及羽背闗懐楚【正义顔师古云背闗背约不王髙祖于闗中懐楚谓思东归而都彭城】放逐义帝而自立怨王侯叛己难矣自矜功伐奋其私智而不师古谓霸王之业欲以力征经营天下五年卒亡其国【正义卒音子律反五年谓髙帝元年至五年杀项羽东城】身死东城尚不觉寤而不自责过矣乃引天亡我非用兵之罪也岂不谬哉
　　【索隠述賛曰亡秦鹿走伪楚鸣云郁沛父劒挺吴城勲开鲁甸势合砀兵卿子无罪亚父推诚始救赵歇终诛子婴违约王汉背闗懐楚帝迁上防臣迫故主灵壁大振成臯久拒战非无功天实不与嗟彼盖代卒为凶竖】




　　史记卷七
　　史记卷七考证
　　项羽本纪索隐项羽不可称本纪宜降为世家○【臣照】按史法天子则称本纪者盖祖述马迁之文马迁之前固无所为本纪也但马迁之意并非以本纪为天子之服物采章若黄屋左纛然非天子不可用也特以天下之权之所在则其人系天下之本即谓之本纪若秦本纪言秦未得天下之先天下之势已在秦也吕后本纪吕后固亦未若武氏之簒也而天下之势固在吕后则亦曰本纪也后世史官以君为本纪臣为列传固亦无可议者但是宗马迁之史法而小变之固不得转据后以议前也索隠之说谬矣
　　项梁尝有栎阳逮捕○诸本皆无捕字惟北监本有之广陵人召平○【臣世骏】按水经注广陵城楚汉之间为东阳郡髙祖六年为荆国十一年为吴城帝四年更名江都武帝元狩三年更曰广陵此纪言广陵者盖史家追书之也
　　楚虽三戸亡秦必楚也集解瓉曰楚人怨秦虽三戸犹足以亡秦也索隠臣瓉与苏林解同韦昭以为三戸楚三大姓昭屈景也二说皆非按左氏以畀楚师于三戸杜预注云今丹水县北三戸亭则是地名不疑正义按服防云三户漳水津也孟康云津峡名也在邺西三十里括地志云浊漳水又东经葛公亭北经三戸峡为三戸津在相州阳县界然则南公辨隂阳识废兴之数知秦亡必于三戸故出此言后项羽果渡三戸津破章邯军降章邯秦遂亡是南公之善识○【臣照】按三戸只依瓉说为是作地名解迂矣曰虽曰必其义何居其后兵渡三戸亦偶合耳正义亦是曲为傅会
　　西破秦军濮阳东正义括地志云濮阳县在濮州西八十六里濮县也古吴之国○古吴是昆吾二字之误
　　赵歇为王陈余为将张耳为相皆走入钜鹿城○或云此处余耳皆走入城下云余军于外岂入而复出耶张耳陈余传云张耳与赵王歇走入钜鹿城王离围之陈余北收常山兵得数万人军钜鹿北则余固未尝入城也盖下文陈余为将句与此处王相二句照应此处陈余为将句当是刋落未尽耳【臣照】按赵王将相皆入钜鹿城故章邯令王离渉间围钜鹿陈余为将故北收常山兵数万军钜鹿北围固非顷刻可合也余之得出而收兵固也叙王与将相固不得独舎将不言而余之军钜鹿北以为将故则又不得不重叙也以为刋落未尽过矣
</div>
    <div class="pagination">
<a href="史记四库_page11.html">上一页</a><span>...</span><a href="史记四库_page7.html">7</a><a href="史记四库_page8.html">8</a><a href="史记四库_page9.html">9</a><a href="史记四库_page10.html">10</a><a href="史记四库_page11.html">11</a><span class="current-page">12</span><a href="史记四库_page13.html">13</a><a href="史记四库_page14.html">14</a><a href="史记四库_page15.html">15</a><a href="史记四库_page16.html">16</a><a href="史记四库_page17.html">17</a><span>...</span><a href="史记四库_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
