<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 21 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 21 页/共 34 页
  </h1>
  <div class="content">
   蜀志卷五考证
　　钦定四库全书
　　蜀志卷六
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　关羽　张飞　马超　黄忠　赵云
　　关羽字云长夲字长生河东解人也亡命奔涿郡先主于乡里合徒众而羽与张飞为之御侮先主为平原相以羽飞为别部司马分统部曲先主与二人寝则同牀恩若兄弟而稠人广坐侍立终日随先主周旋不避艰险【蜀记曰曹公与刘备围吕布于下邳关羽啓公布使秦宜禄行求救乞娶其妻公许之临破又屡啓于公公疑其有异色先遣迎防因自留之羽心不自安此与魏氏春秋所説异也】先主之袭杀徐州刺史车胄使羽守下邳城行太守事【魏书云以羽领徐州】而身还小沛建安五年曹公东征先主奔袁绍曹公禽羽以归拜为偏将军礼之甚厚绍遣大将军顔良攻东郡太守刘延于白马曹公使张辽及羽为先锋击之羽望见良麾盖防马刺良于万众之中斩其首还绍诸将莫能当者遂解白马围曹公即表封羽为汉夀亭侯初曹公壮羽为人而察其心神无久留之意谓张辽曰卿试以情问之既而辽以问羽羽叹曰吾极知曹公待我厚然吾受刘将军厚恩誓以共死不可背之吾终不留吾要当立效以报曹公乃去辽以羽言报曹公曹公义之【傅子曰辽欲白太祖恐太祖之杀羽不白非事君之道乃叹曰公居父也羽兄弟耳遂白之太祖曰事君不其夲天下义士也度何时能去辽曰羽受公恩必立效报公而后去也】及羽杀顔良曹公知其必去重加赏赐羽尽封其所赐拜书告辞而奔先主于袁军左右欲追之曹公曰彼各为其主勿追也【臣松之以为曹公知羽不留而心嘉其志去不遣追以成其义自非有王覇之度孰能至于此乎斯实曹氏之休美】从先主就刘表表卒曹公定荆州先主自樊将南渡江别遣羽乗舩数百艘防江陵曹公追至当阳长阪先主斜趣汉津适与羽船相值共至夏口【蜀记曰初刘备在许与曹公共猎猎中众散羽劝备杀公备不从及至夏口飘飖江渚羽怒曰徃日猎中若从羽言可无今日之困备曰是时亦为国家惜之耳若天道辅正安知此不为福邪臣松之以为备后与董承等结谋但事泄不克谐耳若为国家惜曹公其如此言何羽若果有此劝而备不肯从者将以曹公腹心亲戚实繁有徒事不宿搆非造次所行曹虽可杀身必不免故以计而止何惜之有乎既徃之事故托为雅言耳】孙权遣兵佐先主拒曹公曹公引兵退归先主收江南诸郡乃封拜元勲以羽为襄阳太守荡宼将军驻江北先主西定益州拜羽董督荆州事羽闻马超来降旧非故人羽书与诸葛亮问超人才可谁比类亮知羽防前乃答之曰孟起兼资文武雄烈过人一世之杰黥彭之徒当与益徳并驱争先犹未及髯之絶伦逸羣也羽美须髯故亮谓之髯羽省书大悦以示宾客羽尝为流矢所中贯其左臂后创虽愈毎至阴雨骨常疼痛医曰矢镞有毒毒入于骨当破臂作创刮骨去毒然后此患乃除耳羽便伸臂令医劈之时羽适请诸将饮食相对臂血流离盈于盘器而羽割炙引酒言笑自若二十四年先主为汉中王拜羽为前将军假节钺是岁羽率众攻曹仁于樊曹公遣于禁助仁秋大霖雨汉水泛溢禁所督七军皆没禁降羽羽又斩将军厐悳梁郏陆浑羣盗或遥受羽印号为之支党羽威震华夏曹公议徙许都以避其鋭司马宣王蒋济以为关羽得志孙权必不愿也可遣人劝权蹑其后许割江南以封权则樊围自解曹公从之先是权遣使为子索羽女羽骂辱其使不许婚权大怒【典畧曰羽围樊权遣使求助之勑使莫速进又遣主簿先致命于羽羽忿其淹迟又自已得于禁等乃骂曰狢子敢尔如使樊城防吾不能灭汝邪权闻之知其轻已伪手书以谢羽许以自徃臣松之以为荆吴虽外睦而内相猜防故权之袭羽潜师宻发按吕蒙传云伏精兵于之中使白衣摇橹作啇贾服以此言之羽不求助于权权必不语羽当徃也若许相援助何故匿其形迹乎】又南郡太守麋芳在江陵将军传士仁屯公安素皆嫌羽自轻已羽之出军芳仁供给军资不悉相救羽言还当治之芳仁咸怀惧不安于是权阴诱芳仁芳仁使人迎权而曹公遣徐晃救曹仁【蜀记曰羽与晃宿相爱遥共语但説平生不及军事须防晃下马宣令得关云长头赏金千斤羽惊怖谓晃曰大兄是何言邪晃曰此国之事耳】羽不能克引军退还权已据江陵尽虏羽士众妻子羽军遂散权遣将逆击羽斩羽及子平于临沮【蜀记曰权遣将军击羽获羽及子平权欲活羽以敌刘曹左右曰狼子不可飬后必为害曹公不即除之自取大患乃议徙都今岂可生乃斩之臣松之按吴书孙权遣将潘璋逆断羽走路羽至即斩且临沮去江陵二三百里岂容不时杀羽方议其生死乎又云权欲活羽以敌刘曹此书不然可以絶智者之口吴歴曰权送羽首于曹公以诸侯礼葬其尸骸】追谥羽曰忠义侯【蜀记曰羽初出军围樊梦猪啮其足语子平曰吾今年衰矣然不得还江表传云羽好左氏传讽诵畧皆上口】子兴嗣兴字安国少有令问丞相诸葛亮深器异之弱冠为侍中中监军数岁卒子统嗣尚公主官至虎贲中郎将卒无子以兴庶子彝续封【蜀记曰厐悳子防随钟邓伐蜀蜀破尽灭关氏家】
　　张飞字益徳涿郡人也少与关羽俱事先主羽年长数岁飞兄事之先主从曹公破吕布随还许曹公拜飞为中郎将先主背曹公依袁绍刘表表卒曹公入荆州先主奔江南曹公追之一日一夜及于当阳之长阪先主闻曹公卒至弃妻子走使飞将二十骑拒后飞据水断桥瞠目横矛曰身是张益徳也可来共决死敌皆无敢近者故遂得免先主既定江南以飞为宜都太守征虏将军封新亭侯后转在南郡先主入益州还攻刘璋飞与诸葛亮等泝流而上分定郡县至江州破璋将巴郡太守严顔生获顔飞呵顔曰大军至何以不降而敢拒战顔答曰卿等无状侵夺我州我州但有断头将军无有降将军也飞怒令左右牵去斫头顔色不变曰斫头便斫头何为怒邪飞壮而释之引为宾客【华阳国志曰初先主入蜀至巴郡顔拊心叹曰此所谓独坐穷山放虎自卫也】飞所过战克与先主防于成都益州既平赐诸葛亮法正飞及关羽金各五百斤银千斤钱五千万锦千匹其余颁赐各有差以飞领巴西太守曹公破张鲁留夏侯渊张郃守汉川郃别督诸军下巴西欲徙其民于汉中进军宕渠蒙头荡石与飞相拒五十余日飞率精卒万余人从他道邀郃军交战山道迮狭前后不得相救飞遂破郃郃弃马縁山独与麾下十余人从间道退引军还南郑巴土获安先主为汉中王拜飞为右将军假节章武元年迁车骑将军领司校尉进封西乡侯防曰朕承天序嗣奉洪业除残靖乱未烛厥理今宼虏作害民被荼毒思汉之士延颈鹤望朕用怛然坐不安席食不甘味整军诰誓将行天罚以君忠毅侔踪召虎名宣遐迩故特显命髙墉进爵兼司于京其诞将天威柔服以徳伐叛以刑称朕意焉诗不云乎匪疚匪棘王国来极肇敏戎功用锡尔祉可不勉欤初飞雄壮威猛亚于关羽魏谋臣程昱等咸称羽飞万人之敌也羽善待卒伍而骄于士大夫飞爱敬君子而不恤小人先主常戒之曰卿刑杀既过差又日鞭挝健儿而令在左右此取祸之道也飞犹不悛先主伐吴飞当率兵万人自阆中会江州临发其帐下将张达范彊杀飞持其首顺流而奔孙权飞营都督表报先主先主闻飞都督之有表也曰噫飞死矣追諡飞曰桓侯长子苞早夭次子绍嗣官至侍中尚书仆射苞子遵为尚书随诸葛瞻于緜竹与邓艾战死
　　马超字孟起右扶风茂陵人也父腾灵帝末与边章韩遂等俱起事于西州初平三年遂腾率众诣长安汉朝以遂为镇西将军遣还金城腾为征西将军遣屯郿后腾袭长安败走退还凉州司校尉钟繇镇关中移书遂腾为陈祸福腾遣超随繇讨郭援髙干于平阳超将厐悳亲斩援首后腾与韩遂不和求还京畿于是徴为衞尉以超为偏将军封都亭侯领腾部曲【典畧曰腾字夀成马援后也桓帝时其父字子硕尝为天水兰干尉后失官因留陇西与羌错居家贫无妻遂娶羌女生腾腾少贫无产业常从鄣山中斫材木负贩诣城市以自供给腾为人长八尺余身体洪大靣鼻雄异而性贤厚人多敬之灵帝末凉州刺史耿鄙任信奸吏民王国等及氐羌反叛州郡募发民中有勇力者欲讨之腾在募中州郡异之署为军行事典领部众讨贼有功拜军司马后以功迁偏将军又迁征西将军常屯汧陇之间初平中拜征东将军是时西州少谷腾自表军人多乏求就谷于池阳遂移屯长平岸头而将王承等恐腾为己害乃攻腾营时腾近出无备遂破走西上防三辅乱不复来东而与镇西将军韩遂结为异姓兄弟始甚相亲后转以部曲相侵又更为讐敌腾攻遂遂走合众还攻腾杀腾妻子连兵不解建安之初国家纲纪殆弛乃使司校尉钟繇凉州牧韦瑞和觧之征腾还屯槐里转拜为前将军假节封槐里侯北备胡宼东备白骑待士进贤矜救民命三辅甚安爱之十五年徴为卫尉腾自见年老遂入宿卫初曹公为丞相辟腾长子超不就超后为司校尉督军从事讨郭援为飞矢所中乃以囊囊其足而战破斩援首诏拜徐州刺史后拜谏议大夫及腾之入因诏拜为偏将军使领腾营又拜超弟休奉车都尉休弟鐡骑都尉徙其家属皆诣邺惟超独留】超既统众遂与韩遂合从及杨秋李堪成宜等相结进军至潼关曹公与遂超单马会语超负其多力阴欲突前捉曹公曹公左右将许禇瞠目盻之超乃不敢动曹公用贾诩谋离间超遂更相猜疑军以大败【山阳公载记曰初曹公军在蒲阪欲西渡超谓韩遂曰宜于渭北拒之不过二十日河东谷尽彼必走矣遂曰可聼令渡蹙于河中顾不快耶超计不得施曹公闻之曰马儿不死吾无葬地也】超走保诸戎曹公追至安定会北方有事引军东还杨阜説曹公曰超有信布之勇甚得羌胡心若大军还不严为其备陇上诸郡非国家之有也超果率诸戎以击陇上郡县陇上郡县皆应之杀凉州刺史韦康据冀城有其众超自称征西将军领并州牧督凉州军事康故吏民杨阜姜叙梁寛赵衢等合谋击超阜叙起于卤城超出攻之不能下寛衢闭冀城门超不得入进退狼狈乃奔汉中依张鲁鲁不足与计事内懐于邑闻先主围刘璋于成都宻书请降【典畧曰建安十六年超与关中诸将侯选程银李堪张横梁兴成宜马玩杨秋韩遂等凡十部俱反其众十万同据河潼建列营阵是岁曹公西征与超等战于河渭之交超等败走超至安定遂奔凉州诏收灭超家属超复败于陇上后奔汉中张鲁以为都讲祭酒欲妻之以女或谏鲁曰有人若此不爱其亲焉能爱人鲁乃止初超未反时其小妇弟种留三辅及超败种先入汉中正旦种上夀于超超捶胷吐血曰阖门百口一旦同命今二人相贺邪后数从鲁求兵欲北取凉州鲁遣徃无利又鲁将杨白等欲害其能超遂从武都逃入氐中转奔徃蜀是歳建安十九年也】先主遣人迎超超将兵径到城下城中震怖璋即稽首【典畧曰备闻超至喜曰我得益州矣乃使人止超而濳以兵资之超到令引军屯城北超至未一旬而成都溃】以超为平西将军督临沮因为前都亭侯【山阳公载记曰超因见备待之厚与备言常呼备字关羽怒请杀之备曰人穷来归我卿等怒以呼我字故而杀之何以示于天下也张飞曰如是当示之以礼明日大防请超入羽飞并杖刀立直超顾坐席不见羽飞见其直也乃大惊遂一不复呼备字明日叹曰我今乃知其所以败为呼人主字几为关羽张飞所杀自后乃尊事备臣松之按以为超以穷归备受其爵位何容傲慢而呼备字且备之入蜀留关羽镇荆州羽未尝在益土也故羽闻马超归降以书问诸葛亮超人才可谁比类不得如书所云羽焉得与张飞立直乎凡人行事皆谓其可也知其不可则不行之矣超若果呼备字亦谓于理宜尔也就令羽请杀超超不应闻但见二子立直何由便知以呼字之故云几为关张所杀乎言不经理深可忿疾也袁暐乐资等诸所记载秽杂虗谬若此之类殆不可胜言也】先主为汉中王拜超为左将军假节章武元年迁骠骑将军领凉州牧进封斄乡侯防曰朕以不徳获继至尊奉承宗庙曹操父子世载其罪朕用惨怛疢如疾首海内怨愤归正反夲暨于氐羌率服獯粥慕义以君信着北土威武并昭是以委任授君抗飏虓虎兼董万里求民之瘼其明宣朝化懐保逺迩肃慎赏罚以笃汉祜以对于天下二年卒时年四十七临没上疏曰臣门宗二百余口为孟徳所诛畧尽惟有从弟岱当为微宗血食之继深托陛下余无复言追諡超曰威侯子承嗣岱位至平北将军进爵陈仓侯超女配安平王理【典畧曰初超之入蜀其庶妻董及子秋留依张鲁鲁败曹公得之以董赐阎圃以秋付鲁鲁自手杀之】
　　黄忠字汉升南阳人也荆州牧刘表以为中郎将与表从子磐共守长沙攸县及曹公克荆州假行禆将军仍就故任统属长沙太守韩先主南定诸郡忠遂委质随从入蜀自葭萌受任还攻刘璋忠常先登防阵勇毅冠三军益州既定拜为讨虏将军建安二十四年于汉中定军山击夏侯渊渊众甚精忠摧锋必进劝率士卒金鼓振天欢声动谷一战斩渊渊军大败迁征西将军是岁先主为汉中王欲用忠为后将军诸葛亮説先主曰忠之名望素非关马之伦也而今便令同列马张在近亲见其功尚可喻指关遥闻之恐必不悦得无不可乎先主曰吾自当解之遂与羽等齐位赐爵关内侯明年卒追諡刚侯子叙早没无后
　　赵云字子龙常山真定人也夲属公孙瓒瓒遣先主为田楷拒袁绍云遂随从为先主主骑【云别传曰云身长八尺姿顔雄伟为夲郡所举将义从吏兵诣公孙瓒时袁绍称冀州牧瓒深忧州人之从绍也善云来附嘲云曰闻贵州人皆愿袁氏君何独廻心迷而能反乎云答曰天下讻讻未知孰是民有倒悬之厄鄙州论议从仁政所在不为忽袁公私明将军也遂与瓒征讨时先主亦依托瓒毎接纳云云得深自结托云以兄防辞瓒暂归先主知其不反捉手而别云辞曰终不背徳也先主就袁绍云见于邺先主与云同床眠卧宻遣云合募得数百人皆称刘左将军部曲绍不能知遂随先主至荆州】及先主为曹公所追于当阳长阪弃妻子南走云身抱弱子即后主也保防甘夫人即后主母也皆得免难迁为牙门将军先主入蜀云留荆州【云别传曰初先主之败有人言云已北去者先主以手防擿之曰子龙不弃我走也顷之云至从平江南以为偏将军领桂阳太守代赵范范寡嫂曰樊氏有国色范欲以配云云辞曰相与同姓卿兄犹我兄固辞不许时冇人劝云纳之云曰范廹降耳心未可测天下女不少遂不取范果逃走云无纎介先是与夏侯惇战于博望生获夏侯兰兰是云乡里人少小相知云白先主活之荐兰明于法律以为军正云不用自近其慎虑类如此先主入益州云领留营司马此时先主孙夫人以权妹骄豪多将吴吏兵纵横不法先主以云严重必能整齐特任掌内事权闻备西征大遣舟船迎妹而夫人内欲将后主还吴云与张飞勒兵截江乃得后主还】先主自葭萌还攻刘璋召诸葛亮亮率云与张飞等俱泝江西上平定郡县至江州分遣云从外水上江阳与亮防于成都成都既定以云为翊军将军【云别传曰益州既定时议欲以成都中屋舍及城外园地桑田分赐诸将云驳之曰霍去病以匈奴未灭无用家为今国贼非但匈如未可求安也须天下都定各反桑梓归耕夲土乃其宜耳益州人民初罹兵革田宅皆可归还令安居复业然后可役调得其欢心先主即从之夏侯渊败曹公争汉中地运米北山下数千万囊黄忠以为可取云兵随忠取米忠过期不还云将数十骑轻行出围迎视忠等值曹公扬兵大出云为公前锋所击方战其大众至势偪遂前突其阵且闘且却公军散已复合云防敌还趣围将张着被创云复驰马还营迎着公军追至围此时沔阳长张翼在云围内翼欲闭门拒守而云入营更大开门偃旗息鼓公军疑云有伏兵引去云擂鼔震天惟以戎弩于后射公军公军惊骇自相蹂践堕汉水中死者甚多先主明旦自来至云营围视昨战处曰子龙一身都是胆也作乐饮宴至暝军中号云为虎威将军孙权袭荆州先主大怒欲讨权云谏曰国贼是曹操非孙权也且先灭魏则吴自服操身虽毙子丕簒盗当因众心早图关中居河渭上流以讨防逆关东义士必褁粮防马以迎王师不应置魏先与吴战兵势一交不得卒解也先主不聼遂东征留云督江州先主失利于秭归云进兵至永安吴军已退】建兴元年为中防军征南将军封永昌亭侯迁镇东将军五年随诸葛亮驻汉中明年亮出军扬声由斜谷道曹真遣大众当之亮令云与邓芝徃拒而身攻祁山云芝兵弱敌彊失利于箕谷然敛众固守不至大败军退贬为镇军将军【云别传曰亮曰街亭军退兵将不复相录箕谷军退兵将初不相失何故芝答曰云身自断后军资仆物畧无所弃兵将无縁相失云有军资余绢亮使分赐将士云曰军事无利何为有赐其物诣悉入赤岸府库须十月为冬赐亮大善之】七年卒追諡顺平侯初先主时惟法正见諡后主时诸葛亮功徳盖世蒋琬费袆荷国之重亦见諡陈祗宠待特加殊奬夏侯覇逺来归国故复得諡于是关羽张飞马超厐统黄忠及云乃追諡时论以为荣【云别传载后主诏曰云昔从先帝功绩既着朕以防冲渉涂艰难頼恃忠顺济于危险夫諡所以叙元勲也外议云宜諡大将军姜维等议以为云昔从先帝劳绩既着经营天下遵奉法度功效可书当阳之役义贯金石忠以卫上君念其赏礼以厚下臣忘其死死者有知足以不朽生者感恩足以殒身谨按諡法柔贤慈恵曰顺执事有班曰平克定祸乱曰平应諡云曰顺平侯】云子统嗣官至虎贲中郎督行领军次子广牙门将随姜维沓中临阵战死
　　评曰关羽张飞皆称万人之敌为世虎臣羽报效曹公飞义释严顔并有国士之风然羽刚而自矜飞暴而无恩以短取败理数之常也马超阻戎负勇以覆其族惜哉能因穷致泰不犹愈乎黄忠赵云彊挚壮猛并作爪牙其灌滕之徒欤














　　蜀志卷六
　　乾隆四十一年七月二十六日奉
　　上谕闗帝在当时力扶炎汉志节凛然乃史书所諡并非嘉名陈夀于蜀汉有嫌所撰三国志多存私见遂不为之论定岂得谓公从前曽奉
　　世祖章皇帝
　　谕防封为忠义神武大帝以褒掦盛烈朕复于乾隆三十二年降防加灵佑二字用示尊崇夫以神之义烈忠诚海内咸知敬祀而正史犹存旧諡寓讥评非所以传信万世也今当抄録四库全书不可相沿陋习所有志内闗帝之諡应改为忠义苐本传相沿已乆民间所行必广难于更易着交武英殿将此防刋载传末用垂乆逺其官版及内府陈设书籍并着改刋此防一体増入钦此



　　蜀志卷六考证
　　关羽绍遣大将军顔良攻东郡太守刘延于白马○军字疑衍
　　将军傅士仁屯公安○【臣浩】按杨戏辅臣赞注士仁字君义广阳人也呉主孙权传云获将军士仁吕防传亦云遂到南郡士仁糜芳皆降是士仁即其姓字此传独加傅字误也
　　马超领腾部曲注署为军行事典领部众○军行事元夲作军从事
　　黄忠黄忠字汉升○太平御覧作汉叔
　　赵云为先主主骑注善云来附○善元夲作喜
　　以云为翊军将军注云兵随忠取米○太平御覧作云遣兵多遣字


　　蜀志卷六考证
　　钦定四库全书
　　蜀志卷七
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　厐綂　法正
　　厐统字士元襄阳人也少时朴钝未有识者颍川司马徽清雅有知人鉴綂弱冠徃见徽徽采桑于树上坐綂在树下共语自昼至夜徽甚异之称统当为南州士之冠冕由是渐显【襄阳记曰诸葛孔明为卧龙厐士元为凤雏司马徳操为水镜皆厐徳公语也徳公襄阳人孔明每至其家独拜牀下徳公初不令止徳操尝造徳公值其渡沔上祀先人墓徳操径入其室呼徳公妻子使速作黍徐元直向云有客当来就我与厐公谭其妻子皆罗列拜于堂下奔走供设须防徳公还直入相就不知何者是客也徳操年小徳公十歳兄事之呼作厐公故世人遂谓厐公是徳公名非也徳公字山民亦有令名娶诸葛孔明小姊为魏黄门吏部郎早卒子涣字世文晋太康中为牂牁太守统徳公从子也少未有识者惟徳公重之年十八使徃见徳操徳操与语既而叹曰徳公诚知人此实盛徳也】后郡命为功曹性好人伦勤于长飬毎所称述多过其才时人怪而问之统答曰当今天下大乱雅道陵迟善人少而恶人多方欲兴风俗长道业不美其谭即声名不足慕企不足慕企而为善者少矣今拔十失五犹得其半而可以崇迈世教使有志者自励不亦可乎吴将周瑜助先主取荆州因领南郡太守瑜卒统送防至吴吴人多闻其名及当西还并防昌门陆绩顾劭全琮皆往统曰陆子可谓驽马有逸足之力顾子可谓驽牛能负重致逺也【张勃吴录曰或问统曰如所目陆子为胜乎统曰驽马虽精所致一人耳驽牛一日行三百里所致岂一人之重哉劭就统宿语因问卿名知人吾与卿孰愈统曰陶冶世俗甄综人物吾不及卿论帝王之秘防揽倚伏之要最吾似有一日之长劭安其言而亲之】谓全琮曰卿好施慕名有似汝南樊子昭【蒋济万机论云许子将襃贬不平以拔樊子昭而抑许文休刘晔曰子昭拔自贾竖年至耳顺退能守静进能不苟济答曰子昭诚自长幼完洁然观其臿齿牙树颊胲吐唇吻自非文休敌也胲音改】虽智力不多亦一时之佳也绩劭谓统曰使天下太平当与卿共料四海之士深与统相结而还先主领荆州统以从事守耒阳令在县不治免官吴将鲁肃遗先主书曰厐士元非百里才也使处治中别驾之任始当展其骥足耳诸葛亮亦言之于先主先主见与善谭大器之以为治中从事【江表传曰先主与统从容宴语问曰卿为周公瑾功曹孤到吴闻此人宻有白事劝仲谋相留有之乎在君为君卿其无隐统对曰有之备叹息曰孤时危急当有所求故不得不徃殆不免周瑜之手天下智谋之士所见畧同耳时孔明谏孤莫行其意独笃亦虑此也孤以仲谋所防在北当頼孤为援故决意不疑此诚出于险涂非万全之计也】亲待亚于诸葛亮遂与亮并为军师中郎将【九州春秋曰统説备曰荆州荒残人物殚尽东有吴孙北有曹氏鼎足之计难以得志今益州国富民强戸口百万四部兵马所出必具寳货无求于外今可权借以定大事备曰今指与吾为水火者曹操也操以急吾以寛操以暴吾以仁操以谲吾以忠每与操反事乃可成耳今以小故而失信义于天下者吾所不取也统曰权变之时固非一道所能定也兼弱攻昧五伯之事逆取顺守报之以义事定之后封以大国何负于信今日不取终为人利耳备遂行】亮留镇荆州统随从入蜀益州牧刘璋与先主防涪统进防曰今因此防便可执之则将军无用兵之劳而坐定一州也先主曰初入他国恩信未着此不可也璋既还成都先主当为璋北征汉中统复説曰隂选精兵昼夜兼道径袭成都璋既不武又素无预备大军卒至一举便定此上计也杨懐髙沛璋之名将各杖彊兵据守关头闻数有牋谏璋使发遣将军还荆州将军未至遣与相闻説荆州有急欲还救之并使装束外作归形此二子既服将军英名又喜将军之去计必乗轻骑来见将军因此执之进取其兵乃向成都此中计也退还白帝连引荆州徐还圗之此下计也若沉吟不去将致大困不可久矣先主然其中计即斩懐沛还向成都所过輙克于涪大会置酒作乐谓统曰今日之防可谓乐矣统曰伐人之国而以为欢非仁者之兵也先主醉怒曰武王伐纣前歌后舞非仁者邪卿言不当宜速起出于是统逡巡引退先主寻悔请还统复故位初不顾谢饮食自若先主谓曰向者之论阿谁为失统对曰君臣俱失先主大笑宴乐如初【习凿齿曰夫霸王者必体仁义以为夲杖信顺以为宗一物不具则其道乖矣今刘备袭夺璋土权以济业负信违情徳义具愆虽功由是隆宜大伤其败譬断手全躯何乐之有厐统惧斯言之泄宣知其君之必悟故众中匡其失而不修常谦之道矫然太当尽其謇谔之风夫上失而能正是冇臣也纳胜而无执是从理也有臣则陛隆堂髙从理则羣防必举一言而三善兼明暂谏而义彰百代可谓达乎大体矣若惜其小失而废大益矜此过言自絶逺谠能成业济务者未之有也臣松之以为谋袭刘璋计虽出于统然违义成功夲由诡道心既内疚则欢情自戢故闻备称乐之言不觉率尔而对也备宴酣失时事同乐祸自比武王曾无愧色此备有非而统无失其云君臣俱失盖分谤之言耳习氏所论虽大防无乖然推演之辞近为流宕也】进围雒县统率众攻城为流矢所中卒时年三十六先主痛惜言则流涕拜统父议郎迁谏议大夫诸葛亮亲为之拜追赐统爵关内侯諡曰靖侯统子宏字巨师刚简有臧否轻傲尚书令陈祗为祗所抑卒于涪陵太守统弟林以荆州治中从事叅镇北将军黄权征吴值军败随权入魏魏封列侯至钜鹿太守【防阳记曰林妇同郡习祯妹祯事在杨戏辅臣赞曹公之破荆州林妇与林分隔守飬弱女十有余年后林随黄权降魏始复集聚魏文帝闻而贤之赐牀帐衣服以显其义节】
　　法正字孝直右扶风郿人也祖父真有清节高名【三辅决录注曰真字高卿少明五经兼通谶纬学无常师名有高才常幅巾见扶风守守曰哀公虽不肖犹臣仲尼桞下惠不去父母之邦欲相屈为功曹何如真曰以明府见待有礼故四时朝觐若欲吏使之真将在北山之北南山之南矣扶风守遂不敢以为吏初真年未弱冠父在南郡歩徃父已欲去父留之待正旦使观朝吏防会者数百人真于牎中闚其与父语毕问真孰贤真曰曹掾胡广有公卿之量其后广果歴九卿三公之位世以服真之知人前后徴辟皆不就友人郭正美之号曰徳先生年八十九中平五年卒正父衍字季谋司徒掾廷尉左监】建安初天下饥荒正与同郡孟达俱入蜀依刘璋久之为新都令后召署军议校尉既不任用又为其州邑俱侨客者所谤无行志意不得益州别驾张松与正相善忖璋不足与有为常窃叹息松于荆州见曹公还劝璋絶曹公而自结先主璋曰谁可使者松乃举正正辞譲不得已而徃正既还为松称説先主有雄畧宻谋恊规愿共戴奉而未有縁后因璋闻曹公欲遣将征张鲁之有惧心也松遂説璋宜迎先主使之讨鲁复令正衔命正既宣指隂献策于先主曰以眀将军之英才乗刘牧之懦张松州之股肱以响应于内然后资益州之殷富冯天府之险阻以此成业犹反掌也先主然之泝江而西与璋防涪北至葭萌南还取璋郑度説璋曰【华阳国志曰度广汉人为州从事】左将军县军袭我兵不满万士众未附野谷是资军无辎重其计莫若尽驱巴西梓潼民内涪水以西其仓廪野谷一皆烧除髙垒深沟静以待之彼至请战勿许久无所资不过百日必将自走走而击之则必禽耳先主闻而恶之以问正正曰终不能用无可忧也璋果如正言谓其羣下曰吾闻拒敌以安民未闻动民以避敌也于是黜度不用其计及军围雒城正牋与璋曰正受性无术盟好违损惧左右不明夲末必并归咎蒙耻没身辱及执事是以捐身于外不敢反命恐圣聼秽恶其声故中间不有牋敬顾念宿遇瞻望悢悢然惟前后披露腹心自从始初以至于终实不藏情有所不尽但愚闇防薄精诚不感以致于此耳今国事已危祸害在速虽捐放于外言足憎尤犹贪极所懐以尽余忠明将军夲心正之所知也实为区区不欲失左将军之意而卒至于是者左右不达英雄从事之道谓可违信黩誓而以意气相致日月相迁趋求顺耳悦目随阿遂指不图逺虑为国深计故也事变既成又不量彊弱之势以为左将军县逺之众粮谷无储欲得以多击少旷日相持而从关至此所歴辄破离宫别屯日自零落雒下虽有万兵皆壊阵之卒破军之将若欲争一旦之战则兵将势力实不相当各欲逺期计粮者今此营守已固谷米已积而明将军土地日削百姓日困敌对遂多所供逺旷愚意计之谓必先竭将不复以持久也空尔相守犹不相堪今张益徳数万之众已定巴东入犍为界分平资中徳阳三道并侵将何以御之夲为眀将军计者必谓此军县逺无粮馈运不及兵少无继今荆州道通众数十倍加孙车骑遣弟及李异甘寕等为其后继若争客主之势以土地相胜者今此全有巴东广汉犍为过半已定巴西一郡复非明将军之有也计益州所仰惟蜀蜀亦破壊三分亡二吏民疲困思为乱者十戸而八若敌逺则百姓不能堪役敌近则一旦易主矣广汉诸县是明此也又鱼复与关头实为益州福祸之门今二门悉开坚城皆下诸军并破兵将俱尽而敌家数道并进已入心腹坐守都雒存亡之势昭然可见斯乃大畧其外较耳其余屈曲难以辞极也以正下愚犹知此事不可复成况明将军左右明智用谋之士岂当不见此数哉旦夕偷幸求容取媚不虑逺图莫肯尽心献良计耳若事穷势廹将各索生求济门戸展转反覆与今计异不为明将军尽死难也而尊门犹当受其忧正虽获不忠之谤然心自谓不负圣徳顾惟分义实窃痛心左将军从夲举来旧心依依实无薄意愚以为可图变化以保尊门十九年进围成都璋蜀郡太守许靖将逾城降事觉不果璋以危亡在近故不诛靖璋既稽服先主以此薄靖不用也正説曰天下有获虚誉而无其实者许靖是也然今主公始创大业天下之人不可戸説靖之浮称播流四海若其不礼天下之人以是谓主公为贱贤也宜加敬重以逺近追昔燕王之待郭隗先主于是乃厚待靖【孙盛曰夫礼贤崇徳为邦之要道封墓式闾先王之令轨故必以体行英邈高义冠世然后可以延视四海振服羣黎茍非其人道不虚行靖处室则友于不穆出身则受位非所语信则夷险易心论识则殆为衅首安在其可宠先而有以感致者乎若乃浮虚是崇偷薄斯荣则秉直杖义之士将何以礼之正务惑之术违贵尚之风譬之郭隗非其伦矣臣松之以为郭隗非贤犹以权计蒙宠况文休名声夙着天下谓之英伟虽末年有瑕而事不彰彻若不加礼何以释逺近之惑乎法正以靖方隗未为不当而盛以封墓式闾为难何其适哉然则燕昭亦非岂惟刘翁至于友于不穆失由子将寻蒋济之论知非文休之尤盛又讥其受任非所将谓仕于董卓卓初秉政显擢贤俊受其防爵者森然皆是文休为选官在卓未至之前后迁中丞不为超越以此为贬则荀爽陈纪之俦皆应摈弃于世矣】以正为蜀郡太守扬武将军外统都畿内为谋主一飡之徳睚眦之怨无不报复擅杀毁伤已者数人或谓诸葛亮曰法正于蜀郡太纵横将军宜啓主公抑其威福亮答曰主公之在公安也北畏曹公之彊东惮孙权之逼近则惧孙夫人生变于肘腋之下当斯之时进退狼防法孝直为之辅翼令翻然翺翔不可复制如何禁止法正使不得行其意邪初孙权以妹妻先主妹才防刚猛有诸兄之风侍婢百余人皆亲执刀侍立先主每入衷心常凛凛亮又知先主雅爱信正故言如此【孙盛曰夫威福自下亡家害国之道刑纵于宠毁政乱理之源安可以功臣而极其陵肆嬖幸而借其国柄者哉故颠颉虽勤不免违命之刑杨千虽亲犹加乱行之戮夫岂不爱王宪故也诸葛氏之言于是乎失政刑矣】二十二年正説先主曰曹操一举而降张鲁定汉中不因此势以图巴蜀而留夏侯渊张郃屯守身遽北还此非其智不逮而力不足也必将内有忧偪故耳今防渊郃才畧不胜国之将帅举众徃讨则必可克之克之日广农积谷观衅伺隙上可以倾覆寇敌尊奨王室中可以蚕食雍凉广拓境土下可以固守要害为持久之计此盖天以与我时不可失也先主善其防乃率诸将进兵汉中正亦从行二十四年先主自阳平南渡沔水縁山稍前于定军兴势作营渊将兵来争其地正曰可击矣先主命黄忠乗髙鼔噪攻之大破渊军渊等授首曹公西征闻正之防曰吾故知徳不办有此必为人所教也【臣松之以为蜀与汉中其由唇齿也刘主之智岂不及此将计畧未展正先发之耳夫聼用嘉谋以成功业霸王之主谁不皆然魏武以为人所教亦岂劣哉此盖耻恨之余辞非测实之常言也】先主立为汉中王以正为尚书令防军将军明年卒时年四十五先主为之流涕者累日諡曰翼侯赐子邈爵关内侯官至奉车都尉汉阳太守诸葛亮与正虽好尚不同以公义相取亮每竒正智术先主既称尊号将东征孙权以复关羽之耻羣臣多谏一不从章武二年大军败绩还住白帝亮叹曰法孝直若在则能制主上令不东行就复东行必不倾危矣
　　评曰厐统雅好人流经学思谋于时荆楚谓之高俊法正着见成败有竒画防筭然不以徳素称也拟之魏臣统其荀彧之仲叔正其程郭之俦邪【先主与曹公争势有不便宜退而先主大怒不肯退无敢谏者矢下如雨正乃徃当先主前先主云孝直避箭正曰明公亲当矢石况小人乎先主乃曰孝直吾与汝俱去遂退】









　　蜀志卷七
　　蜀志卷七考证
　　厐统由是渐显注司马徳操为水镜○毛夲作氷镜又注徳公字山民亦有令名娶诸葛孔明小姊为魏黄门吏部郎○【臣明楷】按后汉书注作徳公子字山民可知仕魏者非徳公也此脱去子字不然几疑徳公为遁操不终矣或字字即为子字之误
　　可谓驽牛能负重致逺也注驽牛一日行三百里○元修夲作三十里
　　有似汝南樊子昭注退能守静进能不茍○退能监夲讹作退难今改正
　　法正以明将军之英才乗刘牧之懦○宋夲懦下有弱字
　　顾念宿遇瞻望悢悢○监夲悢悢作恨恨今改正日月相迁○相迁监夲讹作相选今改正
　　必为人所教也注将计畧未展正先发之耳○将元夲作特
　　又注非测实之常言也○常宋夲作当
　　正其程郭之俦俪耶注先主与曹公争○【臣龙官】按此注当在上节必不倾危矣之下但不知所引何书也












　　蜀志卷七考证
　　钦定四库全书
　　蜀志卷八
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　许靖　麋竺　孙干　简雍　伊籍　秦宓
　　许靖字文休汝南平舆人少与从弟劭俱知名并有人伦臧否之称而私情不恊劭为郡功曹排摈靖不得齿叙以马磨自给颍川刘翊为汝南太守乃举靖计吏察孝亷除尚书郎典选举灵帝崩董卓秉政以汉阳周毖为吏部尚书与靖共议谋进退天下之士沙汰秽浊显拔幽滞进用颍川荀爽韩融陈纪等为公卿郡守拜尚书韩馥为冀州牧侍中刘岱为兖州刺史颍川张咨为南阳太守陈留孔伷为豫州刺史东郡张邈为陈留太守而迁靖巴郡太守不就补御史中丞馥等到官各举兵还向京都欲以诛卓卓怒毖曰诸君言当拔用善士卓从君计不欲违天下人心而诸君所用人至官之日还来相图卓何用相负叱毖令出于外斩之靖从兄陈相玚又与伷合规靖惧诛奔伷【蜀记云靖后自表曰党贼求生情所不忍守官自危死不成义窃念古人当难诡常权以济其道】伷卒依扬州刺史陈祎祎死吴郡都尉许贡防稽太守王朗素与靖有旧故徃保焉靖収恤亲理经纪振赡出于仁厚孙防东渡江皆走交州以避其难靖身坐岸邉先载附从踈亲悉发乃从后去当时见者莫不叹息既至交阯太守士燮厚加敬待陈国袁徽以寄寓交州徽与尚书令荀彧书曰许文休英才伟士智略足以计事自流宕以来与羣士相随每有患急常先人后已与九族中外同其饥寒其纪纲同类仁恕恻怛皆有效事不能复一二陈之耳钜鹿张翔【万机论云翔字元凤】衔王命使交部乗势募靖欲与誓要靖拒而不许靖与曹公书曰世路戎夷祸乱遂合驽怯偷生自窜蛮貊成阔十年吉凶礼废昔在防稽得所贻书辞防欵密久要不防廹于袁术方命圯族扇动羣逆津涂四塞虽县心北风欲行靡由正礼师退术兵前进防稽倾覆景兴失据三江五湖皆为虏庭临时困厄无所控告便与袁沛邓子孝等浮渉沧海南至交州经歴东瓯闽越之国行经万里不见汉地漂薄风波絶粮茹草饥殍荐臻死者大半既济南海与领守儿孝悳相见知足下忠义奋发整勑元戎西迎大驾巡省中岳承此休问且悲且喜即与袁沛及徐元贤复共严装欲北上荆州防苍梧诸县夷越蠭起州府倾覆道路阻絶元贤被害老弱并杀靖寻循渚岸五千余里复遇疾疠伯母陨命并及羣从自诸妻子一时略尽复相扶持前到此郡计为兵害及病亡者十遗一二生民之艰辛苦之甚岂可具陈哉【臣松之以为孔子称贤者避世其次避地盖贵其识见安危去就得所也许靖羇客防稽闾阎之士孙策之来于靖何为而乃泛万里之海入疫疠之乡致使尊弱涂炭百罹备经可谓自贻矣谋臣若斯难以言智孰若安时防顺端拱吴越与张昭张纮之俦同保元吉者哉】惧卒颠仆永为亡虏忧瘁惨惨忘寝与食欲附奉朝贡使自获济通归死阙庭而荆州水陆无津交部驿使断絶欲上益州复有峻防故官长吏一不得入前令交阯太守士威彦深相分托于益州兄弟又靖亦自与书辛苦恳恻而复寂寞未有报应虽仰瞻光灵延颈企踵何由假翼自致哉知圣主允明显授足下专征之任凡诸逆节多所诛讨想力竞者一心顺从者同规矣又张子云昔在京师志匡王室今虽临荒域不得与夲朝亦国家之藩镇足下之外援也【子云名津南阳人为交州刺史见吴志】若荆楚平和王泽南至足下忽有声命于子云勤见保属令得假途由荆州出不然当复相绍介于益州兄弟使相纳受傥天假其年人缓其祸得归死国家解逋逃之负泯躯九泉将复何恨若时有险易事有利钝人命无常陨没不达者则永衔罪责入于裔土矣昔营丘翼周杖钺専征博陆佐汉虎贲警跸【汉书霍光传曰光出都肆郎羽林道上称警跸未详虎贲所出也】今日足下扶危持倾为国柱石秉师望之任兼霍光之重五侯九伯制御在手自古及今人臣之尊未有及足下者也夫爵高者忧深禄厚者责重足下据爵高之任当责重之地言出于口即为赏罚意之所存便为祸福行之得道即社稷用宁行之失道即四方散乱国家安危在于足下百姓之命悬于执事自华及夷颙颙注望足下任此岂可不逺览载籍废兴之由荣辱之机弃忘旧恶寛和羣司审量五材为官择人茍得其人虽雠必举茍非其人虽亲不授以宁社稷以济下民事立功成则系音于管勒勲于金石愿君勉之为国自重为民自爱翔恨靖之不自纳搜索靖所寄书防尽投之于水后刘璋遂使使招靖靖来入蜀璋以靖为巴郡广汉太守南阳宋仲子于荆州与蜀郡太守王商书曰文休倜傥瑰玮有当世之具足下当以为指南【益州耆旧传曰啇字文表广汉人以才学称声问着于州里刘璋辟为治中从事是时王涂隔絶州之牧伯犹七国之诸侯也而璋懦弱多疑不能党信大臣商奏记谏璋璋颇感悟初韩遂与马腾作乱关中数与璋父焉交通信至腾子超复与璋相闻有连蜀之意商谓璋曰超勇而不仁见得不思义不可以为唇齿老子曰国之利器不可以示人今之益部土美民丰寳物所出斯乃狡夫所欲倾覆超等所以西望也若引而近之则由养虎而自遗患矣璋从其言乃拒絶之荆州牧刘表及儒者宋忠咸闻其名遗书与商叙致殷勤许靖号为臧否至蜀见商而称之曰设使啇生于华夏虽王景兴无以加也璋以商为蜀郡太守成都禽坚有至孝之行商表其墓追赠孝亷又与严君平李立祠作铭以旌先贤修学广农百姓便之在郡十载卒于官许靖代之】建安十六年转在蜀郡【山阳公载记曰建安十七年汉立皇子熙为济阴王懿为山阳王敦为东海王靖闻之曰将欲歙之必固张之将欲取之必固与之其孟徳之谓乎】十九年先主克蜀以靖为左将军长史先主为汉中王靖为太傅及即尊号防靖曰朕获奉洪业君临万国夙宵惶惶惧不能绥百姓不亲五品不逊汝作司徒其敬敷五教在寛君其朂哉秉徳无怠称朕意焉靖虽年逾七十爱乐人物诱纳后进清谈不倦丞相诸葛亮皆为之拜章武二年卒子钦先靖夭没钦子防景耀中为尚书始靖兄事颍川陈纪与陈郡袁焕平原华歆东海王朗等亲善歆朗及纪并子羣魏初为公辅大臣咸与靖书申陈旧好情义款至文多故不载【魏畧王朗与文休书曰文休足下消息平安甚善甚善岂意脱别三十余年而无相见之縁乎诗人比一日之别于嵗月岂况悠悠歴累纪之年者哉自与子别若没而复浮若絶而复连者数矣而今而后居升平之京师攀附于飞龙之圣主侪軰略尽幸得老与足下并为遗种之叟而相去数千里加有邅蹇之隔时闻消息于风声托旧情于思想异处与异世无以异也徃者随军到荆州见邓子孝桓元将粗闻足下动静云夫子既在益州执职领郡徳素规矩老而不墯是时侍宿武皇帝于江陵刘景升聼事之上共道足下于通夜拳拳饥渴诚无已也自天子在东宫及即位之后每防羣贤论天下髦隽之见在者岂独人尽易为英士鲜易取最故乃猥以原壤之朽质感夫子之情聼每叙足下以为谋首岂其注意乃复过于前世书曰人惟求旧易称同声相应同气相求刘将军之与大魏兼而两之总此二义前世邂逅以同为暌非武皇帝之防顷者蹉跌其泰而否亦非足下之意也深思书易之义利结分于宿好故遣降者送吴所献致名马貂罽得因无嫌道初开通展叙旧情以逹声问久濶情慉非夫笔墨所能写陈亦想足下同其志念今者亲生男女凡有几人年并几何仆连失一男一女今有二男大男名肃年二十九生于防稽小儿裁歳余临书怆恨有懐缅然又曰过闻受终于文祖之言于尚书又闻歴数在躬允执其中之文于论语岂自意得于老耄之齿正值天命受于圣主之防亲见三让之辞观众瑞之总集覩升堂穆穆之盛礼瞻燔燎焜曜之青烟于时忽自以为处唐虞之运际于紫微之天庭也徒慨不得携子之手共列于世有二子之数以聼有唐钦哉之命也子虽在裔土想亦极目而廻望侧耳而遐聼延颈而鹤立也昔汝南陈公初拜不依故常让上卿于李元礼以此推之吾宜退身以避子位也茍得避子以窃譲名然后绶带委质防谈于平勃之间与子共陈徃时避地之艰辛乐酒酣防高谈大噱亦足遗忧而防老捉笔陈情随以喜笑又曰前夏有书而未达今重有书而并致前问皇帝既深悼刘将军之早世又愍其孤之不易又惜使足下孔明等士人气类之徒遂沉溺于羌夷异种之间永与华夏乖絶而无朝聘中国之期縁瞻睎故土桑梓之望也故复运慈念而劳仁心重下明诏以发徳音申勑朗等使重为书与足下等以足下聪眀揆殷勤之圣意亦足悟海岱之所常在知百川之所宜注矣昔伊尹去夏而就殷陈平违楚而归汉犹矅徳于阿衡着功于宰相若足下能弼人之遗孤定人之犹豫去非常之伪号事受命之大魏客主兼不世之荣名上下蒙不朽之常耀功与事并声与勲着考绩效足以超越伊吕矣既承诏直且服旧之情情不能已若不言足下之所能陈足下之所见则无以宣明诏命光大之恩叙夙昔夣想之思若天啓众心子导蜀意诚此意有擕手之期若险路未夷子谋不从则惧声问或否复面何由前后二书言每及斯希不切然有动于懐足下周防江湖以暨南海歴观夷俗可谓徧矣想子之心结思华夏可谓深矣为身择居犹愿中土为主择居安岂可以不系意于京师而持疑于荒裔乎详思愚言速示还报也】
　　麋竺字子仲东海朐人也祖世货殖僮客万人赀产钜亿【搜神记曰竺尝从洛归未达家数十里路傍见一妇人从竺求寄载行可数里妇谢去谓竺曰我天使也当徃烧东海麋竺家感君见载故以相语竺因私请之妇曰不可得不烧如此君可驰去我当缓行日中火当发竺乃还家遽出财物日中而火大发】后徐州牧陶谦辟爲别驾从事谦卒竺奉谦遗命迎先主于小沛建安元年吕布乗先主之出拒术袭下邳虏先主妻子先主转军广陵海西竺于是进妹于先主为夫人奴客二千金银货币以助军资于时困匮頼此复振后曹公表竺领嬴郡太守【曹公集载公表曰泰山郡界广逺旧多轻悍权时之宜可分五县为嬴郡拣选清亷以为守将偏将军麋竺素履忠贞文武照烈请以竺领嬴郡太守抚慰吏民】竺弟芳爲彭城相皆去官随先主周旋先主将适荆州遣竺先与刘表相闻以竺爲左将军从事中郎益州既平拜爲安汉将军班在军师将军之右竺雍容敦雅而干翮非所长是以待之以上賔之礼未尝有所统御然赏赐优宠无与为比芳为南郡太守与关羽共事而私好携贰叛迎孙权羽因覆败竺面防请罪先主慰谕以兄弟罪不相及崇待如初竺慙恚发病岁余卒子威官至虎贲中郎将威子照虎骑监自竺至照皆便弓马善射御云
　　孙干字公祐北海人也先主领徐州辟爲从事【郑传云荐干于州干被辟命所举也】后随从周旋先主之背曹公遣干自结袁绍将适荆州干又与麋竺俱使刘表皆如意指后表与袁尚书説其兄弟分争之变曰每与刘左将军孙公祐共论此事未尝不痛心入骨相爲悲伤也其见重如此先主定益州干自从事中郎爲秉忠将军见礼次麋竺与简雍同等顷之卒
　　简雍字宪和涿郡人也少与先主有旧随从周旋先主至荆州雍与麋竺孙干同爲从事中郎常为谈客徃来使命先主入益州刘璋见雍甚爱之后先主围成都遣雍往説璋璋遂与雍同舆而载出城归命先主拜雍为昭徳将军优游风议性简傲跌宕在先主坐席犹箕踞倾倚威仪不肃自纵适诸葛亮已下则独擅一榻项枕卧语无所为屈时天旱禁酒酿者有刑吏于人家索得酿具论者欲令与作酒者同罚雍与先主游观见一男女行道谓先主曰彼人欲行淫何以不防先主曰卿何以知之雍对曰彼有其具与欲酿者同先主大笑而原欲酿者雍之滑稽皆此类也【或曰雍夲姓耿幽州人语谓耿为简遂随音变之】伊籍字机伯山阳人也少依邑人镇南将军刘表先主之在荆州籍常往来自托表卒遂随先主南渡江从入益州益州既定以籍爲左将军从事中郎见待亚于简雍孙干等遣东使于吴孙权闻其才辩欲逆折以辞籍适入拜权曰劳事无道之君乎籍即对曰一拜一起未足爲劳籍之机防类皆如此权甚异之后迁昭文将军与诸葛亮法正刘巴李严共造蜀科蜀科之制由此五人焉
　　秦宓字子勑广汉緜竹人也少有才学州郡辟命辄称疾不往奏记州牧刘焉荐儒士任定祖曰昔百里蹇叔以耆艾而定防甘罗子竒以童冠而立功故书美黄髪而易称顔渊固知选士用能不拘长防明矣乃者以来海内察举率多英隽而遗旧齿众论不齐异同相半此乃承平之翔歩非乱世之急务也夫欲救危抚乱修己以安人则宜卓荦超伦与时殊趣震惊邻国骇动四方上当天心下合人意天人既和内省不疚虽遭凶乱何忧何惧昔楚叶公好龙神龙下之好伪彻天何况于真今处士任安仁义直道流名四逺如今见察则一州斯服昔汤举伊尹不仁者逺何武贡二龚双名竹帛故贪寻常之高而忽万仭之嵩乐面前之饰而天下之誉斯诚往古之所重慎也甫欲凿石索玉剖蚌求珠今乃随和炳然有如皎日复何疑哉诚知昼不操烛日有余光但余情区区贪陈所见【益部耆旧传曰安广汉人少事聘士杨厚究极图籍防覧京师还家讲授与董扶俱以学行齐声郡请功曹州辟治中别驾终不久居举孝亷茂才太尉载辟除博士公车徴皆称疾不就州牧刘焉表荐安味精道度厉节髙邈揆其器量国之元寳宜处弼疑之辅以消非常之咎纁之礼所宜招命王涂隔塞遂无聘命年七十九建安七年卒门人慕仰为之碑铭后丞相亮问秦宓以安所长宓曰记人之善防人之过】刘璋时宓同郡王商为治中从事与宓书曰贫贱困苦亦何时可以终身卞和玉以燿世宜一来与州尊相见宓答书曰昔尧优许由非不也洗其两耳楚聘庄周非不广也执竿不顾易曰确乎其不可抜夫何衒之有且以国君之贤子为良辅不以是时建萧张之防未足为智也仆得曝背乎陇亩之中诵顔氏之箪瓢咏原宪之蓬戸时翺翔于林泽与沮溺之等俦聼猿之悲吟察鹤鸣于九臯安身爲乐无忧爲福处空虚之名居不灵之龟知我者希则我贵矣斯乃仆得志之秋也何困苦之戚焉后商爲严君平李立祠宓与书曰疾病伏匿甫知足下爲严李立祠可谓厚党勤类者也观严文章冠冒天下由夷逸操山岳不移使杨子不叹固自昭明如李仲元不遭法言令名必沦其无虎豹之文故也可谓攀龙附鳯者矣如杨子云潜心著述有补于世泥蟠不滓行参圣师于今海内谈咏厥辞邦有斯人以耀四逺怪子替兹不立祠堂蜀夲无学士文翁遣相如东受七经还教吏民于是蜀学比于齐鲁故地里志曰文翁倡其教相如爲之师汉家得士盛于其世仲舒之徒不达封禅相如制其礼夫能制礼造乐移风易俗非礼所秩有益于世者乎虽有王孙之累犹孔子大齐桓之霸公羊贤叔术之譲仆亦善长卿之化宜立祠堂速定其铭先是李权从宓借战国防宓曰战国从横用之何爲权曰仲尼严平防聚众书以成春秋指归之文故海以合流爲大君子以博识爲宓报曰书非史记周图仲尼不采道非虚无自然严平不演海以受淤岁一荡清君子博识非礼不视今战国反覆仪秦之术杀人自生亡人自存经之所疾故孔子发愤作春秋大乎居正复制孝经广陈徳行杜渐防萌预有所抑是以老氏絶祸于未萌岂不信邪成汤大圣覩野鱼而有猎逐之失定公贤者见女乐而弃朝事【臣松之案书传鲁定公无善可称宓谓之贤者浅学所未达也】若此軰类焉可胜陈道家法曰不见所欲使心不乱是故天地贞观日月贞明其直如矢君子所履洪范记灾发于言貎何战国之谲权乎哉或谓宓曰足下欲自比于巢许四皓何故扬文藻见瓌頴乎宓答曰仆文不能尽言言不能尽意何文藻之有扬乎昔孔子三见哀公言成七卷事盖有不可嘿嘿也【刘向七略曰孔子三见哀公作三朝记七篇今在大戴礼臣松之案中经部有孔子三朝八卷一卷目录余者所谓七篇】接舆行且歌论家以光篇渔父咏沧浪贤者以耀章此二人者非有欲于时者也夫虎生而文炳鳯生而五色岂以五采自饰画哉天性自然也盖河洛由文兴六经由文起君子懿文徳采藻其何伤以仆之愚犹耻革子成之误况贤于己者乎【臣松之案今论语作棘子成子成曰君子质而已矣何以文为屈于子贡之言故谓之误也】先主既定益州广汉太守夏侯纂请宓爲师友祭酒领五官掾称曰仲父宓称疾卧在茅舎纂将功曹古朴主簿王普厨膳即宓第宴谈宓卧如故纂问朴曰至于贵州养生之具实絶余州矣不知士人何如余州也朴对曰乃自先汉以来其爵位者或不如余州耳至于著作爲世师式不负于余州也严君平见黄老作指归雄见易作太见论语作法言司马相如爲武帝制封禅之文于今天下所共闻也纂曰仲父何如宓以簿击颊【簿手版也】曰愿明府勿以仲父之言假于小草民请爲明府陈其夲纪蜀有汶阜之山江出其腹帝以会昌神以建福故能沃野千里【河图括地象曰岷山之地上为东井络帝以会昌神以建福上为天井左思蜀都赋曰逺则岷山之精上为井络天地运期而防昌景福盻蠁而兴作】淮济四渎江爲其首此其一也禹生石纽今之汶山郡是也【帝王世纪曰鲧纳有莘氏女曰志是为修已上山行见流星贯昴梦接意感又吞神珠臆圯胷坼而生禹于石纽谯周蜀夲纪曰禹夲汶山广柔县人也生于石纽其地名刳儿坪见世帝纪】昔尧遭洪水鲧所不治禹疏江决河东注于海爲民除害生民已来功莫先者此其二也天帝布治房心决政参伐参伐则益州分野三皇乗祗车出谷口今之斜谷是也【蜀记曰三皇乗祗车出谷口未详宓所由知为斜谷也】此便鄙州之阡陌明府以雅意论之何若于天下乎于是纂逡巡无以复答益州辟宓爲从事祭酒先主既称尊号将东征吴宓陈天时必无其利坐下狱幽闭然后贷出建兴二年丞相亮领益州牧选宓迎爲别驾寻拜左中郎将长水校尉吴遣使张温来聘百官皆往饯焉众人皆集而宓未往亮累遣使促之温曰彼何人也亮曰益州学士也及至温问曰君学乎宓曰五尺童子皆学何必小人温复问曰天有头乎宓曰有之温曰在何方也宓曰在西方诗曰乃眷西顾以此推之头在西方温曰天有耳乎宓曰天处高而聼卑诗云鹤鸣九臯声闻于天若其无耳何以聼之温曰天有足乎宓曰有诗云天歩艰难之子不犹若其无足何以歩之温曰天有姓乎宓曰有温曰何姓宓曰姓刘温曰何以知之答曰天子姓刘故以此知之温曰日生于东乎宓曰虽生于东而没于西答问如响应声而出于是温大敬服宓之文辩皆此类也迁大司农四年卒初宓见帝系之文五帝皆同一族宓辩其不然之夲又论皇帝王霸养龙之説甚有通理谯允南少时数往谘访记录其言于春秋然否论文多故不载评曰许靖夙有名誉既以笃厚为称又以人物爲意虽行事举动未悉允当蒋济以爲大较廊庙器也【万机论论许子将曰许文休者大较廊庙器也而子将贬之若实不贵之是不明也诚令知之盖善人也】糜竺孙干简雍伊籍皆雍容风议见礼于世秦宓始慕肥遯之髙而无若愚之实然专对有余文藻壮美可谓一时之才士矣
  </div>
  <div class="pagination">
   <a href="三国志_page20.html">
    上一页
   </a>
   <span>
    ...
   </span>
   <a href="三国志_page16.html">
    16
   </a>
   <a href="三国志_page17.html">
    17
   </a>
   <a href="三国志_page18.html">
    18
   </a>
   <a href="三国志_page19.html">
    19
   </a>
   <a href="三国志_page20.html">
    20
   </a>
   <span class="current-page">
    21
   </span>
   <a href="三国志_page22.html">
    22
   </a>
   <a href="三国志_page23.html">
    23
   </a>
   <a href="三国志_page24.html">
    24
   </a>
   <a href="三国志_page25.html">
    25
   </a>
   <a href="三国志_page26.html">
    26
   </a>
   <span>
    ...
   </span>
   <a href="三国志_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
