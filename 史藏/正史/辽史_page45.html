<!DOCTYPE html>
<html>
<head>
    <meta charset="UTF-8">
    <title>辽史 - 第 45 页/共 221 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史 - 第 45 页/共 221 页</h1>
    <div class="content">　　六月戊戌，驻跸纳葛泺。戊申，以度支使王绩叁知政事。庚戌，女直遣使来贡。

　　秋七月戊辰，观市。癸未，为皇孙梁王延禧设旗鼓拽剌六人卫护之。甲申，猎沙岭。

　　闰九月壬寅，<二>祠木叶山。己酉，驻跸藕丝淀。

　　冬十月己未朔，省同知广德军节度使事，命奉先军节度使兼巡警乾、显二州。丁卯，耶律仁杰出为武定军节度使。庚午，叁知政事刘诜致仕。癸酉，以陈毅为汉人行宫都部署，王绩同知枢密院事。辛巳，回鹘遣使来贡。

　　十一月己丑朔，日有食之。癸卯，召群臣议政。

　　十二月甲子，以耶律特里底为孟父敞稳。乙丑，以萧挞不也为北府宰相，耶律世迁知北院枢密使事，耶律慎思同知北院枢密使事。庚午，免西京流民租赋一年。甲戌，减民赋。丁亥，豫行正旦礼。戊子，如混同江。

　　七年春正月戊申，五国部长来贡。甲寅，女直贡良马。

　　二月甲子，如鱼儿泺。

　　夏五月壬子，驻跸岭西。癸丑，有司奏永清、武清、固安三县蝗。甲寅，以萧挞不也兼殿前都点检，萧酬斡为汉人行宫都部署兼知枢密院事。

　　六月甲子，诏月祭观德殿，岁寒食，诸帝在时生辰及忌日，诣景宗御容殿致奠。丙寅，阻卜余古赧来贡。丁卯，以翰林学士王言敷叁知政事，封北院宣徽使石笃漆水郡王。

　　秋七月戊子，如秋山。丙申，谒庆陵。

　　八月丁卯，射鹿赤山，加围场使涅葛为静江军节度使。

　　九月戊子，次怀州，命皇后谒怀陵。辛卯，次祖州，命皇后谒祖陵。乙巳，驻跸藕丝淀。

　　冬十月戊辰，以惕隐王九为南院大王，夷离毕奚抄只为彰国军节度使。

　　十一月乙酉，诏岁出官钱，振诸宫分及边戍贫户。丁亥，幸驸马都尉萧酬斡第，方饮，宰相梁颖谏曰：「天子不可饮人臣家。」上即还宫。己亥，高丽遣使来贡。辛亥，除绢帛尺度狭短之令。

　　十二月丁卯，武定军节度使耶律仁杰以罪削爵为民。辛未，知兴中府事耶律乙辛以罪囚于来州。<三>

　　八年春正月甲申，如混同江。丁酉，铁骊、五国诸长各贡方物。

　　二月戊午，如山榆淀。辛酉，诏北、南院官，凡给驿者，必先奏闻。贡新及奏狱讼，方许驰驿，馀并禁之。己巳，夏国获宋将张天一，<四>遣使来献。壬申，以耶律颇德为南府宰相兼知北院枢密使，燕哥为惕隐，萧挞不也兼知契丹行宫都部署事。

　　三月庚戌，黄龙府女直部长术乃率部民内附，予官，赐印绶。是月，诏行黍所定升斗。

　　夏四月壬戌，以耶律世迁为上京留守。

　　六月辛亥朔，驻跸纳葛泺。丙辰，夏国遣使来贡。丁巳，以耶律颇德为北院枢密使，耶律巢哥南府宰相，刘筠南院枢密使，萧挞不也兼知北院枢密使事，王绩汉人行宫都部署，萧酬斡国舅详稳。乙丑，阻卜长来贡。丙子，以耶律慎思知右夷离毕事。

　　秋七月甲午，如秋山。南京霖雨，沙河溢永清、归义、新城、安次、武清、香河六县，伤稼。

　　九月庚寅，谒庆陵。丁未，驻跸藕丝淀。大风雪，牛马多死，赐扈从官以下衣马有差。

　　冬十月乙卯，诏化哥傅导梁王延禧，加金吾卫大将军。丙子，谒乾陵。

　　十一月壬午，以乙室大王萧何葛为南院宣徽使，权知奚六部大王事图为本部大王。

　　十二月癸丑，乌古敌烈统军使耶律马五为北院大王。庚申，降皇后为惠妃，出居乾陵。

　　九年春正月辛巳，如春水。

　　夏四月丙午朔，大雪，平地丈馀，马死者十六、七。

　　五月，如黑岭。

　　六月己未，驻跸散水原。甲子，以耶律阿思为契丹行宫都部署，耶律慎思北院枢密副使。庚午，诏诸路检括脱户，罪至死者，原之。

　　闰月丁丑，以汉人行宫副部署可汗奴为南院大王。戊寅，追庶人浚为昭怀太子。丁亥，阻卜来贡。己丑，以知兴中府事邢熙年为汉人行宫都部署，汉人行宫都部署王绩为南院枢密副使。

　　秋七月乙巳，猎马尾山。丁巳，谒庆陵。癸亥，禁外官部内贷钱取息及使者馆于民家。

　　八月，高丽王徽薨。<五>

　　九月癸卯朔，日有食之。己酉，射熊于白石山，加围场使涅葛左金吾卫大将军。己巳，以高丽王徽子三韩国公勋权知国事。辛未，五国部长来贡。壬申，召北、南枢密院官议政事。

　　冬十月丁丑，谒观德殿。己卯，南院枢密使刘筠薨。壬辰，混同郡王耶律乙辛谋亡入宋，伏诛。

　　十一月丙午，进封梁王延禧为燕国王，大赦。以南院宣徽使萧何葛为南府宰相，三司使王经叁知政事兼知枢密事。甲寅，诏僧善知雠校高丽所进佛经，颁行之。己未，定诸令史、译史迁叙等级。

　　十二月丁亥，以邢熙年知南院枢密使事。辛卯，以王言敷为汉人行宫都部署。高丽三韩国公王勋薨。

　　是年，御前放进士李君裕等五十一人。

　　十年春正月辛丑朔，如春水。丙午，复建南京奉福寺浮图。戊辰，如山榆淀。

　　二月庚午朔，萌古国遣使来聘。

　　三月戊申，远萌古国遣使来聘。丁巳，命知制诰王师儒、牌印郎君耶律固傅导燕国王延禧。

　　夏四月丁丑，女直贡良马。

　　五月壬戌，驻跸散水原。乙丑，阻卜来贡。丙寅，降国舅详稳班位在敞稳之下。

　　六月壬辰，禁毁铜钱为器。

　　秋七月甲辰，如黑岭。

　　九月癸亥，驻跸藕丝淀。

　　冬十二月乙未，改庆州大安军曰兴平。是月，改明年为大安，赦杂犯死罪以下。

　　大安元年春正月丁酉，如混同江。癸卯，王绩知南院枢密使事，邢熙年为中京留守。戊申，以枢密直学士杜公谓叁知政事。庚戌，五国酋长来贡良马。

　　二月辛未，如山榆淀。

　　夏四月乙酉，宋主顼殂，子煦嗣位，使来告哀。辛卯，西幸。

</div>
    <div class="pagination">
<a href="辽史_page44.html">上一页</a><span>...</span><a href="辽史_page40.html">40</a><a href="辽史_page41.html">41</a><a href="辽史_page42.html">42</a><a href="辽史_page43.html">43</a><a href="辽史_page44.html">44</a><span class="current-page">45</span><a href="辽史_page46.html">46</a><a href="辽史_page47.html">47</a><a href="辽史_page48.html">48</a><a href="辽史_page49.html">49</a><a href="辽史_page50.html">50</a><span>...</span><a href="辽史_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
