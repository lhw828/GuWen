<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 96 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 96 页/共 204 页</h1>
    <div class="content">〔三〕索隐许田，近许之田，鲁朝宿之邑。祊者，郑所受助祭太山之汤沐邑。郑以天子不能巡守，故以祊易许田，各从其近。
〔四〕索隐左传祭仲足，盖祭是邑，其人名仲字仲足，故传云祭封人仲足是也。此繻葛之战在鲁桓公五年。
〔五〕索隐一作「弥」，一作「眯」，并名卑反。
〔六〕索隐左传作「祝聃」。
三十八年，北戎伐齐，齐使求救，郑遣太子忽将兵救齐。齐厘公欲妻之，忽谢曰：「我小国，非齐敌也。」时祭仲与俱，劝使取之，曰：「君多内宠，〔一〕太子无大援将不立，三公子皆君也。」所谓三公子者，太子忽，其弟突，次弟子亹也。〔二〕
〔一〕集解服虔曰：「言庶子有宠者多。」
〔二〕索隐此文则数太子忽及突、子亹为三，而杜预云不数太子，以子突、子亹、子仪为三，盖得之。
四十三年，郑庄公卒。初，祭仲甚有宠于庄公，庄公使为卿；公使娶邓女，生太子忽，故祭仲立之，是为昭公。
庄公又娶宋雍氏女，〔一〕生厉公突。雍氏有宠于宋。〔二〕宋庄公闻祭仲之立忽，乃使人诱召祭仲而执之，曰：「不立突，将死。」亦执突以求赂焉。祭仲许宋，与宋盟。以突归，立之。昭公忽闻祭仲以宋要立其弟突，九月（辛）〔丁〕亥，忽出奔卫。己亥，突至郑，立，是为厉公。
〔一〕集解贾逵曰：「雍氏，黄帝之孙，姞姓之后，为宋大夫。」
〔二〕集解服虔曰：「为宋正卿，故曰有宠。」
厉公四年，祭仲专国政。厉公患之，阴使其婿雍纠欲杀祭仲〔一〕。纠妻，祭仲女也，知之，谓其母曰：「父与夫孰亲？」母曰：「
父一而已，人尽夫也。」〔二〕女乃告祭仲，祭仲反杀雍纠，戮之于市。厉公无柰祭仲何，怒纠曰：「谋及妇人，死固宜哉！」夏，厉公出居边邑栎。〔三〕祭仲迎昭公忽，六月乙亥，复入郑，即位。
〔一〕集解贾逵曰：「雍纠，郑大夫。」
〔二〕集解杜预曰：「妇人在室则天父，出则天夫。女以为疑，故母以所生为本解之。」
〔三〕集解宋忠曰：「今颍川阳翟县。」索隐按：栎音历，即郑初得十邑之历也。
秋，郑厉公突因栎人杀其大夫单伯，〔一〕遂居之。诸侯闻厉公出奔，伐郑，弗克而去。宋颇予厉公兵，自守于栎，郑以故亦不伐栎。
〔一〕集解杜预曰：「郑守栎大夫也。」索隐依左传作「檀伯」。檀伯，郑守栎大夫，事在桓十五年。此文误为「单伯」者，盖亦有所因也。按鲁庄公十四年，厉公自栎侵郑，事与周单伯会齐师伐宋相连，故误耳。
昭公二年，自昭公为太子时，父庄公欲以高渠弥为卿，太子忽恶之，庄公弗听，卒用渠弥为卿。及昭公即位，惧其杀己，冬十月辛卯，渠弥与昭公出猎，射杀昭公于野。祭仲与渠弥不敢入厉公，乃更立昭公弟子亹为君，是为子亹也，无谥号。
子亹元年七月，齐襄公会诸侯于首止，〔一〕郑子亹往会，高渠弥相，从，祭仲称疾不行。所以然者，子亹自齐襄公为公子之时，尝会斗，相仇，及会诸侯，祭仲请子亹无行。子亹曰：「齐强，而厉公居栎，即不往，是率诸侯伐我，内厉公。我不如往，往何遽必辱，且又何至是！」卒行。于是祭仲恐齐并杀之，故称疾。子亹至，不谢齐侯，齐侯怒，遂伏甲而杀子亹。高渠弥亡归，〔二〕归与祭仲谋，召子亹弟公子婴于陈而立之，是为郑子。〔三〕是岁，齐襄公使彭生醉拉杀鲁桓公。
〔一〕集解服虔曰：「首止，近郑之地。」杜预曰：「首止，卫地。陈留襄邑县东南有首乡。」
〔二〕索隐左氏云轘高渠弥。
〔三〕索隐左传以郑子名子仪，此云婴，盖别有所见。
郑子八年，齐人管至父等作乱，弒其君襄公。十二年，宋人长万弒其君愍公。郑祭仲死。
十四年，故郑亡厉公突在栎者使人诱劫郑大夫甫假，〔一〕要以求入。假曰：「舍我，我为君杀郑子而入君。」厉公与盟，乃舍之。六月甲子，假杀郑子及其二子而迎厉公突，突自栎复入即位。初，内蛇与外蛇斗于郑南门中，内蛇死。居六年，厉公果复入。入而让其伯父原〔二〕曰：「我亡国外居，伯父无意入我，亦甚矣。」原曰：「
事君无二心，人臣之职也。原知罪矣。」遂自杀。厉公于是谓甫假曰：「子之事君有二心矣。」遂诛之。假曰：「重德不报，诚然哉！」
〔一〕索隐左传作「傅瑕」。此本多假借，亦依字读。
〔二〕索隐左传谓之原繁。
厉公突后元年，齐桓公始霸。
五年，燕、卫与周惠王弟颓伐王，〔一〕王出奔温，立弟颓为王。六年，惠王告急郑，厉公发兵击周王子颓，弗胜，于是与周惠王归，王居于栎。七年春，郑厉公与虢叔袭杀王子颓而入惠王于周。
〔一〕索隐惠王，庄王孙，僖王子。子颓，庄王之妾王姚所生。事在庄十九年。
秋，厉公卒，子文公踕〔一〕立。厉公初立四岁，亡居栎，居栎十七岁，复入，立七岁，与亡凡二十八年。
〔一〕索隐音在接反。系本云文公徙郑。宋忠云即新郑。
文公十七年，齐桓公以兵破蔡，遂伐楚，至召陵。
二十四年，文公之贱妾曰燕姞，〔一〕梦天与之兰，〔二〕曰：「余为伯鯈。余，尔祖也。〔三〕以是为而子，〔四〕兰有国香。」以梦告文公，文公幸之，而予之草兰为符。遂生子，名曰兰。
〔一〕集解贾逵曰：「姞，南燕姓。」
〔二〕集解贾逵曰：「香草也。」
〔三〕集解贾逵曰：「伯鯈，南燕祖。」
〔四〕集解王肃曰：「以是兰也为汝子之名。」
三十六年，晋公子重耳过，文公弗礼。文公弟叔詹曰：「重耳贤，且又同姓，穷而过君，不可无礼。」文公曰：「诸侯亡公子过者多矣，安能尽礼之！」詹曰：「君如弗礼，遂杀之；弗杀，使即反国，为郑忧矣。」文公弗听。
三十七年春，晋公子重耳反国，立，是为文公。秋，郑入滑，滑听命，已而反与卫，于是郑伐滑。〔一〕周襄王使伯〔二〕请滑。郑文公怨惠王之亡在栎，而文公父厉公入之，而惠王不赐厉公爵禄，〔三〕又怨襄王之与卫滑，故不听襄王请而囚伯。王怒，与翟人伐郑，弗克。冬，翟攻伐襄王，襄王出奔郑，郑文公居王于泛。三十八年，晋文公入襄王成周。
〔一〕索隐僖二十四年左传「郑公子士泄、堵俞弥帅师伐滑」。
〔二〕索隐音服。左传「王使伯服、游孙伯如郑请滑」。杜预云「
二子周大夫」。知伯即伯服也。
〔三〕索隐此言爵禄，与左氏说异。左传云「郑伯享王，王以后之鞶鉴与之。虢公请器，王予之爵」。则爵酒器，是太史公与丘明说别也。
四十一年，助楚击晋。自晋文公之过无礼，故背晋助楚。四十三年，晋文公与秦穆公共围郑，讨其助楚攻晋者，及文公过时之无礼也。初，郑文公有三夫人，宠子五人，皆以罪蚤死。公怒，溉〔一〕逐群公子。子兰奔晋，从晋文公围郑。时兰事晋文公甚谨，爱幸之，乃私于晋，以求入郑为太子。晋于是欲得叔詹为僇。郑文公恐，不敢谓叔詹言。詹闻，言于郑君曰：「臣谓君，君不听臣，晋卒为患。然晋所以围郑，以詹，詹死而赦郑国，詹之愿也。」乃自杀。郑人以詹尸与晋。晋文公曰：「必欲一见郑君，辱之而去。」郑人患之，乃使人私于秦曰：「破郑益晋，非秦之利也。」秦兵罢。晋文公欲入兰为太子，以告郑。郑大夫石癸曰：「吾闻姞姓乃后稷之元妃，〔二〕其后当有兴者。子兰母，其后也。且夫人子尽已死，余庶子无如兰贤。今围急，晋以为请，利孰大焉！」遂许晋，与盟，而卒立子兰为太子，晋兵乃罢去。
〔一〕集解徐广曰：「一作『瑕』。」索隐音蔇。左传作「瑕」。
〔二〕集解杜预曰：「姞姓之女，为后稷妃。」
四十五年，文公卒，子兰立，是为缪公。
缪公元年春，秦缪公使三将将兵欲袭郑，至滑，逢郑贾人弦高诈以十二牛劳军，故秦兵不至而还，晋败之于崤。初，往年郑文公之卒也，郑司城缯贺以郑情卖之，秦兵故来。三年，郑发兵从晋伐秦，败秦兵于汪。
往年〔一〕楚太子商臣弒其父成王代立。二十一年，与宋华元伐郑。华元杀羊食士，不与其御羊斟，怒以驰郑，郑囚华元。宋赎华元，元亦亡去。晋使赵穿以兵伐郑。
〔一〕集解徐广曰：「缪公之二年。」
二十二年，郑缪公卒，子夷立，是为灵公。
灵公元年春，楚献鼋于灵公。子家、子公将朝灵公，〔一〕子公之食指动，〔二〕谓子家曰：「佗日指动，必食异物。」及入，见灵公进鼋羹，子公笑曰：「果然！」灵公问其笑故，具告灵公。灵公召之，独弗予羹。子公怒，染其指，〔三〕尝之而出。公怒，欲杀子公。子公与子家谋先。夏，弒灵公。郑人欲立灵公弟去疾，去疾让曰：「必以贤，则去疾不肖；必以顺，则公子坚长。」坚者，灵公庶弟，〔四〕去疾之兄也。于是乃立子坚，是为襄公。
〔一〕集解贾逵曰：「二子郑卿也。」
〔二〕集解服虔曰：「第二指。」
〔三〕集解左传曰：「染指于鼎。」
〔四〕集解徐广曰：「年表云灵公庶兄。」
襄公立，将尽去缪氏。缪氏者，杀灵公、子公之族家也。去疾曰：「必去缪氏，我将去之。」乃止。皆以为大夫。
襄公元年，楚怒郑受宋赂纵华元，伐郑。郑背楚，与晋亲。五年，楚复伐郑，晋来救之。六年，子家卒，国人复逐其族，以其弒灵公也。
七年，郑与晋盟鄢陵。八年，楚庄王以郑与晋盟，来伐，围郑三月，郑以城降楚。楚王入自皇门，郑襄公肉袒掔羊以迎，曰：「孤不能事边邑，使君王怀怒以及獘邑，孤之罪也。敢不惟命是听。君王迁之江南，及以赐诸侯，亦惟命是听。若君王不忘厉、宣王，桓、武公，哀不忍绝其社稷，锡不毛之地，〔一〕使复得改事君王，孤之愿也，然非所敢望也。敢布腹心，惟命是听。」庄王为却三十里而后舍。楚群臣曰：「自郢至此，士大夫亦久劳矣。今得国舍之，何如？」庄王曰：「所为伐，伐不服也。今已服，尚何求乎？」卒去。晋闻楚之伐郑，发兵救郑。其来持两端，故迟，比至河，楚兵已去。晋将率或欲渡，或欲还，卒渡河。庄王闻，还击晋。郑反助楚，大破晋军于河上。十年，晋来伐郑，以其反晋而亲楚也。
〔一〕集解何休曰：「硗埆不生五谷曰不毛。谦不敢求肥饶。」
十一年，楚庄王伐宋，宋告急于晋。晋景公欲发兵救宋，伯宗谏晋君曰：「天方开楚，未可伐也。」乃求壮士得霍人解扬，字子虎，诓楚，令宋毋降。过郑，郑与楚亲，乃执解扬而献楚。楚王厚赐与约，使反其言，令宋趣降，三要乃许。于是楚登解扬楼车，〔一〕令呼宋。遂负楚约而致其晋君命曰：「晋方悉国兵以救宋，宋虽急，慎毋降楚，晋兵今至矣！」楚庄王大怒，将杀之。解扬曰：「君能制命为义，臣能承命为信。受吾君命以出，有死无陨。」〔二〕庄王曰：「
若之许我，已而背之，其信安在？」解扬曰：「所以许王，欲以成吾君命也。」将死，顾谓楚军曰：「为人臣无忘尽忠得死者！」楚王诸弟皆谏王赦之，于是赦解扬使归。晋爵之为上卿。
〔一〕集解服虔曰：「楼车所以窥望敌军，兵法所谓『云梯』也。」杜预曰：「楼车，车上望橹也。」
〔二〕集解服虔曰：「陨，坠也。」
十八年，襄公卒，子悼公沸〔一〕立。
〔一〕索隐刘音秘。邹本一作「沸」，一作「弗」。左传作「费」，音扶味反。
悼公元年，鄦公〔一〕恶郑于楚，悼公使弟睔〔二〕于楚自讼。讼不直，楚囚睔。于是郑悼公来与晋平，遂亲。睔私于楚子反，子反言归睔于郑。
〔一〕集解徐广曰：「鄦音许。许公，灵公也。」
〔二〕索隐公逊反。
二年，楚伐郑，晋兵来救。是岁，悼公卒，立其弟睔，是为成公。
成公三年，楚共王曰「郑成公孤有德焉」，使人来与盟。成公私与盟。秋，成公朝晋，晋曰「郑私平于楚」，执之。使栾书伐郑。四年春，郑患晋围，公子如乃立成公庶兄繻〔一〕为君。其四月，晋闻郑立君，乃归成公。郑人闻成公归，亦杀君繻，迎成公。晋兵去。
〔一〕索隐音须。邹氏云：「一作『纁』，音训。」
十年，背晋盟，盟于楚。晋厉公怒，发兵伐郑。楚共王救郑。晋楚战鄢陵，楚兵败，晋射伤楚共王目，俱罢而去。十三年，晋悼公伐郑，兵于洧上。〔一〕郑城守，晋亦去。
〔一〕集解服虔曰：「洧，水名。」正义括地志云：「洧水在郑州新郑县北三里，古新郑城南。韩诗外传云『郑俗，二月桃花水出时，会于溱、洧水上，以自祓除』。」按：在古城城南，与溱水合。
十四年，成公卒，子恽〔一〕立。是为厘公。
〔一〕索隐纡纷反。左传作「髡顽」。
厘公五年，郑相子驷朝厘公，厘公不礼。子驷怒，使厨人药杀厘公，〔一〕赴诸侯曰「厘公暴病卒」。立厘公子嘉，嘉时年五岁，是为简公。
〔一〕集解徐广曰：「年表云子驷使贼夜弒僖公。」
简公元年，诸公子谋欲诛相子驷，子驷觉之，反尽诛诸公子。二年，晋伐郑，郑与盟，晋去。冬，又与楚盟。子驷畏诛，故两亲晋、楚。三年，相子驷欲自立为君，公子子孔使尉止杀相子驷而代之。子孔又欲自立。子产曰：「子驷为不可，诛之，今又效之，是乱无时息也。」于是子孔从之而相郑简公。
四年，晋怒郑与楚盟，伐郑，郑与盟。楚共王救郑，败晋兵。简公欲与晋平，楚又囚郑使者。
十二年，简公怒相子孔专国权，诛之，而以子产为卿。十九年，简公如晋请卫君还，而封子产以六邑。〔一〕子产让，受其三邑。二十二年，吴使延陵季子于郑，见子产如旧交，谓子产曰：「郑之执政者侈，难将至，政将及子。子为政，必以礼；不然，郑将败。」子产厚遇季子。二十三年，诸公子争宠相杀，又欲杀子产。公子或谏曰：「子产仁人，郑所以存者子产也，勿杀！」乃止。
〔一〕集解服虔曰：「四井为邑。」
二十五年，郑使子产于晋，问平公疾。平公曰：「卜而曰实沈、台骀为祟，史官莫知，敢问？」对曰：「高辛氏有二子，长曰阏伯，季曰实沈，居旷林，〔一〕不相能也，日操干戈以相征伐。后帝弗臧，〔二〕迁阏伯于商丘，主辰，〔三〕商人是因，故辰为商星。〔四〕迁实沈于大夏，主参，〔五〕唐人是因，服事夏、商，〔六〕其季世曰唐叔虞。〔七〕当武王邑姜方娠大叔，梦帝谓己：〔八〕『余命而子曰虞，〔九〕乃与之唐，属之参而蕃育其子孙。』及生有文在其掌曰『虞』，遂以命之。及成王灭唐而国大叔焉。故参为晋星。〔一０〕由是观之，则实沈，参神也。昔金天氏有裔子曰昧，为玄冥师，〔一一〕生允格、台骀。〔一二〕台骀能业其官，〔一三〕宣汾、洮，〔一四〕障大泽，〔一五〕以处太原。〔一六〕帝用嘉之，国之汾川。〔一七〕沈、姒、蓐、黄实守其祀。〔一八〕今晋主汾川而灭之。〔一九〕由是观之，则台骀，汾、洮神也。然是二者不害君身。山川之神，则水旱之菑禜之；〔二０〕日月星辰之神，则雪霜风雨不时禜之；若君疾，饮食哀乐女色所生也。」平公及叔向曰：「善，博物君子也！」厚为之礼于子产。
〔一〕索隐贾逵曰：「旷，大也。」
〔二〕集解贾逵曰：「后帝，尧也。臧，善也。」
〔三〕集解贾逵曰：「商丘在漳南。」杜预曰：「商丘，宋地。」服虔曰：「辰，大火，主祀也。」
〔四〕集解服虔曰：「商人，契之先，汤之始祖相土封阏伯之故地，因其故国而代之。」
〔五〕集解服虔曰：「大夏在汾浍之闲，主祀参星。」杜预曰「大夏，今晋阳县。」
〔六〕集解贾逵曰：「唐人谓陶唐氏之胤刘累事夏孔甲，封于大夏，因实沈之国，子孙服事夏、商也。」正义括地志云：「故唐城在绛州翼城县西二十里。徐才宗国都城记云『唐国，帝尧之裔子所封。春秋云「夏孔甲时有尧苗冑刘累者，以豢龙事孔甲，夏后嘉之，赐曰御龙氏，以更豕韦之后。龙一雌死，潜醢之以食夏后。既而使求之，惧而迁于鲁县」。夏后盖别封刘累之后于夏之墟，为唐侯。至周成王时，唐人作乱，成王灭之而封太叔，迁唐人子孙于杜，谓之杜伯，范氏所云在周为唐杜氏也』。地记云『唐氏在大夏之墟，属河东安县。今在绛城西北一百里有唐城者，以为唐旧国』。」然则叔虞之封即此地也。
〔七〕集解杜预曰：「唐人之季世，其君曰叔虞。」
〔八〕集解贾逵曰：「帝，天也。己，武王也。」
〔九〕集解杜预曰：「取唐君之名。」
〔一０〕集解贾逵曰：「晋主祀参，参为晋星。」
〔一一〕集解服虔曰：「金天，少皞也。玄冥，水官也。师，长也。昧为水官之长。」
〔一二〕集解服虔曰：「允格、台骀，兄弟也。」
〔一三〕集解服虔曰：「修昧之职。」
〔一四〕集解贾逵曰：「宣犹通也。汾、洮，二水名。」
〔一五〕集解服虔曰：「陂障其水也。」
</div>
    <div class="pagination">
<a href="史记集解三家注索隐正义_page95.html">上一页</a><span>...</span><a href="史记集解三家注索隐正义_page91.html">91</a><a href="史记集解三家注索隐正义_page92.html">92</a><a href="史记集解三家注索隐正义_page93.html">93</a><a href="史记集解三家注索隐正义_page94.html">94</a><a href="史记集解三家注索隐正义_page95.html">95</a><span class="current-page">96</span><a href="史记集解三家注索隐正义_page97.html">97</a><a href="史记集解三家注索隐正义_page98.html">98</a><a href="史记集解三家注索隐正义_page99.html">99</a><a href="史记集解三家注索隐正义_page100.html">100</a><a href="史记集解三家注索隐正义_page101.html">101</a><span>...</span><a href="史记集解三家注索隐正义_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
