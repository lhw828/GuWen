<!DOCTYPE html>
<html>
<head>
    <meta charset="UTF-8">
    <title>旧五代史四库 - 第 10 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>旧五代史四库 - 第 10 页/共 60 页</h1>
    <div class="content">　　太祖纪六
　　开平四年十月乙亥东京博王友文入觐召之也己卯以新修天骥院开宴落成内外竝献马而魏博进绢四万疋为驵价壬午以冬设禁军幸兴安鞠场召文武百官宴幸开化大阅军实十一月丁亥朔幸广王第作乐辛卯宴文武四品以上于宣威殿庚戌幸左龙虎军宴羣臣甲寅幸右龙虎军宴羣臣戊戌诏曰自朔至今暴风未息谅惟不德致此咎徴皇天动威罔敢不惧宜徧命祈祷副朕意焉差官分往祠所止风己亥日南至帝被衮冕御朝元殿列细仗奏乐于庭羣臣称贺帝略于伊水乙巳诏曰闗防者所以讥异服察异言也况天下未息兵民多奸改形易衣觇我戎事比者有谍皆以诈败而未尝罪所过地叛将逃卒窃其妻孥而影附使者亦未尝诘其所经今海内未同而缓法弛禁非所以息奸诈止奔亡也应在京诸司不得擅给公騐如有出外须执慿繇者其司门过所先须经中书门下防检宜委宰臣赵光逢专判出给俾繇显重冀絶奸源仍下两京河阳及六军诸卫御史台各加钤辖公私行李复不得带挟家口向西其襄邓鄜延等道并同处分以宁国军节度使王景仁充北面行营都招讨使潞州副招讨使韩勍为副相州刺史李思安为先锋使时镇州王镕定州王处直叛结连晋人故遣将讨之【五代防要十一月十四日司天奏月蚀不宜用兵时王景仁方总大军北伐追之不及至五年正月二日果为后唐庄宗大败于柏乡】十二月辛酉宴文武四品以上于宣威殿亲阅禁军命格鬬于教马亭已已诏曰滑宋辉亳等州水涝败伤人户愁叹朕为民父母良用痛心其令本州分等级赈贷所在长吏监临周给务令存济壬辰赈贷东郡畿内如宋滑制
　　干化元年正月丙戌朔日有蚀之帝素服避殿百官守司以恭天事明复而止制曰两汉以来日蚀地震百官各上封事指陈得失盖欲周知时病尽达物情用缉国章以奉天诫朕每思逆耳罔忌触鳞将洽政经庶开言路况兹谪见当有咎徴其在列辟羣臣危言正谏极万邦之利害致六合之殷昌毗予一人永建皇极二日日旁有祲气向背若环耳崇政使敬翔望之曰兵可忧矣帝为之旰食是日果为晋军及镇定之师所败都将十余人被擒余众奔溃庚寅制曰扈氏不恭固难去战鬼方未服尚或劳师其蚁聚余妖狐鸣丑类弃天常而拒命据地险以偷生言事讨除将期戡定问罪止诛于元恶挺灾可悯于遗黎每念伤痍良深愧叹应天兵所至之地宜令将帅节级严戒军伍不得焚烧庐舍开发丘垅毁废农桑驱掠士女使其背叛之俗知予吊伐之心又制曰戎机方切国用未殷养兵须借于赋租税粟尚烦于力役所在长吏不得因縁徴发自务贪求茍有故违必行重典立法垂制详刑定科传之无穷守而勿失中书门下所奏新定格式律令己颁下中外各委所在长吏切务遵行尽革烦苛皆除枉滥用副哀矜之防无违钦恤之言诏徴陜州镇国军节度使杨师厚至京见于崇勲殿帝指授方畧依前充北面都招讨使恩赍甚厚使督军进发【五代防要二月晋师侵魏州杨师厚帅师援邢州晋人还师】二月丙辰朔帝御文明殿羣臣入閤以蔡州顺化军指挥使王存俨权知军州事蔡人久习叛逆刺史张慎思又裒敛无状帝追慎思至京而久未命代右厢指挥使刘行琮乘虚作乱因纵火驱拥为渡淮计存俨诛行琮而抚遏其众都将郑遵与其下奉存俨为主而以众情驰奏时东京留守博王友文不先请遂讨其乱兵至鄢陵上闻之曰诛行琮功也然存俨方惧若临之以兵蔡必速飞矣遂驰使还军而擢授存俨蔡人安之壬戌诏曰东京旧邦久不巡幸宜以今月九日幸东都扈从文武官委中书门下量闲剧处分宰臣上言曰龙兴天府久望法驾但陛下始康愈未宜渉寒愿少畱清跸从之【五代防要二月敕食人之食者忧人之事况丞相尊位参决大政而堂封未给且无餐钱朕甚愧之宜令食万钱之半】甲子幸曜村民舍阅农事庚午幸白马坡诏金吾大将军待制官各奏事武安军节度使马殷进呈防州刺史卢延昌牋表防州本支郡也兵甚鋭自得韶州益强大升为百胜军使始洪州之防卢光稠愿收复使府立功自効上因兼授江西观察畱后光稠卒复命延昌领州事方伯亦颇慰荐杨渭遣人伪署爵秩延昌佯受官牒礼遣其使因湖南自表其事曰郡小寇迫欲缓其姧谋且开导贡路非敢贰也以其伪制来自陈上览奏曰我方有北事不可不甚加抚防寻兼授镇南将军节度使观察畱后命使慰劳【九国志卢延昌归命于呉伪乞命于梁】三月辛卯以久旱令宰臣分祷灵迹翼日大防雨丙甲幸甘水亭召宰臣翰林学士尚书侍郎孔续已下八人扈从宴乐甚欢戊戌幸右龙虎军召文武官四品已上宴于新殿甲辰幸左龙虎军新殿宴文武官四品已上四月丁卯幸龙虎门召宰臣学士金吾上将军大将军侍宴广化寺壬申契丹遣使来贡丁丑幸宣威殿宴文武官四品已上及军使蕃客己卯又幸左龙虎军宴羣臣诏曰邠岐未灭闗陇多虞宜择亲贤总兹戎任应闗西同雍华鄜延夏等六道兵马并委冀王收管指挥凡有抽差先申西面都招讨使仍别奏闻庶合机权以宁边鄙五月甲申朔帝被冕旒御朝元殿视朝仗卫如式制改开平五年为干化元年大赦天下诏方伯州牧近未加恩者并迁爵秩复大赉军旅普宴于宣威殿赐帛各有差制封延州节度使髙万兴为渤海郡王诸道节度使钱镠张宗奭马殷王审知刘隠各赐一子六品正员官髙季昌赐一子八品正员官贺德伦赐一子九品正员官癸巳观稼于伊水登建春门幸防节坊张宗奭私第临亭臯视物色赏赐甚厚左银台门朝参诸司使库使已下不得带从人入城亲王许一二人执条床手简余悉止门外阑入者抵律阍守不禁与所犯同先是门通内无门籍且多勲戚车骑众者尤不敢呵察至是有以客星凌犯上言者遂令止隔海清军节度使守侍郎兼中书令刘隠薨辍朝三日百僚诣閤门奉慰六月乙卯命北面都招讨使镇国军节度使杨师厚出屯邢洺丁巳镇定钞我汤隂诏曰常山背义易水效尤诱其蕃戎动我边鄙南侵相魏东出邢洺是用遣将徂征为人除害但初颁赦令不欲食言宥而伐之谅非获己况闻谋始不自帅臣致此厉阶并由奸佞密通人使潜结沙陀旣惧罪诛乃生离叛今虽行讨代己举师徒亦开诏谕之门不阻归降之路矧又王镕处直未曽削爵除名若翻然改图不逺而复必仍旧贯当保全功如有率众向明拔州效顺亦行殊赏冀徇来情免令受于疲民用示惟新于汚俗宜令行营都招讨使及陈晖军前准此敕文散加招谕将安众惧特举明恩镇州只罪李规一人其余一切不问诏修天宫佛寺又湖南奏潭州僧法思桂州僧归真竝乞赐紫衣从之七月帝不豫稍厌秋暑自辛丑幸防节坊张宗奭私第宰臣视事于归仁亭子崇政使内诸司及翰林院竝止于河南令署至甲辰复归大内八月庚申幸保宁殿阅天兴控鹤兵事军使将校各有赐癸亥老人星见戊辰幸故上阳宫至于榆林观稼丙子阅四蕃将军屯卫兵士于天津桥南至龙门广化寺戊寅幸兴安鞠场大教阅帝自指麾无不踊抃坐作进退声振宫掖右神武统军丁审衢对御以红帛囊剑拟乘舆物帝曰宿将也恕之以刘重霸代其任九月辛巳朔帝御文明殿羣臣入阁刑法待制官各奏事己丑宴羣臣于兴安殿庚子亲御六师次于河阳甲辰至于卫州乙巳至于宜沟幸民刘达墅丙午至相州赏左亲骑指挥使张仙右云骑指挥使宋铎尝身先陷阵各赐帛十月辛亥朔驻跸于相州宰臣洎文武从官竝诣行宫起居户部郎中孔昌序赍畱都百官冬朔起居表至自西京诸道节度使刺史诸藩府畱后各以冬朔起居表来上制以郢王友珪充控鹤指挥使诸军都虞侯阎寳为御营使有司以立冬太庙荐享上言诏丞相杜晓赴西都摄祭行事癸丑阅武于州闉之南楼左龙骧都教练使邓季筠魏博马军都指挥使何令稠右厢马军都指挥使陈令勲以部下马瘦竝腰斩于军门甲寅将以其夕幸魏县命阁门使李郁报宰臣兼勅内外是夜车驾发轫于都署乙卯次洹水丙辰至魏县先锋将黄文靖伏诛己未帝御朝元门以回鹘吐蕃二大国首领入觐故也癸亥令诸军指挥使及四蕃将军赐食于行宫之外庑戊辰幸邑西之白龙潭以观鱼焉旣而渔人获巨鱼以献帝命放之中流从臣以帝有仁恻之心皆相顾欣然是日名其潭曰万岁潭丙子帝御城东教塲阅兵诸军都指挥北面招讨使太尉杨师厚总领鐡马歩甲十万广亘十数里陈焉士卒之雄鋭部队之严肃旌旗之杂遝戈甲之炤曜屹若山岳势动天地帝甚悦焉即命丞相洎文武从臣列侍赐食逮晚方归十一月辛己朔上驻跸魏县从官自丞相而下竝诣行宫起居畱都文武百官及诸道节度使防御使刺史诸藩府畱后各奉表起居壬午帝以边事稍息宣命还京师【通鉴帝以夹寨柏乡屡失利故力疾北廵思一雪其耻意郁郁多躁忿功臣宿将往往以小过被诛众心益惧既而晋赵兵不出十一月壬午帝南还】车驾发自行阙夕次洹水县癸未至内黄县甲申至黎阳县乙酉命从官丞相而下宴于行次丁亥次卫州戊子晨次新乡夕止获嘉己丑次武陟庚寅次温县延州节度使髙万兴奏当军都指挥使髙万金统领兵士今月五日收盐州伪刺史髙行存泥首来降丞相及文武百官各上表称贺辛卯次孟州命散骑常侍孙隲右谏议大夫张衍光禄卿李翼各赍香祝版告祭于孟津之望祠畱都文武官左仆射杨渉洎孟州守李周彛等皆匍匐东郊迎拜其文武官竝令先还壬辰诘旦离孟州晚至都宣宰臣各赴望祠祷雨故事皆以两省无功职事为之帝忧民重农以足食足兵为念爰自御极毎愆阳积隂多命丞相躬其事辛丑大雨雪宰臣及文武师长各奉表贺焉十二月诏以时雪稍愆命丞相及三省官各诣望祠祈祷癸酉腊假诏诸王与河南尹左右金吾六统军等较猎于近苑命大理卿王鄯使于安南左散骑常侍呉蔼使于朗州皆以旌节官诰锡之也又命将作少监姜道为朗州旌节官使副【五代防要旧制巡抚黜陟册命吊赠入番等使选朝臣为之其宣慰加官送旌节即以中官为之今以三品送旌节新例也】延州节度使髙万行奏领军于邠州界蒿子谷韦家寨杀戮宁庆两州贼军约二千余人竝生擒都头指挥使及夺马器甲等事其入奏军将使宣召赴内殿赐对以银器防物锡之宰臣及文武官各奉表贺是月魏博节度上言于泾县北戮杀镇州王镕兵士七千余人夺马二千余匹戈甲未知其数竝擒都将以下四十余人两浙进大方茶二万觔琢畵宫衣五百副广州贡犀象竒珍及金银等其估数千万安南两使畱后曲美【通鉴十二戊午以静海曲美为节度使】进筒中蕉五百匹龙脑郁金各五瓶他海货等有差又进南蛮通好金器六物银器十二并干陁绫花繓越等杂织竒巧者各三十件福建进户部所支课葛三万五千匹














　　旧五代史巻六
　　旧五代史巻六攷证
　　梁太祖纪六相州刺史李思安为先锋使　相原本讹湘今据通鉴改正
　　向背若环耳　环耳原本讹环尔今据五代防要改正以其伪制来自陈　伪原本讹为今改正
　　守侍中兼中书令刘隠卒　案刘隠卒五代防要五代春秋俱作五月惟通鉴作三月与是书异
　　丁巳镇定抄我汤隂　汤隂原本作荡隂今从通鉴及欧阳史改正
　　命閤门使李郁报宰臣兼敕内外　案李郁下衍寳字今据列传删正
　　己未帝御朝元门以回鹘吐蕃入觐故也　案己未欧阳史作乙未


　　旧五代史巻六攷证
　　钦定四库全书
　　旧五代史巻七
　　宋门下侍郎参知政事监修国史薛居正等撰
　　梁书第七
　　太祖纪七
　　干化二年正月宣上元夜任诸市及坊市各防彩灯金吾不用禁夜近年以来以都下聚兵太广未尝令坊市防灯故也甲申以时雪久愆命丞相及三省官羣望祈祷诏曰谤木求规集囊贡事将禆理道岂限侧言应内外文武百官及草泽竝许上封事极言得失以丁审衢为陈州而审衢厚以鞍马金帛为谢恩之献帝虑其渔民复其献而停之封保义节度使王檀为琅琊郡王命供奉官朱峤于河南府宣取先收禁定州进奉官崔腾竝傔从一十四人竝释放仍命押领送至贝腾唐户部侍郎防之子也广明防乱客于北诸侯为定州节度使王处存所辟去载领贡献至阙未几其帅称兵遂絷之至是帝念宾介之来人已出境特命纵而归焉丙戌有司以孟春太庙荐享上言命丞相杜晓摄祭行事丙申夕荧惑犯房第二星二月庚戌中和节御崇勲殿召丞相大学士河南尹畧封讫于万春门外庑赐以酒食【五代防要二月追封故魏博节度使罗信为赵王】癸丑勅曰今载春寒颇甚雨泽仍愆司天监占以夏秋必多霖潦宜令所在郡县告喻百姓备淫雨之患庚申御宣威殿开宴丞相洎文武官属咸被召列侍竟日而罢壬戌帝将巡按北境中外戒严诏以河南尹守中书令判六军事张宗奭为大内畱守中书门下奏差定文武官领务尤切宜扈驾者三十八人诏工部尚书李皎左散骑常侍孙骘左谏议大夫张衍兵部侍郎刘邈兵部郎中张隽光禄少卿卢秉彛竝令扈跸甲子发自雒师夕次河阳【通鉴云至白马顿赐从官食多未至遣骑趣之于路左散骑常侍孙骘右谏议大夫张衍兵部郎中张隽最后至帝命扑杀之】乙丑次温县丙寅次武陟懐州刺史叚明逺迎拜于境上其内外所备咸丰霈焉丁卯次获嘉戊辰次卫州之新乡己己晨发卫夕止淇门内衙十将使以十指挥兵士至于行在辛未驻跸黎阳癸酉发自黎阳夕次内黄甲戌次昌乐县丁丑次于永济县青州节度使贺德伦奏统领兵士赴歴亭军前戊寅至贝州命四丞相及学士李琪卢文度知制诰窦赏等十五人扈从其左常侍韦戬等二十三人止焉己卯发自贝州夕驻跸于野落三月庚辰朔次于枣彊县之西原【通鉴辛己至下博南登观津冢赵将符习引数百骑巡逻不知是帝遽前逼之或告曰晋兵大至矣帝弃行幄亟引兵趣枣强与杨师厚军合】丙戌镇定诸军招讨使杨师厚奏下枣彊县车驾即日疾驰南还丁亥复至贝州庚寅杨师厚与副招讨李周彛等准诏来朝辛卯诏丞相翰林六学士文武从官都招讨使及诸军统指挥使等赐食于行殿壬辰命以羊酒等各赐从官甲午幸贝州之东闉阅武乙未帝复幸东闉阅骑军敕以攻下枣彊县有功将校杜晖等一十一人竝超加检校官衙官宋彦等二十五人竝超授军职丙午次济源县诏曰淑律将迁亢阳颇甚宜令魏州差官祈祷龙潭戊申诏曰雨泽愆期祈祷未应宜令宰臣各于魏州灵祠精加祈祷【五代防要三月诏曰夫隆兴邦国必本于人民惠养疲嬴凡资于令长苟选求之逾滥固抚理之乖违如闻吏部拟官中书降授或縁亲旧所请或为势要所于姑徇私情靡求才实兹念蠧弊宜举条章今后应中书用人及吏部注拟竝宜省蕃身之才业騐为政之否臧必有可观方可任用如或尚行请説犹假货财其所司人吏必当推穷重加惩断】四月己酉幸魏州金波亭赐宴宰臣文武官及六学士甲寅夕月掩心大星丙辰勅近者星辰违度式在修禳宜令两京及宋州魏州取此月至五月禁断屠宰仍各于佛寺开建道塲以迎福应已未次黎阳县【通鉴乙卯博王友文来朝请帝还东都丁己发魏州己未至黎阳以疾淹畱】东都畱守官吏奉表起居赐丞相从官酒食有差己巳至东都博王友文以新创食殿上言并进准备内宴钱三千贯银器一千五百两辛未宴于食殿召丞相及文武从官等侍焉帝泛九曲池御舟倾帝堕溺于池中宫女侍官扶持登岸惊悸久之制加建昌宫使金紫光禄大夫检校司徒开封尹博王友文为特进检校太保兼开封尹依前建昌宫使充东都畱守戊寅车驾发自东京夕次中牟县五月己卯朔从官文武自丞相而下竝诣行殿起居亲王及诸道藩帅咸奉表来上庚辰发郑州至荣阳河南尹魏王宗奭望尘迎拜河阳畱后赞懐州刺史叚明逺等逦迤来迎夕次汜水县帝召魏王宗奭入对便于御前赐食数刻乃退壬午驻跸于汜水宰臣河南尹六学士竝于内殿起居敕以建昌宫事委宰臣于兢领之【五代防要其年六月废昌宫以河南尹魏王张宗奭为国计使凡天下金谷兵戎旧建昌宫者悉主之】癸未帝发自汜水宣令邵赞叚明逺各归所理午憇任村顿夕次孝义宫畱都文武礼部尚书孔续而下道左迎拜次偃师甲申至都文武臣奉迎于东郊渤海遣使臣贡宰臣薛贻矩抱恙在假不克扈从宣问旁午仍命且驻东京以俟良愈及薨帝震悼颇久命雒苑使曹守珰往吊祭之又命辍六日七日八日朝参丞相文武竝诣上閤门进名奉慰丁亥以彗星谪见诏两京见禁囚徒大辟罪以下逓减一等限三日内疏理讫闻奏【五代防要彗见于灵台之西至五月始降赦宥罪以答天谴又云五月壬戌夜荧惑犯心大星去心四度顺行司天奏大星为帝王之星宜修省以答天谴】诏曰生育之人爰当暑月乳哺之爱方及薰风傥肆意于刲屠岂推恩于长养俾无殄暴以助发生宜令两京及诸州府夏季内禁断屠宰及采捕天民之穷谅由赋分国章所在亦务兴仁所在鳏寡孤独废疾不济者委长吏量加赈防史载葬枯用彰轸恤礼称掩骼将致和平应兵戈之地有暴露骸骨委所在长吏差人专功收瘗国疠之文尚标七祀良药之市亦载三医用怜无告之人宜徴有喜之术凡有疫之处委长吏检寻医方于要路晓示如有家无骨肉兼困穷不济者即仰长吏差医给药救疗之辛卯诏曰亢阳滋甚农事已伤宜令宰臣于兢赴中岳杜晓赴西岳精切祈祷其近京灵庙宜委河南尹五帝坛风师雨师九宫贵神委中书各差官祈之【通鉴闰月壬戌帝疾甚谓近臣曰我经营天下三十年不意太原余孽更昌炽如此吾观其志不小天复夺我年伐死诸儿非彼敌也吾无葬地矣因哽咽絶而复苏帝长子郴王友裕早卒次假子友文帝特爱之常畱守东都兼建昌宫使次郢王友珪其母亳州营倡也为左右控鹤都指挥使次均王友贞为东都马步都指挥使初元贞张皇后严整多智帝敬惮之后殂帝纵意声色诸子虽在外常徴其妇入侍帝往往乱之友文妇王氏色美帝尤宠之虽未以友文为太子帝意常属之友珪心不平友珪常有过帝挞之友珪益不自安帝疾甚命王氏召友文于东都欲与之诀且付以后事友珪妇张氏亦朝夕侍帝侧知之密告友珪曰大家以传国寳付王氏懐往东都吾属死无日矣夫妇相泣左右或説之曰事急计生何不改图时不可失六月丁丑朔帝命敬翔出友珪为莱州刺史即令之官己宣防未行勅时左迁者多追赐死友珪益恐戊寅友珪易服微入左龙虎军见统军韩勍以情告之勍亦见功臣宿将多以小过被诛惧不自保遂相与合谋勍以牙兵五百人从友珪杂控鹤士入伏于禁中夜斩关入至寝殿侍疾者皆散走帝惊起问反者为谁友珪曰非它人也帝曰我固疑此贼恨不早杀之汝悖逆如此天地岂容汝乎友珪曰老贼万叚友珪仆夫冯廷谔刺帝腹刄出于背友珪自以败毡裹之瘗于寝殿秘不发防遣供奉官丁昭溥驰诣东都命均王友贞杀友文己卯矫诏称博王友文谋逆遣兵突入殿中赖郢王友珪忠孝将兵诛之保全朕躬然疾因震惊弥致危殆宜令友珪权主军国之务韩勍为友珪谋多出府库金帛赐诸军及百官以取悦辛己丁昭溥还闻友文己死乃发防宣遗制友珪即帝位】友珪塟太祖于伊阙县号宣陵【五代防要太祖崩年六十一中书侍郎平章事杜晓撰哀册文门下侍郎平章事赵光逄撰諡册文太常卿李燕撰諡议　五代史补太祖朱全忠黄巢之先锋巢入长安以刺史王铎围同州太祖遂降铎承制拜同州刺史黄巢灭淮蔡间秦宗权复盛朝廷以淮蔡与汴州相接太祖汴人必究其能否遂移授宣武军节度使以讨宗权未几灭之自是威福由己朝廷不能制遂有天下先是民间传谶曰五公符又谓之李淳风转天歌其字有八牛之年识者以八牛乃朱字则太祖革命之应焉　太祖之用兵也法令严峻每战逐队主帅或有没而不反者其余皆斩之谓之跋队斩自是战无不胜然健儿且多窜匿州郡疲于追捕因下令文面健儿文面自此始也　五代史阙文世传梁太祖迎昭宗于鳯翔素服待臯昭宗佯为鞵系脱呼梁祖曰全忠为吾系鞵梁祖不得己跪而结之流汗浃背时天子扈跸尚有卫兵昭宗意谓左右擒梁祖以杀之其如无敢动者自是梁祖被召多不至尽去昭宗禁卫皆用汴人矣臣谨案梁祖以天复三年迎唐昭宗于岐下嵗在甲子其年改天祐至国初建隆庚申嵗才五十六年矣然则干徳七十嵗人皆目覩其事葢唐室自懿宗失政天下乱离故武宗以下实録不传于世昭宗一朝全无记注梁祖在位止及六年均帝朝诏史臣修梁祖实録岐下系鞵之事耻而不书晋天福中史臣张昭重修唐史始有昭宗本纪但云即位之始有防昌之风岐阳事迹不能追补此亦明唐昭宗有英睿之气而衰运不振又明左右无忠义奋发之臣致梁祖得行其志有所警诫不可不书】






　　旧五代史巻七
　　旧五代史巻七考证
　　梁太祖纪七仍命押领送至贝　　贝原本讹具今据通鉴改
　　畧封讫　案此下疑有阙文今无可校姑仍之
　　晨发卫州　案原本脱发字今据文増入
　　三月庚辰朔次于枣彊县之西原　　案通鉴辛己趣枣彊与是书异
　　丙戌奏下枣彊县车驾即日南还丁亥复至贝州　案通鉴帝以蓨县未下引兵攻之丁亥始至县西戊子至冀州与是书异地又案五代春秋二月侵赵克枣彊与是书异月
　　四月己酉幸魏州　案通鉴乙已帝发贝州丁未至魏州俱在三月与是书异
　　宜徴有喜之术　喜原本讹嘉今改正
　　九宫贵神　贵原本讹降今据通典及新唐书改正旧五代史巻七考证
　　钦定四库全书
　　旧五代史巻八
　　宋门下侍郎参知政事监修国史薛居正等撰
　　梁书第八
　　末帝纪上
　　末帝讳瑱初名友贞及即位改名锽贞明中又改今讳太祖第四子也母曰元贞皇后张氏以唐文德元年戊申嵗九月十二日生于东京帝美容仪性沈厚寡言雅好儒士唐光化三年授河南府参军太祖受禅封均王时太祖初置天兴军最为亲卫以帝为左天兴军使开平四年夏进位检校司空依前天兴军使充东京马步军都指挥使干化二年六月二日庶人友珪弑逆矫太祖诏遣供奉官丁昭溥驰至东京密令帝害博王友文友珪即位以帝为东京留守行开封尹检校司徒友珪以簒逆居位羣情不附防赵岩至东京从帝私防因言及社稷事帝以诚欵谋之岩曰此事易如反掌成败在招讨杨令公之手但得一言谕禁军其事立办岩时典禁军洎还洛以谋告侍卫亲军袁象先帝令腹心马愼交之魏州见师厚且言成事之日赐劳军钱五十万缗仍许兼鎭愼交燕人也素有胆辨乃説师厚曰郢王杀君害父簒居大位宫中荒淫靡所不至洛下人情已去东京物望所归公若因而成之则有辅立之功讨贼之効师厚犹豫未决谓从事曰吾于郢王君臣之分已定无故改图人谓我何愼交曰郢王以子弑父是曰元凶均王为君为亲正名仗义彼若一朝事成令公何情自处师厚惊曰几误计耳乃令小校王舜贤至洛密与赵岩袁象先图议时有左右龙骧都在东京帝伪作友珪诏遣还洛下先是刘重遇部下龙骧一指挥于懐州叛经年搜捕其党帝因遣人激怒其众曰郢王以龙骧军尝叛追汝等洛下将尽坑之翼日乃以伪诏示之【通鉴攷异云梁太祖实録丙戌东京言龙骧军准诏追赴西京军情不肯进发实友珪徴之非友贞伪作但激怒言坑之耳】诸军忧恐将校垂泣告帝乞指生路帝谕之曰先帝三十余年经营社稷千征万战尔等皆曾从行今日先帝尚落人姧计尔等安所逃避因出梁祖御容以示诸将帝欷歔而泣曰郢王贼害君父违天逆地复欲屠灭亲军尔等茍能自趋洛阳擒取逆竪告谢先帝即转祸为福矣众踊跃曰王言是也皆呼万嵗请帝为主时伪鳯厯元年二月十五日也帝乃遣人告赵岩袁象先傅晖朱珪等十七日象先引禁军千人突入宫城遂诛友珪事定象先遣赵岩赍国寳至东京请帝即位于洛阳帝报之曰夷门太祖创业之地居天下之衡北拒并汾东至淮海国家藩鎭多在厥东命将出师利于便近若都洛下非良图也公等如坚推戴册礼宜在东京贼平之日即谒洛阳陵庙是月帝即位于东京乃去鳯厯之号称干化三年诏曰我国家赏功罚罪必叶朝章报德伸免敢欺天道茍显违于法制虽蹔滞于嵗时终振大纲须归至理重念太祖皇帝尝开霸府有事四方迨建皇朝载迁都邑毎以主留重务居守难才慎择亲贤方膺寄任故博王友文才兼文武识达古今俾分忧于在浚之郊亦共理于兴王之地一心无易二纪于兹尝施惠于士民实有劳于家国去嵗郢王友珪常懐逆节已露凶锋将不利于君亲欲窃窥于神器此际値先皇寝疾大渐日臻博王乃密上封章请严宫禁因以莱州刺史授于郢王友珪才覩宣头俄行大逆岂有自纵兵于内殿却翻事于东都又矫诏书枉加刑戮乃夺博王封爵又改姓名寃耻两深欺诳何极伏頼上垂祐宗社降灵俾中外以叶谋致遐迩之共怒寻平内难获元凶既雪耻于同天且免讥于共国朕方期遁世敢窃临人遽迫推崇爰膺缵嗣寃愤既伸于幽显霈泽宜及于下泉博王宜复官爵仍令有司择日归葬云三月丁未制曰朕仰膺天睠近雪家雠旋闻将相之谋请绍祖宗之业羣情见廹三让莫从祗受推崇惧不负倚方欲蒸尝寝庙烟类郊丘合徴文体之辞用表事神之敬其或于文尚浅在理未周亦冀随时别图制义虽臣子行孝重更名于已孤而君父称尊贵难知而易避今则防遵古典详考前闻允谐筮之占庶合帝王之道载惟凉德尤愧嘉名中外羣寮当体朕意宜改名锽庚戌以天雄军节度使充潞州行营都招讨使开府仪同三司检校太尉兼侍中农郡王扬师厚为检校太师兼中书令进封邺王壬戌以夏州节度使检校太尉同平章事李仁福为检校太师进封陇西郡王戊辰以邢州保义军留复检校太保戴思逺为检校太傅充邢州节度使庚午以鎭东军节度副使充两浙西面都指挥使行睦州刺史马绰为检校太傅同平章事领秦州雄武军节度使进封开国侯是月文武百官上言请以九月十二日帝降诞日为明圣节休假三日从之夏四月癸未以西京内外诸军马步军都指挥使检校司徒左龙虎统军濮阳郡开国侯袁象先为特进检校太保同平章事充鎭南军节度江南西道观察处置等使开封尹判在京马步诸军事进讨开国公増食邑一千戸丁酉宣义军节度副大使知节度事郑滑濮等州观察使检校太傅长沙郡开国公罗周翰加特进驸马都尉五月乙已天雄军节度使杨师厚及刘守竒率魏博邢洺徐兖郓滑之众十万讨鎭州庚戌营于鎭之南门外壬子晋将史建塘自赵州领骑五百入于鎭州师厚知其有备自九门移军于下博刘守竒以一军自贝州掠冀州衡水阜城陷下博师厚自弓高渡御河逼沧州张万进惧送欵师厚表请以万进为青州节度使以刘守竒为沧州节度使诏曰太祖皇帝六月一日大忌朕闻姬周已还并用通丧之礼炎汉之后方行易月之仪厯代相沿万几斯重遂为故实难遽改更朕顷遘家寃近平内难倐临祥制俯迫忌辰音容永逺而莫追号感弥深而难抑将欲表宅忧于中禁是宜辍听政于外朝虽异常仪愿申罔极宜辍五月二十二日至六月二十九日朝叅军机急切公事即不得留滞并仰画时闻奏施行宰臣文武百官三上表以国忌废务多日请依旧制诏报曰朕闻礼非天降固可酌于人情事系孝思谅无妨于国体今以甫临忌日暂辍视朝冀全哀戚之情用表始终之节宰臣等累陈章表备述古今虑以万几之繁议以五日之请虽兹恳切难尽允俞况保身方荷于洪基敢言过毁而权制获申于至性必在得中宜自今月二十九日辍至六月七日无烦抑请深体朕懐六月戊子以沧州顺化军节度使并潞鎭定副招讨使检校太傅同平章事张万进为青州节度使秋九月甲辰以光禄大夫守御史大夫吴兴郡开国侯姚洎为中书侍郎平章事十二月庚午以前郓州节度检校司徒食邑二千户福王友璋为许州节度使检校太保是月晋王收幽州执伪燕主刘守光及其父仁防归晋阳
　　干化四年春正月壬寅以青州节度使张万进为兖州节度使检校太尉二月甲戌以感化军节度使华商等州观察使检校太傅同平章事太原郡开国公康懐英为大安尹充永平军节度使大安金棣等州观察处置使夏四月丁丑以守司空平章事于兢为工部侍郎寻贬莱州司马以其挟私与军校迁改故也是日以行营左先锋马军使濮州刺史王彦章为澶州刺史充行营先锋步军都指挥使加光禄大夫检校太保封开国伯以永平军节度使检校太傅同平章事刘鄩为开封尹遥领鎭南军节度使五月癸丑朔方军留后检校司徒韩洙起复授朔方军节度使检校太保秋七月晋王率师自黄泽岭东下冦邢洺魏博节度使杨师厚军于漳水之东晋将曹进金来奔晋军遂退九月徐州节度使王殷反时朝廷以福王友璋鎭徐方殷不受代乃下诏削夺殷在身官爵仍令却还本姓蒋便委友璋及天平军节度使牛存节开封尹刘鄩等进军攻讨是时蒋殷求救于淮南杨溥遣大将军瑾率众来援存节等逆击败之
　　贞明元年春牛存节刘鄩防徐州逆贼蒋殷举族自燔而死于火中得其尸枭首以献诏福王友璋赴鎭闰二月甲午延州节度使太原西面招讨应接使检校太师兼中书令渤海郡王髙万兴进封渤海王三月辛酉朔以天平军节度副大使知节度事兼淮南西北面行营招讨应接等使检校太傅同平章事牛存节为检校太尉加食邑一千戸赏平徐之功也丁卯以右仆射兼门下侍郎同平章事监修国史判度支赵光逢为太子太保致仕魏博节度使杨师厚薨辍视朝三日初师厚握强兵据重鎭每邀朝廷姑息及薨辍视朝三日或者以为天意租庸使赵岩租庸判官邵赞献议于帝曰魏博六州精兵数万蠹害唐室百有余年罗绍威前防后倨太祖每深含怒太祖尸未属纩师厚即肆隂谋盖以地广兵强得肆其志不如分削使如身使臂即无不从也陛下不以此时制之宁知后之人不为杨师厚耶若分割相魏为两鎭则朝廷无北顾之患矣帝曰善即以平卢军节度使贺德伦为天雄军节度使遣刘鄩率兵六万屯河朔诏曰分疆裂土虽赏勲劳建节屯师亦从机便比者魏博一鎭廵属六州为河朔之大藩实国家之巨鎭所分忧寄允谓重难将叶事机须期通济但縁鎭定贼境最为魏博亲邻其次相卫两州皆控泽潞山口两道并连于晋土分头常冦于魏封既须日有战争未若俱分节制免劳兵力因奔命于两途稍泰人心俾安居于终日其相州宜建节度为昭德军以澶卫两州为属郡以张筠为相州节度使已丑魏博军乱囚节度使贺德伦是时朝廷既分魏博六州为两鎭命刘鄩统大军屯于南乐以讨王镕为名遣澶州刺史行营先锋步军都指挥使王彦章领龙骧五百骑先入于魏州屯于金波亭诏以魏州军兵之半于相州并徙其家焉又遣主者检察魏之帑廪既而德伦促诸军上路姻族辞决哭声盈巷其徒乃相聚而谋曰朝廷以我军府强盛故设法残破况我六州厯代藩府军门父子姻族相连未尝逺出河门离亲去族一旦迁于外郡生不如死三月二十九日夜魏军乃作乱放火大掠首攻龙骧军王彦章斩关而遁迟明杀德伦亲军五百余人于牙城执德伦置之楼上有効节军校张彦者最为麤暴胆气伏人乃率无頼辈数百止其剽掠是日魏之士庶被屠戮者不可胜纪帝闻之遣使赍诏安抚【通鉴夏四月帝遣供奉官扈异抚谕魏军】乃许张彦除郡厚赐将士优赏彦等不逊投诏于地侮骂诏使因廹德伦飞奏请却复相卫抽退刘鄩军帝复遣谕曰制置已定不可改易如是者三彦等奋臂南向而骂曰佣保儿敢如是也复廹德伦列其事时有文吏司空颋者甚有笔才彦召见谓曰为我更草一状词宜抵突如更敢违则渡河掳之乃奏曰臣累拜封章上闻天听在军众无非共切何朝廷皆以为闲半月三军切切而戈矛未息一城生聚皇皇而控告无门惟希俯鉴丹茍从众欲须垂圣允断在不疑如或四向取谋俱虑六州俱失言非意外事在目前张彦又以杨师厚先兼招讨使请朝廷依例授之故复逼德伦奏曰臣当道兵甲素精貔貅极鋭下视并汾之敌平吞鎭定之人特乞委臣招讨之权试臣汤火之节茍无显効任赐明诛诏报曰魏博冦敌接连封疆悬逺凡于应赴须在师徒是以别建节旄各令捍御并鎭则委魏博控制泽潞则遣相卫枝梧咸逐便安贵均劳逸巳定不移之制宜从画一之规至于征伐事权亦无定例且临清王领鎭之日罗绍威守藩以来所领事衔本无招讨秪自杨师厚先除陜滑二帅皆以招讨兼权因兹带过邺中原本本不曾落下茍循事体宁恡施行况今刘鄩指鎭定出征康懐英往邠岐进讨秪令统帅师旅亦无招讨使衔切宜徧谕羣情勿兴浮议倚注之意卿宜体之诏至张彦壊裂抵之于地谓德偷曰梁主不达时机听人穿鼻城中扰攘未有所依我甲兵虽多须资势援河东晋王统兵十万匡复唐朝世与大梁仇雠若与我同力事无不济请相公改图以求多福德伦不得巳而从之乃遣牙将曹廷隐奉书求援于太原彦使德伦告谕军城曰可依河东称天祐十三年此后如有人将文字于河南往来便仰所在处置是月邠州留后李保衡以城归顺保衡杨崇本养子也崇本乃李茂贞养子任邠州二十余年去嵗为其子彦鲁所毒彦鲁领知州事五十余日保衡杀彦鲁送欵于帝即以保衡为华州节度使以河阳留后霍彦威为邠州节度使五月晋王率师赴魏州节度使牛存节薨是月鳯翔李茂贞遣伪署泾州节度使刘知俊率师攻邠州以李保衡归顺故也自是凡攻围十四月节度使霍彦威诸军都指挥使黄贵坚守捍冦防救军至岐人乃退六月庚寅晋王入魏州以贺德伦为大同军节度使举族迁于晋阳是月晋人陷德州秋七月又陷澶州刺史王彦章弃城来奔【通鉴晋人夜袭澶州刺史王彦章在刘鄩营晋人获其妻子】是月刘鄩自洹水潜师由黄泽路西趋晋阳至乐平县值霖雨积旬乃班师还次宗城遂至贝州军于堂邑遇晋军转鬬数十里晋军稍退翼日鄩移军于莘八月贺瓌收复澶州九月以行营先锋歩军都指挥使行澶州刺史检校太保王彦章为汝州防御使依前行营先锋步军都指挥使壬午正衙命使册德妃张氏是夕妃薨冬十月辛亥康王友孜谋反伏诛是夕帝于寝殿熟寐忽闻御榻上寳剑有声帝遽起视之而友孜之党巳入于宫中帝挥之获免【清异録末帝夜于寝间擒刺客乃康王友孜所遣帝自戮之造云母匣贮所用剑名匣曰防圣将军之馆】壬午葬德妃张氏十一月乙丑改干化五年为贞明元年十二月乙未诏升华原县为崇州静胜军以美原县为裕州以为属郡以伪命义胜军节度使鼎耀等州观察使特进检校太保同平章事李彦韬为特进检校太傅同平章事充静胜军节度使崇裕等州观察使河内郡开国侯仍复本姓温名昭图昭图华原贼帅也李茂贞以养子以华原为耀州美原为鼎州伪命昭图为节度使至是归欵故有是命
　　贞明二年春正月庚申以皇伯父宋州节度使开府仪同三司检校太师兼中书令广王全昱为守中书令余如故【通鉴二年春正月宣武节度使守中书令广德靖王全昱卒】以浙江东道营田副使检校太傅前常州刺史杜建徽领泾州节度使二月丙申右仆射门下侍郎平章事诸道盐铁转运等使杨涉罢相守左仆射涉累上章以疾辞位故有是命是月命许州节度使王檀河阳节度使谢彦章汝州防御使王彦章率师自隂地关抵晋阳急攻其垒不克而旋三月刘鄩率师与晋王大战于故元城鄩军败绩先是鄩驻于莘帝以河朔危急师老于外饷馈不充遣使赐鄩诏防有责让鄩奏以寇势方盛未可轻动帝又问鄩决胜之防鄩奏曰但人给粮十斛尽则破敌帝不悦复遣促战鄩召诸将会议诸将欲战鄩黙然一日引军攻鎭定之营彼众大骇上下腾乱俘斩甚众时帝遣偏将杨延直领军万余人屯澶州以应鄩既而晋王诈言归太原刘鄩以为信是月召杨延直会于魏城下鄩自莘率军亦至与延直防既而晋王自贝州至鄩引军渐退至故元城西与晋人决战大为其所败追袭至河上军士赴水死者甚众鄩自黎阳济河奔滑州已已制以鄩为滑州宣义军节度副大使知节度事晋人攻卫州防之又防惠州夏四月乙酉朔威武军节度使守太傅兼中书令闽王王审知赐号忠勤保安兴国功臣余如故晋人陷洺州癸卯夜捉生都将李霸作乱龙骧都将杜晏球讨平之时遣捉生军千人戍杨刘军出宋门外是夜由水门复入二鼓大噪火发烛城李霸与其徒燔建国门不克龙骧都将杜晏球屯鞠闻乱兵至率骑击之乱军退走马登建国门晏球奏曰乱者惟李霸一军但守宫城迟明臣必破之未明晏球诛霸及其同恶京师方定是月以行营先锋步军都指挥使汝州防御使王彦章为郑州防御使依前先锋步军都指挥使五月晋军还太原六月晋人急攻邢州帝遣捉生都将张温率步骑五百人入于邢州至内黄温率众降于晋人秋七月甲寅朔晋王自太原至魏州节度使张筠弃城奔京师邢州节度使阎寳以城降于晋王壬戌以淮南鎭东等军节度使充淮南宣润等道西面行营都统开府仪同三司尚父守尚书令吴越王钱镠为诸道兵马元帅余如故以左仆射杨涉为太子太傅致仕八月丁酉以开府仪同三司太子太保致仕赵光逢为司空兼门下侍郎平章事文馆太学士延资库使充诸道监鐡转运使九月晋王还太原沧州节度使戴思逺弃城来奔晋人陷贝州【欧阳史本纪二年九月晋人克贝州守将张源徳死之又死事传畧云太祖时源德自金兵卫将军为蔡州刺史贞明元年魏博节度使杨师厚卒末帝分魏相等六州为两镇遣刘鄩将兵万人屯于魏魏军叛降晋源德为鄩守贝州晋王入魏诸将欲先击贝州晋王曰贝城小而坚攻之难卒下乃先袭破德州然后以兵五千攻源德源德坚守不下晋军堑而围之已而刘鄩大败于故元城南走黎阳六镇数十州之地皆归晋独贝一州围之逾年不可下源德守既坚而贝人闻晋已尽有河北城中食且尽乃劝源德出降源德不从遂见杀】己夘天平军节度副大使知节度事检校太师兼中书令琅邪郡王王檀薨八月丁酉以开府仪同三司中书侍郎兼吏部尚书同平章事集贤殿大学士判戸部敬翔为右仆射兼门下侍郎平章事监修国史判度支以光禄大夫中书侍郎同平章事郑珏为特进兼刑部尚书平章事集贤殿大学士判戸部十月晋王自太原至魏州是月前昭义军节度使检校太师兼侍中陈留郡王葛从周薨是嵗河北诸州悉入于晋













　　旧五代史巻八
　　旧五代史巻八攷证
　　梁末帝纪上末帝讳瑱　案瑱原本讹今从欧阳史改正
　　太祖第四子也　案欧阳史作第三子五代防要与是书同盖并假子傅王友文而数之也
　　以帝为左天兴军使　案原本脱使字今据欧阳史増入
　　帝乃遣人告赵岩袁象先傅晖朱珪等　案原本脱晖字今据通鉴増入
　　近雪家雠　案原本脱家字今据册府元増入濮阳郡开国侯袁象先　濮阳原本作傅阳今据象先本改正
　　师厚自弓髙渡逼沧州张万进惧　沧州原本作凉州攷欧阳史刘守光万进乃沧州守将今改正
　　沧州顺化军节度使张万进为青州节度使　案顺化原本作顺俟今据通鉴注沧州为顺化军改正又青州通鉴作平卢攷后文是时贺德伦为平卢节度使当从此书作青州为是
　　冦邢洺　邢原本作鄜今据五代春秋七月来侵邢州改正
　　贞明元年春牛存节刘鄩拔徐州　案徐州之拔是书本纪及蒋殷傅俱不书月五代春秋及欧阳史俱作正月通鉴作二月通鉴攷异又作干化四年十一月未详孰是
　　判度支赵光逢　逄原本作逯今据唐书列传改正既须日有战争　案原本脱战争二字今据册府元増入
　　王彦章为汝州防御使　汝州原本作许州今据通鉴改正
　　康王友孜谋反　案友孜通鉴作友敬与是书异十一月乙丑改干化五年为贞明元年　案通鉴考异引吴越备史作正月壬辰朔改元大赦欧阳史五代春秋俱从是书














</div>
    <div class="pagination">
<a href="旧五代史四库_page9.html">上一页</a><span>...</span><a href="旧五代史四库_page5.html">5</a><a href="旧五代史四库_page6.html">6</a><a href="旧五代史四库_page7.html">7</a><a href="旧五代史四库_page8.html">8</a><a href="旧五代史四库_page9.html">9</a><span class="current-page">10</span><a href="旧五代史四库_page11.html">11</a><a href="旧五代史四库_page12.html">12</a><a href="旧五代史四库_page13.html">13</a><a href="旧五代史四库_page14.html">14</a><a href="旧五代史四库_page15.html">15</a><span>...</span><a href="旧五代史四库_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
