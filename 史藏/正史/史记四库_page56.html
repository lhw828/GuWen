<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 56 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 56 页/共 76 页
  </h1>
  <div class="content">
   史记卷八十四考证
&lt;史部,正史类,史记&gt;
　　钦定四库全书
　　史记卷八十五
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　吕不韦列传第二十五
　　吕不韦者阳翟大贾人也【索隠翟音狄俗又音宅地理志县名属颍川战国策以不韦为濮阳人又记其事迹亦多与此传不同班固虽云太史公据战国防然为此传当别有所闻见故不全依彼説或者刘向定战国防时以已异闻改易彼书遂令不与史迁记合也贾音古郑注周礼曰行曰商处曰贾正义阳翟今河南府县】往来贩贱卖贵【集觧徐广曰一本云阳翟大贾也往来贱买贵卖索隠王劭卖作鬻音育案鬻卖义同今如字读】家累千金秦昭王四十年太子死其四十二年以其次子安国君为太子【索隠名柱后立是为孝文王也】安国君有子二十余人安国君有所甚爱姬立以为正夫人号曰华阳夫人华阳夫人无子安国君中男名子楚【索隠即庄防王也战国防曰本名异人后从赵还不韦使以楚服见王后悦之曰吾楚人也而子字之乃变其名曰子楚】子楚母曰夏姬母爱子楚为秦质子于赵【索隠质旧音致今读依此谷梁传曰交质子不及二伯左传曰信不由中质无益也】秦数攻赵赵不甚礼子楚子楚秦诸庶孽孙【索隠韩王信传亦云韩信防王之孽孙张晏曰孺子曰孽子何休注公羊孽子贱子也非嫡正之子曰孽】质于诸侯车乘进用不饶【索隐下文又云以五百金为进用宜依小顔读为賮音才刃反进者财也古字假借之也】居处困不得意吕不韦贾邯郸见而怜之曰此竒货可居【集解骃案以子楚方财货也正义战国策云濮阳人吕不韦贾邯郸见秦质子异人谓其父曰耕田之利几倍曰十倍珠玉之赢几倍曰百倍立主定国之赢几倍曰无数不韦曰今力田疾作不得暖衣饱食今定国立君泽可遗后世愿往事之秦子异人质于赵处于城故往説之乃説秦王后弟阳泉君曰君之罪至死君知之乎君门下无不居髙官尊位太子门下无贵者而骏马盈外廐美女充后庭王之春秋髙矣一日山陵太子用亊君危于累卵而不夀于朝生今有计可以使君富千万宁于太山必无危亡之患矣阳泉曰请闻其説不韦曰王年髙矣王后无子子徯有承国之业士仓又辅之王一日山陵子徯立士仓用事王后之门必生蓬蒿子楚异人贤材也弃在于赵无母引领西望欲一得归王后诚请而立之是异人无国有国王后无子有子阳泉曰诺入説王后乃为请于赵而归之】乃往见子楚説曰吾能大子之门子楚笑曰且自大君之门而乃大吾门吕不韦曰子不知也吾门待子门而大子楚心知所谓乃引与坐深语【索隠既解不韦所言之意遂与宻谋深语也】吕不韦曰秦王老矣安国君得为太子窃闻安国君爱幸华阳夫人华阳夫人无子能立适嗣者【正义适音嫡】独华阳夫人耳今子兄弟二十余人子又居中不甚见幸乆质诸侯即大王薨安国君立为王则子无几得与长子及诸子旦暮在前者争为太子矣【索隠几音冀几望也战国策曰子徯承国之业又有母在中髙诱注云子徯秦太子异人之异母兄弟也正义言子楚无望得为太子】子楚曰然为之柰何吕不韦曰子贫客于此非有以奉献于亲及结賔客也不韦虽贫请以千金为子西游事安国君及华阳夫人立子为适嗣子楚乃顿首曰必如君策请得分秦国与君共之吕不韦乃以五百金与子楚为进用结賔客而复以五百金买竒物玩好自奉而西游秦求见华阳夫人姊而皆以其物献华阳夫人因言子楚贤智结诸侯賔客徧天下常曰楚也以夫人为天日夜泣思太子及夫人夫人大喜不韦因使其姊説夫人【索隠战国策作説秦王后弟阳泉君也】曰吾闻之以色事人者色衰而爱弛今夫人事太子甚爱而无子不以此时蚤自结于诸子中贤孝者举立以为适而子之【索隠以此为一句子谓养之为子也然欲分立以为适作上句而子之夫在则尊重作下句意亦通】夫在则尊重夫百嵗之后所子者为王终不失势此所谓一言而万世之利也不以繁华时树本即色衰爱弛后虽欲开一言尚可得乎今子楚贤而自知中男也次不得为适其母又不得幸自附夫人夫人诚以此时拔以为适夫人则竟世有宠于秦矣华阳夫人以为然承太子间从容言子楚质于赵者絶贤【索隠间音闲从音七恭反】来往者皆称誉之乃因涕泣曰妾幸得充后宫不幸无子愿得子楚立以为适嗣以托妾身安国君许之乃与夫人刻玉符约以为适嗣安国君及夫人因厚餽遗子楚而请吕不韦傅之子楚以此名誉益盛于诸侯吕不韦取邯郸诸姬絶好善舞者与居【索隠言其姿容絶美而又善舞也】知有身子楚从不韦饮见而説之因起为寿请之吕不韦怒念业已破家为子楚欲以钓竒【索隠钓者以取鱼喻也竒即上云此竒货可居也】乃遂献其姬姬自匿有身至大期时【集解徐广曰期十二月也索隠谯周云人十月生此过二月故云大期葢当然也既云自匿有娠则生政固当逾常期也】生子政子楚遂立姬为夫人秦昭王五十年使王齮围邯郸急赵欲杀子楚子楚与吕不韦谋行金六百斤予守者吏得脱亡赴秦军遂以得归赵欲杀子楚妻子子楚夫人赵豪家女也得匿以故母子竟得活秦昭王五十六年薨太子安国君立为王华阳夫人为王后子楚为太子赵亦奉子楚夫人及子政归秦秦王立一年薨諡为孝文王太子子楚代立是为庄襄王庄防王所养母华阳后为华阳太后真母夏姬尊以为夏太后庄防王元年以吕不韦为丞相封为文信侯【索隠下文尊为相国案百官表云皆秦官金印紫绶掌承天子助理万机秦署左右髙帝署一后又更名相国哀帝时更名大司徒】食河南洛阳十万戸【索隠战国策曰食蓝田十二县而秦本纪庄防王元年初置三川郡地理志髙祖更名河南此秦代而曰河南者史记后作据汉郡而言之耳】庄防王即位三年薨太子政立为王【集解徐广曰时年十三】尊吕不韦为相国号称仲父【正义仲中也次父也葢效齐桓公以管仲为仲父】秦王年少太后时时窃私通吕不韦不韦家僮万人当是时魏有信陵君【正义年表云秦昭王五十六年平原君卒始皇四年信陵君死始皇九年李园杀春申君孟尝君当秦昭王二十四年已后而卒最早】楚有春申君赵有平原君齐有孟尝君【正义王劭云孟尝春申死已久据表及传孟尝平原死稍在前信陵将五国兵攻秦河外正当在庄防王时不韦已为相又春申与不韦并时各相向十余年不得言死之久矣】皆下士喜賔客以相倾吕不韦以秦之彊羞不如亦招致士厚遇之至食客三千人是时诸侯多辩士如荀卿之徒著书布天下吕不韦乃使其客人人着所闻集论以为八览六论十二纪二十余万言【索隐八览者有始孝行慎大先识审分审应离俗恃君也六论者开春慎行贵直不茍似顺士容也十二纪者记十二月也其书有孟春等纪二十余万言三十余卷也】以为备天地万物古今之事号曰吕氏春秋布咸阳市门【索隠地理志右扶风渭城县故咸阳髙帝更名新城武帝更名渭城案咸训皆其地在渭水之北北阪之南水北曰阳山南亦曰阳皆在二者之阳也】悬千金其上延诸侯游士賔客有能増损一字者予千金始皇帝益壮太后淫不止吕不韦恐觉祸及己乃私求大阴人嫪毐以为舍人时纵倡乐使毐以其阴闗桐轮而行【正义以桐木为小车轮】令太后闻之以啗太后太后闻果欲私得之吕不韦乃进嫪毐诈令人以腐罪告之【正义上音辅谓宫刑胥靡也】不韦又阴谓太后曰可事诈腐则得给事中太后乃阴厚赐主腐者吏诈论之拔其须眉为宦者遂得侍太后太后私与通絶爱之有身太后恐人知之诈卜当避时徙宫居雍【正义雍故城在岐雍县南七里有秦都大郑宫】嫪毐常从赏赐甚厚事皆决于嫪毐嫪毐家僮数千人诸客求宦为嫪毐舍人千余人始皇七年庄防王母夏太后薨孝文王后曰华阳太后与孝文王会葬寿陵【正义秦孝文王陵在雍州万年县东北二十五里】夏太后子庄防王葬芷阳【索隠芷音止地理志云京兆霸陵县故芷阳案在长安东也正义秦庄防陵在雍州新丰县西南三十五里始皇在北故俗亦谓之见子陵】故夏太后独别葬杜东【索隠杜原之东也正义夏太后陵在万年县东南三十五里】曰东望吾子西望吾夫后百年旁当有万家邑【索隠宣帝元康元年起杜陵汉旧仪武昭宣三陵皆三万戸计去此一百六十余年】始皇九年有告嫪毐实非宦者常与太后私乱生子二人皆匿之与太后谋曰王即薨以子为后【集解骃案説苑曰毐与侍中左右贵臣博饮酒醉争言而鬭瞠目大叱曰吾乃皇帝假父也窭人子何敢乃与我亢所与鬭者走行白始皇索隠刘氏窭音其矩反今俗本多作屡字盖相承错耳不近词义説苑作窭子言轻诸侍中以为穷窭家之子也】于是秦王下吏治具得情实事连相国吕不韦九月夷嫪毐三族杀太后所生两子而遂迁太后于雍【索隠説苑云迁太后咸阳宫地理志雍县有咸阳宫秦昭王所起也】诸嫪毐舍人皆没其家而迁之蜀【索隠家谓家生资物并没于官人口则迁之蜀也】王欲诛相国为其奉先王功大及賔客辩士为游説者众王不忍致法秦王十年十月免相国吕不韦及齐人茅焦説秦王秦王乃迎太后于雍归复咸阳【集觧徐广曰入南宫】而出文信侯就国河南嵗余诸侯賔客使者相望于道请文信侯秦王恐其为变乃赐文信侯书曰君何功于秦秦封君河南食十万戸君何亲于秦号称仲父其与家属徙处蜀吕不韦自度稍侵恐诛乃饮酖而死【集解徐广曰十二年骃案皇览曰不韦在河南洛阳北邙道西大是也民传言吕母不韦妻先葬故其冡名吕母也】秦王所加怒吕不韦嫪毐皆已死乃皆复归嫪毐舍人迁蜀者始皇十九年太后薨谥为帝太后【索隠王劭云秦不用諡法此盖号耳其义亦当然也始皇称皇帝之后故有母号为帝太后岂谓诔列生时之行乎】与庄防王会葬茝阳【集解徐广曰一作芷阳】
　　太史公曰不韦及嫪毐贵封号文信侯【索隠文信侯不韦封也嫪毐封长信侯上文已言不韦封此赞中言嫪毐得宠贵由不韦耳合作长信侯】人之告嫪毐毐闻之秦王验左右未发上之雍郊毐恐祸起乃与党谋矫太后玺发卒以反蕲年宫【正义蕲年宫在岐州城西故城内】发吏攻毐毐败亡走追斩之好畤遂灭其宗【索隠地理志扶风有好畤县】而吕不韦由此绌矣孔子之所谓闻者其吕子乎【集解骃案论语曰夫闻也者色取仁而行违居之不疑在邦必闻在家必闻马融曰此言佞人也】
　　【索隠述赞曰不韦钓竒委质子楚华阳立嗣邯郸献女及封河南乃号仲父徙蜀惩谤悬金作语筹策既成富贵斯取】







　　史记卷八十五
　　史记卷八十五考证
　　吕不韦列传至大期时徐广曰期十二月也○【臣照】按大期犹诗言诞弥厥月也史以此明始皇之的为不韦子言及大期而非期乃子楚犹不悟也若如徐广言期十二月则又何以信其为不韦子耶
　　亡赴秦军遂以得归○战国策子楚归在孝文王立后与此不同
　　吕不韦乃使其客人人着所闻集论以为八览六论十二纪二十余万言○髙诱序云凡十七万三千五十四言





　　史记卷八十五考证
　　钦定四库全书
　　史记卷八十六
　　汉　　　太　　史　　　令司马迁　撰宋中郎外兵曹参军裴　骃集觧
　　唐国子博士文馆学士司马贞索隠
　　唐诸王侍读率府长史张守节正义
　　刺客列传第二十六
　　曹沫者鲁人也【索隠沫音亡葛反左氏谷梁并作曹刿然则沫宜音刿沫刿声相近而字异耳】以勇力事鲁庄公庄公好力曹沫为鲁将与齐战三败北鲁庄公惧乃献遂邑之地以和【索隠左传齐人灭遂杜预云遂国在济北蛇邱县东北也正义故城在兖州龚邱县西北七十六里】犹复以为将齐桓公许与鲁防于柯而盟【索隐杜预云济北东阿齐之柯邑犹祝柯今为祝阿也】桓公与庄公既盟于坛上曹沫执匕首劫齐桓公【索隠匕音比刘氏云短剑也盐铁论以为长尺八寸其头类匕故云匕首也此事约公羊为说然彼无其名直云曹子而已且左传鲁庄十年战长勺用曹刿谋败齐而无劫桓公之事十三年盟于柯公羊始论曹子谷梁此年惟云曹刿之盟信齐侯也又不记其行事之时也】桓公左右莫敢动而问曰子将何欲【索隠公羊传云管子进曰君何求何休注云桓公卒不能应管仲进为言之也】曹沫曰齐彊鲁弱而大国侵鲁亦以甚矣今鲁城坏即压齐境【索隠齐鲁隣接今齐数侵鲁鲁之城坏即压近齐之境也】君其图之桓公乃许尽归鲁之侵地既已言曹沫投其匕首下坛北面就羣臣之位顔色不变辞令如故桓公怒欲倍其约【索隠倍音佩】管仲曰不可夫贪小利以自快弃信于诸侯失天下之援不如与之于是桓公乃遂割鲁侵地曹沫三战所亡地尽复予鲁其后百六十有七年而吴有专诸之事
　　专诸者吴堂邑人也【索隠专字亦作剸音同左传作鱄设诸地理志临淮有堂邑县也】伍子胥之亡楚而如吴也知专诸之能伍子胥既见吴王僚说以伐楚之利吴公子光曰彼伍员父兄皆死于楚而员言伐楚欲自为报私雠也非能为吴吴王乃止伍子胥知公子光之欲杀吴王僚乃曰彼光将有内志未可说以外事【索隠言其将有内难弑君之志且对外事生文吴世家作知光有他志也】乃进专诸于公子光光之父曰吴王诸樊诸樊弟三人次曰余祭【索隐祭音侧界反】次曰夷昩【索隠昧音亡曷反公羊作余末】次曰季子札诸樊知季子札贤而不立太子以次传三弟欲卒致国于季子札诸樊既死传余祭余祭死传夷昧夷昧死当传季子札季子札逃不肯立吴人乃立夷昧之子僚为王公子光曰使以兄弟次邪季子当立必以子乎则光真适嗣当立故尝隂养谋臣以求立光既得专诸善客待之九年而楚平王死【索隠春秋昭二十六年楚子居卒是也吴世家云十二年此云九年并误据表及左传合在僚之十一年也】春吴王僚欲因楚丧使其二弟公子盖余属庸将兵围楚之潜【索隠属音烛二子僚之弟也左传作掩余烛庸掩盖义同属烛字相乱耳事在鲁昭二十七年地理志庐江有潜县天柱山在南杜预左传注云潜楚邑在庐江六县西南正义潜故城在夀州霍山县东二百步】使延陵季子于晋以观诸侯之变楚发兵絶吴将盖余属庸路吴兵不得还于是公子光谓专诸曰此时不可失不求何获且光真王嗣当立季子虽来不吾废也专诸曰王僚可杀也母老子弱而两弟将兵伐楚楚絶其后方今吴外困于楚而内空无骨鲠之臣是无如我何【索隠左传直云王可杀也母老子弱是无若我何则是专设诸度僚可杀言其少援助故云无奈我何太史公采其意且据上文因复加以两弟将兵外困之辞而服防杜预见左氏下文云我尔身也以其子为卿遂强觧是无如我何犹言我无若是谓专诸欲以老弱托光义非允惬王肃之说亦依史记也】公子光顿首曰光之身子之身也四月丙子光伏甲士于窟室中而具酒请王僚【集觧徐广曰窟一作空索隠僚之十二年夏也吴系家以为十三年非也左氏经传虽言夏四月公羊谷梁无其文此与吴系家皆称丙子当有所据不知出何书左传云伏甲士于窟室杜预谓掘地为室也所以下文云出其伏甲以攻王】王僚使兵陈自宫至光之家门戸阶陛左右皆王僚之亲戚也夹立侍皆持长铍【集觧骃案音披索隠兵器也刘逵吴都赋注铍两刃小刀】酒既酣公子光详为足疾入窟室中【索隠详音阳为如字左传曰光伪足疾此之详即伪也或读为音伪非也岂详伪重言耶】使专诸置匕首鱼炙之腹中而进之【集解徐广曰炙一作炮正义炙者夜反】既至王前专诸擘鱼因以匕首刺王僚【索隠刺音七赐反】王僚立死左右亦杀专诸王人扰乱公子光出其伏甲以攻王僚之徒尽灭之遂自立为王是为阖闾阖闾乃封专诸之子以为上卿其后七十余年而晋有豫让之事【集解徐广曰阖闾元年至三晋灭智伯六十二年让作襄】豫让者晋人也【索隠案此传所说皆约战国策文】故尝事范中行氏而无所知名【索隠案左传范氏谓昭子吉射也自士防食邑于范因为范氏中行氏中行文子荀寅也自荀林父将中行后因以官为氏】去而事智伯【索隠案智伯襄子荀瑶也襄子林父弟荀首之后范中行智伯亊已具赵系家】智伯甚尊宠之及智伯伐赵襄子赵襄子与韩魏合谋灭智伯灭智伯之后而三分其地赵襄子最怨智伯【索隠谓初以酒灌后又率韩魏水灌晋阳城不没者三版故怨深也】漆其头以为饮器【索隠案大宛传曰匈奴破月支王以其头为饮器裴氏注彼引韦昭云饮器椑榼也晋灼曰饮器虎子也皆非椑榼所以盛酒耳非用饮者晋氏以为防器者以韩子吕氏春秋并云襄子漆智伯头为溲杯故也正义刘云酒器也每賔防设之示恨深也按诸先儒说恐非】豫让遁逃山中曰嗟乎士为知己者死女为说己者容今智伯知我我必为报雠而死以报智伯则吾魂魄不愧矣乃变名姓为刑人入宫涂厠中挟匕首欲以刺襄子襄子如厠心动执问涂厠之刑人则豫让内持刀兵曰欲为智伯报雠左右欲诛之襄子曰彼义人也吾谨避之耳且智伯亡无后而其臣欲为报雠此天下之贤人也卒释去之【索隠卒音足律反】居顷之豫让又漆身为厉【集解骃案音頼索隠癞恶疮病也凡漆有毒近之多患疮肿若癞病然故豫让以漆涂身令其若癞耳然厉癞声相近古多假厉为癞今之癞字从疒故楚有赖乡亦作厉字战国防亦作厉】吞炭为哑【索隐哑字乌雅反谓瘖病战国筞云漆身为厉灭须去眉以变其容为乞食人其妻曰状貌不似吾夫何其音之甚相类也让遂吞炭以变其音也】使形状不可知行乞于市其妻不识也行见其友其友识之曰汝非豫让邪曰我是也其友为泣曰以子之才委质而臣事襄子襄子必近幸子近幸子乃为所欲顾不易邪【索隠欲谓因得杀襄子顾反也邪不定之辞反不易邪言其易也】何必残身苦形欲以求报襄子不亦难乎豫让曰既已委质臣事人而求杀之是懐二心以事其君也且吾所为者极难耳【索隠刘氏云谓今为厉哑也】然所以为此者将以愧天下后世之为人臣懐二心以事其君者也【索隠言寕为厉而自刑不可求事襄子而行杀则恐伤人臣之义而近贼非忠也】既去顷之襄子当出豫让伏于所当过之桥下【正义汾桥下架水在并州晋阳县东一里】襄子至桥马惊襄子曰此必是豫让也使人问之果豫让也于是襄子乃数豫让曰子不尝事范中行氏乎智伯尽灭之而子不为报雠而反委质臣于智伯智伯亦已死矣而子独何以为之报雠之深也豫让曰臣事范中行氏范中行氏皆众人遇我我故众人报之至于智伯国士遇我我故国士报之襄子喟然叹息而泣曰嗟乎豫子子之为智伯名既成矣而寡人赦子亦已足矣子其自为计寡人不复释子使兵围之豫让曰臣闻明主不掩人之羙而忠臣有死名之义前君已寛赦臣天下莫不称君之贤今日之事臣固伏诛然愿请君之衣而击之焉以致报雠之意则虽死不恨非所敢望也敢布腹心于是襄子大义之乃使使持衣与豫让豫让防剑三跃而击之【索隠战国防云衣尽出血襄子回车车轮未周而亡此不言衣出血者太史公恐涉怪妄故畧之耳】曰吾可以下报智伯矣遂伏剑自杀死之日赵国志士闻之皆为涕泣其后四十余年而轵有聂政之事【集解骃案自三晋灭智伯至杀侠累五十七年】聂政者轵深井里人也【索隠地理志河内有轵县深井轵县之里名也正义在懐州济源县南三十里】杀人避仇与母姊如齐以屠为事乆之濮阳严仲子事韩哀侯【索隠髙诱曰严遂字仲子案表聂政杀侠累在列侯三年列侯生文侯文侯生哀侯凡更三代哀侯六年为韩严所杀今言仲子事哀侯恐非其实且太史公闻疑传疑闻信传信事难的据欲使两存故表传各异也】与韩相侠累有郤【索隠侠音古挟反累音力追反案战国筞侠累名傀也傀相韩严遂重于君二人相害也严遂举韩傀之过韩傀叱之于朝严遂防剑趋之以救觧是有郤之由也】严仲子恐诛亡去游求人可以报侠累者至齐齐人或言聂政勇敢士也避仇隠于屠者之间严仲子至门请数反然后具酒自畅【集解徐广曰一作赐索隠案战国防作觞近为得也正义数色吏反】聂政母前酒酣严仲子奉黄金百镒前为聂政母寿聂政惊怪其厚固谢严仲子严仲子固进而聂政谢曰臣幸有老母家贫客游以为狗屠可以旦夕得甘毳【集觧骃案此芮反索隠邹氏音脆二义相通也】以养亲亲供养备不敢当仲子之赐严仲子辟人因为聂政言曰臣有仇而行游诸侯众矣然至齐窃闻足下义甚髙故进百金者将用为大人麤粝之费【正义粝衍麤米也脱粟也韦昭云古者名男子为丈夫尊父妪为大人汉书宣元王传王遇大人益解为大人乞骸去按大人宪王外祖母古诗云三日断五疋大人故言迟是也】得以交足下之驩岂敢以有求望邪聂政曰臣所以降志辱身居市井屠者徒幸以养老母老母在政身未敢以许人也【索隠礼记云父母存不许友以死】严仲子固让聂政竟不肯受也然严仲子卒备賔主之礼而去乆之聂政母死既已葬除服聂政曰嗟乎政乃市井之人【正义古者相聚汲水有物便卖因成市故云市井】鼓刀以屠而严仲子乃诸侯之卿相也不逺千里枉车骑而交臣臣之所以待之至浅鲜矣未有大功可以称者而严仲子奉百金为亲寿我虽不受然是者徒深知政也夫贤者以感忿睚眦之意而亲信穷僻之人而政独安得嘿然而已乎且前日要政政徒以老母老母今以天年终政将为知己者用乃遂西至濮阳见严仲子曰前日所以不许仲子者徒以亲在今不幸而母以天年终仲子所欲报仇者为谁请得从事焉严仲子具告曰臣之仇韩相侠累侠累又韩君之季父也宗族盛多居处兵衞甚设臣欲使人刺之众终莫能就今足下幸而不弃请益其车骑壮士可为足下辅翼者聂政曰韩之与卫相去中间不甚逺【索隠髙诱曰韩都颍川阳翟卫都东郡濮阳故曰相去不甚逺也】今杀人之相相又国君之亲此其势不可以多人多人不能无生得失【索隠战国防作无生情言所将人多或生异情故语泄也此云生得言将人多往杀侠累后有被生擒而事泄亦两俱通也】生得失则语泄语泄是韩举国而与仲子为雠【集解徐广曰一作难索隐战国防谯周亦同】岂不殆哉遂谢车骑人徒聂政乃辞独行仗剑至韩韩相侠累方坐府上持兵防而衞侍者甚众聂政直入上阶刺杀侠累【集解徐广曰韩列侯三年三月盗杀韩相侠累侠累名傀战国防曰有东孟之防又云聂政刺韩傀兼中哀侯索隠战国防云政直入上阶刺韩傀傀走而抱哀侯聂政刺之兼中哀侯髙诱云东孟地名也】左右大乱聂政大呼所击杀者数十人因自皮面决眼【索隠皮面谓以刀刺其面皮欲令人不识决眼谓出其眼睛战国防作抉眼此决亦通音乌穴反】自屠出肠遂以死韩取聂政尸暴于市【正义暴蒲酷反】购问莫知谁子于是韩购县之有能言杀相侠累者予千金乆之莫知也政姊荣【集觧骃案一作嫈索隠荣其姊名也战国防无荣字】闻人有刺杀韩相者贼不得国不知其名姓暴其尸而县之千金乃于邑曰【索隠刘氏云烦寃愁苦也】其是吾弟与嗟乎严仲子知吾弟立起如韩之市而死者果政也伏尸哭极哀曰是轵深井里所谓聂政者也市行者诸众人皆曰此人暴虐吾国相王县购其名姓千金夫人不闻与何敢来识之也荣应之曰闻之然政所以蒙汚辱自弃于市贩之间者为老母幸无恙【索隠尔雅云恙忧也楚辞云还及吾君之无恙风俗通云恙病也凡人相见及通书皆云无恙又易传云上古之时草居露宿恙齧防也善食人心俗悉患之故相劳云无恙恙非病也】妾未嫁也亲既以天年下世妾已嫁夫严仲子乃察举吾弟困汚之中而交之泽厚矣可奈何士固为知己者死今乃以妾尚在之故重自刑以絶从【集解徐广曰恐其姊从坐而死索隠重音持用反重犹复也为人报雠死乃自以妾故复自刑其身令人不识也从音踪古字少假借故无足旁而徐氏以为从坐非也刘氏亦音足松反正义重直龙反自刑作刋说文云刋剟也按重犹忧惜也本为严仲子报仇讫爱惜其事不令漏泄以絶其踪迹其姊妄云云为己隠误矣】妾其奈何畏殁身之诛终灭贤弟之名大惊韩市人乃大呼天者三卒于邑悲哀而死政之旁晋楚齐衞闻之皆曰非独政能也乃其姊亦烈女也乡使政诚知其姊无濡忍之志不重暴骸之难【索隠濡润也人性湿润则能含忍故云濡忍若勇躁则必轻死也重难并如字重犹惜也言不惜暴骸之为难也】必絶险千里以列其名姊弟俱僇于韩市者亦未必敢以身许严仲子也严仲子亦可谓知人能得士矣其后二百二十余年秦有荆轲之事【集解徐广曰聂政至荆轲百七十年尔索隠徐氏据六国年表而言则谓此传率畧而言二百余年亦当时为不能细也正义按年表从始皇二十三年至韩景侯三百七十年若至哀侯六年六百四十三年】
　　荆轲者衞人也【索隠案赞论称公孙季功董生为余道之此传虽约战国防而亦别记异闻】其先乃齐人徙于衞衞人谓之庆卿【索隠轲先齐人齐有庆氏则或夲姓庆春秋庆封其后改姓贺此亦至卫而改姓庆尔荆庆声相近故随在国而异其号也卿者时人尊重之号犹如相尊羙而称子然也】而之燕燕人谓之荆卿荆卿好读书撃剑【集觧骃案吕氏剑技云持短入长倐忽纵横】以术说衞元君衞元君不用其后秦伐魏置东郡徙衞元君之支属于野王【正义懐州河内县】荆轲尝游过榆次【正义并州县也】与盖聂论剑【索隐盖音古腊反盖姓聂名】盖聂怒而目之荆轲出人或言复召荆卿盖聂曰曩者吾与论剑有不称者吾目之试往是宜去不敢防使使往之主人荆卿则已驾而去榆次矣使者还报盖聂曰固去也吾曩者目摄之【索隠摄犹整也谓不称已意因怒视以摄整之也正义摄犹视也】荆轲游于邯郸鲁句践与荆轲博争道【索隐鲁姓句践名也与越王同或有意义俗夲践作贱非也】鲁句践怒而叱之荆轲嘿而逃去遂不复防荆轲既至燕爱燕之狗屠及善撃筑者髙渐离【索隠筑似琴有用竹撃之取以为名渐音如字正义音子廉反】荆轲嗜酒日与狗屠及髙渐离饮于燕市酒酣以往髙渐离撃筑荆轲和而歌于市中相乐也已而相泣旁若无人者荆轲虽游于酒人乎【集解徐广曰饮酒之人】然其为人沈深好书其所游诸侯尽与其贤豪长者相结其之燕燕之处士田光先生亦善待之知其非庸人也居顷之防燕太子丹质秦亡归燕燕太子丹者故尝质于赵而秦王政生于赵其少时与丹驩及政立为秦王而丹质于秦秦王之遇燕太子丹不善故丹怨而亡归归而求为报秦王者国小力不能其后秦日出兵山东以伐齐楚三晋稍蚕食诸侯且至于燕燕君臣皆恐祸之至太子丹患之问其傅鞠武【索隠鞠音麴又如字人姓名也】武对曰秦地徧天下威胁韩魏赵氏北有甘泉谷口之固南有泾渭之沃擅巴汉之饶右陇蜀之山左关殽之险民众而士厉兵革有余意有所出则长城之南易水以北【正义谓燕国也】未有所定也奈何以见陵之怨欲批其逆鳞哉【集解骃案批音白结反索隠批谓触撃之】丹曰然则何由对曰请入图之居有闲秦将樊于期得罪于秦王亡之燕太子受而舎之鞠武谏曰不可夫以秦王之暴而积怒于燕足为寒心【索隠凡人寒甚则心战恐惧亦战今以惧譬寒言可为心战】又况闻樊将军之所在乎是谓委肉当饿虎之蹊也祸必不振矣【索隠振救也言祸大而不可救也】虽有管晏不能为之谋也愿太子疾遣樊将军入匈奴以灭口请西约三晋南连齐楚北购于单于【索隠战国防购作讲和也今读购与为燕媾同媾合也汉史媾讲两字常杂今言欲北与匈奴连和也陈轸传亦曰西购于秦也】其后廼可图也太子曰太傅之计旷日弥久心惽然【正义惽音昬】恐不能须臾且非独于此也夫樊将军穷困于天下归身于丹丹终不以迫于彊秦而弃所哀怜之交置之匈奴是固丹命卒之时也愿太傅更虑之鞠武曰夫行危欲求安造祸而求福计浅而怨深连结一人之厚交不顾国家之大害此谓资怨而助祸矣夫以鸿毛燎于炉炭之上必无事矣且以雕鸷之秦行怨暴之怒岂足道哉燕有田光先生其为人智深而勇沈可与谋太子曰愿因太傅而得交于田先生可乎鞠武曰敬诺出见田先生道太子愿图国事于先生也田光曰敬奉教乃造焉太子逢迎却行为导跪而襒席【集觧徐广曰襒一作拨一作捄索隠襒音疋结反襒犹拂也】田光坐定左右无人太子避席而请曰燕秦不两立愿先生防意也田光曰臣闻骐骥盛壮之时一日而驰千里至其衰老驽马先之今太子闻光盛壮之时不知臣精已消亡矣虽然光不敢以图国事所善荆卿可使也【正义燕太子篇云田光荅曰窃观太子客无可用者夏扶血勇之人怒而面赤宋意脉勇之人怒而面青武阳骨勇之人怒而面白光所知荆轲神勇之人怒而色不变】太子曰愿因先生得结交于荆卿可乎田光曰敬诺即起趋出太子送至门戒曰丹所报先生所言者国之大事也愿先生勿泄也田光俛而笑曰诺【正义俛音俯】偻行见荆卿曰光与子相善燕莫不知今太子闻光壮盛之时不知吾形已不逮也幸而教之曰燕秦不两立愿先生防意也光窃不自外言足下于太子也愿足下过太子于宫荆轲曰谨奉教田光曰吾闻之长者为行不使人疑之今太子告光曰所言者国之大事也愿先生勿泄是太子疑光也夫为行而使人疑之非节侠也欲自杀以激荆卿曰愿足下急过太子言光已死明不言也因遂自刎而死荆轲遂见太子言田光已死致光之言太子再拜而跪膝行流涕有顷而后言曰丹所以诫田先生毋言者欲以成大事之谋也今田先生以死明不言岂丹之心哉荆轲坐定太子避席顿首曰田先生不知丹之不肖使得至前敢有所道此天之所以哀燕而不弃其孤也【索隠案无父称孤时燕王尚在而丹称孤者或记者失辞或诸侯嫡子时亦僣称孤也又刘向云丹燕王喜之太子】今秦有贪利之心而欲不可足也非尽天下之地臣海内之王者其意不厌今秦已虏韩王尽纳其地又举兵南伐楚北临赵王翦将数十万之众距漳邺而李信出太原云中赵不能支秦必入臣入臣则祸至燕燕小弱数困于兵今计举国不足以当秦诸侯服秦莫敢合从丹之私计愚以为诚得天下之勇士使于秦闚以重利【索隠闚视也言以利诱之也】秦王贪【索隐絶句】其势必得所愿矣诚得劫秦王使悉反诸侯侵地若曹沫之与齐桓公则大善矣则不可因而刺杀之彼秦大将擅兵于外而内有乱则君臣相疑以其间诸侯得合从其破秦必矣此丹之上愿而不知所委命唯荆卿防意焉久之荆轲曰此国之大事也臣驽下恐不足任使太子前顿首固请毋让然后许诺于是尊荆卿为上卿舍上舍太子日造门下供太牢具异物闲进车骑羙女恣荆轲所欲以顺适其意【索隠燕太子篇曰轲与太子游东宫池轲拾瓦投龟太子捧金丸进之又共乘千里马轲曰马肝美即杀马进肝太子与樊将军置酒于华阳台出美人能鼔琴轲曰好手也断以玉盘盛之轲曰太子遇轲甚厚是也】久之荆轲未有行意秦将王翦破赵虏赵王尽收入其地进兵北畧地至燕南界太子丹恐惧乃请荆轲曰秦兵旦暮渡易水则虽欲长侍足下岂可得哉荆轲曰微太子言臣愿谒之今行而毋信则秦未可亲也夫樊将军秦王购之金千斤邑万家诚得樊将军首与燕督亢之地图【集解徐广曰方城县有督亢亭骃案刘向别録曰督亢膏腴之地索隠地理志广阳国有蓟县司马彪郡国志曰蓟县方城有督亢亭徐说是也正义督亢坡在幽州范阳县东南十里今固安县南有督亢陌幽州南界】奉献秦王秦王必说见臣臣乃得有以报太子曰樊将军穷困来归丹丹不忍以已之私而伤长者之意愿足下更虑之荆轲知太子不忍乃遂私见樊于期曰秦之遇将军可谓深矣父母宗族皆为戮没今闻购将军首金千斤邑万家将奈何于期仰天太息流涕曰于期每念之常痛于骨髓顾计不知所出耳荆轲曰今有一言可以觧燕国之患报将军之仇者何如于期乃前曰为之奈何荆轲曰愿得将军之首以献秦王秦王必喜而见臣臣左手把其袖右手揕其胷【集解徐广曰揕音张鸩切一作抗索隠揕谓以剑刺其胷也抗音古浪反言抗拒也其义非】然则将军之仇报而燕见陵之愧除矣将军岂有意樊于期偏搤捥而进【集解徐广曰捥一作捾索隠搤音乌革反腕音乌乱反字书作掌后曰腕勇者奋厉必先以左手扼右腕也】曰此臣之日夜切齿腐心也【索隠切齿齿相磨切也尔雅曰治骨曰切腐音辅腐亦烂也犹今人事不可忍云腐烂然皆奋怒之意】乃今得闻教遂自刭太子闻之驰往伏尸而哭极哀既已不可奈何乃遂盛樊于期首函封之于是太子豫求天下之利匕首得赵人徐夫人匕首【集解徐广曰徐一作陈索隠徐姓夫人名谓男子也】取之百金使工以药焠之【索隠焠染也音怱溃反谓以毒药染剑锷也】以试人血濡缕人无不立死者【集解骃案言以匕首试人人血出足以沾濡丝缕便立死也】乃装为遣荆卿燕国有勇士秦舞阳年十三杀人人不敢忤视【索隠忤者逆也音五故反不敢逆视言人畏之甚也】乃令秦舞阳为副荆轲有所待欲与俱其人居逺未来而为治行顷之未发太子迟之疑其改悔乃复请曰日已尽矣荆卿岂有意哉丹请得先遣秦舞阳荆轲怒叱太子曰何太子之遣往而不反者竖子也且提一匕首入不测之彊秦仆所以防者待吾客与俱今太子迟之请辞决矣遂发太子及賔客知其事者皆白衣冠以送之至易水之上既祖取道【正义易州在幽州归义县界】髙渐离撃筑荆轲和而歌为变征之声【正义征知雉反】士皆垂泪涕泣又前而歌曰风萧萧兮易水寒壮士一去兮不复还复为羽声忼慨士皆瞠目发尽上指冠于是荆轲就车而去终已不顾遂至秦持千金之资币物厚遗秦王宠臣中庶子蒙嘉嘉为先言于秦王曰燕王诚振怖大王之威不敢举兵以逆军吏愿举国为内臣比诸侯之列给贡职如郡县而得奉守先王之宗庙恐惧不敢自陈谨斩樊于期之头及献燕督亢之地图函封燕王拜送于庭使使以闻大王唯大王命之秦王闻之大喜乃朝服设九賔【正义刘云设文物大备即谓九賔不得以周礼九賔义为释】见燕使者咸阳宫【正义三辅黄图云秦始兼天下都咸阳因北陵营宫殿制紫宫象帝居渭水贯都以象天汉横桥南度以法牵牛】荆轲奉樊于期头函而秦舞阳奉地图匣以次进【索隠匣音戸甲反匣亦函也】至陛秦舞阳色变振恐羣臣怪之荆轲顾笑舞阳前谢曰北蕃蛮夷之鄙人未尝见天子故振慴愿大王少假借之使得毕使于前秦王谓轲曰取舞阳所持地图轲既取图奏之秦王发图图穷而匕首见因左手把秦王之袖而右手持匕首揕之未至身秦王惊自引而起袖絶防剑剑长操其室【索隠室谓鞘也正义燕太子篇云左手揕其胷秦王曰今日之事从子计耳乞聼琴而死召姬人鼓琴琴声曰罗縠单衣可裂而絶八尺屏风可超而越鹿卢之剑可负而防王于是奋袖超屏风走之】时惶急剑坚故不可立防荆轲逐秦王秦王环柱而走羣臣皆愕卒起不意尽失其度而秦法羣臣侍殿上者不得持尺寸之兵诸郎中执兵皆陈殿下【索隠诸郎中若今宿卫之官】非有诏召不得上方急时不及召下兵以故荆轲乃逐秦王而卒惶急无以撃轲而以手共搏之是时侍医夏无且【索隠且音即余反】以其所奉药囊提荆轲也【正义提侄帝反】秦王方环柱走卒惶急不知所为左右乃曰王负剑【索隠王劭曰古者带剑上长防之不出室欲王推之于背令前短易防故云王负剑】负剑遂防以撃荆轲断其左股荆轲废乃引其匕首以擿秦王【索隠擿与掷同古字耳音持益反】不中中铜柱【正义燕太子篇云荆轲拔匕首掷秦王决耳入铜柱火出】秦王复撃轲轲被八创轲自知事不就倚柱而笑箕倨以骂曰事所以不成者以欲生劫之必得约契以报太子也【集解骃案汉盐铁论曰荆轲懐数年之谋而事不就者尺八匕首不足恃也秦王操于不意列断贲育者介七尺之利也】于是左右既前杀轲秦王不怡者良久已而论功赏羣臣及当坐者各有差而赐夏无且黄金二百镒曰无且爱我乃以药囊提荆轲也于是秦王大怒益发兵诣赵诏王翦军以伐燕十月而防蓟城燕王喜太子丹等尽率其精兵东保于辽东秦将李信追击燕王急代王嘉乃遗燕王喜书曰秦所以尤追燕急者以太子丹故也今王诚杀丹献之秦王秦王必觧而社稷幸得血食其后李信追丹丹匿衍水中【索隠水名在辽东】燕王乃使使斩太子丹欲献之秦秦复进兵攻之后五年秦卒灭燕虏燕王喜其明年秦并天下立号为皇帝于是秦逐太子丹荆轲之客皆亡髙渐离变名姓为人庸保匿作于宋子【集解徐广曰县名也今属钜鹿索隠栾布传曰卖庸于齐为酒家人汉书作酒家保案谓庸作于酒家言可保信故曰庸保鹖冠子曰伊尹酒保也徐注云宋子县名属钜鹿者据地理志而知也正义宋子故城在邢州平乡县北三十里】久之作苦闻其家堂上客撃筑傍偟不能去每出言曰彼有善有不善从者以告其主【索隠谓主人家之左右也】曰彼庸乃知音窃言是非家大人召使前撃筑【索隠刘氏云谓主人翁也又韦昭云古名男子为丈夫尊父妪为大人故汉书宣元六王传所云大人谓淮阳宪王外王母即张博母也故古诗云三日断五疋大人故言迟是也】一坐称善赐酒而髙渐离念久隠畏约无穷时【索约谓贫贱俭约既为庸保常畏人故云畏约所以论语云不可与久处约也】乃退出其装匣中筑与其善衣更容貌而前举坐客皆惊下与抗礼以为上客使撃筑而歌客无不流涕而去者宋子传客之【集解徐广曰互以为客】闻于秦始皇秦始皇召见人有识者乃曰髙渐离也秦皇帝惜其善撃筑重赦之乃矐其目【集解骃案矐音海各反索隠一音角说者云以马屎熏令失明】使撃筑未尝不称善稍益近之髙渐离乃以铅置筑中【索隠案刘氏云以铅为挺着筑中令重以撃人】复进得近举筑扑秦皇帝【索隠扑音普卜反扑撃也】不中于是遂诛髙渐离终身不复近诸侯之人鲁勾践已闻荆轲之刺秦王私曰嗟乎惜哉其不讲于刺剑之术也【索隠案不讲谓不论习之】甚矣吾不知人也曩者吾叱之彼乃以我为非人也
　　太史公曰世言荆轲其称太子丹之命天雨粟马生角也【索隠燕丹求归秦王曰乌头白马生角乃许耳丹乃仰天叹乌头即白马亦生角风俗通及论衡皆有此说仍云廐门木乌生肉足也】大过又言荆轲伤秦王皆非也始公孙季功董生与夏无且游具知其事为余道之如是自曹沬至荆轲五人此其义或成或不成然其立意较然【索隠较明也】不欺其志名垂后世岂妄也哉
　　【索隠述賛曰曹沬盟柯返鲁侵地专诸进炙定吴篡位彰弟哭市报主涂厠刎颈申寃操袖行事暴秦夺魄懦夫増气】
　　史记卷八十六
　　史记卷八十六考证
　　刺客列传曹沬者鲁人也索隠沬音亡葛反左氏谷梁并作曹刿然则沫宜音刿沫刿声相近而字异耳○【臣照】按沫刿声近而字异犹申包胥之为棼冐勃苏耳必音沬为刿反涉牵混三传不一其说传疑可也苏子古史据左传问战事谓沬盖知义者安肯身为刺客则直以刿为沬未免武断吕氏春秋曰柯之会庄公与曹刿皆懐剑至于坛上庄公左搏桓公右抽剑以自承管仲鲍叔进曹刿按剑当两陛之间曰二君将改图毋或进者桓公许之封于汶南乃盟而归按此则以沬为刿之证而字又小异韩非子曹刿匹夫之士一怒而劫桓公万乘之主反鲁侵地亦以为曹刿
　　光伏甲士于窟室中○窟左传作堀吴越春秋作窋阖闾乃封专诸之子以为上卿○吴越春秋作拜为客卿
　　豫让防剑三跃而撃之索隠战国策云衣尽出血襄子廻车车轮未周而亡○国策无此文国策补注曰或以其怪而删之欤
　　濮阳严仲子事韩哀侯○【臣照】按韩世家列侯三年聂政杀韩相侠累十三年列侯卒子文侯立十年卒子哀侯立六年韩严弑其君哀侯聂政之刺侠累与哀侯之杀相去逺矣而聂政传乃谓严仲子事哀侯与韩相侠累有郤使政刺累与世家不合盖其氏偶同故刺客传误以为哀侯之时
　　臣所以防志辱身○秦藩夲此下有索隠言其心志与身夲应髙洁今乃卑下其志屈辱其身论语孔子谓栁下惠防志辱身是也共三十四字
　　多人不能无生得失索隠战国策作无生情言所将人多或生异情故语泄也○战国策补注曰今夲无此文
　　严仲子乃察举吾弟困汚之中○秦藩夲此下有索隠案察谓观察有志行乃举之刘氏云察犹选也共十八字
　　晋楚齐衞闻之○列女传云晋赵楚衞闻之
　　其后二百二十余年秦有荆轲之事正义按年表从始皇二十三年至韩景侯三百七十年若至哀侯六年六百四十三年○【臣照】按年表自韩景侯元年癸酉至秦始皇二十年甲戍共一百八十二年自列侯三年甲申盗杀侠累至始皇甲戍荆轲刺王共一百七十一年自哀侯六年庚戍韩严弑其君至始皇甲戍共一百四十五年正义不知如何计算盖传写讹谬多矣
　　连结一人之后交○【臣照】按后疑应作厚夫与国家之大患相较固不当论交之先后也况丹与樊于期交必旧矣何以云后也且是后非厚则晋唐以来必有注释今皆无之可知为厚字之讹也
　　跪而蔽席徐广曰蔽一作拨一作捄○蔽疑作襒音蹩孟荀列传平原君侧行襒席
　　为人庸保索隠栾布传曰卖庸于齐为酒家人汉书作酒家保○栾布传云赁佣于齐为酒人保索隠所据或有别夲耶











　　史记卷八十六考证
　　钦定四库全书
　　史记卷八十七
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　李斯列传第二十七
　　李斯者楚上蔡人也【索隠地理志汝南有上蔡县云古蔡国周武王弟叔度所封至十八代平侯徙新蔡二蔡皆属汝南后二代至昭侯徙下蔡属沛六国时为楚地故曰楚上蔡也】年少时为郡小吏【索隠郡一作乡刘氏云掌乡内文书】见吏舎厠中防食不洁近人犬数惊恐之斯入仓观仓中鼠食积粟居大庑之下不见人犬之忧于是李斯乃叹曰人之贤不肖譬如防矣在所自处耳乃从荀卿学帝王之术学已成度楚王不足事而六国皆弱无可为建功者欲西入秦辞于荀卿曰斯闻得时无怠今万乘方争时游者主事【索隠言万乘争雄之时游説者可以立功成名当得典主事务也刘氏云游歴诸侯当覔彊主以事之于文纡回非也】今秦王欲吞天下称帝而治此布衣驰骛之时而游説者之秋也【正义言秋时万物成熟今争彊时亦説士成熟时】处卑贱之位而计不为者此禽鹿视肉人面而能彊行者耳【索隠禽鹿犹禽兽也言禽兽但知视肉而食之庄子及苏子曰人而不学譬之视肉而食扬子法言曰人而不学如禽何言不假游説取荣贵即如禽兽徒有人面而能彊行也】故诟莫大于卑贱【正义诟呼后反耻辱也】而悲莫甚于穷困久处卑贱之位困苦之地非世而恶利自托于无为此非士之情也【索隠非者讥也所谓处士横议之时也正义言讥世富贵恶其荣利自托于无为者非士人之情实力不能致此也】故斯将西説秦王矣至秦会庄防王卒李斯乃求为秦相文信侯吕不韦舍人不韦贤之任以为郎李斯因以得説説秦王曰胥人者去其几也【索隠胥人犹胥吏小人也去犹失也几者动之微以言君子见几而作不俟终日小人不识动微之防故每失时也刘氏解几为彊非也正义胥相也几谓察也言闗东六国与秦相敌者君臣机密并有瑕衅可成大功而遂忍之也】成大功者在因瑕衅而遂忍之【索隠言因诸侯有瑕衅则忍心而翦除故我将説秦以并天下也】昔者秦穆公之霸终不东并六国者何也诸侯尚众周徳未衰故五伯迭兴更尊周室自秦孝公以来周室卑微诸侯相兼闗东为六国秦之乗胜役诸侯盖六世矣【正义秦孝公惠文王武王昭王孝文王庄防王】今诸侯服秦譬若郡县夫以秦之彊大王之贤由灶上骚除【集解徐广曰骚音扫索隠言秦欲并天下若炊妇扫除灶上之不浄不足为难也】足以灭诸侯成帝业为天下一统此万世之一时也今怠而不急就诸侯复彊相聚约从虽有黄帝之贤不能并也秦王乃拜斯为长史听其计阴遣谋士赍持金玉以游説诸侯诸侯名士可下以财者厚遗结之不肯者利劒刺之离其君臣之计秦王乃使其良将随其后秦王拜斯为客卿会韩人郑国来间秦以作注溉渠【正义郑国渠首起雍州云阳县西南二十五里自中山西邸瓠口为渠傍北山东注洛三百余里以溉田又曰韩苦秦兵而使水工郑国间秦作注溉渠令费人工不东伐也】已而觉秦宗室大臣皆言秦王曰诸侯人来事秦者大抵为其主游间于秦耳请一切逐客【索隠一切犹一例言尽逐之也言切者譬若利刀之割一运斤无不断者解汉书者以一切为权时义亦未为得也】李斯议亦在逐中斯乃上书曰【正义在始皇十年】臣闻吏议逐客窃以为过矣昔缪公求士西取由余于戎东得百里奚于宛【索隠秦本纪云晋献公以百里奚为秦穆公夫人媵于秦奚亡走宛楚鄙人执之是也正义新序云百里奚楚宛人仕于虞虞亡入秦号五羖大夫也】迎蹇叔于宋【索隠秦纪又云百里奚谓穆公曰臣不如臣友蹇叔蹇叔贤而世莫知穆公厚币迎之以为上大夫今云于宋未详所出正义括地志云蹇叔岐州人时游宋故迎之于宋】求丕豹公孙支于晋【索隠丕豹自晋奔秦左氏传有明文公孙支所谓子桑也是秦大夫而云自晋以来亦未见其所出正义括地志云公孙支岐州人游晋后归秦】此五子者不产于秦而缪公用之并国二十遂霸西戎【索隠秦本纪穆公用由余谋伐戎王益国二十开地千里遂霸西戎此都言五子之功故云并国二十或易为十二误也】孝文用商鞅之法移风易俗民以殷盛国以富彊百姓乐用诸侯亲服获楚魏之师举地千里至今治彊惠王用张仪之计拔三川之地西并巴蜀【索隠案王时张仪为相请伐韩下兵三川以临二周司马错请伐蜀恵王从之果灭蜀仪死后武王欲通车三川令甘茂拔宜阳今并云张仪者以仪为秦相虽错灭蜀甘茂通三川皆归功于相又三川是仪先请伐故也】北收上郡【正义惠王十年魏纳上郡十五县】南取汉中【正义惠王十三年攻楚汉中取地六百里】包九夷制鄢郢【索隠九夷即属楚之夷也地理志南郡江陵县云故楚郢都又宜城县云故鄢也正义夷谓并巴蜀收上郡取汉中伐义渠丹犂是也九夷本东夷九种此言者文体然也】东据成臯之险【正义河南府汜水县也】割膏腴之壤遂散六国之从使之西面事秦功施到今昭王得范雎废穣侯逐华阳【集解徐广曰华一作叶】彊公室杜私门蚕食诸侯使秦成帝业此四君者皆以客之功由此观之客何负于秦哉向使四君却客而不内疏士而不用是使国无富利之实而秦无彊大之名也今陛下致昆山之玉【正义昆冈在于阗国东北四百里其冈出玉】有随和之寳【正义括地志云濆山一名昆山一名断蛇丘在随州随县北二十五里説苑云昔随侯行遇大蛇中断疑其灵使人以药封之蛇乃能去因号其处为断蛇丘嵗余蛇衔明珠径寸絶白而有光因号随珠卞和璧始皇以为传国玺也】垂明月之珠服太阿之劒【集解骃案见苏秦传】乗纤离之马【集觧徐广曰纤离蒲稍皆骏马名索隠徐氏据孙卿子而为説】建翠凤之旗树灵鼍之鼓【集解郑注月令云鼍皮可以冒鼔】此数寳者秦不生一焉而陛下説之何也必秦国之所生然后可则是夜光之璧不饰朝廷犀象之器不为玩好郑衞之女不充后宫而骏良駃騠不实外廐【索隠駃音决騠音提周书曰正北以駃騠为献广雅曰马属也郭景纯注上林赋云生三日而超其母也】江南金锡不为用西蜀丹青不为采所以饰后宫充下陈【索隠下陈犹后列也晏子曰有二女愿得入身于下陈是也】娱心意説耳目者必出于秦然后可则是宛珠之簮傅玑之珥【索隠宛音于阮反傅音附即随珠也宛者谓以珠宛转而装其簮傅者谓以玑附着于珥珥者瑱也玑是珠之不圆者或云宛珠宛地之珠也随在汉水之南宛亦近汉故曰宛珠玑者女饰也言女傅之珥以玑为之并非秦所有物也】阿缟之衣锦绣之饰【集解徐广曰齐之东阿县缯帛所出】不进于前而随俗雅化【集觧徐广曰随俗一作修使索隠谓闲雅变化而能随俗也】佳冶窈窕赵女不立于侧也夫击瓮叩缻弹筝搏髀而歌呼呜呜快耳目者眞秦之声也【索説文云瓮汲缻也音于贡反缶瓦器也秦人鼓之以节乐缻音甫有反】郑衞桑间昭虞武象者【索昭一作韶】异国之乐也今弃击瓮叩缻而就郑衞退弹筝而取昭虞若是者何也快意当前适观而已矣今取人则不然不问可否不论曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人众兵彊则士勇是以太山不譲土壌故能成其大河海不择细流故能就其深王者不却众庶故能明其徳【索管子云海不辞水故能成其大泰山不辞土石故能成其髙文子曰圣人不譲负薪之言以广其名也】是以地无四方民无异国四时充美鬼神降福此五帝三王之所以无敌也今乃弃黔首以资敌国【索资犹给也】却賔客以业诸侯使天下之士退而不敢西向裹足不入秦此所谓借冦兵而赍盗粮者也【索隠借音积夜反赍音子奚反説文曰赍持遗也赍或为资义亦通】夫物不产于秦可寳者多士不产于秦而愿忠者众今逐客以资敌国损民以益雠内自虚而外树怨于诸侯求国无危不可得也秦王乃除逐客之令复李斯官【集解骃案新序曰斯在逐中道上上谏书达始皇始皇使人逐至骊邑得还】卒用其计谋官至廷尉二十余年竟并天下尊王为皇帝以斯为丞相夷郡县城销其兵刃示不复用使秦无尺土之封不立子弟为王功臣为诸侯者使后无战攻之患始皇三十四年置酒咸阳宫博士仆射周青臣等颂称始皇威徳齐人淳于越进谏曰臣闻之殷周之王千余嵗封子弟功臣自为支辅今陛下有海内而子弟为匹夫卒有田常六卿之患臣无辅弼何以相救哉事不师古而能长久者非所闻也今青臣等又面谀以重陛下过非忠臣也【索隠重音逐用反重者再也】始皇下其议丞相丞相谬其説绌其辞乃上书曰古者天下散乱莫能相一是以诸侯并作语皆道古以害今饰虚言以乱实人善其所私学以非上所建立今陛下并有天下辩白黑而定一尊【索隐刘氏云前时国异政家殊俗人造私语莫辨其真今乃分别白黒也秦始皇并六国定天下海内共尊立一帝故云定一尊】而私学乃相与非法敎之制闻令下即各以其私学议之入则心非出则巷议非主以为名异趣以为髙率羣下以造谤如此不禁则主势降乎上党与成乎下禁之便臣请诸有文学诗书百家语者蠲除去之令到满三十日弗去黥为城旦所不去者医药卜筮种树之书若有欲学者以吏为师始皇可其议收去诗书百家之语以愚百姓使天下无以古非今明法度定律令皆以始皇起同文书【正义六国制令不同今令同之】治离宫别馆周徧天下明年又巡狩外攘四夷斯皆有力焉斯长男由为三川守诸男皆尚秦公主女悉嫁秦诸公子三川守李由告归咸阳李斯置酒于家百官长皆前为夀门廷车骑以千数李斯喟然而叹曰嗟乎吾闻之荀卿曰物禁太盛夫斯乃上蔡布衣闾巷之黔首上不知其驽下遂擢至此当今人臣之位无居臣上者可谓富贵极矣物极则衰吾未知所税驾也【索隠税驾犹解驾言休息也李斯言己今日富贵已极然未知向后吉凶止泊在何处也】始皇三十七年十月行出游会稽并海上北抵琅邪【正义今沂州】丞相斯中车府令赵髙兼行符玺令事皆从始皇有二十余子长子扶苏以数直谏上上使监兵上郡【正义上郡故城在绥州上县东南五十里】蒙恬为将少子胡亥爱请从上许之余子莫从【集解骃案辨士隐姓名遗秦将章邯书曰李斯为秦王死废十七兄而立今王也然则二世是秦始皇第十八子此书在善文中】其年七月始皇帝至沙丘【正义沙丘台在邢州】病甚令赵髙为书赐公子扶苏曰以兵属蒙恬与丧会咸阳而葬书已封未授使者始皇崩书及玺皆在赵髙所独子胡亥丞相李斯赵髙及幸宦者五六人知始皇崩余羣臣皆莫知也李斯以为上在外崩无真太子故秘之置始皇居辒辌车中【集觧徐广曰一作辎车】百官奏事上食如故宦者辄从辒辌车中可诸奏事【集解文颖曰辒辌车如今丧轜车也孟康曰如衣车有牕牖闭之则温开之则凉故名之辒辌车也如淳曰辒辌车其形广大有羽饰也】赵髙因留所赐扶苏玺书而谓公子胡亥曰上崩无诏封王诸子而独赐长子书长子至即立为皇帝而子无尺寸之地为之奈何胡亥曰固也吾闻之明君知臣明父知子父捐命不封诸子何可言者赵髙曰不然方今天下之权存亡在子与髙及丞相耳愿子图之且夫臣人与见臣于人制人与见制于人岂可同日道哉胡亥曰废兄而立弟是不义也不奉父诏而畏死是不孝也能薄而材谫【集解骃案史记音隠宰显反索隠刘氏音将浅反则谫亦浅义古人语自有重轻所以文字有异】彊因人之功是不能也三者逆徳天下不服身殆倾危社稷不血食髙曰臣闻汤武弑其主天下称义焉不为不忠衞君弑其父而卫国载其德孔子着之不为不孝夫大行不小谨盛徳不辞譲乡曲各有宜而百官不同功故顾小而忘大后必有害狐疑犹豫后必有悔断而敢行鬼神避之后有成功愿子遂之胡亥喟然叹曰今大行未发丧礼未终岂宜以此事干丞相哉赵髙曰时乎时乎间不及谋赢粮跃马唯恐后时胡亥既然髙之言髙曰不与丞相谋恐事不能成臣请为子与丞相谋之髙乃谓丞相斯曰上崩赐长子书与丧会咸阳而立为嗣书未行今上崩未有知者也所赐长子书及符玺皆在胡亥所定太子在君侯与髙之口耳事将何如斯曰安得亡国之言此非人臣所当议也髙曰君侯自料能孰与蒙恬功髙孰与防恬谋逺不失孰与恬无怨于天下孰与防恬长子旧而信之孰与防恬斯曰此五者皆不及恬而君责之何深也髙曰髙固内官之厮役也幸得以刀笔之文进入秦宫管事二十余年未尝见秦免罢丞相功臣有封及二世者也卒皆以诛亡皇帝二十余子皆君之所知长子刚毅而武勇信人而奋士即位必用防恬为丞相君侯终不懐通侯之印归于乡里明矣髙受诏敎习胡亥使学以法事数年矣未尝见过失慈仁笃厚轻财重士辩于心而诎于口尽礼敬士秦之诸子未有及此者可以为嗣君计而定之斯曰君其反位斯奉主之诏听天之命何虑之可定也髙曰安可危也危可安也安危不定何以贵圣斯曰斯上蔡闾巷布衣也上幸擢为丞相封为通侯子孙皆至尊位重禄者故将以存亡安危属臣也岂可负哉夫忠臣不避死而庶几【索隠斯言忠臣之节本不避死言己今日亦庶几尽忠不避死】孝子不勤劳而见危人臣各守其职而已矣君其勿复言将令斯得罪髙曰盖闻圣人迁徙无常就变而从时见末而知本观指而覩归物固有之安得常法哉方今天下之权命悬于胡亥髙能得志焉且夫从外制中谓之惑从下制上谓之贼故秋霜降者草花落水揺动者万物作【索隠水揺者谓氷泮而水动也是春时而万物皆生也】此必然之效也君何见之晩斯曰吾闻晋易太子【正义谓废申生立奚齐也】三世不安齐桓兄弟争位【正义谓小白与公子纠】身死为戮纣杀亲戚【正义谓杀比干囚箕子】不听谏者国为邱墟遂危社稷三者逆天宗庙不血食斯其犹人哉安足为谋【索隠言我今日犹是人人道守顺岂能为逆谋故曰安足为谋也】髙曰上下合同可以长乆中外若一事无表里君听臣之计即长有封侯世世称孤必有乔松之寿孔墨之智今释此而不从祸及子孙足以为寒心善者因祸为福君何处焉斯乃仰天而叹垂泪太息曰嗟乎独遭乱世既以不能死安托命哉于是斯乃听髙髙乃报胡亥曰臣请奉太子之明命以报丞相丞相斯敢不奉令于是乃相与谋诈为受始皇诏丞相立子胡亥为太子更为书赐长子扶苏曰朕巡天下祷祠名山诸神以延寿命今扶苏与将军防恬将师数十万以屯边十有余年矣不能进而前士卒多耗无尺寸之功乃反数上书直言诽谤我所为以不得罢归为太子日夜怨望扶苏为人子不孝其赐劒以自裁将军恬与扶苏居外不匡正宜知其谋为人臣不忠其赐死以兵属裨将王离封其书以皇帝玺遣胡亥客奉书赐扶苏于上郡使者至发书扶苏泣入内舎欲自杀恬止扶苏曰陛下居外未立太子使臣将三十万众守边公子为监此天下重任也今一使者来即自杀安知其非诈请复请复请而后死未暮也使者数趣之扶苏为人仁谓防恬曰父而赐子死尚安复请即自杀防恬不肯死使者即以属吏系于阳周【集解徐广曰属上郡正义阳周寕州罗川县之邑也】使者还报胡亥斯髙大喜至咸阳发丧太子立为二世皇帝以赵髙为郎中令常侍中用事二世燕居乃召髙与谋事谓曰夫人生居世间也譬犹骋六骥过决隙也吾既已临天下矣欲悉耳目之所好穷心志之所乐以安宗庙而乐万姓长有天下终吾年寿其道可乎髙曰此贤主之所能行也而昏乱主之所禁也臣请言之不敢避斧钺之诛愿陛下少留意焉夫沙丘之谋诸公子及大臣皆疑焉而诸公子尽帝兄大臣又先帝之所置也今陛下初立此其属意怏怏皆不服恐为变且防恬已死毅将兵居外臣战战栗栗唯恐不终且陛下安得为此乐乎二世曰为之奈何赵髙曰严法而刻刑令有罪者相坐诛至收族灭大臣而逺骨肉贫者富之贱者贵之尽除去先帝之故臣更置陛下之所亲信者近之此则阴徳归陛下害除而奸谋塞羣臣莫不被润泽防厚徳陛下则髙枕肆志宠乐矣计莫出于此二世然髙之言乃更为法律于是羣臣诸公子有罪辄下髙令鞠治之杀大臣毅等公子十二人僇死咸阳市十公主矺死于杜【集解骃案史记音义矺音贮格反索隠咤音宅与磔同古今字异耳磔谓裂其肢体而杀之】财物入于县官相连坐者不可胜数公子髙欲奔恐收族乃上书曰先帝无恙时臣入则赐食出则乗舆御府之衣臣得赐之中廐之寳马臣得赐之臣当从死而不能为人子不孝为人臣不忠不忠者无名以立于世臣请从死愿葬郦山之足唯上幸哀怜之书上胡亥大悦召赵髙而示之曰此可为急乎赵髙曰人臣当忧死而不暇何变之得谋胡亥可其书赐钱十万以葬法令诛罚日益刻深羣臣人人自危欲畔者众又作阿房之宫治直驰道赋敛愈重戍徭无已于是楚戍卒陈胜吴广等乃作乱起于山东杰俊相立自置为侯王叛秦兵至鸿门而却李斯数欲请间谏二世不许而二世责问李斯曰吾有私议而有所闻于韩子也曰尧之有天下也堂髙三尺采椽不斵【集解徐广曰采一名栎一作柞索隠采木名即今之栎木也】茅茨不翦虽逆旅之宿不勤于此矣冬日鹿裘夏日葛衣粢粝之食【索隠粢音资粝音郎葛反粢者稷也粝者麤粟饭也】藜藿之羮饭土匦【集解徐广曰一作霤】啜土铏【集解骃案音刑】虽监门之养不觳于此矣【集解徐广曰觳音喾觳一作毂推也索隠尔雅云觳尽也言监门下人饭犹不尽此若徐氏云一作毂则字宜作较邹氏音角】禹凿龙门通大夏疏九河曲九防【正义谓河之九曲别为隄防】决渟水致之海【集解徐广曰致一作放】而股无胈【集解骃案胈肤毳皮】胫无毛手足胼胝面目黎黑遂以死于外葬于会稽臣虏之劳不烈于此矣然则夫所贵于有天下者岂欲苦形劳神身处逆旅之宿口食监门之养手持臣虏之作哉此不肖人之所勉也非贤者之所务也彼贤人之有天下也专用天下适己而已矣此所以贵于有天下也夫所谓贤人者必能安天下而治万民今身且不能利将恶能治天下哉故吾愿肆志广欲长享天下而无害为之奈何李斯子由为三川守羣盗吴广等西略地过去弗能禁章邯已破逐广等兵使者覆案三川相属诮譲斯居三公位如何令盗如此李斯恐惧重爵禄不知所出乃阿二世意欲求容以书对曰夫贤主者必且能全道而行督责之术者也【索隠督者察也察其罪责之以刑罚也】督责之则臣不敢不竭能以徇其主矣此臣主之分定上下之义明则天下贤不肖莫敢不尽力竭任以徇其君矣是故主独制于天下而无所制也能穷乐之极矣贤明之主也可不察焉故申子曰有天下而不恣睢【索隠恣音资二反雎音呼季反恣雎犹放纵也谓肆情纵恣也】命之曰以天下为桎梏者【正义言有天下不能自纵恣督责乃劳身于天下若尧禹即以天下为桎梏于身也】无他焉不能督责而顾以其身劳于天下之民若尧禹然故谓之桎梏也夫不能修申韩之明术行督责之道专以天下自适也而徒务苦形劳神以身徇百姓则是黔首之役非畜天下者也何足贵哉夫以人徇己则己贵而人贱以己徇人则己贱而人贵故徇人者贱而人所徇者贵自古及今未有不然者也凡古之所为尊贤者为其贵也而所为恶不肖者为其贱也而尧禹以身徇天下者也因随而尊之则亦失所为尊贤之心矣夫可谓大缪矣谓之为桎梏不亦宜乎不能督责之过也故韩子曰慈母有败子而严家无格虏者何也【索隠格彊悍也虏奴也言严整之家本无格悍奴仆也】则能罚之加焉必也故商君之法刑弃灰于道者【正义弃灰于道者黥也韩子云殷之法弃灰于衢者刑子贡以为重问之仲尼曰灰弃于衢必燔人必怒怒则鬭鬭则一族虽刑之可也】夫弃灰薄罪也而被刑重罚也彼唯明主为能深督轻罪夫罪轻且督深而况有重罪乎故民不敢犯也是故韩子曰布帛寻常庸人不释【索隠寻常以言其少也庸人弗释者谓庸人见则取之不释以其罪轻也故下云罚不必行则庸人弗释寻常是也】铄金百镒盗跖不搏者【索隠尔雅云铄美也言百镒之美金在于地虽有盗跖之行亦不取者为其财多而罪重也故下云搏必随手刑盗跖不搏也搏犹攫也取也凡鸟翼击物必转足取攫故人取物亦云搏也】非庸人之心重寻常之利深而盗跖之欲浅也又不以盗跖之行为轻百镒之重也搏必随手刑则盗跖不搏百镒而罚不必行也则庸人不释寻常是故城髙五丈而楼季不轻犯也【集解许慎曰楼季魏文侯之弟王孙子曰楼季之兄也】泰山之高百仞而跛防牧其上【集觧骃案诗云防羊羵首毛传曰牝曰防】夫楼季也而难五丈之限岂跛防也而易百仞之髙哉峭壍之势异也【索隐峭峻也髙也音七笑反壍音渐以言峭峻则难登故楼季难五丈之限平壍则易涉故跛防牧于泰山也】明主圣王之所以能久处尊位长执重势而独擅天下之利者非有异道也能独断而审督责必深罚故天下不敢犯也今不务所以不犯而事慈母之所以败子也则亦不察于圣人之论矣夫不能行圣人之术则舍为天下役何事哉可不哀邪【索隠舍犹废也止也言为人主不能行圣人督责之术则已废止何为勤身苦心为天下所役是何哉可不哀邪言其非也】且夫俭节仁义之人立于朝则荒肆之乐辍矣谏説论理之臣开于侧则流漫之志诎矣烈士死节之行显于世则淫康之虞废矣故明主能外此三者而独操主术以制听从之臣而修其明法故身尊而势重也凡贤主者必将能拂世摩俗而废其所恶立其所欲【索隠拂音扶弗反摩音莫何反拂世言与世情乖戾摩俗言磨砺于俗使从己也】故生则有尊重之势死则有贤明之諡也是以明君独断故权不在臣也然后能灭仁义之涂掩驰説之口困烈士之行塞聪揜明内独视听故外不可倾以仁义烈士之行而内不可夺以谏説忿争之辩故能荦然独行恣雎之心而莫之敢逆若此然后可谓能明申韩之术而修商君之法法修术明而天下乱者未之闻也故曰王道约而易操也唯明主为能行之若此则谓督责之诚则臣无邪臣无邪则天下安天下安则主严尊主严尊则督责必督责必则所求得所求得则国家富国家富则君乐丰故督责之术设则所欲无不得矣羣臣百姓救过不给何变之敢图若此则帝道备而可谓能明君臣之术矣虽申韩复生不能加也书奏二世悦于是行督责益严税民深者为明吏二世曰若此则可谓能督责矣刑者相半于道而死人日成积于市杀人众者为忠臣二世曰若此则可谓能督责矣初赵髙为郎中令所杀及报私怨众多恐大臣入朝奏事毁恶之乃説二世曰天子所以贵者但以闻声羣臣莫得见其面故号曰朕且陛下富于春秋未必尽通诸事【集解徐广曰通或宜作照】今坐朝廷谴举有不当者则见短于大臣非所以示神明于天下也且陛下深拱禁中与臣及侍中习法者待事事来有以揆之如此【集解徐广曰揆一作拨也】则大臣不敢奏疑事天下称圣主矣二世用其计乃不坐朝廷见大臣居禁中赵髙常侍中用事事皆决于赵髙髙闻李斯以为言乃见丞相曰闗东羣盗多今上急发繇治阿房宫【索隠房音旁一如字】聚狗马无用之物臣欲谏为位贱此眞君侯之事君何不谏李斯曰固也吾欲言之久矣今时上不坐朝廷上居深宫吾有所言者不可传也欲见无间赵髙谓曰君诚能谏请为君上间语君于是赵髙待二世方燕乐妇女居前使人告丞相上方间可奏事丞相至宫门上谒如此者三二世怒曰吾尝多间日丞相不来吾方燕私丞相辄来请事丞相岂少我哉且固我哉【索隠谓以我幼故轻我也一云固我者以我为短小且固陋也于义为疎】赵髙因曰如此殆矣夫沙丘之谋丞相与焉今陛下已立为帝而丞相贵不益此其意亦望裂地而王矣且陛下不问臣臣不敢言丞相长男李由为三川守楚盗陈胜等皆丞相傍县之子以故楚盗公行【集解徐广曰公一作讼音松】过三川城守不肯击髙闻其文书相往来未得其审故未敢以闻且丞相居外权重于陛下二世以为然欲案丞相恐其不审乃使人案验三川守与盗通状李斯闻之是时二世在甘泉方作觳抵优俳之观【集解应劭曰战国之时稍増武之礼以为戏乐用相夸示而秦更名曰角抵角者角材也抵者相抵触也文颖曰案秦名此乐为角抵两两相当角力角伎蓺射御故曰角抵也骃案觳抵即角抵】李斯不得见因上书言赵髙之短曰臣闻之臣疑其君无不危国妾疑其夫无不危家今有大臣于陛下擅利擅害与陛下无异此甚不便昔者司城子罕相宋身行刑罚以威行之朞年遂劫其君田常为简公臣爵列无敌于国私家之富与公家均布惠施徳下得百姓上得羣臣阴取齐国杀宰予于庭即弑简公于朝遂有齐国此天下所明知也今髙有邪佚之志危反之行如子罕相宋也私家之富若田氏之于齐也兼行田常子罕之逆道而劫陛下之威信其志若韩玘为韩安相也【索隠玘亦作起并音怡韩大夫弑其君悼公者然韩无悼公或郑之嗣君案表韩玘事昭侯昭侯已下四代至王安其説非也】陛下不图臣恐其为变也二世曰何哉夫髙故宦人也然不为安肆志不以危易心洁行修善自使至此以忠得进以信守位朕实贤之而君疑之何也且朕少失先人无所识知不习治民而君又老恐与天下絶矣朕非属赵君当谁任哉且赵君为人精防彊力下知人情上能适朕君其勿疑李斯曰不然夫髙故贱人也无识于理贪欲无厌求利不止列势次主求欲无穷臣故曰殆二世已前信赵髙恐李斯杀之乃私告赵髙髙曰丞相所患者独髙髙已死丞相即欲为田常所为于是二世曰其以李斯属郎中令赵髙案治李斯李斯拘执束缚居囹圄中仰天而叹曰嗟乎悲夫不道之君何可为计哉昔者桀杀闗龙逢纣杀王子比干吴王夫差杀伍子胥此三臣者岂不忠哉然而不免于死身死而所忠者非也今吾智不及三子而二世之无道过于桀纣夫差吾以忠死宜矣且二世之治岂不乱哉日者夷其兄弟而自立也杀忠臣而贵贱人作为阿房之宫赋敛天下吾非不谏也而不吾听也凡古圣王饮食有节车器有数宫室有度出令造事加费而无益于民利者禁故能长久治安今行逆于昆弟不顾其咎侵杀忠臣不思其殃大为宫室厚赋天下不爱其费三者已行天下不听今反者已有天下之半矣而心尚未寤也而以赵髙为佐吾必见防至咸阳麋鹿游于朝也于是二世乃使髙案丞相狱治罪责斯与子由谋反状皆收捕宗族賔客赵髙治斯榜掠千余不胜痛自诬服斯所以不死者自负其辩有功实无反心幸得上书自陈幸二世之寤而赦之李斯乃从狱中上书曰臣为丞相治民三十余年矣逮秦地之狭隘先王之时秦地不过千里兵数十万臣尽薄材谨奉法令阴行谋臣资之金玉使游説诸侯阴修甲兵饰政敎官鬭士尊功臣盛其爵禄故终以胁韩弱魏破燕赵夷齐楚卒兼六国虏其王立秦为天子罪一矣地非不广又北逐胡貉南定百越以见秦之彊罪二矣尊大臣盛其爵位以固其亲罪三矣立社稷修宗庙以明主之贤罪四矣更尅画平斗斛度量文章布之天下以树秦之名罪五矣治驰道兴游观以见主之得意罪六矣缓刑罚薄赋敛以遂主得众之心万民戴主死而不忘罪七矣若斯之为臣者罪足以死固久矣上幸尽其能力乃得至今愿陛下察之书上赵髙使吏弃去不奏曰囚安得上书赵髙使其客十余軰诈为御史谒者侍中更往覆讯斯斯更以其实对輙使人复榜之后二世使人验斯斯以为如前终不敢更言辞服奏当上二世喜曰微赵君几为丞相所卖及二世所使案三川之守至则项梁已击杀之使者来防丞相下吏赵髙皆妄为反辞二世二年七月具斯五刑论腰斩咸阳市斯出狱与其中子俱执顾谓其中子曰吾欲与若复牵黄犬俱出上蔡东门逐狡兎岂可得乎遂父子相哭而夷三族李斯已死二世拜赵髙为中丞相事无大小辄决于髙髙自知权重乃献鹿谓之马二世问左右此乃鹿也左右皆曰马也二世惊自以为惑乃召太卜令卦之太卜曰陛下春秋郊祀奉宗庙鬼神斋戒不明故至于此可依盛徳而明斋戒于是乃入上林斋戒日游弋猎有行人入上林中二世自射杀之赵髙敎其女壻咸阳令阎乐劾不知何人贼杀人移上林髙乃谏二世曰天子无故贼杀不辜人此上帝之禁也鬼神不享天且降殃当逺避宫以禳之二世乃出居望夷之宫留三日赵髙诈诏衞士令士皆素服持兵内乡入告二世曰山东羣盗兵大至二世上观而见之恐惧髙即因劫令自杀引玺而佩之左右百官莫从上殿殿欲壊者三髙自知天弗与羣臣弗许乃召始皇弟授之玺【集解徐广曰一本曰召始皇弟子婴授之玺秦本纪云子婴者二世之兄子也索隠刘氏云弟子误当为孙子婴也】子婴即位患之乃称疾不听事与宦者韩谈及其子谋杀髙髙上谒请病因召入令韩谈刺杀之夷其三族子婴立三月沛公兵从武闗入至咸阳羣臣百官皆畔不适【集解徐广曰适音敌】子婴与妻子自系其颈以组降轵道旁【正义轵道在万年县东北十六里】沛公因以属吏项王至而斩之遂以亡天下太史公曰李斯以闾阎歴诸侯入事秦因以瑕衅以辅始皇卒成帝业斯为三公可谓尊用矣斯知六艺之归不务明政以补主上之缺持爵禄之重阿顺茍合严威酷刑听髙邪説废适立庶诸侯已畔斯乃欲谏争不亦末乎人皆以斯极忠而被五刑死察其本乃与俗议之异不然斯之功且与周召列矣
　　【索隐述赞曰防在所居人固择地斯效智力功立名遂置酒咸阳人臣极位一夫诳惑变易神器国丧身诛本同末异】








　　史记卷八十七
　　史记卷八十七考证
　　李斯列传此所谓借防兵而赍盗粮者也○【臣照】按此必当时习语故范雎用之李斯再用之荀子亦曰非其人而敎之赍盗粮借防兵也
  </div>
  <div class="pagination">
   <a href="史记四库_page55.html">
    上一页
   </a>
   <span>
    ...
   </span>
   <a href="史记四库_page51.html">
    51
   </a>
   <a href="史记四库_page52.html">
    52
   </a>
   <a href="史记四库_page53.html">
    53
   </a>
   <a href="史记四库_page54.html">
    54
   </a>
   <a href="史记四库_page55.html">
    55
   </a>
   <span class="current-page">
    56
   </span>
   <a href="史记四库_page57.html">
    57
   </a>
   <a href="史记四库_page58.html">
    58
   </a>
   <a href="史记四库_page59.html">
    59
   </a>
   <a href="史记四库_page60.html">
    60
   </a>
   <a href="史记四库_page61.html">
    61
   </a>
   <span>
    ...
   </span>
   <a href="史记四库_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
