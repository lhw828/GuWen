<!DOCTYPE html>
<html>
<head>
    <meta charset="UTF-8">
    <title>史记集解 - 第 20 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解 - 第 20 页/共 27 页</h1>
    <div class="content">




　　史记集解卷八十三
　　钦定四库全书
　　史记集解卷八十四
　　宋　裴骃　撰
　　史记八十四
　　屈原贾生列传第二十四
　　屈原者名平楚之同姓也为楚怀王左徒博闻彊志明于治乱嫺【史记音义曰音闲】于辞令入则与王图议国事以出号令出则接遇宾客应对诸侯王甚任之上官大夫与之同列争宠而心害其能怀王使屈原造为宪令屈平属草藁未定上官大夫见而欲夺之屈平不与因谗之曰王使屈平为令众莫不知每一令出平伐其功曰以为非我莫能为也王怒而疏屈平屈平疾王听之不聪也谗謟之蔽明也邪曲之害公也方正之不容也故忧愁幽思而作离骚离骚者犹离忧也夫天者人之始也父母者人之本也人穷则反本故劳苦倦极未尝不呼天也疾痛惨怛未尝不呼父母也屈平正道直行竭忠尽智以事其君谗人间之可谓穷矣信而见疑忠而被谤能无怨乎屈平之作离骚葢自怨生也国风好色而不淫小雅怨诽而不乱若离骚者可谓兼之矣上称帝喾下道齐桓中述汤武以刺世事明道德之广崇治乱之条贯靡不毕见其文约其辞微其志絜其行防其称文小而其指极大举类迩而见义逺其志絜故其称物芳其行防故死而不容自疎濯淖污泥之中蝉蜕于浊秽以浮游尘埃之外不获世之滋垢皭然泥而不滓者也【徐广曰皭疎净之貎】推此志也虽与日月争光可也屈平旣绌其后秦欲伐齐齐与楚从亲惠王患之乃令张仪详去秦厚币委质事楚曰秦甚憎齐齐与楚从亲楚诚能絶齐秦愿献商于之地六百里楚怀王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告怀王怀王怒大兴师伐秦秦发兵击之大破楚师于丹浙斩首八万虏楚将屈匄遂取楚之汉中地【徐广曰楚怀王十六年张仪来相十七年秦败屈匄】怀王乃悉发国中兵以深入击秦战于蓝田魏闻之袭楚至邓楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣请往如楚如楚又因厚币用事者臣靳尚而设诡辩于怀王之宠姬郑袖怀王竟听郑袖复释去张仪是时屈平旣疏不复在位使于齐顾反谏怀王曰何不杀张仪怀王悔追张仪不及其后诸侯共击楚大破之杀其将唐昧【徐广曰二十八年败唐昧也】时秦昭王与楚婚欲与怀王会怀王欲行屈平曰秦虎狼之国不可信不如无行怀王稚子子兰劝王行奈何絶秦欢怀王卒行入武关秦伏兵絶其后因留怀王【徐广曰三十年入秦】以求割地怀王怒不听亡走赵赵不内复之秦竟死于秦而归葬长子顷襄王立以其弟子兰为令尹楚人旣咎子兰以劝怀王入秦而不反也屈平旣嫉之虽放流睠顾楚国系心怀王不忘欲反冀幸君之一悟俗之一改也其存君兴国而欲反覆之一篇之中三致志焉然终无可奈何故不可以反卒以此见怀王之终不悟也人君无愚智贤不肖莫不欲求忠以自为举贤以自佐然亡国破家相随属而圣君治国累世而不见者其所谓忠者不忠而所谓贤者不贤也怀王以不知忠臣之分故内惑于郑袖外欺于张仪疏屈平而信上官大夫令尹子兰兵挫地削亡其六郡身客死于秦为天下笑此不知人之祸也易曰井泄不食【向秀曰泄者浚治去泥浊也】为我心测【张蟠曰可为恻然伤道未行也】可以汲王明竝受其福【易象曰求王明受福也】王之不明岂足福哉【徐广曰一云不足福】令尹子兰闻之大怒卒使上官大夫短屈原于顷襄王顷襄王怒而迁之【离骚序曰迁于江南】屈原至于江滨被发行吟泽畔顔色憔悴形容枯槁渔父见而问之曰子非三闾大夫欤【离骚序曰三闾之职掌王族三姓曰昭屈景序其谱属率其贤良以厉国士也】何故而至此屈原曰举世混浊而我独清众人皆醉而我独醒是以见放渔父曰夫圣人者不凝滞于物而能与世推移举世混浊何不随其流而扬其波众人皆醉何不餔其糟而啜其醨何故怀瑾握瑜而自令见放为屈原曰吾闻之新沐者必弹冠新浴者必振衣人又谁能以身之察察【王逸曰已静絜】受物之汶汶者乎【王逸曰防垢敝】宁赴常流而葬乎江鱼腹中耳又安能以皓皓之白而世之温蠖乎乃作怀沙之赋其辞曰陶陶孟夏兮草木莽莽【王逸曰陶陶盛阳貎莽莽盛茂貎】伤怀永哀兮汨徂南土【王逸曰汨行貎】眴兮窈窈【徐广曰眴也】孔静幽墨【王逸曰孔甚也墨无声也】寃结纡轸兮离愍之长鞠【王逸曰鞠穷纡屈也轸痛也愍病也】抚情効志兮俛诎以自抑刓方以为圜兮常度未替【王逸曰刓削度法替废也言人刓削方木欲以为圆其常法度尚未废也】易初本由兮君子所鄙【王逸曰由道也】章画职墨兮前度未改【王逸曰章明也度法也言工明于所画念其绳墨修前人之法不易其道则曲木直而恶木好】内直质重兮大人所盛【王逸曰言人质性敦厚心志正直行无过失则大人君子所盛美也】巧匠不斵兮孰察其揆正文幽处兮蒙谓之不章【王逸曰黑也蒙盲者也诗云蒙瞍奏功章明也】离娄微睇兮瞽以为无明【王逸曰离娄古明视者也瞽盲也】变白而为黑兮倒上以为下凤皇在笯兮鸡雉翔舞【徐广曰笯一作郊骃案王逸曰笯笼落也】同糅玉石兮一槩而相量【王逸曰忠佞不异】夫党人之鄙妒兮羌不知吾所臧【王逸曰莫昭我之善意】任重载盛兮防滞而不济【王逸曰言已才力盛壮可任用重载而身防没沈滞不得成其本志也】怀瑾握瑜兮穷不得余所示【王逸曰示语也】邑犬羣吠兮吠所怪也诽骏疑桀兮固庸熊也【王逸曰千人才为俊一国高为桀也庸厮贱之人也】文质疎内兮众不知吾之异采【徐广曰异一作奥骃案王逸曰采文采也】材朴委积兮莫知余之所有重仁袭义兮谨厚以为丰【王逸曰重累也袭及也】重华不可牾兮孰知余之从容【王逸曰牾逢也】古固有不竝兮岂知其故也汤禹久逺兮邈不可慕也惩违改忿兮抑心而自彊离湣而不迁兮愿志之有象【王逸曰象法也】进路北次兮日昧昧其将暮含忧虞哀兮限之以大故【王逸曰娯乐也大故谓死亡也】乱曰浩浩沅湘兮分流汨兮【王逸曰汨流也】修路幽拂兮道逺忽兮曾唫恒悲兮永叹慨兮世旣莫吾知兮人心不可谓兮【王逸曰谓犹説也】怀情抱质兮独无匹兮伯乐旣殁兮骥将焉程兮【王逸曰程量也】人生有命兮各有所错兮【王逸曰错安也】定心广志余何畏惧兮曾伤爰哀永叹喟兮【王逸曰喟息也】世溷不吾知心不可谓兮知死不可让兮愿勿爱兮明以告君子兮吾将以为类兮【王逸曰类法也】于是怀石遂自投汨罗以死【应劭曰汨水在罗故曰汨罗也】屈原旣死之后楚有宋玉唐勒景差【徐广曰或作庆】之徒者皆好辞而以赋见称然皆祖屈原之从容辞令终莫敢直谏其后楚日以削数十年竟为秦所灭自屈原沈汨罗后百有余年汉有贾生为长沙王太过湘水投书以吊屈原
　　贾生名谊雒阳人也年十八以能诵诗属书闻于郡中呉廷尉为河南守闻其秀才召置门下甚幸爱孝文皇帝初立闻河南守呉公治平为天下第一故与李斯同邑而常学事焉乃征为廷尉廷尉乃言贾生年少颇通诸子百家之书文帝召以为博士是时贾生年二十余最为少每诏令议下诸老先生不能言贾生尽为之对人人各如其意所欲出诸生于是乃以为能不及也孝文帝说之超迁一岁中至太中大夫贾生以为汉兴至孝文二十余年天下和洽而固当改正朔易服色法制度定官名兴礼乐乃悉草具其事仪法色尚黄数用五为官名悉更秦之法孝文帝初即位谦让未遑也诸律令所更定及列侯悉就国其説皆自贾生发之于是天子议以为贾生任公卿之位绛灌东阳侯冯敬之属尽害之乃短贾生曰雒阳之人年少初学专欲擅权纷乱诸事于是天子后亦疏之不用其议乃以贾生为长沙王太贾生旣辞往行闻长沙卑湿自以夀不得长又以适去【徐广曰竹革反韦昭曰讁谴也】意不自得及渡湘水为赋以吊屈原其辞曰共承嘉惠兮【张晏曰防敬也】俟罪长沙侧闻屈原兮自沈汨罗造托湘流兮敬吊先生遭世罔极兮乃陨厥身呜呼哀哉逢时不祥鸾凤伏窜兮防枭翺翔阘茸尊显兮谗谀得志贤圣逆曳兮方正倒植世谓伯夷贪兮谓盗跖防莫邪为顿兮【应劭曰莫邪呉大夫也作宝劒因以冠名瓒曰许慎曰莫邪大防也】鈆刀为铦【徐广曰思防反骃案汉书音义曰铦谓利】于嗟嚜嚜兮生之无故【应劭曰嚜嚜不自得意瓒曰生谓屈原也】斡弃周鼎兮而宝康瓠【如淳曰斡转也尔雅曰康瓠谓之甈大瓠也应劭曰康容也斡音筦筦转也康空也】腾驾罢牛兮骖蹇驴骥垂两耳兮服盐车章甫荐屦兮【应劭曰章甫殷冠也】渐不可久【刘向别录曰因以自论自恨也】嗟苦先生兮独离此咎【应劭曰嗟咨嗟劳苦屈原遇此难也】讯曰【李竒曰讯告也张晏曰讯离骚下章乱辞也】已矣国其莫我知独堙郁兮其谁语凤漂漂其高遰兮夫固自缩而逺去袭九渊之神龙兮【邓辰曰袭重也或曰袭覆也犹言察也】沕【徐广曰亡笔反】深潜防自珍【张晏曰沕潜藏也】弥融爚【徐广曰一云蟂獭】以隐处兮【徐广曰一本云弥蝎以隐处兮】夫岂从螘与蛭螾【汉书螘字作虾韦昭曰虾虾蟇也蛭水虫螾丘螾也】所贵圣人之神德兮逺浊世而自藏使骐骥可得系羁兮岂云异夫犬羊般纷纷其离此尤兮【苏林曰般音盘孟康曰盘音班或曰盘桓不去纷纷构谗意也】亦夫子之辜也瞝九州而相君兮何必怀此都也凤皇翔于千仞之上兮览悳辉焉下之见细德之险微兮揺增翮【徐广曰一云遥增撃也】逝而去之彼寻常之污渎兮【应劭曰八尺曰寻倍寻曰常】岂能容吞舟之鱼横江湖之鳣鱏兮【如淳曰大鱼也瓒曰鱏鱼无鳞口近腹下】固将制于蝼蚁贾生为长沙王太三年有鸮飞入贾生舍止于坐隅楚人命鸮曰服【晋灼曰异物志有山鸮体有文色土浴因形名之曰服不能逺飞行不出域】贾生旣以适居长沙长沙卑湿自以为夀不得长伤悼之乃为赋以自广其辞曰单阏之岁兮【徐广曰岁在卯曰单阏文帝六年岁在丁夘】四月孟夏庚子日施兮服集予舍【徐广曰施一作斜】止于坐隅貎甚闲暇异物来集兮私怪其故发书占之兮策言其度曰野鸟入处兮主人将去请问于服兮予去何之吉乎告我凶言其菑淹数之度兮语予其期【徐广曰数速也】服乃叹息举首奋翼口不能言请对以臆万物变化兮固无休息斡流而迁兮或推而还形气转续兮变化而嬗【服防曰嬗音如蝉反变蜕也或曰蝉蔓相连也】沕穆无穷兮胡可胜言祸兮福所倚福兮祸所伏忧喜聚门兮吉凶同域彼呉彊大兮夫差防败越栖会稽兮句践霸世斯游遂成兮卒被五刑【韦昭曰斯李斯也】傅説胥靡兮【徐广曰腐刑也】乃相武丁夫祸之与福兮何异纠纆【应劭曰祸福相为表里如纠纆绳索相附会也瓒曰纠绞也纆索也】命不可说兮孰知其极水激则旱兮矢激则逺万物囘薄兮振荡相转云蒸雨降兮错缪相纷大专槃物兮【汉书専字作钓如淳曰陶者作器于钧上此以造化为大钧】坱轧无垠【应劭曰其气央轧非有限齐也坱音若央轧音若乙】天不可与虑兮道不可与谋迟数有命兮恶识其时且夫天地为炉兮造化为工隂阳为炭兮万物为铜合散消息兮安有常则千变万化兮未始有极忽然为人兮何足控【如淳曰控引也控玩弄爱生之意也】化为异物兮又何足患小知自私兮贱彼贵我通人大观兮物无不可贪夫徇财兮列士殉名【应劭曰徇营也瓒曰以身从物曰殉】夸者死权兮【应劭曰夸毗也好营死于权利瓒曰夸泰也庄子曰权势不死则夸者不悲也】品庶冯生【孟康曰冯贪也】怵廹之徒兮或趍西东【孟康曰怵为利所诱怵也迫迫贫贱东西趍利也】大人不曲兮亿变齐同拘士系俗兮攌如囚拘【徐广曰攌音华板反又音脘】至人遗物兮独与道俱众人或或兮好恶积意【李竒曰或或东西也所好所恶积之万亿也瓒曰言众怀抱好恶积之心意】真人淡漠兮独与道息释知遗形兮超然自丧【服虔曰絶圣弃知而亡其身也】寥廓忽荒兮与道翺翔乗流则逝兮得坻则止【徐广曰坻一作坎骃案张宴曰坻水中小洲也】纵躯委命兮不私与己其生若浮兮其死若休澹乎若深渊之静汜乎若不系之舟不以生故自宝兮飬空而游【汉书音义曰如舟之空也】德人无累兮知命不忧细故慸葪兮何足以疑【韦昭曰慸音土介反】后岁余贾生征见孝文帝方受厘【徐广曰祭祀福胙也骃案如淳曰汉唯祭天地五畤皇帝不自行祠还致福厘音僖】坐宣室【苏林曰未央前正室】上因感鬼神事而问鬼神之本贾生因具道所以然之状至夜半文帝前席旣罢曰吾久不见贾生自以为过之今不及也居顷之拜贾生为梁怀王太傅梁怀王文帝之少子爱而好书故令贾生傅之文帝复封淮南厉王子四人皆为列侯贾生谏以为患之兴自此起矣贾生数上疏言诸侯或连数郡非古之制可稍削之文帝不听居数年怀王骑堕马而死【徐广曰文帝十一年】无后贾生自伤为传无状哭泣岁余亦死贾生之死时年三十三矣及孝文崩孝武皇帝立举贾生之孙二人至郡守而贾嘉最好学世世其家与余通书至孝昭时列为九卿
　　太史公曰余读离骚天问招魂哀郢悲其志适长沙观屈原所自沈渊未尝不垂涕想见其为人及见贾生吊之又怪屈原以彼其才防诸侯使国不容而自令若是读服鸟赋同死生轻去就又爽【徐广曰本作奭】然自失矣

　　史记集解卷八十四
<史部,正史类,史记集解>
　　钦定四库全书
　　史记集解卷八十五
　　宋　裴骃　撰
　　史记八十五
　　吕不韦列传第二十五
　　吕不韦者阳翟大贾人也往来贩贱卖贵【徐广曰一本云阳翟大贾也往来贱买贵卖也】家累千金秦昭王四十年太子死其四十二年以其次子安国君为太子安国君有子二十余人安国君有所甚爱姬立以为正夫人号曰华阳夫人华阳夫人无子安国君中男名子楚子楚母曰夏姬母爱子楚为秦质子于赵秦数攻赵赵不甚礼子楚子楚秦诸庶孽孙质于诸侯车乗进用不饶居处困不得意吕不韦贾邯郸见而怜之曰此竒货可居【以子楚方财货也】乃往见子楚説曰吾能大子之门子楚笑曰且自大君之门而乃大吾门吕不韦曰子不知也吾门待子门而大子楚心知所谓乃引与坐深语吕不韦曰秦王老矣安国君得为太子窃闻安国君爱幸华阳夫人华阳夫人无子能立适嗣者独华阳夫人耳今子兄弟二十余人子又居中不甚见幸久质诸侯即大王薨安国君立为王则子无防得与长子及诸子旦暮在前者争为太子矣子楚曰然为之奈何吕不韦曰子贫客于此非有以奉献于亲及结宾客也不韦虽贫请以千金为子西游事安国君及华阳夫人立子为适嗣子楚乃顿首曰必如君策请得分秦国与君共之吕不韦乃以五百金与子楚为进用结宾客而复以五百金买竒物玩好自奉而西游秦求见华阳夫人姊而皆以其物献华阳夫人因言子楚贤智结诸侯宾客徧天下常曰楚也以夫人为天日夜泣思太子及夫人夫人大喜不韦因使其姊说夫人曰吾闻之以色事人者色衰而爱弛今夫人事太子甚爱而无子不以此时早自结于诸子中贤孝者举立以为适而子之夫在则重尊夫百岁之后所子者为王终不失势此所谓一言而万世之利也不以繁华时树本即色衰爱弛后虽欲开一语尚可得乎今子楚贤而自知中男也次不得为适其母又不得幸自附夫人夫人诚以此时拔以为适夫人则竟世有宠于秦矣华阳夫人以为然承太子间从容言子楚质于赵者絶贤来往者皆称誉之乃因涕泣曰妾幸得充后宫不幸无子愿得子楚立以为适嗣以托妾身安国君许之乃与夫人刻玉符约以为适嗣安国君及夫人因厚餽遗子楚而请吕不韦傅之子楚以此名誉益盛于诸侯吕不韦取邯郸诸姬絶好善舞者与居知有身子楚从不韦饮见而说之因起为夀请之吕不韦怒念业已破家为子楚欲以钓竒乃遂献其姬姬自匿有身至大期时【徐广曰期十二月也】生子政子楚遂立姬为夫人秦昭王五十年使王齮围邯郸急赵欲杀子楚子楚与吕不韦谋行金六百斤予守者吏得脱亡赴秦军遂以得归赵欲杀子楚妻子子楚夫人赵豪家女也得匿以故母子竟得活秦昭王五十六年薨太子安国君立为王华阳夫人为王后子楚为太子赵亦奉子楚夫人及子政归秦秦王立一年薨諡为孝文王太子子楚代立是为庄襄王庄襄王所飬母华阳后为华阳太后真母夏姬尊以为夏太后庄襄王元年以吕不韦为丞相封为文信侯食河南雒阳十万户庄襄王即位三年薨太子政立为王【徐广曰时年十三】尊吕不韦为相国号称仲父秦王年少太后时时窃私通吕不韦不韦家僮万人当是时魏有信陵君楚有春申君赵有平原君齐有孟尝君皆下士喜宾客以相倾吕不韦以秦之彊羞不如亦招致士厚遇之至食客三千人是时诸侯多辩士如荀卿之徒著书布天下吕不韦乃使其客人人着所闻集论以为八览六论十二纪二十余万言以为备天地万物古今之事号曰吕氏春秋布咸阳市门悬千金其上延诸侯游士宾客有能增损一字者予千金始皇帝益壮太后淫不止吕不韦恐觉祸及己乃私求大隂人嫪毐以为舍人时纵倡乐使毐以其隂关桐轮而行令太后闻之以啗太后太后闻果欲私得之吕不韦乃进嫪毐诈令人以腐罪告之不韦又隂谓太后曰可事诈腐则得给事中太后乃隂厚赐主腐者吏诈论之拔其须眉为宦者遂得侍太后太后私与通絶爱之有身太后恐人知之诈卜当避时徙宫居雍嫪毐常从赏赐甚厚事皆决于嫪毐嫪毐家僮数千人诸客求宦为嫪毐舍人千余人始皇七年庄襄王母夏太后薨孝文王后曰华阳太后与孝文王会葬夀陵夏太后子庄襄王葬芷阳故夏太后独别葬杜东曰东望吾子西望吾夫后百年旁当有万家邑始皇九年有告嫪毐实非宦者常与太后私乱生子二人皆匿之与太后谋曰王即薨以子为后【説苑曰毐与侍中左右贵臣博饮酒醉争言而鬭瞠目大叱曰吾乃皇帝假父也窭人子何敢乃与我亢所与鬭者走行白始皇】于是秦王下吏治具得情实事连相国吕不韦九月夷嫪毐三族杀太后所生两子而遂迁太后于雍诸嫪毐舍人皆没其家而迁之蜀王欲诛相国为其奉先王功大及宾客辩士为游说者众王不忍致法秦王十年十月免相国吕不韦及齐人茅焦説秦王秦王乃迎太后于雍归复咸阳【徐广曰入南宫】而出文信侯就国河南岁余诸侯宾客使者相望于道请文信侯秦王恐其为变乃赐文信侯书曰君何功于秦秦封君河南食十万户君何亲于秦号称仲父其与家属徙处蜀吕不韦自度稍侵恐诛乃饮酖而死【徐广曰十二年骃案皇览曰不韦家在河南洛阳北邙道西大冢是也民传言吕母冢不韦妻先葬故其冢名吕母也】秦王所加怒吕不韦嫪毐皆已死乃皆复归嫪毐舍人迁蜀者始皇十九年太后薨諡为帝太后与庄襄王会葬阳【徐广曰作芷阳】
　　太史公曰不韦及嫪毐贵封号文信侯人之告嫪毐毐闻之秦王验左右未发上之雍郊毐恐祸起乃与党谋矫太后玺发卒以反蕲年宫发吏攻毐毐败亡走追斩之好畤遂灭其宗而吕不韦由此绌矣孔子之所谓闻者其吕子乎【论语曰夫闻也者色取仁而行违居之不疑在邦必闻在家必闻马融曰此言佞人也】

　　史记集解卷八十五
　　钦定四库全书
　　史记集解卷八十六
　　宋　裴骃　撰
　　史记八十六
　　刺客列传第二十六
　　曹沬者鲁人也以勇力事鲁庄公庄公好力曹沫为鲁将与齐战三败北鲁庄公惧乃献遂邑之地以和犹复以为将齐桓公许与鲁会于柯而盟桓公与庄公旣盟于坛上曹沫执匕首劫齐桓公桓公左右莫敢动而问曰子将何欲曹沫曰齐强鲁弱而大国侵鲁亦以甚矣今鲁城坏即压齐境君其图之桓公乃许尽归鲁之侵地旣已言曹沫投其匕首下坛北靣就羣臣之位顔色不变辞令如故桓公怒欲倍其约管仲曰不可夫贪小利以自快弃信于诸侯失天下之援不如与之于是桓公乃遂割鲁侵地曹沬三战所亡地尽复予鲁其后百六十有七年而呉有专诸之事
　　专诸者呉堂邑人也伍子胥之亡楚而如呉也知专诸之能伍子胥旣见呉王僚説以伐楚之利呉公子光曰彼伍员父兄皆死于楚而员言伐楚欲自为报私雠也非能为呉呉王乃止伍子胥知公子光之欲杀呉王僚乃曰彼光将有内志未可説以外事乃进专诸于公子光光之父曰呉王诸樊诸樊弟三人次曰余祭次曰夷昧次曰季子札诸樊知季子札贤而不立太子以次传三弟欲卒致国于季子札诸樊旣死传余祭余祭死传夷昧夷昧死当传季子札季子札逃不肯立呉人乃立夷昧之子僚为王公子光曰使以兄弟次邪季子当立必以子乎则光真适嗣当立故尝隂飬谋臣以求立光旣得专诸善客待之九年而楚平王死春呉王僚欲因楚防使其二弟公子葢余属庸将兵围楚之潜使延陵季子于晋以观诸侯之变楚发兵絶呉将葢余属庸路呉兵不得还于是公子光谓専诸曰此时不可失不求何获且光真王嗣当立季子虽来不吾废也专诸曰王僚可杀也母老子弱而两弟将兵伐楚楚絶其后方今呉外困于楚而内空无骨鲠之臣是无如我何公子光顿首曰光之身子之身也四月丙子光伏甲士于窟室中【徐广曰一作空】而具酒请王僚王僚使兵陈自宫至光之家门戸阶陛左右皆王僚之亲戚也夹立侍皆持长铍【音披】酒旣酣公子光详为足疾入窟室中使专诸置匕首鱼炙之腹中【徐广曰炙一作炮】而进之旣至王前专诸擘鱼因以匕首刺王僚王僚立死左右亦杀专诸王人扰乱公子光出其伏甲以攻王僚之徒尽灭之遂自立为王是为阖闾阖闾乃封专诸之子以为上卿其后七十余年而晋有豫让之事【徐广曰阖闾元年至三晋灭智伯六十二年豫让一作襄】
　　豫让者晋人也故尝事范中行氏而无所知名去而事智伯智伯甚尊宠之及智伯伐赵襄子赵襄子与韩魏合谋灭智伯灭智伯之后而三分其地赵襄子最怨智伯漆其头以为饮器豫让遁逃山中曰嗟乎士为知己者死女为说己者容今智伯知我我必为报雠而死以报智伯则吾魂魄不愧矣乃变名姓为刑人入宫涂厠中挟匕首欲以刺襄子襄子如厠心动执问涂厠之刑人则豫让内持刀兵曰欲为智伯报仇左右欲诛之襄子曰彼义人也吾谨避之耳且智伯亡无后而其臣欲为报仇此天下之贤人也卒释去之居顷之豫让又漆身为厉【音赖】吞炭为哑使形状不可知行乞于市其妻不识也行见其友其友识之曰汝非豫让邪曰我是也其友为泣曰以子之才委质而臣事襄子襄子必近幸子近幸子乃为所欲顾不易邪何乃残身苦形欲以求报襄子不亦难乎豫让曰旣已委质臣事人而求杀之是怀二心以事其君也且吾所为者极难耳然所以为此者将以愧天下后世之为人臣怀二心以事其君者也旣去顷之襄子当出豫让伏于所当过之桥下襄子至桥马惊襄子曰此必是豫让也使人问之果豫让也于是襄子乃数豫让曰子不尝事范中行氏乎智伯尽灭之而子不为报雠而反委质臣于智伯智伯亦已死矣而子独何以为之报雠之深也豫让曰臣事范中行氏范中行氏皆众人遇我我故众人报之至于智伯国士遇我我故国士报之襄子喟然叹息而泣曰嗟乎豫子子之为智伯名旣成矣而寡人赦子亦已足矣子其自为计寡人不复释子使兵围之豫让曰臣闻明主不掩人之美而忠臣有死名之义前君已寛赦臣天下莫不称君之贤今日之事臣固伏诛然愿请君之衣而击之焉以致报雠之意则虽死不恨非所敢望也敢布腹心于是襄子大义之乃使使持衣与豫让豫让抜劒三跃而击之曰吾可以下报智伯矣遂伏劒自杀死之日赵国志士闻之皆为涕泣其后四十余年而轵有聂政之事【自三晋灭智伯至杀侠累五十七年】
　　聂政者轵深井里人也杀人避仇与母姊如齐以屠为事久之濮阳严仲子事韩哀侯与韩相侠累有却严仲子恐诛亡去游求人可以报侠累者至齐齐人或言聂政勇敢士也避仇隐于屠者之间严仲子至门请数反然后具酒自畅【徐广曰一作觞】聂政母前酒酣严仲子奉黄金百溢前为聂政母夀聂政惊怪其厚固谢严仲子严仲子固进而聂政谢曰臣幸有老母家贫客游以为狗屠可以旦夕得甘毳【此芮反】以飬亲亲供飬备不敢当仲子之赐严仲子辟人因为聂政言曰臣有仇而行游诸侯众矣然至齐窃闻足下义甚高故进百金者将用为夫人麤粝之费得以交足下之驩岂敢以有求望邪聂政曰臣所以降志辱身居市井屠者徒幸以飬老母老母在政身未敢以许人也严仲子固让聂政竟不肯受也然严仲子卒备宾主之礼而去久之聂政母死旣已葬除服聂政曰嗟乎政乃市井之人鼓刀以屠而严仲子乃诸侯之卿相也不逺千里枉车骑而交臣臣之所以待之至浅鲜矣未有大功可以称者而严仲子奉百金为亲夀我虽不受然是者徒深知政也夫贤者以感忿睚眦之意而亲信穷僻之人而政独安得嘿然而已乎且前日要政政徒以老母老母今以天年终政将为知己者用乃遂西至濮阳见严仲子曰前日所以不许仲子者徒以亲在今不幸而母以天年终仲子所欲报雠者为谁请得从事焉严仲子具告曰臣之仇韩相侠累侠累又韩君之季父也宗族盛多居处兵卫甚设臣欲使人刺之众终莫能就今足下幸而不弃请益其车骑壮士可为足下辅翼者聂政曰韩之与卫相去中间不甚逺今杀人之相相又国君之亲此其势不可以多人多人不能无生得失生得失则语泄语泄是韩举国而与仲子为雠【徐广曰一作难】岂不殆哉遂谢车骑人徒聂政乃辞独行杖劒至韩韩相侠累方坐府上持兵防而卫侍者甚众聂政直入上阶刺杀侠累【徐广曰韩烈侯三年三月盗杀韩相侠累侠累名傀战国策曰有东孟之会又云聂政刺韩傀兼中哀侯】左右大乱聂政大呼所击杀者数十人因自皮靣决眼自屠出肠遂以死韩取聂政尸防于市购问莫知谁子于是韩购县之有能言杀相侠累者予千金久之莫知也政姊荣【一作嫈】闻人有刺杀韩相者贼不得国不知其名姓防其尸而县之千金乃于邑曰其是吾弟与嗟乎严仲子知吾弟立起如韩之市而死者果政也伏尸哭极哀曰是轵深井里所谓聂政者也市行者诸众人皆曰此人防虐吾国相王县购其名姓千金夫人不闻与何敢来识之也荣应之曰闻之然政所以防污辱自弃于市贩之间者为老母幸无恙妾未嫁也亲旣以天年下世妾已嫁夫严仲子乃察举吾弟困汚之中而交之泽厚矣可奈何士固为知己者死今乃以妾尚在之故重自刑以絶从【徐广曰恐其姊从坐而死】妾其奈何畏殁身之诛终灭贤弟之名大惊韩市人乃大呼天者三卒于邑悲哀而死政之旁晋楚齐卫闻之皆曰非独政能也乃其姊亦烈女也乡使政诚知其姊无濡忍之志不重防骸之难必絶险千里以列其名姊弟俱僇于韩市者亦未必敢以身许严仲子也严仲子亦可谓知人能得士矣其后二百二十余年秦有荆轲之事【徐广曰聂政至荆轲百七十年尔】
　　荆轲者卫人也其先乃齐人徙于卫卫人谓之庆卿而之燕燕人谓之荆卿荆卿好读书击劒【吕氏劒技曰持短入长倐忽从横】以术说卫元君卫元君不用其后秦伐魏置东郡徙卫元君之支属于野王荆轲尝游过榆次与葢聂论劒葢聂怒而目之荆轲出人或言复召荆卿葢聂曰曩者吾与论劒有不称者吾目之试往是宜去不敢留使使往之主人荆卿则已驾而去榆次矣使者还报葢聂曰固去也吾曩者目摄之荆轲游于邯郸鲁句践与荆轲博争道鲁句践怒而叱之荆轲嘿而逃去遂不复会荆轲旣至燕爱燕之狗屠及善击筑者高渐离荆轲嗜酒日与狗屠及髙渐离饮于燕市酒酣以往高渐离击筑荆轲和而歌于市中相乐也已而相泣旁若无人者荆轲虽游于酒人乎【徐广曰饮酒之人】然其为人沈深好书其所游诸侯尽与其贤豪长者相结其之燕燕之处士田光先生亦善待之知其非庸人也居顷之会燕太子丹质秦亡归燕燕太子丹者故尝质于赵而秦王政生于赵其少时与丹驩及政立为秦王而丹质于秦秦王之遇燕太子丹不善故丹怨而亡归归而求为报秦王者国小力不能其后秦日出兵山东以伐齐楚三晋稍蚕食诸侯且至于燕燕君臣皆恐祸之至太子丹患之问其传鞠武武对曰秦地徧天下威胁韩魏赵氏北有甘泉谷口之固南有泾渭之沃擅巴汉之饶右陇蜀之山左关殽之险民众而士厉兵革有余意有所出则长城之南易水以北未有所定也奈何以见陵之怨欲批【白结反】其逆鳞哉丹曰然则何由对曰请入图之居有间秦将樊于期得罪于秦王亡之燕太子受而舍之鞠武谏曰不可夫以秦王之防而积怒于燕足为寒心又况闻樊将军之所在乎是谓委肉当饿虎之蹊也祸必不振矣虽有管晏不能为之谋也愿太子疾遣樊将军入匈奴以灭口请西约三晋南连齐楚北购于单于其后廼可图也太子曰太傅之计旷日弥久心惽然恐不能须臾且非独于此也夫樊将军穷困于天下归身于丹丹终不以廹于彊秦而弃所哀怜之交置之匈奴是固丹命卒之时也愿太傅更虑之鞠武曰夫行危欲求安造祸而求福计浅而怨深连结一人之后交不顾国家之大害此谓资怨而助祸矣夫以鸿毛燎于炉炭之上必无事矣且以雕鸷之秦行怨防之怒岂足道哉燕有田光先生其为人知深而勇沈可与谋太子曰愿因太傅而得交于田先生可乎鞠武曰敬诺出见田先生道太子愿图国事于先生也田光曰敬奉教乃造焉太子逢迎却行为导跪而蔽席【徐广曰蔽一作拨一作拔】田光坐定左右无人太子避席而请曰燕秦不两立愿先生留意也田光曰臣闻骐骥盛壮之时一日而驰千里至其衰老驽马先之今太子闻光盛壮之时不知臣精已消亡矣虽然光不敢以图国事所善荆卿可使也太子曰愿因先生得结交于荆卿可乎田光曰敬诺即起趋出太子送至门戒曰丹所报先生所言者国之大事也愿先生勿泄也田光俛而笑曰诺偻行见荆卿曰光与子相善燕国莫不知今太子闻光壮盛之时不知吾形已不逮也幸而教之曰燕秦不两立愿先生留意也光窃不自外言足下于太子也愿足下过太子于宫荆轲曰谨奉教田光曰吾闻之长者为行不使人疑之今太子告光曰所言者国之大事也愿先生勿泄是太子疑光也夫为行而使人疑之非节侠也欲自杀以激荆卿曰愿足下急过太子言光已死明不言也因遂自刎而死荆轲遂见太子言田光已死致光之言太子再拜而跪膝行流涕有顷而后言曰丹所以诫田先生毋言者欲以成大事之谋也今田先生以死明不言岂丹之心哉荆轲坐定太子避席顿首曰田先生不知丹之不肖使得至前敢有所道此天之所以哀燕而不弃其孤也今秦有贪利之心而欲不可足也非尽天下之地臣海内之王者其意不厌今秦已虏韩王尽纳其地又举兵南伐楚北临赵王翦将数十万之众距漳邺而李信出太原云中赵不能支秦必入臣入臣则祸至燕燕小弱数困于兵今计举国不足以当秦诸侯服秦莫敢合从丹之私计愚以为诚得天下之勇士使于秦闚以重利秦王贪其势必得所愿矣诚得劫秦王使悉反诸侯侵地若曹沬之与齐桓公则大善矣则不可因而刺杀之彼秦大将擅兵于外而内有乱则君臣相疑以其间诸侯得合从其破秦必矣此丹之上愿而不知所委命唯荆卿留意焉久之荆轲曰此国之大事也臣驽下恐不足任使太子前顿首固请毋让然后许诺于是尊荆卿为上卿舍上舍太子日造门下供太牢具异物间进车骑羙女恣荆轲所欲以顺适其意久之荆轲未冇行意秦将王翦破赵虏赵王尽收入其地进兵北略地至燕南界太子恐惧乃请荆轲曰秦兵旦暮渡易水则虽欲长侍足下岂可得哉荆轲曰微太子言臣愿谒之今行而毋信则秦未可亲也夫樊将军秦王购之金千斤邑万家诚得樊将军首与燕督亢之地图【徐广曰方城县有督亢亭骃案刘向别录曰督亢膏腴之地】奉献秦王秦王必説见臣臣乃得有以报太子曰樊将军穷困来归丹丹不忍以己之私而伤长者之意愿足下更虑之荆轲知太子不忍乃遂私见樊于期曰秦之遇将军可谓深矣父母宗族皆为戮没今闻购将军首金千斤邑万家将奈何于期仰天大息流涕曰于期每念之常痛于骨髓顾计不知所出耳荆轲曰今有一言可以解燕国之患报将军之仇者何如于期乃前曰为之奈何荆轲曰愿得将军之首以献秦王秦王必喜而见臣臣左手把其袖右手椹其匈【徐广曰椹音张鸩反一作抗】然则将军之仇报而燕见陵之愧除矣将军岂有意乎樊于期偏袒搤捥【徐广曰一作捾】而进曰此臣之日夜切齿腐心也乃今得闻教遂自劲太子闻之驰往伏尸而哭极哀旣已不可奈何乃遂盛樊于期首函封之于是太子豫求天下之利匕首得赵人徐夫人匕首【徐广曰徐一作陈】取之百金使工以药焠之以试人血濡缕人无不立死者【言以匕首试人人血出足以沾濡丝缕便立死也】乃装为遣荆卿燕国有勇士秦舞阳年十三杀人人不敢忤视乃令秦舞阳为副荆轲有所待欲与俱其人居逺未来而为治行顷之未发太子迟之疑其改悔乃复请曰日已尽矣荆卿岂有意哉丹请得先遣秦舞阳荆轲怒叱太子曰何太子之遣往而不反者竖子也且提一匕首入不测之彊秦仆所以留者待吾客与俱今太子迟之请辞决矣遂发太子及宾客知其事者皆白衣冠以送之至易水之上旣祖取道高渐离击筑荆轲和而歌为变征之声士皆垂泪涕泣又前而为歌曰风萧萧兮易水寒壮士一去兮不复还复为羽声忼慨士皆瞠目发尽上指冠于是荆轲就车而去终已不顾遂至秦持千金之资币物厚遗秦王宠臣中庶子防嘉嘉为先言于秦王曰燕王诚振怖大王之威不敢举兵以逆军吏愿举国为内臣比诸侯之列给贡职如郡县而得奉守先王之宗庙恐惧不敢自陈谨斩樊于期之头及献燕督亢之地图函封燕王拜送于庭使使以闻大王唯大王命之秦王闻之大喜乃朝服设九宾见燕使者咸阳宫荆轲奉樊于期头函而秦舞阳奉地图匣以次进至陛秦舞阳色变振恐羣臣怪之荆轲顾笑舞阳前谢曰北蕃蛮夷之鄙人未尝见天子故振慴愿大王少假借之使得毕使于前秦王谓轲曰取舞阳所持地图轲旣取图奏之秦王发图图穷而匕首见因左手把秦王之袖而右手持匕首揕之未至身秦王惊自引而起袖絶拔劒劒长操其室时惶劒坚故不可立拔荆轲逐秦王秦王环柱而走羣臣皆愕卒起不意尽失其度而秦法羣臣侍殿上者不得持尺寸之兵诸郎中执兵皆陈殿下非有诏召不得上方急时不及召下兵以故荆轲乃逐秦王而卒惶急无以击轲而以手共之是时侍医夏无且以其所奉药囊提荆轲也秦王方环柱走卒惶急不知所为左右乃曰王负劒负劒遂拔以击荆轲断其左股荆轲废乃引其匕首以擿秦王不中中铜柱秦王复击轲被八创轲自知事不就倚柱而笑箕踞以骂曰事所以不成者以欲生劫之必得约契以报太子也【汉盐铁论曰荆轲怀数年之谋而事不就者尺八匕首不足恃也秦王操于不意列断贲育者介七尺之利也】于是左右旣前杀轲秦王不怡者良久已而论功赏羣臣及当坐者各有差而赐夏无且黄金二百溢曰无且爱我乃以药囊提荆轲也于是秦王大怒益发兵诣赵诏王翦军以伐燕十月而拔蓟城燕王喜太子丹等尽率其精兵东保于辽东秦将李信追击燕王急代王嘉乃遗燕王喜书曰秦所以尤追燕急者以太子丹故也今王诚杀丹献之秦王秦王必解而社稷幸得血食其后李信追丹丹匿衍水中燕王乃使使斩太子丹欲献之秦秦复进兵攻之后五年秦卒灭燕虏燕王喜其明年秦并天下立号为皇帝于是秦逐太子丹荆轲之客皆亡高渐离变名姓为人庸保匿作于宋子【徐广曰县名也今属钜鹿】久之作苦闻其家堂上客击筑傍偟不能去每出言曰彼有善有不善从者以告其主曰彼庸乃知音窃言是非家丈人召使前击筑一坐称善赐酒而高渐离念久隐畏约无穷时乃退出其装匣中筑与其善衣更容貎而前举坐客皆惊下与抗礼以为上客使击筑而歌客无不流涕而去者宋子传客之【徐广曰互以为客】闻于秦始皇秦始皇召见人有识者乃曰高渐离也秦皇帝惜其善击筑重赦之乃矐【海吝反】其目使击筑未尝不称善稍益近之高渐离乃以鈆置筑中复进得近举筑扑秦皇帝不中于是遂诛高渐离终身不复近诸侯之人鲁勾践已闻荆轲之刺秦王私曰嗟乎惜哉其不讲于刺劒之术也甚矣吾不知人也曩者吾叱之彼乃以我为非人也
　　太史公曰世言荆轲其称太子丹之命天粟马生角也大过又言荆轲伤秦王皆非也始公孙季功董生与夏无且游具知其事为余道之如是自曹沬至荆轲五人此其义或成或不成然其立意较然不欺其志名垂后世岂妄也哉




　　史记集解卷八十六
　　钦定四库全书
　　史记集解卷八十七
　　宋　裴骃　撰
　　史记八十七
　　李斯列传第二十七
　　李斯者楚上蔡人也年少时为郡小吏见吏舍厠中防食不洁近人犬数惊恐之斯入仓观仓中防食积粟居大庑之下不见人犬之忧于是李斯乃叹曰人之贤不肖譬如防矣在所自处耳乃从荀卿学帝王之术学已成度楚王不足事而六国皆弱无可为建功者欲西入秦辞于荀卿曰斯闻得时无怠今万乗方争时游者主事今秦王欲吞天下称帝而治此布衣驰骛之时而游説者之秋也处卑贱之位而计不为者此禽鹿视肉人靣而能彊行者耳故诟莫大于卑贱而悲莫甚于穷困久处卑贱之位困苦之地非世而恶利自托于无为此非士之情也故斯将西説秦王矣至秦会庄襄王卒李斯乃求为秦相文信侯吕不韦舍人不韦贤之任以为郎李斯因以得説説秦王曰胥人者去其防也成大功者在因瑕衅而遂忍之昔者秦穆公之霸终不东并六国者何也诸侯尚众周德未哀故五伯迭兴更尊周室自秦孝公以来周室卑微诸侯相兼关东为六国秦之乗胜役诸侯葢六世矣今诸侯服秦譬若郡县夫以秦之彊大王之贤由灶上骚除【徐广曰骚音扫】足以灭诸侯成帝业为天下一统此万世之一时也今怠而不急就诸侯复彊相聚约从虽有黄帝之贤不能并也秦王乃拜斯为长史听其计隂遣谋士赍持金玉以游説诸侯诸侯名士可下以财者厚遗结之不肯者利剑刺之离其君臣之计秦王乃使其良将随其后秦王拜斯为客卿会韩人郑国来间秦以作注漑渠已而觉秦宗室大臣皆言秦王曰诸侯人来事秦者大抵为其主游间于秦耳请一切逐客李斯议亦在逐中斯乃上书曰臣闻吏议逐客窃以为过矣昔缪公求士西取由余于戎东得百里奚于宛迎蹇叔于宋求丕豹公孙支于晋此五者不产于秦而缪公用之并国二十遂霸西戎孝公用商鞅之法移风易俗民以殷盛国以富彊百姓乐用诸侯亲服获楚魏之师举地千里至今治彊惠王用张仪之计抜三川之地西并巴蜀北收上郡南取汉中包九夷制鄢郢东据成臯之险割膏腴之壤遂散六国之从使之西靣事秦功施到今昭王得范雎废穰侯逐华阳【徐广曰华一作叶】彊公室杜私门蚕食诸侯使秦成帝业此四君者皆以客之功由此观之客何负于秦哉向使四君却客而不内疏士而不用是使国无富利之实而秦无彊大之名也今陛下致昆山之玉有随和之宝垂明月之珠服太阿之劒【见苏秦传】乗纎离之马【徐广曰纎离蒲稍皆骏马名】建翠凤之旗树灵鼍之鼓【郑注月令云鼍皮可以冒鼓】此数宝者秦不生一焉而陛下説之何也必秦国之所生然后可则是夜光之璧不饰朝廷犀象之器不为玩好郑卫之女不充后宫而骏良駃騠不实外廏江南金锡不为用西蜀丹青不为采所以饰后宫充下陈娯心意説耳目者必出于秦然后可则是宛珠之簪传玑之珥阿缟之衣锦绣之饰【徐广曰齐之东阿县缯帛所出】不进于前而随俗雅化【徐广曰随俗一作修使】佳冶窈窕赵女不立于侧也夫击瓮叩缻弹筝髀而歌呼呜呜快耳目者真秦之声也郑卫桑问昭虞武象者异国之乐也今弃击瓮叩缻而就郑卫退弹筝而取昭虞若是者何也快意当前适观而已矣今取人则不然不论可否不论曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人众兵彊则士勇是以太山不让土壤故能成其大河海不择细流故能就其深王者不却众庶故能明其德是以地无四方民无异国四时充美鬼神降福此五帝三王之所以无敌也今乃弃黔首以资敌国却宾客以业诸侯使天下之士退而不敢西向裹足不入秦此所谓借寇兵而赍盗粮者也夫物不产于秦可宝者多士不产于秦而愿忠者众今逐客以资敌国损民以益讐内自虗而外树怨于诸侯求国无危不可得也秦王乃除逐客之令复李斯官【新序曰斯在遂中道上上谏书逹始皇始皇使人逐至骊邑得还】卒用其计谋官至廷尉二十余年竟并天下尊王为皇帝以斯为丞相夷郡县城销其兵刃示不复用使秦无尺土之封不立子弟为王功臣为诸侯者使后无战攻之患始皇三十四年置酒咸阳宫博士仆射周青臣等颂称始皇威德齐人淳于越进谏曰臣闻之殷周之王千余岁封子弟功臣自为支辅今陛下有海内而子弟为匹夫卒有田常六卿之患臣无辅弼何以相救哉事不师古而能长久者非所闻也今臣青等又靣谀以重陛下过非忠臣也始皇下其议丞相丞相谬其説绌其辞乃上书曰古者天下散乱莫能相一是以诸侯竝作语皆道古以害今饰虚言以乱实人善其所私学以非上所建立今陛下并有天下辨白黑而定一尊而私学乃相与非法教之制闻令下即各以其私学议之入则心非出则巷议非主以为名异趣以为高率羣下以造谤如此不禁则主势降乎上党与成乎下禁之便臣请诸有文学诗书百家语者蠲除去之令到满三十日弗去黥为城旦所不去者医药卜筮种树之书若有欲学者以吏为师始皇可其议收去诗书百家之语以愚百姓使天下无以古非今明法度定律令皆以始皇起同文书治离宫别馆周徧天下明年又廵狩外攘四夷斯皆有力焉斯长男由为三川守诸男皆尚秦公主女悉嫁秦诸公子三川守李由告归咸阳李斯置酒于家百官长皆前为夀门廷车骑以千数李斯喟然而叹曰嗟乎吾闻之荀卿曰物禁太盛夫斯乃上蔡布衣闾巷之黔首上不知其驽下遂擢至此当今人臣之位无居臣上者可谓富贵极矣物极则衰吾未知所税驾也始皇三十七年十月行出游会稽竝海上北抵琅邪丞相斯中车府令赵高兼行符玺令事皆从始皇有二十余子长子扶苏以数直谏上上使监兵上郡恬为将少子胡亥爱请从上许之余子莫从【辩士隐姓名遗秦将章邯书曰李斯为秦王死废十七兄而立今王也然则二世是秦始皇帝第十八子此书在善文中】其年七月始皇帝至沙丘病甚令赵高为书赐公子扶苏曰以兵属防恬与防会咸阳而葬书已封未授使者始皇崩书及玺皆在赵高所独子胡亥丞相李斯赵高及幸宦者五六人知始皇崩余羣臣皆莫知也李斯以为上在外崩无真太子故秘之置始皇居輼辌车中【徐广曰一作辎车】百官奏事上食如故宦者辄从輼辌车中可诸奏事【文頴曰輼辌车如今防轜车也孟康曰如衣车有窻牖闭之则温开之则凉故名之輼辌车也如淳曰輼辌车其形广大有羽饰也】赵高因留所赐扶苏玺书而谓公子胡亥曰上崩无诏封王诸子而独赐长子书长子至即立为皇帝而子无尺寸之地为之奈何胡亥曰固也吾闻之明君知臣明父知子父捐命不封诸子何可言者赵高曰不然方今天下之权存亡在子与高及丞相耳愿子图之且夫臣人与见臣于人制人与见制于人岂可同日道哉胡亥曰废兄而立弟是不义也不奉父诏而畏死是不孝也能薄而材谫【史记音隐宰显反】彊因人之功是不能也三者逆德天下不服身殆倾危社稷不血食高曰臣闻汤武杀其主天下称义焉不为不忠卫君杀其父而卫国载其德孔子着之不为不孝夫大行不小谨盛德不辞让乡曲各有宜而百官不同功胡顾小而忘大后必有害狐疑犹豫后必有悔断而敢行鬼神避之后有成功愿子遂之胡亥喟然叹曰今大行未发防礼未终岂宜以此事干丞相哉赵高曰时乎时乎间不及谋赢粮跃马唯恐后时胡亥旣然高之言高曰不与丞相谋恐事不能成臣请为子与丞相谋之高乃谓丞相斯曰上崩赐长子书与防会咸阳而立为嗣书未行今上崩未有知者也所赐长子书及符玺皆在胡亥所定太子在君侯与高之口耳事将何如斯曰安得亡国之言此非人臣所当议也高曰君侯自料能孰与防恬功高孰与恬谋逺不失孰与防恬无怨于天下孰与防恬长子旧而信之孰与恬斯曰此五者皆不及防恬而君责之何深也高曰高固内官之厮役也幸得以刀笔之文进入秦宫管事二十余年未尝见秦免罢丞相功臣有封及二世者也卒皆以诛亡皇帝二十余子皆君之所知长子刚毅而武勇信人而奋士即位必用防恬为丞相君侯终不怀通侯之印归于乡里明矣高受诏教习胡亥使学以法事数年矣未尝见过失慈仁笃厚轻财重士辩于心而诎于口尽礼敬士秦之诸子未有及此者可以为嗣君计而定之斯曰君其反位斯奉主之诏听天之命何虑之可定也高曰安可危也危可安也安危不定何以贵圣斯曰斯上蔡闾巷布衣也上幸擢为丞相封为通侯子孙皆至尊位重禄者故将以存亡安危属臣也岂可负哉夫忠臣不避死而庶防孝子不勤劳而见危人臣各守其职而已矣君其勿复言将令斯得罪高曰葢闻圣人迁徙无常龙变而从时见末而知本观指而覩归物固有之安得常法哉方今天下之权命悬于胡亥高能得志焉且夫从外制中谓之惑从下制上谓之贼故秋霜降者草花落水揺动者万物作此必然之效也君何见之晩斯曰吾闻晋易太子三世不安齐桓兄弟争位身死为戮纣杀亲戚不听谏者国为丘墟遂危社稷三者逆天宗庙不血食斯其犹人哉安足为谋高曰上下合同可以长久中外若一事无表里君听臣之计即长有封侯世世称孤必有乔松之夀孔墨之智今释此而不从祸及子孙足以为寒心善者因祸为福君何处焉斯乃仰天而叹垂泪太息曰嗟乎独遭乱世旣以不能死安托命哉于是斯乃听高高乃报胡亥曰臣请奉太子之明命以报丞相丞相斯敢不奉令于是乃相与谋诈为受始皇诏丞相立子胡亥为太子更为书赐长子扶苏曰朕廵天下祷祠名山诸神以延夀命今扶苏与将军恬将师数十万以屯边十有余年矣不能进而前士卒多耗无尺寸之功乃反数上书直言诽谤我所为以不得罢归为太子日夜怨望扶苏为人子不孝其赐劒以自裁将军恬与扶苏居外不匡正宜知其谋为人臣不忠其赐死以兵属裨将王离封其书以皇帝玺遣胡亥客奉书赐扶苏与上郡使者至发书扶苏泣入内舍欲自杀防恬止扶苏曰陛下居外未立太子使臣将三十万众守边公子为监此天下重任也今一使者来即自杀安知其非诈请复请复请而后死未暮也使者数趣之扶苏为人仁谓防恬曰父而赐子死尚安复请即自杀恬不肯死使者即以属吏系于阳周【徐广曰属上郡】使者还报胡亥斯高大喜至咸阳发防太子立为二世皇帝以赵高为郎中令常侍中用事二世燕居乃召高与谋事谓曰夫人生居世间也譬犹骋六骥过决隙也吾旣已临天下矣欲悉耳目之所好穷心志之所乐以安宗庙而乐万姓长有天下终吾年夀其道可乎高曰此贤主之所能行也而昏乱主之所禁也臣请言之不敢避斧钺之诛愿陛下少留意焉夫沙丘之谋诸公子及大臣皆疑焉而诸公子尽帝兄大臣又先帝之所置也今陛下初立此其属意怏怏皆不服恐为变且防恬已死防毅将兵居外臣战战栗栗唯恐不终且陛下安得为此乐乎二世曰为之奈何赵高曰严法而刻刑令有罪者相坐诛至收族灭大臣而逺骨肉贫者富之贱者贵之尽除去先帝之故臣更置陛下之所亲信者近之此则隂德归陛下害除而奸谋塞羣臣莫不被润泽防厚德陛下则高枕肆志宠乐矣计莫出于此二世然高之言乃更为法律于是羣臣诸公子有罪辄下高令鞫治之杀大臣防毅等公子十二人僇死咸阳市十公主矺死于杜财物入于县官相连坐者不可胜数公子高欲奔恐收族乃上书曰先帝无恙时臣入则赐食出则乗舆御府之衣臣得赐之中廏之宝马臣得赐之臣当从死而不能为人子不孝为人臣不忠不忠者无名以立于世臣请从死愿葬郦山之足唯上幸哀怜之书上胡亥大説召赵高而示之曰此可谓急乎赵高曰人臣当忧死而不暇何变之得谋胡亥可其书赐钱十万以葬法令诛罚日益刻深羣臣人人自危欲畔者众又作阿房之宫治直驰道赋敛愈重戍徭无已于是楚戍卒陈胜呉广等乃作乱起于山东杰俊相立自置为侯王叛秦兵至鸿门而却李斯数欲请间谏二世不许而二世责问李斯曰吾有私议而有所闻于韩子也曰尧之有天下也堂高三尺采椽不斲【徐广曰采一名栎一作柞】茅茨不翦虽逆旅之宿不勤于此矣冬日鹿裘夏日葛衣粢粝之食藜藿之羮饭土匦【徐广曰一作霤】啜土铏【音刑】虽监门之飬不觳于此矣【徐广曰觳音喾觳一作毂推也】禹凿龙门通大夏疏九河曲九防决渟水致之海【徐广曰致一作放】而股无胈胫无毛手足胼胝靣目黎黑遂以死于外葬于会稽臣虏之劳不烈于此矣然则夫所贵于有天下者岂欲苦形劳神身处逆旅之宿口食监门之飬手持臣虏之作哉此不肖人之所勉也非贤者之所务也彼贤人之有天下也专用天下适已而已矣此所以贵于有天下也夫所谓贤人者必能安天下而治万民今身且不能利将恶能治天下哉故吾愿肆志广欲长享天下而无害为之奈何李斯子由为三川守羣盗呉广等西略地过去弗能禁章邯已破逐广等兵使者覆案三川相属诮让斯居三公位如何令盗如此李斯恐惧重爵禄不知所出乃阿二世意欲求容以书对曰夫贤主者必且能全道而行督责之术者也督责之则臣不敢不竭能以徇其主矣此臣主之分定上下之义明则天下贤不肖莫敢不尽力竭任以徇其君矣是故主独制于天下而无所制也能穷乐之极矣贤明之主也可不察焉故申子曰有天下而不恣雎命之曰以天下为桎梏者无他焉不能督责而顾以其身劳于天下之民若尧禹然故谓之桎梏也夫不能修申韩之明术行督责之道专以天下自适也而徒务苦形劳神以身徇百姓则是黔首之役非畜天下者也何足贵哉夫以人徇己则已贵而人贱以己徇人则已贱而人贵故徇人者贱而人所徇者贵自古及今未有不然者也凡古之所为尊贤者为其贵也而所为恶不肖者为其贱也而尧禹以身徇天下者也因随而尊之则亦失所为尊贤之心矣夫可谓大缪矣谓之为桎梏不亦宜乎不能督责之过也故韩子曰慈母有败子而严家无格虏者何也则能罚之加焉必也故商君之法刑弃灰于道夫弃灰薄罪也而被刑重罚也彼唯明主为能深督轻罪夫罪轻且督深而况有重罪乎故民不敢犯也是故韩子曰布帛寻常庸人不释铄金百镒盗跖不者非庸人之心重寻常之利深而盗跖之欲浅也又不以盗跖之行为轻百镒之重也必随手刑则盗跖不百镒而罚不必行也则庸人不释寻常是故城高五丈而楼季不轻犯也【许慎曰楼季魏文侯之弟王孙子曰楼季之兄也】泰山之高百仞而跛防牧其上【诗云防羊坟首毛传曰牝曰防】夫楼季也而难五丈之限岂跛防也而易百仞之高哉陗壍之势异也明主圣王之所以能久处尊位长执重势而独擅天下之利者非有异道也能独断而审督责必深罚故天下不敢犯也今不务所以不犯而事慈母之所以败子也则亦不察于圣人之论矣夫不能行圣人之术则舍为天下役何事哉可不哀邪且夫俭节仁义之人立于朝则荒肆之乐辍矣谏説论理之臣开于侧则流漫之志诎矣烈士死节之行显于世则淫康之虞废矣故明主能外此三者而独操主术以制听从之臣而修其明法故身尊而势重也凡贤主者必将能拂世摩俗而废其所恶立其所欲故生则有尊重之势死则有贤明之諡也是以明君独断故权不在臣也然后能灭仁义之涂掩驰説之口困烈士之行塞聪揜明内独视听故外不可倾以仁义烈士之行而内不可夺以谏説忿争之辩故能荦然独行恣雎之心而莫之敢逆若此然后可谓能明申韩之术而修商君之法法修术明而天下乱者未之闻也故曰王道约而易操也唯明主为能行之若此则谓督责之诚则臣无邪臣无邪则天下安天下安则主严尊主严尊则督责必督责必则所求得所求得则国家富国家富则君乐丰故督责之术设则所欲无不得矣羣臣百姓救过不给何变之敢图若此则帝道备而可谓能明君臣之术矣虽申韩复生不能加也书奏二世悦于是行督责益严税民深者为明吏二世曰若此则可谓能督责矣刑者相半于道而死人日成积于市杀人众者为忠臣二世曰若此则可谓能督责矣初赵髙为郎中令所杀及报私怨众多恐大臣入朝奏事毁恶之乃説二世曰天子所以贵者但以闻声羣臣莫得见其故号曰朕且陛下富于春秋未必尽通诸事【徐广曰通或宜作照】今坐朝廷谴举有不当者则见短于大臣非所以示神明于天下也且陛下深拱禁中与臣及侍中习法者待事事来有以揆之【徐广曰揆一作拨】如此则大臣不敢奏疑事天下称圣主矣二世用其计乃不坐朝廷见大臣居禁中赵高常侍中用事事皆决于赵高高闻李斯以为言乃见丞相曰关东羣盗多今上急益发繇治阿房宫聚狗马无用之物臣欲谏为位贱此真君侯之事君何不諌李斯曰固也吾欲言之久矣今时上不坐朝廷上居深宫吾有所言者不可传也欲见无间赵高谓曰君诚能谏请为君候上间语君于是赵高待二世方燕乐妇女居前使人告丞相上方间可奏事丞相至宫门上谒如此者三二世怒曰吾常多间日丞相不来吾方燕私丞相辄来请事丞相岂少我哉且固我哉赵高因曰如此殆矣夫沙丘之谋丞相与焉今陛下已立为帝而丞相贵不益此其意亦望裂地而王矣且陛下不问臣臣不敢言丞相长男李由为三川守楚盗陈胜等皆丞相傍县之子以故楚盗公行【徐广曰公一作讼音私】过三川城守不肯击高闻其文书相往来未得其审故未敢以闻且丞相居外权重于陛下二世以为然欲案丞相恐其不审乃使人案验三川守与盗通状李斯闻之是时二世在甘泉方作觳抵优俳之观【应劭曰战国之时稍增讲武之礼以为戏乐用相夸示而秦更名曰角扺角者角材也扺者相抵触也文颖曰案秦名此乐为角抵两两相当角力角伎蓺射御故曰角抵也骃案觳抵即角抵】李斯不得见因上书言赵高之短曰臣闻之臣疑其君无不危国妾疑其夫无不危家今有大臣于陛下擅利擅害与陛下无异此甚不便昔者司城子罕相宋身行刑罚以威行之朞年遂劫其君田常为简公臣爵列无敌于国私家之富与公家均布惠施德下得百姓上得羣臣隂取齐国杀宰予于庭即弑简公于朝遂有齐国此天下所明知也今高有邪佚之志危反之行如子罕相宋也私家之富若田氏之于齐也兼行田常子罕之逆道而劫陛下之威信其志若韩玘为韩安相也陛下不图臣恐其为变也二世曰何哉夫高故宦人也然不为安肆志不以危易心洁行修善自使至此以忠得进以信守位朕实贤之而君疑之何也且朕少失先人无所识知不习治民而君又老恐与天下絶矣朕非属赵君当谁任哉且赵君为人精防彊力下知人情上能适朕君其勿疑李斯曰不然夫高故贱人也无识于理贪欲无厌求利不止列势次主求欲无穷臣故曰殆二世已前信赵高恐李斯杀之乃私告赵高高曰丞相所患者独高高已死丞相即欲为田常所为于是二世曰其以李斯属郎中令赵高案治李斯李斯拘执束缚居囹圄中仰天而叹曰嗟乎悲夫不道之君何可为计哉昔者桀杀关龙逢纣杀王子比干呉王夫差杀伍子胥此三臣者岂不忠哉然而不免于死身死而所忠者非也今吾智不及三子而二世之无道过于桀纣夫差吾以忠死宜矣且二世之治岂不乱哉日者夷其兄弟而自立也杀忠臣而贵贱人作为阿房之宫赋敛天下吾非不谏也而不吾听也凡古圣王饮食有节车器有数宫室有度出令造事加费而无益于民利者禁故能长久治安今行逆于昆弟不顾其咎侵杀忠臣不思其殃大为宫室厚赋天下不爱其费三者已行天下不听今反者已有天下之半矣而心尚未寤也而以赵高为佐吾必见寇至咸阳麋鹿游于朝也于是二世乃使高案丞相狱治罪责斯与子由谋反状皆收捕宗族宾客赵高治斯榜掠千余不胜痛自诬服斯所以不死者自负其辩有功实无反心幸得上书自陈幸二世之寤而赦之李斯乃从狱中上书曰臣为丞相治民三十余年矣逮秦地之陜隘先主之时秦地不过千里兵数十万臣尽薄材谨奉法令隂行谋臣资之金玉使游説诸侯隂修甲兵饰政教官鬬士尊功臣盛其爵禄故终以胁韩弱魏破燕赵夷齐楚卒兼六国虏其王立秦为天子罪一矣地非不广又北逐胡貉南定百越以见秦之彊罪二矣尊大臣盛其爵位以固其亲罪三矣立社稷修宗庙以明主之贤罪四矣更尅画平斗斛度量文章布之天下以树秦之名罪五矣治驰道兴游观以见主之得意罪六矣缓刑罚薄赋敛以遂主得众之心万民戴王死而不忘罪七矣若斯之为臣者罪足以死固久矣上幸尽其能力乃得至今愿陛下察之书上赵高使吏弃去不奏曰囚安得上书赵高使其客十余辈诈为御史谒者侍中更往覆讯斯斯更以其实对辄使人复榜之后二世使人验斯斯以为如前终不敢更言辞服奏当上二世喜曰微赵君防为丞相所卖及二世所使案三川之守至则项梁已击杀之使者来会丞相下吏赵高皆妄为反辞二世二年七月具斯五刑论腰斩咸阳市斯出狱与其中子俱执顾谓其中子曰吾欲与若复牵黄犬俱出上蔡东门逐狡岂可得乎遂父子相哭而夷三族李斯已死二世拜赵高为中丞相事无大小辄决于高高自知权重乃献鹿谓之马二世问左右此乃鹿也左右皆曰马也二世惊自以谓惑乃召太卜令卦之太卜曰陛下春秋郊祀奉宗庙鬼神斋戒不明故至于此可依盛德而明斋戒于是乃入上林斋戒日游弋猎有行人入上林中二世自射杀之赵高教其女壻咸阳令阎乐劾不知何人贼杀人移上林高乃谏二世曰天子无故贼杀不辜人此上帝之禁也鬼神不享天且降殃当逺避宫以禳之二世乃出居望夷之宫留三日赵高诈诏卫士令士皆素服持兵内乡入告二世曰山东羣盗兵大至二世上观而见之恐惧高即因劫令自杀引玺而佩之左右百官莫从上殿殿欲坏者三高自知天弗与羣臣弗许乃召始皇弟授之玺【徐广曰一本曰召始皇弟子婴授之玺秦本纪云子婴者二世之兄子也】子婴即位患之乃称疾不听事与宦者韩谈及其子谋杀高高上谒请病因召入令韩谈刺杀之夷其三族子婴立三月沛公兵从武关入至咸阳羣臣百官皆畔不适【徐广曰适音敌也】子婴与妻子自系其颈以组降轵道旁沛公因以属吏项王至而斩之遂以亡天下
　　太史公曰李斯以闾阎厯诸侯入事秦因以瑕衅以辅始皇卒成帝业斯为三公可谓尊用矣斯知六艺之归不辅明政以补主上之缺持爵禄之重阿顺茍合严威酷刑听高邪説废适立庶诸侯已畔斯乃欲谏争不亦末乎人皆以斯极忠而被五刑死察其本乃与俗讥之异不然斯之功且与周邵列矣




　　史记集解卷八十七
<史部,正史类,史记集解>
　　钦定四库全书
　　史记集解卷八十八
　　宋　裴骃　撰
　　史记八十八
　　防恬列传第二十八
　　恬者其先齐人也恬大父防骜自齐事秦昭王官至上卿秦庄襄王元年防骜为秦将伐韩取成臯荥阳作置三川郡二年骜攻赵取三十七城始皇三年防骜攻韩取十三城五年防骜攻魏取二十城作置东郡始皇七年骜卒骜子曰武武子曰恬恬尝书狱典文学始皇二十三年防武为秦裨将军与王翦攻楚大破之杀项燕二十四年防武攻楚虏楚王恬弟毅始皇二十六年防恬因家世为秦将攻齐大破之拜为内史秦已并天下乃使防恬将三十万众北逐戎狄收河南筑长城因地形用制险塞起临洮【徐广曰属陇西】至辽东延袤万余里于是渡河据阳山【徐广曰五原西安阳县北有隂山隂山在河南阳山在河北】逶蛇而北暴师于外十余年居上郡是时恬威振匈奴始皇甚尊宠防氏信任贤之而亲近防毅位至上卿出则参乗入则御前恬任外事而毅常为内谋名为忠信故虽诸将相莫敢与之争焉赵高者诸赵疏逺属也赵高昆弟数人皆生隐宫【徐广曰为宦者】其母被刑僇世世卑贱秦王闻高彊力通于狱法举以为中军府令高即私事公子胡亥喻之决狱高有大罪秦王令毅法治之毅不敢阿法当高罪死除其宦籍帝以高之敦于事也【徐广曰敦一作敏】赦之复其官爵始皇欲游天下道九原直抵甘泉乃使防恬通道自九原抵甘泉壍山堙谷千八百里道未就始皇三十七年冬行出游会稽竝海上北走琅邪道病使防毅还祷山川未反始皇至沙丘崩秘之羣臣莫知是时丞相李斯少子胡亥中军府令赵高常从高雅得幸于胡亥欲立之又怨毅法治之而不为已也因冇贼心乃与丞相李斯公子胡亥隂谋立胡亥为太子太子已立遣使者以罪赐公子扶苏防恬死扶苏已死防恬疑而复请之使者以恬属吏更置胡亥以李斯舍人为防军使者还报胡亥已闻扶苏死即欲释防恬赵高恐防氏复贵而用事怨之毅还至赵高因为胡亥忠计欲以灭氏乃言曰臣闻先帝欲举贤立太子久矣而毅谏曰不可若知贤而愈不立则是不忠而惑主也以臣愚意不若诛之胡亥听而系防毅于代前已囚防恬于阳周防至咸阳已葬太子立为二世皇帝而赵高亲近日夜毁恶防氏求其罪过举劾之子婴进谏曰臣闻故赵王迁杀其良臣李牧而用顔聚燕王喜隂用荆朝之谋而倍秦约齐王建杀其故世忠臣而用后胜之议此三君者皆各以变古者失其国而殃及其身今氏秦之大臣谋士也而主欲一旦弃去之臣窃以为不可臣闻轻虑者不可以治国独智者不可以存君【徐广曰一无此字】诛杀忠臣而立无节行之人是内使羣臣不相信而外使鬬士之意离也臣窃以为不可胡亥不听而遣御史曲宫乗传之代令防毅曰先主欲立太子而卿难之今丞相以卿为不忠罪及其宗朕不忍乃赐卿死亦甚幸矣卿其图之毅对曰以臣不能得先主之意则臣少宦顺幸没世可谓知意矣以臣不知太子之能则太子独从周旋天下去诸公子絶逺臣无所疑矣夫先主之举用太子数年之积也臣乃何言之敢谏何虑之敢谋非敢饰辞以避死也为羞累先主之名愿大夫为虑焉使臣得死情实且夫顺成全者道之所贵也刑杀者道之所卒也昔者秦穆公杀三良而死罪百里奚而非其罪也故立号曰缪昭襄王杀武安君白起楚平王杀伍奢呉王夫差杀伍子胥此四君者皆为大失而天下非之以其君为不明以是籍于诸侯故曰用道治者不杀无罪而罚不加于无辜唯大夫留心使者知胡亥之意不听防毅之言遂杀之二世又遣使者之阳周令恬曰君之过多矣而卿弟毅有大罪法及内史恬曰自吾先人及至子孙积功信于秦三世矣今臣将兵三十余万身虽囚系其势足以倍畔然自知必死而守义者不敢辱先人之教以不忘先主也昔周成王初立未离襁緥周公旦负王以朝卒平定天下及成王有病甚殆公旦自揃其爪以沈于河曰王未有识是旦执事有罪殃旦受其不祥乃书而藏之记府可谓信矣及王能治国有贼臣言周公旦欲为乱久矣王若不备必有大事王乃大怒周公旦走而奔于楚成王观于记府得周公旦沈书乃流涕曰孰谓周公旦欲为乱乎杀言之者而反周公且故周书曰必参而伍之今恬之宗世无二心而事卒如此是必孽臣逆乱【徐广曰一作辞】内陵之道也夫成王失而复振则卒昌桀杀关龙逢纣杀王子比干而不悔身死则国亡臣故曰过可振而谏可觉也察于参伍上圣之法也凡臣之言非以求免于咎也将以諌而死愿陛下为万民思从道也使者曰臣受诏行法于将军不敢以将军言闻于上也防恬喟然太息曰我何罪于天无过而死乎良久徐曰恬罪固当死矣起临洮属之辽东城壍万余里此其中不能无絶地脉哉此乃恬之罪也乃吞药自杀
　　太史公曰吾适北边自直道归行观防恬所为秦筑长城亭鄣壍山堙谷通直道固轻百姓力矣夫秦之初灭诸侯天下之心未定痍伤者未瘳而恬为名将不以此时彊谏振百姓之急养老存孤务修众庶之和而阿意兴功此其兄弟遇诛不亦宜乎何乃罪地脉哉









　　史记集解卷八十八
　　钦定四库全书
　　史记集解卷八十九
　　宋　裴骃　撰
　　史记八十九
　　张耳陈余列传第二十九
　　张耳者大梁人也其少时及魏公子毋忌为客张耳尝亡命游外黄外黄富人女甚美嫁庸奴亡其夫【徐广曰一云其夫亡也】去抵父客【如淳曰父时故宾客】父客素知张耳乃谓女曰必欲求贤夫从张耳女听乃卒为请决嫁之张耳张耳是时脱身游女家厚奉给张耳张耳以故致千里客乃宦魏为外黄令名由此益贤　陈余者亦大梁人也好儒术数游赵苦陉【张晏曰苦陉汉章帝改曰汉昌】富人公乗氏以其女妻之亦知陈余非庸人也余年少父事张耳两人相与为刎颈交秦之灭大梁也张耳家外黄高祖为布衣时尝数从张耳游客数月秦灭魏数岁已闻此两人魏之名士也购求有得张耳千金陈余五百金张耳陈余乃变名姓俱之陈为里监门【张晏曰监门里正衞也】以自食两人相对里吏尝有过笞陈余陈余欲起张耳蹑之【徐广曰一作摄】使受笞吏去张耳乃引陈余之桑下而数之曰始吾与公言何如今见小辱而欲死一吏乎陈余然之秦诏书购求两人两人亦反用门者以令里中陈渉起蕲至入陈兵数万张耳陈余上谒陈渉渉及左右生平数闻张耳陈余贤未尝见见即大喜陈中豪杰父老乃说陈渉曰将军身被坚执鋭率士卒以诛暴秦复立楚社稷存亡继絶功徳宜为王且夫监临天下诸将不为王不可愿将军立为楚王也陈渉问此两人两人对曰夫秦为无道破人国家灭人社稷絶人后世罢百姓之力尽百姓之财将军瞠目张胆出万死不顾一生之计为天下除残也今始至陈而王之示天下私愿将军毋王急引兵而西遣人立六国后自为树党为秦益敌也敌多则力分与众则兵彊如此野无交兵县无守城诛暴秦据咸阳以令诸侯诸侯亡而得立以德服之如此则帝业成矣今独王陈恐天下解也陈渉不听遂立为王陈余乃复説陈王曰大王举梁楚而西务在入关未及收河北也臣尝游赵知其豪桀及地形愿请竒兵北略赵地于是陈王以故所善陈人武臣为将军邵骚为防军以张耳陈余为左右校尉予卒三千人北略赵地武臣等从白马渡河至诸县说其豪桀曰【邓展曰至何北县説之】秦为乱政虐刑以残贼天下数十年矣北有长城之役南有五岭之戍【汉书音义曰岭有五因以为名在交阯界中也】外内骚动百姓罢敝头会箕敛【汉书音义曰家家人头数出谷以箕敛之】以供军费财匮力尽民不聊生重之以苛法峻刑使天下父子不相安陈王奋臂为天下倡始王楚之地方二千里莫不响应家自为怒人自为鬭各报其怨而攻其讐县杀其令丞郡杀其守尉今已张大楚王陈使呉广周文将卒百万西击秦于此时而不成封侯之业者非人豪也诸君试相与计之夫天下同心而苦秦久矣因天下之力而攻无道之君报父兄之怨而成割地有土之业此士之一时也豪桀皆然其言乃行收兵得数万人号武臣为武信君下赵十城余皆城守莫肯下乃引兵东北击范阳范阳人蒯通説范阳令曰【汉书曰范阳令徐公】窃闻公之将死故吊虽然贺公得通而生范阳令曰何以吊之对曰秦法重足下为范阳令十年矣杀人之父孤人之子断人之足黥人之首不可胜数然而慈父孝子莫敢倳刃【徐广曰倳音胾】公之腹中者【李竒曰东方人以物插地皆为倳】畏秦法耳今天下大乱秦法不施然则慈父孝子且倳刃公之腹中以成其名此臣之所以吊公也今诸侯畔秦矣武信君兵且至而君坚守范阳少年皆争杀君下武信君君急遣臣见武信君可转祸为福在今矣范阳令乃使蒯通见武信君曰足下必将战胜然后略地攻得然后下城臣窃以为过矣诚听臣之计可不攻而降城不战而略地传檄而千里定可乎武信君曰何谓也蒯通曰令范阳令宜整顿其士卒以守战者也怯而畏死贪而重富贵故欲先天下降畏君以为秦所置吏诛杀如前十城也然今范阳少年亦方杀其令自以城距君君何不赍臣侯印拜范阳令范阳令则以城下君少年亦不敢杀其令令范阳令乗朱轮华毂使驰驱燕赵郊燕赵郊见之皆曰此范阳令先下者也即喜矣燕赵城可毋战而降也此臣之所谓传檄而千里定者也武信君从其计因使蒯通赐范阳令侯印赵地闻之不战以城下者三十余城至邯郸张耳陈余闻周章军入关至戏却【苏林曰戱地名却兵退也】又闻诸将为陈王徇地多以谗毁得罪诛怨陈王不用其防不以为将而以为校尉乃説武臣曰陈王起蕲至陈而王非必立六国后将军今以三千人下赵数十城独介居河北【晋灼曰介音戞赞曰方言云介持也】不王无以填之且陈王听谗还报恐不脱于祸又不如立其兄弟不即立赵后将军毋失时时间不容息武臣乃听之遂立为赵王以陈余为大将军张耳为右丞相邵骚为左丞相使人报陈王陈王大怒欲尽族武臣等家而发兵击赵陈王相国房君谏曰秦未亡而诛武臣等家此又生一秦也不如因而贺之使急引兵西击秦陈王然之从其计徙系武臣等家宫中封张耳子敖为成都君陈王使使者贺赵令趣发兵西入关张耳陈余说武臣曰王王赵非楚意特以计贺王楚已灭秦必加兵于赵愿王毋西兵北徇燕代南收河内以自广赵南据大河北有燕代楚虽胜秦必不敢制赵赵王以为然因不西兵而使韩广略燕李良略常山张黡略上党韩广至燕燕人因立广为燕王【徐广曰九月也】赵王乃与张耳陈余北略地燕界赵王间出为燕军所得燕将囚之欲与分赵地半乃归王使者往燕辄杀之以求地张耳陈余患之有厮养卒谢其舍中曰【如淳曰厮贱者也公羊传曰厮役扈养韦昭曰析薪为厮炊烹为养晋灼曰以辞相告曰谢也】吾为公説燕与赵王载归舍中皆笑曰使者往十余辈辄死若何以能得王乃走燕壁燕将见之问燕将曰知臣何欲燕将曰若欲得赵王耳曰君知张耳陈余何如人也燕将曰贤人也曰知其志何欲曰欲得其王耳赵养卒乃笑曰君未知此两人所欲也夫武臣张耳陈余杖马棰下赵数十城【张晏曰言其不用兵革驱策而已也】此亦各欲南靣而王岂欲为卿相终已邪夫臣与主岂可同日而道哉顾其势初定未敢参分而王且以少长先立武臣为王以持赵心今赵地已服此两人亦欲分赵而王时未可耳今君乃囚赵王此两人名为求赵王实欲燕杀之此两人分赵自立夫以一赵尚易燕况以两贤王右提左挈而责杀王之罪【徐广曰平原君传曰事成执右劵以责也劵契义同耳】灭燕易矣燕将以为然乃归赵王养卒为御而归李良已定常山还报赵王复使良略太原至石邑秦兵塞井陉未能前秦将诈称二世使人遗李良书不封【张晏曰欲其漏泄君臣相疑】曰良尝事我得显幸良诚能反赵为秦赦良罪贵良良得书疑不信乃还之邯郸益请兵未至道逢赵王姊出饮从百饮骑李良望见以为王伏谒道旁王姊醉不知其将使骑谢李良李良素贵起慙其从官从官有一人曰天下畔秦能者先立且赵王素出将军下今女儿乃不为将军下车请追杀之李良已得秦书固欲反赵未决因此怒遣人追杀王姊道中乃遂将其兵袭邯郸邯郸不知竟杀武臣邵骚赵人多为张耳陈余耳目者以故得脱出收其兵得数万人客有説张耳曰两君羁旅而欲附赵难独立立赵后扶以义可就功乃求得赵歇【徐广曰正月也音乌鎋反骃案张晏曰赵之苗裔】立为赵王居信都【徐广曰后项羽改曰襄国】李良进兵击陈余陈余败李良李良走归章邯章邯引兵至邯郸皆徙其民河内夷其城郭张耳与赵王歇走入钜鹿城王离围之陈余北收常山兵得数万人军钜鹿北章邯军钜鹿南棘原筑甬道属河饷王离王离兵食多急攻钜鹿钜鹿城中食进兵少张耳数使人召前陈余陈余自度兵少不敌秦不敢前数月张耳大怒怨陈余使张黡陈泽往让陈余曰始吾与公为刎颈交今王与耳旦暮且死而公拥兵数万不肯相救安在其相为死茍必信胡不赴秦军俱死且有十一二相全陈余曰吾度前终不能救赵徒尽亡军且余所以不俱死欲为赵王张君报秦今必俱死如以肉委饿虎何益张黡陈泽曰事已急要俱死立信安知后虑陈余曰吾死顾以为无益必如公言乃使五千人令张黡陈泽先尝秦军至皆没当是时燕齐楚闻赵急皆来救张敖亦北收代兵得万余人来皆壁余旁未敢击秦项羽兵数絶章邯甬道王离军之食项羽悉引兵渡河遂破章邯【徐广曰三年十二月】章邯引兵解诸侯军乃敢击围钜鹿秦军遂虏王离渉间自杀卒存钜鹿者楚力也于是赵王歇张耳乃得出钜鹿谢诸侯张耳与陈余相见责让陈余以不肯救赵及问张黡陈泽所在陈余怒曰张黡陈泽以必死责臣臣使将五千人先尝秦军皆没不出张耳不信以为杀之数问陈余陈余怒曰不意君之望臣深也岂以臣为重去将哉乃脱解印绶推予张耳张耳亦愕不受陈余起如厠客有説张耳曰臣闻天与不取反受其咎今陈将军予君印君不受反天不祥急取之张耳乃佩其印收其麾下而陈余还亦望张耳不让遂趋出张耳遂收其兵陈余独与麾下所善数百人之河上泽中渔猎由此陈余张耳遂有却赵王歇复居信都张耳从项羽诸侯入关汉元年十二月项羽立诸侯王张耳雅游【韦昭曰雅素也】人多为之言项羽亦素数问张耳贤乃分赵立张耳为常山王治信都信都更名襄国陈余客多説项羽曰陈余张耳一体有功于赵项羽以陈余不从入关闻其在南皮即以南皮旁三县以封之而徙赵王歇王代【徐广曰都代县】张耳之国陈余愈益怒曰张耳与余功等也今张耳王余独侯此项羽不平及齐王田荣畔楚陈余乃使夏説説田荣曰项羽为天下宰不平尽王诸将善地徙故王王恶地今赵王乃居代愿王假臣兵请以南皮为扞蔽田荣欲树党于赵以反楚乃遣兵从陈余陈余因悉三县兵袭常山王张耳张耳败走念诸侯无可归者汉王与我有旧故【张晏曰汉王为布衣时尝从张耳游】而项羽又彊立我我欲之楚【张晏曰羽旣彊盛又为所立是以狐疑莫知所往也】甘公曰【文頴曰善説星者甘氏也】汉王之入关五星聚东井东井者秦分也先至必霸楚虽彊后必属汉故耳走汉【徐广曰二年十月也】汉王亦还定三秦方围章邯废丘张耳谒汉王汉王厚遇之陈余已败张耳皆复收赵地迎赵王于代复为赵王赵王德陈余立以为代王陈余为赵王弱国初定不之国留傅赵王而使夏説以相国守代汉二年东击楚使使告赵欲与俱陈余曰汉杀张耳乃从于是汉王求人类张耳者斩之持其头遗陈余陈余乃遣兵助汉汉之败于彭城西陈余亦复觉张耳不死即背汉汉三年韩信已定魏地遣张耳与韩信击破赵井陉【徐广曰三年十月】斩陈余泜水上【徐广曰在常山音迟一音丁礼反】追杀赵王歇襄国汉立张耳为赵王【徐广曰四年十一月骃案汉书四年夏】汉五年张耳薨諡为景王子敖嗣立为赵王高祖长女鲁元公主为赵王敖后汉七年高祖从平城过赵赵王朝夕袒韝蔽【徐广曰韝者臂捍也】自上食礼甚卑有子壻礼高祖箕倨詈甚漫易之赵相贯高赵午等年六十余【徐广曰田叔传云赵相赵午等数十人皆怒然则或宜言六十余人】故张耳客也生平为气乃怒曰吾王孱王也【孟康曰音如潺湲之潺冀州人谓懦弱为孱韦昭曰仁谨貎】説王曰夫天下豪桀竝起能者先立今王事高祖甚防而高祖无礼请为王杀之张敖齧其指出血曰君何言之误且先人亡国赖高祖得复国德流子孙秋豪皆高祖力也愿君无复出口贯高赵午等十余人皆相谓曰乃吾等非也吾王长者不倍德且吾等义不辱今怨高祖辱吾王故欲杀之何乃洿王为乎令事成归王事败独身坐耳汉八年上从东垣还过赵贯高等乃壁人柏人要之置厠【韦昭曰为供置也】上过欲宿心动问曰县名为何曰柏人柏人者廹于人也不宿而去汉九年贯高怨家知其谋乃上变告之于是上皆并逮捕赵王贯高等十余人皆争自刭贯高独怒骂曰谁令公为之今王实无谋而并捕王公等皆死谁白王不反者乃轞车胶致与王诣长安治张敖之罪上乃诏赵羣臣宾客有敢从王皆族贯高与客孟舒等十余人皆自髠钳为王家奴从来贯高至对狱曰独吾属为之王实不知吏治榜笞数千刺剟【徐广曰丁劣反】身无可击者终不复言吕后数言张王以鲁元公主故不宜有此上怒曰使张敖据天下岂少而女乎不听廷尉以贯高事辞闻上曰壮士谁知者以私问之【瓒曰以私情相问】中大夫泄公曰臣之邑子素知之此固赵国立名义不侵为然诺者也上使泄公持节问之箯舆前【徐广曰箯音鞭骃案韦昭曰舆如今舆牀人舆以行】仰视曰泄公邪泄公劳苦如生平驩与语问张王果有计谋不高曰人情宁不各爱其父母妻子乎今吾三族皆以论死岂以王易吾亲哉顾为王实不反独吾等为之其道本指所以为者王不知状于是泄公入具以报上乃赦赵王上贤贯高为人能立然诺使泄公具告之曰张王已出因赦贯高贯高喜曰吾王审出乎泄公曰然泄公曰上多足下故赦足下贯高曰所以不死一身无余者白张王不反也今王已出吾责已塞死不恨矣且人臣有簒杀之名何靣目复事上哉纵上不杀我我不愧于心乎乃仰絶肮遂死【韦昭曰肮咽也】当此之时名闻天下张敖已出以尚鲁元故封为宣平侯于是上贤张王诸客客以钳奴从张王入关无不为诸侯相郡守者及孝惠高后文帝孝景时张王客子孙皆得为二千石张敖高后六年薨【关中记曰张敖家在安陵东】子偃为鲁元王以母吕后女故吕后封为鲁元王元王弱兄弟少及封张敖他姬子二人为乐昌侯【徐广曰汉纪张酺传曰张敖之子夀封乐昌侯食细阳之池阳乡也】侈为信都侯高后崩诸吕无道大臣诛之而废鲁元王及乐昌侯信都侯孝文帝即位复封故鲁元王偃为南宫侯续张氏【张敖諡武侯张偃之孙有罪絶信都侯名侈乐昌侯名夀】
　　太史公曰张耳陈余世传所称贤者其宾客厮役莫非天下俊桀所居国无不取卿相者然张耳陈余始居约时【汉书音义曰在贫贱时也】相然信以死岂顾问哉及据国争权卒相灭亡何乡者相慕用之诚后相倍之戾也岂非以利哉名誉虽高宾客虽盛所由殆与太伯延陵季子异矣



　　史记集解卷八十九
　　钦定四库全书
　　史记集解卷九十
　　宋　裴骃　撰
　　史记九十
　　魏豹彭越列传第三十
　　魏豹者故魏诸公子也其兄魏咎故魏时封为寗陵君秦灭魏迁咎为家人陈胜之起王也咎往从之陈王使魏人周市徇魏地魏地已下欲相与立周市为魏王周市曰天下昏乱忠臣乃见今天下共畔秦其义必立魏王后乃可齐赵使车各五十乗立周市为魏王市辞不受迎魏咎于陈五反陈王乃遣立咎为魏王【徐广曰元年十二月也】章邯已破陈王乃进兵击魏王于临济魏王乃使周市出请救于齐楚齐楚遣项它田巴将兵随市救魏章邯遂击破杀周市等军围临济咎为其民约降约定咎自烧杀魏豹亡走楚【徐广曰二年六月】楚怀王予魏豹数千人复徇魏地项羽已破秦降章邯豹下魏二十余城立豹为魏王豹引精兵从项羽入关汉元年项羽封诸侯欲有梁地乃徙魏王豹于河东都平阳为西魏王汉王还定三秦渡临晋魏王豹以国属焉遂从击楚于彭城汉败还至荥阳豹请归视亲病至国即絶河津畔汉汉王闻魏豹反方东忧楚未及击谓郦生曰缓颊往説魏豹能下之吾以万戸封若郦生説豹豹谢曰人生一世间如白驹过隙耳今汉王慢而侮人骂詈诸侯羣臣如骂奴耳非有上下礼节也吾不忍复见也于是汉王遣韩信击虏豹于河东【徐广曰二年九月也】传诣荥阳以豹国为郡【高祖本纪曰置三郡河东太原上党】汉王令豹守荥阳楚围之急周苛遂杀魏豹
　　彭越者昌邑人也字仲常渔钜野泽中为羣盗陈胜项梁之起少年或谓越曰诸豪桀相立畔秦仲可以来亦効之彭越曰两龙方鬭且待之居岁余泽间少年相聚百余人往从彭越曰请仲为长越谢曰臣不愿与诸君少年彊请乃许与期旦日日出会后期者斩旦日日出十余人后后者至日中于是越谢曰臣老诸君彊以为长今期而多后不可尽诛诛最后者一人令校长斩之皆笑曰何至是请后不敢于是越乃引一人斩之设坛祭乃令徒属徒属皆大惊畏越莫敢仰视乃行略地收诸侯散卒得千余人沛公之从砀北击昌邑彭越助之昌邑未下沛公引兵西彭越亦将其众居钜野中收魏散卒项籍入关王诸侯还归彭越众万余人毋所属汉元年秋齐王田荣畔项王汉乃使人赐彭越将军印使下济隂以击楚楚命萧公角将兵击越越大破楚军汉王二年春与魏王豹及诸侯东击楚彭越将其兵三万余人归汉于外黄汉王曰彭将军收魏地得十余城欲急立魏后今西魏王豹亦魏王咎从弟也真魏后乃拜彭越为魏相国擅将其兵略定梁地汉王之败彭城解而西也彭越皆复亡其所下城独将其兵北居河上汉王三年彭越常往来为汉游兵击楚絶其后粮于梁地汉四年冬项王与汉王相距荥阳彭越攻下睢阳外黄十七城项王闻之乃使曹咎守城臯自东收彭越所下城邑皆复为楚越将其兵北走谷城汉五年秋项王之南走阳夏彭越复下昌邑旁二十余城得谷十余万斛以给汉王食汉王败使使召彭越并力击楚越曰魏地初定尚畏楚未可去汉王追楚为项籍所败固陵乃谓留侯曰诸侯兵不从为之奈何留侯曰齐王信之立非君王之意信亦不自坚彭越本定梁地功多始君王以魏豹故拜彭越为魏相国今豹死毋后且越亦欲王而君王不蚤定与此两国约即胜楚雎阳以北至谷城皆以王彭相国从陈以东傅【音附】海与齐王信齐王信家在楚此其意欲复得故邑君王能出捐此地许二人二人今可致即不能事未可知也于是汉王乃发使使彭越如留侯策使者至彭越乃悉引兵至垓下遂破楚五年项籍已死春立彭越为梁王都定陶六年朝陈九年十年皆来朝长安十年秋陈豨反代地高帝自往击至邯郸征兵梁王梁王称病使将将兵诣邯郸高帝怒使人让梁王梁王恐欲自往谢其将扈辄曰王始不往见让而往往则为禽矣不如遂发兵反梁王不听称病梁王怒其太仆欲斩之太仆亡走汉告梁王与扈辄谋反于是上使使掩梁王梁王不觉捕梁王囚之雒阳有司治反形已具【张晏曰扈辄劝越反不听而云反形已具有司非也瓉曰扈辄劝越反而越不诛辄是反形已具】请论如法上赦以为庶人传处蜀青衣【文頴曰青衣县名在蜀瓉曰今汉嘉是也】西至郑逢吕后从长安来欲之雒阳道见彭王彭王为吕后泣涕自言无罪愿处故昌邑吕后许诺与俱东至雒阳吕后白上曰彭王壮士今徙之蜀此自遗患不如遂诛之妾谨与俱来于是吕后乃令其舍人告彭越复谋反廷尉王恬关奏请族之上乃可遂夷越宗族国除
　　太史公曰魏豹彭越虽故贱然已席卷千里南靣称孤喋血乗胜日有闻矣【徐广曰喋一作唼韩传亦有喋血语也】怀畔逆之意及败不死而虏囚身被刑戮何哉中材已上且羞其行况王者乎彼无异故智略絶人独患无身耳得摄尺寸之柄其云蒸龙变欲有所会其度以故幽囚而不辞云









</div>
    <div class="pagination">
<a href="史记集解_page19.html">上一页</a><span>...</span><a href="史记集解_page15.html">15</a><a href="史记集解_page16.html">16</a><a href="史记集解_page17.html">17</a><a href="史记集解_page18.html">18</a><a href="史记集解_page19.html">19</a><span class="current-page">20</span><a href="史记集解_page21.html">21</a><a href="史记集解_page22.html">22</a><a href="史记集解_page23.html">23</a><a href="史记集解_page24.html">24</a><a href="史记集解_page25.html">25</a><span>...</span><a href="史记集解_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
