<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 30 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 30 页/共 204 页</h1>
    <div class="content">悼武王享国四年，葬永陵。〔一〕
〔一〕集解徐广曰：「皇甫谧曰葬毕，今按陵西毕陌。」索隐系本作「武烈王」。十九而立，立三年。本纪四年。正义括地志云：「
秦悼武王陵在雍州咸阳县西十里，俗名周武王陵，非也。」
昭襄王享国五十六年。葬茞阳。〔一〕生孝文王。
〔一〕索隐十九年而立，葬芷陵也。正义括地志云：「秦庄襄王陵在雍州新丰县西南三十五里，俗亦谓为子楚。始皇陵在北，故亦谓为见子陵。」
孝文王享国一年。葬寿陵。生庄襄王。
庄襄王享国三年。葬茞阳。生始皇帝。吕不韦相。
献公立七年，初行为市。十年，为户籍相伍。
孝公立十六年。时桃李冬华。
惠文王生十九年而立。立二年，初行钱。有新生婴儿曰「秦且王」。
悼武王生十九年而立。立三年，渭水赤三日。
昭襄王生十九年而立。立四年，初为田开阡陌。
孝文王生五十三年而立。
庄襄王生三十二年而立。立二年，取太原地。庄襄王元年，大赦，修先王功臣，施德厚骨肉，布惠于民。东周与诸侯谋秦，秦使相国不韦诛之，尽入其国。秦不绝其祀，以阳人地赐周君，奉其祭祀。
始皇享国三十七年。葬郦邑。〔一〕生二世皇帝。始皇生十三年而立。
〔一〕正义郦，力知反。
二世皇帝享国三年。葬宜春。〔一〕赵高为丞相安武侯。二世生十二年而立。〔二〕
〔一〕正义括地志云：「秦故胡亥陵在雍州万年县南三十四里。」上文「葬以黔首」也。
〔二〕集解徐广曰：「本纪云二十一。」
右秦襄公至二世，六百一十岁。〔一〕
〔一〕正义秦本纪自襄公至二世，五百七十六年矣。年表自襄公至二世，五百六十一年。三说并不同，未知孰是。
孝明皇帝十七年〔一〕十月十五日乙丑，曰：〔二〕
〔一〕正义班固典引云后汉明帝永平十七年，诏问班固：「太史迁赞语中宁有非邪？」班固上表陈秦过失及贾谊言答之。
〔二〕索隐此已下是汉孝明帝访班固评贾马赞中论秦二世亡天下之得失，后人因取其说附之此末。
周历已移，〔一〕仁不代母。秦直其位，〔二〕吕政残虐。然以诸侯十三，〔三〕并兼天下，极情纵欲，养育宗亲。三十七年，兵无所不加，制作政令，施于后王。〔四〕盖得圣人之威，河神授图，〔五〕据狼、狐，蹈参、伐，佐政驱除，〔六〕距之〔七〕称始皇。
〔一〕正义周初卜世三十，卜年七百，以五序得其道，故王至三十七，岁至八百六十七。历数既过，秦并天下，是周历已移也。
〔二〕索隐周历已移，周亡也。仁不代母，谓周得木德，木生火，周为汉母也。言历运之道，仁恩之情，子不代母而王，谓火不代木，言汉不合即代周也。秦值其闰位，得在木火之闲也。此论者之辞也。正义始皇以为周火德，秦代周从所不胜，为水德之始也。按：周木德也，秦水德也。五行之运，水生木，木生火，火生土，土生金，金生水。所生者为母，出者为子。帝王之次，子代母。秦称水是母代子，故言若有德之君相代，不母承其子。直音值。言秦并天下称帝，是秦德值帝王之位。
〔三〕集解始皇初为秦王，年十三也。索隐吕政者，始皇名政，是吕不韦幸姬有娠，献庄襄王而生始皇，故云吕政。
〔四〕正义谓置郡县，坏井田，开阡陌，不立侯王，始为伏腊；又置丞相、太尉、御史大夫、奉常、郎中令、仆射、廷尉、典客、宗正、少府、中尉、将作、詹事、水衡都尉、监、守、县令、丞等，皆施于后王，至于隋、唐矣。
〔五〕正义盖者，疑辞也。言始皇之威，能吞并天下称帝，疑得圣人之威灵，河神之图录。
〔六〕正义狼音郎。狼，狐，主弓矢星。天官书云参伐主斩艾事。言秦据蹈狼、狐、参、伐之气，驱灭天下。
〔七〕正义上音巨。之，至也。
始皇既殁，胡亥极愚，郦山未毕，复作阿房，以遂前策。云「凡所为贵有天下者，肆意极欲，大臣至欲罢先君所为」。诛斯、去疾，任用赵高。痛哉言乎！人头畜鸣。〔一〕不威不伐恶，〔二〕不笃不虚亡，〔三〕距之不得留，残虐以促期，虽居形便之国，犹不得存。
〔一〕正义畜，许又反。言胡亥人身有头面，口能言语，不辨好恶，若六畜之鸣。
〔二〕正义此五字为一句也。
〔三〕正义言胡亥藉帝王之威器，残酷暴虐滋己恶，恶既深笃，以至灭亡，岂其虚哉。
子婴度次得嗣，冠玉冠，〔一〕佩华绂，〔二〕车黄屋〔三〕，从〔四〕百司，谒七庙。小人乘非位，莫不怳忽失守，偷安日日，独能长念却虑，父子作权，近取于户牖之闲，竟诛猾臣，为〔五〕君讨贼。高死之后，宾婚未得尽相劳，餐未及下咽，酒未及濡唇，楚兵已屠关中，真人翔霸上，素车婴组，奉其符玺，以归帝者。郑伯茅旌鸾刀，严王退舍。〔六〕河决不可复壅，鱼烂不可复全。〔七〕贾谊、司马迁曰：「向使婴有庸主之才，仅得中佐，山东虽乱，秦之地可全而有，宗庙之祀未当绝也。」秦之积衰，天下土崩瓦解，〔八〕虽有周旦之材，无所复陈其巧，而以责一日之孤，〔九〕误哉！俗传秦始皇起罪恶，胡亥极，得其理矣。复责小子，〔一０〕云秦地可全，所谓不通时变者也。纪季以酅，春秋不名。〔一一〕吾读秦纪，至于子婴车裂赵高，未尝不健其决，怜其志。婴死生之义备矣。〔一二〕
〔一〕正义上「冠」音绾。
〔二〕正义音拂。
〔三〕集解蔡邕曰：「黄屋者，盖以黄为里。」
〔四〕正义才用反。
〔五〕正义于伪反。
〔六〕集解公羊传曰：「楚庄王伐郑，郑伯肉袒，左执茅旌，右执鸾刀，以逆庄王，庄王退舍七里。」何休曰：「茅旌，鸾刀，祭祀宗庙所用也。执宗庙器者，示以宗庙血食自归。」正义旌音精。严音庄。
〔七〕索隐宋均曰：「言如鱼之烂，从内而出。」
〔八〕正义言秦国败坏，若屋宇崩颓，众瓦解散也。
〔九〕正义日音驲。一日之孤谓子婴。
〔一０〕正义亦谓子婴。
〔一一〕集解春秋曰：「纪季以酅入于齐。」公羊传曰：「何以不名？贤之也。谓设五庙以存姑姊妹也。」正义酅音户圭反。括地志云：「安平城在青州临淄县东十九里，古纪之酅邑。帝王纪云周之纪国，姜姓也。纪侯谮齐哀公于周懿王，王烹之。外传曰纪侯入为周士。竹书云齐襄公灭纪、郱、鄑、郚。」又括地志云：「郱城在青州临朐县东三十里。鄑城在北海县东北七十里。郚城在密州安丘县界。」郱音骈。鄑音訾。按：秦始皇起罪恶，胡亥极，得其理。国既崩绝，箕子、比干尚不能存殷，庸主子婴焉能救秦之败？以贾谊、史迁不通时变，不如纪季之深识也。季，纪侯少弟，不书名，故曰纪季。
〔一二〕集解徐广曰：「班固典引曰『永平十七年，诏问臣固，太史迁赞语中宁有非邪？臣对，贾谊言子婴得中佐，秦未绝也。此言非是，臣素知之耳』。」
【索隐述赞】六国陵替，二周沦亡。并一天下，号为始皇。阿房云构，金狄成行。南游勒石，东瞰浮梁。滈池见遗，沙丘告丧。二世矫制，赵高是与。诈因指鹿，灾生噬虎。子婴见推，恩报君父。下乏中佐，上乃庸主。欲振颓纲，云谁克补。
史记卷七
项羽本纪第七
项籍者，下相人也，〔一〕字羽。〔二〕初起时，年二十四。其季父项梁，〔三〕梁父即楚将项燕，〔四〕为秦将王翦所戮者也〔五〕。项氏世世为楚将，封于项，〔六〕故姓项氏。
〔一〕集解地理志临淮有下相县。索隐县名，属临淮。案：应劭云「相，水名，出沛国。沛国有相县，其水下流，又因置县，故名下相也」。正义括地志云：「相故城在泗州宿豫县西北七十里，秦县。」项，胡讲反。籍，秦昔反。
〔二〕索隐按：下序传籍字子羽也。
〔三〕索隐按：崔浩云「伯、仲、叔、季，兄弟之次，故叔云叔父，季云季父」。
〔四〕正义燕，乌贤反。
〔五〕集解始皇本纪云：「项燕自杀。」索隐此云为王翦所杀，与楚汉春秋同，而始皇本纪云项燕自杀。不同者，盖燕为王翦所围逼而自杀，故不同耳。
〔六〕索隐地理志有项城县，属汝南。正义括地志云：「今陈州项城县城即古项子国。」
项籍少时，学书不成，去学剑，又不成。项梁怒之。籍曰：「书足以记名姓而已。剑一人敌，不足学，学万人敌。」于是项梁乃教籍兵法，籍大喜，略知其意，又不肯竟学。项梁尝有栎阳逮，〔一〕乃请蕲〔二〕狱掾曹咎书抵栎阳狱掾司马欣，以故事得已。〔三〕项梁杀人，与籍避仇于吴中。吴中贤士大夫皆出项梁下。每吴中有大繇役及丧，项梁常为主办，阴以兵法部勒宾客及子弟，以是知其能。秦始皇帝游会稽，渡浙江，〔四〕梁与籍俱观。籍曰：「彼可取而代也。」梁掩其口，曰：「毋妄言，族矣！」梁以此奇籍。籍长八尺余，力能扛鼎，〔五〕才气过人，虽吴中子弟皆已惮籍矣。
〔一〕索隐按：逮训及。谓有罪相连及，为栎阳县所逮录也。故汉（史）〔世〕每制狱皆有逮捕也。正义栎音药。逮音代。
〔二〕集解苏林曰：「蕲音机，县，属沛国。」
〔三〕集解应劭曰：「项梁曾坐事传系栎阳狱，从蕲狱掾曹咎取书与司马欣。抵，归；已，止也。」韦昭曰：「抵，至也。谓梁尝被栎阳县逮捕，梁乃请蕲狱掾曹咎书至栎阳狱掾司马欣，事故得止息也。」索隐按：服虔云「抵，归也」。韦昭云「抵，至也。」刘伯庄云「抵，相凭托也」。故应劭云「项梁曾坐事系栎阳狱，从蕲狱掾曹咎取书与司马欣。抵，归；已，息也」。
〔四〕索隐韦昭云：「浙江在今钱塘。」浙音「折狱」之「折」。晋灼音逝，非也。盖其流曲折，庄子所谓「淛河」，即其水也。淛折声相近也。
〔五〕集解韦昭曰：「扛，举也。」索隐说文云：「横关对举也。」韦昭云：「扛，举也。」音江。
秦二世元年七月，陈涉等起大泽中。〔一〕其九月，会稽守〔二〕通谓梁曰：〔三〕「江西皆反，此亦天亡秦之时也。吾闻先即制人，后则为人所制。〔四〕吾欲发兵，使公及桓楚将。」〔五〕是时桓楚亡在泽中。梁曰：「桓楚亡，人莫知其处，独籍知之耳。」梁乃出，诫籍持剑居外待。梁复入，与守坐，曰：「请召籍，使受命召桓楚。」守曰：「诺。」梁召籍入。须臾，梁眴籍曰：「可行矣！」于是籍遂拔剑斩守头。项梁持守头，佩其印绶。门下大惊，扰乱，籍所击杀数十百人。〔六〕一府中皆慑伏，〔七〕莫敢起。梁乃召故所知豪吏，谕以所为起大事，遂举吴中兵。使人收下县，得精兵八千人。梁部署吴中豪杰为校尉、候、司马。有一人不得用，自言于梁。梁曰：「前时某丧使公主某事，不能办，以此不任用公。」众乃皆伏。于是梁为会稽守，籍为裨将，徇下县。〔八〕
〔一〕索隐徐氏以为在沛郡，即蕲县大泽中。
〔二〕集解徐广曰：「尔时未言太守。」正义守音狩。汉书云景帝中二年七月，更郡守为太守。
〔三〕集解楚汉春秋曰：「会稽假守殷通。」正义按：言「假」者，兼摄之也。
〔四〕索隐按：谓先举兵能制得人，后则为人所制。故荀卿子曰：「制人之与为人制也，其相去远矣」。
〔五〕正义张晏云：「项羽杀宋义时，桓楚为羽使怀王。」
〔六〕索隐此不定数也。自百已下或至八十九十，故云数十百。
〔七〕索隐说文云：「詟，失气也。」音之涉反。
〔八〕集解李奇曰：「徇，略也。」如淳曰：「徇音『抚徇』之『
徇』。徇其人民。」
广陵人召平于是为陈王徇广陵，〔一〕未能下。〔二〕闻陈王败走，秦兵又且至，乃渡江矫陈王命，〔三〕拜梁为楚王上柱国。〔四〕曰：「江东已定，急引兵西击秦。」项梁乃以八千人渡江而西。闻陈婴已下东阳，〔五〕使使欲与连和俱西。陈婴者，故东阳令史〔六〕，居县中，素信谨，称为长者。东阳少年杀其令，相聚数千人，欲置长，无适用，乃请陈婴。婴谢不能，遂强立婴为长，县中从者得二万人。少年欲立婴便为王，异军苍头特起。〔七〕陈婴母谓婴曰：「
自我为汝家妇，未尝闻汝先古之有贵者。今暴得大名，不祥。不如有所属，事成犹得封侯，事败易以亡，非世所指名也。」〔八〕婴乃不敢为王。谓其军吏曰：「项氏世世将家，有名于楚。今欲举大事，将非其人，不可。我倚名族，亡秦必矣。」于是众从其言，以兵属项梁。项梁渡淮，黥布、蒲将军〔九〕亦以兵属焉。凡六七万人，军不邳。〔一０〕
〔一〕正义扬州。
〔二〕正义胡嫁反。以兵威服之曰下。
〔三〕正义矫，纪兆反。召平从广陵渡京口江至吴，诈陈王命拜梁。
〔四〕集解徐广曰：「二世之二年正月也。」骃案：应劭曰「上柱国，上卿官，若今相国也」。
〔五〕集解晋灼曰：「东阳县本属临淮郡，汉明帝分属下邳，后复分属广陵。」索隐下音如字。按：以兵威伏之曰下，胡嫁反。彼自归伏曰下，如字读。他皆放此。东阳，县名，属广陵也。正义括地志：「东阳故城在楚州盱眙县东七十里，秦东阳县城也，在淮水南。」
〔六〕集解晋灼曰：「汉仪注云令吏曰令史，丞吏曰丞史。」正义楚汉春秋云东阳狱史陈婴。
〔七〕集解应劭曰：「苍头特起，言与众异也。苍头，谓士卒皁巾，若赤眉、青领，以相别也。」如淳曰：「魏君兵卒之号也。战国策魏有苍头二十万。」索隐晋灼曰：「殊异其军为苍头，谓着青帽。」如淳曰：「特起犹言新起也。」按：为苍头军特起，欲立陈婴为王，婴母不许婴称王，言天下方乱，未知瞻乌所止。
〔八〕集解张晏曰：「陈婴母，潘旌人，墓在潘旌。」索隐按：潘旌是邑聚之名，后为县，属临淮。
〔九〕集解服虔曰：「英布起于蒲地，因以为号。」如淳曰：「言当阳君、蒲将军皆属项羽，此自更有蒲将军。」索隐按：布姓英，咎繇之后，后以罪被黥，故改姓黥以应相者之言。韦昭云「蒲，姓也」，是英布与蒲将军二人共以兵属项梁也。故服虔以为「英布起蒲」，非也。按：黥布初起于江湖之闲。
〔一０〕正义被悲反。下邳，泗水县也。应劭云：「邳在薛，徙此，故曰下邳。」按：有上邳，故曰下邳。
当是时，秦嘉〔一〕已立景驹为楚王，〔二〕军彭城东，〔三〕欲距项梁。项梁谓军吏曰：「陈王先首事，战不利，未闻所在。今秦嘉倍陈王而立景驹，逆无道。」乃进兵击秦嘉。秦嘉军败走，追之至胡陵。〔四〕嘉还战一日，嘉死，军降。景驹走死梁地。项梁已并秦嘉军，军胡陵，将引军而西。章邯军至栗，〔五〕项梁使别将朱鸡石、余樊君与战。余樊君死。朱鸡石军败，亡走胡陵。项梁乃引兵入薛，〔六〕诛鸡石。项梁前使项羽别攻襄城，〔七〕襄城坚守不下。已拔，皆坑之。还报项梁。项梁闻陈王定死，召诸别将会薛计事。此时沛公亦起沛，往焉。
〔一〕集解陈涉世家曰：「秦嘉，广陵人。」
〔二〕集解文颖曰；「景驹楚族，景氏，驹名。」
〔三〕正义括地志云：「徐州彭城县，古彭祖国也。」言秦嘉军于此城之东。
〔四〕集解邓展曰：「今胡陆，属山阳。汉章帝改曰胡陵。」
〔五〕集解徐广曰：「县名，在沛。」
〔六〕正义括地志云：「故薛城古薛侯国也，在徐州滕县界，黄帝之所封。左传曰定公元年薛宰云『薛之祖奚仲居薛，为夏车正』，后为孟尝君田文封邑也。」
〔七〕正义许州襄城县。
居鄛人范增，〔一〕年七十，素居家，好奇计，往说项梁曰：「陈胜败固当。〔二〕夫秦灭六国，楚最无罪。自怀王入秦不反，楚人怜之至今，故楚南公曰〔三〕『楚虽三户，亡秦必楚』也。〔四〕今陈胜首事，不立楚后而自立，其势不长。今君起江东，楚蜂午之将〔五〕皆争附君者，以君世世楚将，为能复立楚之后也。」〔六〕于是项梁然其言，乃求楚怀王孙心民闲，为人牧羊，立以为楚怀王，〔七〕从民所望也。〔八〕陈婴为楚上柱国，封五县，与怀王都盱台〔九〕。项梁自号为武信君。
〔一〕索隐晋灼音「剿绝」之「剿」。地理志居鄛县在庐江郡，音巢，是故巢国，夏桀所奔。荀悦汉纪云：「范增，阜陵人也。」
〔二〕正义顾著作云：「固宜当应败也。」当音如字。
〔三〕集解徐广曰：「楚人也，善言阴阳。」骃案：文颖曰「南方老人也」。索隐徐广云：「楚人善言阴阳者，见天文志也。」正义虞喜志林云：「南公者，道士，识废兴之数，知亡秦者必于楚。」汉书艺文志云南公十三篇，六国时人，在阴阳家流。
〔四〕集解瓒曰；「楚人怨秦，虽三户犹足以亡秦也。」索隐臣瓒与苏林解同。韦昭以为三户，楚三大姓昭、屈、景也。二说皆非也。按：左氏「以畀楚师于三户」，杜预注云「今丹水县北三户亭」，则是地名不疑。正义按：服虔云「三户，漳水津也」。孟康云「津峡名也，在邺西三十里」。括地志云「浊漳水又东经葛公亭北，经三户峡，为三户津，在相州滏阳县界」。然则南公辨阴阳，识废兴之数，知秦亡必于三户，故出此言。后项羽果度三户津破章邯军，降章邯，秦遂亡。是南公之善谶。
</div>
    <div class="pagination">
<a href="史记集解三家注索隐正义_page29.html">上一页</a><span>...</span><a href="史记集解三家注索隐正义_page25.html">25</a><a href="史记集解三家注索隐正义_page26.html">26</a><a href="史记集解三家注索隐正义_page27.html">27</a><a href="史记集解三家注索隐正义_page28.html">28</a><a href="史记集解三家注索隐正义_page29.html">29</a><span class="current-page">30</span><a href="史记集解三家注索隐正义_page31.html">31</a><a href="史记集解三家注索隐正义_page32.html">32</a><a href="史记集解三家注索隐正义_page33.html">33</a><a href="史记集解三家注索隐正义_page34.html">34</a><a href="史记集解三家注索隐正义_page35.html">35</a><span>...</span><a href="史记集解三家注索隐正义_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
