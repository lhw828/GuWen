<!DOCTYPE html>
<html>
<head>
    <meta charset="UTF-8">
    <title>元史 - 第 21 页/共 271 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元史 - 第 21 页/共 271 页</h1>
    <div class="content">
　　夏四月己丑，时享于太庙。辛卯，命跃里铁木儿、王不怜吉台代也速台儿讨四川，不怜吉台以母老辞，同佥枢密院事傅岩起请往，从之。壬辰，匠官年七十者，许致仕。浚漷州漕运河。甲午，四番卫士各分五十人直东宫。丁酉，给钞万锭，为集庆大龙翔寺置永业。戊戌，以陕西久旱，遣使祷西岳、西镇诸祠。赐卫士万三千人钞，人八十锭。四番卫士旧以万人为率，至是增三千人。己亥，湖广行省参知政事孛罗奉诏至四川，赦囊加台等罪，囊加台等听诏，蜀地悉定，诸省兵皆罢。癸卯，明宗遣武宁王彻彻秃、中书平章政事哈八儿秃来锡命，立帝为皇太子，命仍置詹事院，罢储庆司。陕西诸路饥民百二十三万四千余口，诸县流民又数十万，先是尝赈之，不足；行省复请令商贾入粟中盐，富家纳粟补官，及发孟津仓粮八万石及河南、汉中廉访司所贮官租以赈，从之。德安府屯田饥，赈粮千石。常德、澧州、慈利州饥，赈粜粮万石。赈卫辉路饥民万七千五百余户。丙午，封孛罗不花为镇南王。占腊国来贡罗香木及象、豹、白猿。戒翰林、典瑞两院官，不许互相奏请玺书以护其家。诸王分邑达鲁花赤受代，不得仍留官所，其父兄所居官，子弟不得再任。辛亥，赈邓州诸县被兵逃户粮三千六百石。壬子，赈通州诸县被兵之民粮两月，被俘者四千五百一十人，命辽阳行省督所属簿录，护送归其家。丙辰，行在所遣只儿哈郎等至京师。河南廉访司言：“河南府路以兵、旱民饥，食人肉事觉者五十一人，饿死者千九百五十人，饥者一万七千四百余人。乞弛山林川泽之禁，听民采食，行入粟补官之令，及括江淮僧道余粮以赈。”从之。江浙行省言：“池州、广德、宁国、太平、建康、镇江、常州、湖州、庆元诸路及江阴州饥民六十余万户，当赈粮十四万三千余石。”从之。诸王忽剌答儿言黄河以西所部旱蝗，凡千五百户，命赈粮两月。大都、兴和、顺德、大名、彰德、怀庆、卫辉、汴梁、中兴诸路，泰安、高唐、曹、冠、徐、邳诸州，饥民六十七万六千余户，赈以钞九万锭、粮万五千石。大都宛平县，保定遂州、易州，赈粮一月，靖州赈粜粮九千八百石。濮州鄄城县蚕灾，大宁兴中州、怀庆孟州、庐州无为州蝗。广西獠寇古县。

　　五月丁巳朔，复赐鲁国大长公主钞二万锭，以构居第。赐燕铁木儿祖父纪功碑铭。水达达路阿速古儿千户所大水。己未，遣翰林学士承旨阿邻帖木儿北迎大驾。命司天监翙星。昌王八剌失里还镇。庚申，太白犯鬼宿积尸气。癸亥，复遣翰林学士承旨斡耳朵迎大驾。乙丑，命有司给行在宿卫士衣粮及马刍豆。以储庆司所贮金三十锭、银百锭，建大承天护圣寺。给皇子宿卫之士千人钞，四番宿卫增为万三千人，至是又增千人。甲戌，命中书省臣拟注中书六部官，奏于行在所。乙亥，幸大圣寿万安寺，作佛事于世祖神御殿，又于玉德殿及大天源延圣寺作佛事。丙子，武宁王彻彻秃、中书平章政事哈八儿秃至自行在所，致立皇太子之命。赐彻彻秃金五百两，余有差。改储庆使司为詹事院。伯颜、铁木儿补化及江南行台御史大夫阿儿思兰海牙、江浙行省平章政事曹立，并为太子詹事；又除副詹事、詹事丞及断事官、家令司、典宝、典用、典医等官。丁丑，帝发京师，北迎明宗皇帝。戊寅，次于大口。征诸王鼎八入朝。庚辰，次香水园。置江淮财赋都总管府，秩正三品，隶詹事院。陕西行省言：“凤翔府饥民十九万七千九百人，本省用便宜赈以官钞万五千锭。又，丰乐八屯军士饥，死者六百五十人，万户府军士饥者千三百人，赈以官钞百三十锭。”从之。给保定路定兴驿车马，又赈被兵之民百四十五户粮一月，真定路民被兵者二千七百四十八户，亦命赈之。上都迭只诸位宿卫士及开平县民被兵者，并赈以粮。大名路蚕灾。

　　六月丁亥朔，明宗遣近侍马驹、塔台、别不花至。丁酉，铁木儿补化以旱乞避宰相位，有旨谕之曰：“皇帝远居沙漠，未能即至京师，是以勉摄大位。今亢阳为灾，皆予阙失所致。汝其勉修厥职，祗修实政，可以上答天变。”仍命驰奏于行在。己亥，江浙行省言，绍兴、庆元、台州、婺州诸路饥民凡十一万八千九十户。乙巳，命中书省逮系也先捏以还。丙午，永平屯田府所隶昌国诸屯大风骤雨，平地出水。丁未，太白昼见。庚戌，次于上都之六十里店。辛亥，陕西行台御史孔思迪言：“人伦之中，夫妇为重。比见内外大臣得罪就刑者，其妻妾即断付他人，似与国朝旌表贞节之旨不侔、夫亡终制之令相反。况以失节之妇配有功之人，又与前贤所谓‘娶失节者以配身是己失节’之意不同。今后凡负国之臣籍没奴婢财产，不必罪其妻子。当典刑者，则孥戮之，不必断付他人，庶使妇人均得守节。请著为令。”壬子，海运粮至京师，凡百四十万九千一百三十石。是月，陕西雨。赐凤翔府岐阳书院额。书院祀周文宪王，仍命设学官，春秋释奠，如孔子庙仪。明宗遣吏部尚书别儿怯不花还京师。命中书集老臣议赈荒之策。时陕西、河东、燕南、河北、河南诸路流民十数万，自嵩、汝至淮南，死亡相藉，命所在州县官以便宜赈之。顺元、思、播州诸驿，因兵兴，马多羸毙，驿户贫乏，令有司市马补之。益都莒、密二州春水，夏旱蝗，饥民三万一千四百户，赈粮一月。陕西延安诸屯，以旱免征旧所逋粮千九百七十石。永平屯田府昌国、济民、丰赡诸署，以蝗及水灾，免今年租。汴梁蝗，卫辉蚕灾，峡州旱，淮东诸路、归德府徐、邳二州大水。

　　秋七月丙辰朔，日有食之。丁巳，次上都之三十里店。宗仁卫屯田大水，坏田二百六十顷。戊午，大都之东安、蓟州、永清、益津、潞县，春夏旱，麦苗枯；六月壬子雨，至是日乃止，皆水灾。己未，更定迁徙法：凡应徙者，验所居远近，移之千里，在道遇赦，皆得放还；如不悛再犯，徙之本省不毛之地，十年无过，则量移之；所迁人死，妻子听归土著。著为令。征京师僧道商税。癸亥，太白经天。丙子，帝受皇太子宝。辛巳，发诸卫军六千完京城。冀宁阳曲县雨雹，大者如鸡卵。令诸王封邑达鲁花赤，推择本部年二十五以上、识达治体、廉慎无过者以充，或有冒滥，罪及王傅。遣使以上尊、腊羊、钞十锭至大都国子监，助仲秋上丁释奠。以淮安海宁州、盐城、山阳诸县去年水，免今年田租。真定、河间、汴梁、永平、淮安、大宁、庐州诸属县及辽阳之盖州蝗。

　　八月乙酉朔，明宗次于王忽察都。丙戊，帝入见，明宗宴帝及诸王、大臣于行殿。庚寅，明宗崩，帝入临哭尽哀。燕铁木儿以明宗后之命，奉皇帝宝授于帝，遂还。壬辰，次孛罗察罕，以伯颜为中书左丞相，依前太保；钦察台、阿儿思兰海牙、赵世延并中书平章政事；甘肃行省平章朵儿只为中书右丞；中书参议阿荣、太子詹事丞赵世安并中书参知政事；前右丞相塔失铁木儿、知枢密院事铁木儿补化及上都留守铁木儿脱并为御史大夫。癸巳，帝至上都。乙未，赐护守大行皇帝山陵官、御史大夫孛罗等钞有差。焚四川伪造盐、茶引。丙申，监察御史徐奭言：“天下不可一日无君，神器不可一时而旷。先皇帝奄弃臣庶已逾数日，伏望圣上早正宸极，以安亿兆之心，实宗社无疆之福。”流诸王忽剌出于海南。丁酉，命阿荣、赵世安提调通政院事，一切给驿事皆关白然后给遣。戊戌，四川囊加台以指斥乘舆，坐大不道弃市。己亥，帝复即位于上都大安阁，大赦天下，诏曰：

　　朕惟昔上天启我太祖皇帝肇造帝业，列圣相承。世祖皇帝既大一统，即建储贰，而我裕皇天不假年，成宗入继，才十余载。我皇考武宗归膺大宝，克享天心，志存不私，以仁庙居东宫，遂嗣宸极。甫及英皇，降割我家。晋邸违盟构逆，据有神器，天示谴告，竟陨厥身。于是宗戚旧臣，协谋以举义，正名以讨罪，揆诸统绪，属在眇躬。朕兴念大兄播迁朔漠，以贤以长，历数宜归，力拒群言，至于再四。乃曰艰难之际，天位久虚，则众志弗固，恐隳大业。朕虽从请而临御，秉初志之不移，是以固让之诏始颁，奉迎之使已遣。寻命阿剌忒纳失里、燕铁木儿奉皇帝宝玺，远迓于途。受宝即位之日，即遣使授朕皇太子宝。朕幸释重负，实获素心，乃率臣民北迎大驾。而先皇帝跋涉山川，蒙犯霜露，道里辽远，自春徂秋，怀艰阻于历年，望都邑而增慨，徒御弗慎，屡爽节宣。信使往来，相望于道路，彼此思见，交切于衷怀。八月一日，大驾次王忽察都，朕欣瞻对之有期，独兼程而先进，相见之顷，悲喜交集。何数日之间，而宫车弗驾，国家多难，遽至于斯！念之痛心，以夜继旦。诸王、大臣以为祖宗基业之隆，先帝付托之重，天命所在，诚不可违，请即正位，以安九有。朕以先皇帝奄弃方新，摧怛何忍；衔哀辞对，固请弥坚，执谊伏阙者三日，皆宗社大计，乃以八月十五日即皇帝位于上都，可大赦天下，自天历二年八月十五日昧爽以前，罪无轻重，咸赦除之。於戏！戡定之余，莫急乎与民休息；丕变之道，莫大乎使民知义。亦惟尔中外大小之臣，各究乃心，以称朕意。

　　庚子，命阿荣、赵世安督造建康龙翔集庆寺。辛丑，立宁徽寺，掌明宗宫分事。壬寅，以钞万锭、币帛二千匹，供明宗后八不沙费用。升奎章阁学士院秩正二品，更司籍郎为群玉署，秩正六品。癸卯，幸世祖所御幄殿祓祭。禁凡送诸王、驸马恩赐者，毋受金币，犯者以赃论；或以衣、马为赠者听。遣道士苗道一、吴全节修醮事于京师，毛颖远祭遁甲神于上都南屏山、大都西山。甲辰，命司天监及回回司天监翙星。中书省臣言：“祖宗故事，即位之初，必恩赉诸王、百官。比因兵兴，经费不足，请如武宗之制，凡金银五锭以上减三之一，五锭以下全畀之，又以七分为率，其二分准时直给钞。”制可。遣钦察台先还京师，经理政务；燕铁木儿、阿荣留上都，监给恩赉金币。以仁宗、英宗潜邸宿卫士二百人还大都，备直宿。乙巳，立艺文监，秩从三品，隶奎章阁学士院；又立艺林库、广成局，皆隶艺文监。赐御史中丞史惟良沛县地五十顷。发诸卫军浚通惠河。丙子，自庚子至是日，昼雾夜晴。封牙纳失里为辽王，以故辽王脱脱印赐之。出官米五万石，赈粜京师贫民。丁未，以马紥儿台为上都留守。马紥儿台前为陕西行台侍御史，坐涂毁诏书得罪，以其兄伯颜有功，故特官之。戊申，封诸王宽彻为肃王。己酉，车驾发上都。赐明宗北来卫士千八百三十人各钞五十锭，怯薛官十二人各钞二百锭；赐诸部曲出征者币帛人各二匹，遣还。冀宁之忻州兵后荐饥，赈钞千锭。庚戌，改詹事院为储政院，伯颜兼储政使，中政使哈撒儿不花、太子詹事丞霄云世月思、前储庆使姚炜并储政使。河东宣慰使哈散托朝贺为名，敛所属钞千锭入己，事觉，虽会赦，仍征钞还其主。敕自今有以朝贺敛钞者，依枉法论罪。癸丑，征吴王泼皮及其诸父木楠子赴京师。甲寅，置隆祥总管府，秩正三品，总建大承天护圣寺工役。监察御史劾：“前丞相别不花昔以赃罢，天历初因人成功，遂居相位。既矫制以买驴家赀赐平章速速，又与速速等潜呼日者推测圣算。今奉诏已释其罪，宜窜诸海岛，以杜奸萌。”帝曰：“流窜海岛，朕所不忍，其并妻子置之集庆。”河南府路旱、疫，又被兵，赈以本府屯田租及安丰务递运粮三月。莒、密、沂诸州，饥民采草木实，盗贼日滋，赈以米二万一千石，并赈晋宁路饥民钞万锭。大名、真定、河间诸属县及湖、池、饶诸路旱，保定之行唐县蝗。加封大都城隍神为护国保宁王，夫人为护国保宁王妃。

　　九月乙卯朔，作佛事于大明殿、兴圣、隆福诸宫。市故宋太后全氏田为大承天护圣寺永业。戊午，赐武宁王彻彻秃金百两、银五百两，西域诸王燕只吉台金二千五百两、银万五千两，钞币有差。己未，立龙翔、万寿营缮提点所、海南营缮提点所，并秩正四品，隶隆祥总管府。庚申，加封故领诸路道教事张留孙为上卿、大宗师、辅成赞化保运神德真君。辛酉，凡往明宗所送宝官吏，越次超升者皆从黜降。赈甘肃行省沙州、察八等驿钞各千五百锭。癸亥，敕宣徽院所储金、银、钞、币，百司毋得奏请。甲子，赐云南乌撒土官禄余、曲靖土官举精衣各一袭。丁卯，大驾至大都。戊辰，敕翰林国史院官同奎章阁学士采辑本朝典故，准《唐》、《宋会要》，著为《经世大典》。召威顺王宽彻不花赴阙。敕：“使者颁诏赦，率日行三百余里。既受命，逗留三日及所至饮宴稽期者治罪，取赂者以枉法论。”辛未，以控鹤士二十人赐宣靖王买奴。监察御史劾奏：“知枢密院事塔失帖木儿阿附倒剌沙，又与王禅举兵犯阙。今既待以不死，而又付之兵柄，事非便。”诏罢之。壬申，怯薛官武备卿定住特授开府仪同三司。癸酉，帝御大明殿，受诸王、百官朝贺。铁木迭儿诸子锁住等，明宗尝敕流于南方，燕铁木儿言，锁住天历初有劳于国，请各遣还田里，从之。甲戌，命江浙行省明年漕运粮二百八十万石赴京师。广西思明州土官黄宗永遣其子来贡虎、豹、方物。乙亥，史惟良上疏言：“今天下郡邑被灾者众，国家经费若此之繁，帑藏空虚，生民凋瘵，此政更新百废之时。宜遵世祖成宪，汰冗滥蚕食之人，罢土木不急之役，事有不便者，咸厘正之。如此则天灾可弭，祯祥可致。不然，将恐因循苟且，其弊渐深，治乱之由，自此而分矣。”帝嘉纳之。丙子，改太禧院为太禧宗禋院。立温州路竹木场。以卫辉路旱，罢苏门岁输米二千石。铁木儿补化加录军国重事。以翰林学士承旨也儿吉尼、元帅梁国公都列捏并知行枢密院事。立卫候司，秩正四品，隶储政院。赈陕西临潼等二十三驿各钞五百锭。论也先捏以不忠不敬，伏诛。岚、管、临三州所居诸王八剌马、忽都火者等部曲，乘乱为寇，遣省、台、宗正府官往督有司捕治之。壬午，伯颜以病在告，居赤城，遣使召赴阙。封知枢密院事燕不邻为兴国公，以大司农卿燕赤为司徒。癸未，建颜子庙于曲阜所居陋巷。上都西按塔罕、阔干忽剌秃之地，以兵、旱，民告饥，赈粮一月。

　　冬十月甲申朔，帝服衮冕，享于太庙。丙戌，命钦察台兼领度支监，遣镇南王孛罗不花还镇杨州。禁奉元、永平酿酒。戊子，知枢密院事昭武王火沙知行枢密院事。己丑，立大承天护圣寺营缮提点所，秩正五品；又立大都等处、平江等处田赋提举司二，秩从五品；皆隶隆祥总管府。辛卯，燕铁木儿率群臣请上尊号，不许。云南行省立元江等处宣慰司。申饬海道转漕之禁。籍四川囊加台家产，其党杨静等皆夺爵，杖一百七，籍其家，流辽东。封太禧宗禋使秃坚帖木儿为梁国公。甲午，以登极恭谢，遣官代祀于南郊、社稷。中书省臣言：“旧制，朝官以三十月为一考，外任则三年为满。比年朝官率不久于其职，或数月即改迁，于典制不类，且治迹无从考验。请如旧制为宜。”敕：“除风宪官外，其余朝官，不许二十月内迁调。”监察御史劾奏：“吏部尚书八剌哈赤，先除陕西行台侍御史，避难不行。”罢之。丙申，中书省臣言：“臣等谨集枢密院、御史台、翰林、集贤院、奎章阁、太常礼仪院、礼部诸臣僚，议上大行皇帝尊谥曰翼献景孝皇帝，庙号明宗，国言谥号曰护都笃皇帝。”是日，奉玉册、玉宝于太庙，如常仪。命江西、湖广分漕米四十万石，以纾江浙民力；给钞十五万锭，赈陕西饥民。己亥，加封天妃为护国庇民广济福惠明著天妃，赐庙额曰灵慈，遣使致祭。申饬都水监河防之禁。辛丑，遣使括勘内外郡邑官久次事故应代者，岁终上名于中书省。以怯怜口诸色民匠总管府及所属诸司隶徽政院者，悉隶储政院。发中政院财赋总管府粮储在江南者赴京师，以助经费，验时直以钞还之。诸王、公主、官府、寺观拨赐田租，除鲁国大长公主听遣人征收外，其余悉输于官，给钞酬其直。壬寅，弛陕西山泽之禁以与民。大宁路地震。癸卯，命道士苗道一建醮于长春宫。改琼州军民安抚司为乾宁军民安抚司，升定安县为南建州，隶海北元帅府，以南建洞主王官知州事，佩金符，领军民。监察御史劾奏：“张思明在仁宗朝，阿附权臣铁木迭儿，间谍两宫，仁宗灼见其奸，既行黜降。及英宗朝铁木迭儿再相，复援为左丞，稔恶不悛，竟以罪废。今又冒居是官，宜从黜罢。”诏罢之。敕刑部尚书察民之无赖者惩治之。甲辰，畏兀僧百八人作佛事于兴圣殿。戊申，以江淮财赋都总管府隶储政院，供皇后汤沐之用。作佛事于广寒殿。征朵朵、王士熙等十二人于贬所，放还乡里。庚戌，以亲祀太庙礼成，诏天下。罢大承天护圣寺工役。囚在狱三年疑不能决者，释之。民间拖欠官钱无可追征者，尽行蠲免。命通政院官分职往所在官司，佥补逃亡驿户。大都至上都并塔思哈剌、旭麦怯诸驿，自备首思，供给繁重，天历三年官为应付。免征奉元路民间商税一年，命所在官司设置常平仓。云南八番为囊加台所诖误，反侧未安者，并贳其罪。免各处煎盐灶户杂泛夫役二年。遣使代祀岳渎山川。免永平屯田总管府田租，申禁天下私杀马牛。明宗乳媪夫斡耳朵，在武宗时为大司徒，仁宗朝拘其印。燕铁木儿以为言，诏给还之。云南威楚路黄州土官哀放遣其子来朝贡。湖广常德、武昌、澧州诸路旱饥，出官粟赈粜之。陕西凤翔府饥民四万七千户，皆赈以钞。

　　十一月乙卯，以立皇后，诏天下。受佛戒于帝师，作佛事六十日。丙辰，以句容郡王答邻答里知行枢密院事。诏列圣诸宫后妃陪从之臣，永给衣廪刍粟。后八不沙请为明宗资冥福，命帝师率群僧作佛事七日于大天源延圣寺，道士建醮于玉虚、天宝、太乙、万寿四宫及武当、龙虎二山。戊午，遣使代祀天妃。赐燕铁木儿宅一区。皇后以银五万两，助建大承天护圣寺。冠州旱。命朵耳只亦都护为河南行省丞相。近制行省不设丞相，中书省以为言，帝有旨：“朵耳只先朝旧臣，不当以例拘。”武宗宿卫士岁赐，如仁宗卫士例。西夏僧总统封国公冲卜卒，其弟监藏班臧卜袭职，仍以玺书、印章与之。癸亥，以翰林学士承旨阔彻伯知枢密院事，位居众知院事上。甲子，庐州旱饥，发粮五千石赈之。止鹰坊毋猎畿甸。江西龙兴、南康、抚、瑞、袁、吉诸路旱。丙寅，升山东河北蒙古军大都督府秩从二品。改普庆修寺人匠提举司为营缮提点所，秩从五品，隶崇祥总管府。云南威楚路土官昵放来朝贡。罢功德使司，以所掌事归宣政院。己巳，撒迪为中书右丞。命中书左丞赵世安提调国子监学。庚午，诸王阔不花至自陕西，收其印，遣还。壬申，毁广平王木剌忽印，命哈班代之，更铸印以赐。癸酉，太阴犯填星。丙子，诸王阿剌忒纳失里翊戴有劳，以其父越王秃剌印与之。丁丑，复立孟定路军民总管府，复给元江路军民总管府印。湖广州县为广源等徭寇掠者二百八十余所，命行省平章刘脱欢招捕之。造青木绵衣万领，赐围宿军。乙卯，翰林国史院臣言：“纂修《英宗实录》，请具倒剌沙款伏付史馆。”从之。高丽国王王焘久病，不能朝，请命其子桢袭位。以平江官田百五十顷，赐大龙翔集庆寺及大崇禧万寿寺。辛巳，迁山东河北蒙古军大都督府于濮州，仍听山东廉访司按治。钦察台兼右都威卫使。壬午，诏豫王阿剌忒纳失里镇云南，赐其卫士钞万锭，仍每岁豫给其衣廪。

　　十二月甲申，给豳王忽塔忒迷失王傅印，以西僧辇真吃剌思为帝师。诏僧尼徭役一切无有所与。丙戌，诏百官一品至三品，先言朝政得失一事；四品以下，悉听敷陈。仍命赵世安、阿荣辑录所上章疏，善者即议举行。追封燕铁木儿曾祖班都察为溧阳王，祖土土哈为升王，父床兀儿为杨王。庚寅，祓祭于太祖幄殿。以末吉为大司徒。中书省臣言：“旧制，凡有奏陈，众议定共署，乃入奏。近年，事方议拟，一二省臣辄已上请，致多乖滞。今请如旧制。”御史台臣言：“风宪官赴任，毋拘远近，均给驿为宜。”并从之。辛卯，命帝师率其徒作佛事于凝晖阁。甲午，冀宁路旱饥，赈粮二千九百石。乙未，改封前镇南王帖木儿不花为宣让王。初，镇南王脱不花薨，子孛罗不花幼，命帖木儿不花袭其爵。孛罗不花既长，帖木儿不花请以王爵归之，乃特封宣让王，以示褒宠。收诸王帖古思金印。诏谕廷臣曰：“皇姑鲁国大长公主，蚤寡守节，不从诸叔继尚，鞠育遗孤，其子袭王爵，女配予一人。朕思庶民若是者犹当旌表，况在懿亲乎？赵世延、虞集等可议封号以闻。”诏：“诸僧寺田，自金、宋所有及累朝赐予者，悉除其租。其有当输租者，仍免其役。僧还俗者，听复为僧。”戊戌，以淮、浙、山东、河间四转运司盐引六万，为鲁国大长公主汤沐之资。己亥，遣使驿致故帝师舍利还其国，给以金五百两、银二千五百两、钞千五百锭、币五千匹。加谥汉长沙王吴芮为长沙文惠王。壬寅，命江浙行省印佛经二十七藏。癸卯，蕲州路夏秋旱饥，赈米五千石。甲辰，以明年正月武宗忌辰，命高丽、汉僧三百四十人，预诵佛经二藏于大崇恩福元寺。丁未，造至元钞四十五万锭、中统钞五万锭，如岁例。中书省臣言：“在京酒坊五十四所，岁输课十余万锭。比者间以赐诸王、公主及诸官寺，诸王、公主自有封邑、岁赐，官寺亦各有常产，其酒课悉令仍旧输官为宜。”从之。开河东冀宁路、四川重庆路酒禁。罢土番巡捕都元帅府。赈上都留守司八剌哈赤二千二百余户、烛剌赤八百余户粮三月，钞有差；牙连秃杰鲁迭所居鹰坊八百七十户粮三月。戊申，以玥璐不花为御史大夫，兼领隆祥总管府事。庚戌，诏兴举中政院事。辛亥，趣内外已授官者速赴任。改上都馒头山为天历山。壬子，织武宗御容成，即神御殿作佛事。敕：“凡阶开府仪同三司者，班列居一品之前。”武昌江夏县火，赈其贫乏者二百七十户粮一月。黄州路及恩州旱，并免其租。是岁，会赋入之数：金三百二十七锭，银千一百六十九锭，钞九百二十九万七千八百锭，币帛四十万七千五百匹，丝八十八万四千四百五十斤，绵七万六百四十五斤，粮千九十六万五十三石。 
 
 
 
卷三十四 本纪第三十四
　
　　◎文宗三

　　至顺元年春正月丙辰，命赵世延、赵世安领纂修《经世大典》事。怀庆路饥，赈钞四千锭。丁巳，赐明宗妃按出罕、月鲁沙、不颜忽鲁都钞币有差。以知枢密院事伯帖木儿为辽阳行省左丞相。戊午，颁玺书谕云南。辛酉，时享太庙。命回回司天监翙星。壬戌，中兴路饥，赈粜粮万石，贫者仍赒其家。甲子，燕铁木儿、伯颜并辞丞相职，不允，仍命阿荣、赵世安慰谕之。丁卯，云南诸王秃坚及万户伯忽、阿禾、怯朝等叛，攻中庆路，陷之，杀廉访司官，执左丞忻都等，迫令署诸文牍。庚午，芍陂屯及鹰坊军士饥，赈粮一月。辛未，中书省臣言：“科举会试日期，旧制以二月一日、三日、五日，近岁改为十一、十三、十五。请依旧制。”从之。壬申，衡阳徭为寇，劫掠湘乡州。癸酉，以宣徽使撒敦复知枢密院事，与钦察台并领长密卿。乙亥，赐燕铁木儿质库一。密海州文登、牟平县饥，赈以粮三千石。丙子，衡州路饥，总管王伯恭以所受制命质官粮万石赈之。丁丑，追封三宝奴为郢城王，谥荣敏。召荆王之子脱脱木儿赴阙。赵世延请致仕，不允。命中书省制玉带二十，赐臣僚官一品者。遣使赍金千五百两、银五百两，诣杭州书佛经。赐海南大兴龙普明寺钞万锭，市永业地。戊寅，赐隆禧总管府田千顷。立荆襄等处、平松等处田赋提举司，并隶太禧宗禋院。命陕西行省以盐课钞十万锭赈流民之复业者。徭贼八百余人寇石康县。己卯，封太医院使野理牙为秦国公。庚辰，升群玉署为群玉内司，秩正三品，置司尉、亚尉、佥司、司丞，仍隶奎章阁学士院。礼部尚书飐飐兼监群玉内司事。辛巳，改大都田赋提举司为宣农提举司，荆襄田赋提举司为荆襄济农香户提举司，平江提举司为平江善农提举司。遣使赍钞三千锭，往甘肃市髦牛。濠州去年旱，赈粮一月。大名路及江浙诸路俱以去年旱告，永平路以去年八月雹灾告。加封秦蜀郡太守李冰为圣德广裕英惠王，其子二郎神为英烈昭惠灵显仁祐王。

　　二月壬午朔，以赵世安为御史中丞，史惟良为中书左丞。癸未，加知枢密院事燕不邻开府仪同三司。籍张珪子五人家资。乙酉，以西僧加瓦藏卜、蘸八儿监藏并为乌思藏土蕃等处宣慰使都元帅。云南麓川等土官来贡方物。杨州、安丰、庐州等路饥，以两淮盐课钞五万锭、粮五万石赈之。真定、蕲、黄等路，汝宁府、郑州饥，各赈粮一月。丁亥，命江南、陕西、河南等处富民输粟补官，江南万石者官正七品，陕西千五百石、河南二千石、江南五千石者从七品，自余品级有差。四川富民有能输粟赴江陵者，依河南例，其不愿仕，乞封父母者听。僧、道输己粟者，加以师号。征江浙、江西、湖广赈粜粮价钞赴京师。己丑，秃坚、伯忽等攻陷仁德府，至马龙州，调八番元帅完泽将八番答剌罕军千人、顺元土军五百人御之。庚寅，改万圣祐国、兴龙普明、龙翔万寿三提点所并为营缮都司，秩正四品；万安规运、普庆营缮等八提点所并为营缮司，秩正五品。以修《经世大典》久无成功，专命奎章阁阿邻帖木儿、忽都鲁都儿迷失等译国言所纪典章为汉语，纂修则赵世延、虞集等，而燕铁木儿如国史例监修。开元路胡里改万户府军士饥，给粮赈之。辛卯，以御史台赃罚钞万锭、金千两、银五千两付太禧宗禋院，供祭祀之需。赐燕铁木儿给驿玺书，以征其食邑租赋。奎章阁学士忽都鲁都儿迷失、撒迪、虞集辞职，诏谕之曰：“昔我祖宗睿知聪明，其于致理之道，自然生知。朕以统绪所传，实在眇躬，夙夜忧惧，自惟早岁跋涉艰阻，视我祖宗，既乏生知之明，于国家治体，岂能周知？故立奎章阁，置学士员，日以祖宗明训、古昔治乱得失陈说于前，使朕乐于听闻。卿等其推所学以称朕意，其勿复辞。”帖麦赤驿户及建康、广德、镇江诸路饥，赈粮一月。卫辉、江州二路饥，赈钞二万锭。宁国路饥，尝赈粮二万石，不足，复赈万五千石。癸巳，卫辉路胙城、新乡县大风雨灾。甲午，自庚寅至是日，京师大霜昼｛雨矛｝。立诸色民匠打捕鹰坊都总管府，秩正二品。置奎章阁监书博士二人，秩正五品。秃坚、伯忽等攻晋宁州，秃坚自立为云南王，伯忽为丞相，阿禾、忽剌忽等为平章等官，立城栅，焚仓库以拒命。乙未，中书省言：“江浙民饥，今岁海运为米二百万石，其不足者来岁补运。”从之。丙申，云南蒲蛮来朝。赈常德、澧州路饥。丁酉，帝及皇后、燕王阿剌忒纳答剌并受佛戒。己亥，命明宗皇子受佛戒。监察御史言：“中书平章朵儿只，职任台衡，不思报效，铨选之际，紊乱纲纪，贪污著闻，恬不知耻，黜罢为宜。”从之。徭贼入灌阳县，劫民财。庚子，以兵兴所收诸王也先帖木儿、搠思监等印还给之。壬寅，玥璐不花辞御史大夫职，不允。土蕃等处民饥，命有司以粮赈之。新安、保定诸驿孳畜疫死，命中书给钞济其乏。癸卯，汴梁路封丘、祥符县霜灾。甲辰，流王禅之子于吉阳军。乙巳，封明宗皇子亦璘真班为鄜王。豫王阿剌忒纳失里所部千六百余人饥，赈粮二月。淮安路民饥，以两淮盐课钞五万锭赈之。丙午，复以阿儿思兰海牙为江南行台御史大夫。命中尚卿小云失以兵讨云南。御史台臣言：“钦察台天历初在上都，常与阔阔出等谋执倒剌沙，事泄，同谋者皆死，钦察台以出征获免。顷台臣疑而劾之，不称事情，宜雪其枉。”制曰：“可。”丁未，以伯颜知枢密院事，依前太保、录军国重事。诏谕中书曰：“昔在世祖，尝以宰相一人总领庶务，故治出于一，政有所统。今燕铁木儿为右丞相，爱颜既知枢密院事，左丞相其勿复置。”太禧宗禋院所隶总管府，各置副达鲁花赤一人。赐豫王王傅官金虎符。戊申，命中书省及翰林国史院官祭太祖、太宗、睿宗三朝御容。以太禧宗禋使阿不海牙为中书平章政事，命史惟良及参知政事和尚总督建言之事。中书省臣言：“旧制，正旦、天寿节，内外诸司各有贽献，顷者罢之。今江浙省臣言，圣恩公溥，覆帱无疆，而臣等殊无补报，凡遇庆礼，进表称贺，请如旧制为宜。”从之。降玺书申盐法之禁。以嘉兴路崇德县民四万户所输租税，供英宗后妃岁赐钱帛。诏谕枢密院，以屯田子粒钞万锭助建佛寺，免其军卒土木之役。庚戌，茶陵州民饥，同知万家奴、江存礼以所受敕质粮三千石赈之。辛亥，迤西蒙古驿户饥，给刍粟有差。赈河南流民复归者钞五千锭。泰安州饥民三千户，真定南宫县饥民七千七百户，松江府饥民万八千二百户，及土蕃朵里只失监万户部内饥，命所在有司从宜赈之。济宁路饥民四万四千九百户，赈以山东盐课钞万锭。杭州火，赈粮一月。命市故瀛国公赵鳷田，为大龙翔集庆寺永业。御史台臣言不必予其直，帝曰：“吾建寺为子孙黎民计，若取人田而不予直，非朕志也。”察罕脑儿宣慰司所部千户察剌等卫饥者万四千四百五十六人，人给钞一锭。

　　三月甲寅，命宣政院供显懿庄圣皇后神御殿祭祀。乖西蛮三千人入松梨山，烧沿边官军营堡。东平路须城县饥，赈以山东盐课钞。安庆、安丰、蕲、黄、庐五路饥，以淮西廉访司赃罚钞赈之。丁巳，徙封济阳王木楠子为吴王，吴王泼皮为济阳王。赐八番顺元、曲靖、乌撒、乌蒙、蒙庆、罗罗斯、嵩明州土官币帛各一。禁泛滥给驿。四川官吏胁从囊加台者皆复故职。戊午，封皇子阿剌忒纳答剌为燕王，立宫相府总其府事，秩正二品，燕铁木儿领之。廷试进士，赐笃列图、王文烨等九十七人及第、出身有差。命彰德路岁祭羑里周文王祠。以河南行省平章乞住为云南行省平章，八番顺元宣慰使帖木儿不花为云南行省左丞，从豫王由八番道讨云南。赐明宗近侍七十人官有差。裕宗及昭献元圣皇后位宿卫三千人，命储政院给其衣粮刍粟。发米十万石赈粜京师贫民。癸亥，遣诸王桑哥班、撒忒迷失、买哥分使西北诸王燕只吉台、不赛因、月即别等所。甲子，诏谕中外，命御史大夫铁木儿补化、玥璐不花振举台纲。丁卯，木八剌沙来贡蒲萄酒，赐钞币有差。以山东盐课钞万锭赈东昌饥民三万三千六百户。己巳，议明宗升祔，序于英宗之上，视顺宗、成宗庙迁之例。辛未，群臣请上皇帝尊号，不许，固请不已，乃许之。封知枢密院事不花帖木儿为武平郡王。录讨云南秃坚、伯忽之功，云南宣慰使土官举宗、禄余并遥授云南行省参知政事，余赐赉有差。分龙庆州隶大都路。诸王也孙台部七百余人入天山县，掠民财产，遣枢密院、宗正府官往捕之。壬申，奉玉册、玉宝，祔明宗神主于太庙。濮州临清、馆陶二县饥，赈钞七千锭。光州光山县饥，出官粟万石，下其直赈粜。信阳、息州及光之固始县饥，并以附近仓粮赈之。甲戌，封诸王速来蛮为西宁王。乙亥，西番哈剌火州来贡蒲萄酒。诸王、驸马还镇，锡赉有差。丙子，改山东都万户府为都督府。云南木邦路土官浑都来贡方物。河南登封、偃师、孟津诸县饥，赈以两淮盐课钞三万锭。巩昌、临洮、兰州、定西州饥，赈钞三千五百锭。沂、莒、胶、密、宁海五州饥，赈粮五千石。中兴、峡州、归州、安陆、沔阳饥户三十万有奇，赈粮四月。丁丑，升太常礼仪院秩正二品。敕有司供明宗后八不沙宫分币帛二百匹，及阿梯里、脱忽思币帛有差。赐燕铁木儿功勋之碑。广平路饥，以河间盐课钞万三千锭赈之。辛巳，诸王哈儿蛮遣使来贡蒲萄酒。广德、太平、集庆等路饥，凡数百万户。濮州诸县虫食桑叶将尽。

　　夏四月壬午朔，命西僧作佛事于仁智殿，自是日始，至十二月终罢。癸未，置怯怜口钱粮都总管府，秩正三品。中书省臣言：“各宫分及宿卫士岁赐钱帛，旧额万人，去岁增四千人，迩者增数益广，请依旧额为宜。”诏命阿不海牙裁省以闻。甲申，时享太庙。丙戌，封也真也不干为桓国公。燕铁木儿言：“天历初，阿速军士为国有劳，请以钞十万锭、米十万石分给其家。”从之。戊子，四川行省调重庆五路万户以兵救云南。庚寅，中书省臣言：“迩者诸处民饥，累常赈救，去岁赈钞百三十四万九千六百余锭、粮二十五万一千七百余石。今汴梁、怀庆、彰德、大名、兴和、卫辉、顺德、归德及高唐、泰安、徐、邳、曹、冠等州饥民六十七万六千户，一百一万二千余口，请以钞九万锭、米万五千石，命有司分赈。”制曰：“可。”以陕西饥，敕有司作佛事七日。壬辰，以所籍张珪诸子田四百顷，赐大承天护圣寺为永业。沿边部落蒙古饥民八千二百，人给钞三锭、布二匹、粮二月，遣还其所部。癸巳，置豫王王傅、副尉、司马各二员。丁酉，遣诸王桑兀孙还云南。金兰等驿马牛死，赈钞五百锭。庚子，降玺书申谕太禧宗禋院。天临之醴陵、湘阴等州、台州之临海等县饥，各赈籴米五千石。辛丑，明宗后八不沙崩。壬寅，括益都、般阳、宁海闲田十六万二千九十顷，赐大承天护圣寺为永业。立益都广农提举司及益都、般阳、宁海诸提领所，并隶隆祥总管府。乌撒土官禄余杀乌撒宣慰司官吏，降于伯忽。罗罗诸蛮俱叛，与伯忽相应，平章帖木儿不花为其所害。晋宁、建昌二路民饥，赈粮五万五千石、钞二万三千锭。戊申，陕西行台言：“奉元、巩昌、凤翔等路以累岁饥，不能具五谷种，请给钞二万锭，俾分籴于他郡。”从之。云南贼禄余以蛮兵七百余人拒乌撒、顺元界，立关固守。重庆五路万户军至云南境，值罗罗蛮，万余人遇害，千户祝天祥等引余众遁还。诏江浙、河南、江西三省调兵二万，命诸王云都思帖木儿及枢密判官洪浃将之，与湖广行省平章脱欢会兵讨云南。己酉，作佛事。是月，沧州、高唐州属县虫食桑叶尽。芍陂屯饥，赈粮二月。土蕃等处脱思麻民饥，命有司赈之。赈怀庆承恩、孟州等驿钞千锭。

　　五月乙卯，遣宣徽使定住等，以受尊号告祭南郊。故四川行省平章宽彻、四川道廉访使忽都鲁养阿等，皆为囊加台所害，并赠官赐谥。榆次县主簿太帖木儿、河中府判官秃塔儿，皆为辽东军所害，并加褒赠。戊午，帝御大明殿，燕帖木儿率文武百官及僧道、耆老，奉玉册、玉宝，上尊号曰钦天统圣至德诚功大文孝皇帝。是日，改元至顺，诏天下。河南、怀庆、卫辉、晋宁四路曾经赈济人户，今岁差发全行蠲免，其余被灾路分人民已经赈济者，腹里差发、江淮夏税，亦免三分。己未，罗罗斯权土官宣慰撒加伯、阿漏土官阿剌、里州土官德益叛，附于禄余。庚申，以受尊号恭谢太庙。辛酉，四川行省讨云南，进军至乌蒙。壬戌，归德府之谯县雾伤麦。癸亥，四川军至云南之雪山峡，遇罗罗斯军，败之。德州饥，赈以山东盐课钞三千锭。武昌路饥，赈以粮五万石、钞二千锭。甲子，申命燕铁木儿为中书右丞相，诏天下。以钞四万锭分给宫人，赐鲁国大长公主钞万锭。丁卯，翰林国史院修《英宗实录》成。戊辰，车驾发大都，次大口。升尚舍寺秩正三品。命阿邻帖木儿为大司徒。遣豫王阿剌忒纳失里镇西番，授以金印。赐诸王脱欢金印，大司徒不兰奚银印。加赵世延翰林学士承旨，封鲁国公。赈卫辉、大名、庐州饥民钞六千锭、粮五千石。开元路胡里该万户府、宁夏路哈赤千户所军士饥，各赈粮二月。己巳，次龙虎台。置肃王宽彻傅、尉、司马各一员。辛未，置宣忠扈卫亲军都万户府，秩正三品，总干罗思军士，隶枢密院。以太禧宗禋使亦列赤为中书平章政事。左、右钦察、龙翊侍卫军士五千三百七十户饥，户赈钞二锭、布一匹、粮一月。癸酉，遣使劳军于云南。时诸王秃剌率万户忽都鲁沙、怯列、孛罗等，皆领兵进讨秃坚、伯忽。甲戌，八番乖西苗阿马、察伯秩等万人侵扰边境，诏枢密臣分兵讨之。乙亥，置顺元宣抚司，统答剌罕军征云南，人赐钞五锭。卫辉路之辉州，以荒乏谷种，给钞三千锭，俾籴于他郡。己卯，遣使诣五台山作佛事。庚辰，命湖广行省以钞五万锭给云南军需。是月，右卫左右手屯田大水，害禾稼八百余顷。广平、河南、大名、般阳、南阳、济宁、东平、汴梁等路，高唐、开、濮、辉、德、冠、滑等州，及大有、千斯等屯田蝗。以浙东宣慰使陈天祐、湖广参知政事樊楫死于王事，赠封特加一级。龙兴张仁兴妻邹氏、奉元李郁妻崔氏以志节，汴梁尹华以孝行，皆旌其门。六月辛巳朔，燕铁木儿言：“向有旨，惟许臣及伯颜兼领三职。今赵世延以平章政事兼翰林学士承旨、奎章阁大学士，引疾以辞。”帝曰：“朕重老成人，其令世延仍视事中书，果病，无预铨选可也。”丙戌，大驾至上都。戊子，给左、右钦察、龙翊侍卫军士粮。壬辰，镇江饥，赈粮四万石。饶州饥，亦命有司赈之。癸巳，御史台臣言：“宣徽院钱谷，出纳无经，以上供饮膳，冒昧者多，不稽其案牍，则弊日滋。宜如旧制，具实上之省部，以备考核。”从之。丙申，立行枢密院讨云南，赐给驿玺书十五、银字圆符五。以河南行省平章彻里铁木儿知行枢密院事，陕西行省平章探马赤、近侍教化为同知、副使。发朵甘思、朵思麻及巩昌诸处军万三千人，人乘马三匹。彻里铁木儿同镇西武靖王搠思班等由四川，教化从豫王阿剌忒纳失里等由八番，分道进军。黄河溢，大名路之属县没民田五百八十余顷。庚子，以内侍中瑞卿撒里为大司徒，赐四川行省左丞孛罗金虎符。以盐课钞二十万锭供云南军需。命河南、湖广、江西、甘肃行省诵《藏经》六百五十部，施钞三万锭。知枢密院事阔彻伯、脱脱木儿，通政使只儿哈郎，翰林学士承旨教化的、伯颜也不干，燕王宫相教化的、斡罗思，中政使尚家奴、秃乌台，右阿速卫指挥使那海察、拜住，以谋变有罪，并弃市，籍其家。癸卯，四川孛罗以蒙古渐丁军五千往云南。乙巳，罗罗斯土官撒加伯合乌蒙蛮兵万人攻建昌县，云南行省右丞跃里帖木儿拒之，斩首四百余级，四川军亦败撒加伯于芦古驿。丙午，朵思麻蒙古民饥，赈粮一月。丁未，改东路蒙古军元帅府为东路钦察军万户府。是月，高唐、曹州及前、后、武卫屯田水灾。大都、益都、真定、河间诸路，献、景、泰安诸州，及左都威卫屯田蝗。迤北蒙古饥民三千四百人，人给粮二石、布二匹。旌表真定梁子益妻李氏等贞节，徐州胡居仁孝行。

　　秋七月辛亥，封诸王按浑察为广宁王，授以金印。壬子，命西僧禜星。丙辰，以阔彻伯大司徒印授撒里。丁巳，命中书省、翰林国史院官祀太祖、太宗、睿宗御容于大普庆寺。命西僧为皇子燕王作佛事。西域诸王不赛因遣使来朝贺。监察御史请以所籍阔彻伯衣物分赐宿卫军士，从之。己未，以阔彻伯宅赐太禧宗禋院，衣服赐群臣。通渭山崩，压民舍，命陕西行省赈被灾者十二家。庚申，籍脱脱木儿家赀，输内府。辛酉，改哈思罕万户府为总管府，秩四品。诏：“僧、道、猎户、鹰坊合得玺书者，翰林院无得越中书省以闻。”真定路之平棘，广平路之肥乡，保定路之曲阳、行唐等县，大风雨雹伤稼。许失台速怯、月谨真孛可等部献人口牧畜，命酬其直。江西建昌万户府军戍广海者，一岁更役，来往劳苦，诏仍至元旧制，二岁一更。乙丑，翰林学士承旨也儿吉尼知枢密院事。调诸卫卒筑漷州柳林海子堤堰。丙寅，蒙古百姓以饥乏至上都者，阅口数给以行粮，俾各还所部。增大都赈粜米五万石。大都之顺州、东安州大风雨雹伤稼。戊辰，寿宁公主薨，收其印。己巳，命江浙行省以钞十万锭至云南增其军需。庚午，岁星犯氐宿。开平路雨雹伤稼。中书省臣言：“近岁帑廪虚空，其费有五：曰赏赐，曰作佛事，曰创置衙门，曰滥冒支请，曰续增卫士鹰坊。请与枢密院、御史台、各怯薛官同加汰减。”从之。御史台臣劾奏新除河南府总管张居敬避难不之官，有旨免所授官，加其罪笞。甲戍，赐诸王养怯帖木儿、孛栾台、征棘斯、察阿兀罕等金银钞币有差。丙子，敕中书省、御史台遣官诣江浙、江西、湖广、四川、云南诸行省，迁调三品以下官。命四川行省于明年茶盐引内给钞八万锭增军需，以讨云南。赈木邻、紥里至苦盐泊等九驿，每驿钞五百锭。增给戍居庸关军士粮。海潮溢，漂没河间运司盐二万六千七百余引。丁丑，以给驿玺书五、银字圆符二，增给陕西蒙古都万户府，以讨云南。故丞相铁木迭儿子将作使锁住与其弟观音奴、姊夫太医使野理牙，坐怨望、造符录、祭北斗、咒咀，事觉，诏中书鞫之。事连前刑部尚书乌马儿、前御史大夫孛罗、上都留守马儿及野理牙姊阿纳昔木思等，俱伏诛。云南秃坚、伯忽等势愈猖獗，乌撒禄余亦乘势连约乌蒙、东川、茫部诸蛮，欲令伯忽弟拜延等兵攻顺元。枢密臣以闻，诏即遣使督豫王阿纳忒剌失里及行枢密院、四川、云南行省亟会诸军分道进讨，以乌蒙、乌撒及罗罗斯地接西番，与碉门安抚司相为唇齿，命宣政院督所属军民严加守备，又命巩昌都总帅府调兵千人戍四川。开元、大同、真定、冀宁、广平诸路及忠翊侍卫左右屯田，自夏至于是月不雨。奉元、晋宁、兴国、扬州、淮安、怀庆、卫辉、益都、般阳、济南、济宁、河南、河中、保定、河间等路及武卫、宗仁卫、左卫率府诸屯田蝗。永平庞遵以孝行，福州王荐以隐逸，大同李文实妻齐氏、河南阎遂妻杨氏、大都潘居敬妻陈氏、王成妻高氏以志节，顺德马奔妻胡闰奴、真定民妻周氏、冀宁民妻魏益红以夫死自缢殉葬，并旌其门。

　　闰七月庚辰朔，封诸王卯泽为永宁王，授金印，及给银字圆符、给驿玺书，并以所隶封邑岁赋赐之。癸未，遣诸王笃怜、浑秃、孛罗等共银千两、币二百匹，赐诸王朵列铁木儿。监察御史葛明诚言：“中书平章政事赵世延，年逾七十，智虑耗衰，固位苟容，无补于事，请斥归田里。”台臣以闻，诏令中书议之。云南茫部路九村夷人阿斡、阿里诣四川行省自陈：“本路旧隶四川，今土官撒加伯与云南连叛，愿备粮四百石、民丁千人，助大军进征。”事闻，诏嘉其去逆效顺，厚慰谕之。卫士上都驻冬者，所给粮以三分为率，二分给钞。大驾将还，敕上都兵马司官二员，率兵士由偏岭至明安巡逻，以防盗贼。市橐驼百、牛三百，充扈从属军之用。丙戌，忠翊卫左右屯田陨霜杀稼。籍锁住、野里牙等库藏、田宅、奴仆、牧畜，给大承天护圣寺为永业。铸黄金神仙符命印，赐掌全真教道士苗道一。己丑，立掌医署，秩正五品。庚寅，以所籍野理牙宅为都督府公署。辛卯，以陕西行台御史中丞脱亦纳为中书参知政事。燕铁木儿言：“赵世延向自言年老，屡乞致仕，臣等以闻，尝有旨，世延旧人，宜与共政中书。御史之言，不知前有旨也。”帝曰：“如御史言，世延固难任中书矣，其仍任以翰林、奎章之职。”四川行省平章汪寿昌言：“云南伯忽叛逆，兴兵进讨，调遣馈饷，皆寿昌领之。顷以市马、造器械、军官俸给、军士行粮，已给钞十五万锭。今伯忽未及殄灭，而乌撒、乌蒙相继为乱，大兵深入，去朝廷益远，元请军需，早乞颁降，从本省酌其缓急，便宜以行，庶不稽误。”从之。宁夏、奉元、巩昌、凤翔、大同、晋宁诸路属县陨霜杀稼。癸巳，以月鲁帖木儿为大司徒。赐哈剌赤军士钞一万锭、粮十万石。察罕脑儿并东、西凉亭诸卫士九百五十人，人赐钞五锭、粮二月；朔漠军士，人钞三锭、布二匹、粮二月。命燕铁木儿以钞万锭，分赐天历初诸王、群臣死事之家。行枢密院言：“征戍云南军士二人逃归，捕获，法当死。”诏曰：“如临战阵而逃，死宜也。非接战而逃，辄当以死，何视人命之易耶？其杖而流之。”丁酉，大驾发上都。授阿怜帖木儿大司徒印。戊戌，甘肃平章政事乃马台封宣宁郡王，授以金印；驸马谨只儿封郓国公，授以银印；并知行枢密院事。赠安南国王陈益稷仪同三司、湖广行省平章政事，王爵如故，谥忠懿。益稷在世祖时自其国来归，遂授以国王，即居于汉阳府，天历二年卒，至是加赠、谥。庚子，鲁王阿剌哥识里所部三万余人告饥，赈钞万锭、粮二万石。中书省臣言：“内外佛寺三百六十七所，用金、银、钞、币不赀，今国用不充，宜从裁省。”命省人及宣政院臣裁减。上都岁作佛事百六十五所，定为百四所，令有司永为岁例。乙巳，云南使来报捷，遣使赐云南、四川省臣、行枢密院臣以上尊。丙午，诸王卜颜帖木儿请给鞍马，愿从诸军击云南，帝嘉其意，从之。戊申，加封孔子父齐国公叔梁纥为启圣王，母鲁国太夫人颜氏为启圣王夫人，颜子兖国复圣公，曾子郕国宗圣公，子思沂国述圣公，孟子邹国亚圣公，河南伯程颢豫国公，伊阳伯程颐洛国公。罗罗斯土官撒加伯及阿陋土官阿剌、里州土官德益兵八千撤毁栈道，遣把事曹通潜结西番，欲据大渡河进寇建昌。四川行省调碉门安抚司军七百人，成都、保宁、顺庆、广安诸屯兵千人，令万户周戡统领，直抵罗罗斯界，以控扼西番及诸蛮部。又遣成都、顺庆二翼万户昝定远等，以军五千同邛部知州马伯所部蛮兵，会周戡等，从便道共讨之，发成都沙糖户二百九十人防遏叙州。征重庆、夔州逃亡军八百人赴成都。广西徭于国安率千五百人寇修仁、荔浦等县，广西元帅府发兵捕之，贼众溃走，生擒国安。大都、太宁、保定、益都诸属县及京畿诸卫、大司农诸屯水，没田八十余顷。杭州、常州、庆元、绍兴、镇江、宁国诸路及常德、安庆、池州、荆门诸属县皆水，没田一万三千五百八十余顷。松江、平江、嘉兴、湖州等路水，漂民庐，没田三万六千六百余顷，饥民四十万五千五百七十余户，诏江浙行省以入粟补官钞三千锭及劝率富人出粟十万石赈之。宝庆、衡、永诸处，田生青虫，食禾稼。冠州郁世复、大都赵祥及弟英，以孝行旌其门。大都爱祖丁、塔术，漷州刘仲温，以输米赈贫旌其门。

　　八月庚戌，河南府路新安、沔池等十五驿饥疫，人给粟、马给刍粟各一月。辛亥，云南跃里铁木儿以兵屯建昌，执罗罗斯把事曹通斩之。丁巳，北边诸王月即别遣使来京师。燕铁木儿由西道田猎未至，诏以机务至重，遣使趣召之。己未，大驾至京师，劳遣人士还营。有言蔚州广灵县地产银者，诏中书、太禧院遣人莅其事，岁所得银归大承天护圣寺。辛酉，以世祖是月生，命京师率僧百七十人作佛事七日。御史台臣请立燕王为皇太子，帝曰：“朕子尚幼，非裕宗为燕王时比，俟燕帖木儿至，共议之。”甲子，忠州土官黄祖显遣其子宗忠来朝，献方物。乙丑，遣使诣真定玉华宫，祀睿宗及显懿庄圣皇后神御殿。戊辰，太白犯氐宿。壬申，诏兴举蒙古字学。中书省、枢密院、御史台言：“臣等比奉旨裁省卫士，今定大内四宿卫之士，每宿卫不过四百人；累朝宿卫之士，各不过二百人。鹰坊万四千二十四人，当减者四千人。内饔九百九十人，四怯薛当留者各百人。累朝旧邸宫分饔人三千二百二十四人，当留者千一百二十人。媵臣、怯怜口共万人，当留者六千人。其汰去者，斥归本部著籍应役。自裁省之后，各宿卫复有容匿汉、南、高丽人及奴隶滥充者，怯薛官与其长杖五十七，犯者与曲给散者皆杖七十七，没家赀之半，以籍入之半为告者赏。仍令监察御史察之。”制可。九月庚辰，江浙行省言：“今岁夏秋霖雨大水，没民田甚多，税粮不满旧额，明年海运本省止可二百万石，余数令他省补运为便。”从之罢入粟补官例。籴豆二十三万石于河间、保定等路，冠、恩、高唐等州，出马八万匹，令诸路分牧之。大宁路地震。甲申，授不兰奚及月鲁铁木儿大司徒印。史惟良辞中书左丞职，不允。命艺文监以《燕铁木儿世家》刻板行之。命河南行省给湖广行省钞四千锭为军需，讨云南。辽阳诸王老的、蛮子台诸部扰民，敕枢密院、宗五府及行省，每岁遣官偕往巡问，以治其狱讼。监察御史葛明诚劾奏：“辽阳行省平章哈剌铁木儿，尝坐赃被杖罪，今复任以宰执，控制东藩，亦足见国家名爵之滥，黜罢为宜。”从之。丙戌，邛部州土官马伯向导征云南军有功，以为征进招讨，知本州事。江西、湖广蒙古军进征云南者，人给钞五锭。云南罗罗斯叛，与成都甚迩，而成都军马俱进征云南，诏四川邻境诸王，发藩部丁壮二千人戍成都。广源贼弗道闭覆寇龙州罗回洞，龙州万户府移文诘安南国，其国回言：“本国自归顺天朝，恪共臣职，彼疆我界，尽归一统。岂以罗回元隶本国，遂起争端？此盖边吏生衅，假闭覆为名尔，本府宜自加穷治。”湖广行省备其言以闻，命龙州万户府申严边防。己丑，荧惑犯鬼宿。辛卯，赐陕西蒙古军之征云南者三十人，人钞六锭。监察御史朵罗台、王文若言：“岭北行省乃太祖肇基之地，武宗时，太师月赤察儿为右丞相，太傅答剌罕为左丞相，保安边境，朝廷遂无北顾之患。今天子临御，及命哈八儿秃为平章政事，其人无正大之誉，有鄙俚之称，钱谷甲兵之事，懵无所知，岂能昭宣皇猷，赞襄国政？且以月赤察儿辈居于前，而以斯人继其后，贤不肖固不待辩而明，理宜黜罢。”制曰：“可。”癸巳，白虹贯日。置麓川路军民总管府，复立总管府于哈剌火州。甲午，荧惑犯鬼宿积尸气。封魏王阿木哥子阿鲁为西靖王。乙未，以立冬祀五福十神、太一真君。御史台臣劾奏：“前中书平章速速，叨居台鼎，专肆贪淫，两经杖断一百七，方议流窜，幸蒙恩宥，量徙湖广。不复畏法自守，而乃携妻娶妾，滥污百端。况湖广乃屯兵重镇，岂宜居此？乞屏之远裔，以示至公。”诏永窜雷州，湖广行省遣人械送其所。丙申，以鲁国大长公主邸第未完，复给钞万锭，命中书平章亦列赤董其役。己亥，以奎章阁纂修《经世大典》，命省、院、台诸司以次宴其官属。以平江等处官田五百顷，赐鲁国大长公主。敕：“诸人非其本俗，敢有弟收其嫂、子收庶母者，坐罪。”壬寅，核实诸卫军户物力。赐鲁国大长公主钞万锭，命燕铁木儿诣其邸第送之。丙午，命西僧作佛事于大明殿。史惟良复乞辞职归养，允其请，仍赐钞二百锭。丁未，中书参知政事张友谅为左丞，知枢密院事脱别台为陕西行台御史大夫。铁里干、木邻等三十二驿，自夏秋不雨，牧畜多死，民大饥，命岭北行省人赈粮二石。至治初以白云宗田给寿安山寺为永业，至是其僧沈明琦以为言，有旨令中书省改正之。敕有司缮治南郊斋宫。辽阳行省水达达路，自去夏霖雨，黑龙、宋瓦二江水溢，民无鱼为食。至是，末鲁孙一十五狗驿，狗多饿死，赈粮两月，狗死者，给钞补市之。辰州万户图格里不花母石抹氏以志节，漳州龙溪县陈必达以孝行，并旌其门。

　　冬十月戊申朔，降玺书申饬衍圣公崇奉孔子庙事。赐云南行省参政忽都沙三珠虎符。辛亥，命湖广行省给诸王云都思铁木儿币百匹，以赏将士捕徭贼有功者。壬子，诸王、大臣复请立燕王为皇太子，帝曰：“卿等所言诚是。但燕王尚幼，恐其识虑未弘，不克负荷，徐议之未晚也。”立宣忠扈卫亲军都万户营于大都北，市民田百三十余顷赐之。戊午，致斋于大明殿。己未，遣亚献官中书右丞相燕铁木儿、终献官贴木尔补化率诸执事告庙，请以太祖皇帝配享南郊。庚申，出次郊宫。辛酉，帝服大裘、衮冕，祀昊天上帝于南郊，以太祖皇帝配，礼成，是日大驾还宫。甲子，以奉元驿马瘠死，命陕西行省给钞三千锭补市之。木纳火失温所居诸牧人三千户、濒黄河所居鹰坊五千户，各赈粮两月。乙丑，广西徭贼寇横州及永淳县，敕广西元帅府率兵捕之。枢密院臣言：“每岁大驾幸上都，发各卫军士千五百人扈从，又发诸卫汉军万五千人驻山后，蒙古军三千人驻官山，以守关梁。乞如旧数调遣，以俟来年。”从之。辛未，乌蒙路土官阿朝归顺，遣其通事阿累等贡方物。壬申，御史台臣言：“内外官吏令家人受财，以其干名犯义，罪止四十七、解任。今贪污者缘此犯法愈多，请依十二章计赃多寡论罪。”从之。甲戌，敕：“累朝宫分官署，凡文移无得称皇后，止称某位下娘子。其委用官属，并由中书拟闻。”乙亥，改打捕鹰坊总管府为仁虞都总管府。知枢密院事撒敦、宣徽使唐其势，并赐答剌罕之号。中书省臣言：“近讨云南，已给钞二十万锭为军需，今费用已尽，镇西武靖王搠思班及行省、行院复求钞如前数。臣等议，方当进讨之际，宜依所请给之。”制曰：“可。”赐伯夷、叔齐庙额曰圣清，岁春秋祠以少牢。遣使趣四川、云南行省兵进讨。于是四川行省平章塔出引兵由永宁，左丞孛罗引兵由青山、茫部并进，陈兵周泥驿，及禄余等战，杀蛮兵三百余人。禄余众溃，即夺其关隘，以导顺元诸军。时云南行省平章乞住等俱失期不至。

　　十一月庚辰，命中书赈粜粮十万石，济京师贫民。辛巳，御史台臣言：“陕西行省左丞怯列，坐受人僮奴一人及鹦鹉，请论如律。”诏曰：“位至宰执，食国厚禄，犹受人生口，理宜罪之。便鹦鹉微物，以是论赃，失于太苛，其从重者议罪。今后凡馈禽鸟者，勿以赃论，著为令。”癸未，赈上都滦河驻冬各宫分怯怜口万五千七百户粮二万石。甲申，荧惑退犯鬼宿。命帝师率西僧作佛事，内外凡八所，以是日始，岁终罢。丙戌，太白犯垒壁阵。中书省臣言：“至元间，安丰、安庆、庐州等路有未附籍户千四百三十六，世祖命以其岁赋赐床兀儿。后既附籍，所输岁赋皆入官，别令万亿库岁给以钞二百锭。今乞停所给钞，复以其户还赐床兀儿之子燕铁木儿。”从之。罗罗斯撒加伯、乌撒阿答等合诸蛮万五千人攻建昌，跃里铁木儿等引兵追战于木托山下，败之，斩首五百余级。赈襄、邓畏兀民被西兵害者六十三户，户给钞十五锭、米二石；被西兵掠者五百七十七户，户给钞五锭、米二石。广西廉访司言：“今讨叛徭，各行省官将兵二万人，皆屯驻静江，迁延不进，旷日持久，恐失事机。”诏遣使趣之。知枢密院事燕不怜，请依旧制全给鹰坊刍粟，使毋贫乏。帝曰：“国用皆百姓所供，当量入为出，朕岂以鹰坊失所，重困吾民哉？”不从。辛卯，以阔阔台知枢密院事。给山东盐课钞三千锭，赈曹州济阴等县饥民。癸巳，以临江、吉安两路天源延圣寺田千顷所入租税，隶太禧宗禋院。戊戌，立打捕鹰坊红花总管府于辽阳行省，秩四品。辛丑，征河南行省民间自实田土粮税，不通舟楫之处得以钞代输。命陕西行省赈河州蒙古屯田卫士粮两月。甲辰，命司天监翙星。丙午，恩州诸王按灰，坐击伤巡检张恭，杖六十七，谪还广宁王所部充军役。

　　十二月戊申，遣伯颜等以将立燕王阿剌忒纳答剌为皇太子，告祭于郊、庙。己酉，以董仲舒从祀孔子庙，位列七十子之下。国子生积分及等者，省、台、集贤院、奎章阁官同考试，中式者以等第试官，不中者复入学肄业。以粟十万石，米、豆各十五万石，给河北诸路牧官马之家，宣忠扈卫斡罗思屯田，给牛、种、农具。辛亥，立燕王阿剌忒纳答剌为皇太子，诏天下。甲寅，西域军士居永平、滦州、丰闰、玉田者，人给钞三锭、布二匹、粮两月。监察御史言：“昔裕宗由燕邸而正储位，世祖择耆旧老臣如王颙、姚燧、萧等为之师、保、宾客。今皇太子仁都聪睿，出自天成，诚宜慎选德望老成、学行纯正者，俾之辅导于左右，以宏养正之功，实宗社生民之福也。”帝嘉纳其言。诏：“龙翔集庆寺工役、佛事，江南行台悉给之。”戊午，以十月郊祀礼成，帝御大明殿受文武百官朝贺，大赦天下。癸亥，知枢密院事阔阔台兼大都留守。乙丑，遣集贤侍读学士珠遘诣真定，以明年正月二十日祀睿宗及后于玉华宫之神御殿。丁卯，命西僧于兴圣、光天宫十六所作佛事。癸酉，诏宣忠扈卫亲军都万户府：“凡立营司境内所属山林川泽，其鸟兽鱼鳖悉供内膳，诸猎捕者坐罪。”甲戌，御史中丞和尚坐受妇人为赂，遇赦原罪。监察御史言：“和尚所为贪纵，有污台纲，罪虽见原，理宜追夺所受制命，禁锢元籍终其身。”台臣以闻，制可。敕各行省：“凡遇边防有警，许令便宜发兵，事缓则驿闻。”赈龙庆州怀来县前岁被兵万一千八百六十户粮两月。冀宁路梁世明妻程氏、中兴路伯颜妻阿迭的以志节，大都宛平县郑珪以行义，并旌其门。赈辽阳行省所居鹰坊户粮一月。 
 
 
 
卷三十五 本纪第三十五
　
　　◎文宗四

　　二年春正月己卯，御制《奎章阁记》。行枢密臣言：“十一月，仁德府权达鲁花赤曲术，纠集兵众以讨云南，首败伯忽贼兵于马龙州，以是月十一日杀伯忽弟拜延，献馘于豫王。十三日。战于马金山，获伯忽及其弟伯颜察儿、其党拜不花、卜颜帖木儿等十余人，诛之，余兵皆溃，独禄余犹据金沙江。”有旨趣进兵讨之。庚辰，住持大承天护圣寺僧宝峰加司徒。辛巳，大名魏县民曹革输粟赈陕西饥，旌其门。癸未，立侍正府以总近侍，秩从二品。乙酉，时享太庙。丙戌，伯颜、月鲁帖木儿、玥璐不花、阿卜海牙等十四人，并以本官兼侍正。旌大都大兴县郭仲安妻李氏贞节。丁亥，以寿安山英宗所建寺未成，诏中书省给钞十万锭供其费，仍命燕铁木儿、撒迪等总督其工役。命后卫指挥使史埙往四川行省调军官选。戊子，命奴都赤阿里火者按行北边牧地。以晋邸部民刘元良等二万四千余户隶寿安山大昭孝寺为永业户。中书省臣言：“四川省臣塔出、脱帖木儿等讨云南，以十一月九日领兵至乌撒周泥驿。明日，禄余、阿奴、阿答等贼兵万余，自山后间道潜出。塔出、脱帖木儿等进击，屡战败之。十五日，又战七星关，六日凡十七战，贼大败溃去。”诏遣使以银、币赏塔出、脱帖木儿等。造岁额钞本至元钞八十九万五十锭，中统钞五千锭。给钞五千锭，赈宁海州饥民。罢益都等处广农提举司，改立田赋总管府，秩从三品，仍令隆祥总管府统之。命兴和路建燕铁木儿鹰棚。枢密院臣言：“四川行省地邻乌撒，而云南未平，今戍卒单少，宜增兵防遏。请调夔路怯怜口户丁七百、重庆河东五路两营兵三百，同往戍之。俟征进军还日，悉罢遣。”从之。庚寅，改东路蒙古军万户府为东路蒙古侍卫亲军指挥使司。诸王哈儿蛮遣使来贡蒲萄酒。国制，累朝行帐设卫士、给事如在位时。近尝汰其冗滥，武宗、仁宗两朝，各定为八百人，英宗七百人。中书省臣言，旧给事人有失职者，诏复其百人。辛卯，皇太子阿剌忒纳答剌薨。壬辰，命宫相法里及给事者五十八人护灵舆北祔葬于山陵，仍令法里等守之。御史台臣劾奏：“福建宣慰副使哈只，前为广东廉访副使，贪污狼籍，宜罢黜。”从之。己亥，遣吏部尚书撒里瓦，佩虎符，礼部郎中赵期颐，佩金符，赍即位诏告安南国，且赐以《授时历》。赐武宁王彻彻秃金百两、银五百两，以淮安路之海宁州为其食邑。癸卯，以皇子古纳答剌疹疾愈，赐燕铁木儿及公主察吉儿各金百两、银五百两、钞二千锭，撒敦等金、银、钞各有差；又赐医巫、乳媪、宦官、卫士六百人金三百五十两、银三千四百两、钞五千三百四十锭。甲辰，敕每岁四祭五福太一星。建孔子庙于后卫。至元末，讨诸王乃颜之叛，获其部蒙古军，分置河南、江浙、湖广、江西诸省，命枢密院遣使括其数，得二千六百人。乙巳，封蒙古巫者所奉神为灵感昭应护国忠顺王，号其庙曰灵祐。给卫士万人岁例钞，人八十锭，内以他物及粟折五之一。镇西武靖王搠思班、豫王阿剌忒纳失里及行省、行院官同讨云南，兵十余万，以去年十一月十一日，搠思班师次罗罗斯，期跃里铁木儿俱至三泊郎，仍趣小云失会于曲靖马龙等州，同进兵。跃里铁木儿倍道兼进，夺金沙江。十二月十七日，大兵与阿禾蒙古军相值，战败之，阿禾伪降，明日，率其兵三千为三队来袭我营，搠思班、跃里铁木儿等分十三队又击败之，阿禾窜走，大兵直趋中庆。二十六日，遇贼党蒙古军于安宁州，与再战，又大败之。二十八日，阿禾来逆战，遂就禽，斩于军前。三十日，将抵中庆，贼兵七千犹拒战于伽桥、古壁口，兵交，跃里铁木儿左颊中流矢，洞耳后，拔矢复与战，大捷，遂复行省治。诸军皆会，驻于城中，分兵追捕残贼于嵩明州。枢密院臣以捷闻，诏总兵官量度缓急，从宜区处。新添安抚司壅河寨主，诉他部徭、獠蹂其禾，民饥，命湖广行省发钞二千锭，市米赈之。

　　二月丙戌，以上都留守乃马台行岭北行枢密院事，太禧宗禋使谨只儿、答邻答里、马烈捏四人并知院事，遥授平章政事。戊申，立广教总管府，以掌僧尼之政，凡十六所：曰京畿山后道，曰河东山右道，曰辽东山北道，曰河南荆北道，曰两淮江北道，曰湖北湖南道，曰浙西江东道，曰浙东福建道，曰江西广东道，曰广西两海道，曰燕南诸路，曰山东诸路，曰陕西诸路，曰甘肃诸路，曰四川诸路，曰云南诸路。秩正三品，府设达鲁花赤、总管、同知府事、判官各一员，宣政院选流内官拟注以闻，总管则僧为之。四川行省招谕怀德府驴谷什用等四洞及生蛮十二洞，皆内附，诏升怀德府为宣抚司以镇之。诸洞各设长官司及巡检司，且命各还所掠生口。湖广参政彻里帖木儿与速速、班丹俱坐出怨言，鞫问得实，刑部议当彻里帖木儿、班丹杖一百七，速速处死，会赦，彻里帖木儿流广东，班丹广西，速速徙海南，皆置荒僻州郡。有旨：“此辈怨望于朕，向非赦原，俱当置之极刑，可俱籍其家，速速禁锢终身。”己酉，白虹贯日。旌巩昌金州民杜祖隆妻张氏志节。枢密院臣言：“彻里铁木儿、孛罗以正月戊寅败乌撒蛮兵，射中禄余，降其民，乌蒙、东川、易良州蛮兵、夷獠等俱款附。镇西武靖王搠思班等驻中庆，复行省事；豫王阿剌忒纳失里等至当当驿，安辑其人民。”又言：“澂江路蛮官郡容报贼古剌忽及秃坚之弟必剌都迷失等伪降于豫王而反围之，至易龙驿，古剌忽等兵掩袭官军。四川行省平章塔出顿兵不进，平章乞住妻子孳畜为贼所掠。谍知秃坚方修城堡，布兵拒守，无出降意。”诏速进兵讨之。敕探马赤军士岁以五月十日迁处山后诸州。辛亥，建燕铁木儿居第于兴圣宫之西南，诏撒迪及留守司董其役。壬子，太白昼见。中书平章政事亦列赤兼沈阳等路安抚使，燕王宫相伯撒里为中书平章政事，陕西行台中丞朵儿只班为中书参知政事，户部尚书高履亨、两淮都转运盐使许有壬并参议中书省事。甲寅，燕铁木儿言：“赛因怯列木丁，英宗时尝献宝货于昭献元圣太后，议给价钞十二万锭，故相拜住奏酬七万锭，未给，泰定间以盐引万六百六十道折钞给之，今有司以诏书夺之还官。臣等议，以为宝货太后既已用之，以盐引还之为宜。”从之。燕铁木儿又言：“安庆万户锁住，坐令家人杀人系狱，久未款伏，宜若无罪，乞释之。”制曰：“可。”乙卯，太白犯昴。祀太祖、太宗、睿宗御容。云南统兵官来报捷，诸蛮悉降，唯禄余追捕未获。命番休各卫汉军，十之二以三月一日放遣。丁巳，驸马不颜帖木儿自北边从武宁王彻彻秃来朝。己未，命西僧为皇子古纳答剌作佛事一周岁。壬戌，改封武宁王彻彻秃为郯王，赐以金印。甲子，中书省臣言：“国家钱谷，岁入有额，而所费浩繁，是以不足。天历二年，尝以盐赋十分之一折银纳之，凡得银二千余锭。今请以银易官帑钞本，给宿卫士卒。”又言：“陛下不用经费，不劳人民，创建大承天护圣寺。臣等愿上向所易钞本十万锭、银六百锭助建寺之需。”从之。丙寅，以太祖四大行帐世留朔方不迁者，其马驼孳畜多死损，发钞万锭，命内史府市以给之。行枢密院都事阿里火者来报云南之捷。庚午，给宿卫士岁例钞，诏毋出定额万人之外。占城国遣其臣高暗都剌来朝贡。创建五福太一宫于京城乾隅，修上都洪禧、崇寿等殿。诸王彻彻秃、沙哥坐妄言不道，诏安置彻彻秃广州，沙哥雷州。壬申，命辽阳行省发粟赈国王朵儿只及纳忽答儿等六部蒙古军民万五千户。旌大都民刘德仁妻王氏贞节。甲戌，给宣让王王傅印。荆王也速也不干贡犛牛。命田赋总管府税矿银输大承天护圣寺。命兴和路为玥璐不花作鹰棚。云南景东甸蛮官阿只弄遣子罕旺来朝，献驯象，乞升甸为景东军民府，阿只弄知府事，罕旺为千户，常赋外岁增输金五千两、银七百两，许之。以山东盐课钞万锭，赈胶州饥。命龙翊卫以屯田岁入粟赡卫卒孤贫者。是月，深、冀二州有虫食桑为灾。

　　三月丙子朔，荧惑犯鬼宿。辛巳，御史台臣劾奏：“燕南廉访使卜咱儿，前为闽海廉访使，受赃计钞二万二千余锭、金五百余两、银三千余两、男女生口二十二人及它宝货无算，难遇赦原，乞追夺制命，籍没流窜。”诏如所言，仍暴其罪示天下。壬午，赐南郊侍祠文武官金、币有差。特令沙津爱护持必剌忒纳失里为三藏国师，赐玉印。以陕西盐课钞万锭，赈察罕脑儿蒙古饥民。癸未，割外府币、帛各千匹输之中宫，以供需用。甲申，绘皇太子真容，奉安庆寿寺之东鹿顶殿，祀之如累朝神御殿仪。鞫宦者拜住侍皇太子疹疾，饮食不时进，以酥拭其眼鼻，又为禳咒，杖一百七，斥出京城。冠州有虫食桑四十余万株。御史台臣言：“奎章阁参书雅琥，阿媚奸臣，所为不法，宜罢其职。”从之。丙戌，雨土，霾。伯撒里辞所兼储政使，不允。伯颜娶诸王女，赐金二百两、银千两。赐上都死事者不颜帖木儿等十一家钞各百锭，分赐燕铁木儿鹰坊百人。中书省臣言：“宣课提举司岁榷商税，为钞十万余锭，比岁数不登，乞凡僧道为商者，仍征其税。”有旨：“诚为僧者，其仍免之。”司徒香山言：“陶弘景《胡笳曲》，有‘负扆飞天历，终是甲辰君’之语，今陛下生年、纪号，实与之合，此实受命之符，乞录付史馆，颁告中外。”诏令翰林、集贤、奎章、礼部杂议之。翰林诸臣议以谓：“唐开无间，太子宾客薛让进武后鼎铭云‘上玄降鉴，方建隆基’，为玄宗受命之符。姚崇表贺，请宣示史官，颁告中外。而宋儒司马光斥其采偶合之文以为符瑞，乃小臣之谄，而宰相实之，是侮其君也。今弘景之曲，杂于生年、纪号若偶合者，然陛下应天顺人，绍隆正统，于今四年，薄海内外，罔不归心，固无待于旁引曲说以为符命。从其所言，恐启谶纬之端，非所以定民志。”事遂寝。赵王不鲁纳食邑沙、净、德宁等处蒙古部民万六千余户饥，命河东宣慰发近仓粮万石赈之。又发山东盐课钞、朱王仓粟赈登、莱饥民，兴和仓粟赈保昌饥民。戊子，以西僧旭你迭八答剌班的为三藏国师，赐金印。以龙庆州之流杯园池、水硙、土田赐燕铁木儿。命诸王阿鲁出镇陕西行省。以籍入速速、班丹、彻理帖木儿赀产赐大承天护圣寺为永业。浙西诸路比岁水旱，饥民八十五万余户，中书省臣请令官私、儒学、寺观诸田佃民，从其主假贷钱谷自赈，余则劝分富家及入粟补官，仍益以本省钞十万锭，并给僧道度牒一万道，从之。旌同知大都府事忙兀秃鲁迷失妻海迷失贞节。己丑，赈云内州饥民及察忽凉楼戍兵共七千户。庚寅，命威顺王宽彻不花还镇湖广。癸巳，诏累朝神御殿之在诸寺者，各制名以冠之：世祖曰元寿，昭睿顺圣皇后曰睿寿，南必皇后曰懿寿，裕宗曰明寿，成宗曰广寿，顺宗曰衍寿，武宗曰仁寿，文献昭圣皇后曰昭寿，仁宗曰文寿，英宗曰宣寿，明宗曰景寿。召亳州太清宫道士马道逸、汴梁朝天宫道士李若讷、河南嵩山道士赵亦然，各率其徒赴阙，修普天大醮。赈浙西盐丁五千余户。命玥璐不花作佛事于德兴府。监察御史劾江浙行省平章童童荒泆宴安，才非辅佐，诏免其官。豫王阿剌忒纳失里、镇西武靖王搠思班等禽云南诸贼也木干、罗罗、脱脱木儿、板不、阿居、澂江路总管罗罗不花、伯忽之叔怯得该、伪署万户哈剌答儿及诸将校，悉斩之，磔尸以徇。赈辽阳境内蒙古饥民万四千余户。旌山丹州郝荣妻李闰贞节。陕州诸县蝗。八番军从征云南者俱屯贵州，枢密院臣请遣使发粟给之。己亥，御史台臣劾奏：“大都总管刘原仁称疾，久不视事，及迁同知储政院事，即就职，侥幸巧官，避难就易。”有旨罢之。庚子，以将幸上都，命西僧作佛事于乘舆次舍之所。壬寅，以钦察卫军士增多，析为左右二卫。给云南行省钞十万锭，以备军资民食。癸卯，御史台臣劾奏工部尚书苏炳性行贪邪，诏罢之。大同路累岁水旱，民大饥。裁节卫士马刍粟，自四月一日始。寿王脱里出、阳翟王帖木儿赤、西平王管不八、昌王八剌失里等七部之民居辽阳境者万四千五百余户告饥，命辽阳行省发近境仓粮赈两月。命宣靖王买奴置王傅等官。立宫相都总管府，秩正三品，给银印。以儒学教授在选数多，凡仕由内郡、江淮者，注江西、江浙、湖广；由陕西、两广者，注福建；由甘肃、四川、云南、福建者，注两广。敕河南行省右丞那海提督境内屯田。中书省臣言：“嘉兴、平江、松江、江阴芦场、荡山、沙涂、沙田等地之籍于官者，尝赐他人，今请改赐燕铁木儿。”有旨：“燕铁木儿非他臣比，其令所在有司如数给付。”发通州官粮赈檀、顺、昌平等处饥民九万余户，以山东盐课钞三千五百锭赈益都三万余户。是月，陕西行省遣官分给复业饥民七万余口行粮，赈诸王伯颜也不干部内蒙古饥民千余口。真定、汴梁二路，恩、冠、晋、冀、深、蠡、景、献等八州，俱有虫食桑为灾。旌故户部主事赵野妻柳氏贞节。

　　夏四月丙午朔，全宁民王脱欢献银矿。诏设银场提举司，隶中政院。中书、枢密臣言：“天历兵兴，诸领军与敌战者，宜定功赏。臣等议，诸王各金百两、银五百两、金腰带一、织金等币各十八匹，诸臣四战以上者同，三战及一战者各有差。”有旨：“赏格具如卿等议。燕铁木儿首倡大义，躬擐甲胄，伯颜在河南先诛携贰，使朕道路无虞，两人功无与比，其赏不可与众同，其赐燕铁木儿七宝腰带一、金四百两、银九百两，伯颜金腰带一、金二百两、银七百两。”受赏者凡九十六人，用金二千四百两、银万五千六百两、金腰带九十一副、币帛千三百余匹。命西僧于五台及雾灵山作佛事各一月，为皇太子古纳答剌祈福。以粮五万石赈粜京师贫民。戊申，皇姑鲁国大长公主薨。以宫中高丽女子不颜帖你赐燕铁木儿，高丽国王请割国中田为资送，诏遣使往受之。发卫卒三千助大承天护圣寺工役。庚戌，诏建燕铁木儿生祠于红桥南，树碑以纪其勋。御史台臣言：“平章政事曹立，累任江浙，今虽闲废，犹与富民交纳，宜遣还其本籍大同路。又，监察御史万家闾尝荐中丞和尚，脱脱尝举廉访使卜咱儿，今和尚、卜咱儿俱以赃罪除名，万家闾、脱脱难任台省之职。”并从之。真定武陟县地震，逾月不止。壬子，命燕铁木儿总制宫相都总管府事，也不伦、伯撒里俱以本官兼宫相都总管府都达鲁花赤。诸王哈儿蛮遣使来朝贡。甲寅，改宣忠扈卫亲军都万户府为宣忠斡罗思扈卫亲军诸指挥使司，赐银印。中书省臣言：“越王秃剌在武宗时以绍兴路为食邑，岁割赐本路租赋钞四万锭，今其子阿剌忒纳失里袭王号，宜岁给其半。”从之。乙卯，时享太庙。镇西武靖王搠思班等已平云南，各遣使来报捷。诸王朵列捏镇云南品甸，自以赀力给军，协力讨贼，诏以袭衣赐之。丙辰，葺太祖所御大行帐。戊午，以集庆路玄妙观为大元兴崇寿宫。命兴和建屋居海青，上都建屋居鹰鹘。庚申，特命河南儒士吴炳为艺文监典簿，仍予对品阶。宁国路泾县民张道杀人为盗，道弟吉从而不加功，居囚七年不决。吉母老，无他子孙，中书省臣以闻，敕免死，杖而黜之，俾养其母。辛酉，以山东盐课钞五千锭赈博兴州饥民九千户，一千锭赈信阳等场盐丁。御史台臣言：“储政使哈撒儿不花侍陛下潜邸时，受马七十九匹，又盗用官库物。天历初，领兵芦沟桥，迎敌即逃，擅闭城门，惊惑民庶。度支卿纳哈出尝匿官马，又矫增制命，又受诸王斡即七宝带一、钞百六十锭。臣等议，其罪宜杖一百七，除名，斥还乡里。”从之。壬戌，枢密院臣言：“云南事已平，镇西武靖王搠思班言，蒙古军及哈剌章、罗罗斯诸种人叛者，或诛或降，虽已略定，其余党逃窜山谷，不能必其不反侧，今请留荆王也速也不干及诸王锁南等各领所部屯驻一二岁，以示威重。”从之。仍命豫王阿剌忒纳失里分兵，给探马赤三百、乞赤伯三百，共守一岁，以镇辑之，余军皆遣还所部，统兵官召赴阙。时已命探马赤为云南行省平章政事，遂命总制境内军事。潞州潞城县大水。癸亥，诸王完者也不干所部蒙古民二百八十余户告饥，命河东宣慰司发官粟赈之。甲子，陕西行省言终南屯田去年大水，损禾稼四十余顷，诏蠲其租。镇宁王那海部曲二百，以风雪损孳畜，命岭北行省赈粮两月。钦察台以名园为献，命御史台给赃罚钞千锭酬其直。诸王乞八言：“臣每岁扈从时巡，为费甚广，臣兄豫王阿剌忒纳失里、弟亦失班，岁给钞五百锭、币帛各五千匹。敢视其例以请。”制可。诏：“故尚书省丞相脱脱，可视三宝奴例，以所籍家赀还其家。”御史台臣言：“同佥中政院事殷仲容，奸贪邪佞，冒哀居官。”诏黜之。杨州泰兴县饥民万三千余户，河南行省先赈以粮一月后以闻，许之。命辽阳行省发粟赈孛罗部内蒙古饥民。戊辰，奎章阁以纂修《经世大典》，请从翰林国史院取《脱卜赤颜》一书以纪太祖以来事迹，绍以命翰林学士承旨押不花、塔失海牙。押不花言：“《脱卜赤颜》事关秘禁，非可令外人传写，臣等不敢奉诏。”从之。增置拱卫司仪仗。命武备寺诸匠官避元籍。遣使召赵世延于集庆。诏以泥金畏兀字书《无量寿佛经》千部。壬申，散遣宣忠扈卫新籍军士六百人还乡里，期以七月一日还营。衡州路属县比岁旱蝗，仍大水，民食草木殆尽，又疫疠，死者十九，湖南道宣慰司请赈粮米万石，从之。河中府蝗，晋宁、冀宁、大同、河间诸路属县，皆以旱不能种告饥。甘州阿儿思兰免古妻忽都的斤以贞节旌其门。

　　五月丙子，皇太子影殿造祭器如裕宗故事。敕建宫相都总管府公廨。丁丑，荧惑犯轩辕左角。赐宫相都总管府给驿玺书。调卫兵浚金水河。己卯，安南世子陈日〈火阜〉遣其臣段子贞来朝贡。安庆之望江县、淮安之山阳县去岁皆水灾，免其田租。丙戌，太禧宗禋院臣言：“累朝所建大万安等十二寺，旧额僧三千一百五十人，岁例给粮，今其徒猥多，请汰去九百四十三人。”制可。常德府桃源州去岁水灾，免其租。丁亥，复立怯怜口提举司，仍隶中政院。命枢密院调军士修京城。己丑，置云南等处宣慰司都元帅府，以土官昭练为宣慰使都元帅。又置临安元江等处宣慰司兼管军万户府。孟定路、孟璟路并为军民总管府，秩从三品。者线、蒙庆甸、银沙罗等甸并为军民府，秩从四品。孟并、孟广、者样等甸并设军民长官司，秩从五品。益都路宋德让、赵仁各输米三百石赈胶州饥民九千户，中书省臣请依输粟补官例予官，从之。赈驻冬卫士二万一千五百户粮四月。庚寅，立云南省芦传路军民总管府，以土官为之，制授者各给金符。癸巳，云南威楚路之蒲蛮猛吾来朝贡，愿入银为岁赋，诏为置散府一及土官三十三所，皆赐金银符。甲午，太白犯毕宿。封宣政使脱因为蓟国公。以平江官田五百顷立稻田提举司，隶宫相都总管府。乙未，以陕西行台御史大夫脱别台知枢密院事。御史大夫玥璐不花累辞职，江西行省平章朵儿只以疾辞新任，并许之。脱忽思娘子继主明宗幄殿，诏赐湘潭州民户四万为汤沐。奎章阁学士院纂修《皇朝经世大典》成。诏以泥金书佛经一藏。丙申，大驾幸上都。四川行省平章汪寿昌辞职，不允。敕在京百司日集公署，自晨及暮毋废事。赈滦阳、桓州、李陵台、昔宝赤、失八儿秃五驿钞各二百锭。桓州民以所种麦献，诏赐币帛二匹，慰遣之。戊戌，次红桥，临视燕铁木儿生祠。以太禧宗禋院所隶昭孝营缮司隶崇禧总管府。赈辽阳东路蒙古万户府饥民三千五百户粮两月。己亥，也儿吉尼知行枢密院事。八番西蛮官阿马路奉方物入贡。高邮、宝应等县去岁水，免其租。庚子，太阴犯太白。辛丑，太白经天。改阿速万户府为宣毅万户府，赐银印，命伯颜领之。旌济南章丘县马万妻晋氏志节。癸卯，加也儿吉尼太尉，赐银印。以河间盐课钞四千锭赈河间属县饥民四千一百户。甲辰，诏通政院整治内外水陆驿传。宣政院臣言：“旧制，列圣神御殿及诸寺所作佛事，每岁计二百十六，今汰其十六为定式。”制可。东昌、保定二路，濮、唐二州，有虫食桑。宁夏、绍庆、保定、德安、河间诸路属县大水。六月乙巳朔，征储政院钞三万锭，给中宫道路之用。敕河南行省立阿不海牙政迹碑。监察御史韩元善言：“历代国学皆盛，独本朝国学生仅四百员，又复分辨蒙古、色目、汉人之额。请凡蒙古、色目、汉人，不限员额，皆得入学。”又监察御史陈守中言：“请凡仕者亲老，别无侍丁奉养，不限地方名次，宜从优附近迁调，庶广忠孝之道。”皆不报。发米五千石赈兴和属县饥民。丁未，太白昼见。乙卯，监察御史陈良劾浙东廉访使脱脱赤颜阿附权奸倒剌沙，其生母何氏本父之妾，而兄妻之，欺诳朝廷，封温国夫人，请黜罢宪职，追还赠恩为宜。御史台臣以闻，从之。旌大都右警巡院胡德妻曹氏贞节。壬戌，以钞万五千锭赈国王朵儿只等九部蒙古饥民三万三百六十二户。癸亥，诏：“诸官吏在职役或守代未任，为人行赇关说，即有所取者，官如十二章论赃，吏罢不叙终其身；虽无所取，讼起灭由己者，罪加常人一等。”甲子，太府监颁宫嫔、阉宦及宿卫士行帐资装。免控鹤卫士当驿户。丙寅，云南出征军悉还，乌撒罗罗蛮复杀戍军黄海潮等，撒加伯又杀掠良民为乱，命云南行省及行枢密院：“凡境上诸关戍兵，未可轻撤，宜视缓急以制其变。”丁卯，太阴犯毕，太白犯井。庚午，以扬州泰兴、江都二县去岁雨害稼，免今年租。枢密院臣言：“征西万户府军七百人，自泰定以来，累经优恤，放还者四百五十人，今边防军少，例当追使还营。”从之。是月，晋宁、亦集乃二路旱，济宁路虫食桑，河南、晋宁二路诸属县蝗，大都、保定、真定、河间、东昌诸路属州县及诸屯水，彰德路临漳县漳水决。

　　秋七月甲戌朔，赐野马川等处驻冬卫士衣。艺文少监欧阳玄言：“先圣五十四代孙袭封衍圣公，爵最五等，秩登三品，而用四品铜印，于爵秩不称。”诏铸从三品印给之。德安府去年水，免今年田租。旌德安应山县高可焘孝行。己卯，以云南既平，惟禄余等惧罪窜伏，降诏曲赦之。辛巳，只儿哈答儿坐罪当流远，以唐其势舅氏故释之。壬午，祀太祖、太宗、睿宗御容于翰林国史院。监察御史张益等言：“钦察台在英宗朝，阴与中政使咬住造谋，诬告脱欢察儿将构异图，辞连潜邸，致出居海南。及天历初，倒剌沙据上都，遣钦察台以兵拒命，倒剌沙疑其有异志，复禽以归，即追言昔日咬住之谋以自解。皇上即位，不念旧恶，擢居中书，而又自贻厥咎，以致夺官籍产。旋复释宥，以为四川平章。今云南未平，与蜀接境，其人反覆，不可信任，宜削官远窜，仍没入其家产。”台臣以闻，诏夺其制命、金符，同妻孥禁锢于广东，毋籍其家。仍诏谕御史：“凡憸人如钦察台者，其极言之，毋隐。”铁木儿补化辞御史大夫职，不允。乙酉，遣使代祀护国庇民广济福惠明著天妃。命西僧于大都万岁山悯忠阁作佛事，起八月八日，至车驾还大都日止。丁亥，海南黎贼作乱，诏江西、湖广两省合兵捕之。诸王搠思吉亦儿甘卜、哈儿蛮，驸马完者帖木儿遣使来献蒲萄酒。壬辰，以知枢密院事脱别台为御史大夫。癸巳，辰州、兴国二路虫伤稼，免今年租。甲午，归德府雨伤稼，免今年租。给诸卫士及蒙古户粮四月。乙未，立闵子书院于济南。杭州火，赈被灾民百九十户。丁酉，调甘州兵千人、撒里畏兀兵五百人守参卜郎，以防土番。戊戌，封伯颜为浚宁王，赐金印，仍前太保、知枢密院事。高邮府去岁水灾，免今年租。湖州安吉县大水暴涨，漂死百九十人，人给钞二十贯瘗之，存者赈粮两月。庚子，广西徭贼平，召诸王云都思帖木儿还。辛丑，怀德府洞蛮二十一洞田先什用等以方物来贡，还所虏生口八百余人给其家。癸卯，知行枢密院事彻里帖木儿以兵讨叛蛮锁力哈迷失，戮其党七百余人。是月，河南、奉元属县蝗，大都、河间、汉阳属县水，冀宁属县雨雹伤稼，庐州去年水，宁夏霜为灾，并免今年田租，赈宁夏鸣沙、兰山二驿户二百九十，定西州新军户千二百，应理州民户千三百粮各一月，又赈龙兴路饥民九百户粮一月。大宁和众县何千妻柏都赛儿，夫亡以身殉葬，旌其门。

　　八月甲辰朔，日有食之。封脱怜忽秃鲁为靖恭王，沙蓝朵儿只为懿德王，并给以涂金银印。西域诸王卜赛因遣使忽都不丁来朝。滦阳驿户增置马牛各一，免其和市杂役。赐上都孔子庙碑。御史台臣劾奏：“宣徽副使桑哥，比奉旨给宿卫士钱粮，稽缓九日，玩法欺公，罪当黜罢。”从之。己酉，以银符二十八赐拱卫直百户，命燕铁木儿以钞万锭分赐蒙古孤寡者。辛亥，大驾南还大都。壬子，西域诸王答儿麻失里袭朵列帖木儿之位，遣诸王孛儿只吉台等来朝贡。甲寅，雪别台之孙月鲁帖木儿、买闾也先来献失剌奴，赐以金百两、银千五百两、钞五百锭、金带一。命宣课提举司毋收燕铁木儿邸舍商货税。斡儿朵思之地频年灾，畜牧多死，民户万七千一百六十，命内史府给钞二万锭赈之。乙卯，太白犯轩辕大星。丙辰，封内史怯列该为丰国公。以星变，令群臣议赦。丁巳，命邠王不颜帖木儿围猎于抚州。己未，立镇宁王总管府于抚州。公主脱脱灰来朝。以汴梁路尉氏县赐伯颜为食邑。诏刑部鞫内侍撒里不花巫蛊事，凡当死者杖一百七，流广东、西。中书省臣言：“明年海运粮二百四十万石，已令江浙运二百二十万，河南二十万。今请令江浙复增二十万，本省参政杜贞督领。”从之。复命赈粜米五万石济京城贫民。旌济宁路魏铎孝行、扬州路吕天麟妻韦氏贞节。庚申，太白犯轩辕左角。中书、枢密臣言：“西域诸王不赛因，其臣怯列木丁矫王命来朝，不赛因遣使来言，请执以归。臣等议，宗藩之国，行人往来，执以付之，不可，宜令乘驿归国以自辨。”制可。壬申，升侍正府秩正二品。是月，江浙诸路水潦害稼，计田十八万八千七百三十八顷。景州自六月至是月不雨。澧州、泗州等县去年水，免今年租。沅州饥，赈粜米二千石。金州及西和州频年旱灾，民饥，赈以陕西盐课钞五千锭。九月癸酉朔，市阿鲁浑撒里宅，命燕铁木儿奉皇子古纳答剌居之。中书省臣言：“今岁当饲马驼十四万八千四百匹，京城饲六万匹，余令外郡分饲，每匹给刍粟价钞四锭。”从之。乙亥，命留守司发军士筑驻跸台于大承天护圣寺东。御史台臣劾奏：“四川行省参政马镕，发粮六千石饷云南军，中道辄还，预借俸钞一十九锭以娶妾，又诟骂平章汪寿昌，罪虽蒙宥，难任宰辅。”帝曰：“纲常之理，尊卑之分，懵无所知，其何以居上而临下！亟罢之。”丙子，太白犯填星。枢密院臣言：“云南东川路总管普折兄那具，会禄余兵，杀乌撒宣慰使月鲁、东川路府判教化的二十余人；又会伯忽侄阿福，领蒙古兵将击罗罗斯。臣等与燕铁木儿议，遣西域指挥使锁住等发陕西都万户府兵，直抵罗罗斯，发碉门安抚司兵，绝大渡河，直抵邛部州，巡守关隘。”诏宣政院亦遣使同往督之。海南贼王周纠率十九洞黎蛮二万余人作乱，命调广东、福建兵，隶湖广行省左丞移剌四奴统领讨捕之。阿速及斡罗思新戍边者，命辽阳行省给其牛具粮食。己卯，发粟五千石赈兴和路鹰坊。庚辰，枢密院臣言：“六月中，行枢密院官以兵与乌撒贼兵五战，破之，惟禄余窜伏未获。”命四川行省给其军饷。赈兴和宝昌州饥民米二千石。御史台臣言：“大圣寿万安寺坛主司徒严吉祥，盗公物，畜妻孥，宜免其司徒、坛主之职。”从之。禁诸驿毋畜窜行马，免控鹤户杂役。湖州安吉县久雨，太湖溢，漂民居二千八百九十户，溺死男女百五十七人，命江浙行省赈恤之。丁亥，御史台臣言：“江西行省参政李允中，乃故内侍李邦宁养子，器质庸下，误叨重选，宜黜罢。”从之。庚寅，幸大承天护圣寺。以钞五万锭及预贷四川明年盐课钞五万锭，给行枢密院军需。禄余寇顺元路。癸巳，罢供需府覆实司，置广谊司，秩正三品，以右丞撒迪领其务。御史台臣劾太禧宗禋使童童淫侈不洁，不可以奉明禋；又，奎章阁监书博士柯九思，性非纯良，行极矫谲，挟其末技，趋附权门，请罢黜之。乙未，以金虎符赐中书平章政事亦列赤。思州镇远府饥，赈米五百石。丁酉，云南行省遣都事那海、镇抚栾智等奉诏往谕禄余及授以参政制命，至撒家关，禄余拒不受，俄而贼大至，那海因与力战，贼乃退。及晚，乌撒兵入顺元境，左丞帖木儿不花御战，那海复就阵宣诏招之，遂遇害，帖木儿不花等敛兵还。壬寅，改隆祥总管府为隆祥使司，秩从二品。

　　冬十月甲辰，遣秘书太监王珪等代祀岳镇、海渎、后土。乙巳，召行枢密院彻里铁木儿、小云失还朝。以前东川路总管普折子安乐袭其父职。己酉，时享于太庙。为皇子古纳答剌作佛事，释在京囚，死罪者二人，杖罪者四十七人。辛亥，召江南行台御史大夫阿儿思兰海牙赴阙。癸丑，幸大承天护圣寺。蒙古都元帅怯烈引兵击阿禾贼党于澂江路海中山，为云梯登山，破其栅，杀贼五百余人。秃坚之弟必剌都古彖失举家赴海死。又获秃坚弟二人、子三人，诛之。甲寅，杭州火，命江浙行省赈其不能自存者。丁巳，中书省臣言：“江浙平江、湖州等路水伤稼，明年海漕米二百六十万石，恐不足，若令运百九十万，而命河南发三十万，江西发十万为宜。又，遣官赍钞十万锭、盐引三万五千道，于通、漷、陵、沧四州，优价和籴米三十万石。又，以钞二万五千锭、盐引万五千道，于通、漷二州，和籴粟豆十五万石；以钞三十万锭，往辽阳懿、锦二州，和籴粟豆十万石。”并从之。烧在京积年还倒昏钞二百七十余万锭。戊午，诏还平江路大玉清昭应宫田百顷，官勿征其租。己未，给宿卫士有官者刍豆。诸王卜赛因使者还西域，诏酬其所贡药物价直。辛酉，命西僧作佛事于兴圣宫，十有五日乃罢。吴江州大风雨，太湖溢，漂没庐舍孳畜千九百七十家，命江浙行省给钞千五百锭赈之。乙丑，立昭功万户都总使府，伯颜、铁木儿补化并兼昭功万户都总使。丙寅，命大都路定时估，每月朔望送广谊司，以酬物价。燕铁木儿取犛牛五千于西域来献。

　　十一月壬申朔，日有食之。云南行省言：“亦乞不薛之地所牧国马，岁给盐，以每月上寅日啖之，则马健无病。比因伯忽叛乱，去南盐不可到，马多病死。”诏令四川行省以盐给之。乙亥，李彦通、萧不兰奚等谋反，伏诛。丙子，封诸王斡即为保宁王，赐以印，以其先所受印赐诸王浑秃帖木儿之子庚兀台。诏给移剌四奴分行省印。丁丑，兴和路鹰坊及蒙古民万一千一百余户，大雪畜牧冻死，赈米五千石。戊寅，枢密院臣言：“天历兵兴，以扬州重镇，尝假淮东宣慰司以兵权，今事已宁，宜以所部兵复隶河南行省。又，征西元帅府自泰定初调兵四千一百人戍龙剌、亦集乃，期以五年为代，今已十年，逃亡者众，宜加优恤，期以来岁五月代还。”并从之。己卯，封蘸班为豳国公。庚辰，左、右钦察卫军士千四百九十户饥，命上都留守司赈之。辛巳，以户部尚书耿焕为中书参知政事。癸未，诏养燕铁木儿之子塔剌海为子，赐居第及所籍李彦通赀产。荆王也速也不干献犛牛四百。诏：“每岁枢密院、宗正府遣官，与辽阳行省官巡历诸郡，毋令诸王所部扰民。”隆祥司使晃忽儿不花言：“海南所建大兴龙普明寺，工费浩穰，黎人不胜其扰，以故为乱。”诏湖广行省臣玥璐不花及宣慰、宣抚二司领其役，仍命廉访司莅之。辛卯，诸王撒儿蛮遣使者七十四人来。赈左钦察卫撒敦等翼顶也儿古驻冬军千五百八十户。诸盐课钞以十分之一折收银，银每锭五十两，折钞二十五锭。乙未，敕宫相都总管府勿隶昭功都总使府。丁酉，以南阳府之嵩州，更赐伯颜为食邑。

　　十二月戊申，陕西行台御史捏古伯、高坦等劾奏：“本台监察御史陈良，恃势肆毒，徇私破法，请罢职籍赃，还归田里。”有旨：“虽会赦，其准风宪例，追夺敕命，余如所奏。”以黄金符镌文曰“翊忠徇义迪节同勋”，赐西域亲军副都指挥使钦察，以旌其天历初红桥战功。壬子，复命诸王忽剌出还镇云南。癸丑，撒敦献斡罗思十六户，酬以银百七锭、钞五千锭。以河间路清池、南皮县牧地赐斡罗思驻冬，仍以忽里所牧官羊给之。河南河北道廉访副使僧家奴言：“自古求忠臣必于孝子之门。今官于朝者，十年不省觐者有之，非无思亲之心，实由朝廷无给假省亲之制，而有擅离官次之禁。古律，诸职官父母在三百里，于三年听一给定省假二十日；无父母者，五年听一给拜墓假十日。以此推之，父母在三百里以至万里，宜计道里远近，定立假期，其应省觐匿而不省觐者，坐以罪。若诈冒假期，规避以掩其罪，与诈奔丧者同科。”御史台臣以闻，命中书省、礼部、刑部及翰林、集贤、奎章阁议之。丁巳，雨木冰。戊午，西域诸王秃列帖木儿遣使献西马及蒲萄酒。预给四宿卫及诸潜邸卫士岁赐钞，人二十锭。庚申，遣集贤直学士答失蛮诣真定玉华宫，祀睿宗及显懿庄圣皇后神御殿。辛酉，遣兵部尚书也速不花、同佥通政院事忽纳不花迎帝师。诏中书省、御史台遣官诣各道，同廉访司录囚。癸亥，雨木冰。给征东元帅府兵仗。丁卯，御史台臣言：“甘肃行省平章月鲁帖木儿，既非蒙古族姓，且暗于事机，使总兵柄，恐非所宜。”诏枢密院勿令提调军马。己巳，御史台臣言：“河东道廉访副使忽哥儿不花，佥燕南道廉访司事不颜忽都、王士元、郝志善，宪纲不振，宜免官。”从之。旌宁海州崔惟孝孝行。是岁，真定路属州水，冀宁、河南二路旱，大饥。 
 
 
 
卷三十六 本纪第三十六
　
　　◎文宗五

　　三年春正月辛未朔，高丽国王桢遣其臣元忠奉表称贺，贡方物。癸酉，命高丽国王王焘仍为高丽国王，赐金印。初，焘有疾，命其子桢袭王爵，至是焘疾愈，故复位。甲戌，赐燕铁木儿妻公主月鲁金五百两、银五千两。丁丑，禁冒哀求叙复者。赈粜米五万石，济京师贫民。己卯，时享太庙。罢诸建造工役，惟城郭、河渠、桥道、仓库勿禁。广西罗伟里叛寇马武冲等，合龙州岭北朗龙洞韦大虫贼兵万人，攻陷那马违、那马安等寨，命广西宣慰司严军御之。月阙察儿冒请卫士刍束，当坐罪，燕铁木儿请释之。壬午，命甘肃行省为豳王不颜帖木儿建居第。封孔子妻郓国夫人勣官氏为大成至圣文宣王夫人。癸未，给纳邻等十四驿粮及刍粟。赈永昌路流民。庆远南丹等处溪洞军民安抚司言，所属宜山县饥疫，死者众，乞以给军积谷二百八十石赈粜，从之。江西行省言，梅州频年水旱，民大饥，命发粟七百石以赈粜。丙戌，印造岁额钞本，至元钞九十九万六千锭，中统钞四千锭。丁亥，幸大承天护圣寺。赐诸王帖木儿及其妃阿剌赤八剌金五百两、银万两、钞二万锭、币帛各千匹。监察御史劾奏：“翰林学士承旨典哈，其兄野里牙坐诛，当罢。”从之。戊子，万安军黎贼王奴罗等，集众五万人寇陵水县。己丑，赈肇庆路高要县饥民九千五百四十口。四川行省言：“去年九月，左丞帖木儿不花与禄余贼兵战被创，贼遂侵境，乞调重庆、叙州兵二千五百人往救之。”顺元宣抚司亦言：“贼列行营为十六所，乞调兵分道备御。”诏上都留守司为燕铁木儿建居第。御史台言：“选除云南廉访司官，多托故不行，继今有如是者，风宪勿复用。”制可。戊戌，命中书省以钞三千锭、币帛各三千匹，给皇子古纳答剌岁例鹰犬回赐。诸王章吉献斡罗思百七十人，酬以银七十二锭、钞五千锭。己亥，给斡罗思千人衣粮。山南道廉访副使秃坚董阿劾：“荆湖北道宣慰使别列怯都常贷内府钞，威逼部民代偿，不足则以宣慰使公帑钞偿之。又，副使驴驹，以修治沿江堤岸，纵家奴掊敛民财。二人罪虽遇赦，宜从黜退。”御史台臣以闻，从之。庚子，封公主不纳为郓安大长公主。夔路忠信寨洞主阿具什用，合洞蛮八百余人寇施州。

　　二月辛丑朔，八番苗蛮骆度来贡方物。癸卯，诸王也先帖木儿薨。甲辰，诸王答儿马失里、哈儿蛮各遣使来贡蒲萄酒、西马、金鸦鹘。乙巳，以湖广行省平章玥璐不华为陕西行台御史大夫。给豳王及其王傅禄。戊申，云南行省言：“会通州土官阿赛及河西阿勒等与罗罗贼兵千五百人寇会州路之卜龙村；又，禄余将引兵与茫部合寇罗罗斯，截大渡河、金沙江以攻东川、会通等州。臣等敢奉先所降诏书招谕之，不奉命则从宜进军。”制可。己酉，赐怯薛官完者帖木儿及阿昔儿珠衣帽。德宁路去年旱，复值霜雹，民饥，赈以粟三千石。旌晋宁路沁州刘玮妻张氏志节。禄余言于四川行省：“自父祖世为乌撒土官宣慰使，佩虎符，素无异心。曩为伯忽诱胁，比闻朝廷招谕，而今期限已过，乞再降诏赦，即率四路土官出降。仍乞改属四川省，隶永宁路，冀得休息。”四川行省以闻，诏中书、枢密、御史诸大臣杂议之。己未，旌宁夏路赵那海孝行。辛酉，燕铁木儿兼奎章阁大学士，领奎章阁学士院事。己巳，命燕铁木儿集翰林、集贤、太禧宗禋院，议立太祖神御殿。诏修曲阜宣圣庙。邛州有二井，宋旧名曰金凤、茅池，天历初，九月地震，盐水涌溢，州民侯坤愿作什器煮盐而输课于官，诏四川转运盐司主之。旌济州任城县王德妻秦氏、婺州路金华县吴埙妻宋氏、庐州路高仁妻张氏、甘州路岳忽南妻失林、盖州完颜帖哥住妻李氏志节。

　　三月庚午朔，帝师至京师。遣使往西域，赐诸王不赛因绣彩币帛二百四十匹。中书省臣言：“凡远戍军官死而归葬者，宜视民官例，给道里之费。又，四川驿户比以军兴消乏，宜遣官同行省量济之。”制可。燕铁木儿言：“平江、松江淀山湖圩田方五百顷有奇，当入官粮七千七百石，其总田者死，颇为人占耕。今臣愿增粮为万石入官，令人佃种，以所得余米赡臣弟撒敦。”从之。洛水溢。爪哇国遣其臣僧伽剌等八十三人，奉金书表及方物来朝贡。己卯，诏：“以西宁王速来蛮镇御有劳，其如安定王朵儿只班例，置王傅官四人，铸印给之。”庚辰，以安陆府赐并王晃火儿不花为食邑。旌大都良乡县韦安妻张氏贞节。丁亥，诸王伯岳兀、完者帖木儿来朝。戊子，占城国遣其臣阿南那那里沙等四人，奉金书表及方物来朝贡。己丑，复立功德使司。癸巳，皇子古纳答剌更名燕帖古思。置兴瑞司，掌中宫岁作佛事，秩正三品。乙未，命燕铁木儿依旧例以钞万锭分给蒙古孤寡者。以帝师泛舟于西山高梁河，调卫士三百挽舟。丙申，赐怯薛官纻怜铁木儿玺书，申饬其所部。赈木怜、苦盐泺、札哈、扫怜九驿之贫者凡四百五十二户。丁酉，缅国遣使者阿落等十人，奉方物来朝贡。己亥，赐行枢密院钞四万锭，分给征乌撒、乌蒙所调陕西、四川蒙古军及渐丁万人。高唐、德、冀诸州，大名、汴梁、广平诸路，有虫食桑叶尽。

　　夏四月壬寅，中书省臣言：“去岁宿卫士给钞者万五千人，今减去千四百人，余当给者万三千六百人。又，太府监岁支币帛二万匹，不足于用，请再给二百匹。”并从之。四川师壁、散毛、盘速出三洞蛮野王等二十三人来贡方物。戊申，大宁路地震。四川大盘洞谋者什用等十四人来贡方物。丙辰，诸王不别居法郎遣使者要忽难等，及西域诸王不赛因使者也先帖木儿等，皆来贡方物。戊午，命奎章阁学士院以国字译《贞观政要》，镌板模印，以赐百官。四川行省平章汪寿昌辞职，不允。以作佛事祈福，释御史台所囚定兴刘县尹及刑部囚二十六人。乙丑，安南国世子陈日〈火阜〉遣其臣邓世延等二十四人来贡方物。安西王阿难答之子月鲁帖木儿，坐与畏兀僧玉你达八的剌板的、国师必剌忒纳失里沙津爱护持谋不轨，命宗王、大臣杂鞫之，狱成，三人皆伏诛，仍籍其家。以必剌忒纳失里沙津爱护持妻丑丑赐通政副使伯蓝，玉鞍赐撒敦，余人畜、土田及七宝奁具、金珠、宝玉、钞币，并没入大承天护圣寺。免四川行省境内今年租。命有司为伯颜建生祠，立纪功碑于涿州，伯别建祠、立碑于汴梁。戊辰，免云南行省田租三年。安州饥，给河间盐课钞万锭赈之。东昌、济宁二路及曹、濮诸州，皆有虫食桑。

　　五月己巳朔，高昌王藏吉薨，其弟太平奴袭位。壬申，赈木怜、七里等二十三驿，人米二石。癸酉，荧惑犯东井。赐燕铁木儿宴于流杯池。云南大理、中庆等路大饥，赈钞十万锭。甲戌，升尚舍寺为从三品。撒迪请备录皇上登极以来固让大凡、往复奏答，其余训敕、辞命及燕铁木儿等宣力效忠之迹，命朵来续为《蒙古脱不赤颜》一书，置之奎章阁，从之。赐湖广行省平章政事脱亦纳金虎符。旌保定路郭璹孝行、探忒妻灵保贤孝。戊寅，幸大承天护圣寺。京师地震有声。己卯，命诸王也失班还镇。浙西道廉访司劾副使三宝凶恶阴险，紊乱纪纲，诏罢之。壬午，复赈粜米五万石，济京城贫民。戊子，唐其势以疾先住上都，赐药价钞千锭。遣使往帝师所居撒思吉牙之地，以珠织制书宣谕其属，仍给钞四千锭、币帛各五千匹，分赐之。赈帖里干、不老、也不彻温等十九驿，人米二石。庚寅，大驾发大都，时巡于上都。置山东益都等处金银铜铁提举司。辛卯，复以司徒印给万安寺僧严吉祥。诏给钞五万锭，修帝师巴思八影殿。壬辰，太常博士王瓒言：“各处请加封神庙，滥及淫祠。按《礼经》，以劳定国，以死勤事，能御大灾，能捍大患，则祀之。其非祀典之神，今后不许加封。”制可。丁酉，白虹并日出，长竟天。追封颜子父颜无繇为杞国公，谥文裕；母齐姜氏杞国夫人，谥端献；妻宋戴氏兖国夫人，谥贞素。甘州大雹，扬州之江都、泰兴，德安府之云梦、应城县水，汴梁之睢州、陈州、开封、兰阳、封丘诸县河水溢，滹沱河决，没河间清州等处屯田四十三顷。常宁州饥，赈粜米二千四百石。杭州火，被灾九十一户，池州火，被灾七十三户，命江浙行省量赈之。六月己亥朔，以月鲁帖木儿等罪诏告中外，赦天下。免四川行省今年差税、陕西行省今年商税。隶用朵朵、王士熙、脱欢等。己酉，以御史中丞赵世安为中书左丞。癸丑，遣使分祀岳镇海渎。戊午，给钞五万锭，赐云南行省为公储。己未，燕铁木儿言：“顷伯颜封浚宁王，赐食邑嵩州，今请于濒汴择一州赐之。”诏改赐陈州。癸亥，加授知枢密院事也卜伦开府仪同三司。乙丑，御史台臣劾辽阳行省参政赛甫丁庸鄙不胜任，罢之。监察御史陈思谦言：“内外官非文武全才、出处系天下安危、能拯金革之难者，勿许夺情起复。”制可。禁诸卜筮、阴阳人，毋出入诸王公大臣家。晋宁、冀州桑灾，益都、济宁大雨，无为州、和州水。旌归德府永城县民张氏孝节。

　　秋七月戊辰朔，诸王答里麻失里等遣使来贡虎豹。云南行省言：“本省旧降给驿玺书六十九、金字圆符四，伯忽之乱，散失殆尽，乞更赐为宜。”敕更赐玺书三十二、圆符四，仍究诘所失者。辛未，以车坊官园赐伯颜。赐从征云南将校三百四十七人钞币有差。调军士修柳林海子桥道。乙亥，命僧于铁幡竿修佛事，施金百两、银千两、币帛各五百匹、布二千匹、钞万锭。丁丑，赈蒙古军流离至陕西者四百六十七户粮三月，遣复其居，户给钞五十锭。湖广行省言：“黎贼势猖獗，乞益兵三千以备调用。”有旨：“依前诏，促移剌四奴克日进兵。”壬午，江西行省造螺钿几榻遗燕铁木儿，诏赐匠者币帛各一。甲申，燕铁木儿献斡罗思二千五百人。旌裕州民李庭瑞孝行。庚寅，给钞万锭，命燕铁木儿分赐累朝官分嫔御之贫乏者。壬辰，西域诸王不赛因遣哈只怯马丁以七宝水晶等物来贡。给蒙古民及各部卫士钞币有差，仍赈粮五月。甲午，北边诸王月即别遣南忽里等来朝贡。燕铁木儿言：“诸王彻彻秃、沙哥，曩坐罪流南荒，乞赐矜闵，俾还本部。”从之。赈宗仁卫军士九百户各钞一锭。滕州民饥，赈粜米二万石。庆都县大饥，以河间盐课钞万锭赈之。

　　八月辛丑，诸王阿儿加失里献斡罗思三十人、渐丁百三人。赈大都宝坻县饥民，以京畿运司粮万石。癸卯，吴王木喃子及诸王答都河海、锁南管卜、帖木儿赤、帖木迭儿等来朝。赐护守上都宫殿卫卒二千二百二十九人，人钞二十五锭。乙巳，天鼓鸣于东北。丙午，遣官祭社稷。丁未，有事于太庙。海道漕运粮六十九万余石至京师。己酉，陇西地震。帝崩，寿二十有九，在位五年。癸丑，灵驾发引，葬起辇谷，从诸帝陵。元统二年正月己酉，太师右丞相伯颜率文武百官等议，上尊谥曰圣明元孝皇帝，庙号文宗，国言谥号曰札牙笃皇帝，请谥于南郊。三月己酉，祔于太庙。后至元六年六月，以帝谋为不轨，使明宗饮恨而崩，诏除其庙主。其略曰：

　　昔我皇祖武宗皇帝升遐之后，祖母太皇太后惑于憸慝，俾皇考明宗皇帝出封云南。英宗遇害，正统浸备，我皇考以武宗之嫡，逃居朔漠，宗王大臣同心翊戴，肇启大事，于时以地近，先迎文宗，暂总机务。继知天理人伦之攸当，假让位之名，以宝玺来上，皇考推诚不疑，即授以皇太子宝。文宗稔恶不悛，当躬迓之际，乃与其臣月鲁不花、也里牙、明里董阿等谋为不轨，使我皇考饮恨上宾。归而再御宸极，思欲自解于天下，乃谓夫何数日之间，宫车弗驾。海内闻之，靡不切齿。又私图传子，乃构邪言，嫁祸于八不沙皇后，谓朕非明宗之子，遂俾出居遐陬。祖宗大业，几于不继。内怀愧慊，则杀也里牙以杜口。上天不佑，随降殒罚。叔婶不答失里，怙其势焰，不明明考之嗣，而妄立孺稚之弟亦怜真班，奄复不年，诸王大臣以贤以长，扶朕践位。国之大政，属不自遂者，讵能枚举。每念治必本于尽孝，事莫先于正身，赖天之灵，权奸屏黜，尽孝正名，不容复缓，永惟鞠育罔极之恩，忍忘不共戴天之义。既往之罪，不可胜诛，其命太常彻去脱脱木儿在庙之主。不答失里本朕之婶，乃阴构奸臣，弗体朕意，僣膺太皇太后之号，迹其闺门之祸，离间骨肉，罪恶尤重，揆之大义，削去鸿名，徙东安州安置。

　　放燕帖古思于高丽，未至，月阔察儿害之于中道。 
</div>
    <div class="pagination">
<a href="元史_page20.html">上一页</a><span>...</span><a href="元史_page16.html">16</a><a href="元史_page17.html">17</a><a href="元史_page18.html">18</a><a href="元史_page19.html">19</a><a href="元史_page20.html">20</a><span class="current-page">21</span><a href="元史_page22.html">22</a><a href="元史_page23.html">23</a><a href="元史_page24.html">24</a><a href="元史_page25.html">25</a><a href="元史_page26.html">26</a><span>...</span><a href="元史_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
