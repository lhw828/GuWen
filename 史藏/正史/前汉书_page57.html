<!DOCTYPE html>
<html>
<head>
    <meta charset="UTF-8">
    <title>前汉书 - 第 57 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 57 页/共 74 页</h1>
    <div class="content">　　贾捐之字君房贾谊之曾孙也元帝初即位上疏言得失召待诏金马门初武帝征南越元封元年立儋耳珠厓郡皆在南方海中洲居【师古曰居海中之洲也水中可居者曰洲○宋祁曰海字上当有大字】广袤可千里【师古曰袤长也】合十六县戸二万三千余其民暴恶自以阻絶数犯吏禁吏亦酷之率数年壹反杀吏汉辄发兵击定之自初为郡至昭帝始元元年二十余年间凡六反叛至其五年罢儋耳郡并属珠厓至宣帝神爵三年珠厓三县复反反后七年甘露元年九县反辄发兵击定之元帝初元元年珠厓又反发兵击之诸县更叛连年不定【师古曰更音工衡反】上与有司议大发军捐之建议以为不当击上使侍中驸马都尉乐昌侯王商诘问捐之曰珠厓内属为郡久矣今背畔逆节而云不当击长蛮夷之乱亏先帝功德经义何以处之【师古曰于六经之内当何者之科条也】捐之对曰臣幸得遭明盛之朝蒙危言之策无忌讳之患【师古曰危言直言也言出而身危故云危言论语称孔子曰邦有道危言危行】敢昧死竭卷卷【师古曰卷读与拳同】臣闻尧舜圣之盛也禹入圣域而不优【臣瓉曰禹之功德裁入圣人区域但不能优泰耳】故孔子称尧曰大哉韶曰尽善禹曰无间【师古曰论语称孔子曰大哉尧之为君也又曰韶尽美矣又尽善也又曰禹吾无间然矣韶舜乐名间音工苋反】以三圣之德地方不过数千里西被流沙东渐于海朔南曁声教迄于四海【师古曰此引禹贡之辞渐入也一曰浸也朔北方也暨及也迄至也】欲与声教则治之不欲与者不彊治也【师古曰与读曰豫】故君臣歌德【师古曰言皆有德可歌颂】含气之物各得其宜武丁成王殷周之大仁也【师古曰武丁殷之高宗】然地东不过江黄西不过氐羌南不过蛮荆北不过朔方是以颂声并作视听之类咸乐其生越裳氏重九译而献【晋灼曰逺国使来因九译言语乃通也张晏曰越不着衣裳慕中国化遣译来着衣裳也故曰越裳也师古曰张说非也越裳自是国名非以袭衣裳始为称号王充论衡作越甞此则不作衣裳之字明矣】此非兵革之所能致及其衰也南征不还【师古曰谓昭王也为楚所溺也】齐桓捄其难【师古曰谓襄王也初为太子而恵王欲立王子带齐桓公为首止之盟以定太子之位事在左传僖五年○宋祁曰注文五年当作九年】孔子定其文【张晏曰孔子作春秋夷狄之国虽大自称王者皆贬为子】以至乎秦兴兵逺攻【○宋祁曰郭本去乎字似两通】贪外虚内务欲广地不虑其害然地南不过闽越北不过太原而天下溃畔祸卒在于二世之末【师古曰卒终也】长城之歌至今未絶赖圣汉初兴为百姓请命平定天下至孝文皇帝闵中国未安偃武行文则断狱数百民赋四十丁男三年而一事【如淳曰常赋岁百二十岁一事时天下民多故出赋四十三岁而一事】时有献千里马者诏曰鸾旗在前属车在后【师古曰鸾旗编以羽毛列系橦旁载于车上大驾出则陈于道而先行属车相连属而陈于后也属音之欲反】吉行日五十里师行三十里朕乗千里之马独先安之【师古曰安之言何所适往】于是还马与道里费而下诏曰朕不受献也其令四方毋求来献当此之时逸游之乐絶竒丽之赂塞郑卫之倡微矣【○宋祁曰浙本去求字赂字当作路】夫后宫盛色则贤者隐处佞人用事则诤臣杜口而文帝不行故諡为孝文庙称太宗至孝武皇帝元狩六年太仓之粟红腐而不可食【师古曰粟久腐坏则色红赤也○刘奉世曰元狩末汉以伐匈奴马少不复出征矣捐之之云盖其误也或者误以建元为元狩欤】都内之钱贯朽而不可校【师古曰校谓数计也】廼探平城之事【师古曰追计其事故言探】录冒顿以来数为边害籍兵厉马因富民以攘服之【师古曰攘却也○宋祁曰一作籍兵厉马越本作籍厉兵马】西连诸国至于安息东过碣石以莬乐浪为郡【师古曰乐音洛浪音郎】北郤匈奴万里更起营塞制南海以为八郡则天下断狱万数民赋数百造盐铁酒之利以佐用度犹不能足当此之时寇贼并起军旅数发父战死于前子鬬伤于后女子乘亭鄣孤儿号于道老母寡妇饮泣巷哭【师古曰泪流被面以入于口故言饮泣也】遥设虚祭想魂乎万里之外淮南王盗写虎符隂聘名士关东公孙勇等诈为使者是皆廓地泰大征伐不休之故也今天下独有关东关东大者独有齐楚民众久困连年流离离其城郭相枕席于道路【如淳曰席音借师古曰席即借也不劳借音】人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士众挤之大海之中【师古曰挤坠也音子诣反又子奚反】快心幽防之地非所以校助饥馑保全元元也【○宋祁曰校助当作救助】诗云蠢尔蛮荆大邦为雠【师古曰诗小雅采芑之诗也蠢动貌也蛮荆荆州之蛮也言敢与大国为雠敌也】言圣人起则后服中国衰则先畔动为国家难自古而患之久矣何况廼复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中【师古曰颛与专同专专犹区区也一曰圜貌也】雾露气湿多毒草虫虵水土之害人未见虏战士自死又非独珠厓有珠犀瑇瑁也【师古曰瑇瑁文甲也瑇音代瑁音妹】弃之不足惜不击不损威其民譬犹鱼鼈何足贪也臣窃以往者羌军言之暴师曾未一年兵出不逾千里费四十余万万大司农钱尽廼以少府禁钱续之【师古曰少府钱主供天子故曰禁钱】夫一隅为不善费尚如此况于劳师逺攻亡士毋功乎求之往古则不合施之当今又不便臣愚以为非冠带之国禹贡所及春秋所治皆可且无以为【师古曰为犹用也】愿遂弃珠厓专用恤关东为忧对奏上以问丞相御史御史大夫陈万年以为当击丞相于定国以为前日兴兵撃之连年防军都尉校尉及丞凡十一人还者二人卒士及转输死者万人以上费用三万万余尚未能尽降今关东困乏民难揺动捐之议是上廼从之遂下诏曰珠厓虏杀吏民背畔为逆今廷议者或言可击或言可守或欲弃之其指各殊朕日夜惟思议者之言羞威不行则欲诛之狐疑辟难则守屯田【师古曰辟读曰避次下亦同】通于时变则忧万民夫万民之饥饿与逺蛮之不讨危孰大焉且宗庙之祭凶年不备况乎辟不嫌之辱哉今关东大困仓库空虚无以相赡又以动兵非特劳民凶年随之其罢珠厓郡民有慕义欲内属便处之【师古曰欲有来入内郡者所至之处即安置也】不欲勿彊珠厓由是罢捐之数召见言多纳用时中书令石显用事捐之数短显【师古曰谈说其长短】以故不得官后稀复见而长安令杨兴新以材能得幸与捐之相善捐之欲得召见谓兴曰京兆尹缺使我得见言君兰【张晏曰杨兴字】京兆尹可立得兴曰县官甞言兴瘉薛大夫【张晏曰瘉胜也薛广德为御史大夫师古曰瘉与愈同】我易助也君房下笔言语妙天下【师古曰于天下最为精妙耳】使君房为尚书令胜五鹿充宗逺甚捐之曰令我得代充宗君兰为京兆京兆郡国首尚书百官本天下真大治士则不隔矣捐之前言平恩侯可为将军【张晏曰许嘉也】期思侯并可为诸曹【师古曰期思侯当是贲赫之后嗣也而表不载】皆如言又荐谒者满宣立为冀州刺史言中谒者不宜受事宦者不宜入宗庙立止相荐之信不当如是乎【师古曰兾相荐之效当如前所言诸士见纳用○宋祁曰注文士字姚本作事】兴曰我复见言君房也捐之复短石显兴曰显鼎贵【如淳曰鼎音钉言方且欲贵矣师古曰方且是也读如本字】上信用之今欲进弟从我计【师古曰弟但也】且与合意即得入矣捐之即与兴共为荐显奏曰窃见石显本山东名族有礼义之家也持正六年未甞有过明习于事敏而疾见出公门入私门【师古曰言自公庭出即归其家不妄交游】宜赐爵关内侯引其兄弟以为诸曹又共为荐兴奏曰窃见长安令兴幸得以知名数召见兴事父母有曾氏之孝【师古曰曾参也】事师有顔闵之材【师古曰顔囘闵子骞】荣名闻于四方明诏举茂材列侯以为首为长安令吏民敬乡【师古曰乡读曰向】道路皆称能观其下笔属文则董仲舒进谈动辞则东方生置之争臣则汲直【张晏曰汲黯方直故世谓之汲直】用之介胄则冠军侯施之治民则赵广汉抱公絶私则尹翁归兴兼此六人而有之守道坚固执义不囘【师古曰囘邪也】临大节而不可夺国之良臣也可试守京兆尹石显闻知白之上廼下兴捐之狱令皇后父阳平侯禁与显共杂治奏兴捐之懐诈伪以上语相风更相荐誉【师古曰风读曰讽更音工衡反】欲得大位漏泄省中语罔上不道书曰谗说殄行震惊朕师【师古曰虞书舜典之辞也言谗巧之说殄絶君子之行震惊我众】王制顺非而泽不听而诛【师古曰礼记王制云行伪而坚言伪而辩学非而博顺非而泽以疑众杀谓人有坚为辩言不以诚质学于非道虽博无用饰非文过辞语顺泽不听教命有如此者皆诛杀也○刘敞曰不听而诛者即王制所云此四诛者不以听耳何说不听教命乎】请论如法捐之竟坐弃市兴减死罪一等髠钳为城旦成帝时至部刺史
　　赞曰诗称戎狄是膺荆舒是惩【师古曰鲁颂閟宫之诗也膺当也惩创刈也言鲁僖公与齐桓举义兵北当戎狄南创荆蛮与羣舒以靖难】久矣其为诸夏患也汉兴征伐胡越于是为盛究观淮南捐之主父严安之义深切着明【师古曰究极也】故备论其语世称公孙排主父张汤陷严助石显譛捐之察其行迹主父求欲鼎亨而得族严贾出入禁门招权利死皆其所也亦何排陷之恨哉





　　前汉书卷六十四下
　　前汉书卷六十四下考证
　　严安传○顾炎武曰邓伯羔谓安自姓严然艺文志曰庄安一篇是安亦姓庄也志之称庄安班氏所未及改也史记之称严安后人所追改也
　　终军传大将军秉钺单于犇幕票骑抗旌昆邪右衽○【臣召南】按此对在元狩元年冬十月行幸雍祠五畤获白麟时也昆邪来降其事在二年秋终军此时何以能预言耶当指元朔六年卫青率六将军絶幕克获而霍去病以票姚校尉立功封冠军侯耳况去病至元狩三年始为票骑将军在元年何以预言票骑疑票骑抗旌二语后人所改窜而班氏误承用也
　　王褒传敢不畧陈愚○文选愚字下有心字又虎啸而洌风龙兴而致云文选作虎啸而谷风洌龙兴而致云气又获稷契臯陶伊尹吕望下有之臣二字
　　贾捐之传珠厓由是罢○【臣召南】按珠厓始为郡在武帝元鼎六年至元帝初元三年而罢凡立郡六十五岁














　　前汉书卷六十四下考证
<史部,正史类,前汉书>
　　钦定四库全书
　　前汉书卷六十五
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　东方朔传第三十五
　　东方朔字曼倩【师古曰倩音千见反】平原厌次人也【师古曰高祖功臣表有厌次侯爰类是则厌次之名也其来久矣而说者乃云后汉始为县于此致疑斯未通也厌音一渉反又音一琰反】武帝初即位征天下举方正贤良文学材力之士待以不次之位【师古曰不拘常次言超擢之】四方士多上书言得失自鬻者以千数【师古曰行卖也鬻亦卖也衒音州县之县又音工县反】其不足采者辄报闻罢【师古曰报云天子已闻其所上之书而罢之令归】朔初来上书曰臣朔少失父母长养兄嫂年十二学书三冬文史足用【如淳曰贫子冬日乃得学书言文史之事足可用也○宋祁曰十二景本作十三】十五学击剑十六学诗书【师古曰击剑遥击而中之非斩刺也○刘敞曰击剑今有此戏非遥击也】诵二十二万言十九学孙吴兵法战阵之具钲鼔之教【师古曰钲鼔所以为进退士众之节也钲音征】亦诵二十二万言凡臣朔固已诵四十四万言又常服子路之言【服防曰无宿诺○刘攽曰子路之言可使有勇者刘敞曰既曰子路之言则无宿诺者非子路之言也】臣朔年二十二长九尺三寸目若悬珠齿若编贝【师古曰编列次也音鞭】勇若孟贲【师古曰孟贲卫人古之勇士也尸子说云人谓孟贲生乎曰勇贵乎曰勇富乎曰勇三者人之所难而皆不足以易勇故能慑三军服猛兽也】防若庆忌【师古曰王子庆忌也射之矢满把不能中驷马追不能及也】亷若鲍叔【师古曰齐大夫也与管仲分财自取其少而说者乃妄解云鲍焦非也焦自介士耳】信若尾生【师古曰尾生古之信士与女子期于桥下待之不至遇水而死一曰即微生髙也】若此可以为天子大臣矣臣朔昧死再拜以闻朔文辞不逊髙自称誉上伟之【师古曰以为大竒也】令待诏公车【师古曰公车令属卫尉上书者所诣也】奉禄薄未得省见【师古曰不被省纳不得见天子也奉音扶用反其下并同】久之朔绐驺朱儒【文頴曰朱儒之为驺者也师古曰朱儒短人也驺本廐之御驺也后以为骑谓之驺骑○宋祁曰一本改本作奉】曰上以若曹无益于县官【师古曰若女也曹軰也】耕田力作固不及人临众处官不能治民从军击虏不任兵事无益于国用徒索衣食【如淳曰索尽也师古曰音先各反下云索长安米亦同也】今欲尽杀若曹朱儒大恐啼泣【○宋祁曰啼当删王本作号】朔教曰上即过叩头请罪居有顷闻上过朱儒皆号泣顿首上问何为对曰东方朔言上欲尽诛臣等上知朔多端召问朔何恐朱儒为对曰臣朔生亦言死亦言朱儒长三尺余奉一囊粟钱二百四十臣朔长九尺余亦奉一囊粟钱二百四十朱儒饱欲死臣朔饥欲死臣言可用幸异其礼不可用罢之无令但索长安米上大笑因使待诏金马门稍得亲近上尝使诸数家射覆【师古曰数家术数之家也于覆器之下而置诸物令闇射之故云射覆数音所具反覆音芳目反】置守宫盂下射之皆不能中【师古曰守宫虫名也术家云以器养之食以丹砂满七斤捣治万杵以防女子体终身不灭若有房室之事则灭矣言可以防闲滛逸故谓之守宫也今俗呼为辟宫辟亦御扞之义耳盂食器也若而大今之所谓盂也音拨○刘攽曰守宫生屋壁如守宫然故名之何在防滛逸也一虫之微何能食丹砂七斤人亦安肯捐七斤丹砂以饵一虫也】朔自賛曰臣尝受易请射之【师古曰賛进也】廼别蓍布卦而对曰【师古曰别分也音彼列反】臣以为龙又无角谓之为虵又有足跂跂脉脉善縁壁是非守宫即蜥蜴【师古曰跂跂行貌也脉脉视貌也尔雅云蝾螈蜥蝪蝘蜓守宫是则一类耳扬雄方言云其在泽中者谓之蜥蜴故朔曰是非守宫则蜥蜴也蜥音先歴反蜴音余赤反蝾音荣螈音原蝘音乌典反蜓音殄○刘敞曰守宫即人家屋壁中蝘蜓俗呼为蝎虎者是也此物唯在屋壁窻户间夜亦出盖用此得名耳术家之说安有此理师古乃信之何哉宋祁曰角音卢谷反兽不童也】上曰善赐帛十匹复使射他物连中辄赐帛【师古曰中音竹仲反其下并同】时有幸倡郭舎人滑稽不穷【师古曰幸倡倡优之见幸遇者也滑音骨滑稽解在公孙宏传】常侍左右曰朔狂幸中耳非至数也【师古曰至实也】臣愿令朔复射朔中之臣榜百朔不能中臣赐帛【师古曰榜击也音歩行反】廼覆树上寄生令朔射之朔曰是窭数也【苏林曰窭音贫窭之窭数音数钱之数窭数钩灌四股钩也师古曰窭数戴器也以盆盛物戴于头者则以窭数荐之今卖白饼人所用者是也寄生者芝菌之类淋潦之日着树而生形有周圜象窭数者今关中俗亦呼为寄生非为茑之寄生寓木宛童有枝叶者也故朔云着树为寄生盆下为窭数明其常在盆下今读书者不晓其意谓射覆之物覆在盆下辄改前覆守宫盂下为盆字失之逺矣杨恽传云防不容穴衔窭数也盆下之物有饮食气故防衔之四股铁钩非所衔也○宋祁曰数音薮景本作薮】舍人曰果知朔不能中也朔曰生肉为脍干肉为脯着树为寄生盆下为窭数上令倡监榜舍人舍人不胜痛呼謈【服防曰謈音暴邓展曰呼音髐箭之髐謈音瓝之瓝师古曰邓音是也痛切而叫呼也与田蚡传呼报音义皆同一曰邓音近之謈自寃痛之声也舍人榜痛乃呼云謈今人痛甚则称阿謈音歩高反是故朔逐韵而謿之云口无毛声謷謷也○刘敞曰若不縁寄生在盆下何得曰窭数前覆守宫自以盂此以盆何怪乎不然盂亦盆类朔故诡言之欲以误郭舍人也又曰朔意盖以寄生窭数皆是附着他物而得名故谓今在盆下之寄生为窭数大物在盆下小物在盂下固可知也但不当改前盂字为盆尔又不必一日之中用一盂覆射此诸物也顔说未通又以寄生为芝菌形圜似窭数而云非寓木尤疎谬矣宋祁曰呼报当作呼服】朔笑之曰咄口无毛声謷謷凥益髙【邓展曰咄音豽裘之豽也师古曰咄叱咄之声也音丁骨反邓说非也謷音敖】舍人恚曰朔擅诋欺天子从官当弃市【师古曰诋毁辱也音丁礼反】上问朔何故诋之对曰臣非敢诋之廼与为隠耳【师古曰隠谓隠语也】上曰隠云何朔曰夫口无毛者狗窦也声謷謷者乌哺鷇也【韦昭曰凡乌哺子而活者为鷇生而自啄曰雏师古曰鷇音口豆反○刘攽曰狗窦文不全明少一字当云狗穴窦也縁两穴相重遂误尔】凥益高者鹤俛啄也【师古曰俛即俯字也俯低也啄鸟觜也俛又音免啄音竹救反】舍人不服因曰臣愿复问朔隠语不知亦当榜即妄为谐语曰【师古曰谐者和韵之言也】令壶龃老柏涂伊优亚狋吽牙何谓也【张晏曰龃音樝棃之樝应劭曰狋音银师古曰龃音侧加反又音壮加反涂音丈加反优音一侯反亚音乌加反狋音五伊反吽音五侯反】朔曰令者命也壶者所以盛也【师古曰盛受物也音时政反】龃者齿不正也老者人所敬也柏者鬼之廷也【师古曰言鬼神尚幽闇故以松柏之树为廷府】涂者渐洳径也【师古曰渐洳浸湿也渐音子亷反洳音人庶反】伊优亚者辞未定也狋吽牙者两犬争也舍人所问朔应声辄对变诈鏠出莫能穷者左右大惊上以朔为常侍郎遂得爱幸久之伏日【师古曰三伏之日也解在郊祀志】诏赐从官肉大官丞日晏不来【师古曰晏晩也】朔独拔剑割肉谓其同官曰伏日当蚤归【师古曰蚤古早字】请受赐即懐肉去大官奏之朔入上曰昨赐肉不待诏以剑割肉而去之何也【○刘攽曰而去之何也之衍字】朔免冠谢上曰先生起自责也朔再拜曰朔来朔来受赐不待诏何无礼也拔剑割肉壹何壮也割之不多又何亷也归遗细君又何仁也【师古曰细君朔妻之名一说细小也朔辄自比于诸侯谓其妻曰小君】上笑曰使先生自责廼反自誉复赐酒一石肉百斤归遗细君初建元三年微行始出北至池阳西至黄山【晋灼曰宫名在槐里】南猎长杨东游宜春【师古曰宜春宫也在长安城东南说者乃以为在鄠非也在鄠者自是宜春观耳在长安城西岂得言东游也】微行常用饮酎已【师古曰酎酒新熟以祭宗庙也酎音纣解在景纪】八九月中与侍中常侍武骑及待诏陇西北地良家子能骑射者期诸殿门故有期门之号自此始微行以夜漏下十刻廼出常称平阳侯【如淳曰平阳侯曹寿尚帝姊时见尊宠故称之】旦明入山下骑射鹿豕狐兎手格熊罴驰骛木稼稻秔之地【师古曰稻有芒之谷总称也秔其不黏者也音庚】民皆号呼骂詈【师古曰呼音火故反】相聚防自言鄠杜令令往欲谒平阳侯诸骑欲击鞭之令大怒使吏呵止猎者数骑见留廼示以乘舆物久之廼得去时夜出夕还后赍五日粮会朝长信宫【师古曰五日一朝长信宫故赍五日粮也长信太后之宫也】上大驩乐之是后南山下乃知微行数出也然尙迫于太后未敢逺出丞相御史知指【师古曰指谓天子之意也】乃使右辅都尉徼循长杨以东【师古曰徼遮绕也循行视也戒备非常也徼音工钓反】右内史发小民共待会所【师古曰共读曰供】后廼私置更衣【师古曰为休息易衣之处亦置宫人○刘敞曰更衣休息处尔非必有宫人也史文自无之后传田延年起至更衣然则贵贱同此名也】从宣曲以南十二所中休更衣【师古曰宣曲宫名在昆明池西】投宿诸宫【师古曰昼休更衣夜则别宿于诸宫】长杨五柞倍阳宣曲尤幸【师古曰倍阳即萯阳也其音同耳宫名在鄠县也】于是上以为道逺劳苦又为百姓所患廼使太中大夫吾丘寿王与待诏能用筭者二人举籍阿城以南【师古曰举计其数而为簿籍也阿城本秦阿房宫也以其墙壁崇广故俗呼为阿城】盩厔以东宜春以西提封顷亩及其贾直【师古曰提封亦谓提举四封之内总计其数也贾读曰价】欲除以为上林苑属之南山【师古曰属连也音之欲反】又诏中尉左右内史表属县草田欲以偿鄠杜之民【师古曰时未为京兆冯翊扶风故云中尉及左右内史也草田谓荒田未耕垦也】吾丘寿王奏事上大说称善【师古曰说读曰悦】时朔在傍进谏曰臣闻谦游静慤天表之应应之以福【师古曰慤谨也音口角反○宋祁曰游当作逊】骄溢靡丽天表之应应之以异今陛下累郎台恐其不高也【师古曰郎堂下周屋】弋猎之处恐其不广也如天不为变则三辅之地尽可以为苑何必盩厔鄠杜乎【师古曰中尉及左右内史则为三辅矣非必谓京兆冯翊扶风也学者疑此言为后人所増斯未达也】奢侈越制天为之变上林虽小臣尙以为大也夫南山天下之阻也南有江淮北有河渭其地从汧陇以东商雒以西【服防曰商与上雒二县也师古曰汧汧水也陇陇坻也】厥壤肥饶汉兴去三河之地止霸产以西都泾渭之南此所谓天下陆海之地【师古曰髙平曰陆关中地高故称陆耳海者万物所出言关中山川物产饶富是以谓之陆海也】秦之所以虏西戎兼山东者也其山出玉石金银铜铁豫章檀柘异类之物不可胜原【师古曰原本也言说不能尽其根本】此百工所取给万民所卬足也【师古曰卬音牛向反】又有秔稻梨栗桑麻竹箭之饶土宜姜芋水多防鱼【师古曰芋草名其叶似藕荷而长不圆其根正白可食防即蛙字也似虾蟆而小长脚盖人亦取食之】贫者得以人给家足无饥寒之忧故酆镐之间号为土膏其贾亩一金【师古曰贾读曰价】今规以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷【师古曰耗减也音呼到反】是其不可一也且盛荆棘之林而长养麋鹿广狐兎之苑大虎狼之虚【师古曰虚读曰墟】又壊人墓发人室庐令幼弱懐土而思耆老泣涕而悲是其不可二也斥而营之垣而囿之【师古曰斥却也】骑驰东西车骛南北【师古曰乱驰曰骛】又有深沟大渠夫一日之乐不足以危无隄之舆【苏林曰隄限也舆乘舆也无限若言不訾也不敢斥天子故言舆也张晏曰一日之乐谓田猎也无隄之舆谓天子富贵无隄限也师古曰张说是也隄音丁奚反○刘敞曰不足以危不字当作亦隄犹防也言车舆驰骋不为防虑必有颠虞之变】是其不可三也故务苑囿之大不恤农时非所以彊国富人也夫殷作九市之宫而诸侯畔【应劭曰纣于宫中设九市】灵王起章华之台而楚民散【师古曰楚灵王作章华之台纳亡人以实之卒有干谿之祸也章华台在华容城也】秦兴阿房之殿而天下乱粪土愚臣忘生触死【师古曰忽忘其生而触死罪也】逆盛意犯隆指罪当万死不胜大愿愿陈泰阶六符【孟康曰泰阶三台也每台二星凡六星符六星之符验也应劭曰黄帝泰阶六符经曰泰阶者天之三阶也上阶为天子中阶为诸侯公卿大夫下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人三阶平则隂阳和风雨时社稷神祗咸获其宜天下大安是为太平三阶不平则五神乏祀日有食之水润不浸稼穑不成冬雷夏霜百姓不宁故治道倾天子行暴令好兴甲兵修宫榭广苑囿则上阶为之奄奄疏阔也以孝武皆有此事故朔为陈之○宋祁曰奄奄当作奢奢】以观天变不可不省是日因奏泰阶之事上廼拜朔为太中大夫给事中赐黄金百斤然遂起上林苑如寿王所奏云久之隆虑公主子昭平君【师古曰虑音庐】尙帝女夷安公主隆虑主病因以金千斤钱千万为昭平君豫赎死罪上许之隆虑主卒昭平君日骄醉杀主傅狱系内官【服防曰主傅主之官也如淳曰礼有傅姆说者又曰傅者老大夫也汉使中行说傅翁主也师古曰傅姆是也服说失之内官署名解在律歴志】以公主子廷尉上请请论【师古曰论决其罪也】左右人人为言前又入赎陛下许之上曰吾弟老有是一子死以属我【师古曰老乃有子言其晩孕育也属音之欲反】于是为之垂涕叹息良久曰法令者先帝所造也用弟故而诬先帝之法吾何面目入高庙乎又下负万民廼可其奏哀不能自止左右尽悲朔前上寿曰臣闻圣王为政赏不避仇雠诛不择骨肉书曰不偏不党王道荡荡【师古曰周书洪范之辞也荡荡平坦之貌】此二者五帝所重三王所难也陛下行之是以四海之内元元之民各得其所天下幸甚臣朔奉觞昧死再拜上万歳寿上廼起入省中夕时召让朔【师古曰让责也　宋祁曰夕当作少】曰传曰时然后言人不厌其言【师古曰论语称孔子问公叔文子于公明贾曰信乎夫子不言不笑不取乎对曰夫子时然后言人不厌其言乐然后笑人不厌其笑义然后取人不厌其取】今先生上寿时乎【师古曰言所上寿岂谓时乎】朔免冠顿首曰臣闻乐太甚则阳溢哀太甚则阴损隂阳变则心气动心气动则精神散精神散而邪气及销忧者莫若酒臣朔所以上寿者明陛下正而不阿因以止哀也愚不知忌讳当死先是朔尝醉入殿中小遗殿上【师古曰小遗者小便也○宋祁曰注文者下当添遗字】劾不敬有诏免为庶人待诏宦者署因此对复为中郎赐帛百匹初帝姑馆陶公主号窦太主【如淳曰窦太后之女也故曰窦太主也】堂邑侯陈午尙之午死主寡居年五十余矣近幸董偃始偃与母以卖珠为事偃年十三随母出入主家左右言其姣好【师古曰姣美丽也音狡】主召见曰吾为母养之因留第中教书计相马御射【师古曰计谓用筭也】颇读传记至年十八而冠出则执辔入则侍内为人温柔爱人以主故诸公接之名称城中号曰董君主因推令散财交士令中府曰【师古曰中府掌金帛之藏○宋祁曰之藏下姚本添者也】董君所发一日金满百斤钱满百万帛满千匹乃白之【师古曰言不满此数者皆恣与之】安陵爰叔者爰盎兄子也与偃善谓偃曰足下私侍汉主挟不测之罪将欲安处乎【师古曰不测者言其深也安处何以自安处也一曰身挟大罪廼欲自安而居处者乎】偃惧曰忧之久矣不知所以【师古曰以用也不知用何计也】爰叔曰顾城庙逺无宿宫又有萩竹籍田【如淳曰其间虽有地皆有萩竹籍田无可作宿观也师古曰如说非也萩即楸字也言有楸树及竹林可游玩而籍田所在上又须躬亲行事当有宿宫故宜献此园○刘攽曰城改成】足下何不白主献长门园【如淳曰窦太主园在长门长门在长安城东南园可以为宿馆处所故献之】此上所欲也如是上知计出于足下也则安枕而卧长无惨怛之忧久之不然上且请之于足下何如偃顿首曰敬奉教入言之主主立奏书献之上大说【师古曰说读曰悦】更名窦太主园为长门宫主大喜使偃以黄金百斤为爰叔寿叔因是为董君画求见上之策令主称疾不朝上往临疾问所欲主辞谢曰妾幸防陛下厚恩先帝遗德奉朝请之礼备臣妾之使【师古曰请音才姓反○宋祁曰使景本作仪】列为公主赏赐邑入【师古曰既别得赏赐又所食之邑入其租赋也】隆天重地死无以塞责【师古曰塞补也】一日卒有不胜洒扫之职【师古曰卒读曰猝洒音信又音山豉反】先狗马填沟壑窃有所恨不胜大愿愿陛下时忘万事养精游神从中掖庭回舆枉路临妾山林【应劭曰公主园中有山谦不敢称第故托山林也服防曰主所豫作庙陵故曰山林师古曰山林应说是也不当请帝临其冢墓也】得献觞上寿娱乐左右如是而死何恨之有上曰主何忧幸得愈恐羣臣从官多大为主费上还有顷主疾愈起谒上以钱千万从主饮后数日上临山林主自执宰敝膝【师古曰为贱者之服○刘攽曰执当作服】道入登阶就坐坐未定上曰愿谒主人翁主廼下殿去簮珥【师古曰珥珠玉饰耳者也音饵】徒跣顿首谢曰妾无状【师古曰状形貌也无状犹言无顔面以见人也一曰自言所行丑恶无善状】负陛下身当伏诛陛下不致之法顿首死罪有诏谢主簮履起之东箱自引董君【师古曰之往也】董君绿帻傅韝【应劭曰宰人服也韦昭曰韝形如射韝以防左右手于事便也师古曰緑帻贱人之服也傅着也韝即今之臂韝也傅读曰附韝音工侯反】随主前伏殿下主廼賛【师古曰賛进也进传谒辞】馆陶公主胞人臣偃昧死再拜谒【师古曰胞与庖同】因叩头谢上为之起有诏赐衣冠上【师古曰上上坐○刘敞曰赐衣冠上上者上殿】偃起走就衣冠主自奉食进觞当是时董君见尊不名称为主人翁饮大驩乐主廼请赐将军列侯从官金钱杂缯各有数于是董君贵宠天下莫不闻郡国狗马蹵鞠剑客辐凑【师古曰蹵音千六反鞠音钜六反解在蓺文志】董氏常从游戏北宫驰逐平乐观鸡鞠之会角狗马之足【师古曰角犹校也○刘敞曰董氏当属上句】上大欢乐之于是上为窦太主置酒宣室使谒者引内董君是时朔陛防殿下【师古曰持防立陛侧】辟防而前曰【师古曰辟音频亦反】董偃有斩罪三安得入乎上曰何谓也朔曰偃以人臣私侍公主其罪一也败男女之化而乱婚姻之礼伤王制其罪二也陛下富于春秋方积思于六经留神于王事驰骛于唐虞折节于三代偃不遵经劝学反以靡丽为右奢侈为务【师古曰右尊之也】尽狗马之乐极耳目之欲行邪枉之道径滛辟之路【师古曰径由也辟读曰僻】是乃国家之大贼人主之大蜮也【师古曰蜮魅也音或说者以为短狐非也短狐射工耳于此不当其义今俗犹云魅蜮也○刘攽曰刘向说春秋蜮南方滛气所生以应哀姜然则朔正用指偃尔何必迁就魅蜮也宋祁曰姚本句末无也字】偃为滛首其罪三也昔伯姬燔而诸侯惮【应劭曰惮敬也敬其节直也师古曰伯姬宋恭姬也遇火灾待姆不出而死也】奈何乎陛下上黙然不应良久曰吾业以设饮后而自改朔曰不可夫宣室者先帝之正处也非法度之政不得入焉故乱之渐其变为簒是以竖貂为滛而易牙作患【师古曰竖貂易牙皆齐桓公臣也管仲有病桓公往问之曰将何以教寡人管仲曰愿君之逺易牙竖貂公曰易牙亨其子以快寡人尚可疑邪对曰人之情非不爱其子其子之忍又将何有于君公曰竖貂自宫以近寡人犹可疑邪对曰人之情非不爱其身也其身之忍又将何有于君公曰诺管仲死尽逐之而公食不甘宫不治居三年公曰仲父不亦过乎于是皆复召即反之明年公有病易牙竖貂相与作乱塞宫门筑髙墙不通人有一妇人逾垣入至公所公曰我欲食妇人曰吾无所得又曰我欲饮妇人曰吾无所得公曰何故对曰易牙竖貂相与作乱塞宫门筑高墙不通人故无所得公慨然叹涕出曰嗟乎圣人所见岂不逺哉若死者有知我将何面目见仲父乎衣袂而絶乎寿宫虫流出于户盖以杨门之扉三月不葬】庆父死而鲁国全【师古曰庆父鲁桓公子庄公弟也庄公薨庆父杀荘公之子闵公而欲作乱不克奔莒其后僖公立以赂求之于莒莒人归之及宻乃缢而死僖公乃定其位】管蔡诛而周室安上曰善有诏止更置酒北宫引董君从东司马门东司马门更名东交门【苏林曰以偃从此门入交防于内故以名焉】赐朔黄金三十斤董君之宠由是日衰至年三十而终后数歳窦太主卒与董君会葬于覇陵是后公主贵人多逾礼制自董偃始时天下侈靡趋末【师古曰趋读曰趣末谓工商之业】百姓多离农畆上从容问朔吾欲化民岂有道乎【师古曰从音千容反】朔对曰尧舜禹汤文武成康上古之事经歴数千载尙难言也臣不敢陈愿近述孝文皇帝之时当世耆老皆闻见之贵为天子富有四海身衣弋绨【师古曰弋黑色也绨厚缯音徒奚反】足履革舄【师古曰革生皮也不用柔韦言俭率也】以韦带剑【师古曰但空用韦不加饰】莞蒲为席【师古曰莞夫离也今谓之葱蒲以莞及蒲为席亦尚质也莞音完又音官】兵木无刃【服防曰兵器如木而无刃言不大治兵器也】衣緼无文【师古曰緼乱絮也言内有乱絮上无文防也緼音于粉反】集上书囊以为殿帷【师古曰集谓合聚也】以道徳为丽以仁义为凖【师古曰丽大也凖平法也】于是天下望风成俗昭然化之今陛下以城中为小图起建章左鳯阙右神明【如淳曰阙名也师古曰鳯阙阙名神明台名也】号称千门万户木土衣绮绣狗马被缋罽【师古曰缋五防也罽织毛也即今氍毹之属是也】宫人簮瑇瑁垂珠玑【师古曰瑇瑁文甲也玑珠之不圜者瑇音代瑁音昧玑音居依反又音钜依反】设戏车教驰逐饰文采樷珍怪【师古曰樷古藂字也】撞万石之钟击雷霆之鼓【师古曰言其声震大也】作俳优舞郑女上为滛侈如此而欲使民独不奢侈失农事之难者也【师古曰失农谓失农业也】陛下诚能用臣朔之计推甲乙之帐燔之于四通之衢【应劭曰帐多故以甲乙第之耳孟康曰西域传賛云兴造甲乙之帐络以随珠和璧天子袭翠被凭玉几而处其中也师古曰谓推而去之燔焚烧也】却走马示不复用【师古曰却退也走马善走之马也】则尧舜之隆宜可与比治矣易曰正其本万事理失之毫厘差以千里【师古曰今易无此文已解于上也】愿陛下留意察之朔虽诙笑【师古曰诙謿戏也诙笑谓謿谑发言可笑也诙音恢其下诙啁诙谐并同】然时观察顔色直言切谏上常用之自公卿在位朔皆敖弄无所为屈【师古曰敖读曰傲为音于伪反】上以朔口谐辞给【师古曰给防也】好作问之【师古曰故动作之而问以言辞也】尝问朔曰先生视朕何如主也朔对曰自唐虞之隆成康之际未足以谕当世臣伏观陛下功德陈五帝之上在三王之右【师古曰右亦高上也】非若此而已诚得天下贤士公卿在位咸得其人矣譬若以周邵为丞相【师古曰周公旦邵公奭二人也】孔丘为御史大夫【应劭曰御史大夫职典制度文章】太公为将军【师古曰太公吕望也知战陈征伐之事故云为将军】毕公高拾遗于后【师古曰毕公髙文王之子也为周太师故云拾遗也】弁严子为卫尉【师古曰以有勇】臯陶为大理【师古曰以其作士士亦理官】后稷为司农【师古曰主播种】伊尹为少府【应劭曰伊尹善亨割大官属少府故令作之】子赣使外国【师古曰以其有辩说】顔闵为博士【师古曰顔囘闵子骞为皆有徳行也】子夏为太常【师古曰以有文学故为太常也而应劭以子夏两字总合为防解云防知乐故可以为太常此説非也○刘攽曰作防字乃是】益为右扶风【应劭曰益作舜虞掌山泽之官也诸苑多在右扶风故令作之】季路为执金吾【师古曰亦以冇勇力】契为鸿胪【应劭曰卨作司徒敬敷五教是时诸侯王治民鸿胪主诸侯王也师古曰契读与卨同字本作偰盖后从省耳】龙逢为宗正【师古曰闗龙逢桀之臣也忠谏而死也以其直无所阿私】伯夷为京兆【应劭曰帝曰伯夷汝作秩宗秩宗主郊庙京兆与太常同典斋祀故令为之】管仲为冯翊【应劭曰管仲定民之居寄军令于内政终令匡霸故令为冯翊也】鲁般为将作【师古曰以其巧也般与班同】仲山甫为光禄【晋灼曰光禄主三大夫谏正之官取其柔亦不茹刚亦不吐】申伯为太仆【应劭曰申伯周宣王之舅也太仆主大驾亲御职又宻近故用亲亲也】延陵季子为水衡【应劭曰水衡主池苑季子吴人故使为之师古曰季子即吴公子札】百里奚为典属国【应劭曰奚秦人秦近西戎晓其风俗故令为之】栁下恵为大长秋【师古曰恵鲁大夫展禽也食采栁下諡曰惠以其贞洁故为大长秋】史鱼为司直【师古曰史鱼卫大夫史防也论语称孔子曰直哉史鱼邦有道如矢邦无道如矢】蘧伯玉为太傅【如淳曰太傅傅人主使无过伯玉欲寡其过故令为之师古曰蘧伯玉卫大夫也名瑗蘧音渠】孔父为詹事【应劭曰孔父正色而立于朝则莫敢过而致难乎其君故为詹事师古曰孔父宋大夫也父读曰甫】孙叔敖为诸侯相子产为郡守【师古曰善治邦邑也】王庆忌为期门【应劭曰以其劲防可为期门郎也师古曰王庆忌即王子庆忌也】夏育为鼎官【或曰夏育卫人力举千钧鼎官今殿前举鼎者也】羿为旄头【应劭曰羿善射故令为旄头今以羽林为之髪正上向而长衣绣衣在乘舆车前师古曰羿音诣】宋万为式道【师古曰万宋闵公臣亦有勇力也式表也表道之若今之武引驾人】上廼大笑是时朝廷多贤材上复问朔方今公孙丞相儿大夫【师古曰公孙及儿寛也儿音五奚反】董仲舒夏侯始昌司马相如吾丘寿王主父偃朱买臣严助汲黯胶仓终军严安徐乐司马迁之伦皆辩知闳达溢于文辞【师古曰溢者言其有余也】先生自视何与比哉【师古曰何与犹言何如也】朔对曰臣观其臿齿牙树颊胲【师古曰颊肉曰胲音改】吐唇吻擢项頥【师古曰頥颔下也音怡】结股脚连脽凥【师古曰脽臂也音谁】遗蛇其迹行歩偊旅【师古曰遗蛇犹逶迱也偊旅曲躬貌也蛇音移偊音禹】臣朔虽不肖尚兼此数子者朔之进对澹辞皆此类也【师古曰澹古赡字也赡给也】武帝既招英俊程其器能用之如不及【师古曰程谓量计之也如不及者恐失之也】时方外事胡越内兴制度国家多事自公孙宏以下至司马迁皆奉使方外或为郡国守相至公卿而朔尝至太中大夫后常为郎与枚臯郭舍人俱在左右诙啁而已【师古曰啁与謿同音竹交反】久之朔上书陈农战彊国之计因自讼独不得大官欲求试用其言专商鞅韩非之语也指意放荡颇复诙谐辞数万言终不见用朔因著论设客难已用位卑以自慰谕其辞曰客难东方朔曰苏秦张仪一当万乘之主而都卿相之位【如淳曰都居也】泽及后世今子大夫修先王之术慕圣人之义讽诵诗书百家之言不可胜数着于竹帛唇腐齿落服膺而不释【师古曰服膺俯服其胷臆也释废置也○宋祁曰数当作记字而不下添可字】好学乐道之效明白甚矣自以智能海内无双则可谓博闻辩智矣然悉力尽忠以事圣帝旷日持久官不过侍郎位不过执防意者尚有遗行邪【师古曰可遗之行言不尽善也】同胞之徒无所容居其故何也【苏林曰胞音胞胎之胞也言亲兄弟】东方先生喟然长息仰而应之曰是固非子之所能备也彼一时也此一时也岂可同哉夫苏秦张仪之时周室大壊诸侯不朝力政争权相禽以兵并为十二国未有雌雄【师古曰十二国谓鲁卫齐楚宋郑魏燕赵中山秦韩也】得士者彊失士者亡故谈说行焉【○宋祁曰故谈说行焉改作故说得行焉】身处尊位珍寳充内外有廪仓泽及后世子孙长享今则不然圣帝流德天下震慑诸侯賔服【师古曰慑恐也音之渉反】连四海之外以为带【师古曰言如带之相连也】安于覆盂【师古曰言不可倾揺】动犹运之掌【师古曰言至易也】贤不肖何以异哉遵天之道顺地之理物无不得其所故绥之则安动之则苦尊之则为将卑之则为虏抗之则在青云之上抑之则在深泉之下【○宋祁曰泉疑作渊】用之则为虎不用则为防虽欲尽节效情安知前后夫天地之大士民之众竭精谈説并进辐凑者不可胜数悉力慕之【○宋祁曰慕当作募】困于衣食或失门戸【师古曰言不得所由入也一曰谓被诛戮防其家室也】使苏秦张仪与仆并生于今之世曾不得掌故安敢望常侍郎乎【○宋祁曰常字当删】故曰时异事异虽然安可以不务修身乎哉诗云鼓钟于宫声闻于外【师古曰小雅白华之诗也言茍有于中必形于外也】鹤鸣于九臯声闻于天【师古曰小雅鹤鸣之诗也言处卑而声彻其高逺】茍能修身何患不荣太公体行仁义七十有二廼设用于文武得信厥说【师古曰设施也信读曰伸】封于齐七百歳而不絶此士所以日夜孳孳敏行而不敢怠也【师古曰孳与孜同敏勉也】辟若防鸰飞且鸣矣【师古曰防鸰雍渠小青雀也飞则鸣行则揺言其勤苦也辟读曰譬防音脊鸰音零】传曰天不为人之恶寒而辍其冬【师古曰辍止也】地不为人之恶险而辍其广君子不为小人之匈匈而易其行【师古曰匈匈讙议之声】天有常度地有常形君子有常行君子道其常小人计其功【师古曰道由也】诗云礼义之不愆何恤人之言【师古曰逸诗也愆过也恤忧也】故曰水至清则无鱼人至察则无徒【师古曰徒众也】冕而前旒所以蔽明黈纩充耳所以塞聪【如淳曰黈音工茍反谓以玉为瑱用黈纩县之也师古曰如说非也黈黄色也纩绵也以黄绵为丸用组悬之于冕垂两耳旁示不外听非玉瑱之县也】明有所不见聪有所不闻举大德赦小过无求备于一人之义也【师古曰论语仲弓问政于孔子孔子曰赦小过举贤才周公谓鲁公曰故旧无大故则不弃也毋求备于一人故朔引此言也士有百行功过相除不可求备也】枉而直之使自得之优而柔之使自求之揆而度之使自索之【师古曰枉曲也索亦求也度音徒各反】盖圣人之教化如此欲自得之自得之则敏且广矣【师古曰敏疾也】今世之处士魁然无徒廓然独居【师古曰魁读曰块】上观许由下察接舆计同范蠡忠合子胥【师古曰许由尧让以天下而耻闻之楚狂接舆阳狂匿迹范蠡佐句贱功成而退子胥忠谏至死不易】天下和平与义相扶寡耦少徒固其宜也【师古曰耦合也徒众也】子何疑于我哉若夫燕之用乐毅秦之任李斯郦食其之下齐说行如流曲从如环所欲必得功若丘山海内定国家安是遇其时也子又何怪之邪语曰以筦闚天以蠡测海【服防曰筦音管张晏曰蠡瓠瓢也师古曰筦古管字蠡音来奚反瓢音平遥反】以莛撞钟【文颖曰谓槀莛也师古曰音徒丁反】岂能通其条贯考其文理发其音声哉【师古曰考究也】繇是观之譬犹鼱鼩之袭狗【服防曰音踪劬如淳曰鼱鼩小防也音精劬】孤豚之咋虎【师古曰孤豚孤特之豚也咋啮也音仕客反】至则靡耳何功之有【师古曰靡碎灭也耳语辞】今以下愚而非处士虽欲勿困固不得已此适足以明其不知权变而终惑于大道也又设非有先生之论其辞曰非有先生仕于吴进不称往古以厉主意退不能扬君美以显其功黙然无言者三年矣吴王怪而问之曰寡人获先人之功寄于众贤之上夙兴夜寐未尝敢怠也今先生率然高举逺集吴地【师古曰率然犹飒然】将以辅治寡人诚窃嘉之体不安席食不甘味目不视靡曼之色耳不听钟鼓之音虚心定志欲闻流议者三年于兹矣【师古曰流末流也犹言余论也】今先生进无以辅治退不扬主誉窃不为先生取之也盖懐能而不见是不忠也见而不行主不明也【师古曰见显也】意者寡人殆不明乎非有先生伏而唯唯【师古曰唯唯恭应也音弋癸反】吴王曰可以谈矣寡人将竦意而览焉【师古曰竦企待也】先生曰于戏【师古曰于读曰乌戏读曰呼】可乎哉可乎哉【师古曰言不可】谈何容易【师古曰不见寛容则事不易故曰何容易也易音弋豉反】夫谈有悖于目拂于耳谬于心而便于身者【师古曰悖逆也拂违戾也悖音布内反拂音弗】或有说于目顺于耳快于心而毁于行者【师古曰说读曰悦】非有明王圣主孰能听之吴王曰何为其然也中人已上可以语上也【师古曰引论语载孔子之言中品之人则可与言上道也】先生试言寡人将听焉先生对曰昔者关龙逢深谏于桀而王子比干直言于纣此二臣者皆极虑尽忠闵主泽不下流而万民骚动【师古曰闵病也】故直言其失切谏其邪者将以为君之荣除主之祸也今则不然反以为诽谤君之行无人臣之礼【师古曰不省其忠而被以此罪也】果纷然伤于身防不辜之名【师古曰防被也】戮及先人为天下笑故曰谈何容易是以辅弼之臣瓦解而邪谄之人并进遂及蜚亷恶来革等【苏林曰二人皆纣时邪佞人也孟康曰蜚亷善走师古曰蜚古飞字】二人皆诈伪巧言利口以进其身隂奉雕瑑刻镂之好以纳其心【师古曰雕与雕同画也瑑谓刻为文也音篆】务快耳目之欲以茍容为度遂往不戒身没被戮宗庙崩阤国家为虚【师古曰阤穨也音直氏反虚读曰墟】放戮贤圣亲近谗夫诗不云乎谗人罔极交乱四国【师古曰小雅青蝇之诗也解在戾太子传】此之谓也故卑身贱体说色微辞【师古曰说读曰悦】愉愉呴呴终无益于主上之治【师古曰愉愉顔色和也呴呴言语顺也呴音许于反】则志士仁人不忍为也将俨然作矜严之色深言直谏上以拂主之邪下以损百姓之害【师古曰拂与弼同损减也】则忤于邪主之心歴于衰世之法【师古曰忤逆也歴犹经也离也】故养寿命之士莫肯进也遂居深山之间积土为室编蓬为戸弹琴其中以咏先王之风亦可以乐而忘死矣是以伯夷叔齐避周饿于首阳之下后世称其仁如是邪主之行固足畏也故曰谈何容易于是吴王惧然易容【师古曰惧然失守之貌也惧音居具反】捐荐去几危坐而听【师古曰捐荐席而去冯几自贬损也】先生曰接舆避世箕子被发阳狂【师古曰解并在邹阳传】此二人者皆避浊世以全其身者也使遇明王圣主得赐清燕之闲寛和之色【师古曰闲读曰闲闲暇也】发愤毕诚【师古曰毕尽也】图尽安危揆度得失【师古曰图谋尽计也○宋祁曰尽姚本作画】上以安主体下以便万民则五帝三王之道可几而见也【师古曰几庶几】故伊尹防耻辱负鼎爼和五味以干汤【师古曰冒也犯也】太公钓于渭之阳以见文王心合意同谋无不成计无不从诚得其君也深念逺虑引义以正其身推恩以广其下本仁祖义【师古曰以仁为本以义为始】褒有德禄贤能诛恶乱总逺方一统类美风俗此帝王所由昌也上不变天性下不夺人伦则天地和洽逺方懐之故号圣王臣子之职既加矣于是裂地定封爵为公侯传国子孙名显后世民到于今称之以遇汤与文王也太公伊尹以如此龙逢比干独如彼岂不哀哉故曰谈何容易于是吴王穆然【张晏曰穆音黙师古曰穆然静思貌】俛而深惟仰而泣下交頥曰嗟乎余国之不亡也绵绵连连殆哉世之不絶也【师古曰殆危也】于是正明堂之朝齐君臣之位举贤材布德恵施仁义赏有功躬节俭减后宫之费损车马之用放郑声逺佞人【师古曰逺离也音于万反】省庖厨去侈靡卑宫馆壊苑囿填池堑以予贫民无产业者开内臧振贫穷存耆老防孤独薄赋敛省刑辟行此三年海内晏然天下大洽隂阳和调万物咸得其宜国无灾害之变民无饥寒之色家给人足畜积有余囹圄空虚【师古曰畜读曰蓄】鳯皇来集麒麟在郊甘露既降朱草萌牙逺方异俗之人乡风慕义【师古曰乡读曰向】各奉其职而来朝贺故治乱之道存亡之端若此易见而君人者莫肯为也臣愚窃以为过故诗云王国克生惟周之桢济济多士文王以宁【师古曰大雅文王之诗也言文王之国生此多士为周室桢干之臣所以安宁也】此之谓也朔之文辞此二篇最善其余有封泰山责和氏璧及皇太子生禖屏风殿上柏柱平乐观赋猎八言七言上下【晋灼曰八言七言诗各有上下篇】从公孙借车凡刘向所录朔书具是矣【师古曰刘向别录所载】世所传他事皆非也【师古曰谓如东方朔别传及俗用五行时日之书皆非实事也】
　　赞曰刘向言少时数问长老贤人通于事及朔时者【师古曰与朔同时也】皆曰朔口谐倡辩不能持论喜为庸人诵说【师古曰喜音许吏反为音于伪反】故今后世多传闻者而扬雄亦以为朔言不纯师行不纯德其流风遗书蔑如也【师古曰言辞义浅薄不足称也】然朔名过实者以其诙达多端不名一行应谐似优不穷似智正谏似直秽德似隠非夷齐而是栁下恵戒其子以上容【师古曰容身避害也】首阳为拙【应劭曰伯夷叔齐不食周粟饿死首阳山为拙】柱下为工【应劭曰老子为周柱下史朝隠故终身无患是为工也】饱食安歩以仕易农依隠玩世诡时不逢【如淳曰依违朝隠乐玩其身于一世也反时直言正谏则与富贵不相逢也臣瓉曰行与时诡而不逢祸害也师古曰瓉说是也诡违也】其滑稽之雄乎【师古曰雄谓为之长帅也】朔之诙谐逢占射覆【如淳曰逢占逢人所问而占之也师古曰此说非也逢占逆占事犹云逆刺也】其事浮浅行于众庶童儿牧竖莫不燿而后世好事者因取竒言怪语附着之朔故详录焉【师古曰言此传所以详录朔之辞语者为俗人多以竒异妄附于朔故耳欲明传所不记皆非其实也而今之为汉书学者犹更取他书杂说假合东方朔之事以博异闻良可叹矣他皆类此着音直畧反○东方朔传云一日卒有不胜洒扫之职顔师古注云卒读曰猝洒音信又音山豉反检诸本及前所校过并如此臣佖按许慎说文洒字解云音先礼反古又为洒埽字其洒字解云泛也泛音信今校定此注合云洒音先礼反古文为洒埽字洒泛也所蟹反泛音信盖传冩脱误少一十七字多又音山豉反五字】

　　前汉书卷六十五
　　前汉书卷六十五考证
　　东方朔传朔应声輙对变诈鏠出○鏠当作锋
　　驰逐平乐观○三辅黄图曰上林苑中有平乐观












　　前汉书卷六十五考证
　　钦定四库全书
　　前汉书卷六十六
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　公孙刘车王杨蔡陈郑传第三十六
　　公孙贺字子叔北地义渠人也贺祖父昆邪【师古曰昆音戸门反】景帝时为陇西守以将军击吴楚有功封平曲侯著书十余篇【师古曰蓺文志隂阳家有公孙浑邪十五篇是也】贺少为骑士从军数有功自武帝为太子时贺为舍人及武帝即位迁至太仆贺夫人君孺卫皇后姊也贺由是有宠元光中为轻车将军军马邑后四岁出云中后五岁以车骑将军从大将军青出有功封南窌侯【臣瓉曰茂陵中书贺封南窌侯表亦作奅师古曰窌奅二字同耳音普教反】后再以左将军出定襄无功坐酎金失侯复以浮沮将军出五原二千余里无功【师古曰沮音子闾反】后八岁遂代石庆为丞相封葛绎侯时朝廷多事督责大臣【师古曰督谓察视也】自公孙宏后丞相李蔡严青翟赵周三人比坐事死【师古曰比频也】石庆虽以谨得终然数被谴初贺引拜为丞相不受印绶顿首涕泣曰臣本边鄙以鞌马骑射为官材诚不任宰相上与左右见贺悲哀感动下泣曰扶起丞相贺不肯起上廼起去贺不得已拜出左右问其故贺曰主上贤明臣不足以称恐负重责从是殆矣【师古曰殆危也】贺子敬声代贺为太仆父子并居公卿位敬声以皇后姊子骄奢不奉法征和中擅用北军钱千九百万发觉下狱是时诏捕阳陵朱安世不能得上求之急贺自请逐捕安世以赎敬声罪上许之后果得安世安世者京师大侠也闻贺欲以赎子罪笑曰丞相祸及宗矣南山之竹不足受我辞斜谷之木不足为我械【师古曰斜谷名也其中多木械谓桎梏也言我方欲告丞相事狱辞且多械系方乆故云然也斜音弋奢反】安世遂从狱中上书告敬声与阳石公主私通【师古曰武帝女】及使人巫祭祠诅上且上甘泉当驰道埋偶人【师古曰甘泉宫在北山故欲徃皆言上也刻木为人象人之形谓之偶人偶并也对也○刘攽曰使人巫多人字】祝诅有恶言下有司案验贺穷治所犯遂父子死狱中家族巫蛊之祸起自朱安世成于江充遂及公主皇后太子皆败语在江充戾园传【师古曰武五子传叙戾太子諡戾而置园邑故云戾园也】
　　刘屈牦武帝庶兄中山靖王子也【师古曰屈音丘勿反又音其勿反】不知其始所以进征和二年春制诏御史故丞相贺倚旧故乘髙埶而为邪【师古曰帝为太子贺已为舍人故云旧故】兴羙田以利子弟賔客不顾元元无益边谷【如淳曰戍边卒粮乏不能为方计以益之也】货赂上流【师古曰丞相贪胃受赂于下故使众庶货贿上流执事者也】朕忍之乆矣终不自革【师古曰革改也】乃以边为援【如淳曰使内郡自作车耕者自转所以饶边饶边所以行恩施为己名援也或曰以胡为援也】使内郡自省作车【服防曰诈令内郡自省作车转输也边屯无事之时宜自治作车以给军用师古曰令郡自省减诸余功用而作车也省音所领反】又令耕者自转以困农【文頴曰自输谷于边】烦扰畜者重马伤耗武备衰减【师古曰重谓懐孕者也言转运之劳畜产疲困故使懐孕者为之伤耗以减武备也耗音呼到反○宋祁曰故字下景本有反字】下吏妄赋百姓流亡又诈为诏书以奸传朱安世【师古曰传逮捕也】狱已正于理【○刘攽曰狱合属上句】其以涿郡太守屈牦为左丞相分丞相长史为两府以待天下远方之选【师古曰待得贤人当拜为右丞相○宋祁曰长史下当添使字】夫亲亲任贤周唐之道也以澎戸二千二百封左丞相为澎侯【服防曰澎音彭晋灼曰东海县】其秋戾太子为江充所譛杀充发兵入丞相府屈牦挺身逃亡其印绶【师古曰挺引也独引身而逃难故失印绶也】是时上避暑在甘泉宫丞相长史乘疾置以闻【师古曰置谓所置驿也】上问丞相何为对曰丞相秘之未敢发兵上怒曰事籍籍如此何谓秘也【师古曰籍籍犹纷纷也】丞相无周公之风矣周公不诛管蔡乎乃赐丞相玺书曰捕斩反者自有赏罚以牛车为橹【师古曰橹楯也远与敌战故以车为橹用自蔽也一説橹望敌之楼也】毋接短兵多杀伤士众【师古曰用短兵则士众多死伤】坚闭城门毋令反者得出太子既诛充发兵宣言帝在甘泉病困疑有变奸臣欲作乱上于是从甘泉来幸城西建章宫诏发三辅近县兵部中二千石以下丞相兼将太子亦遣使者挢制【师古曰挢与矫同其字从手矫制托称诏命也】赦长安中都官囚徒【师古曰京师请官府】发武库兵命少傅石徳及賔客张光等分将使长安囚如侯持节发长水及宣曲胡骑【师古曰长水校名宣曲宫也并胡骑所屯今鄠县东长水乡即旧营校之地○宋祁曰持节发下别本有兵字】皆以装防侍郎莽通使长安因追捕如侯告胡人曰节有诈勿聼也【○刘敞曰以当作已】遂斩如侯引骑入长安又发辑濯士以予大鸿胪商丘成【师古曰辑濯士主用辑及濯行船者也短曰辑长曰濯辑音集字本从木其音同耳濯字本亦作櫂并音直孝反】初汉节纯赤以太子持赤节故更为黄旄加上以相别太子召监北军使者任安发北军兵安受节已闭军门不肯应太子太子引兵去敺四市人【师古曰敺与驱同】凡数万众至长乐西阙下逢丞相军合战五日死者数万人血流入沟中【师古曰沟街衢之旁通水者】丞相附兵浸多【师古曰浸渐也】太子军败南犇覆盎城门得出【师古曰长安城南出东头第一门曰覆盎城门一号杜门】防夜司直田仁部闭城门坐令太子得出丞相欲斩仁御史大夫暴胜之谓丞相曰司直吏二千石当先请奈何擅斩之丞相释仁【师古曰释放也】上闻而大怒下吏责问御史大夫曰司直纵反者丞相斩之法也大夫何以擅止之胜之惶恐自杀及北军使者任安坐受太子节懐二心司直田仁纵太子皆要斩上曰侍郎莽通获反将如侯长安男子景建从通获少傅石徳可谓元功矣大鸿胪商丘成力战获反将张光其封通为重合侯建为徳侯成为秺侯【孟康曰秺音妬在济隂成武今有亭】诸太子賔客尝出入宫门皆坐诛其随太子发兵以反法族吏士劫略者皆徙敦煌郡【师古曰非其本心然被太子劫略故徙之也】以太子在外始置屯兵长安诸城门后二十余日太子得于湖语在太子传【师古曰湖县名】其明年贰师将军李广利将兵出击匈奴丞相为祖道送至渭桥【师古曰祖者送行之祭因设宴饮焉】与广利辞决广利曰愿君侯早请昌邑王为太子【如淳曰汉仪注列侯为丞相称君侯师古曰杨恽传丘常谓恽为君侯是则通呼列侯之尊称耳非必在于丞相也如氏之説不为通矣】如立为帝君侯长何忧乎【师古曰如若也】屈许诺昌邑王者贰师将军女弟李夫人子也贰师女为屈子妻故共欲立焉是时治巫蛊狱急内者令郭穰告丞相夫人以丞相数有谴使巫祠社祝诅主上有恶言及与贰师共祷祠欲令昌邑王为帝有司奏请按验罪至大逆不道有诏载屈厨车以徇【师古曰厨车载食之车也徇行示也】要斩东市妻子枭首华阳街贰师将军妻子亦收贰师闻之降匈奴宗族遂灭
　　车千秋本姓田氏其先齐诸田徙长陵【师古曰刘敬所言徙关东大族者也】千秋为髙寑郎【师古曰髙庙卫寑之郎】防卫太子为江充所譛败乆之千秋上急变讼太子寃【师古曰所告非常故云急变也】曰子弄父兵罪当笞天子之子过误杀人当何罪哉臣尝梦见一白头翁教臣言是时上颇知太子惶恐无他意廼大感寤召见千秋至前千秋长八尺余体貌甚丽武帝见而説之【师古曰説读曰悦】谓曰父子之间人所难言也公独明其不然此髙庙神灵使公教我公当遂为吾辅佐立拜千秋为大鸿胪【师古曰当其立见而卽拜之言不移时也】数月遂代刘屈为丞相封富民侯千秋无他材能术学又无伐阅功劳【师古曰伐积功也阅经歴也】特以一言寤意旬月取宰相封侯世未尝有也后汉使者至匈奴单于问曰闻汉新拜丞相何用得之【师古曰言此人何以得为相也】使者曰以上书言事故单于曰茍如是汉置丞相非用贤也妄一男子上书即得之矣使者还道单于语武帝以为辱命欲下之吏良乆廼贳之【师古曰贳寛纵也谓释放之也其下亦同】然千秋为人敦厚有智居位自称逾于前后数公【师古曰言称其职也】初千秋始视事见上连年治太子狱诛罚尤多羣下恐惧思欲寛广上意尉安众庶【师古曰尉安之字本无心也是以汉书徃徃存古体字焉○宋祁曰当删字字】廼与御史中二千石共上夀颂徳美劝上施恩惠缓刑罚玩聼音乐养志和神为天下自虞乐【师古曰虞与娱同】上报曰朕之不徳自左丞相与贰师隂谋逆乱巫蛊之祸流及士大夫【师古曰谓与太子战死者也○刘攽曰既云自左丞相流及士大夫则不及太子时人也】朕日一食者累月廼何乐之聼痛士大夫常在心既事不咎【师古曰言既徃之事不可追咎】虽然巫蛊始发诏丞相御史督二千石求捕【师古曰督察视也】廷尉治未闻九卿廷尉有所鞫也【师古曰鞫问也】曩者江充先治甘泉宫人转至未央椒房【师古曰椒房殿名皇后所居也以椒和泥涂壁取其温而芳也】以及敬声之畴李禹之属谋入匈奴有司无所发今丞相亲掘兰台蛊验所明知也至今余巫颇脱不止【师古曰言往往尚为蛊也】隂贼侵身远近为蛊朕媿之其何夀之有敬不举君之觞谨谢丞相二千石各就馆【师古曰谢告也馆官舍也】书曰毋偏毋党王道荡荡【师古曰周书洪范之词也】毋有复言【师古曰不许其更请】后岁余武帝疾立皇子钩弋夫人男为太子【师古曰钩弋宫名也昭帝母赵媫妤居之故号钩弋夫人也】拜大将军霍光车骑将军金日防御史大夫桑羊及丞相千秋并受遗诏辅道少主【师古曰道读曰导】武帝崩昭帝初卽位未任聼政【师古曰年防故未堪聼政○宋祁曰正文未任王本作未堪】政事壹决大将军光千秋居丞相位谨厚有重徳毎公卿朝防光谓千秋曰始与君侯俱受先帝遗诏今光治内君侯治外宜有以教督使光毋负天下【师古曰督视也】千秋曰唯将军留意即天下幸甚终不肯有所言光以此重之毎有吉祥嘉应数襃赏丞相讫昭帝世国家少事百姓稍益充实始元六年诏郡国举贤良文学士问以民所疾苦于是盐铁之议起焉【师古曰议罢盐铁之官令百姓皆得煑盐铸铁因总论政治得失也】千秋为相十二年薨諡曰定侯初千秋年老上优之朝见得乘小车入宫殿中故因号曰车丞相子顺嗣侯官至云中太守宣帝时以虎牙将军击匈奴坐盗増卤获自杀国除桑羊为御史大夫八年自以为国家兴筦之利【师古曰谓专其利使入官也筦即管字也义与干同皆谓主也解在昭纪○宋祁曰从木俗从才者非】伐其功【师古曰自矜其功也】欲为子弟得官怨望霍光与上官桀谋反遂诛灭
　　王防济南人也【师古曰防字与欣同】以郡县吏积功稍迁为被阳令【孟康曰故千乘县也被音罢师古曰音皮彼反】武帝末军旅数发郡国盗贼羣起绣衣御史暴胜之使持斧逐捕盗贼以军兴从事诛二千石以下胜之过被阳欲斩防防已解衣伏质【师古曰质鍖也欲斩人皆伏于鍖上也鍖音竹林反】仰言曰使君颛杀生之柄威震郡国【师古曰为使者故谓之使君使音所吏反颛与专同】今复斩一防不足以増威不如时有所寛以明恩贷令尽死力【师古曰贷犹假也言饶假之贷音土戴反】胜之壮其言贳不诛因与防相结厚胜之使还荐防征为右辅都尉守右扶风上数出幸安定北地过扶风宫馆驰道脩治供张办【师古曰供音居用反张音竹亮反】武帝嘉之驻车拜防为真视事十余年昭帝时为御史大夫代车千秋为丞相封宜春侯明年薨諡曰敬侯子谭嗣以列侯与谋废昌邑王立宣帝【师古曰与读曰豫】益封三百戸薨子咸嗣王莽妻即咸女莽簒位宜春氏以外戚宠【张晏曰莽讳取同姓故氏侯邑也师古曰此説非也若云王氏则与莽族相渉故以侯号称之耳莽本以与谭得姓不同祖系各别故为婚娶既非私窃不湏避讳讳亦不可掩也○宋祁曰掩一作卞】自防传国至孙莽败乃絶
　　杨敞华隂人也给事大将军莫府为军司马霍光爱厚之稍迁至大司农元凤中稻田使者燕苍知上官桀等反谋以告敞敞素谨畏事不敢言乃移病卧【师古曰移病谓移书言病一曰以病而移居也】以告谏大夫杜延年延年以闻苍延年皆封敞以九卿不輙言故不得侯【师古曰闻之不即告言也】后迁御史大夫代王防为丞相封安平侯明年昭帝崩昌邑王征即位淫乱大将军光与车骑将军张安世谋欲废王更立议既定使大司农田延年报敞敞惊惧不知所言汗出洽背徒唯唯而已【师古曰唯唯恭应之辞也音弋癸反】延年起至更衣【师古曰古者延賔必有更衣之处也】敞夫人遽从东箱【师古曰遽速也】谓敞曰此国大事今大将军议已定使九卿来报君侯君侯不疾应与大将军同心犹与无决【师古曰与读曰豫】先事诛矣延年从更衣还敞夫人与延年参语许诺【师古曰三人共言故云参语】请奉大将军教令遂共废昌邑王立宣帝宣帝即位月余敞薨諡曰敬侯子忠嗣以敞居位定防安宗庙益封三千五百戸忠弟恽
　　恽字子防【师古曰恽音于粉反】以忠任为郎补常侍骑【师古曰为骑郎而常侍故谓之常侍骑也】恽母司马迁女也恽始读外祖太史公记颇为春秋以材能称好交英俊诸儒名显朝廷擢为左曹霍氏谋反恽先闻知因侍中金安上以闻召见言状霍氏伏诛恽等五人皆封恽为平通侯迁中郎将郎官故事令郎出钱市财用给文书廼得出名曰山郎【张晏曰山财用之所出故取名焉】移病尽一日輙偿一沐【晋灼曰五曰一洗沐也师古曰言出财用者虽非休沐常得在外也贫者实病皆以沐假偿之也】或至岁余不得沐其豪富郎日出游戏或行钱得善部【师古曰郎官之职各有主部故行钱财而择其善以招权也】货赂流行传相放效【师古曰放音斧徃反】恽为中郎将罢山郎移长度大司农以给财用【应劭曰长乆也一岁之调度也苏林曰簿书给缣之长也师古曰应説是也言总计一岁所须财用及文书之调度而移大司农以官钱供给之更不取于郎也○宋祁曰簿书给缣之长也别本给作余无缣字】其疾病休谒洗沐皆以法令从事郎谒者有罪过輙奏免荐举其髙第有行能者至郡守九卿郎官化之莫不自厉絶请谒货赂之端令行禁止宫殿之内翕然同声由是擢为诸吏光禄勲亲近用事初恽受父财五百万及身封侯皆以分宗族后母无子财亦数百万死皆予恽恽尽复分后母昆弟再受訾千余万皆以分施其轻财好义如此恽居殿中亷絜无私郎官称公平然恽伐其行治【师古曰自矜其节行及政治之能也】又性刻害好发人隂伏同位有忤已者必欲害之以其能髙人由是多怨于朝廷与太仆戴长乐相失卒以是败【师古曰卒终也】长乐者宣帝在民间时与相知及即位拔擢亲近长乐甞使行事肄宗庙【服防曰兼行天子事先肄习威仪也师古曰肄音弋二反】还谓掾史曰我亲靣见受诏副帝肄秺侯御【师古曰我副帝肄而秺侯乃为御耳御谓御车也秺音丁故反】人有上书告长乐非所宜言事下廷尉长乐疑恽教人告之亦上书告恽罪髙昌侯车犇入北掖门【师古曰犇古奔字也】恽语富平侯张延夀曰闻前有犇车抵殿门【师古曰抵触也音丁礼反】门关折马死而昭帝崩今复如此天时非人力也左冯翊韩延夀有罪下狱恽上书讼延夀郎中丘常谓恽曰闻君侯讼韩冯翊当得活乎恽曰事何容易胫胫者未必全也【师古曰胫胫直貌也】我不能自保【师古曰言我尚不能自保讼人何以得活】眞人所谓防不容穴衔窭数者也【李竒曰眞人正人也如淳曰所以不容穴坐衔窭数自妨故不得入穴也师古曰窭数戴器也窭音其羽反数音山羽反解在东方朔传恽自云今之讼人亦于己有妨○宋祁曰正文数者也多也字】又中书谒者令宣持单于使者语视诸将军中朝二千石【师古曰谓译者所録也视读曰示】恽曰冒顿单于得汉羙食好物谓之殠恶单于不来明甚【师古曰时使者云单于欲来朝故恽云不来】恽上观西阁上画人指桀纣画谓乐昌侯王武曰天子过此一二问其过可以得师矣【师古曰过此谓经过此也问其过谓桀纣之过恶】画人有尧舜禹汤不称而举桀纣恽闻匈奴降者道单于见杀恽曰得不肖君大臣为画善计不用自令身无处所【师古曰无处所谓死灭也】若秦时但任小臣诛杀忠良竟以灭亡令亲任大臣即至今耳【师古曰言国祚长逺可以至今犹不亡也】古与今如一丘之貉【师古曰言其同类也貉兽名似狐而善睡音胡各反】恽妄引亡国以诽谤当世无人臣礼又语长乐曰正月以来天隂不雨此春秋所记夏侯君所言也【张晏曰夏侯胜谏昌邑王曰天乆隂不雨臣下必有谋上者春秋无乆隂不雨之异也汉史记胜所言故曰春秋所记谓説春秋灾异者耳师古曰春秋有不雨事説者因论乆隂附着之也张谓汉史为春秋失之矣】行必不至河东矣【张晏曰后土祠在河东天子岁祠之】以主上为戏语尤悖逆絶理事下廷尉廷尉定国考问左验明白【师古曰定国于定国也左证左也言当时在其左右见此事者也】奏恽不服罪而召戸将尊【苏林曰直主门戸者也师古曰戸将官名主戸卫属光禄也】欲令戒饬富平侯延夀【师古曰饬与敕同富平侯张延夀也】曰太仆定有死罪数事朝暮人也【师古曰言不乆活也】恽幸与富平侯婚姻今独三人坐语侯言时不闻恽语自与太仆相触也【师古曰令延夀证云恽无此语长乐诬之也】尊曰不可恽怒持大刀曰防富平侯力得族罪【师古曰恽言富平侯依太仆言而证之则我得罪至于族灭深怨之辞也】毋泄恽语令太仆闻之乱余事【文頴曰勿使太仆闻恽此语师古曰乱余事者恐长乐心忿更加増其余罪状也】恽幸得列九卿诸吏宿卫近臣上所信任与闻政事【师古曰与读曰豫】不竭忠爱尽臣子义而妄怨望称引为訞恶言【师古曰訞与妖同】大逆不道请逮捕治上不忍加诛有诏皆免恽长乐为庶人恽既失爵位家居治产业起室宅以财自娱岁余其友人安定太守西河孙防宗知略士也与恽书谏戒之为言大臣废退当阖门惶惧为可怜之意【师古曰阖闭也】不当治产业通賔客有称誉恽宰相子少显朝廷一朝以晻昧语言见废【师古曰晻与暗同】内懐不服报防宗书曰恽材朽行秽文质无所底【师古曰底致也音之履反】幸頼先人余业得备宿衞遭遇时变以获爵位终非其任卒与祸防【师古曰卒亦终也】足下哀其愚蒙赐书教督以所不及【师古曰防蔽也督视也】殷勤甚厚然窃恨足下不深惟其终始【师古曰惟思也】而猥随俗之毁誉也【师古曰猥曲也】言鄙陋之愚心若逆指而文过【师古曰逆足下之意指而自文饰其过】黙而息乎恐违孔氏各言尔志之义【师古曰论语云顔囘季路侍子曰盍各言尔志故恽引之○宋祁曰息乎疑作自守之义疑作之善】故敢略陈其愚唯君子察焉恽家方隆盛时乘朱轮者十人位在列卿爵为通侯总领从官与闻政事【师古曰与读曰豫】曾不能以此时有所建明以宣德化又不能与羣僚同心并力陪辅朝廷之遗忘已负窃位素餐之责乆矣【师古曰素空也不称其职空食禄也】懐禄贪埶不能自退遭遇变故横被口语【师古曰横音胡孟反】身幽北阙妻子满狱当此之时自以夷灭不足以塞责【师古曰塞补也】岂意得全首领复奉先人之丘墓乎伏惟圣主之恩不可胜量君子游道乐以忘忧小人全躯説以忘罪【师古曰説读曰悦】窃自思念过已大矣行已亏矣长为农夫以没世矣是故身率妻子勠力耕桑灌园治产以给公上【师古曰充县官之赋敛也】不意当复用此为讥议也夫人情所不能止者圣人弗禁故君父至尊亲【师古曰父至亲君至尊】送其终也有时而既【张晏曰丧不过三年臣见放逐降居三月复初师古曰既已也○刘敞曰恽但云送终三年本不及放逐三月也】臣之得罪已三年矣田家作苦岁时伏腊烹羊炰羔斗酒自劳【师古曰炰毛炙肉也即今所谓爊也炰音歩交反爊音一髙反劳音来到反】家本秦也能为秦声妇赵女也雅善皷瑟奴婢歌者数人酒后耳热仰天捬缶【应劭曰缶瓦器也秦人击之以节歌师古曰缶即今之盆类也】而呼乌乌【师古曰李斯上书云撃瓮叩缶弹筝搏髀而呼乌乌快耳者真秦声也是关中旧有此曲也】其诗曰田彼南山芜秽不治种一顷豆落而为萁人生行乐耳须富贵何时【张晏曰山髙而在阳人君之象也芜秽不治言朝廷之荒乱也一顷百亩以喻百官也言豆者贞实之物当在囷仓零落在野喻已见放弃也萁曲而不直言朝臣皆谄谀也师古曰萁豆茎也音基须待也】是日也拂衣而喜奋褏低卬【师古曰褏古袖字】顿足起舞诚淫荒无度不知其不可也【师古曰自谓为可也】恽幸有余禄方籴贱贩贵逐什一之利此贾竖之事污辱之处恽亲行之下流之人众毁所归不寒而栗【师古曰栗竦缩也】虽雅知恽者犹随风而靡【师古曰言逐众议皆相毁也】尚何称誉之有董生不云乎明明求仁义常恐不能化民者卿大夫之意也【○宋祁曰卿字当删】明明求财利常恐困乏者庶人之事也【师古曰引董仲舒之辞也仲舒传作皇皇也】故道不同不相为谋【师古曰论语载孔子之辞恽又引之为音于伪反】今子尚安得以卿大夫之制而责仆哉夫西河魏土文侯所兴有叚干木田子方之遗风【应劭曰叚干木田子方魏贤人也】漂然皆有节槩知去就之分【师古曰漂然髙远意槩度量也漂音匹遥反槩音工代反分音扶问反】顷者足下离旧土临安定安定山谷之间昆戎旧壤【文颖曰昆夷之地也】子弟贪鄙岂习俗之移人哉于今廼睹子之志矣【师古曰言岂随安定贪鄙之俗而易其操乎平生谓子为逹道今乃见子之志与我不同者也】方当盛汉之隆愿勉旃毋多谈【师古曰旃之也言子当自勉励以立功名不须多与我言也】又恽兄子安平侯谭为典属国谓恽曰西河太守建平杜侯【师古曰杜延年】前以罪过出今征为御史大夫侯罪薄又有功且复用恽曰有功何益县官不足为尽力恽素与盖寛饶韩延夀善谭即曰县官实然盖司韩冯翊皆尽力吏也俱坐事诛防有日食变驺马猥佐成上书告恽【如淳曰驺马以给驺使乗之佐主猥马吏也有吏有佐名成者】骄奢不悔过日食之咎此人所致章下廷尉按验得所予防宗书宣帝见而恶之廷尉当恽大逆无道【师古曰当谓处断其罪】要斩妻子徙酒泉郡谭坐不谏正恽与相应有怨望语免为庶人召拜成为郎诸在位与恽厚善者未央衞尉韦成京兆尹张敞及孙防宗等皆免官
　　蔡义河内温人也以明经给事大将军莫府家贫常歩行资礼不逮众门下好事者相合【师古曰言众敛钱物】为义买犊车令乘之数岁迁补覆盎城门【师古曰门主时而开闭也】乆之诏求能为韩诗者征义待诏乆不进见义上疏曰臣山东草莱之人行能亡所比容貌不及众然而不弃人伦者窃以闻道于先师自托于经术也愿赐清闲之燕【师古曰燕安息也闲读曰闲】得尽精思于前上召见义説诗甚説之【师古曰下説读曰悦】擢为光禄大夫给事中进授昭帝数岁拜为少府迁御史大夫代杨敞为丞相封阳平侯又以定策安宗庙益封加赐黄金二百斤义为丞相时年八十余短小无须眉貌似老妪行歩俛偻【师古曰俛即俯字也偻曲背也偻音力主反○刘攽曰俛读如本字自可】常两吏扶夹廼能行时大将军光秉政议者或言光置宰相不选贤茍用可颛制者【师古曰颛与专同其后类此】光闻之谓侍中左右及官属曰以为人主师当为宰相何谓云云【师古曰云云众语谓有不选贤之言也】此语不可使天下闻也义为相四岁薨諡曰节侯无子国除
　　陈万年字防公沛郡相人也为郡吏察举至县令迁广陵太守【师古曰屡被察亷及举荐故得迁也○宋祁曰迁也改作迁之】以高第入为右扶风迁太仆万年廉平内行修然善事人赂遗外戚许史倾家自尽尤事乐陵侯史高丞相丙吉病中二千石上谒问疾【师古曰上谒若今通名也】遣家丞出谢谢已皆去万年独留昏夜廼归及吉病甚上自临问以大臣行能吉荐于定国杜延年及万年万年竟代定国为御史大夫八岁病卒子咸字子康年十八以万年任为郎有异材抗直数言事刺讥近臣书数十上迁为左曹万年尝病命咸教戒于牀下语至夜半咸睡头触屏风万年大怒欲杖之曰乃公教戒汝汝反睡不聼吾言何也咸叩头谢曰具晓所言大要教咸讇也【师古曰大要大归也讇古谄字也】万年廼不复言万年死后元帝擢咸为御史中丞总领州郡奏事课第诸刺史内执法殿中公卿以下皆敬惮之是时中书令石显用事颛权咸颇言显短显等恨之时槐里令朱云残酷杀不辜有司举奏未下【师古曰天子未下其章也】咸素善云云从刺教令上书自讼【晋灼曰云从咸刺探伺事之轻重咸因教令上书】于是石显微伺知之白奏咸漏泄省中语下狱掠治【师古曰掠笞撃也音力向反】减死髠为城旦因废成帝初即位大将军王凤以咸前指言石显有忠直节奏请咸补长史迁兾州刺史奉使称意征为谏大夫复出为楚内史北海东郡太守坐为京兆尹王章所荐章诛咸免官起家复为南阳太守所居以杀伐立威豪猾吏及大姓犯法輙论输府【师古曰府谓郡之府○宋祁曰输府下当添下字】以律程作司空【师古曰司空主作役之官】为地臼木杵舂不中程或私解脱钳釱衣服不如法【师古曰钳在颈在足皆以铁为之钳音其炎反音弟】輙加罪笞督作剧不胜痛【师古曰作程剧苦又被督察笞罚既多故不胜痛也】自绞死者岁数百千人乆者蛊出腐烂家不得收其治放严延年其廉不如所居调发属县所出食物以自奉养【师古曰调音徒钓反】奢侈玉食【师古曰玉食羙食如玉也】然操持掾史【师古曰操执也音千髙反】郡中长吏皆令闭门自敛不得逾法公移勅书曰【师古曰公然移书以约勅也】即各欲求索自快是一郡百太守也何得然哉下吏畏之豪彊执服【师古曰执读曰慹音之渉反】令行禁止然亦以此见废咸三公子少显名于朝廷而薛宣朱博翟方进孔光等仕宦絶在咸后皆以廉俭先至公卿而咸滞于郡守时车骑将军王音辅政信用陈汤咸数赂遗汤予书曰即蒙子公力得入帝城死不恨【师古曰子公汤之字】后竟征入为少府少府多宝物属官咸皆钩校发其奸臧【师古曰钩音工候反】没入辜财物【师古曰辜罪也专固也】官属及诸中宫黄门钩盾掖庭官吏举奏按论畏咸皆失气为少府三岁与翟方进有隙方进为丞相奏咸前为郡守所在残酷毒螫加于吏民主守盗受所监【如淳曰律主守而盗直十金弃市师古曰受所监法解在景帝纪螫式亦反】而官媚邪臣陈汤以求荐举茍得无耻不宜处位咸坐免顷之红阳侯立举咸方正为光禄大夫给事中方进复奏免之后数年立有罪就国方进奏归咸故郡以忧死郑字穉卿泰山刚人也【师古曰穉古稚字】兄昌字次卿亦好学皆明经通法律政事次卿为太原涿郡太守为南阳太守皆着治迹条教法度为后所述次卿用刑罚深不如平迁淮阳相以高第入为右扶风京师称之代韦成为御史大夫六岁坐与京房论议免语在房传赞曰所谓盐铁议者起始元中征文学贤良问以治乱皆对愿罢郡国盐铁酒均输【师古曰酒均输解在武纪及食货志】务本抑末毋与天下争利然后教化可兴御史大夫羊以为此廼所以安边竟制四夷国家大业不可废也【师古曰竟读曰境】当时相诘难颇有其议文至宣帝时汝南桓寛次公【师古曰次公者寛之字】治公羊春秋举为郎至庐江太守丞博通善属文推衍盐铁之议増广条目极其论难着数万言【师古曰即今之所行盐铁论十卷是也】亦欲以究治乱成一家之法焉其辞曰【师古曰谓桓寛总评议其善恶】观公卿贤良文学之议异乎吾所闻【师古曰论语载子张之言言不与己志同也故寛引】闻汝南朱生言【○宋祁曰朱下当添先字】当此之时英俊并进贤良茂陵唐生文学鲁国万生之徒六十有余人咸聚阙庭舒六蓺之风陈治平之原知者赞其虑仁者明其施勇者见其断【师古曰断音丁唤反】辩者骋其辞龂龂焉行行焉【师古曰龂龂辩争之貌行行刚强之貌也龂音牛斤反行音胡浪反】虽未详备斯可略观矣中山刘子推言王道挢当世反诸正【师古曰正曲曰挢诸之也挢读与矫同其字从手】彬彬然博君子也【师古曰彬彬文章貌也音彼旻反】九江祝生奋史鱼之节发愤懑讥公卿【师古曰懑音满又音莫本反】介然直而不挠【师古曰挠曲也音女教反】可谓不畏彊圉矣桑大夫据当世合时变上权利之略虽非正法钜儒宿学不能自解【师古曰解释也言理不出于羊也】博物通逹之士也然摄公卿之柄不师古始放于末利【师古曰放纵也谓纵心于利也一説放依也音方徃反论语称孔子曰放于利而行多怨也】处非其位行非其道果陨其性以及厥宗【师古曰性生也谓与上官桀谋反诛也】车丞相履伊吕之列当轴处中括囊不言容身而去【师古曰括结也易坤卦六四爻辞曰括囊无咎无誉言自闭慎如囊之括结也】彼哉彼哉【师古曰论语云或问子西孔子曰彼哉彼哉言彼人者无足称也】若夫丞相御史两府之士不能正议以辅宰相成同类长同行阿意茍合以説其上【师古曰説读曰悦】斗筲之徒何足选也【师古曰筲竹器也容一斗选数也论语云子贡问曰今之从政者何如孔子曰噫斗筲之人何足选也言其材器小劣不足数也筲音所交反选音先阮反噫叹声也噫音于其反】

　　前汉书卷六十六
　　前汉书卷六十六考证
　　刘屈牦传封左丞相为澎侯注晋灼曰东海县○【臣召南】按地理志东海郡无澎县
　　侍郎莽通○莽通武纪作马通本姓马也后汉明德皇后恶其先人有反者易其姓为莽见孟康注
　　杨恽传廷尉当恽大逆无道○顾炎武曰以书中有君父送终语
　　陈万年传方进奏归咸故郡○胡三省曰后书陈宠传宠之曾祖陈咸不仕莽世虽亦居沛各是一人
　　郑传坐与京房论议免○【臣召南】按公卿表以永光二年为御史大夫五年有罪自杀据京房传但言房见道幽厉事出为言之坐免为庶人与此传合表云自杀误也


　　前汉书卷六十六考证
<史部,正史类,前汉书>
　　钦定四库全书
　　前汉书卷六十七
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　杨胡朱梅云传第三十七
　　杨王孙者孝武时人也学黄老之术家业千金厚自奉养生亡所不致【师古曰致至也○刘敞曰顔説非也凡奉养难得之物皆能致之以自供也】及病且终先令其子曰吾欲臝以反吾真【师古曰先令谓遗令臝者不为衣衾棺椁者也反归也真者自然之道也臝音郎果反○刘敞曰形魂复归于土此其所谓反真也何自然之谓】必亡易吾意【师古曰易改也】死则为布囊盛尸入地七尺既下从足引脱其嚢以身亲土其子欲黙而不从重废父命【师古曰重难也】欲从之心又不忍廼往见王孙友人祁侯【师古曰祁侯缯贺之孙承嗣者名它】祁侯与王孙书曰王孙苦疾仆廹从上祠雍未得诣前【师古曰诣至也至前言来见也】愿存精神省思虑进近医药【○宋祁曰近字当删】厚自持窃闻王孙先令臝令死者亡知则已若其有知是戮尸地下将臝见先人窃为王孙不取也且孝经曰为之棺椁衣衾是亦圣人之遗制何必区区独守所闻【师古曰区区小意也】愿王孙察焉王孙报曰盖闻古之圣王縁人情不忍其亲故为制礼今则越之【师古曰言逾礼而厚也】吾是以臝将以矫世也【师古曰正曲曰矫】夫厚诚亡益于死者而俗人竞以相髙靡财单币腐之地下【师古曰靡散也单尽也】或廼今日入而明日发【师古曰言见发掘也】此真与暴骸于中野何异且夫死者终生之化而物之归者也归者得至化者得变是物各反其真也反真防防亡形亡声廼合道情夫饰外以华众厚以鬲真【师古曰鬲与隔同其后并类此】使归者不得至化者不得变是使物各失其所也且吾闻之精神者天之有也形骸者地之有也【师古曰文子称天气为魂延陵季子云骨肉下归于土是以云然】精神离形各归其真故谓之鬼鬼之为言归也其尸块然独处岂有知哉【师古曰块音口对反】裹以币帛鬲以棺椁支体络束口含玉石欲化不得郁为枯腊千载之后棺椁朽腐廼得归土就其真宅繇是言之焉用久客【师古曰言不用久为客也繇读与由同】昔帝尧之也窾木为匵葛藟为缄【服防曰窾音款窾空也空木为匵师古曰匵即椟字也椟小棺也藟葛蔓也一曰藟亦草名葛之类也缄束也藟音力水反缄音工咸反】其穿下不乱泉上不泄殠【师古曰乱絶也】故圣王生易尚死易葬也【师古曰尚崇也言生死皆俭约也】不加功于亡用不损财于亡谓【师古曰谓者名称也亦指趣也】今费财厚留归鬲至死者不知生者不得是谓重惑于戏吾不为也【师古曰于读曰乌戏读曰呼】祁侯曰善遂臝葬
　　胡建字子孟河东人也孝武天汉中守军正丞【师古曰南北军各有正正又置丞而建未得真官兼守之○刘敞曰南北军各有正正又置丞而建未得真官兼守之建之所守军正之丞耳未尝兼守正也故建奏云丞于用法疑若兼守正何疑之有自是其时无正耳】贫亡车马常步与走卒起居所以尉荐走卒甚得其心【师古曰尉者自上安之也荐者举籍也】时监军御史为奸穿北军垒垣以为贾区【师古曰坐卖曰贾为卖物之区也区者小室之名若今小庵屋之类耳故卫士之屋谓之区庐宿卫宫外士称为区士也贾音古其下亦同】建欲诛之廼约其走卒【师古曰约束也】曰我欲与公有所诛吾言取之则取斩之则斩于是当选士马日监御史与防军诸校列坐堂皇上【师古曰校者军之诸部校也室无四壁曰皇】建从走卒趋至堂皇下拜谒因上堂皇走卒皆上建指监御史曰取彼走卒前曳下堂皇建曰斩之遂斩御史防军诸校皆愕惊不知所以建亦已有成奏在其懐中遂上奏曰臣闻军法立武以威众诛恶以禁邪今监御史公穿军垣以求贾利【师古曰公谓显然为之】私买卖以与士市不立刚毅之心勇猛之节亡以帅先士大夫尤失理不公用文吏议不至重法黄帝李法曰【苏林曰狱官名也天文志左角李右角将孟康曰兵书之法也师古曰李者法官之号也总主征伐刑戮之事也故称其书曰李法苏说近之】壁垒已定穿窬不繇路是谓奸人奸人者杀【师古曰窬小窦也音逾繇读与由同下皆类此】臣谨案军法曰正亡属将军将军有罪已闻【师古曰言军正不属将军将军有罪过得表奏之○宋祁曰已改作以】二千石以下行法焉【孟康曰二千石谓军中校尉都尉之属】丞于用法疑【孟康曰丞属军正斩御史于法有疑】执事不诿上【师古曰诿累也言执事者当见法即行不可以事累于上也诿音女瑞反累音力瑞反】臣谨以斩昧死以闻制曰司马法曰国容不入军军容不入国何文吏也【师古曰司马法兵书之名也解在主父偃传诏言在于军中何用文吏议也】三王或誓于军中欲民先成其虑也或誓于军门之外欲民先意以待事也【师古曰虑谓计念也先意谓先为之意也】或将交刃而誓致民志也【师古曰欲致民勇志使不奔北】建又何疑焉建繇是显名后为渭城令治甚有声值昭帝幼皇后父上官将军安与帝姊盖主私夫丁外人相善外人骄恣怨故京兆尹樊福使客射杀之客臧公主庐吏不敢捕渭城令建将吏卒围捕盖主闻之与外人上官将军多从奴客往犇射追吏【师古曰犇古奔字也奔走赴之而射也】吏散走主使仆射劾渭城令游徼伤主家奴建报亡它坐【服防曰言游徼奉公无它坐也○刘攽曰多令字】盖主怒使人上书告建侵辱长公主射甲舍门【师古曰甲舍即甲第谓公主之宅】知吏贼伤奴辟报故不穷审【苏林曰辟廻也报论也断狱为报故言有故也不穷审不穷尽其事也师古曰苏说非也言为游徼避罪而妄报文书故不穷治也辟读曰避】大将军霍光寝其奏后光病上官氏代听事下吏捕建建自杀吏民称寃至今渭城立其祠朱云字游鲁人也徙平陵少时通轻侠借客报仇【师古曰借助也音子夜反】长八尺余容貌甚壮以勇力闻年四十廼变节从博士白子友受易又事前将军萧望之受论语皆能传其业好倜傥大节【师古曰倜音吐厯反】当世以是髙之元帝时琅邪贡禹为御史大夫而华隂守丞嘉上封事【师古曰守华隂县丞者其人名嘉】言治道在于得贤御史之官宰相之副九卿之右【师古曰右言在上也】不可不选平陵朱云兼资文武忠正有智畧可使以六百石秩试守御史大夫以尽其能上廼下其事问公卿太子少傅匡衡对以为大臣者国家之股肱万姓所瞻仰眀王所慎择也传曰下轻其上爵贱人图柄臣则国家摇动而民不静矣【师古曰上爵大官也图谋也柄臣执权之臣】今嘉从守丞而图大臣之位欲以匹夫徒步之人而超九卿之右非所以重国家而尊社稷也自尧之用舜文王于太公犹试然后爵之又况朱云者乎云素好勇数犯法亡命受易颇有师道其行义未有以异今御史大夫禹絜白廉正经术通眀有伯夷史鱼之风海内莫不闻知而嘉猥称云【师古曰猥曲也】欲令为御史大夫妄相称举疑有奸心渐不可长宜下有司案騐以眀好恶嘉竟坐之是时少府五鹿充宗贵幸为梁丘易自宣帝时善梁丘氏説元帝好之欲考其异同令充宗与诸易家论充宗乗贵辩口【师古曰乘因也言因借尊贵之权也】诸儒莫能与抗皆称疾不敢防有荐云者召入摄登堂【师古曰衣下之裳音子私反】抗首而请【师古曰抗举也】音动左右既论难连拄五鹿君【师古曰拄刺也距也音竹庾反】故诸儒为之语曰五鹿岳岳朱云折其角【师古曰岳岳长角之貌】繇是为博士迁杜陵令坐故纵亡命防赦举方正为槐里令时中书令石显用事与充宗为党百僚畏之唯御史中丞陈咸年少抗节不附显等而与云相结云数上书言丞相韦成容身保位亡能往来【李奇曰不能有所前郤也师古曰周书君奭之篇称周公曰惟文王尚克修和有夏有若虢叔闳天散宜生泰颠南宫括又曰亡能往来故云引此以为言也○宋祁曰上书越本作上疏】而咸数毁石显久之有司考云疑风吏杀人【师古曰风读曰讽】羣臣朝见上问丞相以云治行丞相成言云暴虐亡状【师古曰亡善状也】时陈咸在前闻之以语云云上书自讼咸为定奏草求下御史中丞事下丞相丞相部吏考立其杀人罪【师古曰立成也】云亡入长安复与咸计议丞相具发其事奏咸宿卫执法之臣幸得进见漏泄所闻以私语云为定奏草欲令自下治【师古曰咸为御史中丞而奏请下中丞故云自下治】后知云亡命罪人而与交通云以故不得【师古曰吏捕之不得】上于是下咸云狱减死为城旦【○宋祁曰狱下当添治字】咸云遂废锢终元帝之世至成帝时丞相故安昌侯张禹【○刘攽曰故字当在丞相上禹时罢相侯如故也】以帝师位特进甚尊重云上书求见公卿在前云曰今朝廷大臣上不能匡主下亡以益民皆尸位素餐【师古曰尸主也素空也尸位者不举其事但主其位而已素餐者徳不称官空当食禄】孔子所谓鄙夫不可与事君苟患失之亡所不至者也【师古曰皆论语所载孔子之言也茍患失其宠禄则言行僻邪无所不至也】臣愿赐尚方斩马剑断佞臣一人以厉其余【师古曰尚方少府之属官也作供御器物故有斩马剑剑利可以斩马也】上问谁也对曰安昌侯张禹上大怒曰小臣居下讪上廷辱师傅【师古曰讪谤也音所谏反又音删】罪死不赦御史将云下云攀殿槛槛折【师古曰槛轩前栏也】云呼曰【师古曰呼叫也音火故反】臣得下从龙逄比干游于地下足矣【师古曰闗龙逄桀臣王子比干纣之诸父皆以谏而死故云然】未知圣朝何如耳【师古曰言杀直臣其声恶】御史遂将云去于是左将军辛庆忌免冠解印绶叩头殿下曰此臣素着狂直于世【师古曰着表也言此名久彰表】使其言是不可诛其言非固当容之臣敢以死争庆忌叩头流血上意解然后得已及后当治殿槛上曰勿易因而辑之以旌直臣【师古曰辑与集同谓补合之也旌表也】云自是之后不复仕常居鄠田时乘牛车从诸生所过皆敬事焉薛宣为丞相云往见之宣备宾主礼因留云宿从容谓云曰【师古曰从音七庸反】在田野亡事且留我东閤可以观四方奇士云曰小生廼欲相吏邪【师古曰小生谓其新学后进言欲以我为吏乎】宣不敢复言其教授择诸生然后为弟子九江严望及望兄子元字仲能传云学皆为博士望至泰山太守云年七十余终于家病不呼医饮药遗言以身服敛棺周于身土周于椁【师古曰棺周于身小棺裁容身也土周于椁冡圹裁容椁也】为丈五坟平陵东郭外
　　梅福字子真九江夀春人也少学长安明尚书谷梁春秋为郡文学补南昌尉【师古曰豫章之县】后去官归夀春数因县道上言变事【师古曰附县道之使而封奏也变谓非常之事】求假轺传【师古曰小车之传也轺音遥传音张恋反】诣行在所条对急政【师古曰条对者一一条録而对之】輙报罢是时成帝委任大将军王鳯鳯专埶擅朝而京兆尹王章素忠直讥刺鳯为鳯所诛王氏浸盛【师古曰浸渐也】灾异数见羣下莫敢正言福复上书曰臣闻箕子佯狂于殷而为周陈洪范叔孙通遁秦归汉制作仪品【师古曰遁逃也】夫叔孙先非不忠也【师古曰先犹言先生也一曰先谓在秦时】箕子非疏其家而畔亲也【师古曰箕子纣之诸父故言防家畔亲也】不可为言也昔髙祖纳善若不及从谏若转圜【师古曰不及恐失之也转圜言其顺易也】听言不求其能举功不考其素【师古曰直取其功不论其旧行及所从来也】陈平起于亡命而为谋主韩信拔于行陈而建上将【师古曰立以为大将军】故天下之士云合归汉【师古曰言四面而至】争进奇异知者竭其策愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗【师古曰鸿毛喻轻拾遗言其易也】此髙祖所以亡敌于天下也【师古曰亡读曰无】孝文皇帝起于代谷【师古曰从代而来即帝位】非有周召之师伊吕之佐也【师古曰召读曰邵】循髙祖之法加以恭俭当此之时天下防平【师古曰防音距依反】繇是言之循髙祖之法则治不循则乱何者秦为亡道削仲尼之迹灭周公之轨【师古曰轨法也】壊井田除五等礼废乐崩王道不通故欲行王道者莫能致其功也孝武皇帝好忠諌说至言【师古曰说读曰恱】出爵不待廉茂庆赐不湏显功【师古曰谓谏争合意即得官爵不由荐举及军功也防亷吏也茂茂材也】是以天下布衣各厉志竭精以赴阙廷自衒鬻者不可胜数汉家得贤于此为盛使孝武皇帝听用其计升平可致【张晏曰民有三年之储曰升平】于是积尸暴骨快心胡越故淮南王安縁间而起所以计虑不成而谋议泄者以众贤聚于本朝【师古曰本朝汉朝也】故其大臣埶陵不敢和从也【服防曰臣埶陵君也师古曰谓淮南大臣相内史之属也】方今布衣廼窥国家之隙见间而起者蜀郡是也【孟康曰成帝鸿嘉中广汉男子郑躬等反是也】及山阳亡徒苏令之羣蹈借名都大郡求党与索随和【李奇曰求索与已和及随已者】而亡逃匿之意此皆轻量大臣亡所畏忌国家之权轻故匹夫欲与上争衡也【○刘敞曰汉氏世寳随和珠玉谓匹夫至欲求索此物所谓与上争衡也】士者国之重器得士则重失士则轻诗云济济多士文王以寜【师古曰大雅文王之诗也已解于上】庙堂之议非草茅所当言也臣诚恐身涂野草尸并卒伍故数上书求见輙报罢臣闻齐桓之时有以九九见者桓公不逆欲以致大也【师古曰九九算术若今九章五曺之辈】今臣所言非特九九也陛下距臣者三矣此天下士所以不至也昔秦武王好力任鄙叩闗自鬻【师古曰秦武王即孝公之孙恵文王之子也任鄙力士也】缪公行伯繇余归徳【师古曰即秦穆公伯读曰霸繇读曰由】今欲致天下之士民有上书求见者輙使诣尚书问其所言言可采取者秩以升斗之禄赐以一束之帛若此则天下之士发愤懑【师古曰懑音满】吐忠言嘉谋日闻于上天下条贯国家表里烂然可睹矣【师古曰烂然分明之貌也】夫以四海之广士民之数能言之类至众多也然其儁杰指世陈政言成文章质之先圣而不缪施之当世合时务【师古曰质正也】若此者亦亡防人【师古曰无防言不多也防音居岂反】故爵禄束帛者天下之底石髙祖所以厉世摩钝也【师古曰底细石也音之履反又音秖】孔子曰工欲善其事必先利其器【师古曰论语载孔子之言也工以喻国政利器喻贤才】至秦则不然张诽谤之罔以为汉敺除倒持泰阿授楚其柄【师古曰泰阿劒名欧冶所铸也言秦无道令陈涉项羽乗间而发喻倒持劒而以把授与人也】故诚能勿失其柄天下虽有不顺莫敢触其锋此孝武皇帝所以辟地建功为汉世宗也【师古曰辟读曰辟】今不循伯者之道【师古曰伯读曰覇次下亦同】廼欲以三代选举之法取当时之士犹察伯乐之图求骐骥于市而不可得亦已明矣【○宋祁曰而当作其字】故髙祖弃陈平之过而获其谋【师古曰盗嫂受金之事】晋文召天王齐桓用其雠【师古曰召天王谓狩于河阳也用其雠谓以管仲为相并解于上】亡益于时不顾逆顺此所谓伯道者也一色成体谓之纯白黒杂合谓之駮欲以承平之法治暴秦之绪【师古曰绪谓余业也】犹以乡饮酒之礼理军市也今陛下既不纳天下之言又加戮焉夫防鹊遭害则仁鸟増逝【师古曰防防也仁鸟鸾鳯也防音缘】愚者防戮则知士深退【师古曰蒙被也】间者愚民上疏多触不急之法或下廷尉而死者众【师古曰以其所言为不急而罪之也】自阳朔以来天下以言为讳朝廷尤甚【师古曰防人之口法禁严切也】羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此卜之一矣故京兆尹王章资质忠直敢面引廷争孝元皇帝擢之以厉具臣而矫曲朝【师古曰具臣具位之臣无益者也矫正也】及至陛下戮及妻子且恶恶止其身王章非有反畔之辜而殃及家折直士之节结諌臣之舌羣臣皆知其非然不敢争天下以言为戒最国家之大患也愿陛下循髙祖之轨杜亡秦之路【师古曰杜塞也】数御十月之歌【孟康曰福讥切王氏十月之诗刺后族太盛也师古曰诗小雅十月之交篇也】留意亡逸之戒【师古曰周书篇名也周公作之以戒成王】除不急之法下亡讳之诏博览兼听谋及疏贱令深者不隠逺者不塞所谓辟四门明四目也【师古曰虞书舜典曰辟四门明四目言开四门以致众贤则明视于四方也】且不急之法诽谤之微者也往者不可及来者犹可追方今君命犯而主威夺【师古曰君命犯者谓大臣犯君之命】外戚之权日以益隆陛下不见其形愿察其景建始以来日食地震以率言之三倍春秋水灾亡与比数【师古曰言其极多不可比较而数也】隂盛阳微金铁为飞此何景也【张晏曰河平二年沛郡铁官铸钱如星飞上去权臣用事之异也苏林曰言之不从是谓不艾则金不从革景象也何象言将危亡也】汉兴以来社稷三危吕霍上官皆母后之家也亲亲之道全之为右【师古曰务全安之此为上】当与之贤师良傅教以忠孝之道今廼尊宠其位授以魁柄【师古曰以斗为喻也斗身为魁】使之骄逆至于夷防【师古曰夷平也谓平除之】此失亲亲之大者也自霍光之贤不能为子孙虑故权臣易世则危书曰毋若火始庸庸【师古曰周书洛诰之辞也庸庸微小貌也言火始微小不早扑灭则至炽盛大臣贵擅亦当早图黜其权也】埶陵于君权隆于主然后防之亦亡及已【师古曰已语终辞】上遂不纳成帝久亡继嗣福以为宜建三统封孔子之世以为殷后复上书曰臣闻不在其位不谋其政政者职也位卑而言髙者罪也越职触罪危言世患虽伏质横分臣之愿也【师古曰伏貭斩刑也横分谓身首分离也】守职不言没齿身全死之日尸未腐而名灭虽有景公之位伏歴千驷臣不贪也【师古曰景公齐景公也论语云齐景公有马千驷死之日民无得而称马故引之也】故愿壹登文石之陛渉赤墀之涂【应劭曰以丹淹泥涂殿上也】当戸牖之法坐【师古曰戸牗之间谓之扆言自扆也法坐正坐也聼朝之处犹言法宫法驾也坐音才卧反○宋祁曰自扆当作负扆也】尽平生之愚虑亡益于时有遗于世【师古曰遗留也】此臣寝所以不安食所以忘味也愿陛下深省臣言【师古曰省察也】臣闻存人所以自立也壅人所以自塞也善恶之报各如其事昔者秦防二周夷六国【师古曰二周东周西周君也六国齐椘韩魏燕赵】隠士不显佚民不举【师古曰佚与逸同也】絶三统防天道是以身危子杀厥孙不嗣【张晏曰身为燕丹张良所谋子二世见杀孙谓子婴】所谓壅人以自塞者也故武王克殷未下车存五帝之后封殷于宋绍夏于杞【师古曰谓封黄帝之后于蓟帝尧之后于祝帝舜之后于陈并杞宋是为五帝】眀着三统示不独有也是以姬姓半天下迁庙之主流出于戸【李奇曰言其多】所谓存人以自立者也今成汤不祀殷人亡后陛下继嗣久微殆为此也春秋经曰宋杀其大夫谷梁传曰其不称名姓以其在祖位尊之也【师古曰事在僖二十五年谷梁所云在祖位者谓孔子本宋孔父之后防叔奔鲁遂为鲁人今宋所杀者亦孔父之后留在宋者于孔子为祖列故尊而不名也】此言孔子故殷后也虽不正统封其子孙以为殷后礼亦宜之何者诸侯夺宗圣庶夺适【如淳曰夺宗始封之君尊为诸侯则夺其旧为宗子之事也夺适文王舍伯邑考而立武王是也孔子虽庶可为殷后师古曰适读曰嫡】传曰贤者子孙宜有土而况圣人又殷之后哉昔成王以诸侯礼周公而皇天动威雷风着灾【师古曰尚书大传云周公疾曰吾死必于成周示天下臣于成王也周公死天乃雷雨以风禾尽偃大木斯拔国恐王与大夫开金縢之书执书以泣曰周公勤劳王家予幼人弗及知乃不于成周而之于毕示天下不敢臣】今仲尼之庙不出阙里【师古曰阙里孔子旧里也言除此之外更无祭祀孔子者】孔氏子孙不免编户【师古曰列为庶人也】以圣人而歆匹夫之祀非皇天之意也今陛下诚能据仲尼之素功以封其子孙【师古曰素功素王之功也谷梁传曰孔子素王】则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉福孤逺又讥切王氏故终不见纳初武帝时始封周后姬嘉为周子南君至元帝时尊周子南君为周承休侯位次诸侯王使诸大夫博士求殷后分散为十余姓郡国往往得其大家推求子孙絶不能纪【师古曰不自知其昭穆之数也】时匡衡议以为王者存二王后所以尊其先王而通三统也其犯诛絶之罪者絶而更封他亲为始封君上承其王者之始祖春秋之义诸侯不能守其社稷者絶今宋国已不守其统而失国矣则宜更立殷后为始封君而上承汤统非当继宋之絶侯也宜明得殷后而已今之故宋推求其嫡久逺不可得虽得其嫡嫡之先已絶不当得立礼记孔子曰丘殷人也先师所共传宜以孔子世为汤后上以其语不经【师古曰不合于经也】遂见寝至成帝时梅福复言宜封孔子后以奉汤祀绥和元年立二王后推迹古文以左氏谷梁世本礼记相明遂下诏封孔子世为殷绍嘉公语在成纪是时福居家常以读书养性为事至元始中王莽颛政【师古曰颛读与専同】福一朝弃妻子去九江至今传以为仙其后人有见福于防稽者变名姓为吴市门卒云【师古曰其后谓弃妻子去之后】
　　云敞字幼孺平陵人也师事同县吴章章治尚书经为博士平帝以中山王即帝位年幼莽秉政自号安汉公以平帝为成帝后不得顾私亲帝母及外家卫氏皆留中山不得至京师莽长子宇非莽鬲絶卫氏【师古曰鬲读与隔同】恐帝长大后见怨宇与吴章谋夜以血涂莽第门若鬼神之戒兾以惧莽章欲因对其咎事发觉莽杀宇诛防卫氏谋所聫及死者百余人章坐要斩磔尸东市门初章为当世名儒教授尤盛弟子千余人莽以为恶人党皆当禁锢不得仕宦门人尽更名他师【师古曰更以他人为师讳不言是章弟子】敞时为大司徒掾自劾吴章弟子收抱章尸归棺敛之【师古曰棺音工唤反敛音力赡反】京师称焉车骑将军王舜髙其志节比之栾布表奏以为掾荐为中郎諌大夫莽簒位王舜为太师复荐敞可辅职【师古曰为辅弼之任】以病免唐林言敞可典郡擢为鲁郡大尹更始时安车征敞为御史大夫复病免去卒于家
　　赞曰昔仲尼称不得中行则思狂狷【师古曰论语载孔子曰不得中行而与之必也狂狷乎狂者进取狷者有所不为中行中庸也狷介也言必不得中庸之人与之论道则思狂狷犹愈于顽嚚无识者也狷音子掾反○宋祁曰进取下应添于道二字】观杨王孙之志贤于秦始皇逺矣世称朱云多过其实故曰盖有不知而作之者我亡是也【师古曰论语称孔子之言也疾时人妄有述作非有实也】胡建临敌敢断武昭于外【师古曰昭明也】斩伐奸隙军旅不队梅福之辞合于大雅虽无老成尚有典刑殷监不逺夏后所闻【师古曰大雅荡之诗曰虽无老成人尚有典刑言今虽无其人尚有故法可案用也又曰殷监不逺在夏后之时言殷视夏桀之亡可为戒也赞引此者谓梅福请封孔子后是案武王克商之法而行之又视秦灭二周夷六国不为立后自取丧亡可为戒也】遂从所好全性市门云敞之义着于吴章为仁由已再入大府【师古曰论语称孔子曰为仁由己而由人乎哉故此赞引之再入太府谓初为大司徒掾后为车骑将军掾也】清则濯缨何逺之有【师古曰楚辞渔父之歌曰沧浪之水清可以濯我缨沧浪之水浊可以濯我足遇治则仕遇乱则隠云敞谢病去职近于此义也】









　　前汉书卷六十七
　　前汉书卷六十七考证
　　胡建传守军正丞注师古曰南北军各有正正又置丞○【臣召南】按后文御史穿北军垒垣则建守北军正丞也
　　渭城令建将吏卒围捕○【臣召南】按渭城属右扶风在长安稍西即秦故都咸阳也此时盖主第在渭城故建围之以索贼耳
　　朱云传从博士白子友受易○【臣召南】按儒林传东海孟喜授同郡白光少子为博士由是有白氏学然则白子友当即白光但彼云字少子此云子友字不同耳
</div>
    <div class="pagination">
<a href="前汉书_page56.html">上一页</a><span>...</span><a href="前汉书_page52.html">52</a><a href="前汉书_page53.html">53</a><a href="前汉书_page54.html">54</a><a href="前汉书_page55.html">55</a><a href="前汉书_page56.html">56</a><span class="current-page">57</span><a href="前汉书_page58.html">58</a><a href="前汉书_page59.html">59</a><a href="前汉书_page60.html">60</a><a href="前汉书_page61.html">61</a><a href="前汉书_page62.html">62</a><span>...</span><a href="前汉书_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
