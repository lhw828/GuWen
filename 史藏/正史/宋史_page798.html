<!DOCTYPE html>
<html>
<head>
    <meta charset="UTF-8">
    <title>宋史 - 第 798 页/共 1043 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋史 - 第 798 页/共 1043 页</h1>
    <div class="content">　　元祐初，进吏部尚书，数日，同知枢密院事。初，纯仁与议西夏，请罢兵弃地，使归所掠汉人，执政持之未决。至是，乃申前议，又请归一汉人予十缣。事皆施行。边俘鬼章以献，纯仁请诛之塞上，以谢边人，不听。议者欲致其子，收河南故地，故赦不杀。后又欲官之，纯仁复固争，然鬼章子卒不至。

　　三年，拜尚书右仆射兼中书侍郎。纯仁在位，务以博大开上意，忠笃革士风。章惇得罪去，朝廷以其父老，欲畀便郡，既而中止。纯仁请置往咎而念其私情。邓绾帅淮东，言者斥之不已。纯仁言：「臣尝为绾诬奏坐黜，今日所陈为绾也，左降不宜录人之过太深。」宣仁后嘉纳。因下诏：「前日希合附会之人，一无所问。」

　　学士苏轼以发策问为言者所攻，韩维无名罢门下侍郎补外。纯仁奏轼无罪，维尽心国家，不可因谮黜官。及王觌言事忤旨，纯仁虑朋党将炽，与文彦博、吕公著辨于帘前，未解。纯仁曰：「朝臣本无党，但善恶邪正，各以类分。彦博、公著皆累朝旧人，岂容雷同罔上。昔先臣与韩琦、富弼同庆历柄任，各举所知。常时飞语指为朋党，三人相继补外。造谤者公相庆曰：'一纲打尽。'此事未远，愿陛下戒之。」因极言前世朋党之祸，并录欧阳修《朋党论》以进。

　　知汉阳军吴处厚傅致蔡确安州《车盖亭诗》，以为谤宣仁后，上之。谏官欲寘于典宪，执政右其说，唯纯仁与左丞王存以为不可。争之未定，闻太师文彦博欲贬于岭峤，纯仁谓左相吕大防曰：「此路自乾兴以来，荆棘近七十年，吾辈开之，恐自不免。」大防遂不敢言。及确新州命下，纯仁于宣仁后帘前言：「圣朝宜务宽厚，不可以语言文字之间暧昧不明之过，诛窜大臣。今举动宜与将来为法，此事甚不可开端也。且以重刑除恶，如以猛药治病，其过也，不能无损焉。」又与王存谏于哲宗，退而上疏，其略云：「盖如父母之有逆子，虽天地鬼神不能容贷，父子至亲，主于恕而已。若处之必死之地，则恐伤恩。」确卒贬新州。

　　大防奏确党人甚盛，不可不问。纯仁面谏朋党难辨，恐误及善人。遂上疏曰：「朋党之起，盖因趣向异同，同我者谓之正人，异我者疑为邪党。既恶其异我，则逆耳之言难至；既喜其同我，则迎合之佞日亲。以至真伪莫知，贤愚倒置，国家之患，率由此也。至如王安石，正因喜同恶异，遂至黑白不分，至今风俗，犹以观望为能，后来柄臣，固合永为商鉴。今蔡确不必推治党人，旁及枝叶。臣闻孔子曰：'举直错诸枉，能使枉者直。'则是举用正直，而可以化枉邪为善人，不仁者自当屏迹矣。何烦分辨党人，或恐有伤仁化。」司谏吴安诗、正言刘安世交章击纯仁党确，纯仁亦力求罢。

　　明年，以观文殿学士知颍昌府。逾年，加大学士、知太原府。其境土狭民众，惜地不葬。纯仁遣僚属收无主烬骨，别男女异穴，葬者三千余。又推之一路，葬以万数计。夏人犯境，朝廷欲罪将吏。纯仁自引咎求贬。秋，有诏贬官一等，徙河南府，再徙颍昌。

　　召还，复拜右仆射。因入谢，宣仁后帘中谕曰：「或谓卿必先引用王觌、彭汝砺，卿宜与吕大防一心。」对曰：「此二人实有士望，臣终不敢保位蔽贤，望陛下加察。」纯仁将再入也，杨畏不悦，尝有言，纯仁不知。至是，大防约畏为助，欲引为谏议大夫。纯仁曰：「谏官当用正人，畏不可用。」大防曰：「岂以畏尝言公邪？」纯仁始知之。后畏叛大防，凡有以害大防者，无所不至。宣仁后寝疾，召纯仁曰：「卿父仲淹，可谓忠臣。在明肃皇后垂帘时，唯劝明肃尽母道；明肃上宾，唯劝仁宗尽子道。卿当似之。」纯仁泣曰：「敢不尽忠。

　　宣仁后崩，哲宗亲政，纯仁乞避位。哲宗语吕大防曰：「纯仁有时望，不宜去，可为朕留之。」且趣入见，问：「先朝行青苗法如何？」对曰：「先帝爱民之意本深，但王安石立法过甚，激以赏罚，故官吏急切，以致害民。」退而上疏，其要以为「青苗非所当行，行之终不免扰民也」。

　　是时，用二三大臣，皆从中出，侍从、台谏官，亦多不由进拟。纯仁言：「陛下初亲政，四方拭目以观，天下治乱，实本于此。舜举皋陶，汤举伊尹，不仁者远。纵未能如古人，亦须极天下之选。」又群小力排宣仁后垂帘时事，纯仁奏曰：「太皇保佑圣躬，功烈诚心，幽明共监，议者不恤国事，一何薄哉。」遂以仁宗禁言明肃垂帘事诏书上之。曰：「望陛下稽仿而行，以戒薄俗。」

　　苏辙论殿试策问，引汉昭变武帝法度事。哲宗震怒曰：「安得以汉武比先帝？」辙下殿待罪，众不敢仰视。纯仁从容言：「武帝雄才大略，史无贬辞。辙以比先帝，非谤也。陛下亲事之始，进退大臣，不当如诃叱奴仆。」右丞邓润甫越次曰：「先帝法度，为司马光、苏辙坏尽。」纯仁曰：「不然，法本无弊，弊则当改。」哲宗曰：「人谓秦皇、汉武。」纯仁曰：「辙所论，事与时也，非人也。」哲宗为之少霁。辙平日与纯仁多异，至是乃服谢纯仁曰：「公佛地位中人也。」辙竟落职知汝州。

　　全台言苏轼行吕惠卿告词，讪谤先帝，黜知英州。纯仁上疏曰：「熙宁法度，皆惠卿附会王安石建议，不副先帝爱民求治之意。至垂帘之际，始用言者，特行贬窜，今已八年矣。言者多当时御史，何故畏避不即纳忠，今乃有是奏，岂非观望邪？」御史来之邵言高士敦任成都钤辖日不法事，及苏辙所谪太近。纯仁言：「之邵为成都监司，士敦有犯，自当按发。辙与政累年，之邵已作御史，亦无纠正，今乃继有二奏，其情可知。」

　　纯仁凡荐引人材，必以天下公议，其人不知自纯仁所出。或曰：「为宰相，岂可不牢笼天下士，使知出于门下？」纯仁曰：'但朝廷进用不失正人，何必知出于我邪？」哲宗既召章惇为相，纯仁坚请去，遂以观文殿大学士加右正议大夫知颍昌府。入辞，哲宗曰：「卿不肯为朕留，虽在外，于时政有见，宜悉以闻，毋事形迹。」徙河南府，又徙陈州。初，哲宗尝言：「贬谪之人，殆似永废。」纯仁前贺曰：「陛下念及此，尧、舜用心也。」

　　既而吕大防等窜岭表，会明堂肆赦，章惇先期言：「此数十人，当终身勿徙。」纯仁闻而忧愤，欲斋戒上疏申理之。所亲劝以勿为触怒，万一远斥，非高年所宜。纯仁曰：「事至于此，无一人敢言，若上心遂回，所系大矣。不然，死亦何憾。」乃疏曰：「大防等年老疾病，不习水土，炎荒非久处之地，又忧虞不测，何以自存。臣曾与大防等共事，多被排斥，陛下之所亲见。臣之激切，止是仰报圣德。向来章惇、吕惠卿虽为贬谪，不出里居。臣向曾有言，深蒙陛下开纳，陛下以一蔡确之故，常轸圣念。今赴彦若已死贬所，将不止一蔡确矣。愿陛下断自渊衷，将大防等引赦原放。」疏奏，忤惇意，诋为同罪，落职知随州。

　　明年，又贬武安军节度副使、永州安置。时疾失明，闻命怡然就道。或谓近名，纯仁曰：「七十之年，两目俱丧，万里之行，岂其欲哉？但区区之爱君，有怀不尽，若避好名之嫌，则无为善之路矣。」每戒子弟毋得小有不平，闻诸子怨章惇，纯仁必怒止之。江行赴贬所，舟覆，扶纯仁出，衣尽湿。顾诸子曰：「此岂章惇为之哉？」既至永，韩维责均州，其子诉维执政日与司马光不合，得免行。纯仁之子欲以纯仁与光议役法不同为请，纯仁曰：「吾用君实荐，以至宰相。昔同朝论事不合则可，汝辈以为今日之言，则不可也。有愧心而生者，不若无愧心而死。」其子乃止。

　　居三年，徽宗即位，钦圣显肃后同听政，即日授纯仁光禄卿，分司南京，邓州居住。遣中使至永赐茶药，谕曰：「皇帝在藩邸，太皇太后在宫中，知公先朝言事忠直，今虚相位以待，不知目疾如何，用何人医之。」纯仁顿首谢。道除右正议大夫、提举崇福宫。不数月，以观文殿大学士、中太一宫使诏之。有曰：「岂唯尊德尚齿，昭示宠优；庶几鲠论嘉谋，日闻忠告。」纯仁以疾，捧诏而泣曰：「上果用我矣，死有余责。」徽宗又遣中使赐茶药，促入觐，仍宣渴见之意。

　　纯仁乞归许养疾，徽宗不得已许之。每见辅臣问安否，乃曰：「范纯仁，得一识面足矣。」遂遣上医视疾。疾小愈，丐以所得冠帔改服色酬医。诏赐医章服，令以冠帔与族侄。疾革，以宣仁后诬谤未明为恨。呼诸子口占遗表，命门生李之仪次第之。其略云：「盖尝先天下而忧，期不负圣人之学，此先臣所以教子，而微臣资以事君。」又云：「惟宣仁之诬谤未明，致保佑之忧勤不显。」又云：「未解疆埸之严，几空帑藏之积。有城必守，得地难耕。」凡八事。建中靖国改元之旦，受家人贺。明日，熟寐而卒。年七十五。诏赙白金三十两，敕许、洛官给其葬，赠开府仪同三司，谥曰忠宣，御书碑额曰：「世济忠直之碑」。

　　纯仁性夷易宽简，不以声色加人，谊之所在，则挺然不少屈。自为布衣至宰相，廉俭如一，所得奉赐，皆以广义庄；前后任子恩，多先疏族。没之日，幼子、五孙犹未官。尝曰：「吾平生所学，得之忠恕二字，一生用不尽。以至立朝事君，接待僚友，亲睦宗族，未尝须臾离此也。」每戒子弟曰：「人虽至愚，责人则明；虽有聪明，恕己则昏。苟能以责人之心责己，恕己之心恕人，不患不至圣贤地位也。」又戒曰：「《六经》，圣人之事也。知一字则行一字。要须'造次颠沛必于是'，则所谓'有为者亦若是'尔。岂不在人邪？」弟纯粹在关陕，纯仁虑其于西夏有立功意。与之书曰：「大辂与柴车争逐，明珠与瓦砾相触，君子与小人斗力，中国与外邦校胜负，非唯不可胜，兼亦不足胜，不唯不足胜，虽胜亦非也。」亲族有请教者，纯仁曰：「惟俭可以助廉，惟恕可以成德。」其人书于坐隅。有文集五十卷，行于世。子正平、正思。

　　正平字子夷，学行甚高，虽庸言必援《孝经》、《论语》。父纯仁卒，诏特增遗泽，官其子孙，正平推与幼弟。绍圣中，为开封尉，有向氏于其坟造慈云寺。户部尚书蔡京以向氏后戚，规欲自结，奏拓四邻田庐。民有诉者，正平按视，以为所拓皆民业，不可夺；民又挝鼓上诉，京坐罚金二十斤，用是蓄恨正平。

　　及当国，乃言正平矫撰父遗表。又谓李之仪所述《纯仁行状》，妄载中使蔡克明传二圣虚伫之意，遂以正平逮之仪、克明同诣御史府。正平将行，其弟正思曰：「议《行状》时，兄方营窀穸之事，参预笔削者，正思也，兄何为哉？」正平曰：「时相意属我，且我居长，我不往，兄弟俱将不免，不若身任之。」遂就狱，捶楚甚苦，皆欲诬服。独克明曰：「旧制，凡传圣语，受本于御前，请宝印出，注籍于内东门。」使从其家得永州传宣圣语本有御宝，又验内东门籍皆同。其遗表八事，诸子以朝廷大事，防后患，不敢上之，缴申颍昌府印寄军资库。自颍昌取至，亦实。狱遂解。正平羁管象州，之仪羁管太平州。正平家属死者十余人。

　　会赦，得归颍昌。唐君益为守，表其所居为忠直坊，取所赐「世济忠直」碑额也。正平告之曰：「此朝廷所赐，施于金石，揭于墓隧，假宠于范氏子孙则可；若于通途广陌中为往来之观，以耸动庸俗，不可也。」君益曰：「此有司之事，君家何预焉？」正平曰：「先祖先君功名，人所知也。十室之邑，必有忠信，异时不独吾家诒笑，君亦受其责矣。」竟撤去之。正平退闲久，益工诗，尤长五言，著《荀里退居编》，以寿终。

　　论曰：自古一代帝王之兴，必有一代名世之臣。宋有仲淹诸贤，无愧乎此。仲淹初在制中，遗宰相书，极论天下事，他日为政，尽行其言。诸葛孔明草庐始见昭烈数语，生平事业备见于是。豪杰自知之审，类如是乎！考其当朝，虽不能久，然先忧后乐之志，海内固已信其有弘毅之器，足任斯责，使究其所欲为，岂让古人哉！」纯仁位过其父，而几有父风。元祐建议攻熙、丰太急，纯仁救蔡确一事，所谓谋国甚远，当世若从其言，元祐党锢之祸，不至若是烈也。仲淹谓诸子，纯仁得其忠，纯礼得其静，纯粹得其略。知子孰与父哉！ 
　
　



　
                   
列传第七十四
　
　　○韩亿子综韩绛子宗师韩维韩缜子宗武

　　韩亿，字宗魏，其先真定灵寿人，徙开封之雍丘。举进士，为大理评事、知永城县，有治声。他邑讼不决者，郡守皇甫选辄属亿治之。通判陈州，会河决，治堤费万计，亿不赋民而营筑之。真宗尝欲召试，而与王旦有亲嫌，特召见，改一官知洋州。州豪李甲，兄死迫嫂使嫁，因诬其子为他姓，以专其赀。嫂诉于官，甲辄赂吏掠服之，积十余年，诉不已。亿视旧牍未尝引乳医为证，召甲出乳医示之，甲亡以为辞，冤遂辨。累迁尚书屯田员外郎、知相州。河北旱，转运使不以实闻，亿独言岁饥，愿贷民租。有诬其子纲请求受金者，亿请自置狱按之，事虽辨，犹降通判大名府。寻为殿中侍御史，迁侍御史，安抚淮、浙，除开封府判官，出为河北转运使。

　　仁宗初，进直史馆、知青州，以司封员外郎兼侍御史知杂事，判大理寺丞。吴植知临江军，使人纳金于宰相王钦若，因牙吏至京师，审之，语颇泄，钦若知不可掩，执吏以闻。诏付台治，而植自言未尝纳金，反诬吏误以问所亲语达钦若。亿穷治之，盖植以病惧废，金未达而事已露也。植乃除名。并按钦若，诏释不问。三司更茶法，岁课不登，亿承诏劾之，由丞相而下皆坐失当之罚，其不挠如此。自薛奎后，亿独掌台务者逾年。

　　除龙图阁待制，奉使契丹。时副使者，章献外姻也，妄传皇太后旨于契丹，谕以南北欢好传示子孙之意，亿初不知也。契丹主问亿曰：「皇太后即有旨，大使何独不言？」亿对曰：「本朝每遣使，皇太后必以此戒之，非欲达于北朝也。」契丹主大喜，曰：「此两朝生灵之福也。」人谓副使既失辞，而亿更以为恩意，甚推美之。

　　知亳州，召知审刑院，再迁兵部郎中、同判吏部流内铨，以右谏议大夫、枢密直学士知益州。故事，益州岁出官粟六万石，辰粜贫民。是岁大旱，亿倍数出粟，先期予民，民坐是不饥。又疏九升江口，下溉民田数千顷。维、茂州地接羌夷，蕃部岁至永康官场鬻马，亿虑其觇两川，奏徙场黎州境上。拜御史中丞，请如唐制，置御史里行。

　　景祐二年，以尚书工部侍郎同知枢密院事。时承平久，武备不戒，乃请二府各列上才任将帅者数十人，稍试用之。又言武臣宜知兵，而书禁不传，请纂其要授之。于是帝亲集《神武秘略》，以赐边臣。

　　唃厮啰与赵元昊相攻，来献捷。朝廷议加唃厮啰节制。亿曰：「彼皆蕃臣也，今不能谕令解仇，乃因而加赏，非所以绥御四方也。」议遂寝。元昊岁遣人至京师，出入民间无他禁，亿请下诏为除馆舍礼之，官主贸易，外虽若烦扰，实羁防之。

　　知开封府范仲淹献《百官图》，指宰相吕夷简差除不平，而阴荐亿可用。仲淹既贬，帝以谕亿。亿曰：「仲淹举臣以公，臣之愚陛下所知；举臣以私，则臣委质以来，未尝交托于人。」遂除户部、参知政事。会忻州地大震，谏官韩琦言宰相王随、陈尧佐非辅弼才，又言亿子综为群牧判官，不当自请以兄纲代之。遂与宰相皆罢，知应天府，寻加资政殿学士、知成德军。改澶州，复知亳州，官至尚书左丞，以太子少傅致仕。卒，赠太子太保，谥忠宪。

　　亿性方重，治家严饬，虽燕居，未尝有惰容。见亲旧之孤贫者，常给其昏葬。每见天下诸路有奏捃拾官吏小过者，辄颜色不怿，曰：「天下太平，圣主之心，虽昆虫草木，皆欲使之得所。今仕者大则望为公卿，次亦望为侍从、职司一千石，其下亦望京朝、幕职，奈何锢之于盛世？」八子：纲、综、绛、绎、维、缜、纬、缅。

　　纲，尚书水部员外郎。庆历中，知光化军，性苛急，不能抚循士卒。会盗张海剽劫至境上，纲帅禁兵乘城，给饼饵多不时，民具酒食犒军，辄收其羊豕，市钱制兵器，士皆愤怒。又尝命军校作阵图，不成，将斩之，众益骇。一日，士方食，军校邵兴叱众起勿食。纲怒，执数人系狱。兴惧，帅众劫库兵为乱，欲杀纲。纲携妻子缒城，由汉江而下。兴等遂纵火掠城中，引众趋蜀道，为官兵所败，遂斩之，余党悉诛。纲坐弃城除名，编管英州。

　　综字仲文。荫补将作监主簿，迁大理评事。举进士中第，通判邓州、天雄军。会河溢金堤，民依丘冢者数百家。综令曰：「能济一人，予千钱。」民争操舟筏以救，已而丘冢多溃。吕夷简自北京入相，荐为集贤校理、同知太常院。历开封府推官，数月，迁三司户部判官、同修起居注。

　　使契丹，契丹主问其家世，综言亿在先朝尝持礼来，契丹主喜曰：「与中国通好久，父子俱使我，宜酌我酒。」综率同使者五人起为寿，契丹主亦离席酬之，欢甚。既还，陈执中以为生事，出知滑州，徙许州。

　　殿前指挥使许怀德从妹亡，有别产在阳翟，以无子，籍于官，怀德欲私有之，讼未决。因杨仪为书属综，书至而转运使已徙狱他州矣。综坐得书不以闻，夺集贤校理，知袁州。未几，复为江东转运使。还，再修起居注，累迁刑部员外郎、知制诰，卒。

　　综尝为契丹馆伴使，使者欲为书称北朝而去契丹号。综曰：「自古未有建国而无号者。」使惭，遂不复言。其后朝廷择馆伴契丹使者，帝曰：「孰有如韩综者乎？」子宗道，为户部侍郎、宝文阁待制。

　　纲子宗彦，字钦圣。荫补将作监主簿。举进士甲科，累迁太常博士。以大臣荐，召试，为集贤校理。历提点京西、京东刑狱。应天府失入平民死罪，狱成未决，通判孙世宁辨正之。狱吏当坐法，而尹刘沆纵弗治；宗彦往按举，沆复沮止之。宗彦疏沆于朝，抵吏罪。仁宗春秋高，未有嗣。宗彦上书曰：「汉章帝诏诸怀妊者赐胎养谷，人三斗，复其夫勿算一岁，著为令。臣考寻世次，帝八子，长则和帝，而质、安以下诸帝皆其系胄，请修胎养之令。」且曰：「人君务蕃毓其民，则天亦昌衍其子孙矣。」以尚书兵部员外郎判三司盐铁勾院，卒。

　　综子宗道，历官至户部侍郎、宝文阁待制。

　　韩绛，字子华。举进士甲科，通判陈州。直集贤院，为开封府推官。有男子冷青，妄称其母顷在掖庭得幸，有娠而出生己，府以为狂，奏流汝州。绛言，留之在外将惑众。追责穷治，盖其母尝执役宫禁，嫁民冷绪，生一女，乃生青，遂论弃市。

　　历户部判官。江南饥，为体量安抚使，行便民事数十条；宣州守廖询贪暴不法，下吏寘诸理，民大悦。使还，同修起居注，擢右正言。仁宗谓绛曰：「用卿出自朕，卿凡论事，不宜过激，当存朝廷大体，要令可行，毋使朕为不听谏者。」

　　入内都都知王守忠兼判内侍省，绛言：「判名太重，且国朝以来，未有兼判两省者。」诏自今勿复除。道士赵清贶出入宰相庞籍家，以赂败，开封杖流之，道死。绛言籍讽府杀之，籍与尹俱谪去。未几复进，绛力争不得，遂解言职。明年，知制诰，乞守河阳，召判流内铨。河决商胡，用李仲昌议，开六塔河而患滋甚，命绛安抚河北。时宰主仲昌，人莫敢异。绛劾其蠹国害民，罪不可贷，仲昌遂窜岭表。迁龙图阁直学士、知瀛州。欧阳修率同列言：「绛宜在朝廷，瀛非所处也。」留知谏院，纠察在京刑狱。为翰林学士、御史中丞。

　　帝祷茅山求嗣，绛草祝辞，因劝帝汰出宫人，及限内臣养子，以重绝人之世，皆从之。掖庭刘氏通请谒为奸，绛以告帝。帝曰：「非卿言，朕无由知。」不数日，出刘氏及他不谨者。真定守吕溱犯法，从官通章请贳之，绛曰：「法行当自贵者始，更相请援，则公道废矣。」并劾诸请者，溱遂绌。富弼用张茂实掌禁兵，绛言：「人谓茂实为先帝子，岂宜用典宿卫？」不报，阖门待罪，自言不敢复称御史中丞。诏召之，及出，不秉笏穿朝堂，谏官论之，罢知蔡州。

　　数月，以翰林侍读学士知庆州。熟羌据堡为乱，即日讨平之。加端明殿学士、知成都府。张咏镇蜀日，春粜米，秋粜盐，官给券以惠贫弱，历岁久，权归豪右；中人奉使至蜀，使酒吏主贸易，因附益以取悦，绛悉奏罢之。召知开封府，为三司使。请以川、陕职田谷输常平仓，而随其事任道里差次给直。帝叹曰：「众方姑息，卿独不能徇时邪！」即行之。内诸司吏数干恩泽，绛辄执不可。为帝言：「身犯众怒，惧有飞语。」帝曰：「朕在藩邸日，颇闻有司以国事为人情。卿所守固善，何惮于谗？」

　　神宗立，韩琦荐绛有公辅器，拜枢密副使。始请建审官西院，掌武臣升朝者，以息吏奸。神宗尝问天下遗利，绛请尽地力。因言差役之弊，愿更定其法，役议自此始矣。代陈升之同制置三司条例，王安石每奏事，必曰：「臣见安石所陈非一，皆至当可用，陛下宜省察。」安石恃以为助。熙宁三年，参知政事。夏人犯塞，绛请行边，安石亦请往。绛曰：「朝廷方赖安石，臣宜行。」乃以为陕西宣抚使。既，又兼河东，几事不可待报者，听便宜施行，授以空名告敕，得自除吏。十二月，即军中拜同中书门下平章事、昭文馆大学士，开幕府于延安。绛素不习兵事，注措乖方，选蕃兵为七军，用知青涧城种谔策，欲取横山，令诸将听命于谔，厚赏犒蕃兵，众皆怨望；又夺骑兵马以与之，有抱马首以泣者。既城啰兀，又冒雪筑抚宁堡，调发骚然。已而二城陷，趣诸道兵出援，庆卒遂作乱。议者罪绛，罢知邓州。明年，以观文殿学士徙许州，进大学士，徙大名府。七年，复代王安石相。既颛处中书，事多稽留不决，且数与吕惠卿争论，乃密请帝再用安石。安石至，颇与绛异。有刘佐者，坐法免，安石欲抆拭用佐，绛不可。议帝前未决，即再拜求去。帝惊曰：「此小事，何必尔？」对曰：「小事尚不伸，况大事乎！」帝为逐佐。未几，绛亦出知许州。

　　元丰元年，拜建雄军节度使、知定州。入为西太一宫使。六年，知河南府。夏，大雨，伊、洛间民被溺者十五六。绛发廪振恤，环城筑堤，数月，水复至，民赖以免。哲宗立，更镇江军节度使、开府仪同三司，封康国公，为北京留守。河决小吴，都水议傍魏城凿渠东趋金堤，役甚棘。绛言：「功必不成，徒耗费国力，而使魏人流徙，非计也。」三奏，讫罢之。元祐二年，请老，以司空、检校太尉致仕。明年，卒，年七十七。赠太傅，谥曰献肃。

　　绛临事果敢，不为后虑。好延接士大夫，数荐司马光可用，终以党王安石复得政，是以清议少之。

　　子宗师，字传道，以父任历州县职。既登第，王安石荐为度支判官、提举河北常平。累官至集贤殿修撰、知河中府，卒。初，宗师在神宗朝，数赐对，常弗忍去亲侧，屡辞官不拜，世以孝与之。

</div>
    <div class="pagination">
<a href="宋史_page797.html">上一页</a><span>...</span><a href="宋史_page793.html">793</a><a href="宋史_page794.html">794</a><a href="宋史_page795.html">795</a><a href="宋史_page796.html">796</a><a href="宋史_page797.html">797</a><span class="current-page">798</span><a href="宋史_page799.html">799</a><a href="宋史_page800.html">800</a><a href="宋史_page801.html">801</a><a href="宋史_page802.html">802</a><a href="宋史_page803.html">803</a><span>...</span><a href="宋史_page799.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
