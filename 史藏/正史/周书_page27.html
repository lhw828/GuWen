<!DOCTYPE html>
<html>
<head>
    <meta charset="UTF-8">
    <title>周书 - 第 27 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周书 - 第 27 页/共 46 页</h1>
    <div class="content">
　　魏废帝元年，除大都督、原州刺史。炽抑挫豪右，申理幽滞，每亲巡垄亩，劝民耕桑。在州十载，甚有政绩。州城之北，有泉水焉，炽屡经游践，尝与僚吏宴于泉侧，因酌水自饮曰：「吾在此州，唯当饮水而已。」及去职之后，人吏感其遗惠，每至此泉者，莫不怀之。

　　魏恭帝元年，进爵广武郡公。属茹茹寇广武，炽率兵与柱国赵贵分路讨之。茹茹闻军至，引退。炽度河至曲伏川追及，与战，大破之，斩其酋帅郁久闾是发，获生口数千，及杂畜数万头。孝闵帝践阼，增邑二千户。武成二年，拜柱国大将军。世宗以炽前朝忠勋，望实兼重，欲独为造第。炽辞以天下未定，干戈未偃，不宜辄发徒役，世宗不许。寻而帝崩，事方得寝。保定元年，进封邓国公，邑一万户，别食资阳县一千户，收其租赋。四年，授大宗伯，随晋公护东征。天和五年，出为宜州刺史。先是，太祖田于渭北，令炽与晋公护分射走兔，炽一日获十七头，护获十一头。护耻其不及，因以为嫌。至是，炽又以高祖年长，有劝护归政之议，护恶之，故左迁焉。及护诛，征太傅。

　　炽既朝之元老，名位素隆，至于军国大谋，常与参议。尝有疾，高祖至其第而问之，因赐金石之药。其见礼如此。帝于大德殿将谋伐齐，炽时年已衰老，乃扼腕曰：「臣虽朽迈，请执干橹，首启戎行。得一睹诛翦鲸鲵，廓清寰宇，省方观俗，登岳告成，然后归魂泉壤，无复余恨。」高祖壮其志节，遂以炽第二子武当公恭为左二军总管。齐平之后，帝乃召炽历观相州宫殿。炽拜贺曰：「陛下真不负先帝矣。」帝大悦，赐奴婢三十人，及杂缯帛千疋，进位上柱国。

　　宣政元年，兼雍州牧。及宣帝营建东京，以炽为京洛营作大监。宫苑制度，皆取决焉。大象初，改食乐陵县，邑户如旧。隋文帝辅政，停洛阳宫作，炽请入朝。属尉迟迥举兵，炽乃移入金墉城，简练关中军士得数百人，与洛州刺史、平凉公元亨同心固守，仍权行洛州镇事。相州平，炽方入朝。属隋文帝初为相国，百官皆劝进。炽自以累代受恩，遂不肯署笺。时人高其节。隋文帝践极，拜太傅，加殊礼，赞拜不名。开皇四年八月，薨，时年七十八。

　　赠本官、冀沧瀛赵卫贝魏洛八州诸军事、冀州刺史。谥曰恭。

　　炽事亲孝，奉诸兄以悌顺闻。及其位望隆重，而子孙皆处列位，遂为当时盛族。

　　子茂嗣。茂有弟十三人，恭、威最知名。恭位至大将军。

　　从高祖平齐，封赞国公，除西兖州总管，以罪赐死。

　　炽兄善，以中军大都督、南城公从魏孝武西迁。后仕至太仆、卫尉卿、汾北华瀛三州刺史、骠骑大将军、开府仪同三司、永富县公。谥曰忠。子荣定嗣。起家魏文帝千牛备身。稍迁平东将军、大都督，进骠骑大将军、仪同三司。历佽飞中大夫、右司卫上大夫。大象中，位至大将军。炽兄子毅。

　　毅字天武。父岳，早卒。及毅着勋，追赠大将军、冀州刺史。毅深沉有器度，事亲以孝闻。魏孝武初，起家为员外散骑侍郎。时齐神武擅朝，毅慨然有殉主之志。

　　及孝武西迁，遂从入关，封奉高县子，邑六百户，除符玺郎。从擒窦泰，复弘农，战沙苑，皆有功。拜右将军、太中大夫，进爵为侯，增邑一千户。累迁持节、抚军将军、通直散骑常侍。魏废帝二年，授车骑大将军、仪同三司、大都督，进爵安武县公，增邑一千四百户。魏恭帝元年，进授骠骑大将军、开府仪同三司、大都督，改封永安县公，出为幽州刺史。孝闵帝践阼，进爵神武郡公，增邑通前五千户。保定三年，征还朝，治左宫伯，转小宗伯，寻拜大将军。

　　时与齐人争衡，戎车岁动，并交结突厥，以为外援。在太祖之时，突厥已许纳女于我，齐人亦甘言重币，遣使求婚。狄固贪婪，便欲有悔。朝廷乃令杨荐等累使结之，往反十余，方复前好。至是，虽期往逆，犹惧改图。以毅地兼勋戚，素有威重，乃命为使。及毅之至，齐使亦在焉。突厥君臣，犹有贰志。毅抗言正色，以大义责之，累旬乃定，卒以皇后归。朝议嘉之，别封成都县公，邑一千户，进位柱国。出为同州刺史，迁蒲州总管，徙金州总管，加授上柱国，入为大司马。隋开皇初，拜定州总管。累居藩镇，咸得民和。二年，薨于州，年六十四。赠襄郢等六州刺史，谥曰肃。毅性温和，每以谨慎自守，又尚太祖第五女襄阳公主，特为朝廷所委信。虽任兼出入，未尝有矜惰之容，时人以此称焉。子贤嗣。

　　贤字托贤，志业通敏，少知名。天和二年，策拜神武国世子。宣政元年，授使持节仪同大将军。隋开皇中，袭爵神武公，除迁州刺史。〔毅〕（有）〔第〕二女即唐太穆皇后。武德元年，诏赠司空、穆总管荆郢硖夔复沔岳沅（沣）〔澧〕鄂十州诸军事、荆州刺史，封杞国公。并追赠贤，金迁房直均五州诸军事、金州刺史，袭杞国公。又追赠贤子绍宣秦州刺史，并袭贤爵。绍宣无子，仍以绍宣兄孝宣子德藏为嗣。

　　于翼字文若，太师、燕公谨之子。美风仪，有识度。年十一，尚太祖女平原公主，拜员外散骑常侍，封安平县公，邑一千户。大统十六年，进爵郡公，加大都督，领太祖帐下左右，禁中宿卫。迁镇南将军、金紫光禄大夫、散骑常侍、武卫将军。谨平江陵，所赠得军实，分给诸子。翼一无所取，唯简赏口内名望子弟有士风者，别待遇之。太祖闻之，特赐奴婢二百口，翼固辞不受。寻授车骑大将军、仪同三司，加侍中、骠骑大将军、开府仪同三司。六官建，除左宫伯。

　　孝闵帝践阼，出为渭州刺史。翼兄寔先莅此州，颇有惠政。翼又推诚布信，事存宽简，夷夏感悦，比之大小冯君焉。时吐谷浑入寇河右，凉鄯河三州咸被攻围，使来告急。秦州都督遣翼赴援，不从。寮属咸以为言。翼曰：「攻取之术，非夷俗所长。此寇之来，不过抄掠边牧耳。安能顿兵城下，久事攻围！掠而无获，势将自走。劳师以往，亦无所及。翼揣之已了，幸勿复言。」居数日问至，果如翼所策。贺兰祥讨吐谷浑，翼率州兵先锋深入。以功增邑一千二百户。寻征拜右宫伯。

　　世宗雅爱文（士）〔史〕，立麟趾学，在朝有艺业者，不限贵贱，皆预听焉。乃至萧撝、王褒等与卑鄙之徒同为学士。翼言于帝曰：「萧撝，梁之宗子；王褒，梁之公卿。今与趋走同侪，恐非尚贤贵爵之义。」帝纳之，诏翼定其班次，于是有等差矣。世宗崩，翼与晋公护同受遗诏，立高祖。保定元年，徙军司马。三年，改封常山（县）〔郡〕公，邑二千九百户。天和初，迁司会中大夫，增邑通前三千七百户。三年，皇后阿史那氏至自突厥，高祖行亲迎之礼，命翼总司仪制。狄人虽蹲踞无节，然咸惮翼之礼法，莫敢违犯。遭父忧去职，居丧过礼，为时辈所称。寻有诏，起令视事。高祖又以翼有人伦之鉴，皇太子及诸王等相傅以下，并委翼选置。其所擢用，皆民誉也，时论佥谓得人。迁大将军，总中外宿卫兵事。

　　晋公护以帝委翼腹心，内怀猜忌。转为小司徒，加拜柱国。虽外示崇重，实疏斥之。及诛护，帝召翼，遣往河东取护子中山公训，仍代镇蒲州。翼曰：「冢宰无君陵上，自取诛夷。元恶既除，余孽宜殄。然皆陛下骨肉，犹谓疏不间亲。陛下不使诸王而使臣异姓，非直物有横议，愚臣亦所未安。」帝然之，乃遣越王盛代翼。

　　先是，与齐陈二境，各修边防，虽通聘好，而每岁交兵。然一彼一此，不能有所克获。高祖既亲万机，将图东讨，诏边城镇，并益储偫，加戍卒。二国闻之，亦增修守御。翼谏曰：「宇文护专制之日，兴兵至洛，不战而败，所丧实多。数十年委积，一朝麋散。虽为护无制胜之策，亦由敌人之有备故也。且疆埸相侵，互有胜败，徒损兵储，非策之上者。不若解边严，减戎防，继好息民，敬待来者。彼必（善）〔喜〕于通和，懈而少备，然后出其不意，一举而山东可图。若犹习前踪，恐非荡定之计。」帝纳之。

　　建德二年，出为安随等六州五防诸军事、安州总管。时属大旱，涢水绝流。旧俗，每逢亢阳，祷白兆山祈雨。高祖先禁群祀，山庙已除。翼遣主簿祭之，即日澍雨沾洽，岁遂有年。民庶感之，聚会歌舞，颂翼之德。

　　四年，高祖将东伐，朝臣未有知者，遣纳言卢韫等前后乘驿，三诣翼问策焉。翼赞成之。及军出，诏翼率荆、楚兵二万，自宛、叶趣襄城，大将军张光洛、郑恪等并隶焉。旬日下齐一十九城。所部都督，辄入民村，即斩以徇。由是百姓欣悦，赴者如归。属高祖有疾，班师，翼亦旋镇。

　　五年，转陕熊等七州十六防诸军事、宜阳总管。翼以宜阳地非襟带，请移镇于陕。诏从之，仍除陕州刺史，总管如旧。其年，大军复东讨，翼自陕入九曲，攻拔造涧等诸城，径到洛阳。齐洛州刺史独孤永业开门出降，河南九州三十镇，一时俱下。襄城民庶等喜复见翼，并壶浆塞道。寻即除洛怀等九州诸军事、河阳总管。

　　寻徙豫州总管，给兵五千人、马千疋以之镇，并配开府及仪同等二十人。仍敕河阳、襄州、安州、荆州（泗）州总管内有武干者，任翼征牒，不限多少。仪同以下官爵，承制先授后闻。陈将鲁天念久围光州，闻翼到汝南，望风退散。霍州蛮首田元显，负险不宾，于是，送质请附。陈将任蛮奴悉众攻显，显立栅拒战，莫有异心。及翼还朝，元显便叛。其得殊俗物情，皆此类也。

　　大象初，征拜大司徒。诏翼巡长城，立亭鄣。西自鴈门，东至碣石，创新改旧，咸得其要害云。仍除幽定七州六镇诸军事、幽州总管。先是，突厥屡为寇掠，居民失业。翼素有威武，兼明斥候，自是不敢犯塞，百姓安之。

　　及尉迟迥据相州举兵，以书招翼。翼执其使，并书送之。于时隋文帝执政，赐翼杂缯一千五百段、粟麦一千五百石，并珍宝服玩等，进位上柱国，封任国公，增邑通前五千户，别食任城县一千户，收其租赋。翼又遣子让通表劝进，并请入朝。隋文帝许之。

　　开皇初，拜太尉。或有告翼，云往在幽州欲同尉迟迥者，隋文召致（凊）〔清〕室，遣理官按验。寻以无实见原，仍复本位。三年五月，薨。赠本官、加蒲晋怀绛邵汾六州诸军事、蒲州刺史，谥曰穆。

　　翼性恭俭，与物无竞，常以满盈自戒，故能以功名终。

　　子玺，官至上大将军、军司马、黎阳郡公。玺弟诠，上仪同三司、吏部下大夫、常山公。诠弟让，仪同三司。

　　尉迟迥之举兵也，河西公李贤弟穆为并州总管，亦执迥子送之。李穆字显庆，少明敏，有度量。太祖入关，便给事左右，深被亲遇。穆亦小心谨肃，未尝懈怠。太祖嘉之，遂处以腹心之任，出入卧内，当时莫与为比。及侯莫陈悦害贺拔岳，太祖自夏州赴难，而悦党史归据原州，犹为悦守。太祖令侯莫陈崇轻骑袭之。穆先在城中，与兄贤、远等据城门应崇，遂擒归。以功授都督。从迎魏孝武，封永平县子，邑三百户。擒窦泰，复弘农，并有战功。沙苑之捷，穆又言于太祖曰：「高欢今日已丧胆矣，请速逐之，则欢可擒也。」太祖不听。论前后功，进爵为公。

　　河桥之战，太祖所乘马中流矢惊逸，太祖坠于地，军中大扰。敌人追及之，左右皆奔散，穆乃以策抶太祖，因大骂曰：「尔曹主何在？尔独住此！」敌人不疑是贵人也，遂舍之而过。穆以马授太祖，遂得俱免。是日微穆，太祖已不济矣。自是恩盼更隆。擢授武卫将军，加大都督、车骑大将军、仪同三司，进爵（武）安〔武〕郡公，增邑一千七百户。前后赏赐，不可胜计。久之，太祖美其志节，乃叹曰：「人之所贵，唯身命耳，李穆遂能轻身命之重，济孤于难。虽复加之以爵位，赏之以玉帛，未足为报也。」乃特赐铁券，恕以十死。进骠骑大将军、开府仪同三司、侍中。初，穆授太祖以骢马，其后中厩有此色马者，悉以赐之。又赐穆世子惇安乐郡公，姊一人为郡君，余姊妹并为县君，兄弟子侄及缌麻以上亲并舅氏，皆沾厚赐。其见褒崇如此。

　　从解玉壁围，拜安定国中尉。寻授同州刺史，入为太仆卿。征江陵功，封一子长城县侯，邑千户。寻进位大将军，赐姓拓拔氏。俄除原州刺史，又以贤子为平高郡守，远子为平高县令，并加鼓吹。穆自以叔侄一家三人，皆牧宰乡里，恩遇过隆，固辞不拜。太祖不许。后转雍州刺史，入为小冢宰。孝闵帝践阼，增邑通前三千七百户，又别封一子为县伯。穆请回封贤子孝轨，许之。及远子植谋害晋公护，植诛死，穆亦坐除名。时植弟基任淅州刺史，例合从坐。穆频诣护，请以子惇、怡等代基死，辞理酸切，闻者莫不动容。护矜之，遂特免基死。

　　世宗即位，拜骠骑大将军、开府仪同三司、大都督、安武郡公、直州刺史。武成二年，拜少保。保定二年，进位大将军。三年，从随公杨忠东伐。还，拜小司徒，迁柱国大将军，别封一子郡公，邑二千户。五年，迁大司空。天和二年，进封申国公，邑五千户，旧爵回授一子。建德元年，迁太保。寻出为原州总管。四年，高祖东征，令穆率兵三万，别攻轵关及河北诸县，并破之。后以帝疾班师，弃而不守。六年，进位上柱国，除并州总管。时东夏再平，人情尚扰，穆镇之以静，百姓怀之。

　　大象元年，迁大左辅，总管如旧。二年，加太傅，仍总管。及尉迟迥举兵，穆子荣欲应之。穆弗听曰：「周德既衰，愚智共悉。天时若此，吾岂能违天。」乃遣使谒隋文帝，并上十三环金带，盖天子之服也，以微申其意。时迥子谊为朔州刺史，亦执送京师。迥令其所署行台韩长业攻陷潞州，执刺史赵威，署城民郭子胜为刺史。穆遣兵讨之，获子胜。隋文帝嘉之，以穆劳效同破邺城第一勋，加三转，听分授其二子荣、才及兄贤子孝轨。荣及才并仪同大将军，孝轨进开府仪同大将军。又别封子雄为密国公，邑三千户。

　　穆长子惇，字士宇。大统四年，以穆功赐爵安平县侯，寻授车骑大将军、仪同三司、大都督，进爵为公。太祖令功臣世子并与略阳公游处，惇于时辈之中，特被引接。每有遐方服玩，异域珍奇，无不班锡。俄（受）〔授〕小武伯，进爵安乐郡公。天和三年，迁骠骑大将军、开府仪同三司、凤州刺史。卒于位。赠大将军、原灵豳三州刺史。

　　史臣曰：窦炽仪表魁梧，器识雄远。入参朝政，则嘉谋以陈；出总蕃条，则惠政斯洽。窦毅忠肃奉上，温恭接下，茂实彰于本朝，义声扬于殊俗。并以国华民望，论道当官，荣映一时，庆流来叶。及炽迟疑劝进，有送故之心，虽王公恨恨，何以加此。

　　语曰：「君使臣以礼，臣事君以忠。」然则效忠之迹或殊，处臣之理斯一，榷言指要，其维致命乎。是以典午擅朝，葛公休为之投袂；新都篡盗，翟仲文所以称兵。及东郡诛夷，竟速汉朝之祸；淮南覆败，无救魏室之亡。而烈士贞臣，赴蹈不已，岂忠义所感，视死如归者欤。于、李之送往事居，有曲于此。翼既功臣之子，地即姻亲；穆乃早着勋庸，深寄肺腑。并兼文武之任，荷累世之恩，理宜与存与亡，同休同戚。加以受扞城之托，总戎马之权，势力足以勤王，智能足以卫难。乃宴安宠禄，曾无释位之心；报使献诚，但务随时之义。弘名节以高贵，岂所望于二公。若舍彼天时，征诸人事，显庆起晋阳之甲，文若发幽蓟之兵，协契岷峨，约从漳滏，北控沙漠，西指崤函，则成败之数，未可量也。

　





周书卷三十一　　列传第二十三

韦孝宽韦敻梁士彦

　　韦叔裕字孝宽，京兆杜陵人也，少以字行。世为三辅着姓。祖直善，魏冯翊、扶风二郡守。父旭，武威郡守。建义初，为大行台右丞，加辅国将军、雍州大中正。永安二年，拜右将军、南（幽）〔豳〕州刺史。时氐贼数为抄窃，旭随机招抚，并即归附。寻卒官。赠司空、冀州刺史，谥曰文惠。

　　孝宽沉敏和正，涉猎经史。弱冠，属萧宝夤作乱关右，乃诣阙，请为军前驱。朝廷嘉之，即拜统军。随冯翊公长孙承业西征，每战有功。拜国子博士，行华（阴）〔山〕郡事。属侍中杨侃为大都督，出镇潼关，引孝宽为司马。侃奇其才，以女妻之。永安中，授宣威将军、给事中，寻赐爵山北县男。普泰中，以都督从荆州刺史源子恭镇襄城，以功除（浙）〔析〕阳郡守。时独孤信为新野郡守，（司）〔同〕荆州，与孝宽情好款密，政术俱美，荆部吏人，号为联璧。孝武初，以都督镇城。文帝自原州赴雍州，命孝宽随军。及克潼关，即授弘农郡守。从擒窦泰，兼左丞，节度宜阳兵马事。仍与独孤信入洛阳城守。复与宇文贵、怡峰应接颍州义徒，破东魏将任祥、尧雄于颍川。孝宽又进平乐口，下豫州，获刺史冯邕。又从战于河桥。时大军不利，边境骚然，乃令孝宽以大将军行宜阳郡事。寻迁南兖州刺史。

　　是岁，东魏将段琛、尧杰复据宜阳，遣其（扬）〔阳〕州刺史牛道恒扇诱边民。孝宽深患之，乃遣谍人访获道恒手迹，令善学书者伪作道恒与孝宽书，论归款意，又为落烬烧迹，若火下书者，还令谍人送于琛营。琛得书，果疑道恒，其所欲经略，皆不见用。孝宽知其离阻，日出奇兵掩袭，擒道恒及琛等，崤、渑遂清。

　　大统五年，进爵为侯。八年，转晋州刺史，寻移镇玉壁，兼摄南汾州事。先是山胡负险，屡为劫盗，孝宽示以威信，州境肃然。进授大都督。

　　十二年，齐神武倾山东之众，志图西入，以玉壁冲要，先命攻之。连营数十里，至于城下，乃于城南起土山，欲乘之以入。当其山处，城上先有两高楼。孝宽更缚木接之，命极高峻，多积战具以御之。齐神武使谓城中曰：「纵尔缚楼至天，我会穿城取尔。」遂于城南凿地道。又于城北起土山，攻具，昼夜不息。孝宽复掘长堑，要其地道，仍饬战士屯堑。城外每穿至堑，战士即擒杀之。又于堑外积柴贮火，敌人有伏地道内者，便下柴火，以皮韝吹之。吹气一冲，咸即灼烂。城外又造攻车，车之所及，莫不摧毁。虽有排楯，莫之能抗。孝宽乃缝布为缦，随其所向则张设之。布既悬于空中，其车竟不能坏。城外又缚松于竿，灌油加火，规以烧布，并欲焚楼。孝宽复长作铁钩，利其锋刃，火竿来，以钩遥割之，松麻俱落。外又于城四面穿地，作二十一道，分为四路，于其中各施梁柱，作讫，以油灌柱，放火烧之，柱折，城并崩坏。孝宽又随崩处竖木栅以扞之，敌不得入。城外尽其攻击之术，孝宽咸拒破之。

　　神武无如之何，乃遣仓曹参军祖孝征谓曰：「未闻救兵，何不降也？」孝宽报云：「我城池严固，兵食有余，攻者自劳，守者常逸。岂有旬朔之间，已须救援。适忧尔众有不反之危。孝宽关西男子，必不为降将军也。」俄而孝征复谓城中人曰：「韦城主受彼荣禄，或复可尔，自外军士，何事相随入汤火中耶。」乃射募格于城中云：「能斩城主降者，拜太尉，封开国郡公，邑万户，赏帛万疋。」孝宽手题书背，反射城外云：「若有斩高欢者，一依此赏。」孝宽弟子迁，先在山东，又锁至城下，临以白刃，云若不早降，便行大戮。孝宽慷慨激扬，略无顾意。士卒莫不感励，人有死难之心。

　　神武苦战六旬，伤及病死者十四五，智力俱困，因而发疾。其夜遁去。后因此忿恚，遂殂。魏文帝嘉孝宽功，令殿中尚书长孙绍远、左丞王悦至玉壁劳问，授骠骑大将军、开府仪同三司，进爵建忠郡公。

　　废帝二年，为雍州刺史。先是，路侧一里置一土候，经雨颓毁，每须修之。自孝宽临州，乃勒部内当候处植槐树代之。既免修复，行旅又得庇荫。周文后见，怪问知之，曰：「岂得一州独尔，当令天下同之。」于是令诸州夹道一里种一树，十里种三树，百里种五树焉。

　　恭帝元年，以大将军与燕国公于谨伐江陵，平之，以功封穰县公。还，拜尚书右仆射，赐姓宇文氏。（二）年，周文北巡，命孝宽还镇玉壁。周孝闵帝践阼，拜小司徒。明帝初，参麟趾殿学士，考校图籍。

　　保定初，以孝宽立勋玉壁，遂于玉壁置勋州，仍授勋州刺史。齐人遣使至玉壁，求通互市。晋公护以其相持日久，绝无使命，一日忽来求交易，疑别有故。又以皇姑、皇世母先没在彼，因其请和之际，或可致之。遂令司门下大夫尹公正至玉壁，共孝宽详议。孝宽乃于郊盛设供帐，令公正接对使人，兼论皇家亲属在东之意。使者辞色甚悦。时又有汾州胡抄得关东人，孝宽复放东还，并致书一牍，具陈朝廷欲敦邻好。遂以礼送皇姑及护母等。
</div>
    <div class="pagination">
<a href="周书_page26.html">上一页</a><span>...</span><a href="周书_page22.html">22</a><a href="周书_page23.html">23</a><a href="周书_page24.html">24</a><a href="周书_page25.html">25</a><a href="周书_page26.html">26</a><span class="current-page">27</span><a href="周书_page28.html">28</a><a href="周书_page29.html">29</a><a href="周书_page30.html">30</a><a href="周书_page31.html">31</a><a href="周书_page32.html">32</a><span>...</span><a href="周书_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
