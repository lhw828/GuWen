<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 43 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 43 页/共 69 页
  </h1>
  <div class="content">
   后汉书卷六十三考证
　　钦定四库全书
　　后汉书卷六十四
　　宋　　宣　　城　　太　　守范　煜撰唐　　章　　怀　　太　　子　　贤注
　　梁统列传第二十四
　　梁统传　【子松　竦　曾孙商　孙冀】
　　梁统字仲宁安定乌氏人晋大夫梁益耳即其先也【东观记曰其先与秦同祖出于伯益别封于梁梁益耳见左传氏音支】统髙祖父子都自河东迁居北地子都子桥【东观记桥子溥溥子延以明军谋特除西域司马延生统】以赀十万徙茂陵至哀平之末归安定统性刚毅而好法律初仕州郡更始二年召补中郎将使安集凉州拜酒泉太守防更始败赤眉入长安统与窦融及诸郡守起兵保境谋共立帅初以位次咸共推统统固辞曰昔陈婴不受王者以有老母也【前书曰陈婴故东阳令史少年杀其令相聚数千人廼请立婴为王婴母谓曰吾自为汝家妇闻先故未尝贵今暴得大名不祥不如有所属婴乃不敢为王○刘攽曰注吾自为案前书云自吾为】今统内有尊亲又德薄能寡诚不足以当之遂共推融为河西大将军更以统为武威太守为政严猛威行邻郡建武五年统等各遣使随窦融长史刘钧诣阙奉贡愿得诣行在所诏加统宣徳将军八年夏光武自征隗嚣统与窦融等将兵防车驾及嚣败封统为成义侯同产兄廵从弟腾并为关内侯拜腾酒泉典农都尉悉遣还河西十二年统与融等俱诣京师以列侯奉朝请更封髙山侯拜太中大夫除四子为郎统在朝廷数陈便宜以为法令既轻下奸不胜宜重刑罚以遵旧典乃上疏曰臣窃见元哀二帝轻殊死之刑以一百二十三事手杀人者减死一等【东观记曰元帝初元五年轻殊死刑三十四事哀帝建平元年轻殊死刑八十一事其四十二事手杀人者减死一等】自是以后着为常准故人轻犯法吏易杀人臣闻立君之道仁义为主仁者爱人义者政理爱人以除残为务政理以去乱为心刑罚在衷无取于轻是以五帝有流殛放杀之诛【唐虞时流共工放驩兠杀三苖殛鲧尧为五帝之一故举言焉】三王有大辟刻肌之法【大辟罪之大者谓死刑也刻肌谓墨劓膑刖】故孔子称仁者必有勇【论语载孔子之言也五帝三王皆以仁义而化而能用肉刑以正俗是为勇也】又曰理财正辞禁民为非曰义【易系辞曰何以守位曰仁何以聚人曰财理财正辞禁人为非曰义系辞亦孔子作故称又曰】髙帝受命诛暴平荡天下约令定律诚得其宜【高祖定天下使萧何次律令】文帝寛恵柔克遭世康平【克能也言以和柔能理俗也尚书曰高明柔克也】唯除省肉刑相坐之法他皆率由无革旧章【秦法一人有罪坐其家室文帝除肉刑并相坐律令余则仍旧不改】武帝値中国隆盛财力有余征伐逺方军役数兴豪杰犯禁奸吏弄法故重首匿之科着知从之律【凡首匿者每为谋自藏匿罪人至宣帝时除子匿父母妻匿夫孙匿祖父母罪余至殊死上请知从谓见知故纵武帝时立见知故纵之罪使张汤等着律并见前书】以破朋党以惩隐匿宣帝聪明正直总御海内臣下奉宪无所失坠因循先典天下称理至哀平继体而即位日浅听断尚寡丞相王嘉轻为穿凿亏除先帝旧约成律【王嘉字公仲平陵人案嘉传及刑法志并无其事统与嘉时代相接所引固不妄矣但班固略而不载也】数年之间百有余事或不便于理或不厌民心谨表其尤害于体者傅奏于左【体政体也传音附】伏惟陛下包元履德权时拨乱【拨理也公羊传曰拨乱代反之正】功逾文武德侔髙皇诚不宜因循季末衰微之轨回神明察考量得失宣诏有司详择其善定不易之典施无穷之法天下幸甚事下三公廷尉议者以为隆刑峻法非明王急务施行日久岂一朝所厘【厘犹改也】统今所定不宜开可统复上言曰有司以臣今所言不可施行寻臣之所奏非曰严刑窃谓髙帝以后至乎孝宣其所施行多合经传宜比方今事騐之往古聿遵前典事无难改不胜至愿愿得召见若对尚书近臣口陈其要帝令尚书问状统对曰闻圣帝明王制立刑罚故虽尧舜之盛犹诛四凶经曰天讨有罪五刑五庸哉【尚书咎繇谟之词也庸用也言天以五刑讨有罪用五刑必当也】又曰爰制百姓于刑之衷【尚书吕刑云士制百姓于刑之中孔安国注云咎繇作士制百官于刑之中此作爰爰于也义亦通衷音贞仲反下同也】孔子曰刑罚不衷则人无所厝手足【厝置也】衷之为言不轻不重之谓也春秋之诛不避亲戚【左传曰大义灭亲又曰周公杀管叔夫岂不爱王室故也】所以防患救乱坐安众庶岂无仁爱之恩贵絶残贼之路也自髙祖之兴至于孝宣君明臣忠谋谟深博犹因循旧章不轻改革海内称理断狱益少至初元建平所减刑罚百有余条【初元元帝年也建平哀帝年也】而盗贼浸多嵗以万数间者三辅从横羣辈并起【从音子用反横音户孟反】至燔烧茂陵火见未央其后陇西北地西河之贼越州度郡万里交结攻取库兵刦略吏人诏书讨捕连年不获【东观记统对尚书状曰元寿二年三辅盗贼羣軰并起至燔烧茂陵都邑烟火见未央宫前代未尝所有其后陇西新兴北地任横任崖西河曹况越州度郡万里交结或从逺方四面防合遂攻取库兵刦略吏人国家开封侯之科以军法追捕仅能破散也○刘攽曰注前代未尝所冇案文当云前代所未尝有】是时以天下无难百姓安平而狂狡之埶犹至于此皆刑罚不衷愚人易犯之所致也由此观之则刑轻之作反生大患恵加奸轨而害及良善也故臣统愿陛下采择贤臣孔光师丹等议【孔光字子夏师丹字公仲并哀帝时丞相光明习汉制及法令丹初以论议深博征入为光禄大夫皆有议见前书】议上遂寝不报【上音时掌反】后出为九江太守定封陵乡侯统在郡亦有治迹吏人畏爱之卒于官子松嗣
　　松字伯孙少为郎尚光武女舞隂长公主再迁虎贲中郎将松博通经书明习故事与诸儒脩明堂辟雍郊祀封禅礼仪常与论议宠幸莫比光武崩受遗诏辅政永平元年迁太仆松数为私书请托郡县二年发觉免官遂懐怨望四年冬乃县飞书诽谤下狱死国除【飞书者无根而至若飞来也即今匿名书也】子扈后以防懐皇后从兄永元中擢为黄门侍郎歴位卿校尉温恭谦让亦敦诗书永初中为长乐少府松弟竦
　　竦字叔敬少习孟氏易【孟喜字长卿东海人见前书】弱冠能敎授后坐兄松事与弟恭俱徙九真既徂南土歴江湖济沅湘【湖谓洞庭湖在今岳州水经云沅水出牂柯且兰县注云入洞庭防于江湘水出零陵始安县阳海山至巴丘入于江】感悼子胥屈原以非辜沈身乃作悼骚赋系石而沈之【东观记载其文曰彼仲尼之佐鲁兮先严断而后衍虽离谗以呜邑兮卒诛于两观殷伊尹之协徳兮暨太甲而俱宁岂齐量其防防兮徒信已以荣名虽吞刀以奉命兮抉目眦于门闾吴荒萌其已殖兮可信顔于王庐图往镜来兮关比在篇君名既泯没兮后辟亦然屈平濯徳兮絜显芬香勾践罪种兮越嗣不长重耳忽推兮六卿卒强赵陨鸣犊兮秦人入疆乐毅奔赵兮燕亦是丧武安赐命兮昭以不王防宗不幸兮长平颠荒范父乞身兮楚项不昌何尔生不先后兮惟洪勲以遐迈服荔裳如朱绂兮聘鸾路于犇濑歴苍梧之崇丘兮宗虞氏之俊又临众渎之神林兮东勅职于蓬碣祖圣道而垂典兮襃忠孝以为珍既匡救而不得兮必殒命而后亾惟贾傅其违指兮何扬生之败真彼皇麟之髙举兮熈太清之悠悠临岷川以怆恨兮指丹海以为期】显宗后诏听还本郡竦闭门自养以经籍为娱著书数篇名曰七序班固见而称曰孔子着春秋而乱臣贼子惧【左传书齐豹曰盗三叛人名以惩不义善人劝焉淫人惧焉孟子云仲尼成春秋乱臣贼子惧】梁竦作七序而窃位素餐者慙性好施不事产业长嫂舞隂公主赡给诸梁亲疎有序特重敬竦虽衣食器物必有加异竦悉分与亲族自无所服【服犹用也】竦生长京师不乐本土自负其才郁郁不得意尝登髙逺望叹息言曰大丈夫居世生当封侯死当庙食【礼记曰诸侯五庙卿大夫三庙士一庙】如其不然闲居可以养志诗书足以自娱州郡之职徒劳人耳后辟命交至并无所就有三男三女肃宗纳其二女皆为贵人小贵人生和帝窦皇后养以为子而竦家私相庆后诸窦闻之恐梁氏得志终为已害建初八年遂譛杀二贵人而陷竦等以恶逆诏使汉阳太守郑据传考竦罪死狱中家属复徙九真辞语连及舞隂公主坐徙新城使者护守【新城今洛州伊阙县也】宫省事密莫有知和帝梁氏生者永元九年窦太后崩松子扈遣从兄防【防古禅字也】奏记三府以为汉家旧典崇贵母氏而梁贵人亲育圣躬不防尊号求得申议【求申理而议之也】太尉张酺引防讯问事理防后召见因白防奏记之状帝感恸良久曰于君意若何酺对曰春秋之义母以子贵【解见光武纪】汉兴以来母氏莫不隆显臣愚以为宜上尊号追慰圣灵存録诸舅以明亲亲帝悲泣曰非君孰为朕思之防贵人姊南阳樊调妻嫕【嫕音于计反】上书自讼曰妾同产女弟贵人前充后宫先帝厚恩得见宠幸皇天授命诞生圣明而爲窦宪兄弟所见譛诉使妾父竦寃死牢狱骸骨不掩老母孤弟逺徙万里独妾遗脱逸伏草野常恐没命无由自逹今遭值陛下神圣之运亲统万防羣物得所宪兄弟奸恶既伏辜诛海内旷然各获其宜妾得苏息拭目更视乃敢昧死自陈所天【臣以君为天故云所天】妾闻太宗即位薄氏蒙荣【文帝即位尊薄太后为皇太后封弟昭为轵侯太后母前死栎阳廼追尊太后父为灵文侯防稽郡置园邑三百家栎阳亦置灵文夫人园令如灵文侯园仪也】宣帝继统史族复兴【史良娣宣帝祖母也宣帝初生母王夫人死无所归史良娣母贞君养视焉宣帝即位以旧恩封史恭三子髙为乐陵侯防为将陵侯为平台侯】妾门虽有薄史之亲独无外戚余恩诚自悼伤妾父既寃不可复生母氏年殊七十【殊犹过也】及弟裳等逺在絶域不知死生愿乞收竦朽骨使母弟得归本郡则施过天地存殁幸赖帝览章感悟乃下中常侍掖庭令騐问之嫕辞证明审遂得引见具陈其状乃留嫕止宫中连月乃出赏赐衣被钱帛第宅奴婢旬月之间累资十万嫕素有行操帝益爱之加号梁夫人擢樊调为羽林左监调光禄大夫宏兄之曾孙也【宏光武舅也】于是追尊恭懐皇后其冬制诏三公大鸿胪曰夫孝莫大于尊尊亲亲其义一也【礼记曰上正祖祢尊尊也下正子孙亲亲也】诗云父兮生我母兮鞠我抚我畜我长我育我顾我复我出入腹我欲报之徳昊天罔极【诗小雅也毛苌注云鞠养也抚厚也郑注云畜起也育覆育也顾旋视也复反覆也腹懐抱也极已也欲报父母之徳昊天乎我心无己也】朕不敢兴事览于前世太宗中宗实有旧典【太宗文帝也中宗宣帝也】追命外祖以笃亲亲其追封諡皇太后父竦为襃亲愍侯比灵文顺成恩成侯【昭帝母赵媫妤帝即位追封媫妤父为顺成侯宣帝追封母王夫人父廼始为恩成侯各置园庙也】魂而有灵嘉斯宠荣好爵显服以慰母心遣中谒者与嫕及扈备礼西迎竦丧【竦死汉阳狱中故西迎也】诣京师改殡赐东园画棺玉匣衣衾【东园署名主知棺椁汉仪注王侯腰已下玉为札长尺广二寸半为匣下至足缀以黄金缕为之匝字或作柙也】建茔于恭懐皇后陵傍帝亲临送百官毕防征还竦妻子封子棠为乐平侯棠弟雍乘氏侯雍弟翟单父侯邑各五千戸位皆特进赏赐第宅奴婢车马兵弩什物以巨万计宠遇光于当世诸梁内外以亲疎并补郎谒者棠官至大鸿胪雍少府棠卒子安国嗣延光中为侍中有罪免官诸梁为郎吏者皆坐免
　　商字伯夏雍之子也少以外戚拜郎中迁黄门侍郎永建元年袭父封乘氏侯三年顺帝选商女及妹入掖庭迁侍中屯骑校尉阳嘉元年女立为皇后妹为贵人加商位特进更増国土赐安车驷马其嵗拜执金吾二年封子冀为襄邑侯商让不受三年以商为大将军固称疾不起四年使太常桓焉奉策就第即拜商乃诣阙受命明年夫人隂氏薨追号开封君【开封县故城在今汴州浚仪县南】赠印绶商自以戚属居大位每存谦柔虚已进贤辟汉阳巨览上党陈龟为掾属李固周举为从事中郎于是京师翕然称为良辅帝委重焉【东观汉记商少持韩诗兼读众书传记天资聪敏昭逹万情举措动作直推雅性务在诚实不为华饰孝友着于闾阈明信结于友朋其在朝廷俨恪矜严威而不猛退食私馆接賔待客寛和肃敬忧人之忧乐人之乐皆若在已轻财货不为畜积故衣裘裁足卒嵗奴婢车马共用而已朝廷由是敬惮委任焉】每有饥馑辄载租谷于城门赈与贫馁不宣已恵检御门族未尝以权盛干法而性慎弱无威断颇溺于内竖以小黄门曹节等用事于中遂遣子冀不疑与为交友然宦者忌商宠任反欲陷之永和四年中常侍张逵蘧政内者令石光【内者署名令一人秩六百石属少府见汉官仪也】尚方令傅福冗从仆射杜永连谋共譛商及中常侍曹腾孟贲云欲征诸王子图议废立请收商等案罪帝曰大将军父子我所亲腾贲我所爱必无是但汝曹共妒之耳逵等知言不用惧廹遂出矫诏收防腾贲于省中帝闻震怒敇宦者李歙急呼腾贲释之收逵等悉伏诛辞所连染及在位大臣商惧多侵枉乃上疏曰春秋之义功在元帅罪止首恶【春秋经书虞师晋师灭下阳公羊传曰虞微国也曷为序于大国之上表虞首恶也曷为序虞首恶虞受赂假灭国者道以取亡焉】故赏不僣溢刑不淫滥五帝三王所以同致康乂也【左传曰善为国者赏不僣而刑不滥赏僣则惧及淫人刑滥则惧及善人若不幸而过宁僣无滥】窃闻考中常侍张逵等辞语多所牵及大狱一起无辜者众死囚久系纎微成大【言久系则细微之事引牵而成大也】非所以顺迎和气平政成化也【礼记月令孟春之月天子亲帅三公九卿诸侯大夫以迎春于东郊命相布徳和令行庆施恵下及兆民也】宜早讫竟以止逮捕之烦【逮及也辞所连及即追捕之也】帝乃纳之罪止坐者六年秋商病笃勅子冀等曰吾以不德享受多福生无以辅益朝廷死必耗费帑藏衣衾饭唅玉匣珠贝之属何益朽骨【唅口实也白虎通曰大夫饭以玉唅以贝士饭以珠唅以贝也】百僚劳扰纷华道路祗增尘垢虽云礼制亦有权时【权时谓不依礼也】方今边境不宁盗贼未息岂宜重为国损气絶之后载至舍即时殡敛敛以时服皆以故衣无更裁制殡已开开即祭食如存无用三牲孝子善述父志不宜违我言也【礼记曰孝子善述父之志善成人之事】及薨帝亲临丧诸子欲从其诲朝廷不听赐以东园朱寿之器【○刘攽曰案文衍一之字】银镂黄肠玉匣什物二十八种【夀器棺也以朱饰之以银镂之前书音义曰以栢木黄心为椁曰黄肠也】钱二百万布三千匹皇后钱五百万布万匹及赠轻车介士【轻车兵车也介士甲士也】赐諡忠侯中宫亲送帝幸宣阳亭【每城门皆有亭即宣阳门之亭也】瞻望车骑【东观记云初帝作诔曰孰云忠侯不闻其音背去国家都兹隂幽居防防靡所宜穷也】子冀嗣
　　冀字伯车为人鸢肩豺目【鸢鸱也鸱肩上竦也豺目目竪也】洞精矘眄【洞通也矘音它荡反説文目精直视】口吟舌言【谓语吃不能明了】裁能书计少为贵戚逸游自恣性嗜酒能挽满弹棊【挽满犹引强也蓺经曰弹棊两人对局白黑棊各六枚先列棊相当更先弹也其局以石为之】格五【前书吾丘寿王善格五音义云簺也音蘓代反说文曰簺行棊相塞谓之簺鲍宏簺经曰簺有四采塞白乘五是也至五即格不得行故谓之格五】六博【楚词曰琨蔽象棊有六博王逸注云投六着行六棊故云六博鲍宏博经曰用十二棊六棊白六棊黑所掷头谓之琼琼有五采刻为一画者谓之塞刻为两画者谓之白刻为三画者谓之黑一边不刻者五塞之间谓之五塞】蹴鞠【刘向别録曰蹴鞠者传言黄帝所作或曰起战国之时蹴鞠兵埶也所以讲武知有材也】意钱之戏【何承天纂文曰诡亿一曰射意一曰射数即摊钱也】又好臂鹰走狗骋马鬬鸡初为黄门侍郎转侍中虎贲中郎将越骑歩兵校尉执金吾永和元年拜河南尹冀居职暴恣多非法父商所亲客洛阳令吕放颇与商言及冀之短商以让冀冀即遣人于道刺杀放而恐商知之乃推疑于放之怨仇请以放弟禹为洛阳令【安慰放家欲以灭口】使捕之尽灭其宗亲賔客百余人商薨未及顺帝乃拜冀为大将军弟侍中不疑为河南尹及帝崩冲帝始在繦褓太后临朝诏冀与太傅赵峻太尉李固参録尚书事冀虽辞不肯当而侈暴滋甚冲帝又崩冀立质帝帝少而聪慧知冀骄横尝朝羣臣目冀曰此跋扈将军也【跋扈犹强梁也】冀闻深恶之遂令左右进鸩加煑饼帝即日崩复立桓帝而枉害李固及前太尉杜乔海内嗟惧语在李固传建和元年益封冀万三千户増大将军府举髙第茂才官属倍于三公【汉官仪三公府有长史一人司徒府掾属三十一人令史及御属三十六人也】又封不疑为颍阳侯不疑弟西平侯冀子襄邑侯各万户和平元年重増封冀万户并前所袭合三万户农人宰宣素性佞邪欲取媚于冀乃上言大将军有周公之功今既封诸子则其妻宜为邑君诏遂封冀妻孙寿为襄城君兼食阳翟租嵗入五千万加赐赤绂比长公主【长公主仪服同藩王解见皇后纪】寿色美而善为妖态作愁眉嗁防墯马髻折腰歩龋齿笑【风俗通曰愁眉者细而曲折嗁防者薄拭目下若啼处墯马髻者侧在一边折腰歩者足不任体龋齿笑者若齿痛不忻忻始自冀家所为京师翕然皆放效之龋音丘禹反】以为媚惑冀亦改易舆服之制作平上軿车【郑注周礼云軿犹屏也所用自蔽隐也苍颉篇云衣车也形制上平异于常也】埤帻狭冠【埤下也音频尔反一音皮彼反】折上巾【盖折其巾之上角也】拥身扇【大扇也】狐尾单衣【后裾曵地若狐尾】寿性钳忌【钳銸也言性忌害如钳之銸物也銸音女辄反】能制御冀冀甚宠惮之初父商献美人友通期于顺帝【友姓也东观记友作支】通期有微过帝以归商商不敢留而出嫁之冀即遣客盗还通期防商薨冀行服于城西私与之居寿伺冀出多从苍头篡取通期归截发刮靣笞掠之欲上书告其事冀大恐顿首请于寿母寿亦不得已而止冀犹复与私通生子伯玉匿不敢出寿寻知之使子允诛灭友氏冀虑寿害伯玉常置复壁中冀爱监奴秦宫官至太仓令得出入寿所寿见宫辄屏御者托以言事因与私焉宫内外兼宠威权大震刺史二千石皆谒辞之冀用寿言多斥夺诸梁在位者外以谦让而实崇孙氏宗亲冒名而为侍中卿校尉郡守长吏者十余人皆贪叨凶淫各遣私客籍属县富人被以它罪【借谓疏録之也】闭狱掠拷使出钱自赎赀物少者至于死徙扶风人士孙奋居富而性吝冀因以马乘遗之【挚虞三辅决録注曰士孙奋字景卿少为郡五官掾起家得钱赀至一亿七千万富闻京师也】从贷钱五千万奋以三千万与之冀大怒乃告郡县认奋母为其守臧婢云盗白珠十斛紫金千斤以叛遂收考奋兄弟死于狱中悉没赀财亿七千余万其四方调发嵗时贡献皆先输上第于冀【上第第一也】乘舆乃其次焉吏人赍货求官请罪者道路相望冀又遣客出塞交通外国广求异物因行道路发取妓女御者【○刘攽曰案古无妓字当作伎】而使人复乘埶横暴妻略妇女欧击吏卒所在怨毒冀乃大起第舍而寿亦对街为宅殚极土木互相夸竞堂寝皆有隂阳奥室【奥深室也】连房洞户【洞通也谓相当也】柱壁雕镂加以铜漆窻牖皆有绮防青【牖小窻也绮踈谓镂为绮文青谓刻为文而以青饰之也】图以云气仙灵台阁周通更相临望飞梁石蹬陵跨水道【架虚为桥若飞也】金玉珠玑异方珍怪充积臧室逺致汗血名马又广开园囿采土筑山十里九坂以象二崤【二崤山在今洛州永寜县西北】深林絶涧有若自然奇禽驯兽飞走其间冀寿共乘辇车张羽盖饰以金银游观第内多从倡伎鸣钟吹管酣讴竟路或连继日夜以骋娱恣客到门不得通皆请谢门者门者累千金又多拓林苑禁同王家西至农东界荥阳南极鲁阳北逹河淇包含山薮逺带丘荒周旋封域殆将千里又起莬苑于河南城西经亘数十里发属县卒徒缮修楼观数年乃成移檄所在调发生莬刻其毛以为识人有犯者罪至刑死尝有西域贾胡不知禁忌误杀一莬转相告言坐死者十余人冀二弟尝私遣人出猎上党冀闻而捕其賔客一时杀三十余人无生还者冀又起别第于城西以纳奸亾或取良人悉为奴婢至数千人名曰自卖人元嘉元年帝以冀有援立之功欲崇殊典乃大防公卿共议其礼于是有司奏冀入朝不趋劔履上殿谒讃不名礼仪比萧何【事见王莽传也】悉以定陶阳成余戸增封为四县比邓禹【冀初封襄邑袭封乗氏更以定陶阳成足四县】赏赐金钱奴婢防帛车马衣服甲第比霍光以殊元勲每朝防与三公絶席【絶席别也】十日一入平尚书事【谓平议也】宣布天下为万世法冀犹以所奏礼薄意不悦専擅威柄凶恣日积机事大小莫不谘决之宫卫近侍并所亲树【树置也】禁省起居纎防必知百官迁召皆先到冀门牋檄谢恩然后敢诣尚书下邳人吴树为宛令之官辞冀冀賔客布在县界以情托树树对曰小人奸蠧比屋可诛眀将军以椒房之重处上将之位宜崇贤善以补朝阙宛为大都士之渊薮自侍坐以来未闻称一长者而多托非人诚非敢闻冀嘿然不恱树到县遂诛杀冀客为人害者数十人由是深怨之树后为荆州刺史临去辞冀冀为设酒因鸩之树出死车上又辽东太守矦猛初拜不谒冀托以他事乃腰斩之时郎中汝南袁着年十九见冀凶纵不胜其愤乃诣阙上书曰臣闻仲尼叹鳯鸟不至河不出圗自伤卑贱不能致也今陛下居得致之位又有能致之资【此董仲舒对策之词着引而畧之也】而和气未应贤愚失序者埶分权臣上下壅隔之故也夫四时之运功成则退【易系辞曰寒往则暑来暑往则寒来寒暑相推而嵗成焉老子曰功成名遂身退天之道也】髙爵厚宠鲜不致灾今大将军位极功成可为至戒宜遵悬车之礼髙枕頥神【薛广徳为御史大夫乞骸骨赐安车驷马悬其安车传子孙欲令冀遵致仕之礼也】传曰木实繁者披枝害心若不抑损权盛将无以全其身矣左右闻臣言将侧目切齿臣特以童防见拔故敢忘忌讳昔舜禹相戒无若丹朱【尚书禹谓帝舜曰无若丹朱傲惟慢游是好】周公戒成王无如殷王纣【尚书周公戒成王曰无若殷王受之迷乱酣于酒徳哉】愿除诽谤之罪以开天下之口书得奏御冀闻而密遣掩捕着着乃变易姓名后托病伪死结蒲为人市棺殡送冀廉问知其诈【廉察也】隂求得笞杀之隐蔽其事学生桂阳刘常当世名儒素善于着冀召补令史以辱之时太原郝絜胡武皆危言髙论【危亦髙谓峻也】与着友善先是絜等连名奏记三府荐海内髙士而不诣冀冀追怒之又疑为着党勅中都官移檄捕前奏记者并杀之遂诛武家死者六十余人絜初逃亡知不得免因舆榇奏书冀门书入仰药而死家乃得全及冀诛有诏以礼祀着等冀诸忍忌皆此类也不疑好经书善待士冀隂疾之因中常侍白帝转为光禄勲又讽众人共荐其子允为河南尹允一名胡狗时年十六容貌甚陋不胜冠带道路见者莫不嗤笑焉不疑自耻兄弟有隙遂让位归第与弟防闭门自守冀不欲令与賔客交通隂使人变服至门记往来者南郡太守马融江夏太守田明初除过谒不疑冀讽州郡以它事陷之皆髠笞徙朔方融自刺不殊明遂死于路永兴二年封不疑子马为颍隂矦允子桃为城父矦冀一门前后七封矦三皇后六贵人二大将军夫人女食邑称君者七人尚公主三人其余卿将尹校五十七人在位二十余年穷极满盛威行内外百僚侧目莫敢违命天子防已而不得有所亲豫帝既不平之延熹二年太史令陈授因小黄门徐璜陈灾异日食之变咎在大将军冀闻之讽洛阳令收考授死于狱帝由此发怒初掖庭人邓香妻宣生女猛【香盖掖庭署人之名】香卒宣更适梁纪梁纪者冀妻寿之舅也寿引进猛入掖庭见幸为贵人冀因欲认猛为其女以自固乃易猛姓为梁时猛姊婿邴尊为议郎冀恐尊沮败宣意【沮壊也恐尊壊败宣意不从其改梁姓也】乃结刺客于偃城刺杀尊而又欲杀宣宣家在延熹里与中常侍袁赦相比【相邻比也】冀使刺客登赦屋欲入宣家赦觉之鸣鼓会众以告宣宣驰入以白帝帝大怒遂与中常侍单超具瑗唐衡左悺徐璜等五人成谋诛冀语在宦者传冀心疑超等乃使中黄门张恽入省宿以防其变具瑗勅吏收恽以輙从外入欲圗不轨帝因是御前殿召诸尚书入发其事使尚书令尹勲持节勒丞郎以下皆操兵守省閤敛诸符节送省中使黄门令具瑗将左右廐驺【驺骑士也】虎贲羽林都劔防士【续汉志曰左右都各一人秩六百石主劔防士徼循宫中及天子有所收考也】合千余人与司校尉张彪共围冀第使光禄勲袁盱【音吁】持节收冀大将军印绶徙封比景都乡矦冀及妻寿即日皆自杀悉收子河南尹允叔父屯骑校尉让及亲从卫尉淑越骑校尉忠长水校尉防等诸梁及孙氏中外宗亲送诏狱无长少皆弃市不疑防先卒其它所连及公卿列校刺史二千石死者数十人故吏賔客免黜者三百余人朝廷为空唯尹勲袁盱及廷尉邯郸义在焉是时事卒从中发【卒音七讷反】使者交驰公卿失其度官府市里鼎沸数日乃定百姓莫不称庆收冀财货县官斥卖合三十余万万以充王府用减天下税租之半散其苑囿以业穷民録诛冀功者封尚书令尹勲以下数十人
　　论曰顺帝之世梁商称为贤辅岂以其地居亢满而能以愿谨自终者乎【亢上极之名也愿慤也】夫宰相运动枢极感防天人【枢谓斗枢也极北极也】中于道则易以兴政乖于务则难乎御物商协回天之埶属雕弱之期而匡朝防患未闻上术憔悴之音载謡人口虽舆粟盈门何救阻饥之戹【阻难也书曰黎民阻饥也】永言终制未解尸官之尤【尸官犹尸禄终制谓薄葬也】况乃倾侧孽臣【商遣冀不疑与曹节等为交友也】宠凶嗣以至破家伤国而岂徒然哉
　　賛曰河西佐汉统亦定算【谓统初与窦融定计归光武】襃亲幽愤升髙累叹商恨善柔冀遂贪乱【善柔失刑断之道也】







　　后汉书卷六十四
　　后汉书卷六十四考证
　　至初元建平所减刑罚百有余条○何焯云前书初元则刑法志中载元帝议减律令诏书若哀帝则并无减刑罚事想以成帝河平中复下诏减死刑统因误以为哀帝之建平注家并不细寻遂以为班固失之畧耳
　　梁统子竦感悼子胥屈原以非辜沈身乃作悼骚赋系石而沈之注关北在篇○【臣防汾】按此言关逢比干以直谏死其事着在篇籍也诸本皆误作关北又注何扬生之败真○【臣防汾】按此谓扬雄作反骚义乖贞烈也监本误作欺真今从宋本改
　　梁统曾孙商中宫亲送○监本误作中官【臣防汾】按商女为顺帝后妹为贵人此中宫谓皇后亲送父丧也若中官则是中常侍谒者之属不得云亲送矣今改正
　　梁统孙冀録诛冀功者○【臣防汾】按者字当在功字上














　　后汉书卷六十四考证
&lt;史部,正史类,后汉书&gt;
　　钦定四库全书
　　后汉书卷六十五
　　宋　　宣　　城　　太　　守范　煜撰唐　　章　　懐　　太　　子　　贤注
　　张曹郑列传第二十五
　　张纯传　【子奋】
　　张纯字伯仁京兆杜陵人也髙祖父安世宣帝时为大司马卫将军封富平侯【臣贤案张安世昭帝元鳯六年以右将军宿卫忠谨封富平侯今此言宣帝封误也宣帝即位但益封万户耳】父放为成帝侍中纯少袭爵土哀平间为侍中王莽时至列卿遭值篡伪多亡爵土纯以敦谨守约保全前封建武初先来诣阙故得复国五年拜太中大夫使将颍川突骑安集荆徐扬部督委输【督促也委输转运也】监诸将营后又将兵屯田南阳迁五官中郎将有司奏列侯非宗室不宜复国光武曰张纯宿卫十有余年其勿废更封武始侯食富平之半【武始县属魏郡富平县属平原郡也】纯在朝歴世明习故事建武初旧章多阙每有疑议輙以访纯自郊庙婚冠丧纪礼仪多所正定帝甚重之以纯兼虎贲中郎将数被引见一日或至数四【过三以至于四也】纯以宗庙未定昭穆失序十九年乃与太仆朱浮共奏言陛下兴于匹庶荡涤天下诛鉏暴乱兴继祖宗窃以经义所纪人事众心虽实同创革而名为中兴宜奉先帝恭承祭祀者也元帝以来宗庙奉祠髙皇帝为受命祖孝文皇帝为太宗孝武皇帝为世宗皆如旧制又立亲庙四世推南顿君以上尽于舂陵节侯【南顿令钦即光武之父舂陵侯买光武高祖也】礼为人后者则为之子既事太宗则降其私亲【太宗谓元帝也据代相承高祖至元帝八代光武即高祖九代孙以代数相推故继体元帝故曰既事太宗下又云宣元皇帝尊为祖父又曰自元帝以上祭于洛阳成帝以下祭于长安其义明矣降其私亲谓舂陵以下不别序昭穆】今禘祫髙庙陈序昭穆而舂陵四世君臣并列以卑厠尊不合礼意设不遭王莽而国嗣无寄推求宗室以陛下继统者安得复顾私亲违礼制乎昔髙帝以自受命不由太上宣帝以孙后祖不敢私亲故为父立庙独羣臣侍祠臣愚谓宜除今亲庙以则二帝旧典愿下有司博采其议诏下公卿大司徒戴渉大司空窦融议宜以宣元成哀平五帝四世代今亲庙宣元皇帝尊为祖父可亲奉祠成帝以下有司行事别为南顿君立皇考庙其祭上至舂陵节侯羣臣奉祠以明尊尊之敬亲亲之恩帝从之是时宗庙未备自元帝以上祭于洛阳高庙成帝以下祠于长安髙庙其南顿四世随所在而祭焉明年纯代朱浮为太仆二十三年代杜林为大司空在位慕曹参之迹务于无为【曹参恵帝时代萧何为相国遵萧何法无所变更】选辟掾史皆知名大儒明年上穿阳渠引洛水为漕【上音时丈反阳渠在洛阳城南】百姓得其利二十六年诏纯曰禘祫之祭不行已久矣三年不为礼礼必壊三年不为乐乐必崩【论语载宰我之言也】宜据经典详为其制纯奏曰礼三年一祫五年一禘春秋传曰大祫者何合祭也毁庙及未毁庙之主皆登合食乎太祖五年而再殷【周礼三年一祫五年一祫又公羊传曰大祫者何合祭也合祭奈何毁庙主陈于太祖未毁主皆升合食于太祖五年而再殷祭注云殷盛也谓三年祫五年禘也】汉旧制三年一祫毁庙主合食髙庙存庙主未尝合祭元始五年诸王公列侯庙防始为禘祭【臣贤案平帝元始五年春祫祭明堂诸侯王列侯宗室助祭赐爵金帛今纯及司马彪书并云禘祭盖禘祫俱是大祭名可通也】又前十八年亲幸长安亦行此礼【续汉书曰十八年上幸长安诏太常行禘礼于髙庙序昭穆父为昭南向子为穆北向】礼説三年一闰天气小备五年再闰天气大备故三年一祫五年一禘禘之为言谛谛定昭穆尊卑之义也禘祭以夏四月夏者阳气在上隂气在下【四月乾卦用事故言阳气在上也】故正尊卑之义也祫祭以冬十月冬者五谷成熟物备礼成故合聚饮食也斯典之废于兹八年【自十八年至此】谓可如礼施行以时定议帝从之自是禘祫遂定时南单于及乌桓来降边境无事百姓新去兵革嵗仍有年家给人足【仍频也】纯以圣王之建辟雍所以崇尊礼义既富而敎者也【论语曰子适卫冉有仆子曰庶矣哉冉有曰既庶矣又何加焉曰富之既富矣又何加焉曰教之也】乃案七经谶明堂图【谶騐也觧见光武纪七经谓诗书礼乐易春秋及论语也】河间古辟雍记孝武太山明堂制度【武帝时河间献王徳献雅乐对三雍宫有其书记也又武帝封太山济南人公玉带上黄帝时明堂图明堂中有一殿四面无壁以茅盖水环宫垣为复道上有楼】及平帝时议【平帝时起明堂征天下通一蓺以上皆议于公车也】欲具奏之未及上防博士桓荣上言宜立辟雍明堂章下三公太常而纯议同荣帝乃许之三十年纯奏上宜封禅曰自古受命而帝治世之隆必有封禅以告成功焉【礼记曰因名山升中于天郑注曰谓廵狩至于方岳燔柴祭天告以诸侯之成功也】乐动声仪曰以雅治人风成于颂【动声仪乐纬篇名也】有周之盛成康之间郊配封禅皆可见也书曰嵗二月东廵狩至于岱宗柴则封禅之义也臣伏见陛下受中兴之命平海内之乱脩复祖宗抚存万姓天下旷然咸防更生恩徳云行恵泽雨施【易曰云行雨施品物流形】黎元安宁夷狄慕义诗云受天之祜四方来贺【下武之诗也郑注云言武王受此万年之寿辅佐之臣亦宜防余福也】今摄提之嵗苍龙甲寅徳在东宫【尔雅曰太嵗在寅曰摄提格建武三十年太嵗在甲寅时嵗徳在东宫前书音义曰苍龙太嵗也】宜及嘉时遵唐帝之典继孝武之业以二月东廵狩封于岱宗明中兴勒功勲复祖统报天神禅梁父祀地祗传祚子孙万世之基也中元元年帝乃东廵岱宗以纯视御史大夫从【视比也】幷上元封旧仪及刻石文【武帝元封元年封禅仪令侍中皮弁搢绅射牛行事封广丈二髙九尺有玉牒书书秘其事皆禁禅肃然天子亲拜衣上黄江淮间一茅三脊为神借五色土杂封纵逺方奇兽飞禽之属也】三月薨諡曰节侯子奋嗣
　　奋字穉通父纯临终勑家丞曰司空无功于时猥防爵土身死之后勿议传国【东观记曰家丞名歙】奋兄根少被病光武诏奋嗣爵奋称纯遗勑固不肯受帝以奋违诏勑收下狱奋惶怖乃袭封永平四年随例归国奋少好学节俭行义常分损租奉【奉音扶用反】赡防宗亲虽至倾匮而施与不怠十年儋耳降附【儋耳郡武帝置故城即今儋州义伦县也】奋来朝上寿引见宣平殿应对合防显宗异其才以为侍祠侯【名臣子孙侍祠封侯解见邓禹传】建初元年拜左中郎将转五官中郎将迁长水校尉七年为将作大匠章和元年免永元元年复拜城门校尉四年迁长乐卫尉明年代桓郁为太常六年代刘方为司空时嵗灾旱祈雨不应乃上表曰比年不登人用饥匮今复久旱秋稼未立【立成也】阳气垂尽嵗月廹促夫国以民为本民以谷为命政之急务忧之重者也臣恩尤深受职过任夙夜忧惧章奏不能叙心愿对中常侍疏奏【疏犹条録也】即时引见复口陈时政之宜眀日和帝召太尉司徒幸洛阳狱録囚徒收洛阳令陈歆即大雨三日奋在位清白无它异绩九年以病罢在家上疏曰圣人所美政道至要本在礼乐五经同归而礼乐之用尤急孔子曰安上治民莫善于礼移风易俗莫善于乐又曰揖让而化天下者礼乐之谓也【礼记乐记孔子之辞也】先王之道礼乐可谓盛矣孔子谓子夏曰礼以脩外乐以制内丘已矣夫【礼稽命征之辞也宋均注云脩外饰容貌也脩内荡涤心性也已矣夫恨不制作礼乐也】又曰礼乐不兴则刑罚不中刑罚不中则民无所厝其手足臣以为汉当制作礼乐是以先帝圣徳数下诏书愍伤崩缺而众儒不逹议多駮异臣累世台辅【奋七代祖汤武帝时为御史大夫六代祖子儒宣帝时为卫将军领尚书父纯光武时为司空】而大典未定私窃惟忧不忘寝食臣犬马齿尽诚冀先死见礼乐之定【先死谓未死之前也】十三年更召拜太常复上疏曰汉当改作礼乐图书着明【见曹褒传】王者化定制礼功成作乐【礼记乐记之文功成化定同耳功谓王业化谓教人也】谨条礼乐异议三事愿下有司以时考定昔者孝武皇帝光武皇帝封禅告成而礼乐不定事不相副先帝已诏曹褒【章帝初曹褒于东观次序礼事依准旧典凡百五十篇奏之也】今陛下但奉而承之犹周公斟酌文武之道非自为制诚无所疑【周公制礼皆斟酌文武之美徳为之等制不自述也今先帝已诏曹褒非陛下出意何所疑而不为也诗颂曰于乎不显文王之徳之纯假以溢我我其收之骏恵我文王又曰执竞武王无竞维烈也】久执谦谦令大汉之业不以时成非所以章显祖宗功徳建太平之基为后世法帝虽善之犹未施行其冬复以病罢明年卒于家子甫嗣官至津城门【津城门洛阳南靣西门也当洛水浮桥汉官仪曰一人秩六百石也】甫卒子吉嗣永初三年吉卒无子国除自昭帝封安世至吉传国八世【张安世字子孺昭帝时为右将军始封富平侯卒子延夀嗣卒子勃嗣卒子临嗣卒子放嗣卒子纯嗣建武初改封武始侯卒子奋嗣卒子甫嗣卒子吉嗣无子国除此言八代者除安世始封也】经歴簒乱二百年间【簒乱谓王莽也张子孺昭帝元鳯六年封至永初三年合一百八十二年故曰间也】未尝谴黜封者莫与为比
　　曹褒传
　　曹襃字叔通鲁国薛人也父充持庆氏礼【前书沛人庆普字孝公为东平太傅受礼于后仓号庆氏礼也】建武中为博士从廵狩岱宗定封禅礼还受诏议立七郊三雍大射养老礼仪【五帝及天地为七郊三雍以下觧见明帝纪】显宗即位充上言汉再受命仍有封禅之事而礼乐崩阙不可为后嗣法五帝不相沿乐三王不相袭礼【礼记正文也言损益不同也】大汉当自制礼以示百世帝问制礼乐云何充对曰河图括地象曰有汉世礼乐文雅出尚书璇玑钤曰有帝汉出徳洽作乐名予帝善之下诏曰今且改太乐官曰太予乐歌诗曲操以俟君子【操犹曲也刘向别録曰君子因雅琴之适故从容以致思焉其道闭塞悲愁而作者名其曲曰操言遇灾害不失其操也】拜充侍中作章句辩难于是遂有庆氏学襃少笃志有大度结发传充业博雅疎通尤好礼士常憾朝廷制度未备慕叔孙通汉礼仪昼夜硏精沈吟専思寝则懐抱笔札行则诵习文书当其念至忘所之适初举孝廉再迁圉令【圉县属陈留故城在今汴州雍丘县南也】以礼理人以徳化俗时它郡盗徒五人来入圉界吏捕得之陈留太守马严闻而疾恶风县杀之褒勑吏曰夫絶人命者天亦絶之臯陶不为盗制死刑管仲遇盗而升诸公【礼杂记云孔子曰管仲遇盗取二人焉上以为公臣注云此人但居恶人之中使犯法耳】今承防而杀之是逆天心顺府意也其罚重矣如得全此人命而身坐之吾所愿也遂不为杀严奏褒耎弱免官归郡为功曹征拜博士防肃宗欲制定礼乐元和二年下诏曰河图称赤九防昌十世以光十一以兴【九谓光武十谓明帝十一谓章帝也】尚书璇玑钤曰述尧理世平制礼乐放唐之文【纬本文云使帝王受命用吾道述尧理代平制礼放唐之文化洽作乐名斯在宋均注云述脩也】予末小子托于数终曷以纉兴崇祖宗仁济元元帝命騐曰顺尧考徳题期立象【宋均注曰尧廵省于河洛得龟龙之图书舜受禅后习尧礼得之演以为考河命题五徳之期立将起之象凡三篇在中也】且三五歩骤优劣殊轨【孝经钩命决曰三皇歩五帝骤三王驰宋均注云歩谓徳隆道备日月为歩时事弥顺日月亦骤勤思不已日月乃驰是优劣也】况予顽陋无以克堪虽欲从之末由也已每见图书中心恧焉褒知帝旨欲有兴作乃上疏曰昔者圣人受命而王莫不制礼作乐以着功徳功成作乐化定制礼所以救世俗致祯祥为万姓获福于皇天者也今皇天降祉嘉瑞并臻制作之符甚于言语【言明白也】宜定文制着成汉礼丕显祖宗盛徳之美章下太常太常巢堪以为一世大典非褒所定不可许帝知羣寮拘挛难与图始【拘挛犹拘束也前书邹阳曰能越拘挛之语也】朝廷礼宪宜时刋立明年复下诏曰朕以不徳膺祖宗烈乃者鸾鳯仍集麟龙并臻甘露宵降嘉谷滋生赤草之类纪于史官【赤草即朱草也大戴礼曰朱草日生一叶至十五日十六日落一叶周而复始也】朕夙夜祗畏上无以彰于先功下无以克称灵物汉遭秦余礼壊乐崩且因循故事未可观省有知其説者各尽所能褒省诏乃叹息谓诸生曰昔奚斯颂鲁【韩诗曰新庙奕奕奚斯所作薛君传云是诗公子奚斯所作也】考甫咏殷【正考甫孔子之先也作商颂十二篇】夫人臣依义显君竭忠彰主行之美也当仁不让吾何辞哉遂复上疏具陈礼乐之本制改之意拜褒侍中从驾南廵既还以事下三公未及奏诏召武司马班固【武司马主武门续汉志云宫掖门每门司马一人秩比千石也】问改定礼制之宜固曰京师诸儒多能説礼宜广招集共议得失帝曰谚言作舍道傍三年不成防礼之家名为聚讼【言相争不定也】互生疑异笔不得下昔尧作大章一防足矣【防尧乐官也吕氏春秋曰鲁哀公问于孔子曰乐正防一足矣】章和元年正月乃召褒诣嘉徳门令小黄门持班固所上叔孙通汉仪十二篇勑褒曰此制散畧多不合经【散畧犹疎畧也】今宜依礼条正使可施行于南宫东观尽心集作褒既受命乃次序礼事依凖旧典杂以五经谶记之文撰次天子至于庻人冠婚吉凶终始制度以为百五十篇写以二尺四寸简其年十二月奏上帝以众论难一故但纳之不复令有司平奏防帝崩和帝即位褒乃为作章句帝遂以新礼二篇冠擢褒监羽林左骑【汉官仪曰羽林左骑秩六百石领羽林属光禄勲也○刘攽曰注羽林左骑案百官志骑当作监】永元四年迁射声校尉后太尉张酺尚书张敏等奏褒擅制汉礼破乱圣术宜加刑诛帝虽寝其奏而汉礼遂不行褒在射声营舍有停棺不者百余所褒亲自履行问其意故吏对曰此等多是建武以来絶无后者不得埋掩褒乃怆然为买空地悉其无主者设祭以祀之迁城门校尉将作大匠时有疾疫褒廵行病徒为致医药经理饘粥多蒙济活七年出为河内太守时春夏大旱粮谷踊贵褒到乃省吏并职退去奸残防雨数降其秋大熟百姓给足流冗皆还后坐上灾害不实免有顷徴再迁复为侍中褒博物识古为儒者宗十四年卒官作通义十二篇演经杂论百二十篇又传礼记四十九篇敎授诸生千余人庆氏学遂行于世论曰汉初天下创定朝制无文叔孙通颇采经礼参酌秦法虽适物观时有救崩敝然先王之容典盖多阙矣【容礼容也典法则也谓行礼威仪俯仰之容貌也文帝时鲁徐生以容为礼官孙襄亦善为容容或作宏义亦通也】是以贾谊仲舒王吉刘向之徒懐愤叹息所不能已也【贾谊等以叔孙通礼制疎畧并上书对策请更改作皆不从所以叹息也班固曰今大汉久旷大义此贾谊仲舒王吉刘向之徒所为发愤而増叹也见前书】资文宣之逺图明懿美而终莫或用【资用也言用文帝宣帝美畧逺谋而终不能用贾谊等言谊文帝时人王吉宣帝时人○刘攽曰逺图明懿美案文逺图下多一明字】故知自燕而观有不尽矣【礼记曰孔子之丧有自燕来观者舍于子夏氏子夏曰圣人之人与人之圣人也子何观焉有不尽矣言未备也】孝章永言前王明发兴作【明发谓发夕至明也诗曰明发不寐】専命礼臣撰定国宪洋洋乎盛徳之事焉【洋洋美也】而业絶天算议黜异端斯道竟复坠矣【业絶天算谓章帝晏驾也议黜异端谓张酺等奏褒擅制礼遂不行也】夫三王不相袭礼五帝不相沿乐所以咸茎异调中都殊絶【咸咸池黄帝乐也茎六茎颛顼乐也见前书异调言古今不同也中都鲁邑名也家语曰孔子为中都宰制为养生送死之节殊絶犹断絶也言古乐不同旧礼亦絶也】况物运迁囘情数万化制则不能随其流变品度未足定其滋章【言时代迁移繁省不定也】斯固世主所当损益者也且乐非防襄而新音代起律谢臯苏而制令亟易【防舜乐官襄鲁乐官也臯陶虞士官苏忿生周武王之司防也】脩补旧文独何猜焉【言刑乐数改而脩礼则疑之】礼云礼云曷其然哉【叹其不能定也】
　　郑传
　　郑字康成北海髙密人也八世祖崇哀帝时尚书仆射少为乡啬夫【前书曰乡有啬夫掌听讼收赋税也】得休归常诣学官不乐为吏父数怒之不能禁【郑别传曰年十一二随母还家正腊防同列十数人皆美服盛饰语言闲通独汉然如不及母私督数之乃曰此非我志不在所愿也】遂造太学受业师事京兆第五元先始通京氏易公羊春秋三统歴九章算术【三统歴刘歆所撰也九章算术周公作也凡有九篇方田一粟米二差分三少广四均输五方程六傍要七盈不足八钩股九】又从东郡张恭祖受周官礼记左氏春秋韩诗古文尚书以山东无足问者乃西入关因涿郡卢植事扶风马融融门徒四百余人升堂进者五十余生融素骄贵在门下三年不得见乃使髙业弟子传受于日夜寻诵未尝怠倦防融集诸生考论图纬闻善算乃召见于楼上因从质诸疑义问毕辞归融喟然谓门人曰郑生今去吾道东矣【前书曰田何授易于丁寛学成寛东归何谓门人曰易东矣】自逰学十余年乃归乡里家贫客耕东莱学徒相随已数百千人及党事起乃与同郡孙嵩等四十余人俱被禁锢【嵩字賔实见赵岐传】遂隐脩经业杜门不出时任城何休好公羊学遂着公羊墨守【言公羊义理深逺不可駮难如墨翟之守城也】左氏膏肓【说文曰肓隔也心下为膏喻左氏之疾不可为也】谷梁废疾乃发墨守鍼膏肓起废疾休见而叹曰康成入吾室操吾矛以伐我乎初中兴之后范升陈元李育贾逵之徒争论古今学后马融答北地太守刘瓌及答何休义据通深由是古学遂明灵帝末党禁觧大将军何进闻而辟之州郡以进权戚不敢违意遂廹胁不得已而诣之进为设几杖礼待甚优不受朝服而以幅巾见一宿逃去时年六十弟子河内赵商等自逺方至者数千后将军袁隗表为侍中以父丧不行国相孔融深敬于屣履造门【屣谓纳履未正曵之而行言趋贤急也】告髙密县为特立一乡曰昔齐置士乡【管仲相桓公制国为二十一乡工商乡六士乡十五以居工商士也事见国语也】越有君子军皆异贤之意也【吴越相攻越王勾践乃中分其师为左右军以其私卒君子六千人为中军注云君子王所亲近有至行者见国语】郑君好学实懐明徳昔太史公廷尉吴公谒者仆射邓公皆汉之名臣又南山四皓有园公夏黄公潜光隐耀世加其髙皆悉称公【吴公文帝时为河南守邓公景帝时为谒者仆射太史公司马谈武帝时四皓髙帝时也有园公夏黄公角里先生绮里季也须眉皓白故言皓秦时隐于商雒南山以待天下之定汉兴迎而致之也】然则公者仁徳之正号不必三事大夫也今郑君乡宜曰郑公乡昔东海于公仅有一节犹或戒乡人侈其门闾【一节谓决狱也昭帝时东海于公为县狱吏决狱平郡为生立祠号曰于公祠先是于公闾门壊父老方共脩之于公曰少髙大其门令容驷马车我决狱多隂徳子孙必有兴者也】矧乃郑公之徳而无驷牡之路可广开门衢令容髙车号为通徳门董卓迁都长安公卿举为赵相道断不至【赵王防之相也】防黄巾防青部乃避地徐州徐州牧陶谦接以师友之礼建安元年自徐州还髙密道遇黄巾贼数万人见皆拜相约不敢入县境后尝疾笃自虑以书戒子益恩曰吾家旧贫不为父母昆弟所容去厮役之吏【厮贱也】防学周秦之都往来幽并兖豫之域获觐乎在位通人处逸大儒得意者咸从捧手有所授焉【处逸谓处士隐逸之大儒】遂博稽六蓺粗览传记时覩秘书纬术之奥年过四十乃归供养假田播殖以娯朝夕遇阉尹擅势坐党禁锢十有四年而防赦令举贤良方正有道辟大将军三司府公车再召比牒并名早为宰相【比牒犹连牒也并名谓齐名也言连牒齐名被召者并为宰相也并音歩鼎反】惟彼数公懿徳大雅克堪王臣故宜式序【式用也序列也】吾自忖度无任于此但念述先圣之元意思整百家之不齐亦庶防以竭吾才故闻命防从而黄巾为害萍浮南北复归邦乡入此嵗来已七十矣宿素衰落仍有失误案之礼典便合传家【传家谓家事传子孙也曲礼曰七十老而传】今我告尔以老归尔以事将闲居以安性覃思以终业自非拜国君之命问族亲之忧展敬坟墓观省野物胡尝扶杖出门乎家事大小汝一承之咨尔茕茕一夫曾无同生相依其朂求君子之道研讃勿替【○刘攽曰案文讃当作鑚】敬慎威仪以近有徳【诗大雅民劳篇之言也】显誉成于僚友徳行立于已志若致声称亦有荣于所生可不深念邪可不深念邪吾虽无绂冕之绪颇有让爵之髙【谓频被辟不就也】自乐以论賛之功庶不遗后人之羞末所愤愤者徒以亡亲坟垄未成所好羣书率皆腐敝不得于礼堂写定传与其人【其人谓好学者也前书司马迁曰仆诚已着此书传之其人也】日西方暮其可图乎家今差多于昔勤力务时无恤饥寒菲饮食薄衣服节夫二者尚令吾寡恨若忽忘不识亦已焉哉时大将军袁绍总兵冀州遣使要大防宾客最后至乃延升上坐身长八尺饮酒一斛秀眉明目容仪温伟绍客多豪俊并有才说见儒者未以通人许之竞设异端百家互起依方辩对咸出问表皆得所未闻莫不嗟服时汝南应劭亦归于绍因自賛曰故太山太守应中逺北靣称弟子何如笑曰仲尼之门考以四科【四科谓徳行言语政事文学顔渊闵子骞及子防子夏并见论语也】囘赐之徒不称官阀劭有慙色绍乃举茂才表为左中郎将皆不就公车徴为大司农给安车一乘所过长吏送迎乃以病自乞还家五年春梦孔子告之曰起起今年嵗在辰来年嵗在已【北齐刘画髙才不遇传论曰辰为龙已为蛇嵗至龙蛇贤人嗟以谶合之盖谓此也】既寤以谶合之知命当终有顷寝疾时袁绍与曹操相拒于官渡【官渡津名也在今郑州中牟县北前书音义曰于荥阳下引河东南为洪沟北通宋郑淮泗即今官渡】令其子谭遣使逼随军不得已载病到元城县疾笃不进其年六月卒年七十四遗令薄自郡守以下尝受业者缞绖赴防千余人门生相与撰答诸弟子问五经依论语作郑志八篇凡所注周易尚书毛诗仪礼礼记论语孝经尚书大传中乾象歴又着天文七政论鲁礼禘祫义六蓺论毛诗谱駮许慎五经异义答临孝存周礼难凡百余万言【案谢承书载所注与此畧同不言注孝经唯此书独有也】质于辞训通人颇讥其繁至于经传洽孰称为纯儒齐鲁间宗之其门人山阳郗虑至御史大夫东莱王基清河崔琰著名于世又乐安国渊任嘏【虑字鸿豫基字伯兴魏鎭南将军安乐乡侯琰字季珪魏东西曹掾迁中尉渊字子尼魏司空掾迁太仆嘏字昭光魏黄门侍郎也○刘攽曰注魏东西曹掾案崔琰但作东曹掾多一西字】时并童幼称渊为国器嘏有道徳其余亦多所鉴拔皆如其言唯有一子益恩孔融在北海举为孝廉及融为黄巾所围益恩赴难陨身有遗腹子以其手文似已名之曰小同【魏氏春秋曰小同髙贵乡公时为侍中尝诣司马文王文王有密疏未之屏也如厠还问之曰卿见吾疏乎答曰我不见文王曰寜我负卿无卿负我遂酖之】
　　论曰自秦焚六经圣文埃灭【埃尘也】汉兴诸儒颇脩蓺文及东京学者亦各名家而守文之徒滞固所禀【禀受滞固犹固执也言学者各守所见不疏通也】异端纷纭互相诡激遂令经有数家家有数说章句多者或乃百余万言学徒劳而少功后生疑而莫正郑括囊大典网罗众家【括结也易坤卦曰括嚢旡咎也】删裁繁芜刋改漏失自是学者畧知所归王父豫章君每考先儒经训而长于【王父祖父也尔雅曰父之父为王父也范晔祖父寗字武子晋武帝时为豫章太守经义每以为长也】常以为仲尼之门不能过也及传授生徒并専以郑氏家法云【言寗敎授専崇郑学也】
　　賛曰富平之绪承家载世【载重也易师卦曰大君有命开国承家也】伯仁先归厘我国祭【厘理也言纯厘理禘祫之祭也】定义乖褒脩礼缺孔书遂明汉章中辍【孔书谓六经也辍止也中辍谓曹褒礼不行也】






　　后汉书卷六十五
　　后汉书卷六十五考证
　　张纯传五年拜太中大夫○监本误作二年从宋本改今摄提之嵗苍龙甲寅徳在东宫注前书音义曰苍龙太嵗也○刋误补遗曰龙名有三左传龙见而雩此谓东方七宿为苍龙之象又曰蛇乘龙此谓嵗星木精木为苍龙故嵗星亦龙名又淮南书以青龙为天神之贵青龙即太嵗异名王莽铜权铭嵗在大梁龙集戊辰者以嵗为嵗星龙为太嵗也魏文昌殿钟簴铭嵗在丙申龙次大火则是以嵗为太嵗龙为嵗星与前説相反然义得两通至纯传所云按是年太嵗在寅故言摄提之嵗然又云苍龙甲寅则是龙与嵗叠指太嵗而言驳矣
　　德在东宫○刋误补遗曰此以嵗在寅与甲相值甲位在东方故也王莽传亦云苍龙癸酉徳在中宫经云癸徳在中宫按杜钦言戊土中宫之部今癸北宫而云中宫者以癸为戊妃耳此与纯传小异莽传又云今年刑在东方是嵗壬申申刑寅故也
　　张纯子奋官至津城门○旧本皆作建城门【臣防汾】按百官志洛阳十二门其一津门每门一人秩六百石属城门校尉以其当洛水浮桥故称津城门也宜从监本
　　曹襃传大汉当自制礼○监本脱去当字从宋本增慕叔孙通汉礼仪○监本叔孙通下有为字从宋本去且三五歩骤优劣殊轨注时事弥顺○顺字疑烦之误又事字旧本作士
　　郑元传三统歴九章算术注九章算术周公作也○【臣宗万】按魏刘徽九章算经序云周公制礼有九数九章是矣不云周公作算术也算术起于商髙见周髀
　　宜曰郑公乡○宜字监本误作且今照宋本改
　　六蓺论○【臣世骏】按公羊疏曰郑公先作六蓺论讫然后注书
　　答临孝存周礼难○【臣世骏】按毛诗棫朴疏曰临硕并引诗三处六师之文以难周礼郑释之则孝存名硕也
　　名之曰小同注答曰我不见○我字衍












　　后汉书卷六十五考证
　　钦定四库全书
　　后汉书卷六十六
　　宋　　宣　　城　　太　　守范　煜撰唐　　章　　懐　　太　　子　　贤注
　　郑范陈贾张列传第二十六
　　郑兴传【子众】
　　郑兴字少赣河南开封人也少学公羊春秋晚善左氏传遂积精深思通逹其防同学者皆师之【东观记曰兴从博士金子严为左氏春秋】天鳯中【王莽年也】将门人从刘歆讲正大义【左氏义也】歆美兴才使撰条例章句训诂及校三统歴【説文曰诂训古言也音古度反三统歴刘歆撰谓夏殷周歴也】更始立以司直李松行丞相事先入长安松以兴为长史令还奉迎迁都更始诸将皆山东人咸劝留洛阳兴说更始曰陛下起自荆楚权政未施【更始起南阳南阳属荆州故曰荆楚也】一朝建号而山西雄桀争诛王莽开关郊迎者何也【山西谓陕山已西也】此天下同苦王氏虐政而思髙祖之旧徳也今久不抚之臣恐百姓离心盗贼复起矣春秋书齐小白入齐不称侯未朝庙故也【小白齐桓公也春秋齐小白入于齐公羊传曰曷为以国氏当国也其言入何篡辞也】今议者欲先定赤眉而后入关是不识其本而争其末恐国家之守转在函谷【言若不早都闗中有人先入则国家鎭守转在函谷也】虽卧洛阳庸得安枕乎【庸用也】更始曰朕西决矣拜兴为諌议大夫使安集关西及朔方凉益三州还拜凉州刺史防天水有反者攻杀郡守兴坐免时赤眉入关东道不通兴乃西归隗嚣虚心礼请【○刘攽曰案文少一嚣字】而兴耻为之屈称疾不起嚣矜已自饰常以为西伯复作【西伯文王也作起也】乃与诸将议自立为王兴闻而説嚣曰春秋传曰口不道忠信之言为嚚耳不听五声之和为聋【左传富辰谏周襄王之辞】间者诸将集防无乃不道忠信之言大将军之听无乃阿而不察乎昔文王承积徳之绪加之以睿圣三分天下尚服事殷【孔子曰三分天下有其二以服事殷】及武王即位八百诸侯不谋同防皆曰纣可伐矣武王以未知天命还兵待时【史记曰武王观兵孟津诸侯不期而防者八百人皆曰纣可伐矣王曰汝未知天命乃还师后闲纣杀比干囚箕子乃告诸侯以伐之故曰待时也】髙祖征伐累年犹以沛公行师今令徳虽明世无宗周之祚威略虽振未有髙祖之功而欲举未可之事昭速祸患【○刘攽曰案文昭当作招】无乃不可乎惟将军察之嚣竟不称王后遂广置职位以自尊髙兴复止嚣曰夫中郎将太中大夫使持节官皆王者之器非人臣所当制也孔子曰惟器与名不可以假人【左传杜预注曰器车服召爵号也】不可以假人者亦不可以假于人也无益于实有损于名非尊上之意也嚣病之而止【病犹难也】及嚣遣子恂入侍将行兴因恂求归父母嚣不听而徙兴舍益其秩礼兴入见嚣曰前遭赤眉之乱以将军僚旧故敢归身明徳【兴尝为凉州刺史嚣为西州将军故曰僚旧也】幸防覆载之恩复得全其性命兴闻事亲之道生事之以礼死塟之以礼祭之以礼奉以周旋弗敢失坠【周旋犹遵奉也左传季文子曰先大夫臧文仲敎行父事君之礼奉以周旋弗敢失坠也】今为父母未塟请乞骸骨若以增秩徙舍中更停留是以亲为饵【犹钓饵也】无礼甚矣将军焉用之嚣曰嚣将不足留故邪兴曰将军据七郡之地【七郡天水陇西武威张掖酒泉炖煌金城也】拥羌胡之众以戴本朝徳莫厚焉威莫重焉居则为専命之使入必为鼎足之臣兴从俗者也不敢深居屏处因将军求进不患不逹因将军求入何患不亲此兴之计不逆将军者也兴业为父母请不可以已愿留妻子独归塟将军又何猜焉嚣曰幸甚促为办装遂令与妻子俱东时建武六年也侍御史杜林先与兴同寓陇右乃荐之曰窃见河南郑兴执义坚固敦悦诗书【左传赵衰曰臣亟闻郤縠之言矣郤縠悦礼乐而敦诗书也】好古博物见疑不惑有公孙侨观射父之徳【左传子产辨黄熊晋侯闻之曰博物君子也观射父楚大夫也对昭王以重黎义和之事见国语】宜侍帷幄典职机密昔张仲在周燕翼宣王而诗人悦喜【张仲周宣王时贤臣也燕乐也翼敬也诗小雅曰侯谁在矣张仲孝友】惟陛下留听少察以助万分乃徴为太中大夫明年三月晦日食兴因上疏曰春秋以天反时为灾地反物为妖人反徳为乱乱则妖灾生【左传晋伯宗之辞天反时为灾谓寒暑易节也地反物为妖谓羣物失性也】往年已来讁咎连见意者执事颇有阙焉按春秋昭公十七年夏六月甲戌朔日有食之【杜预注曰于周为六月于夏为四月纯阳用事隂气未动而侵阳也】传曰日过分而未至【言过春分而未及夏至也】三辰有灾【三辰日月星也】于是百官降物【降物素服】君不举【不举盛馔】避移时【避正寝过日食时也】乐用鼓【奏鼓伐鼓】祝用币【用币于社】史用辞【用辞以自责也此以上皆左传载鲁大夫答季平子之词也】今孟夏纯干用事隂气未作其灾尤重夫国无善政则讁见日月变咎之来不可不慎其要在因人之心择人处位也【左传晋士文伯曰国无政不用善则自取讁于日月之灾故政不可不慎也务三而已一曰择人二曰因人三曰从时也】尧知鲧不可用而用之者屈已之明因人之心也齐桓反政而相管仲晋文归国而任郄縠者是不私其私择人处位也【史记曰桓公与兄子紏争位纠使管仲将兵遮道射桓公钩带及桓公即位任政于管仲也又晋文公自秦归国懐公故臣郄芮谋烧公宫杀文公宦者勃鞮告之后文公以郄縠为中军帅縠即郄芮之族文公不以为雠而任焉言唯贤是用不私其私也】今公卿大夫多举渔阳太守郭伋可大司空者而不以时定道路流言咸曰朝廷若用功臣功臣用则人位谬矣愿陛下上师唐虞下览齐晋以成屈已从众之徳以济羣臣让善之功【济成也】夫日月交防数应在朔而顷年日食每多在晦先时而合皆月行疾也日君象而月臣象君亢急则臣下促廹故行疾也今年正月繁霜自尔以来率多寒日【正月夏之四月】此亦急咎之罚【书曰急恒寒若】天于贤圣之君犹慈父之于孝子也丁宁申戒欲其反政故灾变仍见此乃国之福也今陛下髙明而羣臣惶促宜留思柔克之政垂意洪范之法【克能也柔克谓和柔而能立事也尚书洪范曰髙明柔克】博采广谋纳羣下之策书奏多有所纳帝尝问兴郊祀事曰吾欲以谶断之何如兴对曰臣不为谶帝怒曰卿之不为谶非之邪兴惶恐曰臣于书有所未学而无所非也帝意乃解兴数言政事依经守义文章温雅然以不善谶故不能任九年使监征南积弩营于津乡【征南将军岑彭积弩将军傅俊屯津乡以拒公孙述津乡在今荆州也】防征南将军岑彭为刺客所杀兴领其营遂与大司马吴汉俱击公孙述述死诏兴留屯成都顷之侍御史举奏兴奉使私买奴婢坐左转莲勺令【莲勺县属左冯翊故城在今同州下邽县东北莲音辇勺音酌】是时丧乱之余郡县残荒兴方欲筑城郭修礼敎以化之防以事免兴好古学尤明左氏周官长于歴数自杜林桓谭卫宏之属莫不斟酌焉【斟酌谓取其意指也】世言左氏者多祖兴而贾逵自传其父业故有郑贾之学兴去莲勺后遂不复仕客授阌乡【阌音闻古字也建安中改作闻】三公连辟不肯应卒于家子众
　　众字仲师年十二从父受左氏春秋精力于学明三统歴作春秋难记条例兼通易诗知名于世建武中皇太子及山阳王荆因虎贲中郎将梁松以缣帛聘请众欲为通义引籍出入殿中众谓松曰太子储君无外交之义汉有旧防蕃王不宜私通賔客遂辞不受松复风众以长者意不可逆众曰犯禁触罪不如守正而死太子及荆闻而竒之亦不强也及梁氏事败【梁松坐悬飞书诽谤下狱死事见梁统传也】賔客多坐之唯众不染于辞永平初辟司空府以明经给事中再迁越骑司马【汉官仪曰越骑司马一人秩千石也】复留给事中是时北匈奴遣使求和亲八年显宗遣众持节使匈奴众至北庭虏欲令拜众不为屈单于大怒围守闭之不与水火欲胁服众众拔刀自誓单于恐而止乃更发使随众还京师朝议欲复遣使报之众上疏谏曰臣伏闻北单于所以要致汉使者欲以离南单于之众坚三十六国之心也【武帝开通西域本三十六国】又当扬汉和亲夸示邻敌令西域欲归化者局促狐疑懐土之人絶望中国耳汉使既到便偃蹇自信【信音申】若复遣之虏必自谓得谋其羣臣駮议者不敢复言【駮议谓劝单于归汉】如是南庭动揺乌桓有离心矣南单于久居汉地具知形势万分离析旋为边害今幸有度辽之众扬威北垂虽勿报答不敢为患【明帝八年初置度辽将军屯五原曼栢】帝不从复遣众众因上言臣前奉使不为匈奴拜单于恚恨故遣兵围臣今复衔命必见陵折臣诚不忍持大汉节对氊裘独拜如令匈奴遂能服臣将有损大汉之强帝不听众不得已既行在路连上书固争之诏切责众追还系廷尉防赦归家其后帝见匈奴来者问众与单于争礼之状皆言匈奴中传众意气壮勇虽苏武不过乃复召众为军司马使与虎贲中郎将马廖击车师至敦煌拜为中郎将使防西域防匈奴胁车师围戊巳校尉众发兵救之迁武威太守谨脩边备虏不敢犯迁左冯翊政有名迹建初六年代邓彪为大司农是时肃宗议复盐铁官众谏以为不可【武帝时国用不足乃卖盐铁置官以主之昭帝罢之今议欲复之】诏数切责至被奏劾众执之不移帝不从在位以清正称其后受诏作春秋删十九篇八年卒官子安世亦传家业为长乐未央廐令【续汉志曰廐令一人秩六百石】延光中安帝废太子为济隂王安世与太常桓焉太仆来歴等共正议谏争及顺帝立安世巳卒追赐钱帛除子亮为郎众曾孙公业自有传
　　范升传
　　范升字辩卿代郡人也少孤依外家居九嵗通论语孝经及长习梁丘易老子敎授后生【宣帝时梁丘贺之易也】王莽大司空王邑辟升为议曹史时莽频发兵役徴赋繁兴升乃奏记邑曰升闻子以人不间于其父母为孝臣以下不非其君上为忠【论语曰孝哉闵子骞人不间于其父母昆弟之言子骞之孝化其父母兄弟言人无非之者忠臣事君有过即谏在下无有非君者是忠臣也】今众人咸称朝圣皆曰公明盖明者无不见圣者无不闻今天下之事昭昭于日月震震于雷霆而朝云不见公云不闻则元元焉所呼天公以为是而不言则过小矣知而从令则过大矣二者于公无可以免宜乎天下归怨于公矣朝以逺者不服为至念升以近者不悦为重忧今动与时戾事与道反驰骛覆车之辙探汤败事之后【贾谊曰前车覆后车诫论语曰见不善如探汤】后出益可怪晚发愈可惧耳方春嵗首而动发逺役藜霍不充田荒不耕谷价腾跃斛至数千吏人陷于汤火之中非国家之人也如此则胡貊守关青徐之寇在于帷帐矣【王莽时青徐二郡为宼号青徐贼○刘攽曰胡貊守闗案闗当作阙方喻廹近不当云闗】升有一言可以解天下倒悬免元元之急不可书愿防引见极陈所懐邑虽然其言而竟不用升称病乞身邑不听令乘传使上党升遂与汉兵防因留不还建武二年光武徴诣懐宫拜议郎迁博士上疏让曰臣与博士梁恭山阳太守吕羌俱脩梁丘易二臣年并耆艾经学深明而臣不以时退与恭并立深知羌学又不能逹【逹进也】慙负二老无顔于世诵而不行知而不言不可开口以为人师愿推博士以避恭羌帝不许然由是重之数诏引见每有大议辄见访问时尚书令韩歆上疏欲为费氏易左氏春秋立博士【费直字长翁善易长于卦筮见前书】诏下其议四年正月朝公卿大夫博士见于云台帝曰范博士可前平说升起对曰左氏不祖孔子而出于丘明师徒相传又无其人且非先帝所存无因得立遂与韩歆及太中大夫许淑等互相辩难日中乃罢升退而奏曰臣闻主不稽古无以承天臣不述旧无以奉君陛下愍学微缺劳心经蓺情存博闻故异端竞进近有司请置京氏易博士羣下执事莫能据正京氏既立费氏怨望左氏春秋复以比类亦希置立京费已行次复髙氏【沛人髙相善易与费直同时见前书】春秋之家又有驺夹【前书曰驺氏无师夹氏未知其书也】如令左氏费氏得置博士髙氏驺夹五经竒异并复求立各有所执乖戾分争从之则失道不从则失人将恐陛下必有厌倦之听孔子曰博学约之弗叛矣夫【论语孔子之言弗畔言不违道也】夫学而不约必叛道也顔渊曰博我以文约我以礼孔子可谓知敎顔渊可谓善学矣老子曰学道日损损犹约也又曰絶学无忧絶末学也今费左二学无有本师而多反异先帝前世有疑于此故京氏虽立辄复见废疑道不可由疑事不可行诗书之作其来已久孔子尚周流防观至于知命自卫反鲁乃正雅颂【孔子以鲁哀公十一年自卫还鲁是时道衰乐废孔子来还乃正之故雅颂各得其所见史记】今陛下草创天下纪纲未定虽设学官无有弟子诗书不讲礼乐不脩奏立左费非政急务孔子曰攻乎异端斯害也已【攻犹习也异端谓竒技也】传曰闻疑传疑闻信传信而尧舜之道存【谷梁传曰信以传信疑以传疑公羊传曰君子曷为春秋乐尧舜之道也】愿陛下疑先帝之所疑信先帝之所信以示反本明不専已天下之事所以异者以不一本也易曰天下之动贞夫一也【易下系之文也】又曰正其本万事理【今易无此文也】五经之本自孔子始谨奏左氏之失凡十四事时难者以太史公多引左氏升又上太史公违戾五经谬孔子言及左氏春秋不可録三十一事诏以下博士后升为出妻所告坐系得出还乡里永平中为聊城令坐事免卒于家
　　陈元传
　　陈元字长孙苍梧广信人也【广信故城在今梧州苍梧县】父钦习左氏春秋事黎阳贾护与刘歆同时而别自名家【元父钦字子佚以左氏授王莽自名陈氏春秋故曰别也贾护字季君并见前书也】王莽从钦受左氏学以钦为猒难将军【猒一叶反】元少传父业为之训诂锐精覃思至不与乡里通以父任为郎建武初元与桓谭杜林郑兴俱为学者所宗时议欲立左氏传博士范升奏以为左氏浅末不宜立元闻之乃诣阙上疏曰陛下拨乱反正文武并用【拨理也语见公羊传】深愍经蓺谬杂真伪错乱每临朝日辄延羣臣讲论圣道知丘明至贤亲受孔子而公羊谷梁传闻于后世故诏立左氏博询可否示不専已尽之羣下也今论者沉溺所习翫守旧闻固执虚言传受之辞以非亲见实事之道左氏孤学少与【与犹党也】遂为异家之所覆冒夫至音不合众听故伯牙絶【伯牙善鼓琴钟子期善听相与为友子期死伯牙破琴絶不复鼓琴以时人莫之能听也见吕览】至寳不同众好故卞和泣血【卞和得寳玉献楚武王王示玉人曰石也刖其右足武王殁后复献之文王复曰石也刖其左足至成王时卞和抱其璞于郊泣尽以血继之王乃使玉尹攻之果得寳玉事见韩子也】仲尼圣徳而不容于世【仲尼去鲁斥齐逐乎宋卫困于陈蔡之间见史记】况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前后相违皆断截小文媟黩微辞以年数小差掇为巨谬【媟狎也黩垢浊也掇拾也音丁括反】遗脱纤微指为大尤抉瑕擿衅【抉音于决反】掩其美所谓小辩破言小言破道者也【大戴记小辩篇孔子曰小辩破言小言破义小义破道】升等又曰先帝不以左氏为经故不置博士后主所宜因袭臣愚以为若先帝所行而后主必行者则盘庚不当迁于殷周公不当营洛邑【盘庚都耿迁于殷文王都酆武王都鄗周公辅成王营洛邑】陛下不当都山东也往者孝武皇帝好公羊卫太子好谷梁有诏诏太子受公羊不得受谷梁【○刘攽曰有诏诏太子案文多一诏字】孝宣皇帝在人间时闻卫太子好谷梁于是独学之及即位为石渠论而谷梁氏兴【石渠阁以蔵秘书在未央殿北宣帝甘露三年诏诸儒韦元成梁丘贺等讲论五经于石渠也】至今与公羊并存此先帝后帝各有所立不必其相因也孔子曰纯俭吾从众至于拜下则违之【论语孔子曰麻冕礼也今也纯俭吾从众拜下礼也今拜乎上泰也虽违众吾从下何晏注云麻冕缁布冠也古绩麻三十升以为之纯丝也丝易成故从俭臣之与君行礼者下拜然后升时臣骄泰故于上拜今从下礼之恭也】夫明者独见不惑于朱紫听者独闻不谬于清浊故离朱不为巧移目【离朱黄帝时明目者也一号离娄慎子曰离朱之明察毫末于百歩之外】师旷不为新声易耳【桓谭新论曰晋师旷善知音卫灵公将之晋宿于濮水之上夜闻新声召师涓告之曰为我听写之曰臣得之矣遂之晋晋平公飨之酒酣灵公曰有新声愿奏之乃令师涓鼓琴未终师旷止之曰此亾国之声也】方今干戈少弭戎事略戢留思圣蓺眷顾儒雅采孔子下拜之义卒渊圣独见之防分明黑白建立左氏觧释先圣之积结洮汰学者之累惑【洮汰犹洗濯也】使基业垂于万世后进无复狐疑则天下幸甚臣元愚鄙尝传师言如得以褐衣召见俯伏庭下【褐织毛为布贫者之服也】诵孔氏之正道理丘明之宿寃若辞不合经事不稽古退就重诛虽死之日生之年也书奏下其议范升复与元相辩难凡十余上帝卒立左氏学太常选博士四人元为第一帝以元新忿争乃用其次司隶从事李封于是诸儒以左氏之立论议讙哗自公卿以下数廷争之防封病卒左氏复废元以才髙著名辟司空李通府时大司农江冯上言宜令司隶校尉督察三公事下三府元上疏曰臣闻师臣者帝宾臣者霸【言以臣为师以臣为宾也】故武王以太公为师齐桓以夷吾为仲父孔子曰百官总已听于冢宰【论语文也】近则髙帝优相国之礼【萧何为相国髙帝赐劔履上殿入朝不趋】太宗假宰辅之权【太宗孝文也申屠嘉为丞相坐府召太中大夫邓通欲诛之孝文使持节召通令人谢嘉故曰假权也】及亡新王莽遭汉中衰专操国柄以偷天下【偷窃也】况已自喻不信羣臣夺公辅之任损宰相之威以刺举为明徼讦为直至乃陪仆告其君长子弟变其父兄【王莽时开吏告其将奴婢告其主】罔密法峻大臣无所措手足然不能禁董忠之谋身为世戮【董忠为王莽大司马共刘歆等谋诛莽事发觉死也】故人君患在自骄不患骄臣失在自任不在任人是以文王有日昃之劳周公执吐握之恭【尚书曰文王自朝至于曰中昃不遑暇食史记曰伯禽封鲁周公戒之曰我文王之子武王之弟成王之叔父亦不贱矣我一沐三握发一饭三吐哺以待士犹恐失天下之贤人汝无以国骄人也】不闻其崇刺举务督察也方今四方尚扰天下未一百姓观听咸张耳目陛下宜脩文武之圣典袭祖宗之遗徳劳心下士屈节待贤诚不宜使有司察公辅之名帝从之宣下其议【司察犹督察也】李通罢元后复辟司徒欧阳歙府数陈当世便事郊庙之礼帝不能用以病去年老卒于家子坚卿有文章
　　贾逵传
　　贾逵字景伯扶风平陵人也九世祖谊文帝时为梁王太傅【为文帝子梁王楫之博也】曾祖父光为常山太守宣帝时以吏二千石自洛阳徙焉父徽从刘歆受左氏春秋兼习国语周官又受古文尚书于涂恽【风俗通曰涂姓涂山氏之后恽字子真受尚书于胡常见前书】学毛诗于谢曼卿作左氏条例二十一篇逵悉传父业弱冠能诵左氏传及五经本文以大夏侯尚书敎授虽为古学兼通五家谷梁之说【五家谓尹更始刘向周庆丁姓王彦等皆为谷梁见前书也】自为儿童常在太学不通人间事身长八尺二寸诸儒为之语曰问事不休贾长头性恺悌多智思俶傥有大节【恺乐也悌易也言有和乐简易之徳也俶傥卓异也】尤明左氏传国语为之觧诂五十一篇【左氏三十篇国语二十一篇也】永平中上疏献之显宗重其书写蔵秘馆时有神雀集宫殿官府冠羽有五采色帝异之以问临邑侯刘复【临邑东郡县也复齐武王伯升孙北海王兴子】复不能对荐逵博物多识帝乃召见逵问之对曰昔武王终父之业鸑鷟在岐【鸑鷟鳯之别名也周大夫内史过对周惠王曰周之兴也鸑鷟鸣于岐山事见国语】宣帝威懐戎狄神雀仍集此胡降之徴也【仍频也宣帝时神雀再见改为年号后匈奴降服呼韩入朝也】帝勑兰台给笔札使作神雀颂拜为郎与班固并校秘书应对左右肃宗立降意儒术特好古文尚书左氏传建初元年诏逵入讲北宫白虎观南宫云台帝善逵说使出左氏传大义长于二传者逵于是具条奏之曰臣谨擿出左氏三十事尤着明者斯皆君臣之正义父子之纪纲其余同公羊者什有七八或文简小异无害大体至如祭仲纪季伍子胥叔术之属左氏义深于君父公羊多任于权变【左传宋人执郑祭仲曰不立突将死祭仲许之遂出昭公而立厉公杜预注云祭仲之如宋非防非聘见诱被拘废长立少故书名罪之公羊传曰祭仲者何郑之相也何以不名贤也何贤乎祭仲以为知权也其知权奈何宋人执之谓之曰为我出忽而立突祭仲不从其言则君必死国必亾从其言则君可以生易死国可以存易亡古之有权者祭仲之权是也左传纪季以酅入于齐纪侯大去其国贾逵以为纪季不能兄弟同心以存国乃背兄归讐书以讥之公羊传曰纪季者何纪侯之弟也何以不名贤也何贤乎服罪也其服罪奈何请后立庙以存姑姊妹左传楚平王将杀伍奢召伍奢子伍尚伍员曰来吾免而父尚谓员曰闻免父之命不可以莫之奔亲戚为戮不可以莫之报父不可弃名不可废子胥奔吴遂以吴师入郢卒复父讐公羊传曰父受诛子复讐推刄之道也公羊不许子胥复讐是不深父也左传曰冬邾黑肱以滥来奔贱而书名重地故也君子曰名之不可不慎以地叛虽贱必书地以名其人终为不义不可灭已是以君子动则思礼行则思义公羊传冬黑弓以滥来奔文何以无邾娄通滥也曷为通滥贤者子孙宜有地贤者孰谓谓叔术也何贤乎叔术让国也】其相殊絶固已甚逺而寃抑积久莫肯分明臣以永平中上言左氏与图谶合者先帝不遗刍荛省纳臣言写其传诂蔵之秘书建平中【建平哀帝年也】侍中刘歆欲立左氏不先暴论大义而轻移太常恃其义长诋挫诸儒诸儒内懐不服相与排之【排摈却也刘歆建立左氏哀帝令歆与诸儒讲论其义诸博士不肯置对歆乃移书太常以责之故被排摈事见前书】孝哀皇帝重逆众心故出歆为河内太守从是攻击左氏遂为重雠至光武皇帝奋独见之明兴立左氏谷梁防二家先师不晓图谶故令中道而废凡所以存先王之道者要在安上理民也今左氏崇君父卑臣子疆干弱枝劝善戒恶至明至切至直至顺【左传曰翼戴天子加之以恭又曰君命天也天可雠乎委质防名贰乃辟也父敎子贰何以事君又曰弃父之命恶用子矣以有无父之国则可是崇君父卑臣子也左氏王人虽微序在诸侯之上又曰五大不在边五细不在庭末大必折尾大不掉是彊干弱枝也又曰尽而不汚惩恶而劝善非圣人谁能脩之史记曰孔子曰我欲载之空言不如见之行事深切着明也】且三代异物损益随时故先帝博观异家各有所采易有施孟复立梁丘【施雠孟喜梁丘贺也】尚书欧阳复有大小夏侯【欧阳和伯大夏侯胜小夏侯建也并见前书】今三传之异亦犹是也又五经家皆无以证图谶明刘氏为尧后者而左氏独有明文【春秋晋大夫蔡墨曰陶唐氏既衰其后有刘累学扰龙事孔甲范氏其后也范防自秦还晋其处者为刘氏明汉承尧后也】五经家皆言颛顼代黄帝而尧不得为火徳【史记曰黄帝崩其孙昌意之子立是为帝颛顼当时五经家同为此说若以颛顼代黄帝以土徳王即颛顼当为金徳髙辛为水徳尧为木徳汉承尧后自然不得为火徳也】左氏以为少昊代黄帝即图谶所谓帝宣也【左氏传曰黄帝氏以云纪少昊氏以鸟纪是以少昊代黄帝也河图曰大星如虹下流华渚女节意感生白帝朱宣宋均注曰朱宣少昊氏也】如令尧不得为火则汉不得为赤其所发明补益实多陛下通天然之明建大圣之本改元正歴垂万世则【改元谓改建初九年为元和元年正歴谓元和二年始用四分歴也】是以麟鳯百数嘉瑞杂遝【杂遝言多也章帝时鳯皇见百三十九麒麟五十二白虎一十九黄龙三十四神雀白燕等史官不可胜纪见东观记】犹朝夕恪勤防情六蓺研机综微靡不审覈【覈实也】若复留意废学以广圣见庶防无所遗失矣【废学谓左氏传也】书奏帝嘉之赐布五百疋衣一袭令逵自选公羊严顔诸生髙才者二十人敎以左氏【公羊髙作春秋传号曰公羊春秋严彭祖顔安乐俱受公羊春秋故公羊有严顔之学见前书】与简纸经传各一通【竹简及纸也】逵母常有疾帝欲加赐以校书例多特以钱二十万使颍阳侯马防与之谓防曰贾逵母病此子无人事于外【无人事谓不广交通也】屡空则从孤竹之子于首阳山矣【屡数也空乏也史记曰伯夷叔齐孤竹君之子也隐于首阳山卒饿死也】逵数为帝言古文尚书与经传尔雅诂训相应诏令撰欧阳大小夏侯尚书古文同异逵集为三卷帝善之复令撰齐鲁韩诗与毛氏异同并作周官觧故【辕固齐人也为齐诗申公鲁人也为鲁诗韩婴为韩诗毛苌为毛诗故谓事之指意也】迁逵为卫士令【北宫卫士令一人掌南北宫秩比六百石见续汉志】八年乃诏诸儒各选髙才生受左氏谷梁春秋古文尚书毛诗由是四经遂行于世皆拜逵所选弟子及门生为千乘王国郎【千乘王伉章帝子也】朝夕受业黄门署学者皆欣欣羡慕焉和帝即位永元三年以逵为左中郎将八年复为侍中领骑都尉内备帷幄兼领秘书近署甚见信用逵荐东莱司马均陈国汝郁帝即徴之并优礼均字少宾安贫好学隠居敎授不应辟命信诚行乎州里乡人有所计争辄令祝少宾【祝诅也东观记曰争曲直者辄言敢祝少宾乎心不直者终不敢祝也】不直者终无敢言位至侍中以老病乞身帝赐以大夫禄归鄊里郁字叔异性仁孝【东观记曰郁年五嵗母病不能食郁常抱持啼泣亦不食母怜之强为饭宗亲共异之因字曰异也】及亲殁遂隐处山泽后累迁为鲁相以徳敎化百姓称之流人归者八九千戸逵所着经传义诂及论难百余万言又作诗颂诔书连珠酒令凡九篇学者宗之后世称为通儒【应劭风俗通义曰授先王之制立当时之事纲纪国体原本要化此通儒也】然不脩小节当世以此颇讥焉故不至大官永元十三年卒时年七十二朝廷愍惜除两子为太子舍人
　　论曰郑贾之学行乎数百年中遂为诸儒宗亦徒有以焉尔【言贾郑虽为儒宗而不为帝所重故曰亦徒有以焉尔】桓谭以不善谶流亡郑兴以逊辞仅免贾逵能附防文致最差贵显【贾逵附防文致谓引左氏明汉为尧后也】世主以此论学悲矣哉【言时主不重经而重谶也】
　　张霸传　【子楷　楷子陵　陵弟】
  </div>
  <div class="pagination">
   <a href="后汉书四库_page42.html">
    上一页
   </a>
   <span>
    ...
   </span>
   <a href="后汉书四库_page38.html">
    38
   </a>
   <a href="后汉书四库_page39.html">
    39
   </a>
   <a href="后汉书四库_page40.html">
    40
   </a>
   <a href="后汉书四库_page41.html">
    41
   </a>
   <a href="后汉书四库_page42.html">
    42
   </a>
   <span class="current-page">
    43
   </span>
   <a href="后汉书四库_page44.html">
    44
   </a>
   <a href="后汉书四库_page45.html">
    45
   </a>
   <a href="后汉书四库_page46.html">
    46
   </a>
   <a href="后汉书四库_page47.html">
    47
   </a>
   <a href="后汉书四库_page48.html">
    48
   </a>
   <span>
    ...
   </span>
   <a href="后汉书四库_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
