<!DOCTYPE html>
<html>
<head>
    <meta charset="UTF-8">
    <title>新元史 - 第 329 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 329 页/共 398 页</h1>
    <div class="content">
　　子十人：曰明理，沪州达鲁花赤；曰八札不花，安丰路达鲁药赤；曰秃忽赤，裕州达鲁花赤；曰德奴，光州达鲁花赤；曰塔纳，监察御史。 

　　普颜，字君卿，畏兀氏。祖普颜脱忽怜，从太祖西征，战死，赠中书左丞，追封悟山郡公，谥靖忠，父爱全，受知于宪宗，尤为庄圣太后所敬礼，命徙居汤沐邑，赠司徒，追封赵国公，谥文靖。 

　　普颜幼给事北平王，授石城县达鲁花赤，以治称。后宿卫仁宗潜邸，帝一见器之，补东宫必阇赤。及即位，拜监察御史，纠劾无所惮。狃儿坚元帅亦剌思受赇，普颜承诏鞫之，正其罪。正旦纠朝仪，有二品而立于一品班首者，普颜斥使退，其人不从，即劾罢之。上行幸次大口，问宰相：“御史七品，普颜散官正八，何也？”对曰：“初仁当尔。”乃特授承事郎，擢佥河北河南道肃政廉访司事。陛辞，赐鱼篮观音像。灵壁民李甲杀刘乙，系狱，狱卒嗾使诬其兄授意，普颜谳得其实，释之。黜污吏四百人。移浙西道。白云宗僧人蠹浙尤剧，普颜上其事，朝延为夺印罢之。运使李英恃势贪虐，普颜发其赃。部使者牒普颜诣行台，行台复命普颜告于中台。帝己幸上都，普颜又驰至上者。事闻，帝深嘉之，亲酌洒以赐，且命上方赐食，敕省台择能吏与本道杂问，英始罢黜。改燕南道。英过行幸定兴、五台，皆以行部进见，赐赍厚渥。改奉元路总管，以疾去，移守吉安。岁大旱，民食且尽普颜祷雨辄应，黍稷穗生稿节，民为德政碑纪之。召入，迁奉政大夫、淮西江北道肃政廉访使。未几，致仕归。后至元三年八月卒。赠嘉议大夫、礼部尚书、上轻骑都尉，追封恒山郡公，谥正肃。 

　　长子黄头，同知诸暨州事。弟忽都鲁笃尔弥实，奎章阁大学士，赵国公，谥文穆。惠宗尝闵普颜职不逮弟，欲擢以显民，普颜固辞，尤为人所重云。 

　　史臣曰：“唐之中叶，顺纥改称回鹘，唐未回鹘衰，西并高昌而居其地，又改称畏兀儿。故畏兀儿地为高昌人，为回纥，或早高昌之遗种，则称高昌人，回纥之旧部，则称畏兀儿氏、回鹘氏云。” 

卷一百九十三 列传第九十 

　　赵天麟 郑介夫 

　　赵天麟，东平人，博学能文。世祖至元末，以布衣进《太平金镜策》，前后数万余言，议论政事多切时宜。今撮其大要曰： 

　　国家铺张治具，整顿条纲，内焉三公九卿，外而庶疆诸尹，例皆举贤推德，揆务分司，盖欲有生皆乐，无物不安，帝推恻隐之心，续迓文明之治。至于中书一令，枢密一使，尝使东宫领这，连旬累月，望储闱铜辇之临，虚榭空帷，设银棨金墀之坐，事专归于副相，政并决于同僚。臣以为，中书者机务之关津，天门之锁角；枢密者，疆场之守卫，熊虎之纲维。军民二柄，治乱所关，非其才尚恐难行，旷其官云何可治？且太子正名之后，虽诸王莫得而同，有三题、三少之徒，立詹事属官之院。君行则守，有官则从，从曰抚军，守曰监国。又何必列一品之高阶，占大臣之上位，名为重之，适所以轻之也。若谓藉其重以镇之，则太师、太保、太傅、司徒勋旧大臣亦尝任之矣，观彼四职，不下于此，皆令异姓为之，何独他人不可居此职哉？况太子之道，春诵夏弦，秋习礼，冬读书，龙楼问寝，殷勤于内竖之前，甲观尊师，恳恻于春官之侧，以徽柔为本，以仁孝为先。及其既冠，则有记过之只，彻膳之宰，进善之旌，敢谏之鼓。此所以周公示法于成王，贾谊忠告于汉文。伏望慎选耆硕，早加辅导，无令降居臣职，则乾符来握，黔黎知大本这安，震德维新，天地有长男之美。更望陛下近择宗室，旁及岩穴，举大贤充令、使之官，即以锡军民之福也。 

　　礼，天子立七庙，在都内之东南。太祖中位乎北，三昭在东，三穆在西，庙皆南向，主皆东向。都宫周于外以合之，墙宇建于内以别之。门常室寝分方庭砌，唐陈异地，同节藻税，以示崇高，重檐刮楹，以示严肃，斫砻其桷，以示丽而不奢，覆盖用茅，以示俭而有节。盖庙之制度也，祖功宗德，百世不易。亲尽之庙，因新而祧，祧旧主于太祖之夹室，袝新主于南庙之室中。昭以取其向明而自班乎昭，穆以取其深远而常从其穆，穆袝而昭不动，昭附而穆不迁。二世祧，则四世迁于二世，而六世迁于四世，以八世袝昭之南庙矣。三世祧，则五世迁于三世，而七世迁于五世，以九世袝穆之南庙矣。孙以之袝于祖父，孙可以为王父尸，由其昭穆之同，非有尊卑之辨。故祧主既藏裕则出，余则否袝。庙贵新易，其檐改其涂。盖庙之祧袝也，散斋七日，致斋三日。牲牷肥牷，旨洒嘉栗，粢盛丰洁，器皿具备，衣服既鲜，水火又明。祀宜羔豚膳膏，芗禴宜腒茜膳膏，臊尝宜犊麛弭膳膏，腥蒸宜鱻羽膳膏。膻设守祧所掌之，遗衣陈奕，世递传之宗器。王后及宾礼成九献，辟公卿士奔执豆笾，此庙之时祭也。太祖庙主循常东面，移昭南、穆北而合食，就已毁未毁而制礼，四时但陈未毁而祭之，五年兼其已毁而祭之，此庙之禘祭也。三年大祭，祭始祖之所出，以始祖配之，此庙之禘祭也。 

　　臣闻祭祀者，人之大端，衣食者，人之常理。圣朝立太常之正卿，设司农之大寺，职尸三礼，望重三农，钦乃攸司，可谓备矣。但今藉田之礼尚未施行，公桑之义似犹亏阙。至如郊天祀祖，奚为具丰洁之粢盛，有事致斋，何以得鲜明之衣布，则将发仓廪而取粟，向坊局而求衣，是皆农夫之所树艺，红女之所操织。虽有藉田，而实非陛下之所耕也。虽备服物，而实非后宫之所出也。以之对越神祗，享于祖祢，道或未尽，礼不徒成，陛下之心能无少歉乎？谨按《礼经》之义，远稽前古之文，适三阳交泰之春，当是月上辛之日，祈谷于太微之帝，再择乎吉亥之辰，封入壝宫，掌舍设枑，太仆秉辔，保介从行，缀黛耜于绀辕，冠朱纮之华冕，平秩东作，爱至南郊，天颜咫尺，恭就三推，黎庶三百，遂终千亩。公卿以下，隋爵秩而亦耕，燕饮之宜，布龙光于既返，内宰献穜于厥后，神仓敛获于西成，一旦用之，中心足矣。此天子藉田之礼也。载按古经之文，周达王后之制，衣服不备，不敢以祭。天子有公桑之地，地逼于川，筑蚕室于其旁，建后宫于其上，宫高一丈，棘绕垣墉，外户扇而掩之。禁伐桑柘，因具植筐，后妃斋戒而临焉，戕斧由斯而动矣。浴蚕乎水，戾叶乎风，蚕卒眠矣，岁既单矣，吉妇之勤就矣，奉茧献于后矣。后于是而言曰：此以为君服与？遂副祎而受之，少牢以礼之。复诠良日，后乃亲操手既三盆。事终，群下染以玄黄朱绿为之黼黻文章，君王致祭从而服之。此后妃公桑之制也。望陛下勿怒虢公之直谏，式同汉帝之亲耕，于彼大田，成兹盛事。更望中宫协圣仿古亲蚕，大增助日之月光，深尽配天之坤厚，如此则下使田家服勤，上获宗庙垂佑矣。 

　　井田之法，六尺为步，步百为亩，亩百为夫，夫三为屋，屋三为井。井方一里，凡九百亩，其中为公田，八家皆私百亩，同养公田。井百为成，成方十里，成百为同，同方百里，同百为畿，畿方千里。臣尝计方千里之地，提封百万井，山川城市等除百分提封之三十六外，定六十四万井，中为私田五万一千二十万亩。其井中区，除宅居二十亩之余，为公田五千二十万亩。又乘除粟稻等子粒之多寡，每亩岁率一石五斗计之，则私田子粒可得七万六千八百万石，公田子粒可得七千六百八十万石。其鳏寡孤独无告者，尤先赈惠焉。上下相睦，贫富相均。此隆周所以旁作穆穆迓衡，而孟子所以不惮区区告人也。自赢秦变法之后，富者田连阡陌，贫者无置锥之地。越至于今，迫于豪富，官贵而不能复圣朝。东西南北，地境无穷，国家用费之资，仅足下民愁叹之声未除。且古者方千里之地，得公田子粒七千六百八十万石，今能得之乎？臣知其断不能也。方今之务，莫如兴复井田。尚恐骤然骚动，宜限田以渐复之，望陛下一新田制，凡宗室王公之家，限田几百顷。无族官民之家，限田几十顷。凡限外退田者，赐其家长以空名告身，每田几顷官阶一级，不使居实职。凡限外蔽欺田亩者，坐以重罪。至限外之田有承佃者，即令佃户为主。其未经开垦者，令无田之民占而辟之，本年免其租税，次年减半，三年始依例科征。所占田亦不得过限。其无田之民，不欲占田者听。以后有卖田者，买田亦不得过限。是私田既定，乃定公田。公田之法，凡九等：一品者二十顷，二品者十八顷，三品者十五顷，四品者十二顷，其下俱以二顷为差，至九品但二顷而止。庶乎民获恒产，官足养廉，行之五十年后，井田可复兴矣。 

　　方今御史台官，内有监察院以隶之，外有廉访司以承之，所以整齐百僚，激扬百姓。御史之职，非天子视听之官，而何哉？是以霜兰露车，柏林石室，昭其清也。授以立秋，象以荧惑，昭其严也。鹰击之喻，豸冠之服，昭其威也。千步清道，王公逊避，昭其重也。中书门下，并为三司，昭其贵也。五者备矣，然后能触邪指佞，使雄奸巨猾胆破声消，封豕长蛇骨寒心颤，将狐狸眇、害蜂虿微，毒不工而自息矣。顾阿合马擅政于前，桑哥弄权于后，台官以下闭口吞声，寡居高坐。幸而太原侠客揖聂政之高风，大理名卿致皋陶之淑问，一旦凶渠顿翦，赤子更生，美则美矣，未尽善也。且我国家建兹台班，岂徒稽朝祭之末仪，纠案牍之细事已哉！然而不言，盖由省府之职秩悬殊，而不敢抗稀故也。况权臣之计百纲千机，崔赋、杨居宽等同为执政，犹陷之于死地。进而守正，则徒遭刑戮，而令圣朝有杀直之名；退而引病，则诬以不忠，而谓不肯效皇家之力。伏望厉宪台之丰采，俾行省以齐阶，则委任既专，而体统自肃矣。 

　　臣闻设纪张纲，莫如清简，建官置吏，切戒繁多。夫爵者，官之尊也；阶者，官之次也；品者，官之序也；职者，官之掌也；位者，官之居也；禄者，官之给也；吏者，官之佐也。虽曰事非官不办，亦有事因官多而益紊。此圣王所以贵寡不贵众，欲静不欲躁也。唐虞稽古建官，惟百夏商官倍亦克用乂，周卿分职，各率其属。厥后官愈多，而治愈不古。是以汉废四百县，而下民业定；隋废五百郡，而天下政行；皆以官不用多，而在乎得贤；政不徒烦，而贵乎省事也。今国家立制，自宗王及国王、郡王、国公以下，为爵自特进、崇进至将军、大夫、校尉、郎，为阶自正一至从九，为品掌典当行，为职各职所居，为位各位养廉之资，为禄各司赞佐行文之史，为吏其制亦详矣。然文武二等，分部中外，本欲图宁，而似乎难宁也。估见京师不急之司、院，无用之署、局，及随朝台、省、院、部以下诸有司官吏，可兼而不兼，可并而不并者有之矣。畿外行省，随省诸有司，宣慰、廉访等司，路、府、州、县、仓、库、局监诸衙门，官吏亦有冗者矣。武臣万户所统不满万人，千户所管不及千人之类，亦已有之矣。臣窃以冗官之大弊有三：一曰选法之弊，二曰政事之弊，三曰军民之弊。夫文武官吏员数既多，当考满之时，近春秋之选，资格之簿扰攘纷纭，保荐之文交错旁午，有司行文且未暇，奚暇顾孰果有才，孰果有德而考校之哉。既不遑考校，则取准于官牍荐书之所陈布已耳。于是杂流之途进，货贿之窦开，遂致员多阙少，无知这何。经营者是得迁除，养高者坐淹岁月，此选法之弊也。夫文武官吏人数既多，有当决之事而不决，有当行之事而不行，问其职，则曰：“我职也。”问其施，则曰：“僚属非一，岂我所能独主？？及乎朝廷闻之，遂立稽违期限之罚，不亦甚与？此政事之弊也。夫国家用人路广浮滥，得升使之临共，在下必不能敷宣政化，如是则刻剥之苦，役使之烦，为害良多。此军民之弊也。三弊不绝，而徒立法以防之，不知法立而惧法之人奸欺之计益生矣。伏望察此三弊，凡内外不急之官吏、无用之衙门，可罢者罢之，可并者并之，然后以慎重名器之法，择人而用，又以黜幽陟明之法，顺理而考，则典选者易见其人，易程其效，而选法清矣，临政者事有所归，职有所主，而政绩成矣，在下者省于烦役，免于苦刻，而民业定矣。民者，天下之本，民业定而天下不太平者未之有也。 

　　又曰：赦者，欲以荡涤瑕秽，与民更始。以负罪者言之，则为莫大之深恩；以致治者论之，则非太平之常事也。近世以来，郊天、祝宗、建储、立后，未有不肆赦者。侥幸之子、逆知期会，能不起非滥之心哉？且罹狱者，皆人之切心侧目者也。及乎啼乌夜启，驿马宵流，玉龠告灵，金鸡树伏，雷雨一解，例皆释之，名为嘉吉之符，实皆变异之征也。遂使攘劫服赃而诧议，善人屏息以衔冤，养稂莠于良田，纵豺狼于当道。独不念害嘉谷而伤平民乎？又况大赦之后，邪奸未尝衰止，朝脱囹圄，夕撄缧绁其不能承化自新，亦已明矣。今国家哀囚徒之孽苦，悯小民之庸騃，频降赦条，此盖朝廷不忍人之心形于外，而不能自已也。推此以及良民，顺大道以正生杀，则周文之治不难同矣。若当罪而宥之，当杀而生之，亦犹来暄风于霜雪之辰，行春令于秋冬之际，如此布欲天道之成，臣不知其可也。伏望明罚饬法，振纪肃纲，俾奸人贪吏革面洗心，不敢觊非常之恩，作幸邀之想，天下幸甚！ 

　　臣闻尧居茅屋，禹戒雕墙，周王之插服，汉帝之皂绨，非徒尽质素之本心，亦以杜人民之奢汰也。下至晋武焚雉头裘，宋武碎琥珀枕，隋文帝同土价于黄金，唐太宗悲苦寒之鹦鹉，斯中主之雄，匹夫之圣，犹能旧然特立。而国家乃使纂组绫锦浼其身，全珠壁玉浼其心，禽鸟犀象浼其视，俳优丝竹浼其耳，珍馐异馔浼其口腹，臣窃危之。 

　　今国家官阶各异，服色惟三。是故有紫，有红，有绿，有碧者，实唐朝之公服也。意或水一、火二、木三、金四者，用四方之间色也。今又举三等之色，而遣其碧者，从当时之宜也。至于玉犀、金角之饰带，金银锡锴之殊节，象板以为简，银铜以为章，此在公之品级也。山节藻棁，复室重檐，黻绣偏诸肩绘日月，皆古天子宫室衣服之制也。今市藏获皆敢居之、服之，此臣所以惜之也。车马者，古之命物也。今六合为一、冀、代多马，天下之人皆得乘之，无足深怪。然大夫不敢徒行，是以有车。今市井之家，往往骖服驾车而乘之，与士大夫无异，此臣所以惜之也。上自省、台，下及州、府中人，前世皆用黛色为区别，今犹阙焉，也入公庭与庶人无异，此臣所以惜之也。僧、尼道士之服，自有其宜，今不遵本教，杂混常俗，此臣所以惜之也。古者五十方衣帛，七十方食肉，今富人墙屋被文绣，鞍辔饰金玉，婢妾曳丝履，犬马食菽粟，甚至权吏滥官，豪富子弟，大率以贞廉为愚，以节俭为耻，此臣所以惜之也。 

　　奏上，多为时所采用。 

　　成宗即位，天麟复上逃民策曰： 

　　伏读辛酉诏命，中统建元以前逃户复业者户下差税，本年全免，次年半征，三年复始例起科。自此累颁诏文，优恤逃户，蠲免积逋，斯皆先帝这惠也。臣谓逃民之故有五：一早天，二曰官，三曰军，四曰钱，五曰愚。盖有田之家，田为恒产，屡经饥馑，粮竭就食。如此而逃者，天为之也。守令苛刻，役敛烦兴，富以赂免，贫难独任。如此而逃者，官为之也。军资不赡，鬻卖田产，无以供给。如此而逃者，军所致也。生理不周，举债乾没，子本增积，不能速偿。如此而逃者，钱所致也。弗恤艰难，损附遗业，悔恨莫追，穷困失所。如此而逃者，乃自愚也。夫逃民皆无奈之民也。倘稍能自存活，岂肯逃哉。又诏云：苟避差发，臣谓此则非民之罪，实官长之罪耳。昔汉倪宽为内史，军发负租，课殿当免，民闻之，大家牛车，小家担负，输租纟强属课，更以最此。盖民信爱之故也，岂有苟避差发者哉。伏望陛下一新污俗，再整淳风，下哀痛之诏，察化导之义，从前逋负差税并行除免。凡有田而逃者听复本业，无田而逃者听于旷土占田，其间贫无牛种及田器者，官为贳而颁之，限三年外酬其贳主之直而无息，凡因军而逃者，验实贫为助资之户，凡欠负他人钱债者，复业之后，限五年外一本一利偿还，有既复业而尚游手荒废农务者，乡三老举于官而罪之。逃民已定，于是慎名器以绝滥虚之官，限田产以绝兼并之路，重农桑以绝失业之人，设义仓以绝凶岁之厄。向之逃民虽赏之，亦不复逃矣。此谓之务本。 

　　云南金齿路进驯象，天麟又上策曰： 

　　当今殊方异物，禽鸟犀象，自山海而来者多矣。其间为害不一，试略陈之。夫牛马鸡犬之类，中国之所常有，上下之所共育畜之，无失其时，则可以充国用而利民生。彼异域之产，有之不足以增光，无之不足以滋歉者。近年以来，骈罗而至，梯山航海，辇赆舆金，或重译而来呈，或望风而并凑，府无虚月，史不绝书。若以冠带百蛮车书万里而论，则百世之嘉猷，莫大之神功。若以帝王大体，古今论议而言，则受之而不却，启之而不杜，亦非所以尽圣明之本心也。按夏禹任土作贡，而召公之戒其主且曰：“不作无益害有益，功乃成；不贵异物贱用物，民乃足。珍禽异兽不育于国，不宝远物，则远人格。”真知言者也。东周之际，楚子不臣，包茅不至，无以缩酒，齐桓仗义而问其罪，《春秋》大之。西汉之时，大宛未服，天马未来，怒激中国，武帝恃力而侵其域，当代病之。此二者，中以审中国之贡，乃所当然，而远人之物，未宜取之也。岂惟远人之物未宜取哉，即中国无益之物亦不可取。是以孝文还千里马，元帝罢齐三服官，仁俭之名，如扬日月，虽欲下民之不感，岂可得或！且异物荡心，其害一也。使外国闻之，而以国家为有嗜好，其害二也。水陆转运，役人非细，其害三也。有三害，而无一利，亦何尚之有。伏望陛下昭播徽声，俾扬遐境。凡四远之纳款者，听书檄奏闻，而不求其献物，听子弟入朝，而不求其纳贿，则化天下以德，示天下以无欲，将见西番东徼之渠长承恩而来享，慕道而来王矣。又言：训宗室在教行而知礼，法明而畏罪。阀阅子弟例得补荫者，宜严定试法。至于献商计羡余者，莫非掊克之臣被笞杖复官者，类皆无耻之辈。其大夫以上有罪者，先禁卒徒詈辱，当刑者听其自裁，籍没者子孙免禁锢之限，家财给无告之人。 

　　其论人材，辨三德而分为九科，简八材而分为二十六等。其论建官行省。革藩镇诸侯之专，中书为公卿大臣之任。其论选法，当以贤能为先，称职是尚，而不计资序之浅深。又如立社仓、置谏院、定军役、除差税、惜农时、开武科、设天驷监、广群牧所，皆裨益时政之大者。天麟所著诗文尤富，皆不传于世。 

　　郑介夫，字以居，衢州开化人。性刚直敢言。成宗大德七年，上《太平策》一纲二十目，略曰： 

　　昔齐桓五子争立，而霰业遂微。晋献谗废申发，至国乱数十年。始皇以扶苏不定，致使灭宗。惠帝以继子不明，几至易姓。自后由此败亡者，不可胜计。草茅之士，犹不能忘情；而秉均当轴之臣，略不及此，何邪？今皇太子嗜慾未开，心术未定。宜择端人正士以傅翼之，与之居处出入，使通古今治乱之成迹，明君子小人之情伪。所谓教得而太子正，太子正而天下定矣。古者建东宫，立太子，将以重国本、定民志，非泛然之美称也。今诸王公子例呼太子，嫡庶亲疏略无差别。昔晋申允曰：太子统天下之重，而与诸王齐冠远游，非所以辨贵贱也。同衣冠犹不可，况可同名号哉！ 

　　吏之与儒可相有，而不可相无者也。儒不通吏，则为腐儒；吏不通儒，则为俗吏。必儒吏兼通，而后可以莅政临民。《汉书》称以儒术饰吏治，正此谓也。今吟一篇诗，习半行字，即名为儒；检举式例，会计出入，即名为吏。吏则指儒为不识时务之书生，儒则诋吏为不通古今之俗子。儒、吏本出一途，析而为二，遂致人员之字，莫甚此时。久任于内者，但求速化，未知民瘼之艰难；久任于外者，惟务苟禄，不谙中朝之体统。今朝廷既未定取人之科，当思所以救弊之策。百官自三品以下，九品以上，并内外互相注授。历外一任，则升之朝；随朝一任，则补之外，凡任于外者，必由内发；任于内者，必从外取。庶使儒通于吏，吏出于儒，儒吏不致扞格，内外无分重轻矣。 

　　古者自州县官以上，皆天子自选，故铨曹每拟一官，必先禀命于天子。天子欲用一人，亦询其可否于执政。今乃以省部除授之官，指为常选；以天子委用之人，指为别里歌选。夫天下之官，孰非天子之臣，安得一以朝省，而自分为两途邪？ 

　　汉以铜钱而权皮币之重，皮币为母，铜钱为子。宋以铜钱而权交会之重，交会为母，铜钱为子。国初以中统钞五十两为一锭者，盖别乎银锭也，以银为母，中统为子。既而银已不行，所用者惟钞，遂以至大钞为母，小钞为子。今以至元一贯淮中统五贯，是以子胜母，以轻加重。以后逾前，势不至于大坏，极弊不止。夫钞为一时之权宜，钱为万世之长计。盗贼难以赍行，水火不能消减，世世因之，以为通宝。说者谓铸一钱费一钱，无利于国。不知费一钱，可得一钱，利在天下，即国家无穷之利也。 

　　唐刘晏专用榷盐，以充军国之用，其言曰：“官多则民扰。但于出盐之乡，置盐官，收盐户所煮之盐，转鬻于商，任其所之。自余州县，不复置官，或商绝盐贵，则减价鬻之，谓之常平盐。由是国用充足，民不困敝。”此已验良法也。今宜祖其遗规，将盐运司衙门及各场所设官吏、团军、巡卒尽归有司管领，选省部内才干官一员，充榷盐使，于各州县摘佐贰官一员，提调盐务，于产盐处所设乡官一员，专掌支发。但签取本处富家应当亭户，分认周岁盐额，令亭户自行收贮，灶户任便煎煮，随处立他交纳，亭户不致逃亡，灶户可免追剥，民户亦无团巡诬逮之扰，自皆乐于应办。若非亭户、灶户自煎者，方为私盐，许令盐户告发，依条治罪。商人获利既厚，贩者必多，而民间亦可得贱盐食用。古今盐法，不过为办课耳。使课而无亏，何必广布衙门，自取多事。今直有定额，户有定数，私煎有定罪，若一委之有司取办亭户，既省俸给工本，自可全收课程，官享其利，而民安其业矣。 

　　今市街之间，名曰嫁汉，曰把手合活，曰坐子人家，十室而九，各路争相仿效，此风尤为不美。且抑良为贱者，待告而禁，终不能绝，若令有司觉察，或许诸人陈首，但有此等，尽遣从良。此可厚俗之一也。 

　　南北风俗不同，北方以买来者谓之躯口，南方以受役者即为奴婢。故唐法，奴告主者，皆勿受。此可厚俗之二也。 

　　古者，宗庙四时之禴祀蒸尝，皆天子亲享，不敢使有司摄也。宜检讨旧典，亲行享庙之仪。仍令天下无论官庶之家，有亲在，而诸子忍于分析，及居官客外，而违于生事死葬者，并坐以不孝之罪。此可厚俗之三也。 

　　父子夫妇，纲常之大。今鬻子休妻，视同犬豕。虽有抑良买休之条，而转售者则易其名曰过房，受财者则易其名曰聘礼。今大都、上都有马市、羊市、牛市，兼有人市，致使人畜相等，极为可怜。宜严行禁绝，使各相保守，无弃天伦。此可厚俗之四也。 

　　九品之官，定为九等，士农工商僧道定为六等，下而臧获定为一等，使服饰各安分，限贫富不得僭逾。此可厚俗之五也。 

　　汉立常平仓，谷贱，增价而籴以利农；谷贵，减价而粜以利民。朱文公常行之，浙东最为得法。然不可行于今矣，何也？官吏为奸。若官入官出，民间未沾赈济之利，且先被克减计点之扰，适以重困耳。宜于各处验户口多寡，设立义仓，令百姓各输己粟，自掌出入之数。凡入一石之粟，自得一石之用。不费公钱，亦无损于私蓄。犹虑风俗不古，急义者少，则官为之立式。有地百亩者，限以一岁出粟一石，令本甲户执其纲领，择乡里廉干者掌其收支。岁添新粟，则旋广仓廪，每遇阙乏，如取诸寄。其中或有侵欺，则令司县官依窃盗例科断。或司县官因而挟势借贷，则令巡按官依枉法赃例定罪。若所在官司有能劝率成效，优加升赏，诚为安民定业之长策。至于目前所急，尤思先有以救之。虽官司贱价赈粜，以有限之粟，应未已之荒，所济无几。若勒令富家平粜，则大户纵贿而求免，小户力贫以奉行，流害滋甚。今被灾之处虽多，而江淮、湖广皆稔熟，及此秋成之余，急为立法，收米四百余万石，半运赴都，半留随省，以备明年之荒可也。或仿汉时输粟为郎，宋时官卖度牒之例。二者但费朝廷之一纸，不动声色，而数百万粮可立致矣。 

　　国家立政，必以刑书为先。今天下所奉行者，有例可援，无法可守。官吏因得并缘为欺。内而省部，外而郡府，抄写格条多至数十。间遇事有难决，则检寻旧例，或中无所载，则旋行比拟，是百官莫知所守也。民间自以耳目所得之敕旨、条令，杂采类编，刊行成帙，名曰《断例条章》，曰《官民要览》，家置一本，以为淮绳。试阅二十年间之例，较之三十年前，半不可用矣。更以十年间之例，较之二十年前，又半不可用矣。是百姓莫知所避也。号令不常，初降随没，遂致民间有一紧、二慢、三休之谣。京都为四方取则之地，法且不行，况四方乎？如往年禁酒，而私酝者比屋，禁牛而私间者盈市。奸盗杀人罪在不赦，而每岁放秀鲁麻婚姻聘财，明有官庶高下折钞之例。而今之嫁女者重索财物，与估卖躯口无异。买卖田宅，旧有先亲后邻之条，而今民业多归势要。推此数端，天下概可知矣。今有司每视刑名为重，而户婚、钱价略不加意。殊不知民间争况之端，无不始于户婚、钱债而因之，以至于奸盗杀人者也。宪司巡按，每以赃罚为重，而一切民词，略不省察。殊不知百姓负冤，上无所诉，是开官吏以受赃之路也。更兼衙门纷杂，事不归一，正宫位下自立中政院，匠人自隶金玉府，校尉自归拱卫司，军人自属枢密院，诸王位下自有宗正府、内史府，僧则宣政院，道则道教所，又有宣徽院、微政院、都护府、白云宗所管户计诸司，头目布满天下，彼此不相统摄。无法之弊，莫此为甚。昔先帝尝命修律，未及成书。近议大德律，所任非人，讹舛益甚。宜于台阁省部内，选择通经术、明治体、练达时宜者，酌以古今之律文，参以建元以来制敕命令，采以南北风土之宜，修为一代令典，使有所遵守，生民知所畏避，庶政体归一，狱无久淹矣。 

　　古者立刑，必先施于赃吏，盖赃吏为患甚于酷吏之肆虐。赃既不行，则刑自平矣。昔国家家为枉法、不枉法之例。今则枉法者除名不叙，不枉法者并殿三年。制法虽明，而犯者未已，终莫能禁其万一。且如司县官困于正从七品、八品间，终老无受宣之望。吏员困于路县，终老无受敕之期。凡人之自爱其身，而重于犯法者，以清议之可畏，前程之尚远也。既无所畏，又无所慕，则仕而为贫耳，复何所惜。在昔有剌配籍没之法，文其面前则终身不齿于乡里，籍其资则全家不免于饥寒，治赃吏无出此法这善也。 

　　贼吏固严其罪矣，而廉吏则未见赏，今省部置立过名簿，不闻有功绩簿；宪司岁报赃罚册，不闻有廉能册。朝廷虽有封赠之典，未见举行。嗣后内外大小官，有至廉无扰者，历一考，则封僧其父母，历再考，则封赠其妻妾。不过邀朝廷一命之恩光，而可收激劝人材之实效矣。 

　　当今之弊，不在俸禄之薄，而在俸禄之未均。不患俸禄之未敷，而患设官之太滥。均有余以周不足，取滥设之米以给合设之官，则国无所损，而官有所利。议事这臣若能裒多益寡，截长补短，则职田所书自可敷用。今又额外多出俸米二十八万余石，徒损国储，无益官吏。且丞相职居人臣之右，每月得俸八锭有零，一日之俸不满十四两，若仿晋之何曾，日食万钱，虽竭私帑不能自给矣。天子立相，必须厚禄以优崇大臣，律身自宜戒奢，而从俭岂可先处以约，而薄其所养哉。今俸自三锭以上者，不得添米，官益高而俸益薄，甚非尊尊贵贵之道。又如随朝大小官及各行省、宣慰司，皆枢要重臣，既无所取于民，又无职田可收，纵添俸米，保足养廉。宜尽取无拨职田，合计子粒，官为书贮，将中外人员差等而普及之。内外台察廉访司事烦而形神劳，官清而交往绝，比之有司，量加优厚，所以重风宪也。和林、上都、山后、河西诸路，不系产米之地，依本处时估折价，不拘以定数，所以重边鄙也。军民各色官吏，但请俸钱者，随所给钞数，按月支米，元无俸钱者，随所授品从，依例增支。交官书职田钱粮，先尽外任数足，其余尽令起运赴都，以给随朝官吏。计其所得，倍多于前，又可不费太仓之粟，此利国利官之要道也。 

　　昔田千秋一言寤主，即登侯相，郑然明一言见知，便获赏识。古人际遇，往往皆然。若必待羔雁以为先容，币帛以将厚意，则千秋老死于郎官，然明终役于堂下耳。今之隶名儒籍者，不知壮行本于幼学，而谓借径可以得官，皆曰何必读书然后富贵。仕路既不出于儒，何须虚费日力，但厚赂翰林、集贤字，求一保文，或称茂异，或称故官，或称先贤子孙，其人即保教授。才入州选，便求升路，才历一任，便干提举，但求迁转之速。何问教养之事。学校遂成废弛，言者皆归咎于差役所致。不思唐宋盛时，儒人未尝免差，而士风甚盛，人材甚广，无他声名诱之于前，利禄引之于后也。使前数年不当差役，亦未见有一人成材者，果业儒而获用，则人自慕尚，虽当役不足以抑之。苟业儒而无用，则人皆厌弃，虽免役亦不足以励之也。比者，如编《一统志》、写金字经，非有追章琢句之巧，考古证今之难也，愚夫下流但能缮书者，皆可与选，给食赏钞已足以酬其劳，更与之升职减资，是朝廷开天下以奔竞之路也。 

　　明诏：德行文学高出时辈者，有司保举，廉访司体覆相同，以备擢用。年来中外所举不为少矣，未见擢一才，拔一士，岂非虚文求人乎？明诏：上书陈言者，皆得实封进献。年来官庶所陈，不为少矣，未闻纳一谏，从一事，岂非虚文求言乎？格例：诸县尹以五事备者为上选，三事成者为中选，五事俱不举者黜。今实备五事而无力者，止常调；虚称五事而有力者，则引例升等；岂非虚文考绩乎？国家立御史台及肃政廉访司纠弹诸人，无得沮坏。今所纠者仅可施之插官、下吏，所荐者呈省到部俾同故纸，而外任巡按书吏人等反借风宪这威，徇私纳贿，无所畏忌，其为民患，过于有司，岂非虚文重台察乎？《至元新格》：常事五日程，中事七日程，大事十日程今小事动经半年，大事辄以数岁，岂非虚文议狱乎？诏书累降停罢劳民不急之役，存恤鳏寡孤独之人，今之隶名官籍者皆坊正巷长，略举市井所知，以应故事，其实穷而无告者未尝登籍沾惠也，岂非虚文爱民乎？国家立司农司以敦农政，路县正官衔内加以兼劝农事，每岁仲春令亲行劝课。今官吏出郊，借此游宴，里正、社长科敛供给，岂非虚文务农乎？ 

　　国家仿古，立翰林院、集贤院、秘书监、太常司，可谓得彬彬文物之盛矣。今翰林多不识字之鄙夫，集贤为群不肖之渊蒌，编修、检阅皆归门馆富儿，秘监署丞半是庸医、缪卜。职奉常者，谁明乎五礼、六律？居成均者，谁通乎《诗》、《书》六艺？他如医学、儒学、蒙古学，各置提举司，尤为无益。国政岂非虚文设官乎？国家设立太史、司天，以明占测；崇奉国师、宗师，以严祈祷；可谓尽事天之诚矣。今日月薄蚀，则期集鼓奏以彰信；推历未尝克定其应验，星象失躔，但托辞禳度，以分受官物；未尝指称其变故，罄竭帑藏以供西僧好事；盛陈金帛，以副黄冠醮筵；岂非虚文对越乎？ 

　　圣朝定夺诸色户计，何尝一毫损民。如水、马站户与之除粮免差，粮资足以补办，祗应可抵里役。如金户办金，则就准本户合纳之税；匠户当工，则官支口粮以资赡养；灶户烧盐，则给以工本；银场炬煅，既给工本，又与口粮。计所入课程，正与买价无异，爱民之厚，于此可见。今各处巡尉司设弓手，各路县狱司设禁子，牧民官各衙门设祗候、曳剌，既免粮以优之，而有司不与开除，反令税户分任包约，于各输额粮之外，别立名项曰包米，诚古今所未见。且各户劳逸相悬，如站有消乏，金须本色，灶欲办课，匠不离局，设有不及，诃责踵至，所淮税粮，岂足供给？而弓手、祗候、曳剌、禁子等户，役甚优闲，无费于已，且可肥家，不知何自而与之免粮也？ 

　　古称侍卫禁、直左右前后之人，今谓之怯薛歹。以今信古，古者数多名繁，今视古颇简。《周礼 天官冢宰》曰膳夫、疱人，日内饔、外饔，日浆人，曰烹人、笾人，今之博儿赤也。曰幕人，曰司服、司丧，曰内宰，今之速古儿赤也。曰掌舍、掌次，今之阿察赤也。曰阍人，今之哈勒哈赤也。曰缝人、屦人，曰典妇功，今之玉烈赤也。曰宫人，今之煜剌赤也。古者分以职役，定以等差，用当其人，人当其任。是以人无觊觎，各守分义。今则不限以员，不责以职，但挟重资有梯，援投门下，便可报名请粮，获邀赏赐，皆名曰怯薛歹。是各官门下之怯薛，非天子御前之怯薛也。比者朝省严行分拣，如有职役定员，则挟资投入者无所容力，有出身定例，则别里哥选不禁自绝矣。 

　　今国家财赋，半入西番，红帽禅衣者公然出入宫禁。道家以老子为宗，惟在清净无为，辟谷弃人间事，今张天师纵情姬爱，广置田园，招揽权势，凌烁官府，此江南一大豪霸也。朝廷前立宣政院、道教所，以其弃俗出家，非有司所宜统摄，而乃恃宠作威，公行贿赂，僧道词讼数倍。民间如奸盗杀人不法事，往往见告。各寺既有讲主、长老，各观既有知观、提举，足任管领之责。随路又滥设僧录司、道隶司，各县皆置僧纲，威仪反为僧、道之蠹，并宜革去。且僧道另设衙门，三代以下所未有。亡金弃人尚鬼，帮置二司与民民鼎立而三，岂谓圣朝踵其弊政。僧道既金免徭税，愚民多出财产托名诡寄，以求避役。驱国家之实利归无用之空门。视民间输税之外，又当里正、主首、和顾、和买，非惟弃本逐末，实且劳逸不均。今后寺观常住税粮，宜准古法，尽令输官。外有白云宗一派，既自别于俗人，又复异于僧道，朝廷不察其伪，特为另立衙门，亦宜革去，以除国蠹，以宽民力。 

　　春秋二百二十四年之间，灾变迭出，地震者五。国家自十数年来，凡三见之。以今考古，未有若此之数数也。汉史翼奉言：“地变为阴气太盛，宜疏后党，亲同姓，出后宫，损阴气。”李寻曰：“地震有上中下，上位应后妃，中位应大臣，下位应庶民。宜弱外戚，强本支，崇阳抑阴，以救其咎。”或以言游畋土木，或以言宦官嬖幸，或以言小人党盛，各因时弊而指斥之耳。以今日人事观之，阃仪严肃，女谒不行，如吕韦之专，赵、杨之宠，无有也。后宫列陈，名不盈数。如三千、一万之充满，无有也。秉国爻者，皆色目，汉人未尝一官任舅后之族，如吕、霍、上官之僭奢，无有也。敷奏出纳，非台、省不得与闻，未尝一事出阉寺之口，如恭显鱼程之专擅，无有也。春秋出畋，循行故典，宫墙殿宇，一安旧规，如阿房、复阁之兴，楼船、锦缆之侈，无有也。然则致是变也，既皆非此之故，意当归之执政大臣乎？季路问事鬼神，子曰：“末能事人，焉能事鬼？”敢问死，曰：“未知生，焉知死？”此一章，乃三教是非之所由分也。况达摩面壁九年，维摩不二法门，止为身计，何尝施祸福于人？张道陵远处深山，萨真人一瓢自随，厌与俗接，何曾妄有希求？往年帝师之死，驿取小帝师来代，不过一庸厮耳，举朝郊迎，望风罗拜，荣遇之过，一至如此。昔达摩自南天竺来，梁武帝问曰：“朕造寺、舍经、度生不可胜纪，有何功德？”师曰：“并无功德，此但天人小果有漏之因，如影随形，虽有非实。”此语足以解求福田利益者之惑。陈博隐华山，宋太宗召至，使宰相宋琪等问以修养之道，对曰：“炼养有术，纵使白日升天，何益于治？今圣上洞达古今，深究治乱，正君臣合德致治之时，勤行修炼，无以逾此。”斯言可为求神仙者之鉴。唐会昌间，为僧尼耗蠹天下，命并省佛寺，上都、东都各留二寺，上州留一寺，中下州并废。寺分三等，上等留僧二十人，等十人，下等五人，余僧及尼皆勒归俗。通毁招提兰若四万余区，收良田数千万亩、奴婢十五万人、归俗僧尼二十六万五百人，真是快活条贯，宜体此意。 

　　今日未尝无边远选，固有准保定夺者矣。但保举之初，忽于立法防奸，选用之后，失于计功核实。如云南甘肃，八番，两江等处统帅、藩臣，一赴阙下，便行保人，以所保之品级，定价值之轻重，多者百锭，少亦三之二。或当时取勇，或先与其半，或立利钱文书呈解到省，官可立得。街市富子每闻一帅臣至，则争先营求，并未尝涉历塞庭、练习边事也。近者两江元帅累保得除者，几及百人，各镇蹈其故辙，公然卖保，遂致边鄙失得才之实，朝廷负滥爵之名，皆诸帅不忠误国之故。 

　　自古天下之田，无不属官。先王受田，使贫富强弱不相过，得以自耕，故天下无甚富、甚贫之民。至成周时其法大备，画地为井，八鸠、五规、二牧、九夫，以等其高下，沟洫、畎浍、川涂、轸径，以立其堤防。疆井既定，虽欲贪，并不得也。商鞅用秦，已不复有井田之旧。于是阡陌既开，乃有豪强兼并之患，然犹不明言田在民也，官不得治而民得自占为业耳。汉亡，三国并立，兵火之余，人稀土旷。当是时，天下之田既不在官，亦终不在民。以为在官，则无人；以为在民，又无簿籍契券，但随其力所能至而耕之。元魏行均田，唐因而损益之，为法虽善，然令民得卖其口分永业，日渐一日，而公田尽变为私田矣。田既属民，乃欲夺富者之田以与无田之民，祸乱群兴，必然之理也。董仲舒在武帝朝，去古未远，乃曰：“井田虽难卒行，宜少近古，限民名田以赡不足。”言甚善而未果行。至哀帝时，孔光、何武曰：“吏民名田无过三十顷，期尽三年，而犯者没入官。”时丁傅用事，董贤隆贵，不便于己，遂寝其议。三十顷之田，周民三十夫之田也。以一人而兼三十夫之田，亦已过矣，而期之三年似太迫。为今之计，豪强卒难禁止，惟有限田之法可以制之。酌古准今，宜为定制。 

　　古者，给价换马，已非良策。今乃刷马民间，尤为弊政。且南北风土不同，生长于南者则不禁其冷，生长于北者则不禁其热。若刷东南之马以供西北用，则立见其死亡耳。且牧于野者，安于水草，习于驰骤，以之临敌，易于鞭策。畜于家者，饱以刍豆，勤以剪拂，一旦置之荒郊，便已无力。朝廷不循广马之成规，而行刷马之下策，虽曰和买，何异白夺。且政出亡金，其时邻敌交攻，疆土滋削，未免刷之民间，以应一时之急。堂堂天朝，岂宜出此，兼以刷至之马实无所用，而民怨皆归于国，甚非经久之计。唐初得牝马三千匹，徙之陇右，命张万岁掌之，蕃息至七十万匹，分为八坊、四十八监，各置使领之。是时天下以一缣易一马。及玄宗以王毛仲为内外闲厩使，东封之日有马四十三万匹，牛羊称是，此已然之明验也。今国家土宇，数倍于唐，水甘草美这处，尽在版图。若择宜牧这地，各设牧马监，官给牝马，选用能吏，使专牧养之权，重职任，优俸禄，责以成效，不十数年，马不可胜用矣。 

　　奏上，多见采纳。后以省臣荐，授金溪县丞，卒。 
</div>
    <div class="pagination">
<a href="新元史_page328.html">上一页</a><span>...</span><a href="新元史_page324.html">324</a><a href="新元史_page325.html">325</a><a href="新元史_page326.html">326</a><a href="新元史_page327.html">327</a><a href="新元史_page328.html">328</a><span class="current-page">329</span><a href="新元史_page330.html">330</a><a href="新元史_page331.html">331</a><a href="新元史_page332.html">332</a><a href="新元史_page333.html">333</a><a href="新元史_page334.html">334</a><span>...</span><a href="新元史_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
