<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 117 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 117 页/共 291 页
  </h1>
  <div class="content">
   △马政
　　清初沿明制，设御马监，康熙间，改为上驷院，掌御马，以备上乘。畜以备御者，曰内马；供仪仗者，曰仗马。御马选入，以印烙之。设蒙古马医官疗马病。上巡幸及行围，扈从官弁，各给官马。以副都统或侍卫为放马大臣，主其事。上谒祖陵，需马二万三千馀匹，东西陵需马四千三百馀匹，悉取察哈尔牧厂马应之。迨乾隆时，每扈从用马匹辄二万馀。嘉庆中，物力渐耗，停木兰秋狝。十二年，减额马之半。道光九年，如盛京谒陵，额马视乾隆时，约略相等，计取给厂马暨各盟长所进，盖二万六千馀匹云。
　　顺治十五年定军马，亲王出征，马四百匹，郡王三百，贝勒二百，贝子百五十，镇国公百匹，辅国公八十，不入八分镇国公七十，辅国公六十五，将军八十，副将军七十，护军统领、前锋统领、副都统皆六十，其下各有差，最少者护军、领催各六匹。康熙三十五年，敕出征兵一人马四匹，四人为伍，一伍主从骑八匹，驮器粮用具亦八匹。是岁，征噶尔丹，以兵丁马瘦，褫兵部尚书索诺和职。五十一年，覈定军中职官马数，大学士、尚书、左都御史十六匹，侍郎以下递减，经略、大将军各二十五匹，副将军以下递减。乾隆十六年，八旗牧官马二万七千七百馀匹，以万匹于都城外牧养，热河千匹，各庄头二千匹，馀者分畀直隶标营。圈马之设，始乾隆二十八年，从都统舒赫德请也。满洲八旗，旗养马二百匹。蒙古八旗，旗百匹。洎五十九年撤圈，分给各兵拴养。嘉庆十二年，谕成亲王永星议复圈马，大学士戴衢亨等会议，立章程十条，圈马仍旧。道光末，军兴遂废，后亦不复筹矣。同治元年谕曰：“马政废弛，积弊已深，以致军马罢瘠。牧厂大臣等应妥实整顿，差功罪以挽颓风，著为令。”溯自世祖入关，迄于康、乾之际，盛京、吉林、黑龙江、直隶、江南、浙江、广东、福建、湖北、四川、陕、甘、山东、山西诸省设驻防满洲营，马凡十万六千四百馀匹，惟福建水师驻防仅数十匹。乾隆季年，定西藏兵制，前藏供差营马六十匹，后藏二十匹，旧塘四十三，共塘马二百二十匹，新设番塘二十四，共番马九十八匹。黑龙江兵向无额马，道光十六年，从哈丰阿请，始设置之。
　　天聪时，征服察哈尔，其地宜牧，马蕃息。顺治初，大库口外设种马厂，隶兵部。康熙九年，改牧厂属太仆寺，分左翼右翼二厂，均在口外。是时，大凌河设牧厂一，边墙设厂二，曰商都达布逊诺尔，曰达里冈爱，隶上驷院。寻分设牧厂五，曰大凌河牧群马营，曰养息牧哈达牧群马营，曰养息所边外苏鲁克牧牛羊群，及黑牛群牧营，曰养息牧边外牧群牛营，并在盛京境。凡马牡曰兒，牝曰果，不及三岁曰驹，及壮择割其牡曰骟。别其騍骟以为群，率騍马五配兒马一，群无过四百匹。騍马及羊三年一平群，牛六年，騍马群三岁以息补耗，三马而取一驹，骟马群岁耗其十一。置牧长、牧副、牧丁任其事，辖以协领、翼长、总管，官兵皆察哈尔、蒙古人充之。饲秣所需木槽镟镢镩杓，每群各二，五年一给之。总管三年番代。二十四年，定牧群牲畜岁终汇报增减数目，视其赢绌，以第赏罚。二十六年，令八旗豢马，春夏驱赴察哈尔牧放，曰出青，秋冬回圈，曰回青。四十四年，将军杨福请市马给兵丁，上不许，谕曰：“朝廷屡以太仆寺厂马并茶马给各兵丁，故无赔马之苦。历观宋、明议马政，皆无善策。牧马惟口外最善，水草肥美，不糜饷而孳生甚多。如驱入内地牧之，即日费万金不足矣。”雍正三年，定在厂马以四万匹为率。至乾隆五年，足额外，溢七千馀匹。两翼牧厂，共騍马百六十群，骟马十六群，令分在两翼厂牧放。八年，敕牧界毋许侵越。先是甘、凉、肃三州及西宁各设马厂，分五群，群储牝马二百匹，牡四十。寻改甘州厂属巴里坤。二十五年，伊犁设孳生马驼厂，畀锡伯、察哈尔、索伦、厄鲁特四营牧之。三十二年，定牧厂官属所需马，视内地驿传例，按官品给之，不得逾额。嘉庆中，从都统庆溥言，撤回厄鲁特人牧厂。初，富俊建言，撤大凌河牧厂，分归东三省，仁宗严谕斥之。迨道光七年，上经杏山东阅马厂，见河岸马群壮整。因谕是间牧厂宽阔，水草蕃滋，马恃以生息，若轻议裁，则散之甚易，聚之甚难。再有率为此请者，以违制论。咸丰四年，科尔沁亲王僧格林沁剿捻，檄取察哈尔战马六百匹，不堪乘用，奏闻。上大怒，严谕都统庆昀整顿，盖马政渐衰弛矣。光绪九年，太仆寺言两翼騍马骟马一百十四群，并孳生马五群，驼亦五群，较乾隆时群数大减。嗣是穆图善练兵，至黑龙江求马无良，愀然曰：“地气其尽乎！”迨于末叶，厉行新法，旧时牧政益废不讲，岂非时势使然欤？
　　顺治初，陕西设洮岷、河州、西宁、庄浪、甘州茶马司，及开成、安定、广宁、黑水、清平、万安、武安七监，岁遣御史一人专理之。七年，喀尔喀、额鲁特来市马，谕令自章京监察之贩客及贾人，与不系披甲者，概不许购，违者鞭一百，马入官。蒙古携马来京，不许商贩私买，胥役私购者罪之。康熙七年，裁茶马御史，以马政归甘肃巡抚。三十四年，谕遣师中等往蒙古诸旗购马，归化城、科尔沁各二千匹，馀定额有差。乾隆十二年，禁朝鲜买马。二十五年，敕乌鲁木齐市易哈萨克马百三十馀匹归巴里坤。旋以五吉等言，选哈萨克所易马拨往巴里坤，遂停购买。阿桂言伊犁易来哈萨克马渐成大群，敕书嘉予。二十八年，定江宁、浙江、福建驻防马匹出口采买例。三十二年，以伊犁易哈萨克马累积至多，择巴里坤善地牧放。寻乌里雅苏台马缺，亦以哈萨克马换易之。陕、甘营马，例调自伊犁转补，道远耗时。咸丰四年，用赓福请，由伊犁、塔尔巴哈台随地变价，令各营自购。七年，并敕山东缺额马，亦就近买补云。
　　贡马昉于国初，归化城土默特二旗，每岁四时贡马百匹。顺治十三年，吐鲁番贡三百二十四匹，嗣减令贡西马四匹，蒙古马十匹。康熙八年，以边外蒙古贡马，沿途抑买，谕严禁之。三十年，谕土谢图、车臣俱留汗号，贡白驼一、白马八如初，自馀毋以九白进。三十五年，喀尔喀蒙古献驼马，多不可计，感圣祖破噶尔丹，得归原牧地也。四川各土司例贡及折徵马，各营少者一、二匹，最多十二匹。甘肃唐古特七族西喇古兒例贡马匹，各营最多者八十二匹，少者递减至二、三匹。乾隆元年，谕四川土司折价马每匹纳银十二两，通省营马改从驿马例，纳银八两，永著为令。三十年，哈萨克沁德穆尔等献马。敕其馀马赴伊犁，毋于喀什噶尔诸地贸易。寻令沙拉伯尔游牧之哈萨克，与沙拉伯尔一体贡马。嘉庆元年，停叶尔羌进马。十六年，谕乌里雅苏台将军等贡马及备用马选取之。又谕伊犁进马，材具佶闲，足供御用，令正备贡各五匹，有私带者，以违制论。道光二年，从那彦成奏，青海属玉树番族岁纳贡马，据丁口数，依二十壮丁贡马一匹例，按数递裁。凉州属番族岁仍纳马一匹。初内外蒙部多贵戚，每征伐，争先输马、驼，汉、唐以来所未有也。康熙初，察哈尔亲王、郡王、贝勒等，闻三籓叛，各献马匹佐军。道光九年，章佳胡图克图捐马百匹，收其半。二十三年，察哈尔蒙旗捐马千九百七十匹。咸丰初，哲布尊丹巴等捐马千匹，喀尔喀土谢图等二千匹，锡林果勒盟长等三千匹，帝以其多，卻之。嗣闻已在途中，令择善地牧以待用。自是三音诺颜部等，以军事输马、驼，旋捐马二千一百，锡林果勒盟等千二百，或留或否。七年，各部落蒙古王等捐马六千四百匹，诏纳之。时粤、捻扰畿东，利于用骑也。同治间，黑龙江将军德英于呼伦贝尔各城劝捐军马。光绪初，丰绅托克湍办海防，时昭乌达盟郡王捐马六百匹，因请踵行推广劝谕，以助军实云。
　　驿置肇自前汉，历代因之。清沿明制，设驿马，为额四万三千三百有奇。各省驿制，定于康熙二年，凡赍奏官驿马之数，各籓马五匹，公、将军、提督、督、抚三匹，总兵、巡盐御史二匹，从兵部侍郎石麟请也。边外之驿，定于九年，凡明诏特遣，及理籓院饬赴蒙古诸部宣谕公务，得乘边外驿马。三十五年，征噶尔丹，设边外五处驿站，用便车粮运输。又从理籓院言，自张家口外设蒙古驿。其大略也。驿传在僻地者，仅供本州县所需，亦曰递马，额不过数匹。冲繁州县，置驿或二或三，额马至六七十匹。驿差大者，皇华使臣，朝贡蕃客，馀如大臣入觐、莅官、视鹺、监税皆是。若赍奏员役，呈奉表册，其小者也。要者，如星驰飞递，刻期立赴之属。若闵劳恤死，允给邮传，其散者也。驿政弊坏，张汧尝极言之。越数诛求，横索滋扰，蠹国病民，势所必至。已定例诸驿额马，每年十踣其三，循例买补。咸丰中，粤氛孔炽，湖、湘境为贼据，劫失驿骑，焚毁号舍，往往有之。各州县或买马填补，或赁马应差，其有失驿未设，即雇夫代马。甘肃旧设马额六千馀，亦以军兴废弛。光绪九年，军务既平，驿递渐简，所留马视前减三分二，而驿政亦无所妨。十一年，新疆南路设驿。是时，综通国驿站岁费，约三百万馀金。二十九年，刘坤一、张之洞条陈新法，谓驿站耗财，不如仿外人之邮政。邮政递信速，驿政文报迟。弊由有驿州县马缺额，又复疲瘦，驿丁或倚为利薮，因致稽延。请设驿政局，推行邮政，俾驿铺经费专取给邮资，即三百万岁耗可以省出矣。时韪其言。已而驿马渐裁，嗣是驿遂废不用。
　　顺治初，建常盈库，凡车驾司朋椿站银，武库司马值，太仆寺马价皆储之。康熙初，改常盈库储归户部。乾隆十六年，敕云南营马除十踣其三按例应赔外，其逾额踣毙者免赔椿银。二十七年，定给留圈马乾，每匹视绿营稍优异。三十八年，又令云南买补马价，每匹减银三两。初马乾岁费约四十四万有奇。道光中，从载铨等言，裁八旗官拴马半额，以节出之费补兵饷焉。
　　清初定现任官得养马，馀悉禁之。寻许武进士、武举、兵丁、捕役养马。康熙元年，禁民人养马。有私贩马匹，为人首告者，马给首告之人。其主有官职，予重罚。平民荷校鞭责。十年，令民人仍得养马。二十六年，定出厂马、驼，或践食田禾，或纵逸侵扰，兵鞭责，官罚俸有差。其兵丁强人代牧，乃勒索扰累者，兵发刑部，官降调。凡牧马毙，则验其皮，踣毙例须赔抵，有一九、一七之罚。应取驹千匹者，以百匹为一分，百匹者以十匹为一分。雍正十三年，定马、驼出厂时，毛齿皆有册，回日覈验，如疲瘠十不及三，免议，否则兵鞭责，官罚俸有差。乾隆初，禁牧丁等盗马私售，及与人乘，峻其科罚。十六年，严牧马减克料草之罪。二十八年，官马出青，每百匹准倒十匹，逾额勒其买补。嘉庆十一年，行围木兰，查获私贩马匹诸犯，重惩之。因谕：“我朝讲武时巡，扈从均给官马。大臣禄入较优，给马较少。官员兵丁，视差务之繁简，定马数之多寡，少者一、二匹，多至五匹，事竣原马还官。如踣毙，呈验耳尾，仍按价折交。收放时，命王大臣督察。乃官兵等竟私鬻官单，察哈尔官兵收马利，其折银易于买补。积弊日深，大妨马政。自后设有卖单及折收者，一体科罚。私买之马贩，从严问拟。大臣等其妥议定章以闻。”凡营马或走脱窃失，责令赔补，谓之赔椿，年递减十之一，至十年悉免之。应敌伤损者免赔。骑至三年踣毙者亦免。其馀一年或二三年内踣毙，赔额视其省而异，以十金为最多。同治二年，定古北口盘获私马逾三十匹者送京，不及三十匹赏与兵丁，著为令。

　　志一百十七
　　○刑法一
　　中国自书契以来，以礼教治天下。劳之来之而政出焉，匡之直之而刑生焉。政也，刑也，凡皆以维持礼教于勿替。故尚书曰：“明于五刑，以弼五教。”又曰：“士制百姓于刑之中，以教祗德。”古先哲王，其制刑之精义如此。周衰礼废，典籍散失。魏李悝著法经六篇，流衍至于汉初，萧何加为九章，历代颇有增损分合。至唐永徽律出，始集其成。虽沿宋迄元、明而面目一变，然科条所布，于扶翼世教之意，未尝不兢兢焉。君子上下数千年间，观其教化之昏明，与夫刑罚之中不中，而盛衰治乱之故，綦可睹矣。
　　有清起自辽左，不三四十年混一区宇。圣祖冲年践阼，与天下休养，六十馀稔，宽恤之诏，岁不绝书。高宗运际昌明，一代法制，多所裁定。仁宗以降，事多因循，未遑改作。综其终始，列朝刑政，虽不尽清明，然如明代之厂卫、廷杖，专意戮辱士大夫，无有也。治狱者虽不尽仁恕，然如汉、唐之张汤、赵禹、周兴、来俊臣辈，深文惨刻，无有也。德宗末叶，庚子拳匪之变，创巨痛深，朝野上下，争言变法，于是新律萌芽。迨宣统逊位，而中国数千年相传之刑典俱废。是故论有清一代之刑法，亦古今绝续之交也。爰备志之，俾后有考焉。
　　清太祖嗣服之初，始定国政，禁悖乱，戢盗贼，法制以立。太宗继武，于天聪七年，遣国舅阿什达尔汉等往外籓蒙古诸国宣布钦定法令，时所谓“盛京定例”是也。嗣复陆续著有治罪条文，然皆因时立制，不尽垂诸久远。
　　世祖顺治元年，摄政睿亲王入关定乱，六月，即令问刑衙门准依明律治罪。八月，刑科给事中孙襄陈刑法四事，一曰定刑书：“刑之有律，犹物之有规矩准绳也。今法司所遵及故明律令，科条繁简，情法轻重，当稽往宪，合时宜，斟酌损益，刊定成书，布告中外，俾知画一遵守，庶奸慝不形，风俗移易。”疏上，摄政王谕令法司会同廷臣详绎明律，参酌时宜，集议允当，以便裁定成书，颁行天下。十月，世祖入京，即皇帝位。刑部左侍郎党崇雅奏，在外官吏，乘兹新制未定，不无凭臆舞文之弊。并乞暂用明律，候国制画一，永垂令甲。得旨：“在外仍照明律行，如有恣意轻重等弊，指参重处。”二年，命修律官参稽满、汉条例，分轻重等差，从刑科都给事中李士焜请也。
　　三年五月，大清律成，世祖御制序文曰：“朕惟太祖、太宗创业东方，民淳法简，大辟之外，惟有鞭笞。朕仰荷天休，抚临中夏，人民既众，情伪多端。每遇奏谳，轻重出入，颇烦拟议。律例未定，有司无所禀承。爰敕法司官广集廷议，详译明律，参以国制，增损剂量，期于平允。书成奏进，朕再三覆阅，仍命内院诸臣校订妥确，乃允刊布，名曰大清律集解附例。尔内外有司官吏，敬此成宪，勿得任意低昂，务使百官万民，畏名义而重犯法，冀几刑措之风，以昭我祖宗好生之德。子孙臣民，其世世守之。”十三年，复颁满文大清律。
　　康熙九年，圣祖命大学士管理刑部尚书事对喀纳等将律文复行校正。十八年，特谕刑部定律之外，所有条例，应去应存，著九卿、詹事、科道会同详加酌定，确议具奏。嗣经九卿等遵旨会同更改条例，别自为书，名为现行则例。二十八年，台臣盛符升以律例须归一贯，乞重加考定，以垂法守。特交九卿议，准将现行则例附入大清律条。随命大学士图纳、张玉书等为总裁。诸臣以律文昉自唐律，辞简义赅，易致舛讹，于每篇正文后增用总注，疏解律义。次第酌定名例四十六条，三十四年，先行缮呈。三十六年，发回刑部，命将奏闻后更改之处补入。至四十六年六月，辑进四十二本，留览未发。
　　雍正元年，巡视东城御史汤之旭奏：“律例最关紧要，今六部见行则例，或有从重改轻，从轻拟重，有先行而今停，事同而法异者，未经画一。乞简谙练律例大臣，专掌律例馆总裁，将康熙六十一年以前之例并大清会典，逐条互订，庶免参差。”世宗允之，命大学士硃轼等为总裁，谕令于应增应减之处，再行详加分晰，作速修完。三年书成，五年颁布。盖明律以名例居首，其次则分隶于六部，合计三十门，都凡四百六十条。顺治初，釐定律书，将公式门之信牌移入职制，漏泄军情移入军政，于公式门删漏用钞印，于仓库门删钞法，于诈伪门删伪造宝钞。后又于名例增入边远充军一条。雍正三年之律，其删除者：名例律之吏卒犯死罪、杀害军人、在京犯罪军民共三条，职制门选用军职、官吏给由二条，婚姻门之蒙古、色目人婚姻一条，宫卫门之悬带关防牌面一条。其并入者：名例之边远充军并于充军地方，公式门之毁弃制书印信并二条为一，课程门之盐法并十二条为一，宫卫门之冲突仪仗并三条为一，邮驿门之递送公文并三条为一。其改易者：名例之军官军人免发遣更为犯罪免发遣，军官有犯更为军籍有犯；仪制门之收藏禁书及私习天文生节为收藏禁书。其增入者：名例之天文生有犯充军地方二条。总计名例律四十六条。吏律：曰职制十四条，曰公式十四条。户律：曰户役十五条，曰田宅十一条，曰婚姻十七条，曰仓库二十三条，曰课程八条，曰市廛五条。礼律：曰祭祀六条，曰仪制二十条。兵律：曰宫卫十六条，曰军政二十一条，曰关津七条，曰厩牧十一条，曰邮驿十六条。刑律：曰贼盗二十八条，曰人命二十条，曰斗殴二十二条，曰骂詈八条，曰诉讼十二条，曰受赃十一条，曰诈伪十一条，曰犯奸十条，曰杂犯十一条，曰捕亡八条，曰断狱二十九条。工律：曰营造九条，曰河防四条。盖仍明律三十门，而总为四百三十六条。律首六赃图、五刑图、狱具图、丧服图，大都沿明之旧。纳赎诸例图、徒限内老疾收赎图、诬轻为重收赎图，银数皆从现制。其律文及律注，颇有增损改易。律后总注，则康熙年间所创造。律末并附比引律三十条。此其大较也。自时厥后，虽屡经纂修，然仅续增附律之条例，而律文未之或改。惟乾隆五年，馆修奏准芟除总注，并补入过失杀伤收赎一图而已。
　　例文自康熙初年仅存三百二十一条，末年增一百一十五条。雍正三年，分别订定，曰原例，累朝旧例凡三百二十一条；曰增例，康熙间现行例凡二百九十条；曰钦定例，上谕及臣工条奏凡二百有四条，总计八百十有五条。其立法之善者，如犯罪存留养亲，推及孀妇独子；若殴兄致死，并得准其承祀，恤孤嫠且教孝也。犯死罪非常赦所不原，察有祖父子孙阵亡，准其优免一次，劝忠也。枉法赃有禄人八十两，无禄人及不枉法赃有禄人一百二十两，俱实绞，严贪墨之诛也。衙蠹索诈，验赃加等治罪，惩胥役所以保良懦也。强盗分别法无可贷、情有可原，歼渠魁、赦胁从之义也。复仇以国法得伸与否为断，杜凶残之路也。凡此诸端，或隐合古义，或矫正前失，皆良法也。而要皆定制于康、雍时。
　　又国初以来，凡纂修律例，类必钦命二三大臣为总裁，特开专馆。维时各部院则例陆续成书，苟与刑律相涉，馆员俱一一釐正，故鲜乖牾。自乾隆元年，刑部奏准三年修例一次。十一年，内阁等衙门议改五年一修。由是刑部专司其事，不复简派总裁，律例馆亦遂附属于刑曹，与他部往往不相关会。高宗临御六十年，性矜明察，每阅谳牍，必求其情罪曲当，以万变不齐之情，欲御以万变不齐之例。故乾隆一朝纂修八九次，删原例、增例诸名目，而改变旧例及因案增设者为独多。
　　嘉庆以降，按期开馆，沿道光、咸丰以迄同治，而条例乃增至一千八百九十有二。盖清代定例，一如宋时之编敕，有例不用律，律既多成虚文，而例遂愈滋繁碎。其间前后牴触，或律外加重，或因例破律，或一事设一例，或一省一地方专一例，甚且因此例而生彼例，不惟与他部则例参差，即一例分载各门者，亦不无歧异。展转纠纷，易滋高下。雍正十三年，世宗遗诏有曰：“国家刑罚禁令之设，所以诘奸除暴，惩贪黜邪，以端风俗，以肃官方者也。然宽严之用，又必因乎其时。从前朕见人情浅薄，官吏营私，相习成风，罔知省改，不得不惩治整理，以戒将来。今人心共知警惕矣，凡各衙门条例，有前严而改宽者，此乃从前部臣定议未协，朕与廷臣悉心酌核而后更定，自可垂诸永久。若前宽而改严者，此乃整饬人心风俗之计，原欲暂行于一时，俟诸弊革除，仍可酌复旧章，此朕本意也。向后遇事斟酌，如有应从旧例者，仍照旧例行。”惜后世议法诸臣，未尽明世轻世重之故，每届修例，第将历奉谕旨及议准臣工条奏节次编入，从未统合全书，逐条釐正。穆宗号称中兴，母后柄政，削平发、捻、回疆之乱，百端待理，尚于同治九年纂修一次。德宗幼冲继统，未遑兴作。兼之时势多故，章程丛积，刑部既惮其繁猥，不敢议修，群臣亦未有言及者，因循久之。
　　逮光绪二十六年，联军入京，两宫西狩。忧时之士，咸谓非取法欧、美，不足以图强。于是条陈时事者，颇稍稍议及刑律。二十八年，直隶总督袁世凯、两江总督刘坤一、湖广总督张之洞，会保刑部左侍郎沈家本、出使美国大臣伍廷芳修订法律，兼取中西。旨如所请，并谕将一切现行律例，按照通商交涉情形，参酌各国法律，妥为拟议，务期中外通行，有裨治理。自此而议律者，乃群措意于领事裁判权。
　　是年刑部亦奏请开馆修例。三十一年，先将例内今昔情形不同，及例文无关引用，或两例重衤复，或旧例停止者，奏准删除三百四十四条。三十三年，更命侍郎俞廉三与沈家本俱充修订法律大臣。沈家本等乃徵集馆员，分科纂辑，并延聘东西各国之博士律师，藉备顾问。其前数年编纂未竣之旧律，亦特设编案处，归并分修。十二月，遵旨议定满、汉通行刑律，又删并旧例四十九条。宣统元年，全书纂成缮进，谕交宪政编查馆核议。二年，覆奏订定，名为现行刑律。
　　时官制改变，立宪诏下，东西洋学说朋兴。律虽仍旧分三十门，而芟削六部之目。其因时事推移及新章递嬗而删者，如名例之犯罪免发遣、军籍有犯、流囚家属、流犯在道会赦、天文生有犯、工乐户及妇人犯罪、充军地方，职制之大臣专擅选官、文官不许封公侯、官员赴任过限、无故不朝参公座、奸党，公式之照刷文卷、磨勘卷宗、封掌印信，户役之丁夫差遣不平、隐蔽差役、逃避差役，田宅之任所置买田宅，婚姻之同姓为婚、良贱为婚姻，课程之监临势要中盐、阻坏盐法、私矾、舶商匿货，礼制之朝见留难，宫卫之内府工作人匠替役，军政之边境申索军需、公侯私役官军、夜禁，关津之私越冒度关津、诈冒给路引、递送逃军妻女出城、私出外境及违禁下海、私役弓兵，厩牧之公使人等索借马匹，邮驿之占宿驿舍上房，贼盗之起除刺字，斗殴之良贱相殴，诉讼之军民约会、词讼诬告、充军及迁徙，受赃之私受公侯财物，犯奸之良贱相奸，杂犯之搬做杂剧，捕亡之徒流人逃，断狱之徒囚不应役，营造之有司官吏不住公廨是也。其缘政体及刑制迁变而改者，如名例之化外人有犯改为蒙古及入国籍人有犯，徒流迁徙地方改为五徒三流二遣地方，婚姻之娶乐人为妻妾改娶娼妓为妻，人命之杀子孙及奴婢图赖人节去“及奴婢”字，斗殴之奴婢殴家长改为雇工人殴家长，骂詈之奴婢骂家长改为雇工人骂家长，犯奸之奴婢奸家长妻改为雇工人奸家长妻是也。综计全律仍存三百八十有九条，而比引律则删存及半，依类散入各门，不列比附之目。旧例除删并外，合续纂之新例，统一千六十六条。其督捕则例一书，顺治朝命臣工纂进，原为旗下逃奴而设。康熙十五年重加酌定，乾隆以后续有增入，计条文一百一十，亦经分别去留，附入刑律，而全书悉废。律首仍载服制全图，以重礼教。是年冬颁行焉。若蒙古治罪各条，载诸理籓院则例，及西宁番子治罪条例，别行诸岷、洮等处者，以其习俗既殊，刑制亦异，未敢轻议更张。
　　新律则光绪三十二年法律馆撰上刑民诉讼律，酌取英、美陪审制度。各督抚多议其窒碍，遂寝。三十三年，复先后奏上新刑律草案，总则十七章：曰法例，曰不论罪，曰未遂罪，曰累犯罪，曰俱发罪，曰共犯罪，曰刑名，曰宥恕减轻，曰自首减免，曰酌量减轻，曰加减例，曰缓刑，曰暂释，曰恩赦，曰时效，曰时期计算，曰文例。分则三十六章：曰关于帝室之罪，曰关于内乱之罪，曰关于国交之罪，曰关于外患之罪，曰关于漏泄机务之罪，曰关于渎职之罪，曰关于妨害公务之罪，曰关于选举之罪，曰关于骚扰之罪，曰关于逮捕监禁者脱逃之罪，曰关于藏匿罪人及湮灭证据之罪，曰关于伪证及诬告之罪，曰关于放火决水及水利之罪，曰关于危险物之罪，曰关于往来通信之罪，曰关于秩序之罪，曰关于伪造货币之罪，曰关于伪造文书及印文之罪，曰关于伪造度量衡之罪，曰关于祀典及坟墓之罪，曰关于鸦片烟之罪，曰关于赌博彩票之罪，曰关于奸非及重婚之罪，曰关于饮料水之罪，曰关于卫生之罪，曰关于杀伤之罪，曰关于堕胎之罪，曰关于遗弃之罪，曰关于逮捕监禁之罪，曰关于略诱及和诱之罪，曰关于安全信用名誉及秘密之罪，曰关于窃盗及强盗之罪，曰关于诈欺取财之罪，曰关于侵占之罪，曰关于赃物之罪，曰关于毁弃损坏之罪。两编合共三百八十七条，经宪政编查馆奏交部院及疆臣覈议，签驳者夥。
　　宣统元年，沈家本等汇集各说，复奏进修正草案。时江苏提学使劳乃宣上书宪政编查馆论之曰：“法律大臣会同法部奏进修改刑律，义关伦常诸条，未依旧律修入。但于附则称中国宗教遵孔，以纲常礼教为重。如律中十恶亲属容隐，干名犯义，存留养亲，及亲属相奸、相盗、相殴，发冢犯奸各条，未便蔑弃。中国人有犯以上各罪，应仍依旧律，别辑单行法，以昭惩创。窃维修订新律，本为筹备立宪，统一法权。凡中国人及在中国居住之外国人，皆应服从同一法律。是此法律，本当以治中国人为主。今乃依旧律别辑中国人单行法，是视此新刑律专为外国人设矣。本末倒置，莫此为甚。草案案语谓修订刑律，所以收回领事裁判权。刑律内有一二条为外国人所不遵奉，即无收回裁判权之实。故所修刑律，专以摹仿外国为事。此说实不尽然。泰西各国，凡外国人居其国中，无不服从其国法律，不得执本国无此律以相争，亦不得恃本国有此律以相抗。今中国修订刑律，乃谓为收回领事裁判权，必尽舍固有之礼教风俗，一一摹仿外国。则同乎此国者，彼国有违言，同乎彼国者，此国又相反，是必穷之道也。总之一国之律，必与各国之律相同，然后乃能令国内居住之外国人遵奉，万万无此理，亦万万无此事。以此为收回领事裁判权之策，是终古无收回之望也。且夫国之有刑，所以弼教。一国之民有不遵礼教者，以刑齐之。所谓礼防未然，刑禁已然，相辅而行，不可缺一者也。故各省签驳草案，每以维持风化立论，而案语乃指为浑道德法律为一。其论无夫奸曰：‘国家立法，期于令行禁止。有法而不能行，转使民玩法而肆无忌惮。和奸之事，几于禁之无可禁，诛之不胜诛，即刑章具在，亦祗具文。必教育普及，家庭严正，舆论之力盛，廉耻之心生，然后淫靡之风可少衰。’又曰：‘防遏此等丑行，不在法律而在教化。即列为专条，亦无实际。’其立论在离法律与道德教化而二之，视法律为全无关于道德教化，故一意摹仿外国，而于旧律义关伦常诸条弃之如遗，焉用此法为乎？”谓宜将旧律有关礼教伦纪各节，逐一修入正文，并拟补干名犯义、犯罪存留养亲、亲属相奸相殴、无夫奸、子孙违犯教令各条。法律馆争之。明年资政院开，宪政编查馆奏交院议，将总则通过。时劳乃宣充议员，与同院内阁学士陈宝琛等，于无夫奸及违犯教令二条尤力持不少怠，而分则遂未议决。馀如民律、商律、刑事诉讼律、民事诉讼律、国籍法俱编纂告竣，未经核议。惟法院编制法、违警律、禁烟条例均经宣统二年颁布，与现行刑律仅行之一年，而逊位之诏下矣。

　　志一百十八
　　○刑法二
　　明律渊源唐代，以笞、杖、徒、流、死为五刑。自笞一十至五十，为笞刑五。自杖六十至一百，为杖刑五。徒自杖六十徒一年起，每等加杖十，刑期半年，至杖一百徒三年，为徒五等。流以二千里、二千五百里、三千里为三等，而皆加杖一百。死刑二：曰斩，曰绞。此正刑也。其律例内之杂犯、斩绞、迁徙、充军、枷号、刺字、论赎、凌迟、枭首、戮尸等刑，或取诸前代，或明所自创，要皆非刑之正。
　　清太祖、太宗之治辽东，刑制尚简，重则斩，轻则鞭扑而已。迨世祖入关，沿袭明制，初颁刑律，笞、杖以五折十，注入本刑各条。康熙朝现行则例改为四折除零。雍正三年之律，乃依例各于本律注明板数。徒、流加杖，亦至配所照数折责。盖恐扑责过多，致伤生命，法外之仁也。文武官犯笞、杖，则分别公私，代以罚俸、降级、降调，至革职而止。
　　徒者，奴也，盖奴辱之。明发盐场铁冶煎盐炒铁，清则发本省驿递。其无驿县，分拨各衙门充水火夫各项杂役，限满释放。
　　流犯，初制由各县解交巡抚衙门，按照里数，酌发各处荒芜及濒海州县。嗣以各省分拨失均，不免趋避拣择。乾隆八年，刑部始纂辑三流道里表，将某省某府属流犯，应流二千里者发何省何府属安置，应流二千五百里者发何省何府属安置，应流三千里者发何省何府属安置，按计程途，限定地址，逐省逐府，分别开载。嗣于四十九年及嘉庆六年两次修订。然第于州县之增并，道里之参差，略有修改，而大体不易。律称：“犯流妻妾从之，父祖子孙欲随者听。”乾隆二十四年，将佥妻之例停止。其军、流、遣犯情原随带家属者，不得官为资送，律成虚设矣。
　　斩、绞，同是死刑。然自汉以来，有秋后决囚之制。唐律除犯恶逆以上及奴婢、部曲杀主者，从立春至秋分不得奏决死刑。明弘治十年奏定真犯死罪决不待时者，凌迟十二条，斩三十七条，绞十二条；真犯死罪秋后处决者，斩一百条，绞八十六条。顺治初定律，乃于各条内分晰注明，凡律不注监候者，皆立决也；凡例不言立决者，皆监候也。自此京、外死罪多决于秋，朝审遂为一代之大典。杂犯斩、绞准徒五年与杂犯三流总徒四年，大都创自有明。清律于官吏受赃，枉法不枉法，满贯俱改为实绞，馀多仍之。名实混淆，殊形轇轕。
　　迁徙原于唐之杀人移乡，而定罪则异。律文沿用数条，然皆改为比流减半、徒二年，并不徙诸千里之外。惟条例于土蛮、瑶、僮、苗人仇杀劫掳及改土为流之土司有犯，将家口实行迁徙。然各有定地，亦不限千里也。
　　明之充军，义主实边，不尽与流刑相比附。清初裁撤边卫，而仍沿充军之名。后遂以附近、近边、边远、极边、烟瘴为五军，且于满流以上，为节级加等之用。附近二千里，近边二千五百里，边远三千里，极边、烟瘴俱四千里。在京兵部定地，在外巡抚定地。雍正三年之律，第于十五布政司应发省分约略编定。乾隆三十七年，兵部根据邦政纪略，辑为五军道里表，凡发配者，视表所列。然名为充军，至配并不入营差操，第于每月朔望检点，实与流犯无异。而满流加附近、近边道里，反由远而近，司谳者每苦其纷歧，而又有发遣名目。初第发尚阳堡、宁古塔，或乌喇地方安插，后并发齐齐哈尔、黑龙江、三姓、喀尔喀、科布多，或各省驻防为奴。乾隆年间，新疆开辟，例又有发往伊犁、乌鲁木齐、巴里坤各回城分别为奴种地者。咸、同之际，新疆道梗，又复改发内地充军。其制屡经变易，然军遣止及其身。苟情节稍轻，尚得更赦放还。以视明之永远军戍，数世后犹句及本籍子孙者，大有间也。若文武职官犯徒以上，轻则军台效力，重则新疆当差。成案相沿，遂为定例。此又军遣中之歧出者焉。
　　枷杻，本以羁狱囚。明代问刑条例，于本罪外或加以枷号，示戮辱也。清律犯罪免发遣条：“凡旗人犯罪，笞、杖各照数鞭责，军、流、徒免发遣，分别枷号。徒一年者，枷号二十日，每等递加五日。流二千里者，枷号五十日，每等亦递加五日。充军附近者，枷号七十日，近边、沿海、边外者八十日，极边、烟瘴者九十日。”原立法之意，亦以旗人生则入档，壮则充兵，巩卫本根，未便离远，有犯徒、流等罪，直以枷号代刑，强榦之义则然。然犯系寡廉鲜耻，则销除旗档，一律实发，不姑息也。若窃盗再犯加枷，初犯再犯计次加枷，犯奸加枷，赌博加枷，逃军逃流加枷，暨一切败检逾闲、不顾行止者酌量加枷，则初无旗、民之别。康熙八年，部议囚禁人犯止用细鍊，不用长枷，而枷号遂专为行刑之用。其数初不过一月、二月、三月，后竟有论年或永远枷号者。始制重者七十，轻者六十斤。乾隆五年，改定应枷人犯俱重二十五斤，然例尚有用百斤重枷者。嘉庆以降，重枷断用三十五斤，而于四川、陕西、湖北、河南、山东、安徽、广东等省匪徒，又有系带铁杆石礅之例，亦一时创刑也。
　　刺字，古肉刑之一，律第严于贼盗。乃其后条例滋多，刺缘坐，刺凶犯，刺逃军、逃流，刺外遣、改遣、改发。有刺事由者，有刺地方者，并有分刺满、汉文字者。初刺右臂，次刺左臂，次刺右面、左面。大抵律多刺臂，例多刺面。若窃盗责充警迹，二三年无过，或缉获强盗二名以上、窃盗三名以上，例又准其起除刺字，复为良民。盖恶恶虽严，而亦未尝不予以自新之路焉。
　　赎刑有三：一曰纳赎，无力照律决配，有力照例纳赎。二曰收赎，老幼废疾、天文生及妇人折杖，照律收赎。三曰赎罪，官员正妻及例难的决，并妇人有力者，照例赎罪。收赎名曰律赎，原本唐律收赎。赎罪名为例赎，则明代所创行。顺治修律，五刑不列赎银数目。雍正三年，始将明律赎图内应赎银数斟酌修改，定为纳赎诸例图。然自康熙现行例定有承问官滥准纳赎交部议处之条，而前明纳赎及赎罪诸旧例又节经删改，故律赎俱照旧援用，而例赎则多成具文。
　　其捐赎一项，顺治十八年，有官员犯流徒籍没认工赎罪例；康熙二十九年，有死罪现监人犯输米边口赎罪例；三十年，有军流人犯捐赎例；三十四年，有通仓运米捐赎例；三十九年，有永定河工捐赎例；六十年，有河工捐赎例。然皆事竣停止，其历朝沿用者，惟雍正十二年户部会同刑部奏准预筹运粮事例，不论旗、民，罪应斩、绞，非常赦所不原者，三品以上官照西安驼捐例捐运粮银一万二千两，四品官照营田例捐运粮银五千两，五、六品官照营田例捐银四千两，七品以下、进士、举人二千五百两，贡、监生二千两，平人一千二百两，军、流各减十分之四，徒以下各减十分之六，俱准免罪。西安驼捐，行自雍正元年，营田例则五年所定也。乾隆十七年，西安布政使张若震奏请另定捐赎笞、杖银数。经部议，预筹运粮事例，杖、笞与徒罪不分轻重，一例捐赎，究未允协。除犯枷号、杖责者照徒罪捐赎外，酌拟分杖为一等，笞为一等。其数，杖视徒递减，笞视杖递减。二十三年，谕将斩、绞缓决各犯纳赎之例永行停止。遇有恩赦减等时，其惮于远行者，再准收赎。而赎鍰则仍视原拟罪名，不得照减等之罪。著为令。嗣后官员赎罪者，俱照运粮事例核夺。刑部别设赎罪处，专司其事。此又律赎、例赎而外，别自为制者矣。
　　凌迟，用之十恶中不道以上诸重罪，号为极刑。枭首，则强盗居多。戮尸，所以待恶逆及强盗应枭诸犯之监故者。凡此诸刑，类皆承用明律，略有通变，行之二百馀年。至过误杀之赔人，窃盗之割脚筋，重辟减等之贯耳鼻，强盗、贪官及窝逃之籍家产，或沿自盛京定例，或顺治朝偶行之峻令，不久革除，非所论也。
　　自光绪变法，二十八年，山西巡抚赵尔巽奏请各省通设罪犯习艺所。经刑部议准，徒犯毋庸发配，按照年限，于本地收所习艺。军、流为常赦所不原者，照定例发配，到配一律收所习艺。流二千里限工作六年，二千五百里八年，三千里者十年。遣军照满流年限计算，限满释放，听其自谋生计，并准在配所入籍为民。若为常赦所得原者，无论军、流，俱无庸发配，即在本省收所习艺。工作年限，亦照前科算。自此五徒并不发配，即军、流之发配者，数亦锐减矣。二十九年，刑部奏准删除充军名目，将附近、近边，边远并入三流，极边及烟瘴改为安置，仍与当差并行。自此五军第留其二，而刑名亦改变矣。三十年，刘坤一、张之洞会奏变法第二摺内，有恤刑狱九条。其省刑责条内，经法律馆议准，笞、杖等罪，仿照外国罚金之法，改为罚银。凡律例内笞刑五，以五钱为一等，至笞五十罚银二两五钱，杖六十者改为罚五两。每一等加二两五钱，以次递加，至杖一百改为罚十五两而止。如无力完纳，折为作工。应罚一两，折作工四日，以次递加，至十五两折作工六十日而止。然窃盗未便罚金，议将犯窃应拟笞罪者，改科工作一月；杖六十者，改科工作两月；杖七十至一百，每等递加两月。又附片请将军、流、徒加杖概予宽免，无庸决责。自此而笞、杖二刑废弃矣。
　　三十一年，修订法律大臣沈家本等奏请删除重法数端，略称：“见行律例款目极繁，而最重之法，亟应先议删除者，约有三事：一曰凌迟、枭首、戮尸。凌迟之刑，唐以前无此名目。辽史刑法志始列入正刑之内。宋自熙宁以后，渐亦沿用。元、明至今，相仍未改。枭首在秦、汉时惟用诸夷族之诛，六朝梁、陈、齐、周诸律，始于斩之外别立枭名。自隋迄元，复弃而不用。今之斩枭，仍明制也。戮尸一事，惟秦时成蟜军反，其军吏皆斩戮尸，见于始皇本纪。此外历代刑制，俱无此法。明自万历十六年，定有戮尸条例，专指谋杀祖父母、父母而言。国朝因之，后更推及于强盗。凡此酷重之刑，固所以惩戒凶恶。第刑至于斩，身首分离，已为至惨。若命在顷忽，菹醢必令备尝，气久消亡，刀锯犹难幸免，揆诸仁人之心，当必惨然不乐。谓将以惩本犯，而被刑者魂魄何知；谓将以警戒众人，而习见习闻，转感召其残忍之性，实非圣世所宜遵。请将凌迟、枭首、戮尸三项，一概删除，死罪至斩决而止。凡律例内凌迟、斩枭各条，俱改斩决。斩决而下，依次递减。一曰缘坐。缘坐之制，起于秦之参夷及收司连坐法。汉高后除三族令，文帝除收孥相坐律，当时以为盛德。惜夷族之诛，犹间用之。晋以下仍有家属从坐之法，唐律惟反叛、恶逆、不道，律有缘坐，他无有也。今律则奸党、交结近侍诸项俱缘坐矣，反狱、邪教诸项亦缘坐矣。一案株连，动辄数十人。夫以一人之故而波及全家，以无罪之人而科以重罪，汉文帝以为不正之法反害于民，北魏崔挺尝曰‘一人有罪，延及阖门，则司马牛受桓魋之罚，柳下惠膺盗跖之诛，不亦哀哉’，其言皆笃论也。今世各国，皆主持刑罚止及一身之义，与‘罪人不孥’之古训实相符合。请将律内缘坐各条，除知情者仍坐罪外，其不知情者悉予宽免。馀条有科及家属者准此。一曰刺字。刺字乃古墨刑，汉之黥也。文帝废肉刑而黥亦废，魏、晋、六朝虽有逃奴劫盗之刺，旋行旋废。隋、唐皆无此法。至石晋天福间，始创刺配之制，相沿至今。其初不过窃盗逃人，其后日加烦密。在立法之意，原欲使莠民知耻，庶几悔过而迁善。讵知习于为非者，適予以标识，助其凶横。而偶罹法网者，则黥刺一膺，终身僇辱。夫肉刑久废，而此法独存，汉文所谓刻肌肤痛而不德者，未能收弼教之益，而徒留此不德之名，岂仁政所宜出此。拟请将刺字款目，概行删除。凡窃盗皆令收所习艺，按罪名轻重，定以年限，俾一技能娴，得以餬口，自少再犯、三犯之人。一切递解人犯，严令地方官佥差押解，果能实力奉行，逃亡者自少也。”奏上，谕令凌迟、枭首、戮尸三项永远删除。所有现行律例内凌迟、斩枭各条，俱改为斩决；其斩决各条，俱改为绞决；绞决各条，俱改为绞监候，入于秋审情实；斩监候各条，俱改为绞监候，与绞候人犯仍入于秋审，分别实缓。至缘坐各条，除知情者仍治罪外，馀悉宽免。其刺字等项，亦概行革除。旨下，中外称颂焉。
　　三十二年，法律馆奏准将戏杀、误杀、擅杀虚拟死罪各案，分别减为徒、流。自此而死刑亦多轻减矣。又是年法律馆以妇女收赎，银数太微，不足以资警戒，议准妇女犯笞、杖，照新章罚金。徒、流、军、遣，除不孝及奸、盗、诈伪旧例应实发者，改留本地习艺所工作，以十年为限，馀俱准其赎罪。徒一年折银二十两，每五两为一等，五徒准此递加。由徒入流，每一等加十两，三流准此递加。遣、军照满流科断。如无力完缴，将应罚之数，照新章按银数折算时日，改习工艺。其犯该枷号，不论日数多寡，俱酌加五两，以示区别。自此而收赎银数亦稍变矣。
　　故宣统二年颁布之现行刑律，第将近数年奏定之章程采获修入，于是刑制遂大有变更。其五刑之目，首罚刑十，以代旧律之笞、杖。一等罚，罚银五钱，至十等罚，为银十五两，据法律馆议覆恤刑狱之奏也。次徒刑五，年限仍旧律。次流刑三，道里仍旧律，然均不加杖，以法律馆业经附片奏删也。次遣刑二：曰极边足四千里及烟瘴地方安置，曰新疆当差。以闰刑加入正刑，承用者广，不得不别自为制也。次死刑二：曰绞，曰斩。时虽有死刑唯一之议，以旧制显分等差，且凌迟、枭首等项甫经议减，不敢径行废斩也。徒、流虽仍旧律，然为制不同。按照习艺章程，五徒依限收入本地习艺所习艺；流、遣毋论发配与否，俱应工作。故于徒五等注明按限工作，流二千里注工作六年，二千五百里注工作八年，三千里注工作十年，遣刑俱注工作十二年。收赎则根据妇女赎罪新章酌减银数，改为通例。罚刑照应罚之数折半收赎，徒一年赎银十两，每等加银二两五钱，至徒三年收赎银二十两。流刑每等加银五两，至三千里赎银三十五两。遣刑与满流同科。绞、斩则收赎银四十两。亦分注于各刑条下。然非例应收赎者，不得滥及也。捐赎，据光绪二十九年刑部奏准照运粮事例，减半银数，另辑为例。其笞、杖虽不入正刑，仍留竹板，以备刑讯之用。外此各刑具，尽行废除，枷号亦一概芟削，刑制较为径省矣。
　　惟就地正法一项，始自咸丰三年。时各省军兴，地方大吏，遇土匪窃发，往往先行正法，然后奏闻。嗣军务敉平，疆吏乐其便己，相沿不改。光绪七八年间，御史胡隆洵、陈启泰等屡以为言。刑部声请饬下各省，体察情形，仍照旧例解勘，分别题奏。嗣各督抚俱覆称地方不靖，碍难规复旧制。刑部不得已，乃酌量加以限制，如实系土匪、马贼、游勇、会匪，方准先行正法，寻常强盗，不得滥引。自此章程行，沿及国变，而就地正法之制，讫未之能革。

　　志一百十九
　　○刑法三
　　太祖始创八旗，每旗设总管大臣一，佐管大臣二。又置理政听讼大臣五人，号为议政五大臣。扎尔固齐十人，号为理事十大臣。凡听断之事，先经扎尔固齐十人审问，然后言于五臣，五臣再加审问，然后言于诸贝勒。众议既定，犹恐冤抑，亲加鞫问。天命元年，谕贝勒大臣曰：“国人有事，当诉于公所，毋得诉于诸臣之家。兹播告国中，自贝勒大臣以下有罪，当静听公断，执拗不服者，加等治罪。凡事俱五日一听断于公所，其私诉于家，不执送而私断者，治罪不贷。”十一年，太宗以议政五大臣、理事十大臣不皆分授，或即以总管、佐管兼之，于是集诸贝勒定议裁撤。每旗由佐管大臣审断词讼，不令出兵驻防。其每旗别设调遣大臣二员，遇有驻防调遣所属词讼，仍令审理。天聪七年，设刑部承政、参政、启心郎等官，听讼始有专责。
　　世祖入主中夏，仍明旧制，凡诉讼在外由州县层递至于督抚，在内归总于三法司。然明制三法司，刑部受天下刑名，都察院纠察，大理寺駮正。清则外省刑案，统由刑部核覆。不会法者，院寺无由过问，应会法者，亦由刑部主稿。在京讼狱，无论奏咨，俱由刑部审理，而部权特重。刑部初设十四司。雍正元年，添置现审左右二司，审理八旗命盗及各衙门钦发事件。后复改并，定为十八清吏司：曰直隶，曰奉天，曰江苏，曰安徽，曰江西，曰福建，曰浙江，曰湖广，曰山东，曰山西，曰陕西，曰四川，曰广东，曰广西，曰云南，曰贵州。凡各省刑名咨揭到部，各司具稿呈堂，以定准駮。吉林、黑龙江附诸奉天，甘肃、新疆附诸陕西，京曹各署关涉文件，亦分隶于十七司。现审则轮流签分。顺治十年，设督捕衙门，置侍郎满、汉各一员，其属有前司、后司。初隶兵部，专理缉捕逃旗事宜。康熙三十八年裁撤，将前后司改隶刑部。嗣复并为督捕一司，不掌外省刑名，亦不分现审。刑部收受讼案，已结未结，每月汇奏。设督催所，而督以例限。审结寻常徒、流、军、遣等罪，按季汇题。案系奏交，情虽轻，专案奏结。死罪既取供，大理寺委寺丞或评事，都察院委御史，赴本司会审，谓之会小法。狱成呈堂，都察院左都御史或左副都御史，大理寺卿或少卿，挈同属员赴刑部会审，谓之会大法。如有翻异，发司覆审，否则会稿分别题奏。罪干立决，旨下，本司派员监刑。监候则入朝审。各省户、婚、田土及笞、杖轻罪，由州县完结，例称自理。词讼每月设立循环簿，申送督、抚、司、道查考。巡道巡历所至，提簿查核，如有未完，勒限催审。徒以上解府、道、臬司审转，徒罪由督抚汇案咨结。有关人命及流以上，专咨由部汇题。死罪系谋反、大逆、恶逆、不道、劫狱、反狱、戕官，并洋盗、会匪、强盗、拒杀官差，罪干凌迟、斩、枭者，专摺具奏，交部速议。杀一家二命之案，交部速题。其馀斩、绞，俱专本具题，分送揭帖于法司科道，内阁票拟，交三法司核议。如情罪不符及引律错误者，或駮令覆审，或径行改正，合则如拟核定。议上立决，命下，钉封飞递各州县正印官或佐贰，会同武职行刑。监候则入秋审。
　　朝审原于明天顺三年，令每岁霜降后，但有该决重囚，三法司会同公、侯、伯从实审录。秋审亦原于明之奏决单，冬至前会审决之。顺治元年，刑部左侍郎党崇雅奏言：“旧制凡刑狱重犯，自大逆、大盗决不待时外，馀俱监候处决。在京有热审、朝审之例，每至霜降后方请旨处决。在外直省，亦有三司秋审之例，未尝一丽死刑辄弃于市。望照例区别，以昭钦恤。”此有清言秋、朝审之始。嗣后逐渐举行，而法益加密。初制分情实、缓决、矜、疑，然疑狱不经见。雍正以后，加入留养承祀，区为五类。截止日期，云南、贵州、四川、广东、广西以年前封印日，福建以正月三十日，奉天、吉林、黑龙江、陕西、甘肃、湖北、湖南、浙江、江西、安徽、江苏以月初十日，河南、山东、山西以三月初十日，直隶以三月三十日。然遇情重之案，虽后期有声明趕入秋审者。刑部各司，自岁首将各省截止期前题准之案，分类编册，发交司员看详。初看蓝笔句改，覆看用紫，轮递至秋审处坐办、律例馆提调，墨书粘签，一一详加斟酌，而后呈堂核阅。朝审本刑部问拟之案，刑部自定实缓。秋审则直省各督抚于应勘时，将人犯提解省城，率同在省司道公同会勘，定拟具题。刑部俟定限五月中旬以前，各省后尾到齐，查阅外勘与部拟不符者，别列一册。始则司议，提调、坐办主之。继则堂议，六堂主之，司议各员与焉。议定，刑部将原案及法司督抚各勘语刊刷招册，送九卿、詹事、科道各一分，八月内定期在金水桥西会同详核。先日朝审，三法司、九卿、詹事、科道入座，刑部将监内应死人犯提至当堂，命吏朗诵罪状及定拟实、缓节略，事毕回禁。次日秋审，凭招册审核，如俱无异议，会同将原拟陆续具题；有异，前期签商。若各执不相下，持异之人奏上，类由刑部回奏听裁。苟攻及原审，则径行扣除再讯。二百馀年来，刑部历办秋、朝审，句稽讲贯，备极周密，长官每以此校司员之优劣。究之人命至重，死者不可复生，其所矜慎，尤在实、缓。乾隆以前，各司随意定拟，每不画一。三十二年，始酌定比对条款四十则，刊分各司，并颁诸各省，以为勘拟之准绳。四十九年，复行增辑。嗣刑部侍郎阮葵生别辑秋谳志略，而后规矩略备，中外言秋勘者依之，并比附历年成案，故秋、朝审会议，其持异特奏者，每不胜焉。
　　秋审本上，入缓决者，得旨后，刑部将戏杀、误杀、擅杀之犯，奏减杖一百，流三千里，窃赃满贯、三犯窃赃至五十两以上之犯，奏减云、贵、两广极边、烟瘴充军，其馀仍旧监固，俟秋审三次后查办。间有初次入缓，后复改实者，权操自上，非常例也。入可矜者，或减流，或减徒。留养承祀者，将该犯枷号两月，责四十板释放。案系斗杀，追银二十两给死者家属养赡。情实则大别有三，服制、官犯、常犯是也。本下，内阁随命钦天监分期择日。句到，刑部按期进呈黄册。至日，素服御殿，大学士三法司侍，上秉硃笔，或命大学士按单予句。服制册大都杀伤期功尊长之案，既以情轻而改监候，类不句决；情实二次，大学士会同刑部奏请改缓。官犯则情重者，刑部从严声叙，未容幸免；轻则一律免句，十次改缓。常犯之入情实，固罪无可逭者；其或一线可原，刑部粘签声叙，类多邀恩不句，十次亦改缓。向例句决重囚，刑科三覆奏，自乾隆十四年简去二覆，第于句到前五日，覆奏一次。句到时，将原本进呈覆阅，一俟批发，在京例由刑科给事中、刑部侍郎各一人赴西市监视。官犯无论句否，俱绑赴行刑场候决。在外则刑部各司将句单连同榜示钉封送兵部发驿，文到之日行刑。如恭逢庆典或国家有故，则下旨停句。
　　顺治十三年，谕刑部：“朝审秋决，系刑狱重典。朕必详阅招案始末，情形允协，令死者无冤。今烸期伊迩，朝审甫竣，招册繁多，尚未及详细简阅，骤行正法，朕心不忍。今年姑著暂停秋决，昭朕矜恤至意。”自是列朝于秋谳俱勤慎校阅。康熙二十二年，圣袓御懋勤殿，召大学士、学士等入，酌定在京秋审情实重犯。圣袓取罪案逐一亲阅，再三详审，其断无可恕者，始定情实。因谕曰：“人命事关重大，故召尔等共相商酌。情有可原，即开生路。”雍正十一年，世宗御洞明堂，阅秋审情实招册，谕刑部曰：“诸臣所进招册，俱经细加斟酌，拟定情实。但此内有一线可生之机，尔等亦当陈奏。在前日定拟情实，自是执法，在此刻句到商酌，又当原情，断不可因前奏难更，遂尔隐默也。”高宗尤垂意刑名，秋审册上，每干饬责。乾隆三十一年，湖南官犯饶佺，以其回护己过予句。迨阅浙省招册，知府高象震亦以承审回护，原题仅拟军台效力。急谕湖南巡抚将饶佺暂停处决，令刑部查明两案情节不同，始行明谕处分。其慎重谳典如此。仁宗亦娴习法律。嘉庆七年，御史广兴会议秋审，奏请将斗杀拟缓之广东姚得辉改入情实，援引乾隆十八年“一命必有一抵”之旨。仁宗谓：“一命一抵，原指械斗等案而言，至寻常斗殴，各毙各命，自当酌情理之平，分别实缓。若拘泥‘一命必有一抵’之语，则是秋谳囚徒，凡杀伤毙命之案，将尽行问拟情实，可不必有缓决一项。有是理乎？”命仍照原拟入缓。其剖析法意，致为明允。自后宣宗、文宗遵循前轨，罕可纪述。穆宗、德宗两经垂帘，每逢句到，命大学士一人捧单入内阁恭代，后遂沿为故事。
　　而前行之秋审条款，因光绪季年死刑递有减降，法律馆重加釐定，奏颁内外焉。
　　热审之制，顺治初赓续举行。康熙十年，定每年小满后十日起，至立秋前一日止，非实犯死罪及军、流，俱量予减等。四十三年，谕刑部停止。雍正初复行。乾隆以后，第准免笞、杖，则递行八折决放，枷号渐释，馀不之及。且惟京师行之，外省笞、杖自理，无从考核，具文而已，列朝无寒审，而有军、流、遣犯隆冬停遣之例。未起解者，十月至正月终及六月俱停遣。若已至中途，至十一月初一日准停。倘抵配不远，并发往东南省分，人犯有情原前进者，一体起解。
　　又有停审之例，每年正月、六月、十月及元旦令节七日，上元令节三日，端午、中秋、重阳各一日，万寿圣节七日，各坛庙祭享、斋戒以及忌辰素服等日，并封印日期，四月初八日，每月初一、初二日、皆不理刑名。然中外问刑衙门，于正月、六月、十月及封印日期、每月初一二等日不尽如例行也。其农忙停审，则自四月初一日至七月三十日，一应户、婚、田土细故，不准受理，刑事不在此限。又有停刑之例，每年正月、六月及冬至以前十日，夏至以前五日，一应立决人犯及秋、朝审处决重囚，皆停止行刑。
　　凡审级，直省以州县正印官为初审。不服，控府、控道、控司、控院，越诉者笞。其有冤抑赴都察院、通政司或步军统领衙门呈诉者，名曰京控。登闻鼓，顺治初立诸都察院。十三年，改设右长安门外。每日科道官一员轮值。后移入通政司，别置鼓。其投击鼓，或遇乘舆出郊，迎驾申诉者，名曰叩阍。从前有擅入午门、长安门、堂子跪告，及打长安门内、正阳门外石狮鸣冤者，严禁始绝。即迎车驾而冲突仪仗，亦罪至充军。京控及叩阍之案，或发回该省督抚，或奏交刑部提讯。如情罪重大，以及事涉各省大吏，抑经言官、督抚弹劾，往往钦命大臣莅审。发回及駮审之案，责成督抚率同司道亲鞫，不准复发原问官，名为钦部事件。文武官犯罪，题参革职。道府、副将以上，遴委道员审理。同知、游击以下，遴委知府审理。巡按御史，顺治初犹常设。四年，从大理寺卿王永吉奏，差官往直省恤刑，然皆不久停罢。外省刑名，遂总汇于按察使司，而督抚受成焉。京师笞、杖及无关罪名词讼，内城由步军统领，外城由五城巡城御史完结，徒以上送部，重则奏交。如非常大狱，或命王、大臣、大学士、九卿会讯。自顺治迄乾隆间，有御廷亲鞫者。律称八议者犯罪，实封奏闻请旨，不许擅自句问。在京大小官员亦如之。
　　若宗室有犯，宗人府会刑部审理。觉罗，刑部会宗人府审理。所犯笞、杖、枷号，照例折罚责打；犯徒，宗人府拘禁；军、流、锁禁，俱照旗人折枷日期，满日开释。屡犯军、流，发盛京、吉林、黑龙江等处圈禁；死刑，宗人府进黄册。阉寺犯轻罪，内务府慎刑司讯决，徒以上亦送部。八旗地亩之讼，属诸户部现审处，刑事统归刑部。清初有都统会审之制，有高墙拘禁之条，至乾隆时俱废。旗营驻防省分，额设理事同知。旗人狱讼，同知会同州县审理。热河都统衙门特设理刑司，刑部派员听讼，三年一任。同治三年，以吉林狱讼繁多，诏依热河设立刑司例，令刑部拣派满、汉郎中、员外、主事各一员，分别掌印主稿，统归将军管辖。嗣吉林建省裁撤，而热河如故。
　　蒙古刑狱，内外扎萨克王公、台吉、塔布囊及协理台吉等承审。康熙三十七年，曾遣内地官员教导蒙古王等听断盗案，后不常设。沿边与民人交涉案件，会同地方官审理，死罪由盟长核报理籓院，会同三法司奏当。在京犯斩、绞，刑部审讫，会理籓院法司亦如之。盛京刑部掌谳盛京旗人及边外蒙古之狱。秋审，会同四部侍郎、奉天府尹酌定实、缓汇题，盖皆特别之制。
　　凡检验，以宋宋慈所撰之洗冤录为准，刑部题定验尸图格，颁行各省。人命呈报到官，地方正印官随带刑书、仵作，立即亲往相验。仵作据伤喝报部位之分寸，行凶之器物，伤痕之长短浅深，一一填入尸图。若尸亲控告伤痕互异，许再行覆检，不得违例三检。如自缢、溺水、事主被杀等案，尸属呈请免验者，听。京师内城正身旗人及香山等处各营房命案，由刑部当月司员往验。街道及外城人命，无论旗、民，归五城兵马司指挥相验。检验不以实者有刑。
　　凡讯囚用杖，每日不得过三十。热审得用掌嘴、跪鍊等刑，强盗人命酌用夹棍，妇人指，通不得过二次。其馀一切非刑有禁。断罪必取输服供词，律虽有“众证明白，即同狱成”之文，然非共犯有逃亡，并罪在军、流以下，不轻用也。
　　凡审限，直省寻常命案限六阅月，盗劫及情重命案、钦部事件并抢夺掘坟一切杂案俱定限四阅月。其限六月者，州县三月解府州，府州一月解司，司一月解督抚，督抚一月咨题。其限四月者，州县两月解府州，府州二十日解司，司二十日解督抚，督抚二十日咨题。如案内正犯及要证未获，或在监患病，准其展限或扣限。若隔属提人及行查者，以人文到日起限。限满不结，督抚咨部，即于限满之日起算，再限二、三、四月，各级分限如前。如仍迟逾，照例参处。按察司自理事件，限一月完结。州县自理事件，限二十日审结。上司批发事件，限一月审报。刑部现审，笞杖限十日，遣、军、流、徒二十日，命盗等案应会三法司者三十日。每月奏报，声明曾否逾限。如有患病及查传等情，亦得依例扣展。速议速题，均限五日覆。死罪会核，自科钞到部之日，立决限七十日，监候限八十日。会同题覆，院寺各分限八日。由咨改题之案，展限十日。系清文加译汉十日或二十日，逾限附参。盗贼逾月不获，捕役汛兵予笞，官罚俸。吏兵两部处分则例，尚有疏防及初、二、三、四参之分。命案凶犯在逃，承缉、接缉亦按限开参。然例虽严，而巧于规避者，盖自若也。
　　凡解犯有三：一、定案时之解审。徒犯解至府州转报，军、流、遣及死罪，自府州递省，逐级讯问无异，督抚然后咨题。一、秋审时之解勘。死罪非立决，发回本州县监禁，逮秋审，径行解司审勘。官犯自定案即拘禁司监待决。常犯缓决者，二次秋审，即不复解。其直省各边地离督抚驻处窎远，有由该管巡道审勘加结转报者，非通例也。一、发遣时之解配。徒囚问发隔县，军、流起解省分，预行咨明应发省分督抚，查照道里表，酌量州县大小远近、在配军流多寡，先期定地，饬知入境首站州县，随到随发。遣犯解至例定地方安插。犯籍州县佥差，名曰长解。沿途州县，派拨兵役护送，名为短解。罪囚视罪名轻重，定用铁锁杻钅道数。若中途不觉失囚，讯明有无贿纵，分别治罪。隔属关提及发交各地方官管束者，视此为差。京师现审，徒犯发顺天府充徒。流囚由刑部定地，劄行顺天府起送。五军咨由兵部定地提发，外遣亦咨兵部差役起解。综计诉讼所历，自始审迄终结，其程序各有定规，毋或逾越。
　　迨光绪变法，三十二年，改刑部为法部，统一司法行政。改大理寺为大理院，配置总检察，专司审判。于是法部不掌现审，各省刑名，画归大理院覆判，并不会都察院，而三法司之制废。题本改为摺奏，内阁无所事事。秋、朝审专属法部，其例缓者随案声明，不更加勘，而九卿、科道会审之制废。京师暨各省设高等审检，都城省会及商埠各设地方及初级审检，改按察使为提法司。三十二年，法部奏定各级试办章程。宣统二年，法律馆奏颁法院编制法，由初级起诉之案不服，可控由地方而至高等，由地方起诉之案不服，可控由高等而至大理院，名为四级三审。从前审级、审限、解审、解勘之制，州县行之而不行于法院。审判分民事、刑事。民律艰于成书，所据者第旧律户役、田宅、钱债、婚姻各条，而法未备。司法事务有年度，判断有评议，刑事有检察官莅审，人命由检察官相验，法院行之而不能行于州县。刑诉制度，盖杂糅矣。
　　然尔时所以急于改革者，亦曰取法东西列强，藉以收回领事裁判权也。考领事裁判，行诸上海会审公堂，其源肇自咸丰朝，与英、法等国缔结通商条约，约载中外商民交涉词讼，各赴被告所属之国官员处控告，各按本国律例审断。嗣遇他国缔约，俱援利益均霑之说，群相仿效。同治八年，定有洋泾浜设官章程，遴委同知一员，会同各国领事审理华洋诉讼。其外人应否科刑，谳员例不过问。华人第限于钱债、斗殴、窃盗等罪，在枷杖以下，准其决责。后各领扩张权限，公堂有迳定监禁数年者。外人不受中国之刑章，而华人反就外国之裁判。清季士大夫习知国际法者，每咎彼时议约诸臣不明外情，致使法权坐失。光绪庚子以后，各国重立和约，我国龂龂争令撤销，而各使藉口中国法制未善，靳不之许。迨争之既亟，始声明异日如审判改良，允将领事裁判权废弃。载在约章，存为左券。故二十八年设立法律馆，有“按照交涉情形，参酌各国法律，务期中外通行”之旨。盖亦欲修明法律，俾外国就范也。夫外交视国势之强弱，权利既失，岂口舌所能争。故终日言变法，逮至国本已伤，而收效卒鲜，岂法制之咎与？然其中有变之稍善而未竟其功者，曰监狱。有政体所关而未之变者，曰赦典。
　　监狱与刑制相消息，从前监羁罪犯，并无已决未决之分。其囚禁在狱，大都未决犯为多。既定罪，则笞、杖折责释放，徒、流、军、遣即日发配，久禁者斩、绞监候而已。州县监狱，以吏目、典史为管狱官，知州、知县为有狱官，司监则设按司狱。各监有内监以禁死囚，有外监以禁徒、流以下，妇人别置一室，曰女监。徒以上锁收，杖以下散禁。囚犯日给仓米一升，寒给絮衣一件。锁杻常洗涤，席荐常铺置，夏备凉浆，冬设暖床，疾病给医药。然外省监狱多湫隘，故例有轻罪人犯及干连证佐，准取保候审之文。无如州县惧其延误，每有班馆差带诸名目，胥役藉端虐诈，弊窦丛滋。虽屡经内外臣工参奏，不能革也。刑部有南北两监，额设司狱八员、提牢二员，掌管狱卒，稽查罪囚，轮流分值。每月派御史查监，有瘐毙者亦报御史相验。年终并由部汇奏一次，防闲致为周备。自光绪三十二年审判画归大理院，院设看守所，以羁犯罪之待讯者，各级审检亦然，于是法部犴狴空虚。别设已决监于外城，以容徒、流之工作，并令各省设置新监，其制大都采自日本。监房有定式，工厂有定程。法律馆特派员赴东调查，又开监狱学堂，以备京、外新监之用。然斯时新法初行，措置未备，外省又限于财力，未能遍设也。
　　赦典有恩赦、恩旨之别。历朝登极、升祔、册立皇后、皇上五旬以上万寿、皇太后六旬以上万寿及武功克捷之类，例有恩赦。其诏书内开：一、官吏军民人等有犯，除谋反、大逆、子孙谋杀祖父母父母、内乱、妻妾杀夫、奴婢杀家长、杀一家非死罪三人、采生折割人、谋杀故杀真正人命、蛊毒魇魅毒药杀人、强盗、妖言、十恶等真正死罪不赦外，军务获罪、隐匿逃人及侵贪入己亦不赦外，其馀已发觉未发觉、已结未结者，咸赦除之。若寻常万寿及喜庆等事，则传旨行赦。恩赦死罪以下俱免，恩旨则死罪已下递减。诏书既颁，刑部检查成案，分别准免不准免，开单奏定，名为恩赦条款。恩旨则分别准减不准减，名为减等条款。部设减等处，专司核駮。其巡幸所经，赦及一方，及水旱兵灾、清理庶狱者，则视诏旨从事焉。明制，徒、流已至配，不复援赦。清自康熙九年准在配徒犯会赦放免。乾隆二年恩诏，军、流在配三年，安静悔过，情原回籍，查明准释。迨嘉庆二十五年，始将到配未及三年人犯一体查办，尤为旷典。昔人有言：“赦者小人之幸，君子之不幸。”意第谓赦恩之不可滥耳。若夫非常庆典，特颁汗号，使之荡涤瑕秽，洒然自新，未始非仁政之一端。有清一代，赦典屡颁，然条款颇严，毋虞滥及。且行庆施惠，王者驭世之大权，非苟然也。故光绪三十四年宣统登极，犹循例大赦云。

　　志一百二十
　　○艺文一
　　清起东陲，太宗设文馆，命达海等繙译经史。复改国史、祕书、弘文三院，编纂国史，收藏书籍，文教始兴。世祖入定中原，命冯铨等议修明史，复诏求遗书。圣祖继统，诏举博学鸿儒，修经史，纂图书，稽古右文，润色鸿业，海内彬彬向风焉。高宗继试鸿词，博采遗籍，特命辑修四库全书，以皇子永瑢、大学士于敏中等为总裁，纪昀、陆锡熊等为总纂，与其事者三百馀人，皆极一时之选，历二十年始告成。全书三万六千册，缮写七部，分藏大内文渊阁，圆明园文源阁，盛京文溯阁，热河文津阁，扬州文汇阁，镇江文宗阁，杭州文澜阁。命纪昀等撰全书总目，著录三千四百五十八种，存目六千七百八十八种，都一万二百四十六种。复命于敏中、王际华撷其精华，别为四库荟要，凡一万二千册，分缮二部，藏之大内摛藻堂及御园味腴书屋。又别辑永乐大典三百八十五种，交武英殿以聚珍版印行。时大典储翰林院者尚存二万四百七十三卷，合九千八百八十一册。其宋、元精椠，多储内府，天禄琳琅，备详宫史。经籍既盛，学术斯昌，文治之隆，汉、唐以来所未逮也。各省先后进书，约及万种，阮元既补四库未收书四百五十四种，复刊经解一千四百十二卷，王先谦又刊续经解一千三百十五卷，而各省督抚，广修方志，郡邑典章，粲然大备。其后曾国籓倡设金陵、苏州、扬州、杭州、武昌官书局，张之洞设广雅书局，延聘儒雅，校刊群籍，私家亦辑刻日多，丛书之富，曩代莫京。及至晚近，欧风东渐，竞译西书，道艺并重。而敦煌写经，殷墟龟甲，奇书祕宝，考古所资，其有裨于学术者尤多，实集古今未有之盛焉。艺文旧例，胥列古籍，兹仿明史为志，凡所著录，断自清代。唯清人辑古佚书甚夥，不可略之，则附载各类之后。
　　经部十类：一曰易类，二曰书类，三曰诗类，四曰礼类，五曰乐类，六曰春秋类，七曰孝经类，八曰四书类，九曰经总义类，十曰小学类。
　　易类
　　易经通注九卷。顺治十三年，傅以渐等奉敕撰。日讲易经解义十八卷。康熙二十二年，牛钮等奉敕撰。周易折中二十二卷。康熙五十四年，李光地等奉敕撰。周易述义十卷。乾隆二十年，傅恆等奉敕撰。易图解一卷，周易补注十一卷。简亲王德沛撰。易翼二卷。孙承泽撰。读易大旨五卷。孙奇逢撰。周易稗疏四卷，考异一卷，周易内传六卷，发例一卷，周易大象解一卷，周易外传七卷。王夫之撰。易学象数论六卷。黄宗羲撰。周易象辞二十一卷，寻门馀论二卷，图书辨惑一卷。黄宗炎撰。读易笔记一卷。张履祥撰。周易说略四卷。张尔岐撰。易酌十四卷。刁包撰。易闻十二卷。归起先撰。田间易学十二卷。钱澄之撰。大易则通十五卷，闰一卷，易史一卷。胡世安撰。周易疏略四卷。张沐撰。易学阐十卷。黄与坚撰。读易绪言二卷。谢文洊撰。易经衷论二卷。张英撰。读易日钞六卷。张烈撰。周易通论四卷，周易观彖大指二卷，周易观彖十二卷。李光地撰。周易浅述八卷。陈梦雷撰。周易定本一卷。邵嗣尧撰。易经识解五卷。徐秉义撰。易经筮贞四卷。赵世对撰。周易明善录二卷。徐继发撰。易原就正十二卷。包仪撰。周易通十卷，周易辨正二十四卷。浦龙渊撰。合订删补大易集义粹言八十卷。纳喇性德撰。周易筮述八卷。王弘撰撰。周易应氏集解十三卷。应扌为谦撰。仲氏易三十卷，推易始末四卷，春秋占筮书三卷，易小帖五卷，太极图说遗议一卷。河图洛书原舛编一卷。毛奇龄撰。乔氏易俟十八卷。乔莱撰。大易通解十卷。魏荔彤撰。周易本义蕴四卷，周易蕴义图考二卷。姜兆锡撰。周易传注七卷，周易筮考一卷。李恭撰。学易初津二卷，易翼宗六卷，易翼说八卷。晏斯盛撰。周易劄记二卷。杨名时撰。易经详说不分卷。冉觐祖撰。易经辨疑七卷。张问达撰。周易传义合订十二卷。硃轼撰。易宫三十六卷，读易管窥五卷。吴隆元撰。读易观象惺惺录十六卷，读易观象图说二卷，太极图说二卷，周易原始一卷，天水答问一卷，羲皇易象二卷，羲皇易象新补二卷。李南晖撰。孔门易绪十六卷。张德纯撰。易图明辨十卷。胡渭撰。身易实义五卷。沈廷劢撰。先天易贯五卷。刘元龙撰。易互六卷。杨陆荣撰。周易玩辞集解十卷，易说一卷。查慎行撰。易说六卷。惠士奇撰。周易函书约存十八卷，约注十八卷，别集十六卷。胡煦撰。易笺八卷。陈法撰。周易观象补义略不分卷。诸锦撰。索易臆说二卷。吴启昆撰。周易孔义集说二十卷。沈起元撰。陆堂易学十卷。陆奎勋撰。易经揆一十一卷，易学启蒙补二卷。梁锡兴撰。易经诠义十五卷，易经如话十五卷。汪绂撰。周易本义爻徵二卷。吴日慎撰。周易图说正编六卷。万年茂撰。易翼述信十二卷。王又朴撰。周易原始六卷。范咸撰。周易浅释四卷。潘思★撰。易学大象要参四卷。[二]林赞龙撰。周易解翼十卷。上官章撰。东易问八卷。魏枢撰。周易洗心九卷。任启运撰。空山易解四卷。牛运震撰。周易剩义二卷。童能灵撰。周易汇解衷翼十五卷。许体元撰。易象援古不分卷。申尔宣撰。丰川易说十卷。王心敬撰。周易粹义五卷。薛雪撰。周易图说六卷。蔡新撰。读易别录三卷。全祖望撰。周易经言拾遗十四卷。徐文靖撰。易象大意存解一卷。任陈晋撰。周易集解纂疏三十六卷。李道平撰。周易图书质疑二十四卷。赵继序撰。易象通义六卷。秦笃辉撰。易深八卷。许伯政撰。易说存悔二卷。汪宪撰。卦气解一卷，八卦观象解二卷，彖传论一卷，彖象论一卷，系辞传论二卷。庄存与撰。易例举要五卷，十家易象集说九十卷。吴鼎撰。周易大衍辨一卷。吴鼐撰。周易井观十二卷，周大枢撰。周易注疏校正一卷。卢文弨撰。易守三十二卷。叶佩荪撰。周易二闾记三卷，周易小义二卷。茹敦和撰。周易辑要五卷。硃瓚撰。易卦私笺二卷。蒋衡撰。易经明洛义六卷。孙慎行撰。易卦图说一卷。崔述撰。周易章句证异十一卷。翟均廉撰。周易考占一卷。金榜撰。易经贯一二十二卷。金诚撰。周易辨画四十卷。连斗山撰。大易择言三十六卷，程氏易通十四卷，易说辨正四卷。程廷祚撰。周易悬象八卷。黄元御撰。周易本义注六卷。胡方撰。周易略解八卷。冯经撰。周易述二十三卷，易汉学八卷，易例二卷，易微言二卷，易大谊一卷，周易本义辨证五卷，增补周易郑注一卷，周易郑注爻辰图一卷，易说六卷。惠栋撰。观象居易传笺十二卷。汪师韩撰。周易述翼五卷。黄应骐撰。周易述补五卷。李林松撰。孙氏周易集解十卷。孙星衍撰。卦本图考一卷。胡秉虔撰。周易虞氏义九卷，虞氏消息二卷，虞氏易礼二卷，虞氏易事二卷，虞氏易言二卷，虞氏易候一卷，虞氏易变表二卷，周易郑氏义二卷，周易荀氏九家义一卷，易义别录十四卷，易图条辨一卷，易纬略义三卷。张惠言撰。易大义补一卷。桂文灿撰。学易讨原一卷。姚文田撰。易说十二卷，易说便录二卷。郝懿行撰。易经衷要十二卷。李式穀撰。易章句十二卷，易通释二十卷，易图略八卷，周易补疏二卷，易馀籥录二十卷，易话二卷，易广记二卷。焦循撰。易经异文释六卷，李氏集解賸义三卷，校异二卷。李富孙撰。易问四卷，观易外编六卷。纪大奎撰。周易指三十八卷，易例一卷，易图五卷，易断辞一卷。端木国瑚撰。卦气解一卷，周易考异二卷。宋翔凤撰。古易音训二卷。宋咸熙撰。周易倚数录二卷，图一卷。杨履泰撰。周易虞氏略例一卷。李锐撰。周易学三卷。沈梦兰撰。周易述补四卷。江籓撰。六十四卦经解八卷，易郑氏爻辰广义二卷，易经传互卦卮言一卷，易章句异同一卷，易消息升降图二卷，学易札记四卷。硃骏声撰。易经述传二卷，周易讼卦浅说一卷，周易解诂一卷，易经象类一卷。丁晏撰。周易姚氏学十六卷，周易通论月令二卷，易学阐元一卷。姚配中撰。虞氏易消息图说一卷。胡祥麟撰。易确十二卷。许桂林撰。易汉学考二卷，易汉学师承表一卷，易彖传大义述一卷，易爻例一卷。吴翊寅撰。周易附说一卷。罗泽南撰。周易旧疏考证一卷。刘毓崧撰。读易丛记二卷。叶名沣撰。周易旧注十二卷。徐鼐撰。郑氏爻辰补六卷。戴棠撰。周易爻辰申郑义一卷。何秋涛撰。诸家易学别录一卷，虞氏易学汇编一卷，周易卦象集证一卷，周易互体详述一卷，周易卦变举要一卷。方申撰。周易故训订一卷。黄以周撰。易例辑略五卷。庞大堃撰。易贯五卷，玩易篇一卷，艮宧易说一卷，邵易补原一卷，卦气直日解一卷，易穷通变化论一卷，八卦方位说一卷，卦象补考一卷，周易互体徵一卷。俞樾撰。陈氏易说四卷，读易汉学私记一卷。陈寿熊撰。易释四卷。黄式三撰。读易笔记二卷。方宗诚撰。周易释爻例一卷。成蓉镜撰。易解说二卷。吴汝纶撰。易经通论一卷。皮锡瑞撰。
　　唐史徵周易口诀义六卷。宋司马光温公易说六卷。宋邵伯温易学辨惑一卷。宋李光读易详说十卷。宋郑刚中周易窥馀十五卷。宋都絜易变体义十二卷。宋程大昌易原八卷。宋赵善誉易说四卷。宋徐总幹易传灯四卷。宋冯椅厚斋易学五十二卷。宋蔡渊易象意言一卷。宋李杞周易详解十六卷。宋俞琰读易举要四卷。宋丁易东周易象义十六卷。元吴澄易纂言外翼八卷。元解蒙易精蕴大义十二卷。元曾贯易学变通六卷。以上均乾隆三十八年王际华等奉敕辑。周卜氏易传一卷。汉孟喜周易章句一卷。汉京房周易章句一卷。汉马融周易传一卷。汉荀爽周易注一卷。汉郑玄周易注三卷，补遗一卷。汉刘表周易章句一卷。汉宋衷周易注一卷。魏董遇周易章句一卷。魏王肃周易注一卷。蜀范长生周易注一卷。吴陆绩周易述一卷。吴姚信周易注一卷。吴虞翻周易注十卷。晋王廙周易注一卷。晋张璠周易集解一卷。晋向秀周易义一卷。晋干宝周易注一卷。晋翟玄周易义一卷。齐刘巘周易义疏一卷。以上均孙堂辑。连山一卷。归藏一卷。汉蔡景君易说一卷。汉丁宽易传二卷。汉韩婴易传二卷。汉刘安周易淮南九师道训一卷。汉施雠周易章句一卷。汉梁丘贺周易章句一卷。汉费直易注一卷。易林一卷。周易分野一卷。古五子易传一卷。不著时代薛虞周易记一卷。魏王肃周易音一卷。魏何晏周易解一卷。晋邹湛周易统略一卷。晋杨乂周易卦序论一卷。晋张轨周易义一卷。晋黄颖周易注一卷。晋徐邈周易音一卷。晋李轨周易音一卷。晋孙盛易象妙于见形论一卷。晋桓玄周易系辞注一卷。宋荀柔之周易系辞注一卷。齐明僧绍周易系辞注一卷。齐沈驎士周易要略一卷。梁武帝周易大义一卷。梁伏曼容周易集解一卷。梁褚仲都周易讲疏一卷。陈周弘正周易义疏一卷。陈张讥周易讲疏一卷。后魏卢景裕周易注一卷。后魏刘昞周易注一卷。隋何妥周易讲疏一卷。隋侯果周易注三卷。不著时代姚规周易注一卷。崔觐周易注一卷。王凯冲周易注一卷。王嗣宗周易义一卷。傅氏周易注一卷。庄氏易义一卷。唐崔憬周易探元三卷。唐李淳风周易元义一卷。唐阴弘道周易新论传疏一卷。唐徐勋周易新义一卷。唐僧一行易纂一卷。以上均马国翰辑。齐刘巘乾坤义一卷。黄奭辑。汉京房易飞候一卷。晋郭璞易洞林一卷。以上均王谟辑。
　　书类
　　日讲书经解义十三卷。康熙十九年，库勒纳等奉敕编。书经传说汇纂二十四卷。康熙六十年，王顼龄等奉敕撰。书经图说五十卷。光绪二十九年奉敕撰。尚书近指六卷。孙奇逢撰。书经稗疏四卷，尚书引义六卷。王夫之撰。书经笔授三卷。黄宗羲撰。尚书体要六卷。钱肃润撰。尚书埤传十七卷，禹贡长笺十二卷。硃鹤龄撰。尚书集解二十卷，九州山川考三卷，洪范经传集义一卷。孙承泽撰。书经衷论四卷。张英撰。尚书解义一卷，尚书句读一卷，洪范说一卷。李光地撰。古文尚书考一卷。陆陇其撰。古文尚书疏证八卷。阎若璩撰。古文尚书冤词八卷，尚书广听录五卷，舜典补亡一卷。毛奇龄撰。古文尚书辨一卷。硃彝尊撰。禹贡锥指二十卷，图一卷，洪范正论五卷。胡渭撰。书经蔡传参议六卷。姜兆锡撰。禹贡解八卷。晏斯盛撰。尚书地理今释一卷。蒋廷锡撰。尚书质疑八卷。王心敬撰。禹贡谱二卷。王澍撰。尚书质疑二卷。顾栋高撰。今文尚书说三卷。陆奎勋撰。书经诠义十二卷。汪绂撰。尚书约註四卷。任启运撰。禹贡会笺十二卷。徐文靖撰。尚书注疏考证一卷。齐召南撰。尚书既见三卷，尚书说一卷。庄存与撰。晚书订疑三卷。程廷祚撰。尚书注疏校正三卷。卢文弨撰。尚书质疑二卷，尚书异读考六卷。赵佑撰。尚书后案三十卷，附后辨一卷。王鸣盛撰。尚书小疏一卷。沈彤撰。尚书释天六卷。盛百二撰。禹贡三江考三卷。程瑶田撰。古文尚书考二卷。惠栋撰。古文尚书辨伪二卷。崔述撰。尚书义考二卷。戴震撰。古文尚书撰异三十二卷。段玉裁撰。古文尚书正辞三十三卷。吴光耀撰。尚书读记一卷。阎循观撰。尚书今古文疏证七卷。庄述祖撰。禹贡川泽考二卷。桂文灿撰。大云山房十二章图说一卷。恽敬撰。尚书今古文注疏三十卷，古文尚书马郑注十卷，尚书逸文二卷。孙星衍撰。禹贡地理古注考一卷。孙冯翼撰。尚书训诂一卷。王引之撰。尚书叙录一卷。胡秉虔撰。尚书集注音疏十二卷，尚书经师系表一卷。江声撰。尚书周诰考辨二卷。章谦存撰。禹贡郑注释二卷，尚书补疏二卷。焦循撰。书说二卷。郝懿行撰。尚书略说二卷，尚书谱二卷。宋翔凤撰。逸汤誓考六卷。徐时栋撰。尚书隶古定释文八卷，附经文二卷。李遇孙撰。书经异文释八卷。李富孙撰。尚书今古文集解三十一卷，书序述闻一卷。刘逢禄撰。古文尚书私议二卷。张崇兰撰。召诰日名考一卷。李锐撰。尚书古注便读四卷。硃骏声撰。禹贡集释三卷，禹贡锥指正误一卷，禹贡蔡传正误一卷，尚书馀论一卷。丁晏撰。太誓答问一卷。龚自珍撰。禹贡正字一卷。王筠撰。尚书伸孔篇一卷。焦廷琥撰。尚书通义二卷，尚书传授异同考一卷。邵懿辰撰。尚书沿革表一卷。戴熙撰。禹贡旧疏考证一卷。刘毓崧撰。尚书今文二十八篇解。杨锺泰撰。禹贡郑注略例一卷。何秋涛撰。尚书后案驳正二卷。王劼撰。考正胡氏禹贡图一卷。陈澧撰。今文尚书经说考三十二卷，尚书欧阳夏侯遗说考一卷。陈乔枞撰。虞书命羲和章解一卷。曾钊撰。书传补商十七卷。戴钧衡撰。书古微十二卷。魏源撰。达斋书说一卷，生霸死霸考一卷，九族考一卷。俞樾撰。禹贡说一卷。倪文蔚撰。书传补义一卷。方宗诚撰。尚书历谱二卷，禹贡班义述三卷。成蓉镜撰。尚书故三卷。吴汝纶撰。尚书古文辨惑十八卷，释难二卷，析疑一卷，商是一卷。洪良品撰。书经通论一卷，今文尚书考证三十卷。皮锡瑞撰。尚书孔传参正三十六卷。王先谦撰。尚书大传考异补遗一卷。卢文弨撰。别本尚书大传三卷，补遗一卷。孙之騄撰。尚书大传注四卷。孔广林撰。尚书大传注五卷，五行传注三卷。陈寿祺撰。
　　宋胡瑗洪范口义二卷。宋毛晃禹贡指南四卷。宋程大昌禹贡论五卷，后论一卷，山川地理图一卷。宋史浩尚书讲义二十卷。宋夏僎尚书详解二十六卷。宋傅寅禹贡说断四卷。宋杨简五诰解四卷。宋袁燮絜斋家塾书钞十二卷。宋黄伦尚书精义五十卷。宋钱时融堂书解二十卷。宋赵善湘洪范统一一卷。以上均乾隆三十八年王际华等奉敕辑。今文尚书一卷。古文尚书三卷。汉欧阳生尚书章句一卷。汉夏侯建尚书章句一卷。汉马融尚书传四卷。魏王肃尚书注二卷。晋徐邈古文尚书音一卷。晋范甯尚书舜典注一卷。隋刘焯尚书义疏一卷。隋刘炫尚书述义一卷。隋顾彪尚书疏一卷。以上均马国翰辑。汉伏胜尚书大传四卷。汉张霸百两篇一卷。汉刘向五行传二卷。以上均王谟辑。汉郑玄尚书注九卷，尚书五行传注一卷，尚书略说注一卷。以上均袁钧辑。
　　诗类
　　诗经传说汇纂二十卷，序二卷。康熙六十年，王鸿绪等奉敕撰。诗义折中二十卷。乾隆二十年，傅恆等奉敕撰。诗经稗疏四卷，诗经考异一卷，诗广传五卷。王夫之撰。田间诗学十二卷。钱澄之撰。诗说简正录十卷。提桥撰。诗经通义十二卷。硃鹤龄撰。毛诗稽古篇三十卷。陈启源撰。诗问一卷。汪琬撰。毛诗日笺六卷。秦松龄撰。诗所八卷。李光地撰。毛硃诗说一卷。阎若璩撰。毛诗写官记四卷，诗札二卷，国风省篇一卷，诗传诗说驳义五卷，续诗传鸟名三卷，白鹭洲主客说诗一卷。毛奇龄撰。诗蕴四卷。姜兆锡撰。诗识名解十五卷。姚炳撰。毛诗国风绎一卷，读诗随记一卷。陈迁鹤撰。诗传名物集览十二卷。陈大章撰。诗说三卷，附录一卷。惠周惕撰。诗经劄记一卷。杨名时撰。陆堂诗学十二卷。陆奎勋撰。读诗质疑三十一卷，附录十五卷。严虞惇撰。硃子诗义补正八卷。方苞撰。诗经测义四卷。李锺侨撰。毛诗类说二十一卷，续编三卷。顾栋高撰。诗疑辨证六卷。黄中松撰。毛诗说二卷。诸锦撰。诗经诠义十五卷。汪绂撰。毛诗名物图说九卷。徐鼎撰。诗经正解三十卷。姜文灿撰。毛诗说四卷。庄存与撰。诗细十二卷，毛诗草木鸟兽蟲鱼疏校正二卷。赵佑撰。虞东学诗十二卷。顾镇撰。三家诗拾遗十卷，诗氵审二十卷。范家相撰。诗序补义二十四卷。姜炳章撰。读风偶识四卷。崔述撰。毛诗广义不分卷。纪昭撰。毛郑诗考正四卷，诗经补注二卷。戴震撰。诗经小学四卷，毛诗故训传三卷。段玉裁撰。童山诗说四卷。李调元撰。邶风说一卷。龚景瀚撰。诗志八卷。牛运震撰。诗考异字笺馀十四卷。周邵莲撰。韩诗内传徵四卷，叙录二卷。宋绵初撰。韩诗外传校注十卷。周廷寀撰。毛诗考证四卷，周颂口义三卷。庄述祖撰。毛诗证读不分卷，读诗或问一卷。戚学标撰。三家诗补遗三卷。阮元撰。毛诗天文考一卷。洪亮吉撰。韩诗遗说二卷，订譌一卷。臧庸撰。诗古训十卷。钱大昭撰。诗谱补亡后订一卷。吴骞撰。毛诗传笺异义解十六卷。沈镐撰。毛诗通说三十卷，补遗一卷。任兆麟撰。毛诗补疏五卷，毛诗地理释四卷，陆玑毛诗疏考证一卷。焦循撰。三家诗遗说考一卷。陈寿祺撰。诗经补遗一卷。郝懿行撰。诗说二卷，待问二卷。郝懿行妻王照圆撰。诗氏族考六卷。李超孙撰。诗经异文释十六卷。李富孙撰。诗序辨正八卷。汪大任撰。毛诗义二十四卷。李黼平撰。毛诗后笺三十卷。胡承珙撰。山中诗学记五卷。徐时栋撰。三家诗异文疏证六卷，补遗三卷，续补遗二卷。冯登府撰。重订三家诗拾遗十卷。叶钧撰。多识录九卷。石韫玉撰。毛郑诗释四卷，郑氏诗谱考正一卷，诗考补注二卷，补遗一卷，毛诗陆疏校正二卷，诗集传附释一卷。丁晏撰。读诗札记八卷，诗章句考一卷，诗乐存亡谱一卷，硃子诗集传校勘记一卷。夏炘撰。毛诗通考二十卷，毛诗识小三十卷，郑氏诗谱考正一卷。林伯桐撰。毛诗礼徵十卷。包世荣撰。齐诗翼氏学二卷。迮鹤寿撰。读诗小牍二卷。焦廷琥撰。诗古微二十卷。魏源撰。毛诗传笺通释三十二卷。马瑞辰撰。三家诗遗说考四十九卷，毛诗郑笺改字说四卷，四家诗异文考五卷，齐诗翼氏学疏证二卷，诗纬集证四卷。陈乔枞撰。诗经集传拾遗二卷。吴德旋撰。诗名物证古一卷，达斋诗说一卷，读韩诗外传一卷。俞樾撰。诗毛氏传疏三十卷，郑氏笺考徵一卷，释毛诗音四卷，毛诗说一卷，毛诗传义类一卷。陈奂撰。诗小学三十卷。吴树声撰。毛诗多识二卷。多隆阿撰。诗学详说三十卷，正诂五卷。顾广誉撰。诗地理徵七卷。硃右曾撰。诗本谊一卷。龚橙撰。诗经异文四卷，韩诗辑一卷。蒋曰豫撰。毛诗序传三十卷，毛诗读三十卷。王劼撰。毛诗异文笺十卷。陈玉树撰。毛诗谱一卷。胡元仪撰。诗经通论一卷。皮锡瑞撰。诗三家义集疏二十九卷。王先谦撰。
　　宋杨简慈湖诗传二十卷。宋戴溪续吕氏家塾读诗记三卷。宋袁燮絜斋毛诗经筵讲义四卷。宋林岊毛诗讲义十二卷。元刘玉汝诗缵绪十八卷。以上均乾隆三十八年王际华等奉敕辑。汉申培鲁诗故三卷。汉后苍齐诗传三卷。汉韩婴诗故二卷，诗内传一卷，诗说一卷。汉薛汉韩诗章句二卷。汉侯苞韩诗翼要一卷。汉马融毛诗注一卷。魏刘桢毛诗义问一卷。魏王肃毛诗注一卷，毛诗义驳一卷，毛诗奏事一卷，毛诗问难一卷。魏王基毛诗驳一卷。吴韦昭、硃育毛诗答难问一卷。吴徐整毛诗谱暢一卷。晋孙毓毛诗异同评三卷。晋陈统难孙氏毛诗评一卷。晋郭璞毛诗拾遗一卷。晋徐邈毛诗音一卷。齐刘瓛毛诗序义一卷。宋周续之毛诗周氏注一卷。梁简文帝毛诗十五国风义一卷。梁何胤毛诗隐义一卷。梁崔灵恩集注毛诗一卷。不著时代舒瑗毛诗义疏一卷。不著时代、撰人毛诗草蟲经一卷，毛诗提纲一卷。后周沈重毛诗义疏二卷。后魏刘芳毛诗笺音义证一卷。隋刘炫毛诗述义一卷。唐施士丐诗说一卷。以上均马国翰辑。汉辕固齐诗传一卷。魏王基毛诗申郑义一卷。均黄奭辑。汉郑玄毛诗谱一卷。王谟辑。
　　◎礼类
　　周官义疏四十八卷。乾隆十三年，鄂尔泰等奉敕撰。周官笔记一卷。李光地撰。周礼述注二十四卷。李光坡撰。高註周礼二十卷。高愈撰。周官辨非一卷。万斯大撰。周礼问二卷。毛奇龄撰。周礼训纂二十一卷。李锺伦撰。周礼节训六卷。黄叔琳撰。周官集注十二卷，周官析疑三十六卷，考工记析义四卷，周官辨一卷。方苞撰。周官翼疏三十卷。沈淑撰。周礼辑义十二卷。姜兆锡撰。礼说十四卷。惠士奇撰。周官记六卷，周官说二卷，周官说补三卷。庄存与撰。周礼疑义举要七卷。江永撰。周礼精义十二卷。连斗山撰。周官禄田考三卷。沈彤撰。周官禄田考补正三卷。倪景曾撰。考工记图注二卷。戴震撰。周礼军赋说四卷。王鸣盛撰。周礼汉读考六卷。段玉裁撰。田赋考一卷。任大椿撰。考工记论文一卷。牛运震撰。周礼故书考一卷。程际盛撰。周礼故书疏证六卷。宋世荦撰。车制图考一卷。阮元撰。车制考一卷。钱坫撰。周官肊测六卷，叙录一卷。孔广林撰。周礼学二卷。王聘珍撰。周官故书考四卷。徐养原撰。周礼畿内授田考实一卷。胡匡衷撰。周官礼郑氏注笺十卷。庄绶甲撰。周礼学一卷。沈梦兰撰。周礼释注二卷。丁晏撰。考工轮舆私笺二卷。郑珍撰。图一卷。珍子知同撰。周官注疏小笺五卷。曾钊撰。考工记考辨八卷。王宗涑撰。周礼补注六卷。吕飞鹏撰。周官参证二卷。王宝仁撰。周礼正义八十六卷。孙诒让撰。
　　宋王安石周官新义十六卷，附考工记解二卷。宋易祓周官总义三十卷。元毛应龙周官集传十六卷。以上均乾隆三十八年王际华等奉敕辑。汉郑兴周礼解诂一卷。汉郑众周礼解诂六卷。汉杜子春周礼注二卷。汉贾逵周礼解诂一卷。汉马融周官传一卷。汉郑玄周礼音一卷。晋干宝周礼注一卷。晋徐邈周礼音一卷。晋李轨周礼音一卷。晋陈邵周官礼异同评一卷。不著时代刘昌宗周礼音二卷。聂氏周礼音一卷。后周沈重周官礼义疏一卷。陈戚衮周礼音一卷。以上均马国翰辑。
　　以上礼类周礼之属
　　仪礼义疏四十八卷。乾隆十三年，鄂尔泰等奉敕撰。仪礼郑注句读十七卷，附监本正误一卷。张尔岐撰。读礼通考一百二十卷。徐乾学撰。仪礼述注十七卷。李光坡撰。仪礼商二卷，附录一卷。万斯大撰。丧礼吾说篇十卷，三年服制考一卷。毛奇龄撰。丧服翼注一卷。阎若璩撰。仪礼章句十七卷。吴廷华撰。仪礼节要二十卷。硃轼撰。仪礼析疑十七卷，丧礼或问一卷。方苞撰。仪礼经传内编二十三卷，外编五卷。姜兆锡撰。飨礼补亡一卷。诸锦撰。朝庙宫室考十三卷，肆献祼馈食礼三卷。任启运撰。礼经本义十七卷。蔡德晋撰。仪礼释宫增注一卷，仪礼释例一卷。江永撰。仪礼小疏一卷。沈彤撰。仪礼管见十七卷。褚寅亮撰。丧服文足徵记十卷。程瑶田撰。仪礼注疏详校十七卷。卢文弨撰。仪礼汉读考一卷。段玉裁撰。仪礼集编四十卷。盛世佐撰。仪礼今古文疏证二卷。宋世荦撰。礼经释例十三卷，目录一卷。凌廷堪撰。仪礼图六卷，读仪礼记二卷。张惠言撰。冕服考四卷。焦廷琥撰。仪礼今古文异同疏证五卷。徐养原撰。仪礼校正十七卷。黄丕烈撰。礼经宫室答问二卷。洪颐煊撰。仪礼经注一隅一卷。硃骏声撰。仪礼释官九卷，郑氏仪礼目录校正一卷。胡匡衷撰。仪礼学一卷。王聘珍撰。仪礼今古文疏义十七卷。胡承珙撰。丧礼经传约一卷。吴卓信撰。仪礼正义四十卷。胡培翚撰。仪礼宫室提纲一卷。胡培系撰。仪礼经注疏正譌十七卷。金曰追撰。仪礼礼服通释六卷。凌曙撰。仪礼释注二卷。丁晏撰。仪礼私笺八卷。郑珍撰。读仪礼录一卷。曾国籓撰。丧服会通说四卷。吴嘉宾撰。士昏礼对席图一卷，丧服私论一卷。俞樾撰。昏礼重别论对驳义二卷。刘寿曾撰。
　　宋李如圭仪礼集释三十卷，仪礼释宫一卷。以上均乾隆三十八年王际华等奉敕辑。蔡氏月令二卷。蔡云辑。汉戴德丧服变除一卷。汉何休冠礼约制一卷。汉郑众昏礼一卷。汉马融丧服经传注一卷。汉郑玄丧服变除一卷。汉刘表新定礼一卷。魏王肃丧经传注一卷，丧服要记一卷。吴射慈丧服变除图一卷。晋杜预丧服要集一卷。晋袁准丧服经传注一卷。晋孔伦集注丧服经传一卷。晋刘智丧服释疑一卷。晋蔡谟丧服谱一卷。晋贺循丧服谱一卷，葬礼一卷，丧服要记一卷。晋葛洪丧服变除一卷。晋孔衍凶礼一卷。不著时代陈铨丧服经传注一卷。谢徽丧服要记注一卷。宋裴松之集注丧服经传一卷。宋雷次宗略注丧服经传一卷。宋崔凯丧服难问一卷。宋周续之丧服注一卷。齐王俭丧服古今集记一卷。齐王逡之丧服世行要记一卷。以上均马国翰辑。
　　以上礼类仪礼之属
　　日讲礼记解义六十四卷。乾隆元年敕编。礼记义疏八十二卷。乾隆十三年敕撰。礼记章句四十九卷。王夫之撰。深衣考一卷。黄宗羲撰。礼记纂编六卷。李光地撰。礼记述注二十八卷。李光坡撰。礼记偶笺三卷。万斯大撰。庙制图考四卷。万斯同撰。陈氏礼记集说补正三十八卷。纳喇性德撰。曾子问讲录四卷，檀弓订误一卷。毛奇龄撰。礼记章义十卷。姜兆锡撰。礼记疑义十八卷。吴廷华撰。礼记析疑四十六卷。丧礼或问一卷。方苞撰。戴记绪言四卷。陆奎勋撰。礼记章句十卷，或问四卷。汪绂撰。礼记章句十卷。任启运撰。檀弓疑问一卷。邵泰衢撰。礼记训义择言八卷，深衣考误一卷。江永撰。学礼阙疑八卷。刘青莲撰。续卫氏礼记集说一百卷。杭世骏撰。礼记注疏考证一卷。齐召南撰。礼记注疏校正一卷。卢文弨撰。祭法记疑二卷。王元启撰。明堂大道录八卷，禘说二卷。惠栋撰。深衣释例三卷，弁服释例八卷。任大椿撰。抚州本礼记郑注考异二卷。张敦仁撰。释服二卷。宋绵初撰。明堂考三卷。孙星衍撰。明堂亿一卷。孔广林撰。礼记郑读考四卷，礼记天算释一卷。孔广牧撰。卢氏礼记解诂一卷，蔡氏月令章句一卷。臧庸撰。礼记集解六十一卷。孙希旦撰。七十二候考一卷。曹仁虎撰。礼记补疏三卷。焦循撰。礼记说八卷。杨秉杷撰。礼记异文释八卷。李富孙撰。礼记笺四十九卷。郝懿行撰。礼记宫室答问二卷。洪颐煊撰。燕寝考三卷。胡培翚撰。礼记经注正譌六十三卷。金曰追撰。礼记训纂四十九卷。硃彬撰。礼记释注四卷，投壶考原一卷。丁晏撰。檀弓辨诬三卷。夏炘撰。礼记郑读考六卷。陈乔枞撰。礼记质疑四十九卷。郭嵩焘撰。礼记异文笺一卷，礼记郑读考一卷，七十二候考一卷。俞樾撰。礼记集解补义一卷。方宗诚撰。礼记浅说二卷。皮锡瑞撰。
　　宋张虙月令解十二卷。宋袁甫蒙斋中庸讲义四卷。以上均乾隆三十八年王际华等奉敕辑。汉马融礼记注一卷。汉卢植礼记注一卷。汉荀爽礼传一卷。汉蔡邕月令章句一卷，月令问答一卷。魏王肃礼记注一卷。魏孙炎礼记注一卷。不著时代谢氏礼记音义隐一卷。晋范宣礼记音一卷。晋徐邈礼记音一卷。不著时代刘昌宗礼记音一卷。宋庾蔚之礼记略解一卷。梁何胤礼记隐义一卷。梁贺瑒礼记新义疏一卷。梁皇侃礼记义疏四卷。后魏刘芳礼记义证一卷。后周沈重礼记义疏一卷。后周熊安生礼记义疏四卷。唐成伯兴礼记外传一卷。以上均马国翰辑。唐明皇月令注释一卷。黄奭辑。吴射慈礼记音义隐一卷。汉蔡邕明堂月令论一卷。汉崔寔四民月令一卷。以上均王谟辑。
　　以上礼类礼记之属
　　夏小正解一卷。徐世溥撰。曾子问天员篇一卷。梅文鼎撰。夏小正註一卷。黄叔琳撰。夏小正诂一卷。诸锦撰。夏小正辑注四卷。范家相撰。夏小正考注一卷。毕沅撰。曾子注释四卷。阮元撰。大戴礼记补注十三卷，叙录一卷。孔广森撰。夏小正经传考释十卷。庄述祖撰。夏小正传校正三卷。孙星衍撰。大戴礼解诂十三卷，叙录一卷。王聘珍撰。大戴礼记正误一卷。汪中撰。夏小正分笺四卷，异义二卷。黄谟撰。大戴礼记笺证五卷。胡培系撰。大戴礼记补注十三卷，目录一卷，附录一卷。汪照撰。大戴礼记考一卷。吴文起撰。夏小正传笺四卷，公符篇考一卷。王谟撰。夏小正补注四卷。任兆麟撰。夏小正补传三卷。硃骏声撰。夏小正经传通释四卷。梁章钜撰。夏时考五卷。安吉撰。夏时考一卷。刘逢禄撰。夏小正经传考二卷，本义四卷。雷学淇撰。夏小正集解四卷，校录一卷。顾凤藻撰。孔子三朝记七卷，目录一卷。洪颐煊撰。夏小正疏义四卷，附释音异字记一卷。洪震煊撰。夏小正正义四卷。王筠撰。夏小正笺疏四卷。马徵麟撰。夏小正集说四卷。程鸿诏撰。夏时考一卷。郑晓如撰。夏小正戴氏传训解四卷，考异一卷，通论一卷。王宝仁撰。夏小正私笺一卷。吴汝纶撰。
　　以上礼类大戴礼之属
　　学礼质疑二卷，宗法论一卷。万斯大撰。读礼志疑十三卷，礼经会元疏解四卷。陆陇其撰。郊社禘祫问一卷，北郊配位尊西向义一卷，昏礼辨正一卷，大小宗通绎十卷，明堂问一卷，庙制折衷一卷，学校问一卷。毛奇龄撰。参读礼志疑二卷。汪绂撰。钓台遗书四卷。任启运撰。礼经质疑二卷。杭世骏撰。稽礼辨论一卷。刘凝撰。三礼郑注考一卷。程际盛撰。礼笺三卷。金榜撰。礼学卮言六卷。孔广森撰。五服异同汇考二卷。崔述撰。禘祫觿解篇一卷。孔广林撰。三礼义证十卷。武亿撰。白虎通阙文一卷。庄述祖撰。三礼图三卷。孙星衍、严可均同撰。礼说四卷。凌曙撰。郑氏三礼目录一卷。臧庸撰。禘祫答问一卷。胡培翚撰。礼堂经说二卷。陈乔枞撰。三礼陈数求义三十卷。陈乔廕撰。四禘通释三卷。崔適撰。白虎通疏证十二卷。陈立撰。三礼通释二百八十卷。林昌彝撰。求古录礼说十六卷，补遗一卷。金鹗撰。求古录礼说校勘记三卷。王士骏撰。学礼管释十八卷，三纲制服述义三卷。夏炘撰。佚礼扶微五卷。丁晏撰。礼经通论一卷。邵懿辰撰。积石礼说三卷。张履撰。礼说二卷。吴嘉宾撰。郑康成驳正三礼考一卷，玉佩考一卷。俞樾撰。礼书通故一百卷，礼说略三卷。黄以周撰。经述三卷。林颐山撰。
　　汉戴圣石渠礼论一卷，汉郑玄鲁礼禘祫志一卷，三礼图一卷，魏董勋问礼俗一卷，晋卢谌杂祭法一卷，晋范汪祭典一卷，晋干宝后养义一卷，晋范甯礼杂问一卷，晋范宣礼论难一卷，晋吴商礼杂议一卷，宋颜延之逆降义一卷，宋徐广礼论答问一卷，宋何承天礼论一卷，宋任豫礼论条牒一卷，齐王俭礼义答问一卷，齐荀万秋礼论钞略一卷，梁贺述礼统一卷，梁周舍礼疑义一卷，梁崔灵恩三礼义宗四卷，后魏李谧明堂制度论一卷，不著时代梁正三礼图一卷，唐张镒三礼图一卷，唐元行冲释疑论一卷。以上均马国翰辑。汉叔孙通礼器制度一卷，汉郑玄三礼目录一卷，晋孙毓五礼驳一卷。以上均王谟辑。汉郑玄答临硕难礼一卷。袁钧辑。
　　以上礼类总义之属
　　硃子礼纂五卷。李光地撰。辨定祭礼通俗谱五卷，家礼辨说十六卷。毛奇龄撰。读礼偶见二卷。许三礼撰。吕氏四礼翼一卷。硃轼撰。礼学汇编七十卷。应扌为谦撰。礼乐通考三十卷。胡抡撰。礼书纲目八十五卷。江永撰。六礼或问十二卷。汪绂撰。四礼宁俭编一卷。王心敬撰。五礼通考二百六十二卷。秦蕙田撰。五礼经传目五卷。沈廷芳撰。冠昏丧祭仪考十二卷。林伯桐撰。三礼从今三卷。黄本骥撰。四礼榷疑八卷。顾广誉撰。
　　以上礼类通礼之属
  </div>
  <div class="pagination">
   <a href="清史稿_page116.html">
    上一页
   </a>
   <span>
    ...
   </span>
   <a href="清史稿_page112.html">
    112
   </a>
   <a href="清史稿_page113.html">
    113
   </a>
   <a href="清史稿_page114.html">
    114
   </a>
   <a href="清史稿_page115.html">
    115
   </a>
   <a href="清史稿_page116.html">
    116
   </a>
   <span class="current-page">
    117
   </span>
   <a href="清史稿_page118.html">
    118
   </a>
   <a href="清史稿_page119.html">
    119
   </a>
   <a href="清史稿_page120.html">
    120
   </a>
   <a href="清史稿_page121.html">
    121
   </a>
   <a href="清史稿_page122.html">
    122
   </a>
   <span>
    ...
   </span>
   <a href="清史稿_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
