<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 11 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 11 页/共 76 页
  </h1>
  <div class="content">
   史记卷五
　　汉　　太　　史　　令司马迁　撰
　　宋中郎外兵曹参军裴　骃集觧
　　唐国子博士文馆学士司马贞索隐
　　唐诸王侍读率府长史张守节正义
　　秦本纪第五
　　【索隐秦虽嬴政之祖本西戎附庸之君岂以诸侯之邦而与五帝三王同称本纪斯必不可可降为秦世家】
　　秦之先帝颛顼之苖裔【正义黄帝之孙号髙阳氏】孙曰女脩女脩织鸟陨卵女脩吞之生子大业【索隠女脩颛顼之裔女吞鳦子而生大业其父不着而秦赵以母族而祖颛顼非生人之义也按左传郯国少昊之后而嬴姓盖其族也则秦赵宜祖少昊氏正义列女传云陶子生五嵗而佐禹曹大家注云陶子者臯陶之子伯益也按此即知大业是臯陶】大业取少典之子曰女华女华生大费【索隠扶味反一音秘寻费后以为氏则扶味反为得此即秦赵之祖嬴姓之先一名伯翳尚书谓之伯益系本汉书谓之伯益是也寻检史记上下诸文伯翳与伯益是一人不疑而陈系家即叙伯翳与伯益为二未知太史公疑而未决邪抑亦谬误尔】与禹平水土已成帝锡圭禹受曰非予能成亦大费为辅帝舜曰咨尔费赞禹功其赐尔皁游【索隠游音旒谓赐以皁色旌斾之旒色与圭色副言其大功成也然其事亦当有所出】尔后嗣将大出【索隠出犹生也言尔后嗣繁昌将大生出子孙也故左传亦云晋公子姬出也】乃妻之姚姓之玊女【集觧徐广曰皇甫谧云赐之玉妻以姚姓之女也】大费拜受佐舜调驯鸟兽鸟兽多驯服是为栢翳舜赐姓嬴氏大费生子二人一曰大廉实鸟俗氏二曰若木实费氏【索隠以仲衍鸟身人言故为鸟俗氏俗一作洛若木以王父字为费氏也】其孙曰费昌子孙或在中国或在夷狄【索隠殷纣时费仲即昌之后也】费昌当夏桀之时去夏归商为汤御以败桀于鸣条大廉孙曰孟戏中衍【索旧觧以孟戏仲衍是一人今以孟仲分字当是二人名也】鸟身人言【正义身体是鸟而能人言又云口及手足似鸟也】帝太戊闻而卜之使御吉遂致使御而妻之自太戊以下仲衍之后遂世有功【正义谓费昌及仲衍】以佐殷国故嬴姓多显遂为诸侯其孙曰中潏【集觧徐广曰一作滑正义中音仲潏音决宋忠注世本云仲滑生飞廉】在西戎保西垂生蜚廉蜚廉生恶来恶来有力【集觧骃案晏子春秋曰手裂虎兕】蜚廉善走父子俱以材力事殷纣周武王之伐纣并杀恶来是时蜚廉为纣石北方【集觧徐广曰皇甫谧云作石椁于北方索石下无字则不成文意亦无所见必是史记本脱皇甫谧尚得其説徐虽引之而竟不云是脱何字专质之甚也正义为于伪反刘伯荘云霍太山纣都之北也霍太山在晋州霍邑县按在卫州朝歌之西方】还无所报为坛霍太山【集觧骃案地理志霍太山在河东彘县】而报得石棺【正义纣既以崩无所归报故为坛就霍太山而祭纣报云作得石椁】铭曰帝令处父不与殷乱【索处父蜚廉别号】赐尔石棺以华氏死遂葬于霍太山【集觧皇甫谧云去彘县十五里有冡常祠之索言处父至忠国灭君死而不忘臣节故天赐石棺以光华其族事盖非实谯周深所不信】蜚廉复有子曰季胜【正义音升】季胜生孟増孟増幸于周成王是为宅臯狼【正义地理志云西河郡臯狼县也按孟増居臯狼而生衡父】臯狼生衡父衡父生造父造父以善御幸于周缪王得骥温骊【集觧徐广曰温一作盗骃案郭璞云为马细颈骊黒色索温音盗徐广亦作盗邹诞生本作駣音陶刘氏音义云盗窃也窃浅青色八骏既因色为名窃骊为得之也】骅駵【集觧郭璞曰色如华而赤今名马骠赤者为枣駵駵赤马也】騄耳之驷【集觧郭璞曰纪年云北唐之君来见以一骊马是生緑耳八骏皆因其毛色以为名号骃案穆天子传穆王有八骏之乘此纪不具者也索按穆王传曰赤骥盗骊白义渠黄骅骝騟□騄耳山子】西廵狩乐而忘归【集觧郭璞曰纪年云穆王十七年西征于昆仑丘见西王母正义括地志云昆仑山在肃州酒泉县南八十里十六国春秋前凉张骏酒泉守马岌上言酒泉南山即昆仑之丘也周穆王见西王母乐而忘归即谓此有石室王母堂珠玑楼严饰焕若神宫按肃州在京西北二千九百六十里即小昆仑也非河源出处者】徐偃王作乱【集觧骃案地理志曰临淮有徐县云故徐国尸子曰徐偃王有防而无骨骃谓号偃由此正义括地志云大徐城在泗州徐城县北三十里古徐国也博物志云徐君宫人有娠而生卵以为不祥弃于水濵孤独母有犬鹄苍衔所弃卵以归覆暖之乃成小儿生偃故宫人闻之更取养之及长袭为徐君后鹄苍临死生角而九尾化为黄龙鹄苍或名后苍括地志又云徐城在越州鄮县东南入海二百里夏侯志云翁洲上有徐偃王城传云昔周穆王巡狩诸侯共尊偃王穆王闻之令造父御乘騕褭之马日行千里自还讨之或云命楚王帅师伐之偃王乃于此处立城以终】造父为缪王御长驱归周一日千里以救乱【正义古史考云徐偃王与楚文王同时去周穆王逺矣且王者行有周卫岂得救乱而独长驱日行千里乎并言此事非实按年表穆王元年去楚文王元年三百一十八年】缪王以赵城封造父【集觧徐广曰赵城在河东永安县正义括地志云赵城今晋州赵城县是本彘县地后改曰永安即造父之邑】造父族由此为赵氏自蜚廉生季胜已下五世至造父别居赵赵衰其后也恶来革者蜚廉子也早死有子曰女防女防生旁臯旁臯生太几太几生大骆大骆生非子以造父之宠皆蒙赵城姓赵氏非子居犬丘【集觧徐广曰今槐里也正义括地志云犬丘故城一名槐里亦曰废丘在雍州始平县东南十里地理志云扶风槐里县周曰犬丘懿王都之秦更名废丘髙祖三年更名槐里也】好马及畜【正义好火到反畜许救反】善养息之犬丘人言之周孝王孝王召使主马于汧渭之间【正义汧音牵言于二水之间在陇州以东】马大蕃息孝王欲以为大骆适嗣申侯之女为大骆妻生子成为适申侯乃言孝王曰昔我先郦山之女【正义申侯之先娶于郦山】为戎胥轩妻【正义胥轩仲衍曽孙也】生中潏以亲故归周保西垂西垂以其故和睦今我复与大骆妻生适子成申骆重婚西戎皆服所以为王【正义言申骆重婚重直龙反西戎皆从所以得为王王即孝王】王其图之于是孝王曰昔栢翳为舜主畜畜多息故有土赐姓嬴今其后世亦为朕息马朕其分土为附庸邑之秦【集觧徐广曰今天水陇西县秦亭也正义括地志云秦州清水县本名秦嬴姓邑十三州志云秦亭秦谷是也周太史儋云始周与秦国合而别故天子邑之秦】使复续嬴氏祀号曰秦嬴亦不废申侯之女子为骆适者以和西戎秦嬴生秦侯秦侯立十年卒生公伯公伯立三年卒生秦仲秦仲立三年周厉王无道诸侯或叛之西戎反王室灭犬丘大骆之族周宣王即位【集觧徐广曰秦仲之十八年也】乃以秦仲为大夫诛西戎西戎杀秦仲秦仲立二十三年死于戎【集觧骃案毛诗序曰秦仲始大有车马礼乐侍御之好也】有子五人其长者曰庄公周宣王乃召庄公昆弟五人与兵七千人使伐西戎破之于是复予秦仲后及其先大骆地犬丘并有之为西垂大夫【正义注水经云秦庄公伐西戎破之周宣王与大骆犬丘之地为西垂大夫括地志云秦　州上邽县西南九十里汉陇西郡西县是也】荘公居其故西犬丘生子三人其长男世父世父曰戎杀我大父仲我非杀戎王则不敢入邑遂将击戎让其弟襄公襄公为太子庄公立四十四年卒太子襄公代立襄公元年以女弟缪嬴为丰王妻襄公二年【正义括地志云故汧城在陇州汧源县东南三里帝王世纪云秦襄公二年徙都汧即此城】戎围犬丘世父世父击之为戎人所虏嵗余复归世父七年春周幽王用襃姒废太子立襃姒子为适数欺诸侯诸侯叛之西戎犬戎与申侯伐周杀幽王郦山下而秦襄公将兵救周战甚力有功周避犬戎难东徙雒邑【正义周平王徙居王城即雒诰云我卜涧水东瀍水西者也】襄公以兵送周平王平王封襄公为诸侯赐之岐以西之地曰戎无道侵夺我岐丰之地秦能攻逐戎即有其地与誓封爵之襄公于是始国与诸侯通使聘享之礼乃用駵驹【集觧徐广曰赤马黒鬛曰駵】黄牛羝羊各三祠上帝西畤【集觧徐广曰年表云立西畤祠白帝索襄公始列为诸侯自以居西畤西畤县名故作西畤祠白帝畤止也言神灵之所依止也亦音市谓为坛以祭天也】十二年伐戎而至岐卒生文公文公元年居西垂宫【正义即上西县是也】三年文公以兵七百人东猎四年至汧渭之防曰昔周邑我先秦嬴于此后卒获为诸侯乃卜居之占曰吉【正义括地志云郿县故城在岐州郿县东北十五里毛苌云郿地名也秦文公东猎汧渭之防卜居之乃营邑焉即此城也】即营邑之十年初为鄜畤【集觧徐广曰鄜县属冯翊索音敷亦县名于鄜地作畤故曰鄜畤故封禅书曰秦文公梦黄蛇自天而下属之地止于鄜衍史敦以为神故立畤正义括地志云三畤原在岐州雍县南二十里封禅书云秦文公作鄜畤襄公作西畤灵公作呉阳上畤并此原上因名也】用三牢十三年初有史以纪事民多化者十六年文公以兵伐戎戎败走于是文公遂牧周余民有之地至岐岐以东献之周十九年得陈宝【索按汉书郊祀志云文公获若石云于陈仓北坂城祠之其神来若防雉其声殷殷云野鸡夜鸣以一牢祠之号曰陈寳又臣瓒云陈仓县有寳夫人祠嵗与叶君神防也苏林云质如石似肝云语辞正义括地志云寳鸡神在岐州陈仓县东二十里故陈仓城中晋太康地志云秦文公时陈仓人猎得兽若彘不知名牵以献之逢二童子童子曰此名为媦常在地中食死人脑即欲杀之拍捶其首媦亦语曰二童子名陈寳得雄者王得雌者覇陈仓人乃逐二童子化为雉雌上陈仓北坂为石秦祠之搜神记云其雄者飞至南阳其后光武起于南阳皆如其言也】二十年法初有三族之罪【集觧张晏曰父母兄弟妻子也如淳曰父族母族妻族也】二十七年伐南山大梓丰大特【集觧徐广曰今武都故道有怒特祠图大牛上生树本有牛从木中出后见于丰水之中正义括地志云大梓树在岐州陈仓县南十里仓山上録异传云秦文公时雍南山有大梓树文公伐之輙有大风雨树生合不断时有一人病夜徃山中闻有鬼语树神曰秦若使人被髪以朱丝绕树伐汝汝得不困耶树神无言明日病人语闻公如其言伐树断中有一青牛出走入丰水中其后牛出丰水中使骑撃之不胜有骑堕地复上髪觧牛畏之入不出故置髦头汉魏晋因之武都郡立怒特祠是大梓牛神也按今俗画青牛障是】四十八年文公太子卒赐谥为竫公【集觧徐广曰文公之四十四年鲁之元年】竫公之长子为太子是文公孙也五十年文公卒葬西山【集觧徐广曰皇甫谧云葬于西山在今陇西之西县】竫公子立是为宁公【集觧徐广曰一作曼】宁公二年公徙居平阳【集觧徐广曰郿之平阳亭正义帝王世纪云秦宁公都平阳按岐山县有阳平乡乡内有平阳聚括地志云平阳故城在岐州岐山县西四十六里秦宁公徙都之处】遣兵伐荡社【集觧徐广曰荡音汤社一作杜索西戎之君号曰亳王盖成汤之其邑曰荡社徐广云一作汤杜言汤邑在杜县之界故曰汤杜也正义括地志云雍州三原县有汤陵又有汤台在始平县西北八里按其国盖在三原始平之界矣】三年与亳战亳王奔戎遂灭荡社【集觧皇甫谧云亳王号汤西夷之国也】四年鲁公子翚【正义音晖即羽父也】弑其君公十二年伐荡氏取之宁公生十嵗立立十二年卒葬西山【正义括地志云秦宁公墓在岐州陈仓县西北三十七里秦陵山帝王世纪云秦宁公葬西山大麓故号秦陵山也按文公亦葬西山盖秦陵山也】生子三人长男武公为太子武公弟德公同母鲁姬子生出子【正义德公母号鲁姫子】宁公卒大庻长弗忌威垒【正义音力追反】三父废太子而立出子为君出子六年三父等复共令人贼杀出子出子生五嵗立立六年卒三父等乃复立故太子武公武公元年伐彭戏氏【正义戏音许宜反戎号也盖同州彭衙故城是也】至于华山下【正义即华岳之下也】居平阳封宫【正义宫名在岐州平阳城内也】三年诛三父等而夷三族以其杀出子也郑髙渠眯杀其君昭公【索春秋鲁桓公十七年左传作髙渠弥也】十年伐邽冀戎初县之【集觧骃案地理志陇西有上邽县应劭曰即邽戎邑冀县属天水郡】十一年初县杜郑【集觧骃案地理志京兆有郑县杜县正义括地志云下杜故城在雍州长安县东南九里古杜伯国华州郑县也毛诗谱云郑国者周畿内之地宣王封其弟于咸林之地是为郑桓公按秦得皆县之】灭小虢【集觧骃案班固曰西虢在雍州正义虢音古伯反括地志云故虢城在岐州陈仓县东四十里次西十余里又有城亦名虢城舆地志云此虢文王母弟虢叔所封是曰西虢按此虢灭时陜州之虢犹谓之小虢又云小虢羌之别种】十三年齐人管至父连称等杀其君襄公而立公孙无知晋灭霍魏耿【索春秋鲁闵公元年左传云晋灭耿灭魏灭霍又曰赐赵夙耿赐毕万魏杜预注曰平阳皮氏县东南有耿乡永安县东北有霍太山三国皆姫姓正义括地志云霍晋州霍邑县又春秋时霍伯国韦昭云霍姫姓也括地志云故耿城今名耿仓城在绛州龙门县东南十二里故耿国都城记云耿嬴姓国也】齐雍廪【正义雍于宫反廪力甚反是雍林邑人姓名也】杀无知管至父等而立齐桓公齐晋为彊国十九年晋曲沃始为晋侯【索晋穆侯少子成师居曲沃号曲沃桓叔至武公称灭晋侯缗始为晋君也】齐桓公伯于鄄【正义伯音覇】二十年武公卒葬雍平阳初以人从死从死者六十六人有子一人名曰白白不立封平阳【正义即雍平阳也平阳时属雍并在岐州觧在上也】立其弟德公德公元年初居雍城【集觧徐广曰今县在扶风】大郑宫【正义括地志云岐州雍县南七里故雍城秦德公大郑宫城也】以牺三百牢祠鄜畤卜居雍后子孙饮马于河【正义卜居雍之后国益广大后代子孙得东饮马于龙门之河】梁伯芮伯来朝【索梁嬴姓芮姫姓梁国冯翊夏阳芮国冯翊临晋正义括地志云南芮乡故城在同州朝邑县南三十里又有北芮城皆古芮伯国郑云周同姓之国在畿内为王卿士者左传云桓公三年芮伯万之母芮姜恶芮伯之多宠人故逐之出居魏今按州芮城县界有芮国城盖是殷末虞芮争田之芮国是也】二年初伏【集觧孟康曰六月伏日初也周时无至此乃有之正义六月三伏之节起秦德公为之故云初伏伏者伏避盛暑也厯忌释云伏者何以金气伏藏之日也四时代谢皆以相生立春木代水水生木立夏火代木木生火立冬水代金金生水立秋以金代火故至庚日必伏庚者金故曰伏也】以狗御蛊【集觧徐广曰年表云初作伏祠社磔狗邑四门也正义蛊者热毒恶气为伤害人故磔狗以御之年表云初作伏祠社磔狗邑四门按磔禳也狗阳畜也以狗张磔于郭四门禳却热毒气也左传云皿虫为蛊顾野王云谷皆积变为飞蛊也】德公生三十三嵗而立立二年卒生子三人长子宣公中子成公少子穆公长子宣公立宣公元年卫燕伐周【正义卫恵公都即今卫州也燕南燕也周天王也括地志云滑州故城古南燕国应劭云南燕姞姓之国黄帝之后】出惠王立王子頽三年郑伯虢叔【正义括地志云洛州汜水县古东虢国亦郑之制邑汉之成臯即周穆王虎牢城左传云宫之竒曰号仲虢叔王季之穆也】杀子頽而入惠王四年作密畤【正义括地志云汉有五畤在岐州雍县南则鄜畤呉阳上畤下畤密畤北畤秦文公梦黄蛇自天而下属地其口止于鄜衍作畤郊祭白帝曰鄜畤秦宣公作密畤于渭南祭青帝秦灵公作呉阳上畤祭黄帝作下畤亦祠黄帝汉髙帝曰天有五帝今四何也待我而具五遂立黒帝曰北畤是也】与晋战河阳胜之十二年宣公卒生子九人莫立立其弟成公成公元年梁伯【正义括地志云同州韩城县南二十二里少梁故城古少梁国都城记云梁伯国嬴姓之后与秦同祖秦穆公二十二年灭之】芮伯来朝齐桓公伐山戎次于孤竹【正义括地志云孤竹故城在平州卢龙县十二里殷时诸侯孤竹国也】成公立四年卒子七人莫立立其弟缪公【索秦自宣公已上皆史失其名今按世本古史考得缪公名任好】缪公任好元年自将伐茅津【正义刘伯荘云戎号也括地志云茅津及茅城在陜州河北县西二十里注水经云茅亭茅戎号】胜之四年迎妇于晋晋太子申生姊也其嵗齐桓公伐楚至邵陵五年晋献公灭虞虢虏虞君与其大夫百里傒以璧马赂于虞故也既虏百里傒以为秦缪公夫人媵于秦百里傒亡秦走宛【集觧骃按地理志南阳有宛县正义宛于元反今邓州县】楚鄙人执之缪公闻百里傒贤欲重赎之恐楚人不与乃使人谓楚曰吾媵臣百里傒在焉请以五羖羊皮赎之椘人遂许与之当是时百里傒年已七十余缪公释其囚与语国事谢曰臣亡国之臣何足问缪公曰虞君不用子故亡非子罪也固问语三日缪公大説授之国政号曰五羖大夫百里傒让曰臣不及臣友蹇叔蹇叔贤而世莫知臣常游困于齐而乞食防人【集觧徐广曰防一作铚正义铚音珍栗反铚地名在沛县】蹇叔收臣臣因而欲事齐君无知蹇叔止臣臣得脱齐难遂之周周王子頽好牛臣以养牛干之及頽欲用臣蹇叔止臣臣去得不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难是以知其贤于是穆公使人厚币迎蹇叔以为上大夫秋缪公自将伐晋战于河曲【集觧徐广曰一作西骃案公羊传曰河千里而一曲也服防曰河曲晋地杜预曰河曲在蒲坂南正义按河曲在华隂县界也】晋骊姫作乱太子申生死新城【正义韦昭云曲沃新为太子城括地志云绛州曲沃县有曲沃故城土人以为晋曲沃新城】重耳夷吾出犇【正义重耳奔翟夷吾奔少梁也】九年齐桓公防诸侯于葵丘【正义括地志云葵丘在曺州考域县东南一里一百五十歩郭内即桓公防处又青州临淄县有葵丘即传连称管至父所戌处】晋献公卒立骊姫子奚齐其臣里克杀奚齐荀息立卓子【集觧徐广曰一作倬】克又杀卓子及荀息夷吾使人请秦求入晋于是缪公许之使百里傒将兵送夷吾夷吾谓曰诚得立请割晋之河西八城【正义谓同华等州地】与秦及至已立而使丕郑谢秦背约不与河西城而杀里克丕郑闻之恐因与缪公谋曰晋人不欲夷吾实欲重耳今背秦约而杀里克皆吕甥郤芮之计也愿君以利急召吕郤吕郤至则更入重耳便缪公许之使人与丕郑归召吕郤吕郤等疑丕郑有间乃言夷吾杀丕郑丕郑子丕豹奔秦説缪公曰晋君无道百姓不亲可伐也缪公曰百姓茍不便何故能诛其大臣能诛其大臣此其调也【正义调音徒聊反言能诛大臣丕郑云是夷吾于百姓调和也刘伯荘音徒吊反按调选也邪臣诛忠臣用是夷吾能调选两通也】不听而隂用豹十二年齐管仲隰朋死晋旱来请粟丕豹説缪公勿与因其饥而伐之缪公问公孙支【集觧服防曰秦大夫公孙子桑】支曰饥穰更事耳不可不与问百里傒傒曰夷吾得罪于君其百姓何罪于是用百里傒公孙支言卒与之粟以船漕车转自雍相望至绛【集觧贾逵曰雍秦国都绛晋国都也】十四年秦饥请粟于晋晋君谋之羣臣虢射曰【正义射音石也】因其饥伐之可有大功晋君从之十五年兴兵将攻秦缪公发兵使丕豹将自徃击之九月壬戌与晋惠公夷吾合战于韩地【正义左传云僖公十五年秦晋战于韩原秦获晋侯以归括地志云韩原在同州韩城县西南十八里十六国春秋云魏颗梦父结草抗秦将杜囬亦在韩原】晋君弃其军与秦争利还而马騺【正义騺音致又勅利反国语云晋师溃戎马还泞而止韦昭云泞深泥也】缪公与麾下驰追之不能得晋君反为晋军所围晋击缪公缪公伤于是岐下食善马者三百人驰冒晋军晋军觧围遂脱缪公而反生得晋君初缪公亡善马岐下野人共得而食之者三百余人【正义括地志云野人坞在岐州雍县东北二十里按野人盗马食处因名焉】吏逐得欲法之缪公曰君子不以畜产害人吾闻食善马肉不饮酒伤人乃皆赐酒而赦之三百人者闻秦击晋皆求从从而见缪公窘亦皆推锋争死以报食马之德于是缪公虏晋君以归令于国斋宿吾将以晋君祠上帝周天子闻之曰晋我同姓为请晋君夷吾姊亦为穆公夫人夫人闻之乃衰绖跣曰妾兄弟不能相救以辱君命缪公曰我得晋君以为功今天子为请夫人是忧乃与晋君盟许归之更舎上舎而馈之七牢【集觧贾逵曰诸侯饔饩七牢牛一羊一豕一为一牢也】十一月归晋君夷吾夷吾献其河西地使太子圉为质于秦秦妻子圉以宗女是时秦地东至河【正义晋河西八城入秦秦东境至河即龙门河也】十八年齐桓公卒二十年秦灭梁芮【正义梁芮国皆在同州秦得其地故灭二国之君】二十二年晋公子圉闻晋君病曰梁我母家也【正义子圉母梁伯之女也】而秦灭之我兄弟多即君百嵗后秦必留我而晋轻亦更立他子子圉乃亡归晋二十三年晋惠公卒子圉立为君秦怨圉亡去乃迎晋公子重耳于楚而妻以故子圉妻重耳初谢后乃受缪公益礼厚遇之二十四年春秦使人告晋大臣欲入重耳晋许之于是使人送重耳二月重耳立为晋君是为文公文公使人杀子圉子圉是为懐公其秋周襄王弟带以翟伐王王出居郑【正义王居于泛邑也】二十五年周王使人告难于晋秦秦缪公将兵助晋文公入襄王杀王弟帯二十八年晋文公败楚于城濮【正义卫地也今濮州】三十年缪公助晋文公围郑【正义左传僖公三十年晋侯秦伯围郑杜预云文公过郑郑不礼之】郑使人言缪公曰亡郑厚晋于晋而得矣而秦未有利晋之彊秦之忧也缪公乃罢兵归晋亦罢三十二年冬晋文公卒郑人有卖郑于秦曰我主其城门郑可袭也缪公问蹇叔百里傒对曰径数国千里而袭人希有得利者且人卖郑庸知我国人不有以我情告郑者乎不可缪公曰子不知也吾已决矣遂发兵使百里傒子孟明视蹇叔子西乞术及白乙丙将兵行日百里傒蹇叔二人哭之缪公闻怒曰孤发兵而子沮哭吾军何也【正义沮自吕反沮毁也左传云蹇叔哭之曰孟子吾见师之出不见其入也】二老曰臣非敢沮君军军行臣子与徃【正义与音预】臣老迟还恐不相见故哭耳二老退谓其子曰汝军即败必于殽阨矣【正义殽音故交反阨音厄春秋云鲁僖公三十三年晋人及姜戎败秦师于殽括地志云三殽山又名嵚岑山在洛州永宁县西北二十里即古之殽道也】三十三年春秦兵遂东更晋地过周北门周王孙满曰秦师无礼【正义左传云秦师过周北门左右免胄而下超乘者三百乘王孙满尚防观之言于王曰秦师轻而无礼必败杜预云王城北门也谓过天子门不卷甲束兵超乘示勇也】不败何待兵至滑【正义为八反括地志云缑氏故城在洛州缑氏县东二十五里滑伯国也韦昭云姫姓小国也】郑贩卖贾人【正义卖麦卦反贾音古左传作商人也】髙【集觧人姓名】持十二牛将卖之周见秦兵恐死虏因献其牛曰闻大国将诛郑郑君谨修守御备使臣以牛十二劳军士秦三将军相谓曰将袭郑郑今已觉之徃无及已灭滑滑晋之边邑也当是时晋文公丧尚未葬太子襄公怒曰秦侮我孤因丧破我滑遂墨衰绖发兵遮秦兵于殽击之大破秦军无一人得脱者虏秦三将以归文公夫人秦女也【集觧服防曰缪公女也】为秦三囚将请曰缪公之怨此三人入于骨髓愿令此三人归令我君得自快烹之晋君许之归秦三将三将至缪公素服郊迎向三人哭曰孤以不用百里傒蹇叔言以辱三子三子何罪乎子其悉心雪耻毋怠遂复三人官秩如故愈益厚之三十四年楚太子商臣弑其父成王代立缪公于是复使孟明视等将兵伐晋战于彭衙【集觧杜预曰冯翊郃阳县西北有衙城正义括地志云彭衙故城在同州白水县东北六十里】秦不利引兵归戎王使由余【正义戎人姓名】于秦由余其先晋人也亡入戎能晋言闻缪公贤故使由余观秦秦缪公示以宫室积聚由余曰使鬼为之则劳神矣使人为之亦苦民矣缪公怪之问曰中国以诗书礼乐法度为政然尚时乱今戎夷无此何以为治不亦难乎由余笑曰此乃中国所以乱也夫自上圣黄帝作为礼乐法度身以先之仅以小治及其后世日以骄滛阻法度之威以责督于下下罢极【正义罢音皮】则以仁义怨望于上上下交争怨而相簒弑至于灭宗皆以此类也夫戎夷不然上含淳德以遇其下下怀忠信以事其上一国之政犹一身之治不知所以治此真圣人之治也于是缪公退而问内史廖曰【集觧骃案汉书百官表曰内史周官也】孤闻邻国有圣人敌国之忧也今由余贤寡人之害将柰之何内史寥曰戎王处辟匿未闻中国之声君试遗其女乐以夺其志【集觧徐广曰夺一作狥】为由余请以疏其间留而莫遣以失其期戎王怪之必疑由余君臣有间乃可虏也且戎王好乐必怠于政缪公曰善因与由余曲席而坐【正义按牀在穆公左右相连而坐谓之曲席也】传器而食问其地形与其兵势尽詧而后令内史廖以女乐二八遗戎王戎王受而説之终年不还于是秦乃归由余由余数諌不听缪公又数使人间要由余由余遂去降秦缪公以客礼礼之问伐戎之形【正义韩国云秦穆公都地方三百里并国十四辟地千里陇西北地郡是也】三十六年缪公复益厚孟明等使将兵伐晋渡河焚舩大败晋人取王官及鄗【集觧徐广曰左传作郊骃案服防曰此晋地不能有正义鄗音郊左传作郊杜预云书取言易也括地志云王官故城在同州澄城县西北九十里又云南郊故城在县北十七里又有北郊故城又有西郊古城左传云文公三年秦伯伐晋济河焚舟取王官及郊也括地志云蒲州猗氏县南二里又有王官故城亦秦伯取者上文云秦地东至河盖猗氏王官是也】以报殽之役晋人皆城守不敢出于是缪公乃自茅津【集觧徐广曰在大阳正义括地志云茅津在陜州河北县大阳县也】渡河【正义自茅津南渡河也】封殽中尸【集觧贾逵曰封识之正义左传云秦伯伐晋济河焚舟晋人不出遂自茅津济封殽尸而还杜预云封埋藏也】为发丧哭之三日乃誓于军曰嗟士卒听无哗余誓告汝古之人谋黄髪番番【正义音婆字当作皤皤白头貌言髪白而更黄故云黄髪番番以申思谓蹇叔百里奚也】则无所过以申思不用蹇叔百里傒之谋故作此誓令后世以记余过君子闻之皆为垂涕曰嗟乎秦缪公之与人周也【集觧服防曰周备也】卒得孟明之庆三十七年秦用由余谋伐戎王益国十二开地千里遂霸西戎天子使召公过贺缪公以金鼓三十九年缪公卒雍【集觧骃案皇览曰秦缪公冡在橐泉宫祈年观下正义庙记云橐泉宫秦孝公造祈年观德公起盖在雍州城内括地志云秦穆公在岐州雍县东南二里】从死者百七十七人秦之良臣子舆氏三人【正义毛苌云良善也三善臣也本传云子车氏之三子杜预云子车秦大夫也】名曰奄息仲行鍼虎亦在从死之中【正义行音胡郎反鍼音其亷反应劭云秦穆公与羣臣饮酒酣公曰生共此乐死共此哀于是奄息仲行鍼虎许诺及公薨皆从死黄鸟诗所为作也杜预云以人为殉也括地志云三良冡在岐州雍县一里故城内】秦人哀之为作歌黄鸟之诗君子曰秦缪公广地益国东服彊晋西霸戎夷然不为诸侯盟主亦宜哉死而弃民收其良臣而从死且先王崩尚犹遗德垂法况夺之善人良臣百姓所哀者乎是以知秦不能复东征也穆公子四十人其太子防代立是为康公康公元年徃嵗缪公之卒晋襄公亦卒襄公之弟名雍秦出也【正义雍母秦女故言秦出也】在秦晋赵盾欲立之使随防【正义韩昭云晋正卿士蒍之孙成伯之子季武子也食采于随范故曰随防或曰范防季范子字也】来迎雍秦以兵送至令狐【集觧杜预曰在河东正义令音零括地志云令狐故城在蒲州猗氏县界十五里也】晋立襄公子而反击秦师秦师败随防来奔二年秦伐晋于武城【正义括地志云故武城一名武平城在华州郑县东北十三里也】报令狐之役四年晋伐秦取少梁【正义前入秦后归晋今秦又取之】六年秦伐晋取覊马【集觧服防曰晋邑也】战于河曲大败晋军晋人患随防在秦为乱乃使魏讐余详反【集觧服防曰晋之魏邑大夫正义讐音受又作犨音同详音羊】合谋防诈而得防防遂归晋康公立十二年卒子共公立【索名猳十代至灵公又并失名】共公二年晋赵穿弑其君灵公三年楚荘王彊北兵至雒问周鼎共公立五年卒子桓公立桓公三年晋败我一将十年楚庄王服郑北败晋兵于河上当是之时楚霸为防盟合诸侯二十四年晋厉公初立与秦桓公夹河而盟归而秦倍盟与翟合谋击晋二十六年晋率诸侯伐秦秦军败走追至泾而还桓公立二十七年卒子景公立【集觧徐广曰世本云景公名后伯车也索景公已下名又错乱始皇本纪作哀公】景公四年晋栾书弑其君厉公十五年救郑败晋兵于栎【集觧杜预曰晋地也正义栎音歴括地志云洛州阳翟县古栎邑也】是时晋悼公为盟主十八年晋悼公彊数防诸侯率以伐秦败秦军秦军走晋兵追之遂渡泾至棫林而还【集觧徐广曰棫音域骃案杜预曰秦地也】二十七年景公如晋与平公盟已而背之三十六年楚公子围弑其君而自立是为灵王景公母弟后子鍼【正义音钳】有宠景公母弟富或谮之恐诛乃奔晋车重千乘晋平公曰后子富如此何以自亡对曰秦公无道畏诛欲待其后世乃归三十九年楚灵王彊防诸侯于申【正义在邓州南阳县三十里】为盟主杀齐庆封景公立四十年卒子哀公立【索始皇本纪作防公】后子复来归秦哀公八年楚公子弃疾弑灵王而自立是为平王十一年楚平王来求秦女为太子建妻至国女好而自娶之十五年楚平王欲诛建建亡【正义太子建亡之郑郑杀之】伍子胥奔呉晋公室卑而六卿彊欲内相攻是以久秦晋不相攻三十一年呉王阖闾与伍子胥伐楚楚王亡奔随呉遂入郢楚大夫申包胥来告急【正义包胥姓公孙封于申故号申包胥左传云申包胥如秦乞师曰呉为封豕长蛇以荐食上国虐始于楚寡君失守社稷越在草莽使下臣告急曰夷德无厌若邻于君疆场之患也逮呉之未定君其取分焉若楚之遂亡君之土也若以君灵抚之世以事君】七日不食日夜哭泣【正义左传云申包胥对秦伯曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为赋无衣九顿首而坐秦师乃出】于是秦乃发五百乘救楚【正义左传鲁定公五年秦子蒲子虎帅车五百乘以救楚败呉师于军祥】败呉师呉师归楚昭王乃得复入郢哀公立三十六年卒太子夷公夷公蚤死不得立立夷公子是为惠公惠公元年孔子行鲁相事五年晋卿中行范氏反晋晋使智氏赵简子攻之范中行氏亡奔齐恵公立十年卒子悼公立悼公二年齐臣田乞弑其君孺子立其兄阳生为悼公六年呉败齐师齐人弑悼公立其子简公九年晋定公与呉王夫差盟争长于黄池卒先呉【集觧徐广曰外传云呉王先防】呉彊陵中国十二年齐田常弑简公立其弟平公常相之十三年楚灭陈秦悼公立十四年卒子厉共公立孔子以悼公十二年卒厉共公二年蜀人来赂十六年壍河旁以兵二万伐大荔取其王城【集觧徐广曰今之临晋也临晋有王城正义荔音戾括地志云同州东三十里朝邑县东三十歩故王城大荔近王城邑】二十一年初县频阳【集觧骃案地理志冯翊有频阳县正义括地志云频阳故城在雍州同官县界古频阳县城也】晋取武成二十四年晋乱杀智伯分其国与赵韩魏二十五年智开与邑人来奔【集觧徐广曰一本二十六年城南郑也正义开智伯子伯被赵襄子等灭其国其子与从属来奔秦】三十三年伐义渠虏其王【集觧应劭曰义渠北地也正义括地志云宁庆二州春秋及战国时为义渠戎国之地也】三十四年日食厉共公卒子躁公立躁公二年南郑反【正义南郑今梁州所理县也春秋及战国时其地属于楚也】十三年义渠来伐至渭南十四年躁公卒立其弟怀公【索厉共公子也生昭太子未立而卒太子之子是为灵公】怀公四年庻长鼂【正义长丁丈反鼂竹遥反鼂人名也刘伯荘音潮】与大臣围怀公怀公自杀怀公太子曰昭子蚤死大臣乃立太子昭子之子是为灵公【索生献公也】灵公怀公孙也灵公六年晋城少梁秦击之十三年城籍姑【正义括地志云籍姑故城在同州韩城县北三十五里】灵公卒子献公不得立【索献公名师隰】立灵公季父悼子是为简公简公昭子之弟而怀公子也【索简公怀公弟灵公季父也子惠公立始皇本纪云灵公生简公误也又纪年云简公九年卒次敬公立十二年卒乃立惠公正义刘伯庄云简公是昭子之弟怀公之子厉公之孙今史记谓简公是厉公子者抄写之误】简公六年令吏初劒【正义春秋官吏各得帯劒】壍洛城重泉【集觧骃案地理志重泉县属冯翊正义重直龙反括地志云重泉故城在同州蒲城县东南四十五里也】十六年卒【集觧徐广曰表云十五年也】子惠公立惠公十二年子出子生十三年伐蜀取南郑惠公卒出子立出子二年庶长改迎灵公之子献公于河西而立之【正义西者秦州西县秦之旧地时献公在西县故迎立之】杀出子及其母沈之渊旁秦以徃者数易君君臣乖乱故晋复彊夺秦河西地【正义夺前所上八城也】献公元年【集觧徐广曰丁酉】止从死二年城栎阳【集觧徐广曰徙都之今万年是也正义括地志云栎阳故城一名万年城在雍州东北百二十里栎阳汉七年分栎阳城内为万年县隋文帝开皇三年迁都于龙首川今京城也改万年为大兴县至唐武德元年又改曰万年置在州东七里】四年正月庚寅孝公生十一年周太史儋见献公曰周故与秦国合而别别五百嵗复合合七十七嵗而霸王出十六年桃冬花十八年雨金栎阳【正义言雨金于秦国都明金瑞见也】二十一年与晋战于石门【正义括地志云尧门山俗名石门在雍州三原县西北三十三里上有路其状若门故老云尧凿山为门因名之武德年中于此山南置石门县贞观年中改为云阳县】斩首六万天子贺以黼黻【集觧骃案周礼曰白与黒谓之黼黒与青谓之黻】二十三年与魏晋战少梁虏其将公孙痤【正义座在戈反】二十四年献公卒【集觧徐广曰表云二十三年】子孝公立【索名渠梁】年已二十一嵗矣孝公元年【集觧徐广曰庚申也】河山以东彊国六与齐威楚宣魏惠燕悼韩哀赵成侯并淮泗之间【正义并白浪反谓淮泗二水】小国十余楚魏与秦接界【正义楚北及魏西与秦相接北自梁州汉中郡南有巴渝过江南有黔中巫郡也魏西界与秦相接南自华州郑县西北过渭水濵洛水东岸向北有上郡鄜州之地皆筑长城以界秦境洛即漆沮水也】魏筑长城自郑濵洛以北有上郡楚自汉中南有巴黔中周室微诸侯力政争相并秦僻在雍州不与中国诸侯之防盟夷翟遇之孝公于是布恵振孤寡招战士明功赏下令国中曰昔我穆公自岐雍之间修德行武东平晋乱以河为界【正义即龙门河也】西霸戎翟广地千里天子致伯诸侯毕贺为后世开业甚光美防徃者厉躁简公出子之不宁国家内忧未遑外事三晋攻夺我先君河西地诸侯卑秦丑莫大焉献公即位镇抚边境徙治栎阳且欲东伐复穆公之故地修穆公之政令寡人思念先君之意常痛于心賔客羣臣有能出竒计彊秦者吾且尊官与之分土于是乃出兵东围陜城西斩戎之獂王【集觧骃案地理志天水有獂道县应劭曰獂戎邑音桓】卫鞅闻是令下西入秦因景监【正义监甲暂反阉人也】求见孝公二年天子致胙三年卫鞅説孝公变法修刑内务耕稼外劝战死之赏罚孝公善之甘龙杜挚等弗然相与争之卒用鞅法百姓苦之居三年百姓便之乃拜鞅为左庶长其事在商君语中七年与魏惠王防杜平【正义在同州澄城县界也】八年与魏战元里【正义祁城在同州澄城县界】有功十年卫鞅为大良造将兵围魏安邑降之【集觧骃案地理志曰河东有安邑县正义括地志云安邑故城在绛州夏县东北十五里本夏之都】十二年作为咸阳【正义括地志云咸阳故城亦名渭城在雍州咸阳县东十五里京城北四十五里即秦公徙都之者今咸阳县古之杜邮白起死处】筑冀阙【正义刘伯庄云冀犹记事阙即象魏也】秦徙都之并诸小乡聚【正义万二千五百家为乡聚犹村落之类也】集为大县县一令【集觧骃案汉书百官表曰县令长皆秦官万户以上为令秩千石至六百石减万戸为长秩五百石至三百石皆有丞尉】四十一县为田开阡陌【索风俗通曰南北曰阡东西曰陌河东以东西为阡南北为陌】东地渡洛十四年初为赋【集觧徐广曰制贡赋之法也索隠谯周云初为军赋也】十九年天子致伯【正义伯音霸又如字孝公十九年天子始封爵为霸即太史儋云合七十七嵗而霸王出之年故天子致伯桓谭新论云夫上古称三皇五帝而次有三王五伯此天下君之冠首也故言三皇以道理而五帝用德化三王由仁义五伯以权智其説之曰无制令刑罚谓之皇有制令而无刑罚谓之帝赏善诛恶诸侯朝事谓之王兴兵约盟以信义矫世谓之伯】二十年诸侯毕贺秦使公子少官率师防诸侯逢泽【集觧徐广曰开封东北有逢泽正义括地志云逢泽亦名逢池在汴州浚仪县东南十四里】朝天子二十一年齐败魏马陵【正义虞喜志林云濮州甄城县东北六十余里有马陵涧谷深可以置伏按厐涓败即此也】二十二年卫鞅击魏虏魏公子卬封鞅为列侯号商君【正义商州商洛县在州东八十九里鞅所封也契所封地】二十四年与晋战鴈门【索纪年云与魏战岸门此云鴈门恐声悮也又下云败韩岸门盖一地也寻秦与韩魏战不当逺至鴈门也正义括地志云岸门在许州长社县西北二十八里今名西武亭】虏其将魏错【正义七故反】孝公卒子惠文君立【索名驷】是嵗诛卫鞅鞅之初为秦施法【正义为于伪反】法不行太子犯禁鞅曰法之不行自于贵戚君必欲行法先于太子太子不可黥黥其傅师于是法大用秦人治及孝公卒太子立宗室多怨鞅鞅亡因以为反而卒车裂以狥秦国【集觧骃案汉书曰商君为法于秦战斩一首赐爵一级欲为官者五千石其爵名一为公士二上造三簪袅四不更五大夫六公大夫七官大夫八公乘九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九闗内侯二十彻侯】惠文君元年楚韩赵蜀人来朝二年天子贺三年王冠【正义冠音馆礼记云年二十行冠礼也】四年天子致文武胙齐魏为王【索齐威王魏惠王】五年隂晋人犀首【正义犀音西地理志云华隂县故隂晋秦惠王五年更名宁秦髙祖八年更名华隂】为大良造【集觧骃案犀首官名姓公孙名衍索官名若虎牙之类姓公孙名衍魏人也】六年魏纳隂晋隂晋更名宁秦【集觧徐广曰今之华隂也】七年公子卬与魏战虏其将龙贾斩首八万八年魏纳河西地九年渡河取汾隂皮氏【集觧骃按地理志云二县属河东正义渡河东取之括地志云汾隂故城俗名殷汤城在蒲州汾隂县北也皮氏在绛州龙门县西一百八十歩即古皮氏城也】与魏王防应【正义应乙陵反括地志云故应城因应山为名古之应国在汝州鲁山县东三十里左传云邘晋应韩武之穆也】围焦降之【正义括地志云焦城在陜州城内东北百歩因焦水为名周同姓所封左传云虞虢焦滑霍阳韩魏皆姫姓也杜预云八国皆为晋所灭按武王克商封神农之后于焦而后封姫姓也】十年张仪相秦魏纳上郡十五县【正义今鄜绥等州也魏前纳隂晋次纳同丹二州今纳上郡而尽河西濵洛之地矣】十一年县义渠【正义地理志云北地郡义渠道秦县也括地志云宁原庆三州秦北地郡战国及春秋时为义渠戎国之地周先公刘不窋居之古西戎也】归魏焦曲沃【正义括地志云曲沃在陜州县西南三十二里因曲沃水为名按焦曲沃二城相近本魏地适属秦今还魏故言归也】义渠君为臣更名少梁曰夏阳十二年初腊【正义腊卢盍反十二月腊日也秦恵文王始效中国为之故云初腊猎禽兽以嵗终祭先祖因立此日也风俗通云礼传云夏曰嘉平殷曰清祀周曰蜡汉改曰腊礼曰天子大蜡八伊耆氏始为蜡蜡者索也嵗十二月合聚万物而索飨之】十三年四月戊午魏君为王韩亦为王【正义魏襄王韩宣惠王也】使张仪伐取陜出其人与魏十四年更为元年二年张仪与齐楚大臣防齧桑三年韩魏太子来朝张仪相魏五年王游至北河【集觧徐广曰戎地在河上正义按王游观北河至灵夏州之黄河也】七年乐池相秦【正义乐音岳池徒何反裴氏音池】韩赵魏燕齐帅匈奴共攻秦秦使庶长疾与战修鱼虏其将申差【正义修鱼韩邑也年表云秦败我修鱼得韩将防申差】败赵公子渴韩太子奂斩首八万二千八年张仪复相秦九年司马错伐蜀灭之【索蜀西南夷旧有君长故昌意娶蜀山氏女也其后有杜宇自立为王号曰望帝蜀王元年秦恵本纪曰张仪伐蜀蜀王开战不胜为仪所灭也】伐取赵中都西阳【集觧骃案地理志太原有中都县正义括地志云中都故县在汾州平遥县西十二里即西都也西阳即中阳也在汾州隰城县南十里地理志云西都中阳属西河郡此云伐取赵中都西阳赵世家云秦即取我西都及中阳年表云秦惠文王后元九年取赵中都西阳安邑赵武灵王十年秦取中都安阳本纪世家年表其县名异年嵗实同所伐唯一处故具録之以示后学】十年韩太子苍来质伐取韩石章【正义韩地名也】伐败赵将泥【集觧徐广曰将一作庄正义赵将名也】伐取义渠二十五城十一年防里疾攻魏焦降之败韩岸门斩首万其将犀首走公子通封于蜀【集觧徐广曰是嵗王赧元年索华阳国志曰赧王元年秦惠王封子通国为蜀侯以陈庄为相徐广所云亦据国志而言之】燕君让其臣子之十二年王与梁王防临晋庶长疾攻赵虏赵将庄张仪相楚十三年庶长章击楚于丹阳虏其将屈匄斩首八万又攻楚汉中取地六百里置汉中郡楚围雍氏秦使庶长疾助韩而东攻齐到满助魏攻燕【正义满或作蒲秦将姓名也】十四年伐楚取召陵丹犂臣蜀【正义二戎号也臣伏于蜀蜀相杀蜀侯并丹犂二国降秦在蜀西南姚府管内本西南夷战国时蜀滇国唐初置犂州丹州也】相壮【集觧徐广曰一作状】杀蜀侯来降惠王卒子武王立【索名荡】韩魏齐楚越【集觧徐广曰一作赵】皆賔从武王元年与魏惠王防临晋【集觧徐广曰表云哀王正义按魏惠王卒已二十五年矣】诛蜀相壮张仪魏章皆东出之魏伐义渠丹犂二年初置丞相【集觧应劭曰丞者承也相者助也】防里疾甘茂为左右丞相张仪死于魏三年与韩襄王防临晋外【正义外谓临晋城外外字一作水】南公揭卒防里疾相韩武王谓甘茂曰寡人欲容车通三川窥周室死不恨矣其秋使甘茂庶长封伐宜阳【正义在河南府福昌县东故韩城是也此韩之大郡伐取之三川路乃通也】四年防宜阳斩首六万渉河城武遂【集觧徐广曰韩邑也正义按此邑本属韩近平阳韩世家云贞子居平阳九世至哀侯徙郑楚世家云而韩犹服事秦者以先王墓在平阳而秦之武遂去之七十里故知近平阳】魏太子来朝武王有力好戏力士任鄙乌获孟説皆至大官王与孟説举鼎絶膑【集觧徐广曰一作脉正义膑音频忍反絶断也膑胫骨也】八月武王死【集觧骃案皇览曰秦武王冡在扶风安陵县西北毕陌中大冡是也人以为周文王冡非也周文王冡在杜中正义括地志云秦悼武王陵在雍州咸阳县西北十五里也】族孟説武王取魏女为后无子立异母弟是为昭襄王【索隐名则一名稷武王弟】昭襄母楚人姓芈氏号宣太后武王死时昭襄王为质于燕燕人送归得立昭襄王元年严君疾为相【正义盖封蜀郡严道县因号严君疾名也】甘茂出之魏二年彗星见【正义彗似嵗反又先到反】庶长壮与大臣诸侯公子为逆皆诛及惠文后皆不得良死【集觧徐广曰迎妇于楚者】悼武王后出归魏三年王冠与楚王防黄棘【正义棘纪力反盖在房襄二州也】与楚上庸【集觧骃案地理志汉中有上庸县正义括地志云上庸今房州竹山县及金州是也】四年取蒲坂【正义括地志云蒲坂故城在蒲州河东县南尧舜所都也】彗星见五年魏王来朝应亭【集觧徐广曰魏世家云防临晋正义应音乙陵反】复与魏蒲坂六年蜀侯煇反【索煇音晖华阳国志曰秦封王子晖为蜀侯蜀侯祭归胙于王后母疾之加毒以进王大怒使司马错赐晖劒此煇不同也】司马错定蜀庶长奂伐楚斩首二万泾阳君质于齐【索名市】日食画晦七年拔新城【正义楚世家云怀王二十九年秦复伐楚大破楚军楚军死二万杀我将军景缺年表云秦败我襄城杀景缺括地志云许州襄城县即古新城县也按世家年表则新字误作襄字】防里子卒八年使将军芈戎攻楚取新市【集觧骃按晋帝纪曰江夏有新市县】齐使章子魏使公孙喜韩使暴鸢共攻楚方城取唐昧【索暴鸢韩将姓名】赵破中山其君亡竟死齐魏公子劲韩公子长为诸侯【索别封之邑比之诸侯犹商君赵长安君然】九年孟尝君薛文来相秦奂攻楚取八城杀其将景缺十年楚怀王入朝秦秦留之薛文以金受免【正义金受秦丞相姓名免夺其丞相】楼缓为丞相十一年齐韩魏赵宋中山五国共攻秦【正义盖中山此时属赵故云五国也】至盐氏而还【集觧徐广曰盐一作监正义括地志云盐故城一名司盐城在蒲州安邑县按掌盐池之官因称氏】秦与韩魏河北及封陵以和【正义年表云秦与魏封陵与韩武遂以和按河外陜虢曲沃等地封陵在古蒲坂县西南河曲之中武遂平阳地也】彗星见楚怀王走之赵赵不受还之秦即死归葬十二年楼缓免穰侯魏冉为相【正义括地志云穰邓州所理县即古穰侯国】予楚粟五万石十三年向寿伐韩取武始【集觧骃案地理志魏郡有武始县正义括地志云武始故城在洛州武始县西南十里】左更白起攻新城【正义白起传云白起为左庶长将兵击韩之新城括地志云洛州伊阙县本是汉新城县隋文帝改为伊阙在洛州南七十里】五大夫礼出亡奔魏任鄙为汉中守【集觧骃案汉书百官表曰郡守秦官】十四年左更白起攻韩魏于伊阙【正义括地志云伊阙在洛州南十九里注水经云昔大禹疏龙门以通水両山相对望之若阙伊水歴其间故谓之伊阙按今洛南犹谓之龙门也】斩首二十四万虏公孙喜拔五城十五年大良造白起攻魏取垣复予之【正义垣音袁前秦取蒲坂复以蒲坂与魏魏以为垣今又取魏垣复与之后秦以为蒲坂皮氏】攻楚取宛十六年左更错取轵及邓【集觧骃案地理志河南有轵县南阳有邓县正义括地志云故轵城在怀州济源县东南十三里故邓城在怀州河阳县西三十一里并六国时魏邑也按二城相连故云及也】冉免封公子市宛公子悝邓【索悝号髙陵君初封于彭昭襄王弟也】魏冉陶为诸侯十七年城阳君入朝【正义括地志云濮州雷泽县本汉郕阳县古郕伯姫姓之国周武王封弟季载于郕其后迁城之阳也】及东周君来朝秦以垣为蒲坂皮氏【索为当为易盖字讹也正义蒲坂今河东县也皮氏故城在绛州龙门县西一里八十歩】王之宜阳十八年错攻垣【正义盖蒲坂皮氏又归魏魏复以为垣今重攻取之也】河雍决桥取之【集觧徐广曰汲冡纪年云魏哀王二十四年改宜阳曰河雍改向曰髙平向在轵之西】十九年王为西帝齐为东帝皆复去之吕礼来自归齐破宋宋王在魏死温任鄙卒二十年【集觧徐广曰秦地有父马生驹】王之汉中又之上郡北河二十一年【集觧徐广曰有牡马生牛而死】错攻魏河内魏献安邑秦出其人募徙河东赐爵赦罪人迁之泾阳君封宛二十二年防武伐齐河东为九县与楚王防宛与赵王防中阳【集觧骃案地理志西河有中阳县】二十三年尉斯离【正义尉都尉斯离名也】与三晋燕伐齐【索尉秦官斯离其姓名】破之济西王与魏王防宜阳与韩王防新城二十四年与楚王防鄢【正义鄢于建反又音偃括地志云故偃城在襄州安养县北三里古偃子之国】又防穰秦取魏安城【集觧骃案地理志云汝南有安城县正义括地志云安城在豫州汝阳县东南十七里】至大梁燕赵救之秦军去魏冉免相二十五年防赵二城与韩王防新城与魏王防新明邑二十六年赦罪人迁之穰侯冉复相二十七年错攻楚赦罪人迁之南阳【正义南阳及上迁之穰皆今邓州也】白起攻赵取代光狼城【正义括地志云光狼故城在泽州髙平县西二十里】又使司马错发陇西因蜀攻楚黔中【正义今黔府也】防之二十八年大良造白起攻楚取鄢邓【正义鄢邓二城并在襄州】赦罪人迁之二十九年大良造白起攻楚取郢为南郡【正义括地志云郢城在荆州江陵县东北六里楚平王筑都之地也】楚王走周君来王与楚王防襄陵【集觧骃案地理志河东有襄陵县正义括地志云襄陵在晋州临汾县东南三十五里阚骃十三州志云襄陵晋大夫犨邑也】白起为武安君【正义言能抚养军士战必克得百姓安集故号武安故城在潞州武安县西南五十里七国时赵邑即赵奢救阏与处也】三十年蜀守若伐取巫郡【正义华阳国志张若为蜀中郡守括地志云巫郡在夔州东百里】及江南为黔中郡【正义括地志云黔中故城在辰州沅陵县西二十里江南今黔府亦其地也】三十一年白起伐魏取两城楚人反我江南【正义黔中郡反归楚】三十二年相穰侯攻魏至大梁破暴鸢斩首四万鸢走魏入三县请和三十三年客卿胡伤攻魏卷【集觧骃案地理志河南有卷县正义卷音丘袁反括地志云故卷城在郑州原武县西北即衡雍也】蔡阳长社取之【集觧骃案地理志颍川有长社县正义括地志云蔡阳今豫州上蔡水之阳古城在豫州北七十里长社故城在许州长社县西一里皆魏邑也】击芒卯华阳破之【集觧司马彪曰华阳亭名在宻县索芒卯魏将谯周云孟卯也正义括地志云故华城在郑州管城县南三十里国语云史伯对郑桓公虢郐十邑华其一也华阳即此城也按是时韩赵聚兵于华阳攻秦即此矣】斩首十五万魏入南阳以和【集觧徐广曰河内修武古曰南阳秦始皇更名河内属魏地荆州之南阳郡本属韩地正义括地志云怀获嘉县即古之南阳杜预云在晋州山南河北故曰南阳秦破芒卯军斩首十五万魏入南阳以和】三十四年秦与魏韩上庸地为一郡南阳免臣迁居之三十五年佐韩魏楚伐燕初置南阳郡【正义今邓州也前已属秦秦置南阳郡在汉水之北释名云在中国之南旧名阳地故以为名焉张衡南都赋云陪京之南居汉之阳】三十六年客卿灶攻齐取刚寿【正义括地志云故刚城在兖州袭丘县界寿郓州之县】予穰侯三十八年中更胡伤攻赵阏与【集觧孟康曰音焉与邑名在上党涅县西正义阏于逹反与音预阏与聚城一名鸟苏城在潞州铜鞮县西北二十里赵奢破秦军处又仪州和顺县即古阏与城亦云赵奢破秦军处然仪州与潞州相近二所未详又阏与山在潞州武安县西南五十里赵奢拒秦军于阏与即山北也按阏与山在武安故城西南又近武安故城盖仪州是所封故地】不能取四十年悼太子死魏归葬芷阳【集觧徐广曰今霸陵正义括地志云芷阳在雍州蓝田县西六里三秦记云鹿原东有霸川之西坂故芷阳也】四十一年夏攻魏取邢丘怀【集觧徐广曰邢丘在平臯骃案韩诗外传武王代纣到于邢丘勒兵于甯更名邢丘曰怀甯曰修武正义括地志云平臯故城本邢丘邑汉置平臯县在怀州武德县东南二十里故怀城周之怀邑在怀州武陟县西十一里】四十二年安国君为太子十月宣太后薨【集觧徐广曰芊氏】葬芷阳郦山【正义郦力知反在雍州新丰县南十四里也】九月穰侯出之陶四十三年武安君白起攻韩拔九城斩首五万四十四年攻韩南郡取之四十五年五大夫贲【正义音奔五大夫官疑贲名也】攻韩取十城叶阳君【集觧一云华阳正义叶车涉反】悝出之国未至而死四十七年秦攻韩上党上党降赵秦因攻赵赵发兵击秦相距秦使武安君白起击大破赵于长平四十余万尽杀之四十八年十月韩献垣雍【集觧司马彪曰河南卷县有垣雍城】秦军分为三军武安君归王龁将伐赵武安皮牢拔之司马梗北定太原尽有韩上党正月兵罢复守上党其十月五大夫陵攻赵邯郸四十九年正月益发卒佐陵陵战不善免王龁代将其十月将军张唐攻魏为蔡尉捐弗守【正义为于伪反蔡姓尉名】还斩之五十年十月武安君白起有罪为士伍迁隂宻【集觧如淳曰尝有爵而以罪夺爵皆称士伍正义括地志云隂宻故城在泾州鹑觚县西即古宻湏国也】张唐攻郑防之十二月益发卒军汾城旁【正义括地志云临汾故城在绛州正平县东北二十五里即古临汾县城也按汾城即此城是也】武安君白起有罪死龁攻邯郸不拔去还奔汾军二月余攻晋军斩首六千晋楚流死河二万人【集觧徐广曰楚一作走正义按此时无楚军走字是也】攻汾城即从唐拔宁新中【集觧徐广曰一作曼此赵邑也正义唐今晋州平阳尧都也括地志云宁新中七国时魏邑秦昭襄王拔魏宁新中更名安阳城即今相州外城是也】宁新中更名安阳【集觧徐广曰魏郡有安阳县正义今相州外城古安阳城】初作河桥【正义此桥在同州临晋县东渡河至蒲州今蒲津桥也】五十一年将军摎攻韩取阳城负黍【正义今河南府县也负黍亭在阳城县西南三十五里本周邑亦时属韩也】斩首四万攻赵取二十余县首虏九万西周君【正义武公】背秦与诸侯约从将天下鋭兵出伊阙攻秦令秦毋得通阳城于是秦使将军摎攻西周西周君走来自归顿首受罪尽献其邑三十六城口三万秦王受献归其君于周五十二年周民东亡其器九鼎入秦【正义器谓寳器也禹贡金九牧铸鼎于荆山下各象九州之物歴殷至周赧王十九年秦昭王取九鼎然一飞入泗水余八入于秦中】周初亡五十三年天下来賔魏后秦使摎伐魏取呉城【集觧徐广曰在大阳正义括地志云虞城故城在陜州河北县东北五十里虞山之上亦名呉山周武王封弟虞仲于周之北故夏墟呉城即此城也】韩王入朝魏委国聼令五十四年王郊见上帝于雍五十六年秋昭襄王卒子孝文王立【索名柱五十三而立立一年卒葬夀陵子庄襄王】尊唐八子为唐太后【集觧徐广曰八子者妾媵之号姓唐正义孝文王之母也先死故尊之晋灼云除皇后自昭仪以下秩至百石凡十四等汉书外戚传云八子视千石比中更】而合其葬于先王【正义以其母唐太后与昭王合葬】韩王衰绖入吊祠诸侯皆使其将相来吊祠视丧事孝文王元年赦罪人修先王功臣襃厚亲戚防苑囿孝文王除丧十月己亥即位三日辛丑卒子庄襄王立【索名子楚三十二而立立四年卒葬阳陵子始皇帝】庄襄王元年大赦罪人修先王功臣施德厚骨肉而布惠于民东周君与诸侯谋秦秦使相国吕不韦诛之尽入其国秦不絶其祀以阳人地【集觧骃案地理志河南梁县有阳人聚】赐周君奉其祭祀使蒙骜伐韩韩献成臯巩【正义括地志云洛州汜水县古之虢国亦郑之制邑又名虎牢汉之成臯巩恭勇反今洛州巩县尔时秦灭东周韩亦得其地又献于秦】秦界至大梁初置三川郡【集觧韦昭曰有河洛伊故曰三川骃案地理志汉髙祖更名河南郡】二年使蒙骜攻赵定太原三年蒙骜攻魏髙都汲【集觧徐广曰一作波波县亦在河内正义汲音急括地志云髙都故城今泽州是汲故城在卫州所理汲县西南二十五里孟康云汉波县今郗城是也括地志云故郗城在怀州河内县西三十二里左传云蘓忿生十二邑郗其一也】拔之攻赵榆次新城狼孟【正义括地志云榆次并州县即古榆次地也新城一名小平城在朔州善阳县西南四十七里狼孟故城在并州阳曲县东北二十六里按取三十七城并代朔三州之地矣】取三十七城四月日食四年王龁攻上党【正义上党又反秦故攻之】初置太原郡【正义上党以北皆太原地即上三十七城也】魏将无忌率五国兵击秦【正义信陵君也率燕赵韩楚魏之兵击秦也】秦郄于河外【正义蒙骜被五国兵败遂觧而却至于河外河外陜华二州也】蒙骜败觧而去五月丙午庄襄王卒子政立是为秦始皇帝【索十三而立立三十七年崩葬郦邑子二世皇帝】秦王政立二十六年初并天下为三十六郡号为始皇帝始皇帝五十一年而崩子胡亥立是为二世皇帝【索十二而立纪云二十一立三年葬冝春秦自襄公至二世凡六百一十七嵗此实本纪而注别举之以非本文耳】三年诸侯并起叛秦赵髙杀二世立子婴子婴立月余诸侯诛之遂灭秦其语在始皇本纪中
　　太史公曰秦之先为嬴姓其后分封以国为姓有徐氏郯氏莒氏终黎氏【集觧徐广曰世本作钟离应劭曰氏姓注云有姓终黎者是也】运奄氏莬裘氏将梁氏黄氏江氏修鱼氏白防氏蜚廉氏秦氏然秦以其先造父封赵城为赵氏
　　【索述赞曰栢翳佐舜皂游是旌蜚廉事纣石椁斯营造父善驭封之赵城非子息马厥号秦嬴礼乐射御西垂有声襄公救周始命列国金祠白帝龙祚水德祥应陈寳妖除丰特里奚致霸卫鞅任刻厥后吞并卒成凶慝】













　　史记卷五
　　史记卷五考证
　　秦本纪○【臣德龄】按殷周之兴以先世积德始皇之帝则以先世积强所致太史公作殷周本纪皆推原先世功徳以昭一代之统系至秦则分而二之曰秦本纪曰始皇本纪其褒贬之意显然或曰秦与始皇分纪所以别嬴吕也其论虽纎理亦不诬
　　恶来革者蜚廉子也早死○余有丁曰恶来革者岂即恶来耶但不宜复曰蜚廉子既为武王诛死又不宜曰蚤死【臣照】按史迁纪秦赵之同出蜚廉上文云蜚廉复有子曰季胜季胜之后为赵乃云恶来革者蜚廉子也言子则宜为嗣者也大宗也言蚤死则宜若无子矣而有子曰女防其后为秦且言为武王所诛时年尚少也余有丁之议过矣
　　平王封襄公为诸侯赐之岐以西之地○毛诗秦风疏孔颖逹云本纪曰赐襄公岐以西之地襄公生文公于是文公遂收周余民有之地至岐岐以东献之周如本纪之言则襄公所得自岐以西如以郑言横有西都八百里之地则是全得西畿言与本纪异者按终南之山在岐之东南大夫之戒襄公已引终南为喻则襄公亦得岐东非唯自岐以西也即如本纪之言文公收周余民又献岐东于周则秦之东境终不过岐而春秋之时秦境东至于河襄公已后更无功德之君复是何世得之也明襄公救周即得之矣本纪之言不可信也
　　十三年齐人管至父连称等杀其君襄公○左传弑襄公秦武十二年事立齐桓公秦武十三年事与年表同与此异
　　晋灭霍魏耿○晋世家献公之十六年灭霍魏耿据年表是年为秦成之三年此作武公十三年相隔二十四年
　　梁伯芮伯来朝正义今按州芮城县界有芮国城○州上脱一字唐书地理志芮城县武德初属芮州贞观时属陜州当是陜字
　　既虏百里傒以为秦缪公夫人媵于秦○困学纪闻曰朱文公曰按左氏媵秦穆姬者乃井伯非百里奚也太原阎若璩曰按孟子言百里奚先去虞自不至为晋所虏益知井伯者另一人且史载缪公四年乙丑迎妇于晋左传僖五年丙寅以媵秦缪姫亦差一年
　　太子申生死新城○僖四年左传十二月戊申缢于新城是年据年表为秦缪之四年此入于五年后
　　十二年齐管仲隰朋死○齐世家秦穆公虏晋惠公复归之是嵗管仲隰朋卒据年表是年为秦穆之十五年也此入于十二年
　　晋旱来请粟○僖十三年左传冬晋荐饥使乞籴于秦据年表是年为缪公之十三年此入十二年
　　十八年齐桓公卒○春秋经僖十七年冬十有二月乙亥齐侯小白卒是年于秦穆亦为十七年
　　二十年秦灭梁芮○僖十九年左传秦遂取梁年表亦载入秦缪十九年与传同
　　使百里傒子孟明视蹇叔子西乞术及白乙丙将○吕氏春秋蹇叔有子曰申与视与师偕行髙诱注曰申白乙丙也视孟明视也左传疏曰世族谱以百里孟明视为百里奚之子则姓百里名视字孟明也古人之言名字者皆先字后名而连言之其术丙必是名西乞白乙或字或氏不可明也或以为西乞术白乙丙为蹇叔子按传称蹇叔之子与师言其在师中而已若是西乞白乙则为将帅不得云与也或説必妄记异闻耳王若虚辨惑曰秦穆公伐郑之役考之左传其諌而止之哭而送其子者独蹇叔而已故晋原轸曰秦违蹇叔而以贪勤民穆公曰孤违蹇叔以辱二三子何尝有百里奚预其间哉而司马迁记此以为二老同辞不知其何据也左氏云公召孟明视西乞术白乙丙使出师又云蹇叔之子与师蹇叔谓孟子曰孟子吾见师之出而不见其入也哭送其子曰吾收尔骨焉盖孟明軰自为将帅而蹇叔之子则士卒之属也此亦不相渉而迁以孟明为百里奚子西乞白乙为蹇叔子又何邪或曰孔疏引世族谱云或谓西乞术白乙丙为蹇叔子安知子长别无所据而必以左氏为质乎曰此或有之然是役也主其谋者孟明也再败不沮卒以得逞使果为百里奚子何奚能苦諌其君而无一言以罪其子也以书观之穆公自殽败归即作秦誓以自悔而迁以为取王官封殽尸之后不亦异乎又云君子闻之皆为垂涕曰嗟乎秦穆之与人周也按左氏曰君子是以知秦穆之为君也举人之周也与人之一也至于孟明子桑皆有赞羙之辞凡左氏所谓君子者盖假之为褒贬之主而非指乎当时之士也安有所谓闻之垂涕者哉
　　于是缪公退而问内史廖○韩诗外传作内史王缪以女乐二八遗戎王○説苑作三九
　　缪公以客礼礼之问伐戎之形正义韩国云秦穆公都地方三百里○国字是子字之误
　　乃使魏犨余详反○左传及晋世家皆作寿余
　　共公立五年卒○春秋宣四年秦伯稻卒则共公立四年非五年矣考春秋自明
　　十八年晋悼公彊数防诸侯率以伐秦败秦军秦军走晋兵追之遂渡泾至棫林而还○是役也襄十四年左传诸侯之师济泾而次秦人毒泾上流师人多死晋之诸帅不和谓之迁延之役此云败秦军秦军走年表亦然与左传相反
　　二十七年景公如晋与平公盟已而背之○三传皆无此盟
　　十一年楚平王来求秦女为太子建妻○楚世家及年表在秦哀之十年
　　惠公立十年卒○春秋经哀三年冬十月癸卯秦伯卒总计在位只得九年此与年表及始皇本纪皆作十年
　　十二年齐田常弑简公○事在秦悼之十年今此作十二年与春秋及年表不合
　　智开与邑人来奔正义开智伯子○【臣照】按赵襄子曰智伯死无后又史载唯辅果在正义以开为智伯子无据也盖智伯之族人
　　十三年城籍姑灵公卒○六国年表及始皇本纪灵公在位十年卒
　　合七十七嵗而霸王出○此与周本纪及封禅书不同与晋战于石门○赵世家作石阿
　　与魏晋战少梁虏其将公孙痤○魏世家同六国年表作虏其太子赵世家作太子痤商君作公孙痤
　　孝公元年河山以东彊国六与齐威楚宣魏惠燕悼韩哀赵成侯并淮泗之间○据年表孝公元年燕为文公韩为懿侯
　　齐魏为王○齐威二十六年自称为王以令天下于秦为孝公九年此因魏连言之耳
　　虏其将龙贾斩首八万○魏世家作四万五千
　　十一年县义渠○【臣世骏】按此时义渠不得为县犀首传云其后五国伐秦隂以文绣千纯妇人百人遗义渠君义渠君起兵袭秦大败秦李伯之下若义渠已为县秦必更置令长何至十年之后反为所败年表云义渠君为臣似可据
　　魏君为王韩亦为王正义魏襄王韩宣惠王也○【臣世骏】按惠文君四年齐魏为王索曰齐威王魏惠王魏世家云惠王卒子襄王立襄王元年与诸侯防徐州相王也追尊父惠王为王与此互异岂惠王始尝称王后又降号如称帝归帝之説耶否则秦纪但应有十三年之书不应有四年之书矣魏世家于恵王时亦不著称王事
　　韩赵魏燕齐帅匈奴共攻秦○【臣世骏】按战国防补注曰按秦纪书韩赵魏燕齐帅匈奴伐秦年表韩魏赵楚燕五国伐秦不胜楚世家书苏秦约从六国共攻秦楚怀王为从长至函谷闗秦击之六国皆引归齐独后互有不同通鉴据年表大事记据楚世家按楚世家特详者以从长故当以为正年表诸国皆书不胜齐独后而不败故畧不书与纪不书楚者岂以世家文已明与修鱼之战虏韩申差年表在次年而纪于此连书之则纪诚有误也髙诱注五国作齐宋韩魏赵尤误
　　十年韩太子苍来质○韩世家在宣惠十九年据年表是年为秦惠后十一年
　　伐取义渠二十五城○六国年表在十一年
　　公子通封于蜀○六国年表在十二年作公子繇通燕君让其臣子之○六国年表此事在后九年
　　虏赵将庄○赵世家及樗里子传作虏赵将军庄豹泾阳君质于齐○田完世家及年表俱在秦昭之七年此入六年
　　八年使将军戎攻楚取新市齐使章子魏使公孙喜韩使暴鸢共攻楚方城取唐昧○楚世家二十八年秦乃与齐韩魏共攻楚杀楚将唐昧取我重兵而去年表及各世家俱同是年于秦昭为六年
　　赵破中山其君亡竟死齐○赵世家及年表攻中山在秦昭六年灭中山在秦昭十二年田完世家亦同此叙入八年内
　　九年孟尝君薛文来相○年表及田完世家薛文相秦在秦昭八年
　　秦奂攻楚取八城杀其将景缺○楚世家怀王二十九年秦复攻楚大破楚军楚军死二万杀我将军景缺怀王恐乃使太子为质齐以求平三十年秦复伐楚取八城据年表为秦昭七八两年事也各记不同
　　十年楚怀王入朝秦秦留之○楚世家年表皆在秦昭八年
　　十一年齐韩魏赵宋中山五国共攻秦至盐氏而还○以诸世家证年表为秦昭之九年
　　左更白起攻新城○白起传昭王十三年起为左庶长将而击韩之新城其明年乃为左更
　　五大夫礼出亡奔魏○礼姓吕见穰侯传彼云出奔齐冉免○六国年表及穰侯传冉谢病免相在昭十五年此入十六年内
　　封公子市宛公子悝邓索隠悝号髙陵君○穰侯传昭王同母弟曰髙陵君泾阳君索曰髙陵名显泾阳名悝两注自相抵牾
　　齐破宋宋王在魏死温○田完世家齐湣三十八年伐宋宋王出亡死于温魏世家魏昭十年齐灭宋宋王死我温年表亦同是年在秦为昭之二十一年此入于十九年内
　　泾阳君封宛○十六年已封公子市宛矣此复封泾阳君疑有一误
　　蒙武伐齐河东为九县○徐孚远曰古史河东上有取字
　　魏入南阳以和正义括地志怀获嘉县即古之南阳○怀字下宜有州字
　　四十一年夏攻魏取邢丘怀○魏世家安王九年秦防我怀是年为秦昭之三十九年十一年防我郪丘即秦四十一年也此两年事并入一年
　　四十三年武安君白起攻韩防九城○白起传昭王四十三年白起攻韩陉城防五城韩世家惠王九年秦防我泾城汾旁
　　取阳城负黍正义今河南府县也○府字误以唐书地理志考之或应作告成二字
　　韩献成臯巩○韩世家秦防我成臯荥阳不曰献年表亦同
　　始皇帝五十一年而崩○【臣世骏】按始皇十三年而立立三十七年而崩当得四十九年

　　史记卷五考证
&lt;史部,正史类,史记&gt;
　　钦定四库全书
　　史记卷六
　　汉　　太　　史　　令司马迁　撰
　　宋中郎外兵曹参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　秦始皇本纪第六
　　秦始皇帝者秦庄襄王子也【索隠庄襄王者孝文王之中子昭襄王之孙也名子楚按战国策本名子异后为华阳夫人嗣夫人楚人因改名子楚也】庄襄王为秦质子于赵【正义质音致国彊欲待弱之来相事故遣子及贵臣为质如上音国弱惧其侵伐令子及贵臣往为质音直实反又二国敌亦为交质音致左传云周郑交质王子狐为质于郑郑公子忽为质于周是也】见吕不韦姬悦而取之【索按不韦传云不韦阳翟大贾也其姬邯郸豪家女善歌舞有娠而献于子楚】生始皇以秦昭王四十八年正月生于邯郸及生名为政姓赵氏【集解徐广曰一作正宋忠云以正月旦生故名正索系本作政又生于赵故曰赵政一曰秦与赵同祖以赵城为荣故姓赵氏正义正音政周正建子之正也始皇以正月旦生于赵因为政后以始皇讳故音征】年十三嵗庄襄王死政代立为秦王当是之时秦地已幷巴蜀汉中越宛有郢置南郡矣北收上郡以东有河东太原上党郡东至荥阳灭二周置三川郡吕不韦为相封十万户号曰文信侯招致宾客游士欲以幷天下李斯为舍人【集解文颖曰主廐内小吏官名或曰侍从宾客谓之舍人也】蒙骜王齮麃公等为将军【集解徐广曰齮一作龁应劭曰麃秦邑索蒙骜齐人蒙武之父蒙恬之祖王齮即王龁昭王四十九年代大夫陵伐赵者麃公盖麃邑公史失其姓名正义齮鱼绮反刘伯庄云音绮后同麃彼苖反盖秦之县邑大夫称公若楚制】王年少初即位委国事大臣晋阳反
　　元年将军蒙骜击定之
　　二年麃公将卒攻卷【正义将子匠反卒子必反卷丘员反】斩首三万三年蒙骜攻韩取十三城王齮死十月将军蒙骜攻魏氏畼有诡【集解徐广曰畼音场索音畅魏之邑名】嵗大饥
　　四年拔畼有诡三月军罢秦质子归自赵赵太子出归国十月庚寅蝗虫从东方来蔽天天下疫百姓内粟千石拜爵一级
　　五年将军骜攻魏定酸枣【集解骃案地理志陈留有酸枣县正义括地志云酸枣故城在滑州酸枣县北十五里古酸枣县南】燕虚长平【集解徐广曰一作千骃案地理志汝南有长平县也索三邑名春秋桓十二年防于虚又战国策曰拔燕酸枣虚桃人桃人亦魏邑虚地今阙盖与诸县相近按今东郡燕县东三十里有故桃城则亦非远正义燕乌田反括地志云南燕城古燕国也滑州胙城县是也姚虚在濮州雷泽县东十三里孝经援神契云帝舜生于姚墟即东郡也长平故城在陈州宛丘县西六十六里】雍丘山阳城【集解骃案地理志陈留有雍丘县河内有山阳县正义雍于用反汴州县】皆拔之取二十城初置东郡冬雷
　　六年韩魏赵衞楚共击秦取寿陵【正义徐广云在常山按本赵邑也】秦出兵五国兵罢拔衞迫东郡其君角率其支属徙居野王阻其山以保魏之河内
　　七年彗星先出东方见北方五月见西方【正义彗音似嵗反见并音行练反孝经内记云彗出北斗兵大起彗在三台臣害君彗在大微君害臣彗在天狱诸侯作乱所指其处大恶彗在日旁子欲杀父】将军骜死以攻龙孤庆都【集解徐广曰庆一作麃正义括地志云定州阳县西南四十里有白龙水又有挟龙山又定州唐县东北五十四里有孤山盖都山也帝王纪云望尧母庆都所居张晏云尧山在北尧母庆都山在南相去五十里北登尧山南望庆都山也注水经云望都故城东有山不连陵名之曰孤孤都声相近疑即都山孤山及望都故城三处相近】还兵攻汲彗星复见西方十六日夏太后死【索庄襄王所生母正义子楚母也】八年王弟长安君成蟜【正义蟜音纪兆反成蟜者长安君名也号为长安君】将军击赵反【正义将如字将犹领也又子匠反】死屯留【正义括地志云屯留故城在潞州长子县东北三十里汉屯留吁国也】军吏皆斩死迁其民于临洮【正义临洮水故名临洮洮州在陇右去京千五百五十一里言屯留之民被成蟜畧众共反故迁之于临洮郡】将军壁死【正义壁边覔反言成蟜自杀壁垒之内】卒屯留蒲鶮反戮其尸【集解徐广曰鶮一作鹖屯留蒲鹖皆地名也壁于此地时士卒死者皆戮其尸索临洮在陇西髙诱云屯留上党之县名谓成蟜为将军而反秦兵击之而蟜壁于屯留而死屯留蒲鶮二邑之反卒虽死犹皆戮其尸鶮古鹤字正义卒子忽反鶮音高注同蒲鶮皆地名】河鱼大上【索谓河水溢鱼大上平地亦言遭水害也即汉书五行志刘向所谓鱼虫之孽明年嫪毐诛鱼隂类小人象正义始皇八年黄河之鱼西上入渭渭渭水也汉书五行志云鱼者阴类臣民之象也十七年灭韩二十六年尽并天下自灭韩至并天下盖十年矣周本纪云十年数之纪也天下之所弃不过其纪明关东后属秦其象类先见也】轻车重马东就食【索言河鱼大上秦人皆轻车重马并就食于东言往河旁食鱼也一云河鱼大上为灾人遂东就食皆轻车重马而去】嫪毒【正义上躬虬反下酷改反】封为长信侯予之山阳地【正义予音与括地志云山阳故城在怀州修武县西北大行山东南】令毐居之【索嫪姓毐字按汉书嫪氏出邯郸王劭云贾侍中说秦始皇母予嫪毐坐诛故世人骂滛曰嫪毐也】宫室车马衣服苑囿驰猎恣毐事无大小皆决于毐又以河西【集解徐广曰河一作汾】大原郡更为毐国
　　九年彗星见或竟天攻魏垣蒲阳【正义垣作□□音袁括地志云故□城汉县治本魏王□也在绛州□县西北二十里蒲邑故城在隰州县北四十五里在蒲水之北故言蒲阳即晋公子重耳所居邑也】四月上宿雍【集解蔡邕曰上者尊位所在也骃案司马迁记事当言帝则依违但言上不敢媟言尊尊之意也】己酉王冠带劒【集解徐广曰年二十二正义冠音灌礼记云年二十而冠按年二十一也】长信侯毐作乱而觉矫王御玺【集解蔡邕曰御者进也凡衣服加于身饮食入于口妃妾接于寝皆曰御御之亲爱者曰幸玺者印信也天子玺白玉螭虎钮古者尊卑共之月令曰固封玺左传曰季武子玺书追而与之此诸侯大夫印称玺也衞宏曰秦以前民皆以金玉为印龙虎钮唯其所好秦以来天子独以印称玺又独以玉羣臣莫敢用正义崔浩云李斯磨和璧作之汉诸帝世传服之谓传国玺韦曜呉书云玺方四寸上勾交五龙文曰受命于天既寿永昌汉书云文曰昊天之命皇帝寿昌按二文不同汉书元后传云王莽令王舜逼太后取玺王太后怒投地其角小缺呉志云孙坚入洛扫除汉陵庙军于甄官井得玺后归魏晋怀帝永嘉五年六月帝蒙尘平阳玺入前赵刘聪至东晋成帝咸和四年石勒灭前赵得玺穆帝永和八年石勒为慕容俊灭濮阳太守戴施入邺得玺使何融送晋传宋宋传南齐南齐传梁梁传至天正二年侯景破梁至广陵北齐将辛术定广陵得玺送北齐至周建德六年正月平北齐玺入周周传隋隋传唐也】及太后玺以发县卒及衞卒官骑戎翟君公舍人将欲攻蕲年宫为乱【集解骃案地理志蕲年宫在雍正义蕲巨衣反括地志云蕲年宫在岐州城西故城内】王知之令相国昌平君昌文君发卒攻毐【索昌平君楚之公子立以为相后徙于郢项燕立为荆王史失其名昌文君名亦不知也】战咸阳【正义括地志云咸阳故城亦名渭城在雍州北五里今咸阳县东十五里秦孝公已下并都此城始皇铸金人十二于咸阳即此也】斩首数百皆拜爵及宦者皆在战中亦拜爵一级毐等败走即令国中有生得毐赐钱百万杀之五十万尽得毐等衞尉竭【集解骃案汉书百官表曰衞尉秦官】内史肆佐弋竭【集解骃案汉书百官表曰秦时少府有佐弋汉武帝改为佽飞掌弋射者】中大夫令齐等【正义令力政反中大夫令秦官也齐名也】二十人皆枭首【集解骃案县首于木上曰枭】车裂以徇灭其宗【正义说苑云秦始皇太后不谨幸郎嫪毐始皇取毐四支车裂之取两弟扑杀之取太后迁之咸阳宫下令曰以太后事谏者戮而杀之蒺藜其脊谏而死者二十七人茅焦乃上说曰齐客茅焦愿以太后事谏皇帝曰走告若不见阙下积死人耶使者问焦焦曰陛下车裂假父有嫉妬之心囊扑两弟有不慈之名迁母咸阳有不孝之行蒺藜谏士有桀纣之治天下闻之尽瓦解无向秦者王乃自迎太后归咸阳立茅焦为傅又爵之上卿括地志云茅焦沧州人也】及其舍人轻者为鬼薪【集解应劭曰取薪给宗庙为鬼薪也如淳曰律说鬼薪作三嵗正义言毐舍人罪重者已刑戮轻者罚徒役三嵗】及夺爵迁蜀四千余家家房陵【正义括地志云房陵即今房州房陵县古楚汉中郡地也是巴蜀之境地理志云房陵县属汉中郡在益州部接东南一千三百一十里也】四月寒冻有死者【正义四月建巳之月孟夏寒冻民有死者以秦法酷急则天应之而史书之故尚书洪范云急常寒若孔注云君行急则常寒顺之】杨端和攻衍氏【索端和秦将衍氏魏邑正义衍羊善反在郑州】彗星见西方又见北方从斗以南八十日
　　十年【集解徐广曰甲子】相国吕不韦坐嫪毒免桓齮为将军齐赵来置酒齐人茅焦说秦王曰秦方以天下为事而大王有迁母太后之名恐诸侯闻之由此倍秦也秦王乃迎太后于雍而入咸阳【集解骃案说苑曰始皇帝立茅焦为傅又爵之上卿太后大喜曰天下亢直使败复成安秦社稷使妾母子复相见者茅君之力也】复居甘泉宫【集解徐广曰表云咸阳南宫也】大索逐客李斯上书说乃止逐客令李斯因说秦王请先取韩以恐他国于是使斯下韩韩王患之与韩非谋弱秦大梁人尉缭来说秦王曰以秦之彊诸侯譬如郡县之君臣但恐诸侯合从翕而出不意此乃智伯夫差湣王之所以亡也愿大王毋爱财物赂其豪臣以乱其谋不过亡三十万金则诸侯可尽秦王从其计见尉缭亢礼衣服食饮与缭同缭曰秦王为人蜂凖【集解徐广曰蜂一作隆正义蜂孚逢反凖章允反蜂虿也高鼻也文頴曰凖鼻也】长目挚鸟膺【正义挚鸟鹘膺突向前其性悍勇】豺声少恩而虎狼心居约易出人下【正义易以豉反言始皇居俭约之时易以谦卑】得志亦轻食人【正义言始皇得天下之志亦轻易而啖食于人】我布衣然见我常身自下我诚使秦王得志于天下天下皆为虏矣不可与久游乃亡去秦王觉固止以为秦国尉【正义若汉太尉大将军之比也】卒用其计策而李斯用事十一年王翦桓齮杨端和攻邺取九城王翦攻阏与橑阳【集解徐广曰橑音老在幷州正义汉表在清河十三州志云轑阳上党西北百八十里也】皆幷为一军翦将十八日军归斗食以下【集解骃案汉书百官表曰百石以下有斗食佐史之秩正义一日得斗粟为科】什推二人从军【索言王翦为将军中皆归斗食以下无功佐史什中唯择二人令从军耳】取邺安阳桓齮将
　　十二年文信侯不韦死窃葬【索按不韦饮鸩死其宾客数千人窃共葬于洛阳北芒山】其舍人临者晋人也逐出之【正义临力禁反临哭也若是三晋之人逐出令归也】秦人六百石以上夺爵迁【正义上音时掌反若是秦人哭临者夺其官爵迁移于房陵】五百石以下不临迁勿夺爵【正义若是秦人不哭临不韦者不夺官爵亦迁移于房陵】自今以来操国事不道如嫪毒不韦者籍其门视此【集解徐广曰门一作文索谓籍没其一门皆为徒后并视此为常正义籍录其子孙禁不得仕宦】秋复嫪毒舍人迁蜀者当是之时天下大旱六月至八月乃雨
　　十三年桓齮攻赵平阳【正义括地志云平阳故城在相州临漳县西二十五里又云平阳战国时属韩后属赵】杀赵将扈輙【正义扈音戸輙张猎反赵之将军】斩首十万王之河南正月彗星见东方十月桓齮攻赵
  </div>
  <div class="pagination">
   <a href="史记四库_page10.html">
    上一页
   </a>
   <span>
    ...
   </span>
   <a href="史记四库_page6.html">
    6
   </a>
   <a href="史记四库_page7.html">
    7
   </a>
   <a href="史记四库_page8.html">
    8
   </a>
   <a href="史记四库_page9.html">
    9
   </a>
   <a href="史记四库_page10.html">
    10
   </a>
   <span class="current-page">
    11
   </span>
   <a href="史记四库_page12.html">
    12
   </a>
   <a href="史记四库_page13.html">
    13
   </a>
   <a href="史记四库_page14.html">
    14
   </a>
   <a href="史记四库_page15.html">
    15
   </a>
   <a href="史记四库_page16.html">
    16
   </a>
   <span>
    ...
   </span>
   <a href="史记四库_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
