<!DOCTYPE html>
<html>
 <head>
  <meta charset="utf-8"/>
  <title>
   旧五代史四库 - 第 35 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   旧五代史四库 - 第 35 页/共 60 页
  </h1>
  <div class="content">
   晋书第五
　　高祖纪五
　　天福五年春正月丁卯朔帝御崇元殿受朝贺仗衞如式降徳音应天福三年终公私债欠一切除放壬申蜀人冦西鄙羣盗张达任康等刼清水徳铁之城以应之癸酉湖南奏闽人杀王昶夷其族王延羲因民之欲而定之甲戌遣宣徽使杨彦询使于契丹辛已皇子开封尹郑王重贵加检校太尉己丑鹘可汗仁美遣使贡良马白玉谢册命也庚寅以二王后前右赞善大夫袭酅国公杨延寿爲太子左谕徳三恪汝州襄城县令袭介国公宇文颉加食邑三千户辛卯升绛州爲防御州癸巳以左神武统军陆思铎爲右羽林统军以陇州防御使何福进爲右神武统军甲午太常少卿裴羽奏请追諡唐庄宗皇后刘氏爲神闵敬皇后明宗皇后曹氏请追諡爲和武宪皇后闵帝鲁国夫人孔氏请追諡爲闵哀皇后从之丙申河中节度使安审信奏军校康从受李崇孙大裕张崇于千等以所部兵爲乱寻平之死者五百人二月丁酉朔沙州归义军节度使曹义金卒赠太师以其子元徳袭其位乙巳御史中丞窦贞固奏国忌日宰臣跪炉焚香文武百寮列坐窃惟礼例有所未安今欲请宰臣仍旧跪炉百寮依班序立诏可之仍令行香之后饭僧百人永爲定制庚戌北京畱守安彦威来朝帝慰接甚厚赐上樽酒壬子升中书门下平章事爲正二品丁巳青州节度使东平王王建立来朝已未以中书门下侍郎爲清望正三品谏议大夫御史中丞爲清望正四品三月丁卯朔右散骑常侍张允改礼部侍郎辛未宋州归徳军节度使侍卫亲军马歩军都指挥使刘知逺加特进改邺都畱守广晋尹典军如故以兖州节度使李从温爲徐州节度使以北京留守安彦威为宋州节度使壬申诏朝臣觐省父母依天成例颁赐茶药癸酉以青州节度使王建立为昭义军节度使进封韩王仍割辽沁二州为昭义属郡以建立本辽州人用成其衣锦之美也以晋州节度使李徳珫为北京畱守以潞州节度使皇甫遇为晋州节度使是日容州节度使马存卒甲戌以给事中李光廷爲左散骑常侍亳州团练使李式爲给事中乙亥相州节度使桑维翰加检校司徒改兖州节度使许州节度使杜重威改郓州节度使河中节度使安审信改许州节度使丁丑长安公主出降驸马都尉杨承祚戊寅诏中书门下五品已上官于两省上事宰臣押角之礼及第举人与主司选胜筵宴及中书舎人靸鞋接见举人兼兵部礼部引人过堂之日幕次酒食会客悉宜废之已卯以前枢密使刘处让爲相州节度使辛巳湖南遣牙将刘勍领兵大破溪峒羣蛮收溪锦蒋三州丁亥以秦州节度使康福爲河中节度使以徐州节度使侯益爲秦州节度使庚寅御明徳楼饯送昭义军节度使王建立赐玉斧蜀马甲午诏吏部三铨聼四时选拟官旋奏不在团甲之限夏四月丙申朔晏羣臣于永福殿戊戌曹州防御使石晖卒帝之从弟也礼官奏天子为五服之内亲本服周者三哭而止从之已亥罢洛阳京兆进苑囿菓悯劳人也壬寅右仆射致仕裴皥卒赠太子太保丙午诏曰承旨者承时君之旨非近侍重臣无以禀朕旨宣予言是以大朝会宰臣承旨草制诏学士承旨若无区别何表等威除翰林承旨外殿前承旨宜改为殿直密院承旨宜改为承宣御史防三司阁门客省所有承旨并令别定其名庚戌以沧州节度使马全节为安州节度使礼部侍郎张允奏请废明经童子科从之因诏宏词防萃明筭道举百篇等科并停之五月癸酉宋州贡瑞麦两岐甲申以前徐州节度使苌从简为右金吾衞上将军丙戌安州节度使李金全叛诏新授安州节度使马全节以洛汴汝郑单宋陈蔡曹濮十州之兵讨之以前鄜州节度使安审晖为副以内客省使李守贞为都监仍遣供奉官刘彦瑶奉诏以谕金全命麾下齐谦以诏送于淮夷云梦人齐岘斩谦归其诏于阙辛卯昭义节度使韩王王建立薨辍朝二日册赠尚书令壬寅【壬寅上疑脱六月二字】少府监致仕尹玉羽卒癸卯淮南使李承裕代李金全金全南走承裕以淮兵二千守其城甲辰马全节自应山县进军于大化镇戊申与鄂州贼军阵于安陆之南三战而后克之斩首三千级生擒千余人供奉官安友谦登锋力战奋不顾身全节赏其忠勇使驰献防书暍死于路是日削夺李金全官爵丁已淮夷伪校李承裕率众掠城中资货而遁马全节入城抚其遗民遣安审晖率兵以逐承裕摛而斩之执其伪都监杜光邺及淮南军五百余人露布献于阙下帝曰此辈何罪皆厚给放还癸亥道士崇真大师张荐明赐号通先生是时帝好道徳经尝召荐明讲説其义帝悦故有是命寻令荐明以道徳二经雕上印板命学士和凝别撰新序冠于巻首俾颁行天下秋七月甲子朔降安州为防御使额以申州隶许州丙寅安州节度使马全节加检校太尉改昭义军节度使前鄜州节度使安审晖加检校太为威胜军节度使丁卯湖南奏遣天策府歩骑将张少敌领兵五万楼舩百艘次于岳阳将进讨淮也甲戌宣徽使杨彦询加检校太充安国军节度使乙亥户部尚书致仕郑韬光卒赠右仆射戊寅福州王延羲遣商人间路贡表自述戊子宿州奏淮东镇移牒云本国奏书于上国皇帝曰乆增景慕莫会光尘但循战国之规敢预睦邻之道一昨安州有故脱难相归边校贪功乗便据垒矧机宜之孰在顾茫昧以难申否臧皆凶乃大易之明义进取不止亦圣人之厚顔适属暑雨稍频江波甚涨指挥未到事实已违今者猥沐睿咨曲形宸旨归其俘获示以英仁其如军法朝章彼此不可扬名建徳曲直相悬虽认好生匪敢闻命其杜光邺等五百七人已令却过淮北帝复书曰昨者灾生安陆衅接汉阳当三伏之炎蒸动两朝之师旅岂期边帅不禀上谋洎复城池备知本末寻已舍诸俘执还彼乡闾不惟念效命之人兼亦敦善邻之道今承来旨将正朝章希循宥罪之文用广崇仁之美其杜光邺等再令归复寻遣使押光邺等于桐墟渡淮淮中有棹船甲士拒之南去不果诏光邺等归京师授以职秩其戎士五百人立为显义都八月丁酉帝观稼于西郊己亥详定院以先奉诏详定冬正朝会礼节乐章二舞行列等事上之事具乐志庚子以前金州防御使田武为金州怀徳军节度使辛丑升复郢二郡为防御使额戊午左龙武统军相里金卒废朝一日赠太师己未太子太师致仕范延光卒于河阳废朝二日赠太师丁卯宰臣李崧加集贤殿大学士以翰林学士承旨户部侍郎和凝为中书侍郎平章事丙子废翰林学士院其公事并归中书舎人丁丑以翰林学士中书舎人李慎仪为右散骑常侍以翰林学士左右补阙李澣为吏部员外郎以右散骑常侍赵元辅为太子宾客以太子宾客韩恽为兵部尚书以右諌议大夫段希尧为莱州刺史甲申西京畱守杨光远加守太尉兼中书令充平卢军节度使封东平王戊子改东京上源驿为都亭驿冬十月丁酉制天下兵马元帅镇海镇东浙江东西等道节度使中书令吴越王钱元瓘加守尚书令充天下兵马都元帅戊戌户部尚书姚顗卒废朝一日赠右仆射癸卯湖南上言福建王延羲与弟延政互起干弋内相侵伐甲辰升莱州为防御使额以汝州防御使杨承贵领之以新授莱州刺史段希尧为怀州刺史丁未契丹使实里来聘致马百疋及玉鞍狐裘等【辽史会同三年三月戊辰遣使使晋乙未晋遣使来觐四月壬寅遣人使晋丙午晋遣宣徽使杨端王眺等来问起居丙辰晋遣使进茶药癸亥晋遣使贺端午五月庚辰晋遣使进弓矢甲申遣皇子天徳及检校司徒邸用和使晋六月庚子晋遣使来见九月丙戌晋遣使贡名马庚申晋遣使贡布十二月丙申遣使使晋】己酉晏羣臣于永福殿赐帛有差癸丑诏今后窃盗赃满者处死三匹已上者决杖配流以盗论者准律文处分又诏过格选人等许赴吏部南曹召保委正身者降一资注官十一月壬戌遥领遂州武信军节度使镇海军衙内统军检校太同平章事陆仁璋卒赠太子太甲子滑州节度使景延广加检校太改陜州保义军节度使以郑州防御使驸马都尉史匡翰为义成军节度使戊辰曹州防御使石赟加检校太保充河阳三城节度使庚午以翰林学士户部侍郎张昭远为兵部侍郎丙子冬至帝御崇元殿受朝贺始用二舞帝举觞奏同之乐登歌奏文同之乐举食文舞歌昭徳之舞武舞歌成功之舞典礼乆废至是复兴观者悦之丁丑吴越国进贡使陈亮进冬日观仗诗一首帝览之称善赐服马器币癸未移徳州长河县大水故也甲申制授闽国王延羲检校太师兼中书令福州威武军节度使封闽国王以两浙西南面安抚使钱元懿为检校太尉兼中书令遥领广州清海军节度使又以恩州团练使钱驿为检校太尉同平章事遥领楚州顺化军节度使丁亥割衞州黎阳县隶滑州十二月壬辰朔遥领洮州保顺军节度使检校太尉兼侍中判湖州军州事鲍君福卒赠太丙申诏故静海军兼东南面安抚制置使检校太温州刺史钱巽赠太子太傅故吴越两军节度副使检校太尉钱僔赠太子太师
　　天福六年春正月辛酉朔帝御崇元殿受朝贺仗衞如式刑部员外郎李象上二舞赋帝览而嘉之命编诸史册甲子同州指挥使成殷谋乱事泄伏诛时节度使宋彦筠御下无恩既贪且鄙故殷与子彦璋隂搆部下为乱会有告者遂灭其党乙丑青州奏海冻百余里丙寅遣供奉官张澄等领兵二千并镇忻代四州山谷吐浑令还旧地先是吐浑苦契丹之虐受镇州安重荣诱召叛而南迁入常山太原二境帝以契丹欢好之国故遣归之戊辰诏应诸州无属州钱处今后冬至寒食端午天和节及诸色谢贺不得进贡壬申以左司郎中赵上交为谏议太夫戊寅封唐叔虞为兴安王台骀神为昌宁公差给事中张瑑户部郎中张守素就行册礼又诏岳镇海渎等庙宇并令崇饰仍禁樵采丙戌故皇第二叔检校司徒万友赠太师皇第三叔检校司空万铨赠太尉皇兄故检校左仆射敬儒赠太二月辛卯诏天下郡县不得以天和节禁屠宰輙滞刑狱壬辰置浮桥于徳胜口甲午诏诸衞上将军月俸旧三十千令增至五十千戊戌以三恪汝州襄城县令袭介国公宇文颉为太子率更令己亥诏户部侍郎张昭远起居郎贾纬秘书少监赵熙吏部郎中郑受益左司员外郎李为光等同修唐史仍以宰臣赵莹监修壬寅以三白渠制置使张瑑为给事中戊申诏侯伯来朝君臣相见赏宴贡奉今后宜停起居郎贾纬以所撰唐年补録六十五巻上之帝览之嘉叹赐以器币仍付史馆【五代会要起居贾纬奏曰伏以唐高祖至代宗已有纪传徳宗亦存实録武宗至济阴废帝凡六代惟有武宗实録一巻余皆闗畧臣今搜访遗闻及耆旧传説编成六十五巻目为唐朝补遗録以偹将来史官修述】癸丑长安公主薨帝之长女也笄年降于驸马杨承祚帝悼惜之甚辍视朝二日追赠秦国公主三月甲子河中节度使康福进封许国公乙丑左骁衞上将军李承约卒癸酉诏天福四年终已前百姓所欠夏秋租税一切除放夏四月庚寅朔湖南奏溪州刺史彭士愁五溪酋长等乞降已立铜柱于溪州铸誓状于其上以五溪铜柱图上之丙申诏显义指挥使刘康部下兵五百人放还淮海即安州所俘也己亥虞部郎中知制诰杨昭俭迁中书舎人户部侍郎王松改御史中丞礼部郎中冯玉改司门郎中知制诰辛丑宰臣监修国史赵莹奏奉诏差张昭远等五人同修唐史内起居郎贾纬丁忧去官请以刑部侍郎吕琦侍御史尹拙同与编修又奏史馆所阙唐朝实录请下勅购求并从之【五代防要监修国史赵莹奏自李朝丧乱迨五十年四海沸腾两都沦覆今之书府百无二三臣等近奉纶言俾令撰述褒贬或从于新意纂修须案于旧章既阙简编先虞漏畧今据史馆所阙唐书实録请下勅命购求况咸通中宰臣韦保衡与蒋伸皇甫焕撰武宗宣宗两朝实録皆遇多事或值播迁虽闻撰述未见流传其韦保衡裴贽合有子孙见居职任或门生故吏会记纂修闻此讨论谅多欣惬请下三京诸道及内外臣寮凡有将此数朝实録诣阙进纳量其文能才能不拘资地除授一官如巻帙不足据数进纳亦请不次奬酬以劝来者自会昌至天祐垂六十年其初李徳裕平上党着武宗代叛之书其后康承训定徐方有武宁本末之传如此事类记述颇多请下中外臣寮及名儒宿学有于此六十年内撰述得传记及中书银台史馆日歴制勅册书等不限年月多少并许诣阙进纳如年月稍多记录详备请特行简防不限资序臣与张昭远等所撰唐史叙本纪以纲帝业列传以述功臣十志以书刑政所陈条例请下所司从之】壬寅以户部员外郎知制诰卢贾为虞部郎中知制诰以昭义节度副使陈为光禄卿致仕乙巳齐鲁民饥诏兖郓青三州发廪赈贷五月庚申朔以前邢州节度使丁审琪为延州节度使延州节度使刘景岩为邠州节度使故皇子杲册赠太尉进封陈王庚午泾州奏雨雹川水大溢壊州郡镇戍二十四城甲戌北京遣牙将刘从以吐浑大首领白承福念宠里赫连功徳来朝邢州上言吐浑移族帐于镇州封郡六月丙申以前衞尉卿赵延乂为司天监丁酉诏今后藩侯郡守凡有善政委倅贰官条件闻奏百姓官吏等不必远诣京阙壬寅右领衞上将军李顷卒赠太师甲辰迦叶弥陁国僧防哩以佛牙泛海而至丙午高丽国王王建加开府仪同三司检校太师食邑一万户戊午镇州节度使安重荣执契丹使伊遣轻骑掠幽州南境之民处于博野仍贡表及驰书天下述契丹援天子父事之礼贪傲无厌困耗中国巳缮治甲兵将与决战帝谕止之重荣防扈愈甚由是与襄州节度使安从进潜相搆谋为不轨









　　旧五代史巻七十九
　　旧五代史巻七十九攷证
　　晋书高祖纪五五月丙戌安州节度使李金全叛诏新授安州节度使马全节以洛汴汝郑单宋陈蔡曹濮十州之兵讨之　案五代春秋五月李金全叛附于吴马全节帅师讨安州呉人救安州全节败呉师克安州金全奔呉六月放呉俘还欧阳史作五月李金全叛六月克安州马令南唐书作六月安州节度使李金全来降遣鄂州屯营使李承裕帅师迎之纪月互异
　　执其僞都监杜光邺　僞都监马令南唐书作监军通事舎人
　　寻遣使押光邺等太子太师致仕范延光卒于河阳废朝二日　案欧阳史作西京畱守杨光逺杀太子太师范延光考本传延光本爲杨光逺推堕溺水死爲之辍朝讳之也于桐墟渡淮　桐墟原本作桐庐据通鉴注引九域志云宿州蕲县有桐墟镇自桐墟而南至涡口则济淮矣今改正
　　丁卯　案欧阳史作九月丁卯原本疑有脱字
　　并镇忻代四州山谷吐浑令还旧地　案晋逐吐谷浑在天福六年通鉴与是书同考天福六年即辽防同四年也辽史作会同三年晋以并镇忻代之吐谷浑来归与是书异
　　甲戌北京遣牙将刘从以吐浑大首领白承福念厐里赫连功徳来朝　案通鉴四月辛巳北京畱守李徳珫遣牙校以吐谷浑酋长白承福入朝是书作五月甲戌与通鉴异欧阳史从是书
　　镇州节度使安重荣执契丹使伊喇　案辽史作二月晋安重荣执使者伊喇是书作六月先后互异
　　实里旧作舎利今改　伊喇旧作拽刺今改


　　旧五代史巻七十九攷证
&lt;史部,正史类,旧五代史&gt;
　　钦定四库全书
　　旧五代史巻八十
　　宋门下侍郎参知政事监修国史薛居正等撰
　　晋书第六
　　髙祖纪六
　　天福六年秋七月己未朔帝御崇元殿视朝庚申升陈州为防御使额辛酉以前邓州节度使焦方为贝州节度使壬戌泾州奏西凉府留后李文谦今年二月四日闭宅门自焚遣元入西凉府译语官与来人赍三部族蕃书进之以三司使刘审交为陈州防御使癸亥以前郓州节度使赵在礼为许州节度使以前邺都留守广晋尹髙行周为河南尹西都留守诏改拱辰威和内直等军并为兴顺甲子以宣徽使权西京留守张从恩判三司已巳以邺都留守兼侍卫亲军马歩军都指挥使广晋尹刘知逺为太原尹充北京留守河东节度使仍割辽沁二州却隶河东以北京留守李徳珫为广晋尹充邺都留守以昭义节度使马全节为邢州节度使加同平章事甲戌诏今后诸道行军副使不得奏荐骨肉为殿直供奉官已卯以前陜州节度使李从敏为昭义军节度使以陜州节度使景延广为河阳三城节度使兼侍衞亲军马步军都虞侯以河阳节度使石赟为陜州节度使壬午突厥遣使朝贡以遥领寿州忠正军节度使兼侍衞马军都指挥使李怀忠为同州节度使以宣徽北院使李守贞遥领忠正军节度使侍衞马军指挥使甲申降御札取八月五日暂幸邺都沿路供顿并委所司以官物排比州县不得科率人户丙戌以右谏议大夫赵逺为中书舎人吏部郎中郑受益为右谏议大夫刑部郎中殷鹏为水部郎中知制诰八月戊子朔以皇子开封尹郑王重贵为东京留守以天平军节度使兼侍衞亲军马步军副都指挥使杜重威为侍衞亲军马步军都指挥使以宣徽南院使张从恩为东京内外兵马都监改奉徳马军为防圣放文武百官朝参取便先赴邺都壬辰车驾发东京已亥至邺左右金吾六军仪仗排列如仪迎引入内改旧澶州为徳清军以内客省使刘遂清为宣徽北院使判三司壬寅制应天福六年八月十五日昧爽已前诸色罪犯常赦所不原者咸赦除之其持伏行劫及杀人贼并免罪移乡配逐处军都收管犯枉法赃者虽免罪不得再任用诸徒流人并放还贬降官未量移与量移者约资叙用天福五年终已前残税并放应河东起义之初及收复邺都汜水立功将校并与加恩亡殁者与追赠自东京至邺都缘路昨因行幸有损践田苗处据畎亩与放今年租税邺都营内有潜龙时在职者并与加恩耆年八十已上者版授上佐官天下农器并许百姓自铸造亡命山泽者招唤归业百日不出者复罪如初唐梁国公狄仁杰宜追赠官秩应天福三年已前败阙塲院官无家业者并与除放其人免罪永不任使私下债负徴利及一倍者并放主持者不在此限丁未以客省使将作监丁知浚为内客省使引进使鸿胪卿王景崇为客省使殿中监判四方馆事刘政恩为引进使壬子改邺都皇城南门应天门为干明门大明馆为都亭驿甲寅遣光禄卿张澄国子博士谢攀使髙丽行册礼九月己未以兵部侍郎阎至为吏部侍郎辛酉滑州河决一溉东流乡村户民擕老幼登邱为水所隔饿死者甚众壬申忠武建武等军节度使守太傅兼中书令行苏州睦州刺史钱元璙进封彭城郡王遥领广州清海军节度使判婺州军州事钱元懿为检校太师乙亥遣前邢州节度使杨彦询使于契丹锡赍甚厚丁丑吐浑遣使朝贡壬午夜有彗星出于西方长二丈余在房一度尾迹穿天市垣东行逾月而灭丙戌兖州上言水自西来漂没秋稼冬十月丁亥朔遣鸿胪少卿魏玭等四人分往滑濮郓澶视水害苗稼己丑诏以胡梁度月城为大通军浮桥为大通桥壬寅诏唐梁国公狄仁杰可赠太师十一月丁未郑王夫人张氏薨福州王延羲遗使贡方物甲寅遗太子宾客聂延祚吏部郎中卢撰持节册天下兵马元帅守尚书令呉越国王钱元瓘甲子以御史中丞王松为尚书右丞中书舎人史馆修撰判馆事王易简为御史中丞户部侍郎张昭逺为兵部侍郎国子祭酒田敏以本官兼户部侍郎辛未太妃皇后至自东京壬申遣给事中李式考功郎中张铸折节册闽国王王延羲甲戌太子少傅致仕王瓘卒赠左仆射丁丑襄州安从进举兵叛以西京留守髙行周为南面行营都部署率兵讨之以前同州节度使宋彦筠为副以宣徽南院使张从恩监防焉十二月丙戌朔以东京留守开封尹郑王重贵为广晋尹进封齐王以邺都留守广晋尹李徳珫为开封尹充东京留守南面军前奏十一月二十七日武徳使焦继勲先锋都指挥使郭金海等于唐州南遇安从进贼军一万余人大破之【案宋史陈思让传思让为先锋右厢都监从武徳焦继勲领兵进讨遇从进之师于唐州花山下急击大破之】生擒衙内都指挥使安义获山南东道之印安从进单奔逸丁亥诏襄州行营都部署髙行周权知襄州军州事是日镇州节度使安重荣称兵向阙以侍衞亲军马步军都指挥使杜重威为北面行营招讨使率兵击之以邢州节度使马全节为副以前贝州节度使王周为马步军都虞侯癸巳武徳使焦继勲奏安从进遣弟从贵领兵千人取接均州刺史蔡行遇寻领所部兵掩杀贼军七百余人生擒安从贵截其双腕却放入城戊戌以皇子从睿为银青光禄大夫检校尚书左仆射己亥北面军前奏十三日未时于宗城县西南大破镇州贼军杀一万五千人余党走保宗城县是夜三更破县城前深州刺史史防武自缚归降获马三千疋绢三万余疋余物称是安重荣脱身遁走是日百官称贺癸卯削夺安从进安重荣在身官爵右金吾上将军苌从简卒废朝赠太师乙巳天下兵马都元帅守尚书令呉越国王钱元瓘薨废朝三日諡曰文穆是日帝习射于后苑诸军都指挥使已上悉预焉赐物有差丁未南面行营都部署髙行周奏今月十三日部领大军至襄州城下相次降贼军二千人其降兵马军诏以彰圣为号步军以归顺为号庚戌以权知呉越国事钱佐为起复镇军大将军检校太师兼中书令杭州越州大都督镇海镇东等军节度使封呉越国王壬子杜重威部领大军至镇州城下天福七年春正月丙辰朔不受朝贺用兵故也戊午以前将作监李锴为少府监北面招讨使杜重威奏今月二日收复镇州斩安重荣传首阙下帝御干明楼宣露布讫大理卿受馘付市徇之百官称贺曲赦广晋府禁囚【辽史云戊辰晋函安重荣首来献上数欲亲讨重荣至是乃止】辛酉追赠皇弟三人故沂州马步军都指挥使赠太傅徳再赠太尉追封福王故检校太子宾客赠太傅殷再赠太尉追封通王故彰圣右第三军都指挥使长州刺史赠太傅威再赠太尉追封广王壬戌追赠皇子五人故右衞将军赠太保重英再赠太傅追封虢王故权东京留守河南尹赠太傅重又再赠太尉追封寿王故皇城副使赠太保重裔再赠太傅追封郯王故河阳节度使赠太尉重信再赠太师追封沂王故左金吾衞将军赠太保重进再赠太傅追封夔王癸亥改镇州为恒州成徳军为顺国军丙寅以门下侍郎平章事监修国史赵莹为侍中青州节度使杨光逺加食邑改赐功臣名号兖州节度使桑维翰加检校太保河东节度使刘知逺加兼侍中以郓州节度使北面行营招讨使侍衞亲军都指挥使杜重威为恒州顺国军节度使加兼侍中皇子广晋尹兼功徳使齐王重贵加兼侍中秦州节度使侯益加特进增食邑丁卯以判四方馆事孟承诲为太府卿充职戊辰以沧州节度使安叔千为邢州节度使以北面行营使副招讨使邢州节度使马全节为定州节度使以定州节度使王延为沧州节度使以前邢州节度使杨彦询为华州节度使恒州立功将校王温以降等第除郡庚午契丹遣使来聘是日上元节六街诸寺燃灯御干明门观之夜半还宫壬申延州节度使丁审琦加爵邑邓州节度使安审徽加检校太傅陜州节度使石赟加检校太傅乙亥契丹遣使来聘河阳节度使加侍衞马步军都虞侯景延广加检校太尉改郓州节度使典军如故以前贝州节度使北面行营马步军都虞侯王周为河阳节度使加检校太保丁丑以刑部侍郎窦贞固为门下侍郎以礼部郎中边归谠为比部郎中知制诰壬午以河阳节度使王周为泾州节度使以泾州节度副使王钦祚为殿中监二月丁亥皇妹清平公主进封衞国长公主契丹遣使来聘己丑宴于武徳殿新恒州节度使杜重威已下诸军副兵马使已下悉预焉赐物有差己亥以曹州防御使何建为延州留后泾州奏差押牙陈延晖赍勅书往西凉府本府都指挥使等请以陈延晖为节度使辛丑宰臣李松丁母忧起复旧任延州蕃防作乱同州鄜州各起牙兵讨平之丙午诏邓唐随郢诸州多有旷土宜令人户取便开耕与免五年差税三月己未兵部尚书韩恽卒庚申遣前齐州防御使宋光邺翰林茶酒使张言使于契丹壬戌分命朝臣诸寺观祷雨丙寅皇后为妹契丹枢密使赵延寿妻燕国长公主卒于幽州举哀于外次辛未滑州节度使驸马都尉史匡翰卒辍朝赠太保诏唐州湖阳县蓼山神祠宜赐号为蓼山显顺之神乙亥以晋昌军节度使安审琦为河中节度使以前亳州防御使王令温为贝州节度使丙子赐宰臣李崧白藤肩舆以起复故也丁丑以晋州节度使皇甫遇为河阳节度使以寿州节度使兼侍衞马军都指挥使李守贞为滑州节度使以夔州节度使兼侍衞歩军都指挥使郭谨为相州节度使皆典军如故宰臣于寺观祷雨閠月丙戌以兵部郎中司徒诩为右谏议大夫戊子兖州节度使桑维翰加特进封开国公庚寅以延州留后何建为延州节度使以引进使兼殿中监刘政恩为太子詹事壬辰宋州节度使安彦威奏修滑州黄河功毕诏于河决之地建碑立庙丙申以鄜州节度使周密为晋州节度使以左羽林统军符彦卿为鄜州节度使壬寅诏百官五日一度起居日轮定两员具所见以封事奏闻诏改邺都宣明门为朱鳯门武徳殿为视政殿文思殿为崇徳殿画堂为天清殿寝殿为干福殿其门悉从殿名皇城南门为干明门北门为徳门东门为万春门西门为千秋门罗城南塼门为广运门观音门为金明门橙槽门为清景门防氏门为永芳门朝臣门为景风门大城南门为昭明门观音门为广义门北河门为静安门魏县门为应福门防氏门为迎春门朝臣门为兴仁门上斗门为延清门下斗门为通逺门戊申宋州节度使安彦威封邠国公赏修河之劳也癸丑泾州节度使王周奏前节度使张彦泽在任日不法事二十六条已改正停废诏襃之是春邺都鳯翔兖陜汝恒陈等州旱郓曹澶博相洺诸州蝗夏四月甲寅朔避正殿不视朝日蚀故也是日太阳不亏百官上表称贺诏沿河藩郡节度使刺史并兼管内河堤使己未右谏议大夫郑受益两疏论张彦泽在泾州之日违法虐民支解掌书记张式部曲杨洪等请下所司明申其罪皆留中不出庚申刑部郎中李涛张麟员外郎麻麟王禧同诣阁门上疏论张彦泽罪犯词甚恳切【宋史李涛传泾帅张彦泽杀记室张式夺其妻式家人诣阙上诉晋祖以彦泽有军功释其罪涛伏阁抗疏请寘于法晋祖召见谕之涛植笏叩阶声色俱厉晋祖怒叱之涛执笏如初晋祖曰吾与彦泽有誓约恕其死涛厉声曰彦泽私誓陛下不忍食其言范延光尝赐鐡劵今后安在晋祖不能答即拂衣而起】辛酉诏张彦泽刳剔宾从诛剥生聚寃声秽迹流闻四方章表继来指陈甚切尚以曾施微功特示寛恩深怀曲注之慙贵狥议劳之典其张彦泽宜削一阶仍降爵一纪其张式宜赠官张式父铎弟守贞男希范并与除官仍于泾州赐钱十万差人津置张式灵柩并骨肉归乡所有先收纳却张式家财物畜并令却还其泾州新归业户量与蠲减税赋翌日以前泾州节度使张彦泽为左龙武大将军【宋史杨昭俭传昭俭与李涛论张彦泽不报会有诏令朝臣转对或有对事亦许以不时条奏昭俭复上疏曰天子君临四海日有万几懋建诤臣弥缝其阙今则谏臣虽设言路不通药石之论不达于圣聪而邪佞之徒取容于左右御史台纪纲之府弹紏之司衔寃者固当昭雪为蠧者难免放流陛下临御以来寛仁太甚徒置两司殆如虚器遂令节使慢侮朝章屠害幕吏始诉寃于丹阙反执送于本藩茍安跋扈之心莫恤寃抑之苦愿囘宸断诛彦泽以谢军吏】戊辰废雄州为昌化军警州为威肃军其军使委本道差补故泾州节度掌书记张式赠尚书虞部郎中以式父铎为沁州司马致仕弟守贞为贝州清河县主簿男希范为兴元府文学甲戌诏皇子齐王就前河府节度使康福第以教坊乐宴会前见任节度使戊寅前庆州刺史米廷训追夺在身官爵配流麟州坐奸妻兄之女也是月州郡十六蝗五月己亥中书门下奏时属炎蒸事宜简省应五日百官起居望令押班宰臣一员押百官班其转对官两员封付阁门使引进本官随百寮进不用别出谢恩其文武内外官寮乞假宁觐搬家婚葬病损并门见门辞诸道进奉物等不用殿前排列引进使引至殿前奏云某等进奉奏讫令进奉使使出其进奉专使朝见日班首一人致词都附起居刺史并行军副使诸道马歩军都指挥使已下差人到阙并门见门辞州县官谢恩曰甲头一人都致词不用逐人告官其供奉官殿直等如是当直及合于殿前排立者即入起居如不当直排立者不用每日起居委宣徽使防捡尝须整齐从之时帝不豫难于视朝故也【辽史二月甲午遣使使晋索吐谷浑叛者契丹国志云辽以晋招纳吐谷浑遣使责让晋髙祖忧悒成疾】左威衞上将军衞审卒赠太子少保乙已尊皇太妃刘氏为皇太后【徐无党五代史记注云髙祖所生母也】丁巳工部侍郎韦勲改刑部侍郎壬子以左散骑常侍李光廷为秘书监给事中萧愿为右散骑常侍左谏议大夫曹国珍为给事中太常卿裴坦为左谏议大夫是月州郡五奏大水十八奏旱蝗六月丁巳以兖州节度使桑维翰为晋昌军节度使以前许州节度使安审琦为兖州节度使襄州都部署髙行周奏安从进观察判官李光图出城请援送赴阙乙丑帝崩于保昌殿寿五十一遗制齐王重贵于柩前即皇帝位丧纪并依旧制山陵务从节俭马步诸军优纪并从嗣君处分【通鉴考异云汉髙祖实录晋髙祖大渐召近臣属之曰此天下明宗之天下寡人窃而处之久矣寡人既谢当归许王寡人之愿也此説难信】八月太常卿崔棁上諡曰圣文章武明徳孝皇帝庙号髙祖以其年十一月十日庚寅葬于显陵宰臣和凝撰諡册哀册文【五代史补髙祖尚明宗女宫中谓之石郎及将起兵于太原京师夜间狼皆羣走往往入宫中愍帝患之命诸班能射者分头捕逐谓之射狼或遇诸涂问曰汝何从而来对曰看射狼未几髙祖至盖射亦石也　五代史阙文梁开平初潞州行营使李思安奏函关县穰乡民伐树树仆自分为二中有六字如左书云天十四载石进梁帝藏于武库时莫详其义至帝即位识者曰天字取四字两画加之于旁即丙字也四字去中之两画加十字即申字也帝即位之年廼丙申也进者晋也石者姓也臣谨按天祐二十年嵗在癸未其年庄宗建号改同光元年至清防三年嵗丙申其年晋祖即位改元天福元年自未至申凡十四载矣故防书云天十四载石进者言自天祐灭后十四载石氏兴于晋也岂不明乎而拆字解防以就丙申非也】史臣曰晋祖潜跃之前沈毅而已及其为君也旰食宵衣礼贤从谏慕黄老之教乐清净之风以絁为衣以麻为履故能保其社稷髙朗令终然而图事之初召戎为援玁狁自兹而孔炽黔黎由是以罹殃迨至嗣君兵连祸结卒使都城失守举族为俘亦犹决鲸海以救焚何逃没溺饮鸩浆而止渴终取丧亡谋之不臧何至于是傥使非由外援之力自副皇天之命以兹睿徳惠彼蒸民虽未足以方驾前王亦可谓仁慈恭俭之主也














　　旧五代史巻八十
　　旧五代史巻八十考证
　　晋书髙祖纪六乙亥遣前邢州节度使杨彦询使于契丹　案杨彦询使于契丹欧阳史通鉴俱从是书作九月辽史作二月己未晋遣杨彦询来贡且言镇州安重荣跋扈状遂留不遣与是书异
　　丁丑襄州安从进举兵叛　案安从进及欧阳史五代春秋俱作十月通鉴从是书作十一月辽史作十二月戊子晋遣使来告山南节度使安从进反则因其赴告之月而书之也
　　生擒衙内都指挥使安义　案宋史焦继勲传作擒其牙将安洪义鲍洪等五十余人
　　是日镇州节度使安重荣称兵向阙　案安重荣反欧阳史通鉴俱从是书作十二月五代春秋系于十月之后辽史作十一月丙寅晋以讨安重荣来告与是书异
　　遣前齐州防御使宗光邺　宋光邺辽史避讳作宋晖业
　　宋州节度使安彦威奏修滑州黄河功毕　案修河事是书纪于闰月壬辰欧阳作三月归徳军节度使安彦威塞决河于滑州盖以奉使之月言是书以奏功之日言也
　　诏改邺都宣明门为朱鳯门　朱鳯门五代会要作来鳯门
　　皇城南门为干明门北门为徳门东门为万春门西门为千秋门　案五代会要晋改皇城四门为干明徳万春千秋在天福六年是书统系于七年与会要异




　　旧五代史巻八十考证
　　钦定四库全书
　　旧五代史巻八十一
　　宋门下侍郎参知政事监修国史薛居正等撰
　　晋书第七
　　少帝纪一
　　少帝名重贵高祖之从子也父讳敬儒母安氏以唐天祐十一年六月二十七日生帝于太原汾阳里敬儒尝为后唐庄宗骑将早薨髙祖以帝为子帝少而谨厚高祖爱之洎歴方镇尝遣从行委以庶事但性好驰射有祖祢之风高祖镇太原命琅琊王震以礼记教帝不能领其大义谓震曰非我家事业也及高祖受围于太原亲冒矢石数献可于左右高祖愈重焉高祖受契丹册将入洛欲留一子抚晋阳先谋于戎王戎王曰使诸子尽出吾当择之乃于行中指帝谓高祖曰此眼大者可矣遂以帝为北京留守授金紫光禄大夫检校司徒行太原尹知河东管内节度观察事天福二年九月徴赴阙授光禄大夫检校太保右金吾卫上将军三年十二月授开封尹加检校太傅封郑王增食邑三千户俄加检校太尉同中书门下平章事六年高祖幸邺改广晋尹进封齐王【以下疑脱七年正月加兼侍中八字】是嵗六月十三日乙丑高祖崩承遗制命柩前即皇帝位帝在并州未着人望及保厘浚郊大有寛裕之称从幸邺都是嵗遇旱高祖遣祈雨于白龙潭有白龙见于潭心是夜澍雨尺余人皆异之至是果登大位焉丁卯赐侍卫诸军将校钱一百贯下至五贯以初即位示赉也戊辰宰臣冯道等率百寮请听政凡三上表允之庚午始听政于崇徳殿门偏廊分命廷臣以嗣位奏告天地宗庙社稷遣右骁卫将军石徳超等押先皇御马二匹往相州西山扑祭用北俗礼也丙子以司徒兼侍中冯道为大行皇帝山陵使门下侍郎窦贞固副之太常卿崔棁为礼仪使户部侍郎吕琦为卤簿使御史中丞王易简为仪仗使【徐无党五代史记注云旧史实録无桥道顿逓使疑不置或阙书汉高祖亦然】己卯遣判四方馆事朱崇节右金吾大将军梁言持国信物使于契丹是时河南河北闗西并奏蝗害稼秋七月癸未朔百官素服临于天清殿戊子诏应宫殿州县及官府名号人姓名与先帝讳同音者改之改西京明堂殿为宣徳殿中书政事堂为政事防堂后官房头为録事余为主事【案东都事畧陶谷传谷本姓唐避晋祖讳改姓陶葢当时避讳之体如此】己丑大行皇帝大祥帝释缞服百官衣縿辛卯帝除服百官吉服壬辰太皇太后刘氏崩高祖之庶母也遗诏服纪园陵毋用后礼皇帝不得废军国机务既而礼官奏准令式为祖父母齐缞周又准丧葬令皇帝本服周者三哭而止请准后唐同光三年皇太妃北京薨庄宗于洛京西内发哀素服不视事三日从之仍遣国子祭酒兼户部侍郎田敏奏告高祖灵座癸巳右谏议大夫郑受益中书舍人杨昭俭并停现任以请假在外不赴国哀故也丁酉宰臣冯道等率文武百寮诣崇徳殿门拜表请御正殿凡三上表允之安州奏水平地深七尺庚子帝御正殿宣制大赦天下诸道州府诸色罪犯除十恶五逆杀人强盗官典犯赃合作毒药屠牛铸钱外其余罪犯咸赦除之襄州安从进如能果决输诚并从释放其中外臣寮将校并与加恩天下有虫蝗处并与除放租税辛丑恒州顺国军节度使杜威河东节度使刘知逺并加检校太师仍增爵邑青州平卢军节度使杨光逺加守太师癸卯郓州天平军节度使兼侍卫马步都虞景延广加特进同中书门下平章事充侍卫亲军都指挥使滑州义成军节度使兼侍卫马军都指挥使李守贞相州彰徳军节度使侍卫步军都指挥使郭谨并加检校太傅仍增爵邑宰臣冯道等上表请依旧置枢密使略曰窃以枢密使创自前朝置诸近侍其来已久所便尤多顷嵗枢密使刘处让偶属家艰爰拘丧制既从罢免暂议改更不曾显降勅文永停使额所愿各归职分岂敢茍避繁难伏请依旧置枢密使初髙祖事后唐明宗覩枢密使安重诲秉政擅权赏罚由巳常恶之及登极故断意废罢一委中书至是冯道等厌其事繁故复请置之庶分其权表凡三上不允乙巳徐州节度使李从温宋州节度使安彦威并加兼中书令西都留守充襄州行营都部署髙行周加兼侍中凤翔节度使李从曮加守太保遣中使就中书赐宰臣冯道生辰器币道以防属乱离早丧父母不记生日坚让不受丙午以给事中罗周岳为左散骑常侍以右谏议大夫符防为给事中以袐书少监兼广晋少尹边蔚为右散骑常侍以广晋少尹张煦为右谏议大夫以广晋府判官光禄少卿边光范为右谏议大夫丁未荆南节度使南平王高从诲加兼尚书令湖南节度使楚王马希范加守太傅自是藩侯郡守皆第加官封示溥恩也是月州郡十七蝗八月壬子朔百官素服临于天清殿乙卯以左散骑常侍罗周岳为东京副留守庚申以山陵礼仪使太常卿崔棁为太子宾客分司西都病故也壬戌晋昌军节度使桑维翰加检校太傅甲子宰臣冯道加守太尉赵莹加中书令李崧加左仆射兼门下侍郎和凝加右仆射契丹遣使致慰礼马二十匹及罗绢等物是日襄州行营都部署高行周奏收复襄州安从进自焚而死生擒男赞斩之前河东节度使康福卒赠太师諡曰武安戊辰以太子太保兼尚书左仆射刘煦为太子太傅诏赐襄州城内百官粟大户二斛小户一斛以久困重围也己巳以太子賔客赵元辅权判太常卿事充山陵礼仪使庚午葬太皇太后于魏县秦固村癸酉契丹遣使致祭于高祖赙礼御马二匹羊千口绢千匹契丹主母亦遣使来慰诏免襄州城内人戸今年夏秋来屋税其城外下营处与放二年租税应被安从进胁从者一切不问是月河中河东河西徐晋商汝等州蝗九月丁丑朔百官素服临于天清殿己夘分命朝臣诣寺观祷雨辛巳两浙节度使吴越国王钱佐福建节度使王延羲并加食邑仍改赐功臣名号癸未帝御干明门观襄州行营都部署髙行周都监张从恩等献俘馘有司宣露布讫以安从进男受等四十四人徇于市皆斩之曲赦京城禁囚甲申宴班师将校于崇徳殿赐物有差乙酉宰臣和凝上回河颂赐鞍马器帛丁亥以宋州归徳军节度使安彦威为西京留守兼河南尹以襄州行营都部署西京留守高行周为宋州节度使加检校太师戊子降襄州为防御使额均房二州割属邓州升泌州为团练使额己丑以东京留守兼开封尹李徳珫为广晋尹以宣徽南院使襄州行营都监张从恩为东京留守兼开封尹加检校太尉以前同州节度使襄州行营副部署宋彦筠为邓州威胜军节度使加检校太尉山陵礼仪使撰高祖祔飨太庙酌献乐章上之庚寅诏今后除授留守宜降麻制癸巳乐平公主史氏进封鲁国大长公主寿安长公主乌氏进封卫国大长公主郑国长公主杜氏进封宋国大长公主荆南高从诲累表让尚书令之命已亥追封故秦国长公主为梁国长公主故永夀长公主为岐国大长公主故延庆长公主为邠国大长公主辛丑以义成军节度使兼侍卫马军都指挥使李守贞充大行皇帝山陵一行都部署壬寅以宣徽北判使判三司刘遂清为郑州防御使以澶州防御使李承福为宣徽北院使癸卯诏大行皇帝十一月十日山陵宜自十月一日至十一月二十日不坐放文武百官朝参甲辰上大行皇帝尊諡寳册百官素服班于天清殿【五代会要天福七年中书门下奏山陵礼仪使状高祖尊諡号及庙号伏准故事将起殡宫前择日命太尉率百寮奉諡册告天于圜丘毕奉諡册跪读于灵前此累朝之制葢以天命尊极不可稽留今所上高祖圣文章武明徳孝皇帝尊諡寳册伏縁去洛京地逺寳册难以往来当司详酌伏请祗差官往洛京奏告南郊太庙其日中书门下文武百官立班中书令侍中升灵座前读寳册行告諡之礼】礼仪使撰进高祖祔飨太庙酌献乐章舞名请以咸和之舞为名从之冬十月辛亥朔百官素服临于天清殿襄州利市庙封为顺正王仍令本州修崇庙宇癸亥启攒宫百官衣初丧服入临甲子灵驾进发帝于朱凤门外行遣奠之祭辞毕还宫丁丑太保卢质卒赠太子太师諡曰文忠己卯宰臣李崧母丧归深州遣使吊祭之庚辰契丹遣使致祭于高祖赙马三匹衣三袭十一月庚寅葬高祖皇帝于显陵壬辰湖南奏前洪州节度使马希振卒戊戌诏宰臣等分诣寺庙祈雪庚子祔高祖神主于太庙辛丑以金吾卫大将军权判三司董遇为三司使诏州郡税盐过税觔七钱住税觔十钱州府盐院并省司差人勾当先是诸州府除蚕盐外每年海盐界内约收盐价钱一千七万贯髙祖以所在禁法抵犯者众遂开盐禁许通商令州郡配徴人戸食盐钱上戸千文下戸二百分为五等时亦便之至是掌赋者欲增财利难于骤变前法乃重其闗市之徴盖欲絶其兴贩归利于官也其后盐禁如故盐钱亦徴至今为弊焉是日诏天地宗庙社稷及诸祠祭等访闻所司承管多不精洁宜令三司预支一年礼料物色于太庙置库收贮差宗正丞主掌委监察御史监当祭器祭服等未备者修制【五代会要勅差宗正丞石载仁専主掌监察御史宋彦升监库兼差供奉官陈审璘往洛京于太庙内穏便处修葢库屋五间俟毕日催促所支物色监送入库交付讫取收领文状归阁毎有祠祭诸司各请礼科至时委监库御史宋彦升宗正丞石载仁旋行给付其大祠中祠兼令监察御史检防小祠即令行事官检防如致慢易本司准格科罪其祭器未有者修制已有者更仰整饬】十二月辛丑以威武军节度副使充福建管内诸军都指挥使王亚澄为威武军副大使知节度事诏诸道州府每遇大祭祀冬至寒食立春立夏雨雪未晴不得行极刑如有已防下文案可取次日及雨雪定后施行乙丑以前邓州节度使安审晖为左羽林统军以前延州节度使丁审琪为右羽林统军以前金州节度使潘为左神武统军以前华州节度使皇甫立为左金吾卫上将军以右龙武统军刘遂凝为左骁卫上将军以前贝州节度使马万为右骁卫上将军以左龙武大将军张彦泽为右武卫上将军丙寅宰臣冯道滑州节度使兼侍卫马军都指挥使李守贞河阳节度使皇甫遇西京留守安彦威广晋尹李徳珫并加爵邑以山陵充奉之劳也己巳回鹘进奉使密里等各授懐化归徳大将军将军郎将放还蕃庚午故洪州节度使马希振追封齐国公辛未故中吴建武等军节度使彭城郡王钱元璙追封广陵郡王丙子于阗回鹘皆遣使贡方物
　　天福八年春正月辛巳盗发唐坤陵庄宗母曹太后之陵也河南府上言逃戸凡五千三百八十七饿死者兼之诏诸道以廪粟赈饥民民有积粟者均分借便以济贫民时州郡蝗旱百姓流亡饿死者千万计东都人士僧道请车驾复幸东京后唐庄宗徳妃伊氏自契丹遣使贡马庚寅沙州留后曹元深加检校太傅充沙州归义军节度使癸巳发禁军万人并家口赴东京乙巳于阗回鹘入朝使刘再成等并授懐化大将军将军郎将放还蕃二月庚戌御札取今月十一日车驾还东京沿路州府不用修饰行宫食宿顿递并以官物供给文武臣寮除有公事合随驾外并先次进发以侍卫亲军使景延广充御营使癸丑以广晋尹李徳珫权邺都留守己未车驾发邺都曲赦都下禁囚甲子次封丘文武百官见于行宫乙丑至东京甲戌以东京留守张从恩为权邺都留守以皇弟检校司徒重睿为检校太保开封尹年幼未出阁差左散骑常侍边蔚知府事丁丑以前太仆卿薛仁谦为卫尉卿河中逃户凡七千七百五十九是时天下饥谷价翔踊人多饿殍右金吾卫上将军刘处让卒赠太尉三月乙卯朔以中书令监修国史赵莹为晋昌军节度使以晋昌军节度使桑维翰为侍中监修国史【通鉴作晋昌节度使兼侍中桑维翰为侍中胡三省注云桑维翰始居藩镇而兼侍中今入朝正为门下省长官】辛巳以左散骑常侍卢重为秘书监以东京副留守罗周岳为右散骑常侍癸未青州节度使东平王杨光逺进封寿王北京留守刘知逺恒州节度使杜威并加兼中书令乙酉以鄜州节度使符彦卿为河阳节度使以权邺都留守前开封尹张从恩为邺都留守广晋尹以右羽林统军丁审琪为鄜州节度使丁亥天防上将军湖南节度使楚王马希范加守尚书令兼中书令己丑桂州节度使马希杲依前检校太尉兼侍中兼知朗州军州事朗州武平军节度使马希萼加检校太尉进封爵邑以武平军节度副使岳州团练使马希赡为检校太尉领庐州昭信军节度使以武安军节度副使永州团练使马希广为检校太尉领洪州镇南州节度使皆楚王马希范之弟也庚寅以宣徽北院使李承福为右武卫大将军充宣徽南院使以前郑州防御使刘继勲为左千牛卫大将军充宣徽北院使国子祭酒兼戸部侍郎田敏以印本五经书上进赐帛五十段甲午有白乌栖作坊桐树作坊使周务掠捕而进之辛丑引进使太府卿孟承诲使契丹诏京百司摄官亲公事及五年与授初官癸卯以左谏议大夫司徒诩为给事中左司郎中王仁裕为右谏议大夫前鸿胪卿王均为少府监夏四月戊申朔日有蚀之庚戌以许州节度使赵在礼为徐州节度使以徐州节度使李从温为许州节度使己已中书门下奏请以六月二十七日降诞日为启圣节从之是月河南河北闗西诸州旱蝗分命使臣捕之五月己卯追封皇故长姊为吴国长公主癸未皇侄女永福县主薨辍朝三日追封平昌郡主丁亥皇第二叔祖赠太师万友追封秦王皇第三叔祖赠太尉万铨赠太师追封赵王皇伯赠太傅敬儒赠太师追封宋王皇叔赠太尉福王徳赠太师追封如故皇叔赠太傅晖赠太师追封韩王皇叔赠太尉通王殷皇叔赠太尉广王威皇兄赠太郯王重裔并赠太师追封如故皇兄赠太师沂王重信追封楚王皇兄赠太傅虢王重乂皇兄赠太师防王重进皇弟赠太尉陈王重杲等并赠太师追封如故仍令所司择日册命辛卯以御史中丞王易简为尚书左丞以礼部侍郎张允为御史中丞以中书舍人吴承范为礼部侍郎以吏部侍郎王延为尚书左丞以尚书右丞王松为吏部侍郎以兵部侍郎张昭逺为吏部侍郎以户部侍郎吕琦为兵部侍郎以刑部侍郎韦勲为户部侍郎以工部侍郎李详为刑部侍郎癸巳命宰臣等分诣寺观祷雨已亥飞蝗自北翳天而南太子賔客李棁卒甲辰诏诸道州府见禁罪人除十恶五逆行劫杀人伪行印信合造毒药官典犯贜各减一等外余并放是时所在旱蝗故有是诏乙巳幸相国寺祈雨六月庚戌以螟蝗为害诏侍卫马步军都指挥使李守贞往臯门祭告仍遣诸司使梁进超等七人分往开封府界捕之乙卯以左羽林统军安审晖为潞州节度使宿州奏飞蝗抱草干死丙辰贝州奏逃戸凡三千七百遣供奉官卫延韬诣嵩山投龙祈雨戊午以西京留守马从斌为左监门卫上将军开封府界飞蝗自死庚申开封府奏飞蝗太下徧满山野草苗木叶食之皆尽人多饿死礼部侍郎吴承范卒丙寅以将册皇太后遣尚书左丞王易简奏告天地陜州奏蝗飞入界伤食五稼及竹木之叶逃戸凡八千一百丁卯以给事中符防为礼部侍郎以左谏议大夫裴坦为给事中辛未遣内外臣寮二十八人分往诸道州府率借粟麦时使臣希旨立法甚峻民门碓硙泥封之隐其数者皆毙之由是人不聊生物情胥怨是月诸州郡大蝗所至草木皆尽














　　旧五代史巻八十一
　　旧五代史巻八十一攷证
　　晋少帝纪一命琅琊王震　案欧阳史作博士王震遣判四方馆事朱崇节　案欧阳史作四方馆使宋崇节
　　恒州顺国军节度使杜威　案杜重威避少帝讳去重字至汉始复故少帝纪皆作杜威
　　乙丑至东京　案辽史作丁未晋王至汴与是书异五代春秋欧阳史通鉴并从是书
　　河南河北闗西诸州旱蝗分命使臣捕之　案欧阳史作供奉官张福率威顺军捕蝗于陈州
　　仍遣诸司使梁进超等七人分往开封府界捕之　案欧阳史作癸亥供奉官七人率奉国军捕蝗于京畿与是书异
　　辛未遣内外臣寮二十八人分往诸道州府率借粟麦案通鉴七月己丑诏以年饥国用不足遣使者六
　　十余人于诸道括民谷与是书异
  </div>
  <div class="pagination">
   <a href="旧五代史四库_page34.html">
    上一页
   </a>
   <span>
    ...
   </span>
   <a href="旧五代史四库_page30.html">
    30
   </a>
   <a href="旧五代史四库_page31.html">
    31
   </a>
   <a href="旧五代史四库_page32.html">
    32
   </a>
   <a href="旧五代史四库_page33.html">
    33
   </a>
   <a href="旧五代史四库_page34.html">
    34
   </a>
   <span class="current-page">
    35
   </span>
   <a href="旧五代史四库_page36.html">
    36
   </a>
   <a href="旧五代史四库_page37.html">
    37
   </a>
   <a href="旧五代史四库_page38.html">
    38
   </a>
   <a href="旧五代史四库_page39.html">
    39
   </a>
   <a href="旧五代史四库_page40.html">
    40
   </a>
   <span>
    ...
   </span>
   <a href="旧五代史四库_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
