<!DOCTYPE html>
<html>
<head>
    <meta charset="UTF-8">
    <title>元史 - 第 157 页/共 271 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元史 - 第 157 页/共 271 页</h1>
    <div class="content">
　　延福司，秩正三品，令、丞各四员，典簿二员，照磨一员，掌供帐及扈从盖造之人。大德十一年置，后并入群牧监。

　　章庆使司，秩正三品，司使四员，同知、副使、司丞各二员，经历、都事各二员，照磨、管勾各一员。至大三年立，至治三年罢。

　　奉徽库，秩从五品，提点、大使各二员，副使四员，库子六人，掌内府供给。至治三年罢，并入文成等库。

　　寿和署，秩正五品，署令四员，署丞六员。旧隶仪凤司，皇庆元年，改隶徽政院，遂为章庆使司之属。至治二年罢。

　　上都掌设署，秩正五品，署令五员，署丞二员。至大四年立，至治三年罢。

　　掌医监，秩正五品，领监官一员、达鲁花赤一员、卿四员、太卿五员、太监五员、少监六员、丞二员。至元三十一年，改典医为掌医署，秩五品。至大元年升监，设已上官员。至治三年罢。

　　修合司药正司，秩从五品，达鲁花赤一员，副使、直长各二员，掌药六人，掌修合御用药饵。至治三年罢。

　　行箧司药局，秩从五品，达鲁花赤一员，使、副使各二员，掌供奉御用药饵。至治三年罢。

　　广济提举司，秩从五品，达鲁花赤、提举、同提举、副提举各一员，掌修合药饵，以济贫民。

　　群牧监，秩正二品，掌中宫位下孳畜，卿三员，太卿、少卿、监丞各二员。至大四年立，至治三年罢。

　　掌仪署，秩正五品，令、丞各二员，掌户口房舍等。至元二十年立，隶詹事院。三十一年，改隶徽政院。泰定元年，改典设署。

　　上都掌仪署，秩五品，令、丞各一员，掌户口房舍等。大德十一年立，至治三年罢。

　　江西财赋提举司，秩从五品，达鲁花赤一员，提举、同提举、副提举各一员，掌事产户口钱粮造作等事。至元二十七年立，至治二年罢。

　　织染局，局使、副使、局副各一员，相副官一员。

　　桑落娥眉洲管民提领所，提领、副提领各一员。

　　封郭等洲管民提领所，提领、同提领、副提领各一员。

　　龙兴打捕提领所，提领、副提领各一员。

　　鄂州等处民户水陆事产提举司，达鲁花赤一员，提举、同提举、副提举各一员，掌太子位下江南园囿地土庄宅人户。至元二十一年立，隶詹事，后改隶徽政。至治三年罢。

　　瑞州上高县户计长官司，秩从五品，达鲁花赤一员，长官、副长官各一员，领本处户八千。后隶徽政院，至治三年罢。

　　以上俱系徽政院司属。

　　左都威卫使司，秩正三品，使三员，副使二员，佥事二员，经历、知事、照磨各一员。至元十六年，以侍卫亲军一万户拨属东宫，立侍卫都指挥使司。三十一年，改隆福宫左都威卫使司，隶中宫。至大三年，选造作军士八百人，立千户所一、百户翼八以领之，而分局造作。延祐二年，置教授二。至治三年，罢军匠千户所。

　　镇抚所，镇抚二员，都目一员。

　　行军千户所，千户二员，副千户二员，知事、弹压各一员，百户二十员。

　　屯田左右千户二所，千户二员，都目一员，弹压一员，百户每所二十员。

　　弩军千户所，千户二员，都目一员，弹压一员。

　　资食仓，大使一员，副使一员。

　　右都威卫使司，秩正三品，卫使三员，副使二员，佥事二员，经历、知事、照磨各一员。中统三年，以世祖五投下探马赤立总管府，秩四品，设总管一员。二十一年，拨属东宫。二十二年，改蒙古侍卫亲军都指挥使司，秩正三品。三十一年，改隆福宫右都威卫使司，秩仍旧。延祐二年，置儒学教授一员。四年，增蒙古字教授一员。其属附见：

　　镇抚司，镇抚二员，都目一员。

　　行军千户凡五所，秩正四品，千户五员，副千户五员，知事五员，百户五十员，弹压五员。

　　屯田千户所，秩正五品，千户二员，弹压一员，百户七员，都目一人。

　　广贮仓，秩从九品，大使一员，副使一员，攒典一人。

　　卫候直都指挥使司，秩正四品。至元二十年，以控鹤一百三十五人，隶府正司。三十年，隶家令司。三十一年，增控鹤六十五人，立卫候司以领之，兼掌东宫仪从金银器物，置卫候一员，副卫候二员，及仪从库百户。大德十一年，复增怀孟从行控鹤二百人，升都指挥使司，秩正四品。延祐元年，升正三品。七年，降正四品。至治三年罢。四年，以控鹤六百三十人，归中宫位下。泰定四年，复立司，秩仍正四品。达鲁花赤二员，佩三珠虎符；都指挥使二员，佩三珠虎符；副指挥使二员，佩双珠虎符；知事一员，提控案牍一员，令史四人，译史、通事各一人，奏差二人。其属附见：

　　百户所凡六，秩从七品，每所置百户二员。

　　仪从库，秩从七品，大使二员，副使一员。

　　内宰司，秩三品。至元三十一年，既立徽政院，改家令为内宰司。泰定元年，复为家令司。天历元年罢，未几复立。二年罢，复改内宰司。内宰六员，司丞四员，典簿二员，照磨一员，令史十有二人，译史、知印、通事各二人，奏差六人，典吏四人。其属附见：

　　典膳署，秩五品，令二员，丞二员，书吏二员，仓赤三十五人，掌内府饮膳之事。至元十九年始立，隶家令司。三十一年，改掌膳，隶内宰。泰定元年，复改为典膳。

　　洪济镇，提领三员，掌办纳雁只，隶典膳署。

　　柴炭局，秩从七品，提领一员，大使一员，副使一员。至元二十年，以东宫位下民一百户烧炭二月，军一百人采薪二月，供内府岁用，立局以主其出纳，设官三员，俱受詹事院札。大德十一年，隶徽政院。

　　藏珍、文成、供须三库，秩俱从五品，各设提点二员、大使二员、副使二员，分掌金银珠玉宝货、段匹丝绵、皮毡鞍辔等物。国初，詹事出纳之事，未有官署印信，至元二十七年分为三库，各设官六员，及库子有差。

　　提举备用库，秩从五品，达鲁花赤一员，提举一员，大使一员，提控案牍一员，掌出纳田赋财赋、差发课程、一切钱粮规运等事。至元二十年置。二十二年，设达鲁花赤及首领官。

　　嘉酝局，秩五品。至元十七年，立掌饮局。大德十一年，改掌饮司，秩升正四品。延祐六年，降掌饮司为局。至治三年罢。泰定四年复立。天历二年，改嘉酝局，提点二员，大使二员，副使二员，书史一员，书吏四人。

　　西山煤窑场，提领一员，大使一员，副使二员，俱受徽政院札。至元二十四年置。领马安山大峪寺石灰煤窑办课，奉皇太后位下。

　　保定等路打捕提领所，秩从七品，提领四员，典史一员。至元十一年，收集人户为打捕户计，及招到管丝银差发税粮等户，立提领所。

　　广平彰德课麦提领所，秩从七品。至元三十年，以二路渡江时驻跸之地，召民种佃，遂立所，置官统之。

　　广惠库，大使一员，副使一员。至元三十年，以钞本五千锭立库，放典收息，纳于备用库。

　　丰裕仓，秩从七品，掌收贮中宫位下糯米。至治二年，设提领等官。三年罢。天历二年，立储政院，复给印，置监支纳一员、仓使一员、攒典二人。

　　备物库，秩从七品，掌东宫造作颜料及杂器等物。至元二十五年置，隶詹事院。大德元年给印。十一年，置官四员。至治三年罢，泰定三年复立。大使二员，副使二员，库子二人，攒典二人。

　　管领怯怜口诸色民匠都总管府，秩正三品，达鲁花赤一员，总管一员，并正三品；同知一员，正四品；副总管二员，正五品；经历一员，从七品；知事一员，从八品；提控案牍、照磨、管勾各一员，令史十人，知印二人，通事一人，译史二人，奏差六人，典史四人，领怯怜口人匠造作等事。至大三年，立总管府。至治三年罢。天历元年复立，隶储政院。其属附见：

　　管领大都怯怜口诸色人匠提举司，秩正五品，达鲁花赤一员，提举一员，同提举、副提举各一员，首领官一员，司吏四人，部役二人。

　　管领上都怯紞口诸色人匠提举司，秩正五品，达鲁花赤一员，提举一员，同提举、副提举各一员，首领官一员，司吏四人，部役二人。
</div>
    <div class="pagination">
<a href="元史_page156.html">上一页</a><span>...</span><a href="元史_page152.html">152</a><a href="元史_page153.html">153</a><a href="元史_page154.html">154</a><a href="元史_page155.html">155</a><a href="元史_page156.html">156</a><span class="current-page">157</span><a href="元史_page158.html">158</a><a href="元史_page159.html">159</a><a href="元史_page160.html">160</a><a href="元史_page161.html">161</a><a href="元史_page162.html">162</a><span>...</span><a href="元史_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
