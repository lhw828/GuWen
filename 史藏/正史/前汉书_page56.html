<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 56 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 56 页/共 74 页
  </h1>
  <div class="content">
   前汉书卷六十二
　　前汉书卷六十二考证
　　司马迁传晋中军随防犇魏注师古曰未详迁之所说○【臣召南】按奔魏史记作奔秦是也汉书本误作魏耳又按随防奔秦时未为中军将也史文以后官冠其名
　　错孙蕲○蕲史记作靳又昌生毋怿史记作无泽神形蚤衰○蚤衰史记作骚动又因物兴舍史记作因物与合
　　迁生龙门注师古曰龙门山其东则在今秦州龙门县北云云○【臣召南】按地理志左冯翊夏阳县故少梁禹贡梁山在西北龙门山在北即迁所生之地师古注所云其西在今同州韩城县北者也龙门一山跨河故注先言东岸耳秦州应作泰州唐武徳元年于隋汾隂县置泰州二年徙治龙门此龙门县在汉为河东皮氏县地与夏阳隔河相望今曰河津县非迁所生地在西岸者也
　　迁报之曰少卿足下○文选起句作太史公牛马走司马迁再拜言少卿足下此篇字句与文选多异助语辞亦多不同今但依汉书各本校正
　　若望仆不相师用而流俗人之言○【臣召南】按文选作若望仆不相师而用流俗人之言倒用字于而字下甚顺
　　俱居门下○文选注云谓同为侍中官
　　不韦迁蜀世传吕览韩非囚秦说难孤愤○【臣召南】按吕览为不韦相秦日着故能悬之市门即韩非书亦在游秦之前也此书大意言二人身虽遭难其所著作巳传当世耳下文为自已发愤著书比例故专引孙膑邱明
　　且负下未易居○文选作负累之下未易居似较此文为明显

　　前汉书卷六十二考证
　　钦定四库全书
　　前汉书卷六十三
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　武五子传第三十三
　　【师古曰诸帝子传皆言王而此独云子者以戾太子在其中也】
　　孝武皇帝六男卫皇后生戾太子赵婕妤生孝昭帝王夫人生齐懐王闳【师古曰闳音宏】李姬生燕刺王旦广陵厉王胥【师古曰不知官秩故云李姬諡法暴戾无亲曰刺刺音来葛反】李夫人生昌邑哀王髆【师古曰髆音博】
　　戾太子据元狩元年立为皇太子年七嵗矣初上年二十九乃得太子甚喜为立禖【师古曰禖求子之神也解在枚臯传】使东方朔枚臯作禖祝【师古曰祝禖之祝辞】少壮诏受公羊春秋【师古曰少壮者言渐长大也少读如本字】又従瑕丘江公受糓梁及冠就宫上为立博望苑【师古曰取其广博观望也】使通宾客从其所好故多以异端进者元鼎四年纳史良娣【韦昭曰良娣太子之内官也太子有妃有良娣有孺子凡三等师古曰娣音弟】产子男进号曰史皇孙【张晏曰皆以舅氏姓为氏以相别也师古曰进者皇孙名】武帝末卫后宠衰江充用事充与太子及卫氏有隙【师古曰充为直指使者劾太子家车行驰道上没入车马太子求充充不聴也】恐上晏驾后为太子所诛防巫蛊事起充因此为奸是时上春秋髙意多所恶以为左右皆为蛊道祝诅穷治其事丞相公孙贺父子阳石诸邑公主【师古曰両公主】及皇后弟子长平侯卫伉皆坐诛【师古曰伉音抗又音刚】语在公孙贺江充传充典治巫蛊既知上意白言宫中有蛊气入宫至省中壊御座掘地上使按道侯韩说御史章赣黄门苏文等助充【师古曰说读曰恱赣音贡】充遂至太子宫掘蛊得桐木人时上疾辟暑甘泉宫【师古曰辟读曰避】独皇后太子在【师古曰在亰师】太子召问少傅石徳【师古曰石庆子】徳惧为师傅并诛因谓太子曰前丞相父子两宫主及卫氏皆坐此今巫与使者掘地得徴騐不知巫置之邪将实有也无以自眀可矫以节收捕充等繋狱【师古曰矫托也托诏命也】穷治其奸诈且上疾在甘泉皇后及家吏请问皆不报【苏林曰家吏皇后吏也臣瓉曰太子称家家吏是太子吏也师古曰既言皇后及家吏此为皇后吏及太子吏耳瓉说是也】上存亡未可知而奸臣如此太子将不念秦扶苏事耶【韦昭曰始皇死赵髙诈杀扶苏而立胡亥也】太子急然徳言征和二年七月壬午乃使客为使者收捕充等按道侯说疑使者有诈不肯受诏客格杀说御史章赣被创突亡自归甘泉太子使舎人无且【师古曰且音子闾反】持节夜入未央宫殿长秋门因长御倚华【郑氏曰长音长者如淳曰汉仪注女长御比侍中皇后见娙娥以下长御称谢倚华字也师古曰倚音于绮反】具白皇后发中廐车载射士【师古曰中廐皇后车马所在也】出武库兵发长乐宫卫告令百官曰江充反廼斩充以狥炙胡巫上林中【服防曰作巫蛊之胡人也炙烧也师古曰胡巫受充意指妄作蛊状太子特忿且欲得其情实故以火炙之令毒痛耳】遂部宾客为将率与丞相刘屈等战长安中扰乱言太子反以故众不肯附太子兵败亡不得【师古曰太子出亡而吏追捕不得也○宋祁曰不肯越本无肯字】上怒甚羣臣忧惧不知所出【师古曰计无所出】壶关三老茂上书曰【师古曰壶关上党之县也荀恱汉纪云令狐茂班史不载其姓不知于何得也】臣闻父者犹天母者犹地子犹万物也故天平地安隂阳和调物乃茂成父慈母爱室家之中子廼孝顺隂阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸【师古曰论语云齐景公问政于孔子孔子对曰君君臣臣父父子子公曰善哉信如君不君臣不臣父不父子不子虽有粟吾岂得而食诸言父子君臣之道不立则国必危亡仓廪虽多吾不得食也】昔者虞舜孝之至也而不中于瞽叟【师古曰中当也瞽叟舜父也言不当其意也中音竹仲反】孝巳被谤伯竒放流【师古曰孝已伯竒并巳解于上】骨肉至亲父子相疑何者积毁之所生也由是观之子无不孝而父有不察今皇太子为汉适嗣【师古曰适读曰嫡】承万世之业体祖宗之重亲则皇帝之宗子也江充布衣之人闾阎之臣耳【师古曰贱也】陛下显而用之衔至尊之命以迫蹵皇太子【师古曰蹵音千六反】造饰奸诈羣邪错谬是以亲戚之路鬲塞而不通【师古曰鬲与隔同】太子进则不得上见退则困于乱臣独寃结而亡告不忍忿忿之心起而杀充恐惧逋逃【师古曰逋亡也】子盗父兵以救难自免耳臣窃以为无邪心诗曰营营青蝇止于藩恺悌君子无信谗言谗言罔极交乱四国【师古曰小雅青蝇之诗也营营徃来之貎也藩篱也恺乐悌易也言青蝇来徃止于藩篱变白作黑谗人搆毁间亲令疏乐易之君子不当信用若谗言无极则四国亦以交乱宜深察也】徃者江充谗杀赵太子天下莫不闻其罪固宜【师古曰充宜得罪也】陛下不省察深过太子【师古曰以太子为罪过而深责之】发盛怒举大兵而求之三公自将智者不敢言辩士不敢说臣窃痛之臣闻子胥尽忠而忘其号【师古曰忘亡也吴王杀之被以恶名失其善称号】比干尽仁而遗其身【师古曰比干殷之贤臣以道諌纣纣怒杀之而剖其心也】忠臣竭诚不顾鈇之诛【师古曰鈇所以斫人如今莝刃也音肤】以陈其愚志在匡君安社稷也【师古曰匡正也正其失也】诗云取彼谮人投畀豺虎【师古曰小雅巷伯之诗也言谮谗之人诚可疾恶愿投与猛兽食之畀音必寐反】唯陛下寛心慰意少察所亲【师古曰父子之道天性之亲也】毋患太子之非亟罢甲兵无令太子乆亡【师古曰亟急也音居力反】臣不胜惓惓【师古曰惓读曰拳解在刘向传】出一旦之命待罪建章阙下书奏天子感寤太子之亡也东至湖【师古曰湖县名今虢州防乡湖城二县皆其地也】臧匿泉鸠里【师古曰泉鸠水今在防乡县东南十五里见有戾太子冡冡在涧东也】主人家贫常卖屦以给太子太子有故人在湖闻其富赡使人呼之【师古曰赡足也】而发觉吏围捕太子太子自度不得脱【师古曰度音大各反】即入室距戸自经山阳男子张富昌为卒足蹋开戸新安令史李夀趋抱解太子主人公遂格鬬死皇孙二人皆并遇害上既伤太子乃下诏曰葢行疑赏所以申信也其封李夀为邘侯【韦昭曰邘在河内师古曰为其解救太子也邘音于】张富昌为题侯【孟康曰县名也晋灼曰地理志无也功臣表食邑钜鹿师古曰晋说是也】乆之巫蛊事多不信上知太子惶恐无他意而田千秋复讼太子寃上遂擢千秋为丞相而族灭江充家焚苏文于横桥上【孟康曰横音光师古曰即横门渭桥也】及泉鸠里加兵刃于太子者初为北地太守后族上怜太子无辜乃作思子宫为归来望思之台于湖【师古曰言已望而思之庶太子之魂来归也其台在今湖城县之西阌乡之东基趾犹存】天下闻而悲之初太子有三男一女女者平舆侯嗣子尚焉及太子败皆同时遇害卫后史良娣葬长安城南史皇孙皇孙妃王夫人及皇女孙葬广眀【苏林曰苑名也】皇孙二人随太子者与太子并葬湖【师古曰今太子冡北有二冡相次则二皇孙也】太子有遗孙一人史王孙子王夫人男年十八即尊位是为孝宣帝帝初即位下诏曰故皇太子在湖未有号諡嵗时祠其议諡【○宋祁曰杨本云多嵗时祠其议諡六字】置园邑有司奏请礼为人后者为之子也故降其父母不得祭【师古曰谓本生之父母也】尊祖之义也陛下为孝昭帝后承祖宗之祀制礼不逾闲【师古曰闲犹限也】谨行视孝昭帝所为故皇太子起位在湖【文頴曰位冡位也师古曰行音下更反】史良娣在博望苑北亲史皇孙位在广眀郭北【如淳曰亲谓父也】諡法曰諡者行之迹也愚以为亲諡宜曰悼皇母曰悼后比诸侯王园置奉邑三百家故皇太子諡曰戾置奉邑二百家史良娣曰戾夫人置守三十家园置长丞周卫奉守如法以湖阌乡邪里聚为戾园【孟康曰阌古闅字从门中建安中正作阌师古曰举目使人也音许密反阌字本从其后转讹误遂作门中受耳而郭璞廼音汝授反葢失理逺耳】长安白亭东为戾后园广眀成乡为悼园皆改葬焉后八嵗有司复言礼父为士子为天子祭以天子悼园宜称尊号曰皇考立庙因园为寝以时荐享焉益奉园民满千六百家以为奉眀县尊戾夫人曰戾后置园奉邑及益戾园各满三百家
　　齐懐王闳与燕王旦广陵王胥同日立皆赐策各以国土风俗申戒焉曰惟元狩六年四月乙巳皇帝使御史大夫汤【师古曰张汤】庙立子闳为齐王【师古曰于庙授策也】曰呜呼小子闳受兹青社【张晏曰王者以五色土为太社封四方诸侯各以其方色土与之苴以白茅归以立社】朕承天序惟稽古建尔国家【师古曰言考于古道而立子为王】封于东土世为汉藩辅呜呼念哉共朕之诏【师古曰共读曰恭言敬聼我诏】惟命不于常【师古曰言皇天无亲惟徳是辅善则得之恶则失之】人之好徳克眀显光义之不圗俾君子怠【师古曰言人若好徳则能眀显有光辉若不圗于义则君子懈怠无归附之者圗谋也俾使也】悉尔心允执其中天禄永终【师古曰能尽尔心信执中和之徳则能终天禄者也】厥有愆不臧廼凶于乃国而害于尔躬【师古曰臧善也乃汝也】呜呼保国乂民可不敬与王其戒之【师古曰保安也乂治也与读曰欤】闳母王夫人有宠闳尤爱幸立八年薨无子国除
　　燕刺王旦赐策曰呜呼小子旦受兹土建尔国家封于北土世为汉藩辅呜呼薫鬻氏虐老兽心以奸巧边甿【服防曰薫鬻尧时匃奴号也孟康曰甿音萌师古曰虐老谓贵少壮而食甘肥贱耆老而与粗恶也兽心言贪暴而无仁义也甿庶人薫音勲鬻音育】朕命将率徂征厥罪【师古曰徂徃也】万夫长千夫长三十有二帅【张晏曰时所获三十二帅也○宋祁曰别本三十并作三千误】降旗奔师【如淳曰昆邪王偃其旗鼓而来降也】薰鬻徙域【张晏曰匃奴徙东○刘奉世曰匃奴徙漠奴】北州以妥【孟康曰古绥字也臣瓉曰妥安也师古曰瓉说是也妥音他果反】悉尔心毋作怨毋作棐徳【服防曰棐薄也师古曰棐古匪字也匪非也】毋廼废备【师古曰御边之备不可废】非敎士不得从征【张晏曰士不素习不得应召】王其戒之旦壮大就国为人辩略博学经书杂说好星歴数术倡优射猎之事招致游士及卫太子败齐懐王又薨旦自以次第当立上书求入宿卫上怒下其使狱后坐臧匿亡命削良乡安次文安三县武帝由是恶旦后遂立少子为太子帝崩太子立是为孝昭帝赐诸侯王玺书旦得书不肯哭曰玺书封小【张晏曰文少则封小】亰师疑有变遣幸臣夀西长孙纵之王孺等之长安【师古曰之徃也】以问礼仪为名王孺见执金吾广意【师古曰郭广意】问帝崩所病【师古曰因何病而崩】立者谁子年防歳广意言待诏五莋宫【师古曰莋读与柞同】宫中讙言帝崩诸将军共立太子为帝年八九歳时不出临【师古曰临音力禁反】归以报王王曰上弃羣臣无语言葢主又不得见甚可怪也复遣中大夫至亰师上书言窃见孝武皇帝躬圣道孝宗庙慈爱骨肉和集兆民徳配天地眀并日月威武洋溢【师古曰洋溢言盛多也洋音羊】逺方执寳而朝增郡数十斥地且倍【师古曰斥开也】封防山禅梁父廵狩天下逺方珍物陈于太庙徳甚休盛【师古曰休羙也】请立庙郡国奏报闻时大将军霍光秉政襃赐燕王钱三千万益封万三千戸旦怒曰我当为帝何赐也遂与宗室中山哀王子刘长齐孝王孙刘泽等结谋诈言以武帝时受诏得职吏事修武备备非常【如淳曰诸侯不得治民与职事是以为诈言受诏得知职事发兵为备也】长于是为旦命令羣臣曰寡人赖先帝休徳【师古曰休羙也】获奉北藩亲受眀诏职吏事领库兵饬武备【师古曰饬读与勅同饬整也】任重职大夙夜兢兢子大夫将何以规佐寡人且燕国虽小成周之建国也【师古曰自周以来即为燕国言以乆逺】上自召公下及昭襄【师古曰召公谓召公奭也昭防六国时燕之二王也召读曰邵】于今千载岂可谓无贤哉寡人束帯聼朝三十余年曾无闻焉其者寡人之不及与【师古曰与读曰欤】意亦子大夫之思有所不至乎其咎安在方今寡人欲挢邪防非章闻扬和【师古曰挢正也章表也挢与矫同其字从手也】抚慰百姓移风易俗厥路何由子大夫其各悉心以对寡人将察焉羣臣皆免冠谢郎中成轸谓旦曰大王失职独可起而索不可坐而得也【师古曰失职谓当为汉嗣而不被用也索求也】大王壹起国中虽女子皆奋臂随大王旦曰前髙后时伪立子为皇帝诸侯交手事之八年【师古曰交手谓拱手也】吕太后崩大臣诛诸吕迎立文帝天下乃知非孝子也我亲武帝长子反不得立上书请立庙又不聼立者疑非刘氏即与刘泽谋为奸书言少帝非武帝子大臣所共立天下宜共伐之使人传行郡国以揺动百姓泽谋归发兵临淄与燕王俱起旦遂招来郡国奸人赋敛铜鐡作甲兵数阅其车骑材官卒建旌旗鼓车旄头先【师古曰与驱同】郎中侍从者着貂羽黄金附蝉【晋灼曰以翠羽饰冠也师古曰貂羽以貂尾为冠之羽也附蝉为金蝉以附冠前也凡此旄头先驱皆天子之制而貂羽附蝉又天子侍中之饰王僭为之】皆号侍中旦从相中尉以下勒车骑发民会围大猎文安县以讲士马须期日【师古曰讲习也须待也】郎中韩义等数諌旦旦杀义等凡十五人会缾侯刘成知泽等谋【师古曰缾侯菑川靖王子也缾音歩丁反】告之青州刺史隽不疑不疑收捕泽以闻天子遣大鸿胪丞治连引燕王有诏勿治而刘泽等皆伏诛益封缾侯乆之旦姊鄂邑葢长公主【张晏曰食邑鄂葢侯王信妻也师古曰为葢侯妻是也非王信信者武帝之舅耳不取鄂邑主为妻当是信子顷侯充耳】左将军上官桀父子与霍光争权有隙皆知旦怨光即私与燕交通旦遣孙纵之等前后十余軰多赍金寳走马【师古曰走马马之善走者】赂遗葢主上官桀及御史大夫桑羊等皆与交通数记疏光过失与旦令上书告之桀欲从中下其章【师古曰下音胡稼反】旦闻之喜上疏曰昔秦据南面之位制一世之命威服四夷轻弱骨肉【○宋祁曰浙本轻字上有然字】显重异族废道任刑无恩宗室其后尉陀入南夷陈渉呼楚泽【师古曰呼音火故反】近狎作乱内外俱发【师古曰狎习也近习之人谓赵髙也】赵氏无炊火焉【韦昭曰赵秦之别氏师古曰无炊火言絶祀也】髙皇帝览踪迹观得失见秦建本非是故改其路规土连城布王子孙【师古曰规画也】是以支叶扶疏异姓不得间也【师古曰闲音工苋反】今陛下承眀继成【师古曰承圣眀之后继已成之业】委任公卿羣臣连与成朋非毁宗室【师古曰与谓党与也】肤受之愬日骋于廷恶吏废法立威主恩不及下究【师古曰究竟也言不终竟于下】臣闻武帝使中郎将苏武使匈奴见留二十年不降还亶为典属国【师古曰亶音但】今大将军长史敞无劳为搜粟都尉【师古曰杨敞也】又将军都郎羽林【张晏曰都试郎羽林也师古曰都大也谓大防试之汉光禄挈令诸当试者不防都所免之○宋祁曰又将军浙本作又闻大将军】道上移跸【如淳曰移犹传也】太官先置【师古曰昭纪云诈令人为燕王旦上书又云上曰朕知此书诈也将军都郎属耳燕王何以得知之而此传乃云旦自上疏此下又云帝觉有诈遂亲信光参错不同疑此传为误】臣旦愿归符玺入宿卫察奸臣之变是时昭帝年十四觉其有诈遂亲信霍光而疏上官桀等桀等因谋共杀光废帝迎立燕王为天子旦置驿书徃来相报许立桀为王外连郡国豪桀以千数旦以语相平平曰大王前与刘泽结谋事未成而发觉者以刘泽素夸好侵陵也平闻左将军素轻易车骑将军少而骄臣恐其如刘泽时不能成又恐既成反大王也旦曰前日一男子诣阙自谓故太子长安中民趣乡之【师古曰乡读曰向】正讙不可止【师古曰人众既多故讙哗也】大将军恐出兵陈之以自备耳我帝长子天下所信何忧见反后谓羣臣葢主报言独患大将军与右将军王莾【张晏曰天水人也字稚叔】今右将军物故【师古曰谓死也】丞相病幸事必成征不乆令羣臣皆装是时天雨虹下属宫中【师古曰属犹注也音之欲反】饮井水井水泉竭【○宋祁曰越本无泉字】厠中豕羣出壊大官灶【师古曰厠养豕圂也圂音胡困反】乌鹊鬬死防舞殿端门中【师古曰端门正门也】殿上戸自闭不可开天火烧城门大风壊宫城楼折防树木流星下墯后姬以下皆恐王惊病使人祠葭水台水【晋灼曰地理志葭水在广平南和台水在鴈门师古曰葭音家台音怡】王客吕广等知星为王言当有兵围城期在九月十月汉当有大臣戮死者语具在五行志王愈忧恐谓广等曰谋事不成妖祥数见兵气且至奈何防葢主舎人父燕仓知其谋告之由是发觉丞相赐玺书部中二千石逐捕孙纵之及左将军桀等皆伏诛旦闻之召相平曰事败遂发兵乎平曰左将军已死百姓皆知之不可发也王忧懑【师古曰懑音满又音闷解在司马迁传】置酒万载宫防宾客羣臣妃妾坐饮王自歌曰归空城兮狗不吠鸡不鸣横术何广广兮固知国中之无人【苏林曰广音旷臣瓉曰术道路也师古曰广读如本字此歌意言身死之后国当空也】华容夫人起舞曰髪纷纷兮窴渠【孟康曰窴音羃髪歴羃挂岸也臣瓉曰窴塞沟渠师古曰瓉说是也窴音徒千反】骨籍籍兮亡居【师古曰籍籍从横皃也居处也】母求死子兮妻求死夫裴囘両渠间兮君子独安居【师古曰置酒之宫池沼所在其间有渠故即其所见以为歌辞也】坐者皆泣有赦令到王读之曰嗟乎独赦吏民不赦我因迎后姬诸夫人之眀光殿王曰老虏曹为事当族【师古曰曹軰也】欲自杀左右曰党得削国【师古曰党音他朗反】幸不死后姬夫人共啼泣止王会天子使使者赐燕王玺书曰昔髙皇帝王天下建立子弟以藩屏社稷先日诸吕隂谋大逆刘氏不絶若髪赖绛侯等诛讨贼乱尊立孝文以安宗庙非以中外有人表里相应故邪樊郦曹灌携劒推锋【师古曰樊哙郦商曹参灌婴等】从髙皇帝垦菑除害耘鉏海内【师古曰菑古灾字】当此之时头如蓬葆【头乆不理如蓬草羽葆也师古曰草丛生曰葆音保○宋祁曰浙本注文头字上有服防曰三字】勤苦至矣然其赏不过封侯今宗室子孙曾无衣露冠之劳裂地而王之分财而赐之父死子继兄终弟及今王骨肉至亲敌吾一体【师古曰言若四肢之一也】廼与他姓异族谋害社稷亲其所疏疏其所亲有逆悖之心无忠爱之义如使古人有知当何面目复奉齐酎见髙祖之庙乎【师古曰古人谓先人】旦得书以符玺属医工长【师古曰属委也医工长王官之主医者也属音之欲反】谢相二千石奉事不谨死矣即以绶自绞后夫人随旦自杀者二十余人天子加恩赦王太子建为庶人赐旦諡曰刺王旦立三十八年而诛国除后六年宣帝即位封旦两子庆为新昌侯贤为安定侯又立故太子建是为广阳顷王二十九年薨子穆王舜嗣二十一年薨子思王璜嗣二十年薨【○宋祁曰二十年浙本作二十九年】子嘉嗣王莾时皆废汉藩王为家人嘉独以献符命封扶羙侯赐姓王氏
　　广陵厉王胥赐策曰呜呼小子胥受兹赤社建尔国家封于南土世世为汉藩辅【○刘攽曰多一世字】古人有言曰大江之南五湖之间其人轻心扬州保彊【李奇曰保恃也】三代要服不及以正【师古曰要服次荒服之内者也正政也要音一遥反】乌呼悉尔心祗祗兢兢廼恵廼顺【师古曰祗祗敬也兢兢顺也言当慈恵于下忠顺于上也】毋桐好逸毋迩宵人【应劭曰无好逸游之事迩近小人也张晏曰桐音同师古曰桐音通桐轻脱之貌也】惟法惟则【师古曰言当依法则】书云臣不作福不作威【师古曰周书洪范云臣无有作威作福也】靡有后羞王其戒之【师古曰言宜戒慎勿令后有羞辱之事也】胥壮大好倡乐逸防力扛鼎【师古曰扛举也音江】空手熊彘猛兽动作无法度故终不得为汉嗣昭帝初立益封胥万三千戸元凤中入朝复益万戸赐钱二千万黄金二千斤安车驷马寳劒及宣帝即位封胥四子圣曾寳昌皆为列侯又立胥小子为髙宻王所以襃赏甚厚始昭帝时胥见上年少无子有觊欲心【师古曰觊音冀】而楚地巫鬼【师古曰言其土俗尊尚巫鬼之事】胥迎女巫李女湏使下神祝诅【师古曰女湏者巫之名也】女湏泣曰孝武帝下我左右皆伏【师古曰见女湏云武帝神下故伏而聼之】言吾必令胥为天子胥多赐女湏钱使祷巫山【师古曰即楚地之巫山也】防昭帝崩胥曰女湏良巫也杀牛塞祷【师古曰以为因祷祝诅而崩也塞音先代反】及昌邑王徴复使巫祝诅之后王废胥寖信女湏等【师古曰寖古浸字也寖渐也益也】数赐予钱物宣帝即位胥曰太子孙何以反得立复命女湏祝诅如前又胥女为楚王延夀后弟妇数相餽遗通私书【师古曰餽亦馈字】后延夀坐谋反诛辞连及胥有诏勿治赐胥黄金前后五千斤它器物甚众胥又闻汉立太子谓姬南等曰我终不得立矣乃止不诅后胥子南利侯寳坐杀人夺爵还归广陵与胥姬左修奸事发觉繋狱弃市相胜之奏夺王射陂草田以赋贫民【张晏曰射水之陂在射阳县】奏可胥复使巫祝诅如前胥宫园中枣树生十余茎茎正赤叶白如素池水变赤鱼死有防昼立舞王后庭中胥谓姬南等曰枣水鱼防之怪甚可恶也居数月祝诅事发觉有司案騐胥惶恐药杀巫及宫人二十余人以絶口公卿请诛胥天子遣廷尉大鸿胪即讯【师古曰就问也○宋祁曰浙本鸿胪字下有卿字】胥谢曰罪死有余诚皆有之【师古曰诚实也】事乆逺请归思念具对胥既见使者还置酒显阳殿召太子覇及子女董訾胡生等夜饮【师古曰董訾胡生皆女名○宋祁曰注文当云皆其女名】使所幸八子郭昭君家人子赵左君等鼓瑟歌舞【师古曰八子姬妾之秩号也家人子无官秩者也】王自歌曰欲乆生兮无终长不乐兮安穷【师古曰人所以欲乆生者贵其安豫无有终极而我在生长不欢乐焉用穷尽年夀也】奉天期兮不得须臾【张晏曰奉天子期当死不得复延年】千里马兮驻待路【张晏曰二卿亭驿待以答诏命】黄泉下兮幽深人生要死何为苦心【师古曰言人生必当有死无假劳心懐悲戚】何用为乐心所喜出入无悰为乐亟【韦昭曰悰亦乐也音裁宗反亟数亦疾也谓不乆也言人生以何为乐但以心志所喜好耳今我出入皆无欢怡不得乆长也喜音许吏反亟音丘吏反】蒿里召兮郭门阅【师古曰蒿里死人里】死不得取代庸身自逝【师古曰言死当自去不如他徭役得顾庸自代也逝合韵音上列反】左右悉更涕泣奏酒【师古曰更互也奏进也更音工衡反】至鸡鸣时罢胥谓太子覇曰上遇我厚今负之甚我死骸骨当暴幸而得薄之无厚也即以绶自绞死父八子郭昭君等二人皆自杀【○宋祁曰姚本父作及】天子加恩赦王诸子皆为庶人赐諡曰厉王立六十四年而诛国除后七年元帝复立胥太子覇是为孝王十三年薨子共王意嗣【师古曰共读曰恭】三年薨子哀王防嗣十六年薨无子絶后六年成帝后立孝王子守【○宋祁曰后立姚本作复立】是为靖王立二十年薨子宏嗣王莽时絶初髙宻哀王本始元年以广陵王胥少子立九年薨子顷王章嗣三十三年薨子懐王寛嗣十一年薨子慎嗣王莽时絶
　　昌邑哀王髆天汉四年立十一年薨子贺嗣立十三年昭帝崩无嗣大将军霍光徴王贺典防【师古曰令为防主】玺书曰制诏昌邑王【师古曰太后玺书】使行大鸿胪事少府乐成【师古曰史乐成】宗正徳光禄大夫吉【师古曰丙吉也】中郎将利汉【师古曰不知姓】徴王乘七乘传诣长安邸夜漏未尽一刻以火发书其日中贺发晡时至定陶行百三十五里侍从者马死相望于道郎中令龚遂諌王令还郎谒者五十余人贺到济阳求长鸣鸡【师古曰鸣声长者也】道买积竹杖【文颖曰合竹作杖也】过农使大奴善以衣车载女子【师古曰凡言大奴者谓奴之尤长大者也】至湖【师古曰即湖县】使者以让相安乐【张晏曰使者长安使人也师古曰让责也】安乐告遂遂入问贺贺曰无有遂曰即无有何爱一善以毁行义请收属吏【师古曰以善付吏也属音之欲反其下亦同】以湔洒大王【师古曰湔澣也洒濯也湔音子颠反洒音先礼反】即捽善属卫士长行法【师古曰捽持头也卫士长主卫之官捽音材兀反】贺到霸上大鸿胪郊迎驺奉乘舆车王使仆夀成御郎中令遂参乘旦至广眀东都门遂曰礼奔防望见国都哭此长安东郭门也贺曰我嗌痛不能哭【师古曰嗌喉咽也音益】至城门遂复言贺曰城门与郭门等耳且至未央宫东阙遂曰昌邑帐在是阙外驰道北【文頴曰吊哭帐也师古曰是谓此】未至帐所有南北行道马足未至数歩大王宜下车乡阙西面伏哭尽哀止【师古曰乡读曰向】王曰诺到哭如仪王受皇帝玺绶袭尊号即位二十七日行乱大将军先与羣臣议白孝昭皇后废贺归故国赐汤沐邑二千戸故王家财物皆与贺及哀王女四人各赐汤沐邑千戸语在霍光传国除为山阳郡初贺在国时数有怪尝见白犬髙三尺无头其颈以下似人而冠方山冠后见熊【○宋祁曰浙本后作复】左右皆莫见又大鸟飞集宫中王知恶之輙以问郎中令遂遂为言其故语在五行志王卬天叹曰不祥何为数来【师古曰卬读曰仰】遂叩头曰臣不敢隠忠数言危亡之戒大王不说【师古曰说读曰恱】夫国之存亡岂在臣言哉愿王内自揆度【师古曰度音徒各反】大王诵诗三百五篇人事浃王道备【师古曰浃彻也音子牒反】王之所行中诗一篇何等也【师古曰言王所行皆不合法度王自谓当于何诗之文也中音竹仲反】大王位为诸侯王行污于庶人【师古曰污浊也】以存难以亡易宜深察之后又血污王坐席王问遂遂呌然号曰宫空不乆祅祥数至血者隂忧象也宜畏慎自省贺终不改节居无何徴既即位后王梦青蝇之矢积西阶东可五六石以屋版瓦覆【师古曰版瓦大瓦也】发视之青蝇矢也以问遂遂曰陛下之诗不云乎【苏林曰犹言陛下所读之诗也】营营青蝇至于藩恺悌君子毋信谗言【师古曰已解于上】陛下左侧谗人众多如是青蝇恶矣【师古曰恶即矢也越王句践为吴王尝恶亦其义也】宜进先帝大臣子孙亲近以为左右如不忍昌邑故人【师古曰如若也不忍谓不能疏逺也】信用谗谀必有凶咎愿诡祸为福【师古曰诡犹反】皆放逐之臣当先逐矣贺不用其言卒至于废大将军光更尊立武帝曽孙是为孝宣帝即位心内忌贺元康二年遣使者赐山阳太守张敞玺书曰制诏山阳太守其谨备盗贼察徃来过客毋下所赐书【师古曰宻令警察不欲宣露也】敞于是条奏贺居处着其废亡之效【师古曰着眀也】曰臣敞地节三年五月视事故昌邑王居故宫奴婢在中者百八十三人闭大门开小门亷吏一人为领钱物市买朝内食物【师古曰每旦一内之】它不得出入【师古曰食物之外皆不得妄有出入】督盗一人别主徼循察徃来者以王家钱取卒迾宫清中备盗贼【李竒曰迾遮也邓展曰令其宫中清靖不得妄有异人也师古曰以王家钱顾人为卒也】臣敞数遣丞吏行察【师古曰行音下更反】四年九月中臣敞入视居处状故王年二十六七为人青黒色小目鼻末锐卑少须眉身体长大疾痿行歩不便【师古曰痿风痹疾也音人佳反】衣短衣大绔冠文冠【苏林曰治狱法冠也孟康曰今侍中所着也服防曰武冠也或曰赵恵文王所服故曰恵文晋灼曰柱后恵文法冠也但言恵文侍中冠孟说是也】佩玉环簪笔持牍趋谒【师古曰簪笔挿笔于首也牍木简也】臣敞与坐语中庭阅妻子奴婢臣敞欲动观其意即以恶鸟感之曰昌邑多枭故王应曰然前贺西至长安殊无枭复来东至济阳廼复闻枭声臣敞阅至子女持辔【师古曰贺之子女名持辔】故王跪曰持辔母严长孙女也臣敞故知执金吾严延年字长孙女罗紨【师古曰罗紨其名也紨音敷】前为故王妻察故王衣服言语跪起清狂不恵【苏林曰凡狂者隂阳脉尽浊今此人不狂似狂者故言清狂也或曰色理清徐而心不慧曰清狂清狂如今白痴也】妻十六人子二十二人其十一人男十一人女昧死奏名籍及奴婢财物簿臣敞前书言昌邑哀王歌舞者张修等十人无子又非姬但良人无官名王薨当罢归太傅豹等擅留以为哀王园中人所不当得为【师古曰于法不当然】请罢归故王闻之曰中人守园疾者当勿治相杀伤者当勿法欲令亟死太守奈何而欲罢之【师古曰亟急也音居力反】其天资喜由乱亡终不见仁义如此【师古曰喜好也由从也喜音许吏反】后丞相御史以臣敞书闻奏可皆以遣上由此知贺不足忌其眀年春廼下诏曰葢闻象有罪舜封之骨肉之亲析而不殊【师古曰析分也殊絶也】其封故昌邑王贺为海昬侯食邑四千户【师古曰海昬豫章之县】侍中卫尉金安上上书言贺天之所弃陛下至仁复封为列侯贺嚚顽放废之人不宜得奉宗庙朝聘之礼奏可贺就国豫章数年扬州刺史柯奏贺【师古曰柯者刺史之名也】与故太守卒史孙万世交通万世问贺前见废时何不坚守毋出宫斩大将军而聼人夺玺绶乎贺曰然失之万世又以贺且王豫章不乆为列侯贺曰且然【师古曰谓亦将如此】非所宜言有司案騐请逮捕制曰削戸三千后薨豫章太守廖奏言舜封象于有鼻【师古曰廖太守名也有鼻在零陵今鼻亭是也廖音聊】死不为置后以为暴乱之人不宜为太祖【师古曰谓一国之始祖】海昬侯贺死上当为后者子充国【师古曰上谓由上其名于有司】充国死复上弟奉亲奉亲复死是天絶之也陛下圣仁于贺甚厚虽舜于象无以加也宜以礼絶贺以奉天意愿下有司议议皆以为不宜为立嗣国除元帝即位复封贺子代宗为海昬侯传子至孙今见为侯赞曰巫蛊之祸岂不哀哉此不惟一江充之辜亦有天时非人力所致焉建元六年蚩尤之旗见其长竟天后遂命将出征略取河南建置朔方其春戾太子生【○刘奉世曰按武纪建元六年长星见更元光至元朔元年春戾太子始生賛殊为乖误】自是之后师行三十年兵所诛屠夷灭死者不可胜数及巫蛊事起亰师流血僵尸数万【师古曰僵偃也音居羊反】太子子父皆败故太子生长于兵与之终始何独一嬖臣哉秦始皇即位三十九年内平六国外攘四夷死人如乱麻暴骨长城之下头卢相属于道【师古曰卢頟骨也属连也音之欲反】不一日而无兵由是山东之难兴四方溃而逆秦秦将吏外畔【○宋祁曰一本无下秦字】贼臣内发乱作萧墙祸成二世【师古曰萧墙谓屏墙也解在五行志】故曰兵犹火也弗戢必自焚【师古曰左传隠四年卫有州吁之乱公问于众仲曰州吁其成乎对曰兵犹火也不戢将自焚也言兵不可妄动乆而不戢则自焚烧戢敛也】信矣是以仓颉作书止戈为武【师古曰武字从止从戈所谓防意】圣人以武禁整乱止息兵戈非以为残而兴纵之也易曰天之所助者顺也人之所助者信也君子履信思顺自天祐之吉无不利也【师古曰易上繋辞也】故车千秋指眀蛊情章太子之寃千秋材知未必能过人也以其销恶运遏乱原【师古曰遏止也音一曷反】因衰激极道迎善气【师古曰激去至极之灾引致福善之气也道读曰导】传得天人之祐助云【师古曰传引也】













　　前汉书卷六十三
　　前汉书卷六十三考证
　　戾太子传上为立博望苑○三辅黄圗曰苑在长安杜门外五里
　　具白皇后发中廐车载射士注中廐皇后车马所在也○胡三省曰廐者天子之内廐也秦二世时公子髙曰中廐之寳马得赐之非専主皇后车马也
　　有司奏请礼为人后云云○【臣召南】按韦元成传此议本始元年丞相蔡义等所奏也后八嵗有司复言礼父为士云云元康元年丞相魏相等所奏也
　　长安白亭东为戾后园○顾炎武曰此文云尔下云后八嵗封戾夫人曰戾后置园奉邑此两收而未贯通者也
　　燕刺王旦传三十有二帅○【臣召南】按事见霍去病传上嘉去病之功曰浑邪王及厥众萌咸奔于率降异国之王三十二
　　大猎文安县○顾炎武曰上文言武帝时旦坐削良郷安次文安三县是文安已削不属燕又云昭帝立褒赐燕王益封万三千戸然则文安之仍属于燕必在益封之后也史文之互见者可以考得之
　　广陵厉王胥传孝武帝下我注师古云云○顾炎武曰言孝武帝降凭其身而言也
　　昌邑王贺传徴王乘七乘传○胡三省曰文帝之入立也乘六乘传今乘七乘传
　　尝见白犬髙三尺无头○通鉴考异曰传云无头五行志云无尾且云不得置后之象传误也
　　臣敞故知执金吾严延年字长孙○【臣召南】按此严延年即公卿表地莭三年所书之执金吾延年与酷吏传严延年字次卿者不同



　　前汉书卷六十三考证
　　钦定四库全书
　　前汉书卷六十四上
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　严朱吾丘主父徐严终王贾传第三十四上
　　【师古曰分严安以后为下卷】
　　严助会稽吴人严夫子子也【张晏曰夫子严忌也】或言族家子也【师古曰亦云夫子之族子也】郡举贤良对策百余人武帝善助对繇是独擢助为中大夫后得朱买臣吾丘寿王司马相如主父偃徐乐严安东方朔枚臯胶仓终军严葱竒等并在左右是时征伐四夷开置边郡军旅数发内改制度朝廷多事娄举贤良文学之士【师古曰娄古屡字】公孙起徒歩数年至丞相开东閤延贤人与谋议朝觐奏事因言国家便宜上今助等与大臣辩论中外相应以义理之文【师古曰中谓天子之賔客若严助之辈也外谓公卿大夫也】大臣数诎【师古曰谓计议不如助等每诎服也音丘勿反】其尤亲幸者东方朔枚臯严助吾丘寿王司马相如相如常称疾避事朔臯不根持论上颇俳优畜之【师古曰论议委随不能持正如树木之无根柢也】唯助与寿王见任用而助最先进建元三年闽越举兵围东瓯东瓯告急于汉时武帝年未二十以问太尉田蚡蚡以为越人相攻击其常事又数反覆不足烦中国往救也自秦时弃不属【师古曰言不臣属于中华】于是助诘蚡曰特患力不能救德不能覆诚能何故弃之且秦举咸阳而弃之何但越也【师古曰举总也言总天下乃至京师皆弃也】今小国以穷困来告急天子不振尚安所愬【师古曰振举也起也安焉也】又何以子万国乎【师古曰子谓畜为臣子也】上曰太尉不足与计吾新即位不欲出虎符发兵郡国廼遣助以节发兵会稽会稽守欲距法不为发【师古曰以法距之为无符騐也】助廼斩一司马谕意指【师古曰以天子意指晓告之】遂发兵浮海救东瓯未至闽越引兵罢后三岁闽越复兴兵击南越南越守天子约不敢擅发兵而上书以闻上多其义【师古曰多犹重也】大为发兴遣两将军将兵诛闽越淮南王安上书谏曰陛下临天下布德施惠缓刑罚薄赋敛哀鳏寡恤孤独养耆老振匮乏盛德上隆和泽下洽近者亲附远者怀德天下摄然【孟康曰摄安也音奴协反】人安其生自以没身不见兵革今闻有司举兵将以诛越臣安窃为陛下重之【师古曰重难也】越方外之地劗发文身之民也【晋灼曰淮南云越人劗髪张揖以为古翦字也师古曰劗与翦同张说是也】不可以冠带之国法度理也自三代之盛胡越不与受正朔【师古曰与读曰豫】非彊弗能服威弗能制也以为不居之地不牧之民不足以烦中国也【师古曰地不可居而民不可牧养也】故古者封内甸服【师古曰封内谓封圻千里之内也甸服主治王田以供祭祀也】封外侯服【师古曰封外千里之外也侯候也为王者斥候】侯卫宾服【服防曰侯服之外又有衞服賔賔见于王也侯衞二服同为宾也】蛮夷要服【师古曰又在侯卫之外而居九州之内也要言以文徳要来之耳音一遥反】戎狄荒服【师古曰此在九州之外者也荒言其荒忽絶远来去无常也】远近埶异也自汉初定已来七十二年吴越人相攻击者不可胜数然天子未尝举兵而入其地也臣闻越非有城郭邑里也处谿谷之间篁竹之中【服防曰竹丛也音皇师古曰竹田曰篁】习于水鬬便于用舟地深昧而多水险【师古曰昧暗也言多草木】中国之人不知其埶阻而入其地虽百不当其一得其地不可郡县也攻之不可暴取也以地图察其山川要塞相去不过寸数而间独数百千里【师古曰间中间也或八九百里或千里也】阻险林丛弗能尽着【师古曰不可尽载于图也着音竹助反】视之若易行之甚难天下赖宗庙之灵方内大宁戴白之老不见兵革【师古曰戴白言白髪在首】民得夫妇相守父子相保陛下之德也越人名爲藩臣贡酎之奉不输大内【应劭曰越国僻逺珍竒之贡宗庙之祭皆不与也大内都内也国家宝藏也师古曰百官公卿表云治粟属官有都内令丞也】一卒之用不给上事【师古曰给供也】自相攻击而陛下发兵救之是反以中国而劳蛮夷也【师古曰疲劳中国之人于蛮夷之地】且越人愚戆轻薄负约反覆其不用天子之法度非一日之积也【师古曰积久也】壹不奉诏举兵诛之臣恐后兵革无时得息也间者数年岁比不登民得卖爵赘子以接衣食【如淳曰淮南俗卖子与人作奴婢名为赘子三年不能赎遂为奴婢师古曰赘质也一说云赘子者谓令子出就妇家为赘壻耳赘壻解在贾谊传】赖陛下德泽振救之得毋转死沟壑四年不登五年复蝗民生未复【师古曰生谓生业复音扶目反】今发兵行数千里资衣粮入越地【师古曰资犹赍】舆轿而隃领【服防曰轿音桥谓隘道舆车也臣瓒曰今竹舆车也江表作竹舆以行是也项昭曰陵絶水曰轿音旗庙反领山岭也不通船车运转皆担舆也师古曰服音瓒说是也项氏谬矣此直言以轿过领耳何云陵絶水乎又旗庙之音无所依据隃与逾同○刘攽曰按今南方竹舆正作旗庙音项亦未可全非】柁舟而入水【师古曰柁曵也音它】行数百千里夹以深林丛竹水道上下击石【师古曰谓船触石难以行也】林中多蝮蛇猛兽【师古曰蝮恶蛇也音敷福反解在田儋传】夏月暑时欧泄霍乱之病相随属也【师古曰泄吐也音弋制反属音之欲反】曾未施兵接刃死伤者必众矣前时南海王反陛下先臣使将军间忌将兵击之【文頴曰先臣淮南厉王长也间忌人姓名师古曰淮南王传作简忌此本作间转写字误省耳】以其军降处之上淦【苏林曰淦音耿弇之弇师古曰音工含反】后复反会天暑多雨楼船卒水居击櫂【师古曰言常居舟中水上而又有击櫂行舟之役故多死也櫂音直孝反】未战而疾死者过半亲老涕泣孤子謕号【师古曰謕古啼字】破家散业迎尸千里之外裹骸骨而归悲哀之气数年不息长老至今以为记曾未入其地而祸已至此矣臣闻军旅之后必有凶年言民之各以其愁苦之气薄阴阳之和感天地之精【师古曰薄廹也】而灾气为之生也陛下徳配天地明象日月恩至禽兽泽及草木一人有饥寒不终其天年而死者为之凄怆于心今方内无狗吠之警【师古曰方内中国四方之内也】而使陛下甲卒死亡暴露中原霑渍山谷边境之民为之早闭晏开【师古曰晏晚也言有兵难故边城早闭而晚开也】鼂不及夕【师古曰鼂古朝字也言忧危亡不自保也】臣安窃为陛下重之【师古曰重难也】不习南方地形者多以越为人众兵彊能难邉城【服防曰谓边城作难也】淮南全国之时多为边吏【师古曰全国谓未分为三之时也淮南人于边为吏与越接境故知其地形也】臣窃闻之与中国异【师古曰言其风土不同】限以髙山人迹所絶车道不通天地所以隔外内也其入中国必下领水领水之山峭峻漂石破舟【师古曰言水流湍急石为之漂转触破舟船也漂音匹遥反】不可以大船载食粮下也越人欲爲变必先田余干界中【韦昭曰越邑今鄱阳县也】积食粮廼入伐材治船边城守候诚谨越人有入伐材者辄收捕焚其积聚虽百越奈边城何【○宋祁曰浙本奈字上有无字】且越人緜力薄材【孟康曰緜音灭薄力也师古曰緜弱也言其柔弱如緜读如本字孟说非也】不能陆战又无车骑弓弩之用然而不可入者以保地险而中国之人不能其水土也【师古曰能堪也】臣闻越甲卒不下数十万所以入之五倍廼足【师古曰不下言不减也汉军多之五倍然后可入其地也】挽车奉饟者不在其中【师古曰挽引也音晚饟亦饷字】南方暑湿近夏瘅热【师古曰瘅黄病音丁干反】暴露水居蝮蛇蠚生【师古曰蠚毒也音壑○宋祁曰浙本生作虫】疾疠多作【○宋祁曰景木疠作灾】兵未血刃而病死者什二三虽举越国而虏之不足以偿所亡【师古曰举谓总取也】臣闻道路言闽越王弟甲弑而杀之【师古曰甲者闽王弟之名】甲以诛死其民未有所属陛下若欲来内处之中国使重臣临存【师古曰存谓省问之】施德垂赏以招致之此必携幼扶老以归圣徳若陛下无所用之则继其絶世存其亡国建其王侯以为畜越【李竒曰如人畜飬六畜也师古曰直谓畜养之耳非六畜也】此必委质为藩臣世共贡职【师古曰共读曰供】陛下以方寸之印丈二之组填抚方外【师古曰组者印之绶】不劳一卒不顿一防【师古曰顿坏也一曰顿读曰钝】而威徳并行今以兵入其地此必震恐以有司为欲屠灭之也必雉兎逃入山林险阻【师古曰如雉兎之逃窜而入山林险阻之中】背而去之则复相羣聚留而守之歴岁经年则士卒罢勌食粮乏絶【师古曰罢读曰疲勌亦倦字】男子不得耕稼树种妇人不得纺绩织絍【师古曰树梢也机缕曰絍絍音人禁反】丁壮从军老弱转饷【师古曰饷亦饟字】居者无食行者无粮民苦兵事亡逃者必众随而诛之不可胜尽盗贼必起臣闻长老言秦之时尝使尉屠雎击越【张晏曰郡都尉姓屠名雎也】又使监禄凿渠通道【张晏曰监郡御史也名禄】越人逃入深山林丛不可得攻留军屯守空地旷日持久【○宋祁曰越本持作引】士卒劳勌越廼出击之【○宋祁曰越本无廼字】秦兵大破廼发适戍以备之【师古曰适读曰讁】当此之时外内骚动百姓靡敝【师古曰靡散也音縻】行者不还往者莫反皆不聊生亡逃相从羣为盗贼于是山东之难始兴此老子所谓师之所处荆棘生之者也【师古曰老子道经之言也师旅行必杀伤士众侵暴田亩故荒残而生荆棘也】兵者凶事一方有急四面皆从臣恐变故之生奸邪之作由此始也周易曰高宗伐鬼方三年而克之【师古曰旣济九三爻辞】鬼方小蛮夷高宗殷之盛天子也以盛天子伐小蛮夷三年而后克言用兵之不可不重也臣闻天子之兵有征而无战言莫敢校也【师古曰校计也不敢与计强弱曲直】如使越人蒙死徼幸以逆执事之顔行【文頴曰顔行犹鴈行在前行故曰顔也师古曰防犯也行音胡郎反○宋祁曰越本无死字】厮舆之卒有一不备而归者【张晏曰厮微舆众也师古曰厮析薪者舆主驾车者此皆言贱役之人】虽得越王之首臣犹窃为大汉羞之陛下以四海为境九州为家八薮为囿江汉为池【师古曰八薮谓鲁有大野晋有大陆秦有杨污宋有孟诸楚有云梦吴越之间有具区齐有海隅郑有圃田】生民之属皆为臣妾人徒之众足以奉千官之共【师古曰千官犹百官也多言之耳共读曰供】租税之收足以给乘舆之御玩心神明秉执圣道负黼依【师古曰负背也白与黑画为斧文谓之黼也依读曰扆扆形如屏风而曲之画以黼文张于户牖之间】冯玉几【师古曰冯读曰凭】南面而听断号令天下四海之内莫不向应【师古曰向读曰响】陛下垂德惠以覆露之【师古曰露谓使之沾润泽也或露或覆言飬育也】使元元之民安生乐业则泽被万世传之子孙施之无穷天下之安犹泰山而四维之也【师古曰维谓聨系之】夷狄之地何足以为一日之闲【如淳曰得其地物不足为一日闲暇之虞也】而烦汗马之劳乎诗云王犹允塞徐方旣来【师古曰大雅常武之诗犹道也允信也塞满也既尽也言王道信充满于天下则徐方淮夷尽来服也】言王道甚大而远方怀之也臣闻之农夫劳而君子养焉【师古曰言农夫勤力于耕稼所得五谷以飬君子也】愚者言而智者择焉臣安幸得为陛下守藩以身为鄣蔽人臣之任也边境有警爱身之死而不毕其愚非忠臣也【师古曰毕尽也尽言其意也】臣安窃恐将吏之以十万之师为一使之任也【师古曰言汉发一使镇抚之则越人宾服不烦兵往】是时汉兵遂出逾领【○宋祁曰一本逾字上有未字】适会闽越王弟余善杀王以降汉兵罢上嘉淮南之意美将卒之功【○宋祁曰浙本卒作率】廼令严助谕意风指于南越【师古曰风读曰讽以天子之意指讽告也○宋祁曰一本南越下有王字】南越王顿首曰天子廼幸兴兵诛闽越死无以报即遣太子随助入侍助还又谕淮南曰皇帝问淮南王使中大夫王上书言事闻之朕奉先帝之休德夙兴夜寐明不能烛【师古曰烛照也】重以不德【师古曰重音直用反】是以比年凶葘害众【师古曰葘古灾字】夫以之身托于王侯之上内有饥寒之民南夷相攘【师古曰攘谓相侵夺也音人羊反】使边骚然不安朕甚惧焉今王深惟重虑【师古曰惟思也虑计也】明太平以弼朕失称三代至盛际天接地人迹所及咸尽宾服藐然甚慙【如淳曰王之所言藐然闻之甚慙也师古曰藐谓远也言不可及也藐音武卓反】嘉王之意靡有所终【师古曰靡无也终极也】使中大夫助谕朕意告王越事助谕意曰今者大王以发屯临越事上书陛下故遣臣助告王其事王居远事薄遽不与王同其计【如淳曰薄廹也言事迫不暇得先与王共议之或曰薄语助也师古曰薄迫是也遽速也音其据反】朝有阙政遗王之忧【师古曰朝政有阙乃使王有忧也遗犹与也】陛下甚恨之夫兵固凶器明主之所重出也【师古曰重难也】然自五帝三王禁暴止乱非兵未之闻也汉为天下宗操杀生之柄【师古曰操执持也音千髙反】以制海内之命危者望安乱者卬治【师古曰卬读曰仰谓仰而望之】今闽越王狼戾不仁【师古曰狼性贪戾凡言狼戾者谓贪而戾】杀其骨肉离其亲戚所为甚多不义又数举兵侵陵百越并兼邻国以为暴彊阴计竒策入燔寻阳楼船【师古曰汉有楼船贮在寻阳也】欲招会稽之地以践句践之迹【师古曰先是越王句践称霸中国今越王欲慕之句音功侯反】今者边又言闽王率两国击南越陛下为万民安危久远之计使人谕告之曰天下安宁各继世抚民禁毋敢相并有司疑其以虎狼之心贪据百越之利或于逆顺不奉明诏则会稽豫章必有长患且天子诛而不伐焉有劳百姓苦士卒乎【师古曰王者之兵但行诛耳无有战鬭故云不伐也】故遣两将屯于境上震威武声乡【师古曰乡读曰响】屯曾未会【师古曰言兵未尽集】天诱其闽王陨命輙遣使者罢屯毋后农时【师古曰令及农时不待后也】南越王甚嘉被惠泽防休德愿革心易行身从使者入谢【师古曰革改也】有狗马之病不能胜服【师古曰服谓朝服也】故遣太子婴齐入侍病有瘳愿伏北阙望大廷以报盛德闽王以八月举兵于冶南【苏林曰山名也今名东冶属会稽】士卒罢倦【师古曰罢读曰疲】三王之众相与攻之因其弱弟余善以成其诛至今国空虚遣使者上符节请所立不敢自立以待天子之明诏此一举不挫一兵之锋不用一卒之死而闽王伏辜南越被泽威震暴王义存危国此则陛下深计远虑之所出也事效见前【师古曰见显也前谓目前】故使臣助来谕王意于是王谢曰虽汤伐桀文王伐崇诚不过此臣安妄以愚意狂言陛下不忍加诛使使者临诏臣安以所不闻【师古曰先未闻者今得闻也】诚不胜厚幸助由是与淮南王相结而还上大说【师古曰说读曰悦】助侍燕从容【师古曰从容闲语也从音千容反】上问助居乡里时助对曰家贫为友壻富人所辱【师古曰友壻同门之壻】上问所欲对愿为防稽太守于是拜为会稽太守数年不闻问【师古曰无善声】赐书曰制诏防稽太守君厌承明之庐【张晏曰承明庐在石渠阁外直宿所止曰庐】劳侍从之事怀故土【师古曰懐思也】出为郡吏会稽东接于海南近诸越【师古曰越种非一故言诸】北枕大江【师古曰枕临也】间者濶焉久不闻问具以春秋对毋以苏秦从横【师古曰从音子容反】助恐上书谢称春秋天王出居于郑不能事母故絶之【师古曰周恵王之子襄王也弟叔有宠于惠后欲立之故襄王避难而出奔也僖二十四年经书天王出居于郑公羊传曰王者无外此其言出何不能乎母也】臣事君犹子事父母也臣助当伏诛陛下不忍加诛愿奉三年计最【如淳曰旧法当使丞奉岁计今助自欲入奉也晋灼曰最凡要也】诏许因留侍中有竒异辄使为文【师古曰谓非常之文】及作赋颂数十篇后淮南王来朝厚赂遗助交私论议及淮南王反事与助相连上薄其罪欲勿诛【师古曰以其过为轻小】廷尉张汤争以为助出入禁门腹心之臣而外与诸侯交私如此不诛后不可治助竟弃市
　　朱买臣字翁子吴人也家贫好读书不治产业常艾薪樵卖以给食【师古曰艾读曰刈给供也】担束薪行且诵书其妻亦负戴相随数止买臣毋歌呕道中【师古曰呕读曰讴音一侯反】买臣愈益疾歌妻羞之求去买臣笑曰我年五十当富贵【○宋祁曰浙本无富字】今已四十余矣女苦日久待我富贵报女功【师古曰女皆读曰汝】妻恚怒曰如公等终饿死沟中耳何能富贵买臣不能留即听去其后买臣独行歌道中负薪墓间故妻与夫家俱上见买臣饥寒呼饭饮之【师古曰饭谓飤之音扶晚反饮音于禁反】后数岁买臣随上计吏为卒将重车至长安【师古曰买臣身自充卒而与计吏将重车也载衣食具曰重车重音直用反】诣阙上书书久不报待诏公车粮用乏上计吏卒更乞匄之【师古曰更音工衡反乞音气匄音工大反】会邑子严助贵幸荐买臣召见说春秋言楚词帝甚说之【师古曰说读曰悦】拜买臣为中大夫与严助俱侍中是时方筑朔方公孙谏以为罢敝中国【师古曰罢读曰疲】上使买臣难诎语在传后买臣坐事免久之召待诏是时东越数反覆买臣因言故东越王居保泉山【师古曰泉山即今泉州之山也临海去海十余里保者保守之以自固也说者乃云保是地名失之矣】一人守险千人不得上今闻东越王更徙处南行去泉山五百里居大泽中今发兵浮海直指泉山陈舟列兵席卷南行可破灭也上拜买臣会稽太守上谓买臣曰富贵不归故乡如衣绣夜行今子何如买臣顿首辞谢诏买臣到郡治楼船备粮食水战具须诏书到军与俱进【师古曰须待也】初买臣免待诏常从会稽守邸者寄居饭食【师古曰饭音扶晚反】拜为太守买臣衣故衣怀其印绶歩归郡邸直上计时会稽吏方相与羣饮【师古曰直读曰值】不视买臣买臣入室中守邸与共食食且饱少见其绶【师古曰见显示也】守邸怪之前引其绶视其印会稽太守章也守邸惊出语上计掾吏皆醉大呼曰妄诞耳【师古曰诞大言也呼音火故反次下亦同】守邸曰试来视之其故人素轻买臣者入视之还走疾呼曰实然坐中惊骇白守丞【服防曰守邸丞也张晏曰汉旧郡国丞长吏与计吏俱送计也师古曰张说是也谓之守丞者系太守而言也守音式授反】相推排陈列中庭拜谒买臣徐出戸有顷长安廐吏乘驷马车来迎【张晏曰故事大夫乘官车驾驷如今州牧刺史矣】买臣遂乘传去【师古曰传音张恋反】会稽闻太守且至发民除道县吏并送迎车百余乘入吴界见其故妻妻夫治道买臣驻车呼令后车载其夫妻到太守舍置园中给食之【师古曰食读曰飤】居一月妻自经死买臣乞其夫钱令葬【师古曰乞音气】悉召见故人与饮食诸尝有恩者皆报复焉【师古曰复音扶目反】居岁余买臣受诏将兵与横海将军韩说等俱击破东越【师古曰说读曰悦】有功征入为主爵都尉列于九卿数年坐法免官复为丞相长史张汤为御史大夫始买臣与严助俱侍中贵用事汤尚为小吏趋走买臣等前后汤以廷尉治淮南狱排陷严助买臣怨汤及买臣为长史汤数行丞相事知买臣素贵故陵折之买臣见汤坐牀上弗为礼【师古曰言不动容以礼之也为音于伪反】买臣深怨常欲死之【师古曰致死以害之○宋祁曰越本无深字】后遂告汤阴事汤自杀上亦诛买臣买臣子山拊【如淳曰拊音夫】官至郡守右扶风吾丘寿王字子赣赵人也年少以善格五召待诏【苏林曰博之类不用箭但行枭散孟康曰格音各行伍相各故言各刘徳曰格五棊行簺法曰簺白乘五至五格不得行故云格五师古曰即今戏之簺也音先代反】诏使从中大夫董仲舒受春秋髙材通明迁侍中中郎坐法免上书谢罪愿养马黄门上不许【师古曰请于黄门供养马之事】后愿守塞捍宼难复不许久之上疏愿击匈奴诏问状寿王对良善复召为郎稍迁会东郡盗贼起拜为东郡都尉上以寿王爲都尉不复置太守是时军旅数发年岁不熟多盗贼诏赐寿王玺书曰子在朕前之时知略辐凑【师古曰言其无方而至若车轮之归于毂】以为天下少双海内寡二及至连十余城之守任四千石之重【师古曰郡守都尉皆二千石以寿王为都尉不置太守兼总二任故云四千石也】职事并废盗贼从横【师古曰从音子庸反】甚不称在前时何也寿王谢罪因言其状后征入为光禄大夫侍中丞相公孙奏言民不得挟弓弩十贼彍弩百吏不敢前【张晏曰彍音郭师古曰引满曰彍】盗贼不辄伏辜免脱者众害寡而利多此盗贼所以蕃也【师古曰蕃亦多也音扶元反】禁民不得挟弓弩则盗贼执短兵短兵接则众者胜以众吏捕寡贼其埶必得盗贼有害无利则莫犯法刑错之道也臣愚以为禁民毋得挟弓弩便上下其议寿王对曰臣闻古者作五兵非以相害以禁暴讨邪也【师古曰五兵谓矛防弓劒戈】安居则以制猛兽而备非常有事则以设守卫而施行阵及至周室衰微上无明王诸侯力政彊侵弱众暴寡海内抏敝【师古曰抏讹尽也音五官反】巧诈并生是以知者陷愚勇者威怯茍以得胜为务不顾义理故机变械饰所以相贼害之具不可胜数于是秦兼天下废王道立私议灭诗书而首法令【师古曰以法令为首】去仁恩而任刑戮【师古曰去除也】堕名城【师古曰堕毁也音火规反】杀豪桀销甲兵折锋刃其后民以耰鉏棰梃相挞击【师古曰耰摩田之器也棰马挝也梃大杖也耰音忧棰音之累反梃音大鼎反】犯法滋众盗贼不胜【师古曰滋益也不胜言不可胜也】至于赭衣塞路羣盗满山卒以乱亡故圣王务教化而省禁防知其不足恃也今陛下昭眀德建太平举俊材兴学官三公有司或由穷巷起白屋裂地而封【师古曰白屋以白茅覆屋也寿王言此者并以讥公孙宏】宇内日化方外乡风【师古曰乡读曰向】然而盗贼犹有者郡国二千石之罪非挟弓弩之过也礼曰男子生桑弧蓬矢以举之明示有事也【师古曰有四方捍御之事】孔子曰吾何执执射乎【师古曰论语载孔子之言】大射之礼自天子降及庶人三代之道也诗云大侯既抗弓矢斯张射夫既同献尔发功【师古曰小雅賔之初筵之诗也侯所以居的以皮为之天子射豹侯诸侯射熊侯卿大夫射麋侯士射鹿豕侯抗举也射夫众射者也同同耦也言既举大侯又张弓矢分耦而射则献其发矢中的之功也】言贵中也【师古曰中音竹仲反】愚闻圣王合射以明教矣未闻弓矢之为禁也且所为禁者为盗贼之以攻夺也攻夺之罪死然而不止者大奸之于重诛固不避也臣恐邪人挟之而吏不能止良民以自备而抵法禁【师古曰抵触也】是擅贼威而夺民救也【师古曰擅专也】窃以为无益于禁奸而废先王之典使学者不得习行其礼大不便书奏上以难丞相诎服焉及汾阴得宝鼎武帝嘉之荐见宗庙臧于甘泉宫羣臣皆上寿贺曰陛下得周鼎寿王独曰非周鼎上闻之召而问之曰今朕得周鼎羣臣皆以为然寿王独以为非何也有说则可无说则死寿王对曰臣安敢无说臣闻周德始乎后稷长于公刘大于太王【师古曰公刘后稷曾孙也太王文王之祖则古公亶父也】成于文武显于周公德泽上昭天下漏泉【师古曰昭明也漏言润泽下霑如屋之漏】无所不通上天报应鼎为周出故名曰周鼎今汉自高祖继周亦昭德显行布恩施惠六合和同至于陛下恢廓祖业功德愈盛天瑞并至珍祥毕见昔秦始皇亲出鼎于彭城而不能得天祚有德而宝鼎自出此天之所以与汉廼汉宝非周宝也上曰善羣臣皆称万岁是日赐寿王黄金十斤后坐事诛
　　主父偃齐国临菑人也学长短纵横术【服防曰苏秦法百家书说也师古曰长短解在张汤传从横说在艺文志】晚廼学易春秋百家之言游齐诸子间【师古曰诸子诸侯王子】诸儒生相与排傧不容于齐家贫假貣无所得【师古曰貣音土得反】北游燕赵中山皆莫能厚客甚困以诸侯莫足游者元光元年廼西入关见卫将军【师古曰卫青】卫将军数言上上不省资用乏留久诸侯賔客多厌之廼上书阙下朝奏暮召入见所言九事其八事为律令一事谏伐匈奴曰臣闻明主不恶切谏以博观忠臣不避重诛以直谏是故事无遗策而功流万世今臣不敢隐忠避死以效愚计愿陛下幸赦而少察之司马法曰国虽大好战必亡天下虽平忘战必危【师古曰司马穰苴善用兵著书言兵法谓之司马法一说司马古主兵之官有军陈用兵之法】天下既平天子大恺【应劭曰大恺周礼还师振旅之乐也】春搜秋狝诸侯春振旅秋治兵所以不忘战也【师古曰春为阳中其行木也秋为阴中其行金也金木兵器所资故于此时搜狝治兵也搜搜索也取不孕者狝应杀气也振整旅众也狝音先浅反】且怒者逆德也兵者凶器也争者末节也古之人君一怒必伏尸流血故圣王重行之【师古曰重难也】夫务战胜穷武事未有不悔者也昔秦皇帝任战胜之威蚕食天下并吞战国海内为一功齐三代务胜不休欲攻匈奴李斯谏曰不可夫匈奴无城郭之居委积之守迁徙鸟举难得而制轻兵深入粮食必絶运粮以行重不及事得其地不足以为利得其民不可调而守也【李竒曰不可和调也】胜必弃之非民父母靡敝中国甘心匈奴【师古曰靡散也音縻其下类此】非完计也秦皇帝不听遂使恬将兵而攻胡郤地千里以河为境地固泽卤不生五谷【师古曰地多沮泽而咸卤】然后发天下丁男以守北河暴兵露师十有余年死者不可胜数终不能逾河而北是岂人众之不足兵革之不备哉其埶不可也又使天下飞刍挽粟【师古曰运载刍槀令其疾至故曰飞刍也挽谓引车船也音晚】起于黄腄琅邪负海之郡转输北河【师古曰黄腄二县名也并在东莱言自东莱及琅邪缘海诸郡皆令转输至北河也腄音直瑞反又音谁】率三十钟而致一石【师古曰六斛四斗为钟计其道路所费凡用百九十二斛乃得一石至】男子疾耕不足于粮饷【师古曰饷亦饟字】女子纺绩不足于帷幕百姓靡敝孤寡老弱不能相养道死者相望【师古曰道死谓死于路也】盖天下始叛也及至高皇帝定天下略地于边闻匈奴聚代谷之外而欲击之御史成諌曰不可夫匈奴兽聚而鸟散从之如搏景【师古曰击也人之阴景言不可得也】今以陛下盛德攻匈奴臣窃危之髙帝不听遂至代谷果有平城之围髙帝悔之廼使刘敬往结和亲然后天下亡干戈之事故兵法曰兴师十万日费千金秦常积众数十万人虽有覆军杀将【师古曰覆音芳目反】系虏单于适足以结怨深雠不足以偿天下之费夫匈奴行盗侵敺所以为业天性固然【师古曰来侵边境而敺略人畜也敺与驱同其字从攴音普木反】上自虞夏殷周固不程督【师古曰程课也督视责也】禽兽畜之不比为人夫不上观虞夏殷周之统而下循近世之失此臣之所以大恐百姓所疾苦也且夫兵久则变生事苦则虑易【师古曰言思虑变易失其常也】使边境之民靡敝愁苦将吏相疑而外市【张晏曰与外国交市已利若章邯之比也】故尉佗章邯得成其私【师古曰佗音徒何反】而秦政不行权分二子此得失之效也故周书曰安危在出令存亡在所用【师古曰此周书者木尚书之余】愿陛下孰计之而加察焉是时徐乐严安亦俱上书言世务书奏上召见三人谓曰公皆安在何相见之晩也【师古曰言皆者各在何处○宋祁曰皆字疑作比谓言比来在何处也若云皆安在则似浅而不雅】廼拜偃乐安皆为郎中偃数上疏言事迁谒者中郎中大夫岁中四迁偃说上曰古者诸侯地不过百里彊弱之形易制今诸侯或连城数十地方千里缓则骄奢易为滛乱急则阻其彊而合从【师古曰从音子容反】以逆京师今以法割削则逆节萌起【师古曰萌谓事之始生如草木之萌芽也】前日朝错是也今诸侯子弟或十数而适嗣代立【师古曰适读曰嫡】余虽骨肉无尺地之封则仁孝之道不宣愿陛下令诸侯得推恩分子弟以地侯之彼人人喜得所愿上以德施实分其国必稍自销弱矣于是上从其计又说上曰茂陵初立天下豪桀兼并之家乱众民皆可徙茂陵内实京师外销奸猾此所谓不诛而害除上又从之尊立卫皇后及发燕王定国阴事偃有功焉大臣皆畏其口赂遗累千金或说偃曰大横【师古曰横音胡孟反】偃曰臣结髪游学四十余年身不得遂【师古曰遂犹逹也】亲不以为子昆弟不收賔客弃我我阨日久矣丈夫生不五鼎食死则五鼎亨耳【张晏曰五鼎食牛羊豕鱼麋也诸侯五卿大夫三师古曰五鼎亨之谓被镬亨之诛】吾日暮故倒行逆施之【师古曰暮言年齿老也倒行逆施谓不遵常理此语本出伍子胥偃述而称之】偃盛言朔方地肥饶外阻河防恬筑城以逐匈奴内省转输戍漕广中国灭胡之本也上览其说下公卿议皆言不便公孙曰秦时尝发三十万众筑北河终不可就【师古曰就成也】已而弃之朱买臣难诎遂置朔方本偃计也元朔中偃言齐王内有滛失之行【师古曰失读曰佚音尹一反】上拜偃为齐相至齐徧召昆弟賔客散五百金予之数曰【师古曰数责也数音所具反】始吾贫时昆弟不我衣食賔客不我内门【师古曰衣音于既反食读曰飤内门谓内之于门中也】今我相齐诸君迎我或千里吾与诸君絶矣毋复入偃之门廼使人告王与姊奸事动王【○宋祁曰越本告作以】王以为终不得脱恐效燕王论死廼自杀偃始为布衣时尝游燕赵及其贵发燕事赵王恐其为国患欲上书言其阴事为居中不敢发及其为齐相出关即使人上书告偃受诸侯金以故诸侯子多以得封者及齐王以自杀闻【○宋祁曰浙本云及齐以王自杀闻】上大怒以为偃劫其王令自杀廼征下吏治偃服受诸侯之金实不劫齐王令自杀上欲勿诛公孙争曰齐王自杀无后国除为郡入汉偃本首恶非诛偃无以谢天下廼遂族偃偃方贵幸时客以千数及族死无一人视独孔车收葬焉上闻之以车为长者
　　徐乐燕郡无终人也上书曰臣闻天下之患在于土崩不在瓦解古今一也何谓土崩秦之末世是也陈渉无千乘之尊尺土之地【○宋祁曰越本尺作疆】身非王公大人名族之后乡曲之誉非有孔曾墨子之贤陶朱猗顿之富也然起穷巷奋棘矜【师古曰棘防也矜者防之把也时秦销兵器故但有防之把耳矜音巨巾反此下亦同】偏袒大呼【师古曰呼音火故反】天下从风此其故何也由民困而主不恤下怨而上不知俗已乱而政不脩此三者陈渉之所以为资也此之谓土崩故曰天下之患在乎土崩何谓瓦解吴楚齐赵之兵是也七国谋为大逆号皆称万乘之君带甲数十万威足以严其境内财足以劝其士民然不能西攘尺寸之地【师古曰攘谓侵取汉地】而身为禽于中原者此其故何也非权轻于匹夫而兵弱于陈渉也当是之时先帝之德未衰而安土乐俗之民众故诸侯无竟外之助【师古曰竟读曰境其下同】此之谓瓦解故曰天下之患不在瓦解由此观之天下诚有土崩之埶虽布衣穷处之士或首难而危海内【师古曰首难谓首唱而作难也】陈渉是也况三晋之君或存乎【师古曰韩魏赵三国本共分晋故称三晋】天下虽未治也诚能无土崩之埶虽有彊国劲兵不得还踵而身为禽【师古曰还读曰旋】吴楚是也况羣臣百姓能为乱乎此二体者安危之明要贤主之所留意而深察也闲者闗东五谷数不登【○宋祁曰浙本无数字】年岁未复【师古曰复音扶目反】民多穷困重之以边境之事【师古曰重音直用反】推数循理而观之民宜有不安其处者矣不安故易动易动者土崩之埶也故贤主独观万化之原明于安危之机脩之庙堂之上而销未形之患也其要期使天下无土崩之埶而已矣故虽有彊国劲兵陛下逐走兽射飞鸟游燕之囿从恣之观极驰骋之乐自若【师古曰自若者言如其常无所废损也从读曰纵】金石丝竹之声不絶于耳帷幄之私俳优朱儒之笑不乏于前而天下无宿忧【师古曰宿久也】名何必夏子俗何必成康【服防曰夏禹也子汤也汤子姓】虽然臣窃以为陛下天然之质寛仁之资而诚以天下为务则禹汤之名不难侔而成康之俗未必不复兴也【师古曰侔等也】此二体者立然后处尊安之实扬广誉于当世亲天下而服四夷余恩遗德为数世隆南面背依摄袂而揖王八【师古曰依读曰扆已解于上】此陛下之所服也【师古曰服事也】臣闻图王不成其敝足以安【师古曰言其敝末之法犹足自安也】安则陛下何求而不得何威而不成奚征而不服哉【师古曰奚何也】











　　前汉书卷六十四上
　　前汉书卷六十四上考证
　　严助传独擢助爲中大夫○【臣召南】按助对策在建元元年
　　胶仓○【臣召南】按艺文志作聊苍纵横家有待诏金马聊苍三篇班自注曰赵人武帝时又严葱竒志作庄怱竒官常侍郎有赋十一篇班自注曰枚臯同时盖其人本姓庄史因避明帝讳改为严犹庄忌庄助称严忌严助也
　　以问太尉田蚡○通鉴考异曰是时蚡不为太尉云太尉误也下云太尉不足与计盖亦追呼其官或亦误耳
　　必先田余干界中注韦昭曰越邑○【臣召南】按韦注非也余干卽志所谓余汗属豫章郡非越邑也越人先于余干县接界之地治田耳
　　闽越王弟甲注师古曰甲者闽王弟之名○顾炎武曰卽下文所云闽越王弟余善杀王以降者也当淮南王上书时不知其名故谓之甲犹云某甲耳师古注非
　　朱买臣传故东越王居保泉山注师古曰卽今泉州之山也○【臣召南】按泉山今曰清源山在泉州府城北去海甚近而下文乃云今闻东越王更徙处南行去泉山五百里居大泽中然则所谓大泽中者卽大海中岛屿欤
　　买臣入室中○顾炎武曰卽防稽邸中也邸如今京师之会馆
　　受诏将兵与横海将军韩说等○【臣召南】按说出勾章浮海从东方往即前买臣所画浮海直指泉山之策也
　　吾邱寿王传连十余城之守○地理志东郡领二十二县都尉治东阿寿王时以都尉兼太守则并属都尉矣
　　主父偃传元光元年廼西入关云云○通鉴考异曰汉书谓元光元年三人上书按严安书云狥南夷朝夜郎降僰畧□州其事皆在元光元年以后盖误以朔字为光字耳
　　转输北河○胡三省曰河水迳安定北地朔方界皆北流至高阙始屈而东流过云中桢林县又屈而南流故朔方云中之河谓之北河
　　徐乐传燕郡无终人也○顾炎武曰地理志无燕郡而无终属右北平考燕王定国以元朔二年秋有罪自杀国除而元狩六年夏四月始立皇子旦为燕王其间为燕郡者十年而志轶之也徐乐上书当在此时而无终于其时属燕郡后改属右北平耳




　　前汉书卷六十四上考证
　　钦定四库全书
　　前汉书卷六十四下
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　严朱吾丘主父徐严终王贾传第三十四下
　　【师古曰此卷首尚载严朱吾丘主父徐者存其本书题目以示不变易也】
　　严安者临菑人也以故丞相史上书曰臣闻邹子曰【师古曰邹衍之书也】政敎文质者所以云救也【师古曰以救敝】当时则用过则舍之【师古曰非其时则废置也】有易则易之【师古曰可变易者则易也】故守一而不变者未睹治之至也今天下人民用财侈靡车马衣裘宫室皆竞修饰调五声使有节族【苏林曰族音奏师古曰节止也奏进也】杂五色使有文章重五味方丈于前以观欲天下【孟康曰观犹显也师古曰显示之使其慕欲也】彼民之情见美则愿之是敎民以侈也侈而无节则不可赡【师古曰赡足也】民离本而徼末矣【师古曰徼要求也音工尧反】末不可徒得【师古曰徒空也】故搢绅者不惮为诈带劒者夸杀人以矫夺【师古曰夸大也竞也矫伪也】而世不知媿故奸轨浸长【师古曰浸渐也】夫佳丽珍怪固顺于耳目故养失而泰乐失而滛礼失而采【如淳曰采饰也师古曰采者文过其实也】敎失而伪伪采泰非所以范民之道也【师古曰范谓为之立法也】是以天下人民逐利无已犯法者众臣愿为民制度以防其滛使贫富不相燿以和其心心旣和平其性恬安恬安不营则盗贼销盗贼销则刑罚少刑罚少则阴阳和四时正风雨时草木畅茂五谷蕃熟六畜遂字【师古曰蕃多也遂成也字生也蕃音扶元反】民不夭厉和之至也【师古曰厉病也】臣闻周有天下其治三百余岁成康其隆也刑错四十余年而不用及其衰亦三百余年故五伯更起【师古曰伯读曰霸更音工衡反其下并同】伯者常佐天子兴利除害诛暴禁邪匡正海内以尊天子五伯既没贤圣莫续天子孤弱号令不行诸侯恣行彊陵弱众暴寡田常篡齐六卿分晋并为战国此民之始苦也于是彊国务攻弱国修守合从连衡驰车毂击【师古曰车毂相击言其众多也从音子容反】介胄生虮虱民无所告愬及至秦王蚕食天下并吞战国称号皇帝一海内之政坏诸侯之城销其兵铸以为钟虡【师古曰虡悬钟者也解在贾山司马相如传】示不复用元元黎民得免于战国逢明天子人人自以爲更生【师古曰言天下既免战国之苦若逢明圣之主则可以更生而秦皇反为虐政以残害也】乡使秦缓刑罚薄赋敛【师古曰乡读曰向】省繇役贵仁义贱权利上笃厚下佞巧变风易俗化于海内则世世必安矣秦不行是风循其故俗为知巧权利者进笃厚忠正者退法严令苛讇谀者众【师古曰讇古謟字】日闻其美意广心逸欲威海外使蒙恬将兵以北攻彊胡辟地进境【师古曰辟读曰辟】戍于北河飞刍挽粟以随其后又使尉屠睢将楼船之士攻越使监禄凿渠运粮深入越地越人遁逃旷日持久粮食乏絶越人击之秦兵大败秦乃使尉佗将卒以戍越当是时秦祸北构于胡南挂于越【师古曰挂悬也】宿兵于无用之地【师古曰宿留也】进而不得退行十余年丁男被甲丁女转输苦不聊生自经于道树死者相望及秦皇帝崩天下大畔陈胜吴广举陈【师古曰举谓起兵也】武臣张耳举赵项梁举吴田儋举齐景驹举郢周市举魏韩广举燕穷山通谷豪士并起不可胜载也然本皆非公侯之后非长官之吏【师古曰长官谓一官之长也】无尺寸之埶起闾巷杖棘矜应时而动不谋而俱起不约而同防壤长地进至乎伯王【张晏曰长进益也师古曰言其稍稍攻伐进益土境以至彊大也长音竹两反伯读曰霸】时敎使然也秦贵为天子富有天下灭世絶祀穷兵之祸也故周失之弱秦失之彊不变之患也今狥南夷朝夜郎降羌僰畧薉州建城邑【张晏曰薉貉也师古曰薉与秽同】深入匈奴燔其龙城【师古曰燔烧也龙城匈奴祭天处燔音扶元反】议者美之此人臣之利非天下之长策也今中国无狗吠之警而外累于逺方之备靡敝国家【师古曰累音力瑞反】非所以子民也【师古曰子谓养之如子也】行无穷之欲甘心快意结怨于匈奴非所以安边也祸挐而不解【师古曰挐相连引也音女居反】兵休而复起近者愁苦远者惊骇非所以持久也今天下鍜甲摩劒矫箭控【师古曰矫正曲使直也控引也】转输军粮未见休时此天下所共忧也夫兵多而变起【○宋祁曰多或作久】事烦而虑生今外郡之地或几千里【师古曰几音钜依反次下亦同】列城数十形束壤制【孟康曰言其土地形埶足以束制其民】带胁诸侯【师古曰带者言诸侯之于郡守譬若佩带谓轻小也胁谓其威力足以胁之也一曰带在胁旁附着之义也】非宗室之利也上观齐晋所以亡公室卑削六卿大盛也下览秦之所以灭刑严文刻欲大无穷也今郡守之权非特六卿之重也地几千里非特闾巷之资也甲兵器械非特棘矜之用也以逢万世之变则不可胜讳也【师古曰言不可尽讳者言必灭亡也】后以安为骑马令【师古曰主天子之骑马也骑音其寄反】
　　终军字子云济南人也少好学以辩博能属文闻于郡中【师古曰属音之欲反】年十八选为博士弟子至府受遣【师古曰博士弟子属太常受遣者由郡遣诣京师】太守闻其有异材召见军甚竒之与交结军揖太守而去至长安上书言事武帝异其文拜军为谒者给事中从上幸雍祠五畤获白麟一角而五蹄【师古曰每一足有五蹄也】时又得竒木其枝旁出輙复合于木上上异此二物博谋羣臣【师古曰访其征应也】军上对曰臣闻诗颂君德乐舞后功异经而同指明盛德之所隆也南越窜屏葭苇与鸟鱼羣【师古曰葭芦也成长则曰苇葭音加】正朔不及其俗有司临境而东瓯内附闽王伏辜南越赖救北胡随畜荐居【苏林曰荐草也师古曰苏说非也荐读曰荐荐屡也言随畜牧屡易故居不安住也左传戎狄荐居者也○宋祁曰注文中左字下当有氏字】禽兽行虎狼心上古未能摄大将军秉单于犇幕【师古曰犇古奔字】票骑抗旌昆邪右衽【师古曰抗举也右衽从中国化也昆音下门反】是泽南洽而威北畅也【师古曰洽溥也畅达也】若罚不阿近举不遗逺设官竢贤县赏待功【师古曰竢古俟字次下亦同】能者进以保禄罢者退而劳力【师古曰罢读曰疲谓不堪职任者也劳力归农亩也】刑于宇内矣【师古曰刑法也言成法于宇内也一曰刑见也】履众美而不足怀圣明而不专【师古曰言自谦也】建三宫之文质章厥职之所宜【服防曰三宫明堂辟雍灵台也郑氏曰于三宫班政敎有文质者也】封禅之君无闻焉【张晏曰前世封禅之君不闻若斯之美也】夫天命初定万事草创【师古曰谓始受命之君也】及臻六合同风九州共贯必待明圣润色祖业传于无穷【师古曰润色谓光饰之】故周至成王然后制定而休征之应见【师古曰休美也征证也】陛下盛日月之光垂圣思于勒成专神明之敬奉燔瘗于郊宫【师古曰燔祭天也瘗祭地也祭天则烧之祭地则薶之郊宫谓泰畤及后土也○刘攽曰是时未有泰畤后土顔注失之】献享之精交神积和之气塞明【师古曰塞荅也明者明灵亦谓神也】而异兽来获宜矣昔武王中流未济白鱼入于王舟俯取以燎羣公咸曰休哉【师古曰谓伐纣时解在董仲舒传】今郊祀未见于神祗而获兽以馈【师古曰以馈谓充祭爼也】此天之所以示飨而上通之符合也宜因昭时令日改定告元【张晏曰改元年以告神祗也师古曰昭明也令善也○刘奉世曰军此对颇可疑按纪获麟在元狩元年昆邪降在二年其上对已大缓又史记封禅书元鼎三年有司始言元不宜以一二数乃云三元为狩盖于此年追述三元也而军此云宜改元史又云由是改元有来降者皆可疑军对非真史误因之】苴白茅于江淮发嘉号于营丘以应缉熙【服防曰苴作席也张晏曰江淮职贡三脊茅为借也孟康曰嘉号封禅也泰山在齐分野故曰营丘也或曰登封泰山以明姓号也师古曰苴音祖又音子豫反非苞苴之苴也】使着事者有纪焉【师古曰谓史官也纪记也】盖六鶂退飞逆也【张晏曰六鶂退飞象诸侯畔逆宋襄公伯道退也】白鱼登舟顺也【张晏曰周木德也舟木也殷水德鱼水物鱼跃登舟象诸侯顺周以纣畀武王也臣瓉曰时论者未以周为木殷为水也谓武王伐殷而鱼入王舟象征而必获故曰顺也师古曰瓉说是也】夫明闇之征上乱飞鸟下动渊鱼【师古曰乱变也】各以类推今野兽并角明同本也【师古曰并合也兽皆两角今此独一故云并也】众支内附示无外也若此之应殆将有解编发削左祍袭冠带要衣裳而蒙化者焉【师古曰要衣裳谓着中国之衣裳也编读曰辫要音一遥反】斯拱而竢之耳【师古曰拱手而待之言其即至】对奏上甚异之由是改元为元狩后数月越地及匈奴名王有率众来降者时皆以军言为中【师古曰中音竹仲反】元鼎中博士徐偃使行风俗【师古曰行音下更反】偃矫制【师古曰矫托也托言受诏也】使胶东鲁国鼓铸盐铁【如淳曰铸铜铁扇炽火谓之鼔】还奏事徙为太常丞御史大夫张汤劾偃矫制大害法至死偃以为春秋之义大夫出疆有可以安社稷存万民颛之可也【师古曰颛与专同下亦类此】汤以致其法不能诎其义有诏下军问状军诘偃曰古者诸侯国异俗分百里不通时有聘会之事安危之埶呼吸成变故有不受辞造命颛已之宜今天下为一万里同风故春秋王者无外偃巡封域之中称以出疆何也且盐铁郡有余臧【师古曰先有畜积】正二国废国家不足以为利害而以安社稷存万民为辞何也又诘偃胶东南近琅邪北接北海鲁国西枕泰山东有东海受其盐铁偃度四郡口数田地【师古曰度计也音大各反】率其用器食盐不足以并给二郡邪将埶宜有余而吏不能也何以言之偃矫制而鼓铸者欲及春耕种赡民器也【师古曰赡足也】今鲁国之鼓当先具其备【师古曰备者犹今言调度】至秋乃能举火此言与实反者非【师古曰重问之】偃已前三奏无诏【师古曰不报听也】不惟所为不许【师古曰惟思也】而直矫作威福以从民望干名采誉【师古曰干求也采取也】此明圣所必加诛也枉尺直寻孟子称其不可【师古曰孟子孟轲也八尺曰寻孟子之书曰陈代问于孟子曰枉尺直寻若可为也孟子曰子过矣枉巳者未有能直人者也寻长而尺短故陈代言所直者多而所曲者少则可为之孟子以为茍有少曲则害于大直故不可也】今所犯罪重所就者小【师古曰就成也】偃自予必死而为之邪【师古曰予许也】将幸诛不加欲以采名也【师古曰幸冀也】偃穷诎服罪当死军奏偃矫制颛行非奉使体请下御史征偃即罪【师古曰征召也即就也】奏可上善其诘有诏示御史大夫初军从济南当诣博士歩入关关吏予军繻【张晏曰繻音须繻符也书帛裂而分之若劵契矣苏林曰繻帛边也旧关出入皆以传传烦因裂繻头合以为符信也师古曰苏说是也】军问以此何为吏曰为复传【师古曰复返也谓返出关更以为传复音扶福反传音张恋反次下亦同】还当以合符军曰大丈夫西游终不复传还弃繻而去军为谒者使行郡国【师古曰行音下更反其后亦同○刘奉世曰还当以合符还字宜属上句】建节东出关关吏识之曰此使者乃前弃繻生也军行郡国所见便宜以闻还奏事上甚说【师古曰说读曰悦】当发使使匈奴【师古曰汉朝欲遣人为使于匈奴也】军自请曰军无横草之功【师古曰言行草中使草偃卧故云横草也】得列宿卫食禄五年边境时有风尘之警臣宜被坚执锐当矢石啓前行【师古曰行音下郎反】驽下不习金革之事今闻将遣匈奴使者臣愿尽精厉气奉佐明使画吉凶于单于之前臣年少材下孤于外官【师古也孤逺也外官谓非侍卫之臣也】不足以亢一方之任【师古曰亢当也音抗】窃不胜愤懑诏问画吉凶之状上竒军对擢为谏大夫南越与汉和亲乃遣军使南越说其王欲令入朝比内诸侯军自请愿受长缨必覊南越王而致之阙下【师古曰言如马覊也】军遂往说越王越王听许请举国内属天子大说【师古曰说读曰悦】赐南越大臣印绶壹用汉法以新改其俗令使者留填抚之【师古曰填音竹刃反】越相吕嘉不欲内属发兵攻杀其王及汉使者皆死语在南越传军死时年二十余故世谓之终童王襃字子渊蜀人也宣帝时修武帝故事讲论六蓺羣书博尽竒异之好征能为楚辞九江被公【师古曰被姓也音皮义反】召见诵读益召高材刘向张子侨华龙栁襃等待诏金马门【师古曰华音戸化反】神爵五鳯之间天下殷富数有嘉应上颇作歌诗欲兴协律之事丞相魏相奏言知音善鼓雅琴者勃海赵定梁国龚德皆召见待诏于是益州刺史王襄欲宣风化于众庶闻王襃有俊材请与相见使襃作中和乐职宣布诗【师古曰中和者言政治和平也乐职者言百官各得其职也宣布者风化普洽无所不被】选好事者令依鹿鸣之声习而歌之时汜乡侯何武为僮子选在歌中【师古曰汜音凡】久之武等学长安歌太学下转而上闻宣帝召见武等观之皆赐帛谓曰此盛德之事吾何足以当之襃既为刺史作颂【师古曰即上中和乐职宣布诗也以美盛德故谓之颂也】又作其传【师古曰解释颂歌之义及作者之意】益州刺史因奏襃有轶材【师古曰轶与逸同】上廼征襃既至诏襃为圣主得贤臣颂其意襃对曰夫荷旃被毳者难与道纯绵之丽宻【师古曰纯丝也谓织为缯帛之丽丝纩之宻也一说纯绵不杂绵也】羮藜唅糗者不足与论太牢之滋味【服防曰唅音含师古曰糗即今之熬米麦所为者音丘九反又音昌少反】今臣辟在西蜀【师古曰辟读曰僻】生于穷巷之中长于蓬茨之下【师古曰茨以蓬盖屋也茨音才私反】无有游观广览之知顾有至愚极陋之累【师古曰顾犹反也累音力瑞反】不足以塞厚望应明指【师古曰塞当也】虽然敢不畧陈愚而抒情素【师古曰抒犹泄也音食汝反】记曰共惟春秋法五始之要【服防曰共敬也张晏曰要春秋称元年春王正月此五始也师古曰元者气之始春者四时之始王者受命之始正月者政教之始公即位者一国之始是为五始共读曰恭】在乎审已正统而已夫贤者国家之器用也所任贤则趋舍省而功施普【师古曰趋读曰趣普博也】器用利则用力少而就效众故工人之用钝器也劳筋苦骨终日矻矻【应劭曰矻矻劳极貌如淳曰健作貌也师古曰如说是也矻音口骨反】及至巧冶铸干将之朴清水焠其锋【师古曰焠谓烧而内水中以坚之也锋刅芒端也焠音千内反】越砥敛其咢【晋灼曰砥石出南昌故曰越也师古曰咢刃旁也音五各反○宋祁曰别本注文砥字下无石字】水断蛟龙陆剸犀革【师古曰剸截也音之兖反又音徒官反】忽若彗汜画涂【师古曰彗帚也汜汜洒地也涂泥也如以帚埽汜洒之地以刀画泥中言其易○宋祁曰别本注文只一汜字】如此则使离娄督绳公输削墨【张晏曰离娄黄帝时明目者也应劭曰公输鲁般性巧者也师古曰督察视也】虽崇台五增延袤百丈而不溷者工用相得也【师古曰溷乱也音胡顿反】庸人之御驽马亦伤吻敝策而不进于行【师古曰吻口角也策所以击马也】匈喘肤汗人极马倦及至驾齧防骖乗旦【孟康曰良马低头口至防故曰齧防张晏曰驾则旦至故曰乘旦师古曰乗音食证反】王良执靶【张晏曰王良邮无恤字伯乐晋灼曰靶音霸谓辔也师古曰参验左氏传及国语孟子邮无恤邮良刘无止王良总一人也楚辞云骥踌躇于敝辇遇孙阳而得代王逸云孙阳伯乐姓名也列子云伯乐秦穆公时人考其年代不相当张说云良字伯乐斯失之矣】韩哀附舆【应劭曰世本韩哀作御师古曰宋衷云韩哀韩文侯也时已有御此复言作者加其精巧也然则善御者耳非始作也】纵驰骋骛忽如景靡【师古曰乱驰曰骛景靡者如光景之徙靡也】过都越国蹶如歴块【师古曰如经歴一块言其速疾之甚块音口内反】追奔电逐遗风【师古曰吕氏春秋云遗风之乗言马行尤疾每在风前故遗风于后今此言逐遗风则是风之遗逸在后者马能逐及也】周流八极万里一息何其辽哉人马相得也【师古曰辽谓所行逺】故服絺绤之凉者不苦盛暑之郁燠【师古曰郁热气也燠温也音于六反】袭貂狐之煗者不忧至寒之凄怆【师古曰凄怆寒冷也煗音乃短反】何则有其具者易其备贤人君子亦圣王之所以易海内也是以呕喻受之【应劭曰呕喻和悦貌师古曰呕音于付反】开寛裕之路以延天下英俊也【师古曰裕饶也】夫竭知附贤者必建仁策索人求士者必树伯迹【师古曰伯读曰霸】昔周公躬吐捉之劳故有圄空之隆【师古曰一饭三吐食一沐三捉髪以賔贤士故能成太平之化刑措不用囹圄空虚也】齐桓设庭燎之礼故有匡合之功【应劭曰有以九九求见桓公桓公不纳其人曰九九小术而君不纳之况大于九九者乎于是桓公设庭燎之礼而见之居无几隰朋自逺而至齐桓遂以霸师古曰九九计数之书若今算经也匡谓一匡天下也合谓九合诸侯】由此观之君人者勤于求贤而逸于得人【师古曰逸闲也】人臣亦然昔贤者之未遭遇也图事揆策则君不用其谋陈见悃诚则上不然其信【师古曰悃至也音口本反】进仕不得施效斥逐又非其愆是故伊尹勤于鼎爼太公困于鼓刀【师古曰勤于鼎爼谓负鼎爼以干汤也鼓刀谓屠牛于朝歌也】百里自鬻寗子饭牛【师古曰鬻卖也吕氏春秋云百里奚之未遇时也虞亡而虏防鬻以五羊之皮公孙枝得而悦之献诸穆公饭牛解在邹阳传鬻音弋六反】离此患也【师古曰离遭也】及其遇明君遭圣主也运筹合上意谏诤即见听进退得关其忠任职得行其术去卑辱奥渫而升本朝【张晏曰奥幽也渫狎也污也言敝奥渫污不章显也师古曰渫音先列反】离疏释蹻而享膏梁【应劭曰离此疏食释此木蹻也臣瓒曰以绳为蹻也师古曰蹻即今之鞋耳瓉说是也蹻音居畧反】剖符锡壤而光祖考传之子孙以资说士【师古曰谈说之士传以为资也】故世必有圣知之君而后有贤明之臣故虎啸而风冽【师古曰冽冽风貌也音列】龙兴而致云蟋蟀竢秋唫蜉蝤出以隂【孟康曰蜉蝤渠畧也师古曰蟋蟀今之促织也蜉蝤甲虫也好丛聚而生也朝生而夕死蝤音由字亦作蝣其音同也】易曰飞龙在天利见大人【师古曰乾卦九五爻辞也言王者居正阳之位贤才见之则利用也】诗曰思皇多士生此王国【师古曰大雅文王之诗也思语辞也皇美也言美哉此众多贤士生此周王之国也】故世平主圣俊艾将自至【师古曰艾读曰乂】若尧舜禹汤文武之君获稷契臯陶伊尹吕望【师古曰契读与卨同字本作偰后从省耳】明明在朝穆穆列布【师古曰明明察也穆穆美也】聚精会神相得益章【师古曰章明也】虽伯牙操递钟【晋灼曰递音递送之递二十四钟各有节奏击之不常故曰递臣瓉曰楚辞云奏伯牙之号钟号钟琴名也马融笛赋曰号钟髙调伯牙以善鼓琴不闻说能击钟也师古曰琴名是也字既作递则与楚辞不同不得即读为号当依晋音耳○宋祁曰景本作号钟校作递又注文中当字上当有递字】逢门子弯乌号【师古曰逢门善射者即逢防也乌号弓名也并解在前也】犹未足以喻其意也故圣主必待贤臣而功业俊士亦俟明主以显其德上下俱欲驩然交欣千载壹合论说无疑翼乎如鸿毛遇顺风沛乎如巨鱼纵大壑【师古曰巨亦大也沛音普大反○宋祁曰越本遇作过】其得意若此则胡禁不止曷令不行【师古曰胡曷皆何也】化溢四表横被无穷遐夷贡献万祥毕溱【师古曰溱字与臻同】是以圣主不徧窥望而视已明不单顷耳而听已聪【师古曰单尽极也顷读曰倾】恩从祥风翺德与和气游【师古曰翺翔也】太平之责塞优游之望得【师古曰塞满也】遵游自然之埶恬淡无为之场休征自至寿考无疆雍容垂拱永永万年何必偃卬诎信若彭祖呴嘘呼吸如侨松【如淳曰五帝纪彭祖尧舜时人列仙传彭祖殷大夫也歴夏至商末号年七百师古曰信读曰伸呴嘘皆开口出气也侨王侨松赤松子皆仙人也呴音许于反嘘音虚】眇然絶俗离世哉【师古曰眇然髙逺之意也】诗云济济多士文王以宁【师古曰亦文王之诗也济济盛貌也言文王能多用贤人故邦国得以安宁也】盖信乎其以宁也是时上颇好神僊故襃对及之上令襃与张子侨等并待诏数从襃等放猎【师古曰放士众大猎也一曰游放及田猎】所幸宫馆辄为歌颂第其高下以差赐帛议者多以为滛靡不急上曰不有博奕者乎为之犹贤乎已【师古曰此论语载孔子之辞也言博奕虽非道艺无事为之犹贤也奕今之围碁也】辞赋大者与古诗同义小者辩丽可喜【师古曰喜好也音许吏反】辟如女工有绮縠音乐有郑卫【师古曰辟读曰譬】今世俗犹皆以此虞说耳目【师古曰虞与娱同说读曰悦】辞赋比之尚有仁义风谕【师古曰风读曰讽】鸟兽草木多闻之观贤于倡优博奕逺矣顷之擢襃为谏大夫其后太子体不安苦忽忽善忘不乐诏使襃等皆之太子宫虞侍太子【师古曰之往也】朝夕诵读竒文及所自造作疾平复廼归【师古曰复音扶目反】太子喜襃所为甘泉及洞箫颂【师古曰喜音许吏反】令后宫贵人左右皆诵读之后方士言益州有金马碧鸡之宝可祭祀致也宣帝使襃往祀焉襃于道病死上闵惜之
  </div>
  <div class="pagination">
   <a href="前汉书_page55.html">
    上一页
   </a>
   <span>
    ...
   </span>
   <a href="前汉书_page51.html">
    51
   </a>
   <a href="前汉书_page52.html">
    52
   </a>
   <a href="前汉书_page53.html">
    53
   </a>
   <a href="前汉书_page54.html">
    54
   </a>
   <a href="前汉书_page55.html">
    55
   </a>
   <span class="current-page">
    56
   </span>
   <a href="前汉书_page57.html">
    57
   </a>
   <a href="前汉书_page58.html">
    58
   </a>
   <a href="前汉书_page59.html">
    59
   </a>
   <a href="前汉书_page60.html">
    60
   </a>
   <a href="前汉书_page61.html">
    61
   </a>
   <span>
    ...
   </span>
   <a href="前汉书_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
