<!DOCTYPE html>
<html>
<head>
    <meta charset="UTF-8">
    <title>新元史 - 第 292 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 292 页/共 398 页</h1>
    <div class="content">
　　十一年，颍亳盗起，亦怜真班数言行失，不听。复拜江浙行省左丞相。十二年，移江西。时贼由蕲、黄陷饶州安仁县，乱民应之。亦怜真班道出安仁，命子哈监朵儿只与江西右丞火你赤等，乘高纵火，攻败之，余贼皆降。先是，江西行省平章政事道童以宽容为政。军民懈弛。亦怜真班至，威声大振。十四年八月，以疾卒于官。时论惜之。事闻，赠推忠佐运正宪乘义同德功臣，追封齐王，谥忠献。 

　　九子：长答里麻，为伯颜所杀；普达失理，翰林学士承旨、知制诰兼修国史；桑哥八剌，同知称海宣慰司事；哈蓝朵儿只，宣政院使，桑哥答思，岭北行省平章政事；沙嘉室理，岭北行省参知政事；易纳室理，大宗正也可札鲁火赤；马的室理，佥书枢密院事；马剌室理，内八府宰相。 

卷一百五十七 列传第五十四 

　　刘秉中 秉恕 张文谦 窦默 姚枢 炜 燧 

　　刘秉忠，字仲晦，初名侃，因从释氏，又名子聪，拜官后始改今名，其先瑞州人，后徙邢州。太祖十五年，木华黎取邢州，立都元帅府，以其父润为都统。事定，改署州录事，历巨鹿、内丘两县提领。 

　　秉忠风骨秀异，志气英爽不羁。八岁入学，日诵数百言。年十七岁，为节度使府令史。居常郁郁不乐。一日，投笔叹曰：“吾家累世衣冠，乃为刀笔吏乎！丈夫遇不于世，当隐居以求志耳。”即弃去，隐武安山中，久之，天宁僧虚照招为弟子，使掌书记，后游云中，居南堂寺。 

　　世祖的潜邸，僧海云被召，过云中，闻其博学多材艺，邀与俱行。既入见，应对称旨，屡承顾问。秉忠于书无所不读，尤邃于《易》及邵氏《经世书》，至于天文、地理、律历、六壬遁甲之属，靡不精通。世祖大爱之，海云南还，秉忠遂留藩邸。后数岁，奔父丧，赐金百两，仍遣使送至邢州，秉忠初丁毋忧，毁瘠骨立，衣一敝裘。三年不易。及父卒。虽从天竺之教，然哀感几于灭性，与执通丧者无以异。服除。复召还和林，上书于世祖曰： 

　　典章、礼乐、法度、三纲五常之教，备于尧、舜，三王因之，五霸假之。汉兴以来。至于五代，一千三百余年，由此道者，汉文、景、光武、唐太宗、玄宗五君，而玄宗不能有终也。然治乱之道，系乎天而由乎人。天生成吉思皇帝，起一旅，降诸国，不数年而取天下，勤劳忧苦，遗大宝于子孙。 

　　愚闻之曰“以马上取天下，不可以马上治之。”昔武五，兄也；周公，弟也。周公思天下善事，夜以继日，每得一事，坐以待旦，以保周天下八百余年，周公之力也。今皇帝，兄也；大王，弟也。思周公之故事而行之。千载一时，不可失也。 

　　君之所任，在内莫大乎相，在外莫大乎将。内外相济，天下之急务也。然天下之大，非一人所能及；万事之细，非一心所能察。当择开国功臣之子孙，分为京府州郡监守，督责旧官，以尊王法，仍差按察官守，治者升，否者黜，则贤能奋而人才出。 

　　天下户过百万，自忽都那演断事之后，差徭役甚大，加以军马调发，使臣烦扰，官吏乞取，民不能当，是以逃窜，宜比旧减半，或三分去一，就见在之民以定差税，招逃都复业，再行定夺。官无定次，清洁者不迁，污滥者不黜。可比附古例。定百官爵禄仪伏，使家给身荣。有犯于民，设条定罪，威福者君之权，奉命者臣之职。今百官自行威福，进退生杀惟意之从，宜从禁治。 

　　天下之民未闻教化，见在囚人宜从赦免，明施教令，使之知畏，则犯者自少。教令既设，又不宜繁，因大朝旧例，增益民间所宜设者十数条足矣。教令既施，罪不至死矣。皆提察然后决；犯死刑者，覆奏然后断；不致刑及无辜。 

　　天子以天下为家，兆民为子，国不足，取于民，民不足，取于国，相须知鱼水，有国家者。置府库、仓廪，亦为助民；民营产业，亦为资国用也。今宜打算官民所欠债负，若实为应当差发所借，宜依合罕皇帝圣旨，一本一利，官司归还。凡赔偿无名，虚契所负，及还过元本者，并行赦免。 

　　纳粮就远仓，有一废十者，宜从近仓以输为便。当驿路州城，饮食祗待偏重，宜计所费以准差发。关市津梁正税十五发分取一，宜从旧制，禁横取，减税法，以利百姓。仓库而耗甚重，宜令权量度均为一法，使锱铢圭撮尺寸皆平，以存信去诈。金银所出，掏砂炼石，实不易为。一旦以饰皮革，涂木石，取一时之华丽，废为无用，甚可惜也，宜从禁治。除帝胄功臣大官以下章服有制处，无职之人不得僭越。今地广民稀，赋敛繁重，民不聊生，何力耕耨以厚产业？宜差劝农官二员，率天下百姓务农桑，营产业。 

　　古者庠序学校未尝废，今郡县虽有学，并非官置，宜从旧制，修建三学，教士以经义为上，词赋论策次之，兼科举之设，已奉合罕皇帝圣旨，因而举之，易行也。开设学校，宜择开国功臣了孙受教，选达才任用。 

　　关西、河南地广土沃，以军马之所出入，荒芜不治，宜设官招抚，不数年民归土辟，以资军马之用，实国之大事，移剌中书拘榷盐铁诸产、商贾酒醋货殖诸事，以定宣课，虽使从实恢办，不足亦取于民，已不为轻。奥鲁合蛮奏请于旧额加位榷之，往往科取民间，科榷并行，民无所措手足，宜从旧例办榷，更或减轻。罢繁碎，止科征，勿任献利之徒削民害国，鳏寡孤独废疾者，谊设孤老院，给衣粮以为养。使臣到州郡，宜设馆，不得于官衙民家安下。 

　　孔子为百王师，立万世法，今庙学虽废，存者尚多，宜令州郡祭祀，释奠如旧仪。近代礼乐崩坏，宜刷征太常旧人教引后学，使器备人存，实太平之基，王道之本。今天下广远，虽成吉思皇帝威福所被，亦天地神明之佑也。宜访名儒，循旧礼，奠祭上下神祇，和天地之气，顺时序之行。 

　　见行辽历，日月交食颇差，闻司天台改成新历，未见施行。宜因新君即位，颁历改元。令京府州郡置更漏，使民知时。国灭史存，古之常道。宜修《金史》令一代君臣事业不附于后世。 

　　国家广大如天，万中取一，以养天下名士宿儒之无营运产业者，使不致因穷，或有营运产业，应输差税，其余大小杂泛并行蠲免，使自给养，实国家养才励人之大者，明君用人，如大匠用材，随其巨细长短，以施规矩绳墨。孔子曰：“君子不可小知而可大受，小人不可大受而可小知。”盖君子所存者大，不能尽小人之事，小人所拘都狭，不能同君子之量。尽其才而用之，成功之道也。君子不以言废人，不以人废言。大开言路，所以成天下、安兆民。天地之大，日月之明，而或有所蔽，且蔽天之明者，云雾也；蔽人之明者，私欲佞说也。常人有之，蔽一心，人君有之，蔽天下。宜先左右谏臣，使讽谕于未形，防维于至密。君子之心，一于理义，小人之心，一于利欲。君子得位，可容小人，小人得势，必排君子。不可不辨也。孔子曰：“远佞人”，又曰“恶利口之覆邦家者”，此之谓也。 

　　今言利者人，非图利国，实欲残民而自利也。宜将国中场冶，付各路课税所，以定榷办，其余言利者并行罢去。古者治世均民产业，自废井田为阡陌。后世遂不能复。今穷乏者益损，富盛者增加。宜禁居官在位者忽侵民利，商贾与民交易，勿擅夺欺罔，真国家之利也。 

　　笞箠之制，宜斟酌古今，均为一法，使无敢过越。禁私置牢狱，及鞭背之刑，以彰好生之德。立朝省以统百官，分有司以御众事，以至京府州县亲民之职无不备，纪纲正于上，法度行于下，天下可不劳而治矣。 

　　世祖览其书而善之，及即位多见施行。秉忠又言：“邢州旧万余户，兵兴以来不满数百，凋坏日甚，得良牧守如真安张耕、洛水刘肃者治之，犹可完复。”世祖即以耕为邢州安抚使。肃为安抚副使。由是流民复业，户口日增。 

　　宪宗三年，秉忠从世祖征大理，恒以天地好生之德劝世祖，故克城之日，不妄戮一人，从伐宋，复为世祖言之，所至全活不可胜计。 

　　中统元年，世祖即位，问以治天下之大经、养民之良法，秉忠采祖宗旧典，参以古制之宜于今者，条列以闻。于是下诏建元纪岁，立中书省、宣抚司。金淅旧臣及山林遗逸之士，咸见录用，文物粲然一新。 

　　秉忠虽居左右，犹不改旧服，时人称之为聪书记。至元元年，翰林学士承旨王鄂奏言：“秉忠久侍藩邸，积有岁年，参幄帷之密谋，定社稷之大计，忠勤劳绩，宜被褒崇。圣明御极，万物惟新，而秉忠犹仍其野服散号，深所未安。宜正其衣冠，崇以显秩。”奏上，即日拜光禄大夫、太保，参预中书省事，诏以翰林侍读学士窦默之女妻之，赐第奉先坊，给以少府宫籍监户。秉忠即受命。以天下为己任，事无巨细。凡有关于国家大体者，知无不言，言无不听，帝宠任愈隆，燕闲顾问，辄推荐人物可备器使者，凡所甄拔，后悉为名臣。 

　　初，帝命秉忠相地于桓州东滦水北，建城郭于龙冈，三年而毕，名曰开平府。继升为上都，而以燕为中都。四年，又命秉忠筑中都城，始建宗庙、宫室。八年，奏建国号曰大元，以中都为大都。他如颁章服、起朝仪、给俸禄、定官制，皆自秉忠发之，为一代成宪。 

　　帝尝以钱币之制问秉忠，对曰：“钱用于阳，褚用于阴。国家龙兴朔漠，宜用褚币，子孙世守之。若用钱，天下将不靖。”帝从之。后武宗铸钱，旋废不用。惠宗再铸钱，而天下亡于盗贼。果如秉忠之言。 

　　十一年，扈从至上都，其地有南屏山，筑精舍居之。秋八月，秉忠无疾端坐而卒，年五十九。帝闻惊悼，谓群臣曰：“秉忠事联三十余年，小心慎密，不避险阻，言无隐情，其阴阳术数之精，占事知来，若合符契，惟朕知之，他人莫得闻也。”出内府钱具棺殓，遣礼部侍郎赵秉温护其丧还葬大都。十二年，赠太傅，封赵国公，谥文贞，成宗时，赠推诚协谋同德翊运功臣、太师、开府仪同三司、上柱国，谥文正。仁宗时，又追封常山王。 

　　秉忠自幼好学，至老不衰，虽位极人臣，而斋居蔬食，终日澹然，不异平昔。自号藏春散人，每以吟咏自适，其诗萧散闲淡，类其为人。有文集十卷。无子，以弟秉恕子兰璋后。 

　　秉恕，字长卿。好读书，受《易》于刘肃，秉忠事世祖，以荐士自任，嫌于私亲，独不及秉恕。左右以闻，召见，遂同侍潜邸，世祖尝赐秉忠白金千两，辞曰：“臣山野鄙人，侥幸遭际，器服翻出尚方，金无所用。”世祖曰：“卿独无亲故遗之邪？”辞不允，乃受而散之，以二百两与秉恕，秉恕曰；“史勤劳有年，宜蒙兹赏，秉恕无功，敢冒恩乎？”终不受。 

　　中统元年，擢礼部侍郎、邢州安抚副使。二年，赐金符，迁吏部侍郎。三年，各升为顺德府，赐金虎符。为顺德路安抚使。至元元年，改嘉议大夫，历彰德、怀孟、淄莱、顺天、太原五路总管。淄莱府有死囚六人，狱已具，秉如疑之，详谳得其实。六人赖以不死。召除礼部尚书，出为淮西宣慰使，会省宣慰司，历湖州、平阳两路总管。平阳饥，辄开仓以赈之，全活者众。年六十，卒于官。赠礼部尚书，谥文定。 

　　张文廉，字仲卿，邢州沙河人。父英，金邢州军盗库使。文廉幼聪敏，与刘秉忠同学。既而欲习吏事，英召而责之，谢曰：“仰衣食于父母，窃不自安，故勉为此。今闻命矣，愿改业。”乃专心儒术。 

　　太宗十年，试天下儒士，文谦中选，免本户徭役。世祖居潜邸，受邢州分地，秉忠荐文谦可用。召见，应对称旨，命掌王府书记，日见信任。邢州初分二千户为勋臣食邑，岁遣人监领，征求百出，民不甚命。或诉于王府，文谦与秉忠言于世祖曰：“今民生困弊，莫邢为甚。盍择人往治之，责其成效，使四方取法，则天下均受王之赐矣。”世祖从之，先安抚使张耕、副使刘肃及李简往。三人协心为治，流亡复归，户增数倍。由是世祖益重儒者，任之以政，其端实自文谦发之。 

　　世祖征大理国，其相高祥拒使，杀信使遁去。世祖怒，将屠城。文谦与秉忠、姚枢谏曰：“杀使拒命者，高祥尔，非民之罪，请宥之”。大理之民赖以全活。世祖伐宋，文廉与秉忠言：“王者之师，有征无战，当一视同仁，不可嗜杀。”世祖曰：“期与卿等守此言。”既入宋境，分命诸将毋妄杀，毋焚人室庐，所获生口悉纵之。 

　　中统元年，世祖即位，立中书省，首命王文统为平章政事，文谦为左丞。文统素忌克，议论之际屡相可否。文谦遽求出，诏以本官行大名等路宣抚司事。临发，语文统曰：“民困日久，况当大旱，不量减税赋，何以慰来苏之望？”文统曰：“上新即位，国家经费止仰税赋，苟复减损，何以供给？”文谦曰：“百姓足，君孰与不足？俟时和岁丰，取之未晚也。”乃蠲常赋什之四，商酒税什之一。 

　　二年春，来朝，复留居政府。三年，阿合马领左右部，总司财用，欲秦请，不关白中书，诏延臣议之，文谦曰：“分制财用，古有是理，中书不预，无是理也。若中书弗问。天子将亲莅之乎？”帝曰：“仲卿言是也。” 

　　至元元年，诏文谦以中书左丞行省西夏中兴等路。羌俗素鄙野，文谦得蜀士陷于俘虏者五六人，使习吏事，旬月间簿书有品式，子弟亦知读书，俗为一变。浚唐来、汉延二渠，溉田十数万顷，人蒙其利。 

　　三年，入朝。诸势家言有户数千，当役属为私奴者，议久不决。文谦谓以乙未岁户帐为断，奴未占籍者，归之势家可也。其良民无为奴之理。议遂定。四年六月，裁执政，降为参知政事。五年，淄州妖人胡王惑众，事觉，逮捕百余人，丞相安童以文廉言奏曰：“愚民无知，为所诳诱，诛其首恶足矣。”诏即命文谦往决其狱，惟三人坐弃市，余皆释之。 

　　七年二月，立司农司，以参知政事兼司农卿。十二月，改为大司农。复拜大司农卿，奏立诸道劝农司。巡行劝课，请开籍田，行祭先农先蚕等。复与窦默请立国子学。诏以许衡为国子祭酒，选贵胄子弟教之。时阿合马议拘民间铁，铸农器，高其价以配民，创立行户部于东平、大名以造钞，及诸路转运司蠹政害民，文谦悉于帝前极论罢之。 

　　十三年，迁御史中丞。阿合马虑文谦发其奸，乃奏罢诸道按察司，以风示台臣。文谦奏复之，然自知为奸臣所忌，力求去。会修新历，乃授文谦昭文馆大学士，领太史院，以总其事。十九年，复拜枢密副使。首议肃兵政，汰冗员，选择将士而优恤其家。未及施行。二十年三月，以疾卒，年六十七。 

　　文谦蚤从刘秉忠洞究术数；晚交许衡，尤粹于义理之学。为人刚明简重。数忤权幸，不以为意。中统初，国学之育人才，司农之勤民事，太史之授人时。凡出于文谦规画者，皆为一代成宪。成宗即位，赠光禄大夫、大司徒，谥忠宣。累赠推诚同德佐运功臣、太师、开府仪同三司、上柱国，追封魏国公。 

　　二子：晏，侍裕宗于东宫，为府正司丞。世祖以宴功臣子，选充邢部郎中。累迁大司农丞。成宗即位，命进讲经史。擢集贤侍讲读学士、参议枢密院事，迁大学士、枢密判官。出为陕西行台御史中丞。卒。 

　　赠陕西行省平章政事追封魏国公，谥文靖。次子杲，侍仪司进使。 

　　窦默，字子声，初名杰，字汉卿，广平肥乡人，幼力学，毅然异于常儿。大兵伐金，默与同行三十人俱被俘，惟默得脱归。南走渡河，医者王翁妻以女，使业医，转客蔡州。遇名医李浩，授以铜人针法。金主迁蔡州，默恐兵且至，又走德安。孝感令谢宪子以伊洛性理之书授之，学日进。适中书杨惟中招集儒、道、释之士，默乃北归，隐于大名，与姚枢、许衡讲学，至忘寝食。 

　　世祖在潜邸，遣召之，默变姓名以自晦。使者从其友人往见，默不得已，乃拜命。既至，问以治道，默首以三纲五常为对。世祖曰：“人道之端孰大于此。失此，则无以立于世矣。”默又言：“帝王之道，在诚意正心，心既正，则朝廷远近莫敢不一于正。”一日凡三召见，奏对称旨。自是敬待加礼，不令去左右。世祖问今之明治道者。默荐姚枢，即召用之。俄命皇太子真金从默学，赐以玉带钩，谕之曰：“此金内府故物，汝老人，佩之为宜，且使真金见之如我也。”久之，请南还，命大名、顺德各给田宅，有司岁给衣物。 

　　世祖即位，召至上都，问曰：“朕欲求如唐魏征者，有其人乎？”默对曰：“犯颜谏诤刚毅不屈，则许衡其人也。深识远虚，有宰相才，则史天泽其人也。”天泽时宣抚河南，帝即召拜右丞相，以默为翰林侍讲学士。时初建中书省，平章政事王文统颇见委任，默上书曰： 

　　“臣事陛下十有余年，数承顾问与闻圣训，有以见陛下急于求治，未尝不以利生民安社稷为心。时先帝在上，奸臣檀权，总天下财，操执在手，贡进奇货，炫耀纷华，以娱悦上心，其扇结朋党、离间骨肉者，皆此徒也。此徒当路，陛下所以不能尽其初心。 

　　今天顺人应，诞登大宝，天下生民莫不欢欣踊跃，引领盛治，然平治天下，必用正人端士，唇吻人小一进时功利之说，必不能定立国家基本，为子孙久远之计。其卖利献勤、乞怜取宠者，使不得行其志，斯可矣。若夫钩距揣摩，以利害动人主之意者，无他，意在摈斥诸贤，犹执政柄耳，此苏、张之流也。惟陛下察之。伏望别选公明有道之士，授以重任，则天下幸甚。 

　　他日默与王鄂、姚枢俱在帝前，复面斥文统曰：“此人学术不正，久因相位，必祸天下。”帝曰：“然则谁可相者？”默曰：“以臣观之，无如许衡。”帝不悦而罢。文统深忌之，乃请以默为太子太傅。默辞曰：“太子位号未正，臣不敢先受太傅之名。”复为翰林侍讲学士，事具《许衡传》。未几，默谢病归，及文统伏诛，帝追忆其言，谓近臣曰：“曩言王文统不可用者，惟窦汉卿一人，向使更有一二人言之，朕宁不之思耶？”召还，赐第京师，命有司月给廪禄。国有大政辄访之。 

　　默与王磐等请分置翰林院，专掌蒙古文字，以翰林学士承旨撒的迷底里主之；其翰林兼国史院，仍旧纂修国史，典制诰，备顾问，以翰林学士承旨、兼修起居注和礼霍孙主之。默又言：“三代所以风俗淳厚，历数长久者，皆设学养士所致。今宜建国学，博选贵族子弟教之，以示风化之本。”帝并从之。默尝与刘秉忠、姚枢、刘肃、商挺侍上前，默言：“君有过举，臣当直言，都俞吁咈，古之所尚。今则不然，君曰可‘臣亦以为可，君曰否’臣亦以为否，非善政也。”明白，复侍帝于幄殿，猎者失一鹘，帝怒，近侍扬言宜加罪责。帝恶其迎合，命杖之，释猎者不问。既退，秉忠等贺默曰：“非公，安能感悟至此。” 
</div>
    <div class="pagination">
<a href="新元史_page291.html">上一页</a><span>...</span><a href="新元史_page287.html">287</a><a href="新元史_page288.html">288</a><a href="新元史_page289.html">289</a><a href="新元史_page290.html">290</a><a href="新元史_page291.html">291</a><span class="current-page">292</span><a href="新元史_page293.html">293</a><a href="新元史_page294.html">294</a><a href="新元史_page295.html">295</a><a href="新元史_page296.html">296</a><a href="新元史_page297.html">297</a><span>...</span><a href="新元史_page293.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
