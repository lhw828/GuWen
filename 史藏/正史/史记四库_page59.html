<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 59 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 59 页/共 76 页
  </h1>
  <div class="content">
   钦定四库全书
　　史记巻九十五
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　樊郦滕灌列传第三十五
　　舞阳侯樊哙者沛人也【正义舞阳在许州叶县东十里哙音快又吉外反沛徐州县】以屠狗为事【正义时人食狗亦与羊豕同故哙専屠以卖之】与髙祖俱隐初从髙祖起丰攻下沛髙祖为沛公以哙为舍人从攻胡陵方与【正义房预二音】还守丰击泗水监丰下【索隐案监者秦时御史监都也丰下丰县之下也正义泗水郡名】破之复东定沛破泗水守薛西【索隐谓破其守于薛县之西也】与司马尼战砀东【集解张晏曰秦司马正义秦将章邯司马尼又砀宋州县也】郤敌斩首十五级赐爵国大夫【集解文頴曰即官大夫也正义爵第六级也】常从沛公击章邯军濮阳攻城先登斩首二十三级赐爵列大夫【集解文頴曰即公大夫爵第七】复常从从攻城阳【集解徐广曰年表二年七月破秦军濮阳东屠城阳也正义按城阳近濮阳而汉书作阳城大错悮】先登下户牖【正义户牖汴州东陈留县东北九十一里东昬故城是】破李由军斩首十六级赐上间爵【集解孟康曰不在二十爵中如执圭执帛比也如淳曰间或作闻吕氏春秋曰魏文侯东胜齐于长城天子赏文侯以上间爵索隐张晏云得径上闻晋灼曰名通于天子也如淳引吕氏春秋证上间音中间之间】从攻围东郡守尉于成武【正义曹州县】郤敌斩首十四级捕虏十一人赐爵五大夫从击秦军出亳南【索隐案亳汤所都今河南偃师有汤亳是正义亳故城在宋州谷熟县西南四十里】河间守军于扛里【正义地名近城阳】破之击破赵贲军开封【正义汴州县】北以郤敌先登斩一人首六十八级捕虏二十七人赐爵卿从攻破杨熊军于曲遇【索隐音龋颙邑名也正义曲丘羽反遇牛恭反郑州中牟县有曲遇聚】攻宛陵【索隐地理志属河南正义宛陵故城在郑州新郑县东北三十八里】先登斩首八级捕虏四十四人赐爵封号贤成君【集解徐广曰时赐爵有执帛执圭又有赐爵封而加美名以为号也又有功则赐封列侯骃案张晏曰食禄比封君而无邑瓒曰秦制列侯乃有封爵也索隐小顔云楚汉之际权设宠荣假其位号或得邑地或空受爵此例多矣约以秦制于义不通】从攻长社轘辕【正义许州理县也轘辕关在缑氏县东南三十里】絶河津【正义古平隂津在河南府东北五十里也】东攻秦军于尸南【正义在偃师南】攻秦军于犨【正义在汝州鲁山县东南】破南阳守齮于阳城东攻宛城先登西至郦【正义郦音掷在邓州新城县西北四十里】以郤敌斩首二十四级捕虏四十人赐重封【集解张晏曰益禄也如淳曰正爵名也瓒曰增封也索隐张晏臣瓒义亦近是如淳非也小顔以为重封者兼二号盖为得也】攻武关至霸上斩都尉一人首十级捕虏百四十六人降卒二千九百人项羽在戏下欲攻沛公沛公从百余骑因项伯面见项羽谢无有闭关事项羽既飨军士中酒【集解张晏曰酒酣也】亚父谋欲杀沛公令项庄防劒舞坐中欲击沛公项伯常肩蔽之时独沛公与张良得入坐樊哙在营外闻事急乃持鐡盾入到营营卫止哙哙直撞入【集解骃案汉书音义曰音撞钟正义撞直江反】立帐下【集解徐广曰一本作立帷下瞠目而视眦皆血出】项羽目之问为谁张良曰沛公参乘樊哙项羽曰壮士赐之巵酒彘肩哙既饮酒拔劒切肉食尽之项羽曰能复饮乎哙曰臣死且不辞岂特巵酒乎且沛公先入定咸阳暴师覇上以待大王【正义时羽未为王史追书】大王今日至听小人之言与沛公有隙臣恐天下解【正义纪卖反至此为絶句】心疑大王也项羽黙然沛公如厠麾樊哙去既出沛公留车骑独骑一马与樊哙等四人歩从从间道山下归走覇上军而使张良谢项羽项羽亦因遂已无诛沛公之心矣是日微樊哙犇入营诮让项羽沛公事防殆【索隐诮责也亦或作谯正义防音祈】明日项羽入屠咸阳立沛公为汉王汉王赐哙爵为列侯号临武侯【正义桂阳临武县】迁为郎中从入汉中还定三秦别击西丞白水北【集解徐广曰陇西有西县白水在武都骃案如淳曰皆地名也晋灼曰白水今广魏县也地理志无西丞似秦将名索隐案西谓陇西之西县白水水名出武都经西县东南流言哙击西县之丞在白水之北耳徐广等説皆非也正义括地志云白马水源出文州曲水县西南流经孙山下】雍轻车骑于雍南破之【正义上雍于拱反】从攻雍斄城先登击章平军好畤【集解骃案斄音胎索隐案雍即扶风雍县斄音台即后稷所封今之武功故斄城是章平即章邯子也】攻城先登陷阵斩县令丞各一人首十一级虏二十人迁郎中骑将从击秦军骑壤东【索隐小顔亦以为今之地名正义壤乡在武功县东南二十里】郤敌迁为将军攻赵贲下郿【正义岐州县】槐里柳中咸阳灌废丘最【集解李竒曰以水灌废丘也张晏曰最功第一也晋灼曰京辅治华隂灌北也索隐案柳中即细柳也在长安西也灌谓以水灌废丘城陷其功最上也李竒曰废丘即槐里也上有槐里此又言者疑此是小槐里非也案文云攻赵贲下郿槐里柳中咸阳总言所攻陷之邑别言以水灌废丘其功特最也何者初言槐里称其新名后言功最是重举不欲再见其文故因旧称废丘也】至栎阳【正义雍州县】赐食邑杜之樊乡【索隐案杜陵有樊乡三秦记曰长安正南山名秦岭谷名子午一名樊川一名御宿樊乡即樊川也】从攻项籍屠煑枣【索隐晋灼云检地理志无煑枣功臣表则有煑枣侯清河有煑枣城小顔以为攻项籍屠煑枣合在河南非清河之城明矣今案续汉书郡国志在济隂宛胊也正义按其时项羽未度河北冀州信都县东北五十里煑枣非矣】击破王武程处军于外黄攻邹鲁瑕丘薛【正义邹兖州县在州东南六十二里鲁兖州曲阜县瑕丘兖州县薛在徐州滕县界】项羽败汉王于彭城尽复取鲁梁地哙还至荥阳益食平隂二千户【正义平隂故城在济阳东北五里】以将军守广武一岁项羽引而东从髙祖击项籍下阳夏【正义夏音假陈州太康县】虏楚周将军卒四千人围项籍于陈【正义陈州】大破之屠胡陵【正义在兖州南】项籍既死汉王为帝以哙坚守战有功益食八百户从髙帝攻反燕王臧荼虏荼定燕地楚王韩信反哙从至陈取信定楚【正义徐州】更赐爵列侯与诸侯剖符世世勿絶食舞阳号为舞阳侯除前所食以将军从髙祖攻反韩王信于代自霍人以往【正义先累反又苏果反又山寡反杜预云霍人晋邑也霍人当作葰地理志云葰人县属太原郡括地志云葰人故城在代州繁畤县界也】至云中【正义云中郡县今朔州善阳县北三百八十里定襄故城是也】与绛侯等共定之益食千五百户因击陈豨与曼丘臣军【集解徐广曰曼一作寗字】战襄国【正义邢州城】破栢人【正义邢州县】先登降定清河常山凡二十七县残【集解张晏曰残有所毁也瓒曰残谓多所杀伤也孟子曰害义谓之残】东垣迁为左丞相破得綦母卭尹潘军于无终广昌【正义在蔚州飞狐县北七里】破豨别将胡人王黄军于代南因击韩信军于叄合【正义在朔州定襄县界】军所将卒斩韩信破豨胡骑横谷【正义谷音欲盖在代】斩将军赵旣虏代丞相冯梁守孙奋大将王黄将军太卜太仆解福【正义人姓名】等十人与诸将共定代乡邑七十三其后燕王卢绾反哙以相国击卢绾破其丞相抵蓟南【索隐抵音丁礼反抵训至一云抵者丞相之名】定燕地凡县十八乡邑五十一益食邑千三百户定食舞阳五千四百户从斩首百七十六级虏二百八十八人别破军七下城五定郡六县五十二得丞相一人将军十二人二千石以下至三百石十一人哙以吕后女弟吕须为妇生子伉故其比诸将最亲先黥布反时髙祖甞病甚恶见人卧禁中诏户者无得入羣臣羣臣绛灌等莫敢入十余日哙乃排闼直入【正义宫中小门】大臣随之上独枕一宦者卧哙等见上流涕曰始陛下与臣等起丰沛定天下何其壮也今天下已定又何惫也且陛下病甚大臣震恐不见臣等计事顾独与一宦者絶乎且陛下独不见赵髙之亊乎髙帝笑而起其后卢绾反髙帝使哙以相国击燕是时髙帝病甚人有恶哙党于吕氏即上一日宫车晏驾则哙欲以兵尽诛灭戚氏赵王如意之属髙帝闻之大怒乃使陈平载绛侯代将而即军中斩哙陈平畏吕后执哙诣长安至则髙祖已崩吕后释哙使复爵邑孝惠六年樊哙卒谥为武侯子伉代侯而伉母吕须亦为临光侯髙后时用事专权大臣尽畏之伉代侯九岁髙后崩大臣诛诸吕吕须婘属【索隐婘音眷】因诛伉舞阳侯中绝数月孝文帝旣立乃复封哙他庶子市人为舞阳侯复故爵邑市人立二十九歳卒谥为荒侯子他广代侯六岁侯家舍人得罪他广怨之乃上书曰荒侯市人病不能为人【正义言不能行人道】令其夫人与其弟乱而生他广他广实非荒侯子不当代后诏下吏孝景中六年他广夺侯为庶人国除【索隐案汉书平帝元始二年封哙孙之子章为舞阳侯邑千户】
　　曲周侯【正义故城在洛州曲周西南十五里】郦商者髙阳人【索隐郦音厯髙阳聚名属陈留正义雍州西南聚邑人也】陈胜起时商聚少年东西略人得数千沛公略地至陈留六月余【集解徐广曰月表曰二世元年九月沛公起兵二世三年二月袭陈留用郦食其策起兵至此十九月矣食其传曰既説髙帝已乃言其弟商使从沛公也索隐亊与郦生传及年表小不同盖史官意异也正义徐注非也言商先东西畧得数千人及沛公畧地至陈留商起兵乃六月余得四千人以将军从髙祖也】商以将卒四千人属沛公于岐【索隐此地名阙盖在河南陈郑之界正义髙纪云郦食其说沛公袭陈留乃以食其为广野君郦商为将将陈留兵与偕攻开封郦生传云沛公引兵随之乃下陈留为广阳君言其弟郦商使将数千人从沛公西南畧地此传云属沛公于岐从攻长社案纪传此説岐当与陈留髙阳相近也】从攻长社先登赐爵封信成君从沛公攻缑氏絶河津破秦军洛阳东从攻下宛穰定十七县别将攻旬关【集解骃案汉书音义曰汉中旬阳县音询索隐案在汉中旬阳县旬水上之关】定汉中项羽灭秦立沛公为汉王汉王赐商爵信成君以将军为陇西都尉别将定北地【正义宁州】上郡【正义鄜州】破雍将军乌氏【索隐乌音于然反氏音支县名属安定汉书云破章邯别将也正义县在泾州安定县东四十里】周类军栒邑【索隐栒邑在豳州地理志属右扶风栒音荀】苏驵军于泥阳【集解徐广曰驵一作騠索隐北地县名驵者龙马也正义故城在宁州罗川县北三十一里泥谷水源出罗川县东北泥阳源侧有泉于泥中潜流二十余歩而流入泥谷又有泥阳湫在县东北四十里】赐食邑武成六千户【正义县在华州郑县东十三里】以陇西都尉从击项籍军五月出钜野与钟离昧战疾鬬受梁相国印益食邑四千户以梁相国将从击项羽二岁三月攻胡陵项羽既已死汉王为帝其秋燕王臧荼反商以将军从击荼战龙脱【集解徐广曰在燕赵之界骃案汉书音义曰地名索隐其地阙】先登陷阵破荼军易下【正义易州易县】郤敌迁为右丞相赐爵列侯与诸侯剖符世世勿绝食邑涿五千户【正义涿幽州】号曰涿侯以右丞相别定上谷【正义妫州】因攻代受赵相国印以右丞相赵相国别与绛侯等定代鴈门得代丞相程纵守相郭同将军已下至六百石十九人还以将军为太上皇卫一岁七月以右丞相击陈豨残东垣又以右丞相从髙帝击黥布攻其前拒【集解徐广曰一作和骃谓拒方陈拒音矩索隐拒音巨邹氏引左传有左拒右拒徐云一作和和军门也汉书作前垣小顔以为攻其壁垒之垣也李竒以为前锋坚蔽若垣墙非也】陷两陈得以破布军更食曲周五千一百户除前所食凡别破军三降定郡六县七十三得丞相守相大将各一人小将二人二千石已下至六百石十九人商事考惠髙后时商病不治【集解文颖曰不能治官事】其子寄字况【索隐郦寄字也邹氏本作兄亦音况】与吕禄善及髙后崩大臣欲诛诸吕吕禄为将军军于北军太尉勃不得入北军于是乃使人刼郦商令其子况绐吕禄【索隐绐欺也诈也音待】吕禄信之故与出游而太尉勃乃得入据北军遂诛诸吕是岁商卒谥为景侯子寄代侯天下称郦况卖交也【集解班固曰夫卖交者谓见利而忘义也若寄父为功臣而又执刼虽摧吕禄以安社稷谊存君亲可也】孝景前三年呉楚齐赵反上以寄为将军围赵城十月不能下得兪侯栾布【集解骃案兪音舒索隐兪音歈县名又音输在河东】自平齐来乃下赵城灭赵王自杀除国孝景中二年寄欲取平原君为夫人【集解苏林曰景帝王皇后母臧児也】景帝怒下寄吏有罪夺侯景帝乃以商他子坚封为缪侯【集解徐广曰缪者更封邑名谥曰靖索隐缪音穆邑也汉书无谥】续郦氏后缪靖侯卒子康侯遂成立遂成卒子怀侯世宗立【集解徐广曰世一作他】世宗卒子侯终根立为太常坐法国除
　　汝隂侯【正义汝隂即今阳城】夏侯婴沛人也为沛廐司御【索隐案楚汉春秋云滕公为御也】每送使客还过沛泗上亭与髙祖语未甞不移日也婴已而试补县吏与髙祖相爱髙祖戏而伤婴人有告髙祖【集解韦昭曰告白也白髙祖伤人】髙祖时为亭长重坐伤人【集解如淳曰为吏伤人其罪重也】告故不伤婴【集解邓展曰律有故乞鞠髙祖自告不伤人索隐案晋灼云狱结竟呼囚鞠语罪状囚若称枉欲乞鞠者许之也】婴证之后狱覆【索隐案韦昭曰髙帝自言不伤婴婴证之是狱辞翻覆也】婴坐髙祖系岁余掠笞数百终以是脱髙祖髙祖之初与徒属欲攻沛也婴时以县令史为髙祖使上降沛一日【正义上为于伪反使所吏反又曰谓父老开城门迎髙祖】髙祖为沛公赐婴爵七大夫以为太仆从攻胡陵婴与萧何降泗水监平【集解张晏曰胡陵平所止县何甞给之故与降也】平以胡陵降赐婴爵五大夫从击秦军砀东攻济阳下户牖破李由军雍丘下以兵车趣攻战疾赐爵执帛常以太仆奉车从击章邯军东阿濮阳下以兵车趣攻战疾破之赐爵执珪复常奉车从击赵贲军开封杨熊军曲遇婴从捕虏六十八人降卒八百五十人得印一匮【索隐案说文云匮匣也谓得其时自相部署之印】因复常奉车从击秦军雒阳东以兵车趣攻战疾赐爵封转为滕公【集解徐广曰令也骃案邓展曰今沛郡公丘汉书曰婴为滕令奉车故号滕公正义滕即公丘故城是在徐州滕县西南十五里】因复奉车从攻南阳战于蓝田芷阳【索隐芷音止地名今霸陵也在京兆县】以兵车趣攻战疾至霸上项羽至灭秦立沛公为汉王汉王赐婴爵列侯号昭平侯复为太仆从入蜀汉还定三秦从击项籍至彭城项羽大破汉军汉王败不利驰去见孝惠鲁元载之汉王急马罢虏在后常蹶两儿欲弃之【索隐蹶音厥又巨月反一音居卫反汉书作蹳音拨】婴常收竟载之徐行面雍树乃驰【集解服虔曰髙帝欲斩之故婴围树走也靣向树也应劭曰古者皆立乘婴恐坠小儿各置一面雍持之树立也苏林曰南阳人谓抱小见为雍树面者大人以面首向临之小儿抱大人颈似悬树也索隐苏林与晋灼皆同今则无其言或当时有此说其应服之说盖疎也】汉王怒行欲斩婴者十余卒得脱而致孝惠鲁元于丰汉王旣至荥阳收散兵复振赐婴食祈阳【集解徐广曰祈一作沂索隐盖乡名也汉书作沂楚无其县】复常奉车从击项籍追至陈卒定楚至鲁益食兹氏【索隐县名也地理志属太原】汉王立为帝其秋燕王臧荼反婴以太仆从击荼明年从至陈取楚王信更食汝隂剖符世世勿絶以太仆从击代至武泉云中【索隐地理志武泉属云中正义二县在朔州善阳县界】益食千户因从击韩信军胡骑晋阳旁大破之追北至平城为胡所围七日不得通髙帝使使厚遗阏氏冐顿开围一角髙帝出欲驰婴固徐行弩皆持满外向卒得脱益食婴细阳千户【索隐地理志属汝南】复以太仆从击胡骑句注北大破之以太仆击胡骑平城南三陷陈功为多赐所夺邑五百户【集解骃案汉书音义曰时有罪过夺邑者以赐之】以太仆击陈豨黥布军陷阵郤敌益食千户定食汝隂六千九百户除前所食婴自上初起沛常为太仆竟髙祖崩以太仆事孝惠孝惠帝及髙后德婴之脱孝惠鲁元于下邑之间也【正义宋州砀山县】乃赐婴县北第第一曰近我以尊异之孝惠帝崩以太仆事髙后髙后崩代王之来婴以太仆与东牟侯入清宫废少帝以天子法驾迎代王代邸与大臣共立为孝文皇帝复为太仆八岁卒谥为文侯【索隐案姚氏云三辅故事曰滕文公墓在饮马桥东大道南俗谓之马冡博物志曰公卿送婴葬至东都门外马不行掊地悲鸣得石椁有铭曰佳城鬰郁三千年见白日吁嗟滕公居此室乃葬之】子夷侯灶立七年卒子共侯赐立三十一年卒子侯颇尚平阳公主立十九歳元鼎二年坐与父御婢奸罪自杀国除
　　颍隂侯灌婴者雎阳贩缯者也【正义今陈州南颍县西北十三里颍隂故城是也睢阳宋州宋城县】髙祖之为沛公略地至雍丘下章邯败杀项梁而沛公还军于砀婴初以中防从击破东郡尉于成武及秦军于扛里疾鬬赐爵七大夫从攻秦军亳南开封曲遇战疾力【集解服防曰疾攻之】赐爵执帛号宣陵君从攻阳武以西至雒阳破秦军尸北北絶河津南破南阳守齮阳城东遂定南阳郡西入武关战于蓝田疾力至霸上赐爵执圭号昌文君【索隐亦称宣陵君皆非爵土加美号耳】沛公立为汉王拜婴为郎中从入汉中十月拜为中谒者从还定三秦下栎阳降塞王还围章邯于废丘未拔从东出临晋关击降殷王定其地击项羽将龙且魏相项他军定陶南疾战破之赐婴爵列侯号昌文侯食杜平乡【索隐谓食杜县之平乡】复以中谒者从降下砀以至彭城项羽击大破汉王汉王遁而西婴从还军于雍丘王武魏公申徒反【集解张晏曰秦将降为公今反】从击破之攻下黄【正义故城在曹州考城县东二十四里】西收兵军于荥阳楚骑来众汉王乃择军中可为车骑将者皆推故秦骑士重泉人【集解徐广曰重泉属冯翊正义故城在同州蒲城县东南四十五里】李必骆甲习骑兵今为校尉可为骑将【索隐必甲二人名也姚氏案汉纪桓帝延熹三年追録髙祖功臣李必后黄门丞李遂为晋阳关内侯也】汉王欲拜之必甲曰臣故秦民恐军不信臣臣愿得大王左右善骑者傅之【集解如淳曰傅音附犹言随从者】灌婴虽少然数力战乃拜灌婴为中大夫令李必骆甲为左右校尉将郎中骑兵击楚骑于荥阳东大破之受诏别击楚军后絶其饷道起阳武至襄邑击项羽之将项冠于鲁下破之所将卒斩右司马骑将各一人【集解张晏曰主右方之马左亦如之】击破柘公王武军于燕西【集解徐广曰柘属陈索隐案武柘县令也正义柘属淮阳国按滑州胙城本南燕国也】所将卒斩楼烦将五人【集解李竒曰楼烦县名其人善骑射故以名射士为楼烦取其美称未必楼烦人也张晏曰楼烦胡国名】连尹一人【集解张晏曰大夫楚官索隐案左传莫敖连尹宫廐尹是】击王武别将桓婴白马下破之所将卒斩都尉一人以骑渡河南送汉王到雒阳使北迎相国韩信军于邯郸还至敖仓婴迁为御史大夫三年以列侯食邑杜平乡以御史大夫受诏将郎中骑兵东属相国韩信击破齐军于厯下所将卒虏车骑将军华母伤及将吏四十六人降下临菑得齐守相田光追齐相田横至嬴博破其骑所将卒斩骑将一人生得骑将四人攻下嬴博破齐将军田吸于千乘所将卒斩吸东从韩信攻龙且留公旋髙密【索隐留县令称公旋其名髙宻县名在北海汉书作假密假密地名不知所在未知孰是耳正义留县在沛郡公其令】卒斩龙且【集解文頴曰所将卒】生得右司马连尹各一人楼烦将十人身生得亚将周兰齐地已定韩信自立为齐王使婴别将击楚将公杲于鲁北破之转南破薛郡长身虏骑将一人攻博阳前至下相以东南僮取虑徐【索隐取音秋虑音闾取又音趣僮徐是二县取虑是一县名】度淮尽降其城邑至广陵【集解骃案汉书音义曰住广陵以御敌正义谓从下相以东南尽降城邑乃至广陵皆平定也】项羽使项声薛公郯公复定淮北婴渡淮北击破项声郯公下邳【正义郯音谈东海县】斩薛公下下邳击破楚骑于平阳【索隐小顔云此平阳在东郡地理志太山有东平阳县正义南平阳县城今兖州邹县也在兖州东南六十二里按邹县去徐州滕县界四十余里也】遂降彭城虏柱国项佗降留薛沛酂萧相攻苦谯【正义户焦二音】复得亚将周兰与汉王会颐乡【集解徐广曰苦县有颐乡索隐音以之反】从击项籍军于陈下破之所将卒斩楼烦将二人虏骑将八人赐益食邑二千五百户项籍败垓下去也婴以御史大夫受诏将车骑别追项籍至东城【正义县在濠州定远县东南五十五里】破之所将卒五人共斩项籍皆赐爵列侯降左右司马各一人卒万二千人尽得其军将吏下东城厯阳【正义和州厯阳县即今州城是也】渡江破吴郡长吴下【集解如淳曰雄长之长也索隐下有郡守此长即令也如淳以为雄长非也正义今苏州也案如説非也吴郡即吴郡守也一破吴郡长兵于吴城下而得吴郡守身也】得吴守遂定呉豫章会稽郡还定淮北凡五十二县汉王立为皇帝赐益婴邑三千户其秋以车骑将军从击破燕王臧荼明年从至陈取楚王信还剖符世世勿絶食颍隂二千五百户号曰颍隂侯以车骑将军从击反韩王信于代至马邑受诏别降楼烦以北六县斩代左相破胡骑于武泉北【正义县名在朔州北一百二十里】复从击韩信胡骑晋阳下所将卒斩胡白题将一人【集解服防曰胡名也】受诏并将燕赵齐梁楚车骑击破胡骑于硰石【集解服防曰硰音沙索隐刘氏音千卧反】至平城为胡所围从还军东垣从击陈豨受诏别攻豨丞相侯敞军曲逆下破之卒斩敞及特将五人【集解文頴曰特一之特也】降曲逆卢奴上曲阳安国安平【正义卢奴定州安喜县是曲阳定州曲阳县是安平定州安平县是】攻下东垣黥布反以车骑将军先出攻布别将于相破之斩亚将楼烦将三人又进击破布上柱国军及大司马军又进破布别将肥诛【集解徐广曰一作铢索隐案汉书作肥铢】婴身生得左司马一人所将卒斩其小将十人追北至淮上益食二千五百户布已破髙帝归定令婴食颍隂五千户除前所食邑凡从得二千石二人别破军十六降城四十六定国一郡二县五十二得将军二人柱国相国各一人二千石十人婴自破布归髙帝崩婴以列侯事孝惠帝及吕太后太后崩吕禄等以赵王自置为将军军长安为乱齐哀王闻之举兵西且入诛不当为王者上将军吕禄等闻之乃遣婴为大将将军往击之婴行至荥阳乃与绛侯等谋因屯兵荥阳风齐王以诛吕氏事【正义风方鳯反】齐兵止不前绛侯等既诛诸吕齐王罢兵归婴亦罢兵自荥阳归与绛侯陈平共立代王为孝文皇帝孝文皇帝于是益封婴三千户赐黄金千斤拜为太尉三岁绛侯勃免相就国婴为丞相罢太尉官是岁匈奴大入北地上郡令丞相婴将骑八万五千往击匈奴匈奴去济北王反诏乃罢婴之兵后岁余婴以丞相卒谥曰懿侯子平侯阿代侯二十八年卒子彊代侯十二年彊有罪絶二岁元光三年天子封灌婴孙贤为临汝侯续灌氏后八岁坐行赇有罪国除
　　太史公曰吾适丰沛问其遗老观故萧曹樊哙滕公之家及其素异哉所闻方其鼓刀屠狗卖缯之时岂自知附骥之尾垂名汉庭徳流子孙哉余与他广通为言髙祖功臣之兴时若此云【索隐案他广樊哙之孙后失封盖甞讶太史公序萧曹樊滕之功委具则从他广而得其事故备也】
　　【索隐述赞曰圣贤影响云蒸龙变屠狗贩缯攻城野战扶义西上受封南靣郦况卖交舞阳内援滕灌更王奕叶繁衍】









　　史记巻九十五
　　史记巻九十五考证
　　樊郦滕灌列传从攻围东郡守尉于成武○凌稚隆曰按汉书从攻围作从攻圉注圉地名
　　以待大王正义时羽未为王史追书○【臣照】按此等称谓非追书也直是当时尊奉之辞观亚夫谓项庄君王为人不忍可见时羽虽未为王然已擅命立雍王矣称以大王若固有之耳
　　击章平军好畤正义章平即章邯子也○【臣照】按高祖纪眀云雍王弟章平正义何所据而以为邯子也疑弟字之误
　　从击秦车骑壤东○凌稚隆曰一本车作军
　　定食舞阳五千四百户○功臣表作五千戸汉表同苏军于泥阳索隐北地县名者龙马也○杨慎丹铅总録曰从马从旦音亶无龙马之训
　　更食曲周五千一百户○功臣表云四千八百户汉表同
　　赵王自杀除国○徐孚远曰赵除国于郦寄传无渉盖删截旧文未净者
　　寄欲取平原君为夫人○孝武帝即位始尊皇太后母臧儿为平原君此乃追书之
　　子康侯遂成立○功臣表无成字汉表有之
　　子懐侯世宗立○功臣表无世字汉表有之
　　子侯终根立为太常坐法国除○功臣表云坐祝诅诛国除汉表云嗣二十九年后二年祝诅上要斩
　　后狱覆索隐案韦昭曰高帝自言不伤婴婴证之是狱辞翻覆也○陈沂曰证之已证其不伤矣后又有翻覆故婴坐系且受掠也
　　婴与萧何降泗水监平张晏曰胡陵平所止县何尝给之故与降也○杨慎曰降降之也婴与何或用兵或招降之也张説非是
　　面雍树○余有丁曰按杨慎云服説是愚谓依此则不应下文才説欲斩婴者十余疑苏説近之盖初载徐行雍抱之乃疾驰也
　　赐所夺邑五百尸汉书音义曰时有罪过夺邑者以赐之○刘辰翁曰赐所夺邑恐是婴以他故夺邑至是复赐之耳汉书注亦有是説
　　子侯颇尚平阳公主○【臣照】按传与表叙颇尚主年嵗不眀不知此平阳主何人也若即是武帝姊则曹夀之前不闻先有所适而元光二年戊申曹夀未死元鼎二年丙寅以前主归卫氏且十年青又未死不应复有他适卫青传正义引汉书云平阳侯曹夀有恶疾就国乃诏青尚平阳公主则曹卫之间更无其人武帝时又不闻有两平阳公主
　　坐行赇有罪国除○汉表元朔五年坐子伤人首匿免千户


　　史记巻九十五考证
　　钦定四库全书
　　史记卷九十六
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　张丞相列传第三十六
　　张丞相苍者阳武人也【索隐案县名属陈留正义郑州阳武县也】好书律厯秦时为御史主柱下方书【集解如淳曰方版也谓书事在版上者也秦以上置柱下史苍为御史主其事或曰四方文书索隐周秦皆有柱下史为御史也所掌及侍立恒在殿柱之下故老聃为周柱下史今苍在秦代亦居斯职方书者方板谓小事书于板也或曰主四方文书也姚氏以为下云明习天丅圗书计籍主郡上计则方为四方文书者是也】有罪亡归及沛公略地过阳武苍以客从攻南阳苍坐法当斩解衣伏质【索隐小顔云质鍖也】身长大肥白如瓠时王陵见而怪其美士乃言沛公赦勿斩遂从西入武关至咸阳沛公立为汉王入汉中还定三秦陈余击走常山王张耳耳归汉汉乃以张苍为常山守从淮隂侯击赵苍得陈余赵地已平汉王以苍为代相备边寇已而徙为赵相相赵王耳耳卒相赵王敖复徙相代王燕王臧荼反髙祖往击之苍以代相从攻臧荼有功以六年中封为北平侯食邑千二百户迁为计相【集解文颖曰能计故号曰计相】一月更以列侯为主计四岁【集解张晏曰以列侯典校郡国簿书如淳曰以其所主因以为官号与计相同时所卒立非久施也索隐谓改计相之名更名主计也此盖权时立号也】是时萧何为相国而张苍乃自秦时为柱下史明习天下图书计籍苍又善用算律厯故令苍以列侯居相府领主郡国上计者黥布反亡汉立皇子长为淮南王而张苍相之十四年迁为御史大夫周昌者沛人也其从兄曰周苛秦时皆为泗水卒史及髙祖起沛击破泗水守监于是周昌周苛自卒史从沛公沛公以周昌为职志【集解徐广曰主旗帜之属索隐官名也职主也志旗帜也谓掌旗帜之官也音昌志反】周苛为客【集解张晏曰为帐下宾客不掌官】从入关破秦沛公立为汉王以周苛为御史大夫周昌为中尉汉王四年楚围汉王荥阳急汉王遁出去而使周苛守荥阳城楚破荥阳城欲令周苛将苛骂曰若趣降汉王不然今为虏矣项羽怒亨周苛【集解徐广曰四年三月也】于是乃拜周昌为御史大夫常从击破项籍以六年中与萧曹等俱封封周昌为汾隂侯周苛子周成以父死事封为髙景侯【集解徐广曰九年封封三十九年文帝后元四年谋反死国除】昌为人彊力敢直言自萧曹等皆卑下之昌尝燕时入奏事【集解骃案汉书音义曰以上燕时入奏事】髙帝方拥戚姬昌还走髙帝逐得骑周昌项问曰我何如主也昌仰曰陛下即桀纣之主也于是上笑之然尤惮周昌及帝欲废太子而立戚姬子如意为太子大臣固争之莫能得上以留侯防即止而周昌廷争之彊上问其说昌为人吃又盛怒曰臣口不能言然臣期期知其不可【正义期以口吃每语故重言期期也】陛下虽欲废太子臣期期不奉诏上欣然而笑既罢吕后侧耳于东厢听【集解韦昭曰殿东堂也索隐小顔云正寝之东西室皆号曰箱言似箱箧之形】见周昌为跪谢曰微君太子防废【索隐防钜依反】是后戚姬子如意为赵王年十岁髙祖忧即万岁之后不全也赵尧年少为符玺御史赵人方与公【集解孟康曰方与县名公其号瓒曰方与县令也】谓御史大夫周昌曰君之史赵尧年虽少然竒才也君必异之是且代君之位周昌笑曰尧年少刀笔吏耳【正义古用简牍书有错谬以刀削之故号曰刀笔吏】何能至是乎居顷之赵尧侍髙祖髙祖独心不乐悲歌羣臣不知上之所以然赵尧进请问曰陛下所为不乐非为赵王年少而戚夫人与吕后有郤邪备万岁之后而赵王不能自全乎髙祖曰然吾私忧之不知所出【索隐谓不知其计所出也】尧曰陛下独宜为赵王置贵彊相及吕后太子羣臣素所敬惮乃可髙祖曰然吾念之欲如是而羣臣谁可者尧曰御史大夫周昌其人有坚忍质直且自吕后太子及大臣皆素敬惮之独昌可髙祖曰善于是乃召周昌谓曰吾欲固烦公公彊为我相赵王【正义桓谭世论云使周相赵不如使取吕后家女为妃令戚夫人善事吕后则如意无毙也】周昌泣曰臣初起从陛下陛下独奈何中道而弃之于诸侯乎髙祖曰吾极知其左迁【索隐诸侯王表有左官之律韦昭以为左犹下也禁不得下仕于诸王也然地道尊右右贵左贱故谓贬秩为左迁他皆此类】然吾私忧赵王念非公无可者公不得已彊行于是徙御史大夫周昌为赵相既行久之髙祖持御史大夫印弄之曰谁可以为御史大夫者孰视赵尧曰无以易尧遂拜赵尧为御史大夫【集解徐广曰十年也】尧亦前有军功食邑及以御史大夫从击陈豨有功封为江邑侯【集解徐广曰十一年封】髙祖崩吕太后使使召赵王其相周昌令王称疾不行使者三反周昌固为不遣赵王于是髙后患之乃使使召周昌周昌至谒髙后高后怒而骂周昌曰尔不知我之怨戚氏乎而不遣赵王何昌既徴髙后使使召赵王赵王果来至长安月余饮药而死周昌因谢病不朝见三岁而死【集解徐广曰諡悼也索隐汉书列传及表咸言周昌諡悼韦昭云或諡惠非也汉书又曰传子至孙意有罪国除景帝复封昌孙左军为安阳侯有罪国除也】后五岁【正义髙后之年】髙后闻御史大夫江邑侯赵尧髙祖时定赵王如意之画乃抵尧罪【集解徐广曰吕后元年国除】以广阿侯任敖为御史大夫
　　任敖者故沛狱吏髙祖尝辟吏【正义辟音避】吏系吕后遇之不谨任敖素善髙祖怒击伤主吕后吏及髙祖初起敖以客从为御史守丰二岁髙祖立为汉王东击项籍敖迁为上党守陈豨反时敖坚守封为广阿侯食千八百户髙后时为御史大夫三岁免【集解徐广曰文帝二年任敖卒谥懿侯曽孙越人元鼎二年为太常坐酒酸国除骃案汉书任敖孝文元年薨徐误也索隐此徐氏据汉书为记而误云二年裴骃又引任安书证为得其实正义按史记书表云孝文二年卒汉表又云封十九年卒计髙祖十一年封到文帝二年则十九年矣而汉书误裴氏不考乃云徐误何其贰过也】以平阳侯曹窋为御史大夫高后崩不与大臣共诛吕禄等免以淮南相张苍为御史大夫苍与绛侯等尊立代王为孝文皇帝四年丞相灌婴卒张苍为丞相自汉兴至孝文二十余年会天下初定将相公卿皆军吏张苍为计相时绪正律厯【集解文颖曰绪寻也或曰绪业也】以髙祖十月始至霸上因故秦时本以十月为岁首弗革推五德之运以为汉当水德之时尚黑如故【正义姚察云苍是秦人犹用推五胜之法以周赤乌为火汉胜火以水也】吹律调乐人之音声及以比定律令【集解如淳曰比谓五音清浊各有所比也以定十二月律之法令于乐官使长行之瓒曰谓以比故取类以定法律与条令也正义比音鼻或音必履反谓比方也】若百工天下作程品【集解如淳曰若顺也百工为器物皆有尺寸斤两皆使得宜此之谓顺晋灼曰若预及之辞索隐晋灼説为得】至于为丞相卒就之故汉家言律厯者本之张苍苍本好书无所不观无所不通而尤善律厯【集解骃案汉书曰著书十八篇言隂阳律厯事】张苍徳王陵王陵者安国侯也及苍贵常父事王陵陵死后苍为丞相洗沐常先朝陵夫人上食然后敢归家苍为丞相十余年鲁人公孙臣上书言汉土德时其符有黄龙当见诏下其议张苍张苍以为非是罢之其后黄龙见成纪于是文帝召公孙臣以为博士草土德之厯制度更元年张丞相由此自绌谢病称老苍任人为中候【集解张晏曰所选保任者也瓒曰中候官名】大为奸利上以让苍苍遂病免苍为丞相十五岁而免孝景前五年苍卒谥为文侯子康代侯八年卒子类【集解徐广曰一作□音瞆】代为侯八年坐临诸侯丧后就位不敬国除【索隐案汉书云传子至孙类有罪国除今此文康代八年卒子□代侯则□即类与汉书略同也】初张苍父长不满五尺及生苍苍长八尺余为侯丞相苍子复长【集解骃案汉书云长八尺】及孙頼长六尺余坐法失侯苍之免相后老口中无齿食乳女子为乳母妻妾以百数尝孕者不复幸苍年百有余岁而卒
　　申屠丞相嘉者梁人以材官蹶张【集解徐广曰勇健有材力开张骃案如淳曰材官之多力能脚蹋强弩张之故曰蹶张律有蹶张士索隐孟康云言张强弩蹶其月反汉令曰蹶张士百人也】从髙帝击项籍迁为队率【索隐所类反】从击黥布军为都尉孝恵时为淮阳守孝文帝元年举故吏士二千石从髙皇帝者悉以为关内侯食邑二十四人而申屠嘉食邑五百户张苍已为丞相嘉迁为御史大夫张苍免相【集解徐广曰后二年八月】孝文帝欲用皇后弟窦广国为丞相曰恐天下以吾私广国广国贤有行故欲相之念久之不可而髙帝时大臣又皆多死余见无可者乃以御史大夫嘉为丞相因故邑封为故安侯【正义今易州界武阳城中东南隅故城是也】嘉为人亷直门不受私谒是时太中大夫邓通方隆爱幸赏赐累巨万文帝尝燕饮通家其宠如是是时丞相入朝而通居上傍有怠慢之礼丞相奏事毕因言曰陛下爱幸臣则富贵之至于朝廷之礼不可以不肃上曰君勿言吾私之罢朝坐府中嘉为檄召邓通诣丞相府不来且斩通通恐入言文帝文帝曰汝第往吾今使人召若通至丞相府免冠徒跣顿首谢嘉坐自如故不为礼责曰夫朝廷者髙皇帝之朝廷也通小臣戏殿上大不敬当斩吏今行斩之【集解如淳曰嘉语其吏曰今便行斩之】通顿首首尽出血不解文帝度丞相已困通使使者持节召通而谢丞相曰此吾弄臣君释之邓通既至为文帝泣曰丞相防杀臣嘉为丞相五岁孝文帝崩孝景帝即位二年鼂错为内史贵幸用事诸法令多所请变更议以谪罚侵削诸侯而丞相嘉自绌所言不用疾错错为内史门东出不便更穿一门南出南出者太上皇庙堧垣【集解服防曰宫外垣也如淳曰愞音畏愞之愞索隐愞音乃唤反韦昭音而缘反又音软】嘉闻之欲因此以法错擅穿宗庙垣为门奏请诛错错客有语错错恐夜入宫上谒自归景帝【正义自归帝首露】至朝丞相奏请诛内史错景帝曰错所穿非真庙垣乃外堧垣故他官居其中【索隐汉书作冗官谓散官】且又我使为之错无罪罢朝嘉谓长史曰吾悔不先斩错乃先请之为错所卖至舍因欧血而死諡为节侯子共侯蔑代三年卒子侯去病代三十一年卒【集解徐广曰一本无侯去病而云共侯蔑三十三年子臾改封靖安侯】子侯臾代六岁坐为九江太守受故官送有罪国除自申屠嘉死之后景帝时开封侯陶青桃侯刘含为丞相【集解徐广曰陶青髙祖功臣陶舍之子也諡夷刘含本项氏亲也赐姓刘氏父襄佐髙祖有功含谥哀侯】及今上时栢至侯许昌【集解徐广曰髙祖功臣许温之孙谥哀侯】平棘侯薛泽【集解徐广曰髙祖功臣广平侯薛欧之孙平棘节侯薛泽】武彊侯庄青翟【集解徐广曰髙祖功臣庄不识之孙】髙陵侯赵周【集解徐广曰周父夷吾为楚王戊太傅谏争而死】等为丞相皆以列侯继嗣娖娖【集解徐广曰娖音七角反一作断一作索隐娖音侧角反小顔云持整之貌汉书作音初角反一作断音都乱反义如尚书断断猗无他技】廉谨为丞相备员而已无所能发明功名有着于当世者
　　太史公曰张苍文学律厯为汉名相而绌贾生公孙臣等言正朔服色事而不遵明用秦之颛顼厯何哉【集解张晏曰不考经典专用颛顼厯何哉】周昌木彊人也【正义言其质直掘强如木石焉】任敖以旧徳用【集解张晏曰谓伤辱吕后吏】申屠嘉可谓刚毅守节矣然无术学殆与萧曹陈平异矣
　　孝武时丞相多甚不记莫录其行起居状略且纪征和以来有车丞相长陵人也【集解骃案名千秋】卒而有韦丞相代【索隐自车千秋以下皆褚先生等所记然丞相传都省略汉书则备】
　　韦丞相贤者鲁人也以读书术为吏至大鸿胪有相工相之当至丞相有男四人使相工相之至第二子其名成相工曰此子贵当封韦丞相言曰我即为丞相有长子是安从得之后竟为丞相病死而长子有罪论不得嗣而立成成时佯狂不肯立竟立之有让国之名后坐骑至庙不敬有诏夺爵一级为关内侯失列侯得食其故国邑韦丞相卒有魏丞相代
　　魏丞相相者济隂人也以文吏至丞相其人好武皆令诸吏带劒带劒前奏事或有不带劒者当入奏事至乃借劒而敢入奏事其时京兆尹赵君【集解骃案名广汉】丞相奏以免罪使人执魏丞相欲求脱罪而不听复使人胁恐魏丞相以夫人贼杀侍婢事而私独奏请验之发吏卒至丞相舍捕奴婢笞击问之实不以兵刃杀也而丞相司直繁君【索隐繁姓也音婆】奏京兆尹赵君廹胁丞相诬以夫人贼杀婢发吏卒围捕丞相舍不道又得擅屏骑士事赵京兆坐要斩又有使掾陈平等劾中尚书疑以独擅刼事而坐之大不敬长史以下皆坐死或下蚕室而魏丞相竟以丞相病死子嗣后坐骑至庙不敬有诏夺爵一级为闗内侯失列侯得食其故国邑魏丞相卒以御史大夫邴吉代邴丞相吉者鲁国人也以读书好法令至御史大夫孝宣帝时以有旧故封为列侯而因为丞相明于事有大智后世称之以丞相病死子显嗣后坐骑至庙不敬有诏夺爵一级失列侯得食故国邑显为吏至太仆坐官耗乱身及子男有奸赃免为庶人邴丞相卒黄丞相代长安中有善相工田文者与韦丞相魏丞相邴丞相微贱时防于客家田文言曰今此三君者皆丞相也其后三人竟更相代为丞相何见之明也
　　黄丞相霸者淮阳人也以读书为吏至颍川太守治颍川以礼义条敎喻告化之犯法者风晓令自杀化大行名声闻孝宣帝下制曰颍川太守霸以宣布诏令治民道不拾遗男女异路狱中无重囚锡爵关内侯黄金百斤徴为京兆尹而至丞相复以礼义为治以丞相病死子嗣后为列侯黄丞相卒以御史大夫于定国代于丞相已有廷尉传在张廷尉语中于丞相去御史大夫韦成代
　　韦丞相成者即前韦丞相子也代父后失列侯其人少时好读书明于诗论语为吏至卫尉徙为太子太傅御史大夫薛君免【集解骃案名广徳也】为御史大夫于丞相乞骸骨免而为丞相因封故邑为扶阳侯数年病死孝元帝亲临丧赐赏甚厚子嗣后其治容容随世俗浮沉而见谓谄巧而相工本谓之当为侯代父而后失之复自游宦而起至丞相父子俱为丞相世间美之岂不命哉相工其先知之韦丞相卒御史大夫匡衡代
　　丞相匡衡者东海人也好读书从博士受诗家贫衡佣作以给食饮才下数射策不中至九乃中丙科其经以不中科故明习补平原文学卒史数年郡不尊敬御史徴之以补百石属荐为郎而补博士拜为太子少傅而事孝元帝孝元好诗而迁为光禄勲居殿中为师授敎左右而县官坐其旁听甚善之日以尊贵御史夫夫郑坐事免而匡君为御史大夫岁余韦丞相死匡君代为丞相封乐安侯以十年之间不出长安城门而至丞相岂非遇时而命也哉深惟士之游宦所以至封侯者微甚【集解徐广曰微一作徴】然多至御史大夫即去者诸为大夫而丞相次也其心冀幸丞相物故也【集解骃案髙堂隆答魏朝访曰物无也故事也言无复所能于事】或乃隂私相毁害欲代之然守之日久不得或为之日少而得之至于封侯眞命也夫御史大夫郑君守之数年不得匡君居之未满嵗而韦丞相死即代之矣岂可以智巧得哉多有贤圣之才困戹不得者众甚也【索隐案此论匡衡已来事则后人所述也或亦称太史公其序述浅陋一何诬也】
　　【索隐述赞曰张苍主计天下作程孙臣始绌秦厯尚行御史亚相相国阿衡申屠靣折周子廷争其他娖娖无所发明】










　　史记巻九十六
　　史记卷九十六考证
　　张丞相列传封为高景侯集解徐广曰九年封○九监本作元【臣照】按以长歴考之高祖元年至文帝后元四年中间不止三十九年且高祖元年尚是沛公周苛固未死其误必也依长歴计之一本作九年者是今从之
　　谓御大夫周昌曰○【臣照】按御大夫明脱史字各本皆同今仍之
　　高后崩不与大臣共诛吕禄等免○归有光曰汉书云高后崩与大臣共诛诸吕后坐事免考吕后纪汉书为是
　　张苍为计相时绪正律歴○杨慎曰时字连计相读为是故后言至于为丞相卒就之
　　子侯去病代三十一年卒徐广曰一本无此去病而云共侯蔑三十三年子臾改封靖安侯○【臣照】按徐广所云盖防年表然汉表作侯共嗣二十二年与徐又异
　　复使人胁恐魏丞相以夫人贼杀侍婢事○赵广汉传云使中郎赵奉夀
　　而丞相司直繁君○赵广汉传司直萧望之也繁君名延夀见望之传时丙吉为丞相褚先生误
　　于丞相已有廷尉传在张廷尉语中○张廷尉传并无于廷尉语








　　史记卷九十六考证
　　钦定四库全书
　　史记巻九十七
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　郦生陆贾列传第三十七
　　郦生食其者【正义厯异防三音也】陈留髙阳人也【集解徐广曰今在圉县索隐案髙阳属陈留圉县髙阳乡名也故耆旧传云食其圉髙阳乡人正义陈留风俗传云髙阳在雍丘西南括地志云圉城在汴州雍丘县西南食其墓在雍丘西南二十八里盖谓此也】好读书家贫落魄无以为衣食业【集解应劭曰落魄志行衰恶之貌也晋灼曰落薄落托义同索隐案郑氏云魄音薄】为里监门吏【正义监音甲衫反战国策云齐宣谓顔斶曰夫监门闾里士之贱也】然县中贤豪不敢役县中皆谓之狂生及陈胜项梁等起诸将徇地【正义狥畧也】过髙阳者数十人郦生问其将皆握齱【集解应劭曰握齱急促之貌索隐应劭云齱音若促邹氏音鹿角反韦昭云握齱小节也】好苛礼【索隐案苛亦作荷贾逵云苛烦也小顔云细也】自用不能听大度之言郦生乃深自藏匿后闻沛公将兵畧地陈留郊沛公麾下骑士适郦生里中子也【集解服防曰食其里中子适作沛公骑士索隐适音释服防苏林皆云沛公骑士适是食其里中人案言适近作骑士也】沛公时时问邑中贤士豪俊骑士归郦生见谓之曰吾闻沛公慢而易人多大畧此真吾所愿从游莫为我先【索隐先谓先容言无人为我作绍介也正义为于伪反】若见沛公谓曰臣里中有郦生年六十余长八尺人皆谓之狂生生自谓我非狂生骑士曰沛公不好儒诸客冠儒冠来者沛公輙解其冠溲溺其中【索隐溲所由反溺乃吊反亦如字溲即溺义也】与人言常大骂未可以儒生说也郦生曰弟言之骑士从容言如郦生所诫者沛公至髙阳传舍【集解徐广曰二世三年二月】使人召郦生郦生至入谒沛公方倨牀使两女子洗足【索隐案乐彦云边牀曰倨】而见郦生郦生入则长揖不拜曰足下欲助秦攻诸侯乎且欲率诸侯破秦也沛公骂曰竖儒【索隐案竖者僮仆之称沛公轻之以比奴竖故曰竖儒】夫天下同苦秦久矣故诸侯相率而攻秦何谓助秦攻诸侯乎郦生曰必聚徒合义兵诛无道秦不宜倨见长者于是沛公辍洗起摄衣【正义摄犹言敛着也】延郦生上坐谢之郦生因言六国从横时沛公喜赐郦生食问曰计将安出郦生曰足下起纠合之众【集解骃案一作乌合一作瓦合】收散乱之兵不满万人欲以径入彊秦此所谓探虎口者也夫陈留天下之冲四通五逹之郊也【集解如淳曰四靣中央凡五逹也瓒曰四通五逹言无险阻也】今其城又多积粟臣善其令【正义言食其与陈留县令相善也】请得使之令下足下【正义令力征反下谓降之也】即不听足下举兵攻之臣为内应于是遣郦生行沛公引兵随之遂下陈留号郦食其为广野君郦生言其弟郦商使将数千人从沛公西南畧地郦生常为説客驰使诸侯汉三年秋项羽击汉拔荥阳汉兵遁保巩洛楚人闻淮阴侯破赵彭越数反梁地【索隐数音朔】则分兵救之淮阴方东击齐汉王数困荥阳成臯计欲捐成臯以东屯巩洛以拒楚郦生因曰臣闻知天之天者王事可成不知天之天者王事不可成王者以民人为天而民人以食为天【索隐管子云王者以民为天民以食为天能知天之天者斯可矣】夫敖仓天下转输久矣臣闻其下廼有藏粟甚多楚人拔荥阳不坚守敖仓廼引而东令适卒分守成臯【索隐适音直革反案通俗文云罚罪云云即所谓谪戌也又音陟革反卒音租忽反】此乃天所以资汉也方今楚易取而汉反却自夺其便【索隐以言不取敖仓之粟是汉自夺其便利也】臣窃以为过矣且两雄不俱立楚汉久相持不决百姓骚动海内摇荡农夫释耒工女下机【索隐案谓女工是工巧也汉书作红音工】天下之心未有所定也愿足下急复进兵收取荥阳据敖仓之粟【正义敖仓在郑州荥阳县四十五里石门之东北临汴水南带三皇山秦始皇时置仓于敖山上故名敖仓】塞成臯之险【正义即泛水县山】杜大行之道【集解韦昭曰在河内野王北】距蜚狐之口【集解如淳曰上党壶关也案蜚狐在代郡西南正义按蔚州飞狐县北五十里有秦汉故郡城西南有山俗号为飞狐口也】守白马之津以示诸侯劾实形制之势则天下知所归矣方今燕赵已定唯齐未下今田广据千里之齐田间将二十万之众军于厯下诸田宗彊负海阻河济南近楚人多变诈足下虽遣数十万师未可以岁月破也臣请得奉明诏説齐王使为汉而称东藩上曰善廼从其画复守敖仓而使郦生説齐王曰王知天下之所归乎王曰不知也曰王知天下之所归则齐国可得而有也若不知天下之所归即齐国未可得保也齐王曰天下无所归曰归汉曰先生何以言之曰汉王与项王戮力西面击秦约先入咸阳者王之汉王先入咸阳项王负约不与而王之汉中项王迁杀义帝汉王闻之起蜀汉之兵击三秦出关而责义帝之处收天下之兵立诸侯之后降城即以侯其将得赂即以分其士与天下同其利豪英贤才皆乐为之用诸侯之兵四靣而至蜀汉之粟方船而下【索隐案方船谓并舟也战国防云方船积粟循江而下也】项王有倍约之名杀义帝之负于人之功无所记于人之罪无所忘战胜而不得其赏拔城而不得其封非项氏莫得用事为人刻印刓而不能授【集解孟康曰刓断无复廉锷也瓒曰项羽吝于爵赏玩惜侯印不能以封于人也索隐刓音五官反案郭象注庄子云立法而刓断无圭角汉书作玩言玩惜不忍授人】攻城得赂积而不能赏天下畔之贤才怨之而莫为之用故天下之士归于汉王可坐而策也夫汉王发蜀汉定三秦渉西河之外援上党之兵【正义援音爰】下井陉诛成安君破北魏举三十二城【索隐北魏谓魏豹豹在河此故也亦谓之西魏以大梁在河南故也】此蚩尤之兵也非人之力也天之福也今已据敖仓之粟塞成臯之险守白马之津杜太行之阪距蜚狐之口天下后服者先亡矣王疾先下汉王齐国社稷可得而保也不下汉王危亡可立而待也田广以为然廼听郦生罢厯下兵守战备与郦生日纵酒淮阴侯闻郦生伏轼下齐七十余城廼夜度兵平原袭齐齐王田广闻汉兵至以为郦生卖已廼曰汝能止汉军我活汝不然我将亨汝郦生曰举大事不细谨盛德不辞让而公不为若更言齐王遂烹郦生引兵东走汉十二年曲周侯郦商以丞相将兵击黥布有功髙祖举列侯功臣思郦食其郦食其子郦疥数将兵功未当侯上以其父故封疥为髙梁侯后更食武遂嗣三世【索隐疥音界地理志武遂属河间案汉书作武阳子遂衍字误也】元狩元年中武遂侯平【正义年表云卒子敌嗣卒子平嗣元年有罪国除而汉书云更食武阳子遂嗣恐汉书误也】坐诈诏衡山王取百斤金当弃市病死国除也
　　陆贾者楚人也【索隐案陈留风俗传云陆氏春秋时陆浑国之后晋侯伐之故陆浑子奔楚贾其后又陆氏谱云齐宣公友子逹食采于陆乡号曰陆侯逹生发发生臯适楚贾其孙也】以客从髙祖定天下名为有口辩士居左右常使诸侯及髙祖时中国初定尉他平南越因王之【索隐赵他为南越尉故曰尉他他音駞】髙祖使陆贾赐尉他印为南越王陆生至尉他魋结【集解服防曰魋音椎今兵士椎头结索隐魋直追反结音计谓为髻一撮以推而结之故字从结且案魋结二字依字读之亦通谓夷人本被髪左袵今他同其风俗但魋其髪而结之也】箕倨见陆生陆生因进説他曰足下中国人亲戚昆弟坟墓在眞定【索隐赵地也本名东垣属常山】今足下反天性弃冠带欲以区区之越与天子抗衡为敌国【索隐案崔浩云抗对也衡车轭上横木抗衡言两衡相对拒率不相避下也】祸且及身矣且夫秦失其政诸侯豪杰并起唯汉王先入关据咸阳项羽倍约自立为西楚霸王诸侯皆属可谓至彊然汉王起巴蜀鞭笞天下刼畧诸侯遂诛项羽灭之五年之间海内平定此非人力天之所建也天子闻君王王南越不助天下诛暴逆将相欲移兵而诛王天子怜百姓新劳苦故且休之遣臣授君王印剖符通使君王宜郊迎北面称臣廼欲以新造未集之越屈彊于此汉诚闻之掘烧王先人冢夷灭宗族使一偏将将十万众临越则越杀王降汉如反覆手耳于是尉他廼蹶然起坐【索隐苏林音厥礼记子夏蹶然而起埤仓云蹶起也】谢陆生曰居蛮夷中久殊失礼义因问陆生曰我孰与萧何曹参韩信贤陆生曰王似贤复曰我孰与皇帝贤陆生曰皇帝起丰沛讨暴秦诛彊楚为天下兴利除害继五帝三皇之业统理中国中国之人以亿计地方万里居天下之膏腴人众车轝万物殷富政由一家自天地剖泮未始有也今王众不过数十万皆蛮夷崎岖山海间譬若汉一郡王何廼比于汉尉他大笑曰吾不起中国故王此使我居中国何渠不若汉【集解骃案渠音讵索隐汉书作遽字小顔以为有何廹促而不如汉也】廼大説陆生留与饮数月曰越中无足与语至生来令我日闻所不闻赐陆生橐中装直千金【集解张晏曰珠玉之寳也装裹也索隐槖音托案如淳云以为明月珠之属又案诗传大曰槖小曰囊埤仓云有底曰囊无底曰索谓以宝物装裹以入囊槖也】他送亦千金【集解苏林曰非槖中物故曰他送也】陆生卒拜尉他为越王令称臣奉汉约归报髙祖大恱拜贾为太中大夫陆生时时前说称诗书髙帝骂之曰廼公居马上而得之安事诗书陆生曰居马上得之宁可以马上治之乎且汤武逆取而以顺守之文武并用长久之术也昔者吴王夫差智伯极武而亡秦任刑法不变卒灭赵氏【集解骃案赵氏秦姓也索隐案韦昭云秦伯翳后与赵同出蜚亷造父有功周缪王封之赵由此一姓赵氏】乡使秦已并天下行仁义法先圣陛下安得而有之髙帝不怿而有慙色廼谓陆生曰试为我着秦所以失天下吾所以得之者何及古成败之国陆生廼粗述存亡之徴凡着十二篇每奏一篇髙帝未甞不称善左右呼万岁号其书曰新语【正义七録云新语二巻陆贾撰也】孝恵帝时吕太后用事欲王诸吕畏大臣有口者陆生自度不能争之廼病免家居以好畤田地善【正义畤音止雍州县也】可以家焉有五男廼出所使越得橐中装卖千金【正义汉制一金直千贯】分其子子二百金令为生产陆生常安车驷马从歌舞鼓琴瑟侍者十人寳劒直百金谓其子曰与汝约【集解徐广曰汝一作公】过汝汝给吾人马酒食极欲十日而更所死家得寳劒车骑侍从者一岁中往来过他客率不过再三过【索隐率音律过音戈其下过字音光卧反】数见不鲜【索隐音朔现数见谓时时来见汝也不鲜言必令鲜美作食莫令见不鲜之物也汉书作数击鲜如淳云新杀曰鲜】无久慁公为也【集解韦昭曰慁汚辱索隐慁患也公贾自谓也言汝诸子无久厌患公也】吕太后时王诸吕诸吕擅权欲劫少主危刘氏右丞相陈平患之力不能争恐祸及已常燕居深念陆生往请【集解骃案汉书音义曰靖若问起居】直入坐而陈丞相方深念不时见陆生【索隐深念深思之也】陆生曰何念之深也陈平曰生揣我何念【集解孟康曰揣度也韦昭曰揣音初委反】陆生曰足下位为上相食三万户侯【索隐案陈平传食户五千以曲逆秦时冇三万户恐复业至此故称也】可谓极富贵无欲矣然有忧念不过患诸吕少主耳陈平曰然为之奈何陆生曰天下安注意相天下危注意将将相和调则士务附士务附【集解徐广曰务一作豫】天下虽有变即权不分为社稷计在两君掌握耳臣常欲谓太尉绛侯绛侯与我戏易吾言君何不交驩太尉深相结为陈平画吕氏数事陈平用其计廼以五百金为绛侯寿厚具乐饮太尉亦报如之此两人深相结则吕氏谋益衰陈平廼以奴婢百人车马五十乘钱五百万遗陆生为饮食费陆生以此游汉廷公卿间名声籍盛【集解骃案汉书音义曰言狼籍甚盛】及诛诸吕立孝文帝陆生颇有力焉孝文帝即位欲使人之南越陈丞相等乃言陆生为太中大夫往使尉他令尉他去黄屋称制令比诸侯皆如意旨语在南越语中陆生竟以寿终
　　平原君朱建者楚人也故甞为淮南王黥布相有辠去后复事黥布布欲反时问平原君平原君止之布不听而听梁父侯遂反【索隐梁父侯史失名如淳注汉书云遂布臣非也臣瓒曰布不用梁父侯计遂反耳其説是也】汉已诛布闻平原君谏不与谋【正义与音预】得不诛语在黥布语中【集解骃案黥布列传无此语】平原君为人辩有口刻廉刚直家于长安行不苟合义不取容辟阳侯行不正得幸吕太后时辟阳侯欲知平原君平原君不肯见及平原君母死陆生素与平原君善过之平原君家贫未有以发丧【索隐案刘氏云谓欲葬时须啓发殡宫故云发丧也】方假贷服具陆生令平原君发丧陆生往见辟阳侯贺曰平原君母死辟阳侯曰平原君母死何乃贺我乎陆贾曰前日君侯欲知平原君平原君义不知君以其母故【集解张晏曰相知当同恤灾危母在故义不知君索隐案崔浩云建以母在义不以身许人也】今其母死君诚厚送丧则彼为君死矣辟阳侯乃奉百金往税【集解韦昭云衣服曰税税当为禭索隐案説文税赠终服也禭音式芮反亦音遂】列侯贵人以辟阳侯故往税凡五百金辟阳侯幸吕太后人或毁辟阳侯于孝恵帝孝惠帝大怒下吏欲诛之吕太后慙不可以言大臣多害辟阳侯行欲遂诛之辟阳侯急因使人欲见平原君平原君辞曰狱急不敢见君廼求见孝恵幸臣闳籍孺【索隐按佞幸传云髙祖时有籍孺孝恵时有闳孺今总言闳籍孺误也】説之曰君所以得幸帝天下莫不闻今辟阳侯幸太后而下吏道路皆言君谗欲杀之今日辟阳侯诛旦日太后含怒亦诛君何不肉袒为辟阳侯言于帝帝听君出辟阳侯太后大驩两主共幸君君贵富益倍矣于是闳籍孺大恐从其计言帝果出辟阳侯辟阳侯之囚欲见平原君平原君不见辟阳侯辟阳侯以为倍已大怒及其成功出之廼大惊吕太后崩大臣诛诸吕辟阳侯于诸吕至深【集解如淳曰辟阳侯与诸吕相亲信也为罪宜诛者至深索隐如淳之説非也案小顔云直言辟阳侯与诸吕相知情义至深重得其理也】而卒不诛计画所以全者皆陆生平原君之力也孝文帝时淮南厉王杀辟阳侯以诸吕故文帝闻其客平原君为计策使吏捕欲治闻吏至门平原君欲自杀诸子及吏皆曰事未可知何早自杀为平原君曰我死祸絶不及而身矣遂自刭孝文帝闻而惜之曰吾无意杀之廼召其子拜为中大夫【索隐案下文所谓与太史公善者】使匈奴单于无礼廼骂单于遂死匈奴中初沛公引兵过陈留郦生踵军门上谒曰髙阳贱民郦食其窃闻沛公暴露将兵助楚讨不义敬劳从者愿得望见口画天下便事使者入通沛公方洗问使者曰何如人也使者对曰状貎类大儒衣儒衣冠侧注【集解徐广曰侧注冠一名髙山冠齐王所服以赐谒者】沛公曰为我谢之言我方以天下为事未暇见儒人也使者出谢曰沛公敬谢先生方以天下为事未暇见儒人也郦生瞠目案劒叱使者曰走复入言沛公吾髙阳酒徒也【集解徐广曰一本言而公髙阳酒徒】非儒人也使者惧而失谒跪拾谒还走复入报曰客天下壮士也叱臣臣恐至失谒曰走复入言而公髙阳酒徒也沛公遽雪足杖矛曰延客入郦生入揖沛公曰足下甚苦暴衣露冠将兵助楚讨不义足下何不自喜也臣愿以事见而曰吾方以天下为事未暇见儒人也夫足下欲兴天下之大事而成天下之大功而以目皮相恐失天下之能士且吾度足下之智不如吾勇又不如吾若欲就天下而不相见窃为足下失之沛公谢曰乡者闻先生之容今见先生之意矣廼延而坐之问所以取天下者郦生曰夫足下欲成大功不如止陈留陈留者天下之据冲也兵之会地也积粟数千万石城守甚坚臣素善其令愿为足下说之不听臣臣请为足下杀之而下陈留足下将陈留之众据陈留之城而食其积粟招天下之从兵从兵已成足下横行天下莫能有害足下者矣沛公曰敬闻命矣于是郦生廼夜见陈留令説之曰夫秦为无道而天下畔之今足下与天下从则可以成大功今独为亡秦婴城而坚守臣窃为足下危之陈留令曰秦法至重也不可以妄言妄言者无类吾不可以应先生所以敎臣者非臣之意也愿勿复道郦生留宿卧夜半时斩陈留令首逾城而下报沛公沛公引兵攻城县令首于长竿以示城上人曰趣下而令头已断矣今后下者必先斩之于是陈留人见令已死遂相率而下沛公沛公舍陈留南城门上因其库兵食积粟留出入三月从兵以万数遂入破秦
　　太史公曰世之传郦生书多曰汉王已拔三秦东击项籍而引军于巩洛之间郦生被儒衣往説汉王廼非也自沛公未入关与项羽别而至髙阳得郦生兄弟余读陆生新语书十二篇固当世之辩士至平原君子与余善是以得具论之
　　【索隐述赞曰广野大度始冠侧注踵门长揖深器重遇説齐厯下趣鼎何惧陆贾使越尉他慑怖相説国安书成主悟】
  </div>
  <div class="pagination">
   <a href="史记四库_page58.html">
    上一页
   </a>
   <span>
    ...
   </span>
   <a href="史记四库_page54.html">
    54
   </a>
   <a href="史记四库_page55.html">
    55
   </a>
   <a href="史记四库_page56.html">
    56
   </a>
   <a href="史记四库_page57.html">
    57
   </a>
   <a href="史记四库_page58.html">
    58
   </a>
   <span class="current-page">
    59
   </span>
   <a href="史记四库_page60.html">
    60
   </a>
   <a href="史记四库_page61.html">
    61
   </a>
   <a href="史记四库_page62.html">
    62
   </a>
   <a href="史记四库_page63.html">
    63
   </a>
   <a href="史记四库_page64.html">
    64
   </a>
   <span>
    ...
   </span>
   <a href="史记四库_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
