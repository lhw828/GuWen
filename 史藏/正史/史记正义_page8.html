<!DOCTYPE html>
<html>
 <head>
  <meta charset="utf-8"/>
  <title>
   史记正义 - 第 8 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记正义 - 第 8 页/共 38 页
  </h1>
  <div class="content">
   史记正义卷七
　　钦定四库全书
　　史记正义卷八
　　唐　张守节　撰
　　髙祖本纪第八　　　　　　　　史记八
　　髙祖沛丰邑中阳里人姓刘氏字季父曰太公【春秋握成图云刘媪梦赤鸟如龙戏已生执嘉】母曰刘媪【帝王世纪云汉昭灵后含始游洛池有宝鸡衔赤珠出刻日英吞之生髙祖诗含神雾亦云含媪即昭灵后也陈留风俗云沛公起兵野战丧皇妣于黄卿天下平定使使者以梓宫招幽魂于是丹蛇在水自洒濯入梓宫其浴处有遗髪諡曰昭灵夫人汉仪注云髙帝母起兵时死小黄城后于小黄立陵庙括地志云小黄故城在汴州陈留县东北三十三里顔师古云皇甫諡等妄引防记好竒骋博强为髙祖父母名字皆非正史所説葢无文焉宁有刘媪本姓实存史迁肯不详载即理而言断可口矣】其先刘媪尝息大泽之陂梦与神遇是时雷电晦冥太公往视则见蛟龙于其上已而有身遂产髙祖髙祖为人隆凖而龙顔美须髯左股有七十二黒子【河图云帝刘季口角载胜斗胷龟背龙股长七尺八寸合成图云赤帝体为朱鸟其表龙顔多黒子按左阳也七十二黒子者赤帝七十二日之数也木火土金水各居一方一歳三百六十日四方分之各得九十日土居中央并索四季各十八日俱成七十二日故髙祖七十二黒子者应火徳七十二日之徴也有一本七十日者非也许北人呼为魇而呉楚谓之志志记也】仁而爱人喜施【喜许记反施尸防反】意豁如也常有大度不事家人生产作业及壮试为吏为泗水亭长【秦法十里一亭十亭一乡亭长主亭之吏髙祖为泗水亭长也国语有寓室即今之亭也亭长葢今里长也民有讼诤吏留平辨得成其政括地志云泗水亭在徐州沛县东一百步有髙祖庙也】廷中吏无所不狎侮好酒及色常从王媪武负贳酒醉卧武负王媪见其上常有龙怪之髙祖毎酤留饮酒讐数倍及见怪嵗竟此两家常折劵弃责髙祖常繇咸阳纵观观秦皇帝【包慢云上音馆下音官恣意故纵观也】喟然太息曰嗟乎大丈夫当如此也单父人吕公善沛令避仇从之客因家沛焉沛中豪桀吏闻令有重客皆往贺萧何为主吏主进令诸大夫曰【大夫客之贵者总称之】进不满千钱坐之堂下髙祖为亭长素易诸吏乃绐为谒曰贺钱万实不持一钱谒入吕公大惊起迎之门吕公者好相人见髙祖状貌因重敬之引入坐萧何曰刘季固多大言少成事髙祖因狎侮诸客遂坐上坐【上在果反下在卧反】无所诎【音邱忽反】酒防吕公因目固留髙祖【不敢封众显言故目动而留之】髙祖竟酒后吕公曰臣少好相人相人多矣无如季相愿季自爱臣有息女【息生也谓所生之女也】愿为季箕帚妾酒罢吕媪怒吕公曰公始常欲竒此女与贵人沛令善公求之不与何自妄许与刘季吕公曰此非儿女子所知也卒与刘季吕公女乃吕后也生孝恵鲁元公主【汉帝制女曰公主仪比诸侯姊妹曰长公主仪比诸侯王姑曰大长公主仪比诸侯王】髙祖为亭长时常告归之田吕后与两子居田中耨有一老父过请饮吕后因餔之【必捕反以食饲人也父本请饮吕后因饲之国语云围中童子无不餔】老父相吕后曰夫人天下贵人令相两子见孝惠曰夫人所以贵者乃此男也相鲁元亦皆贵老父已去髙祖适从旁舍来吕后具言客有过相我子母皆大贵髙祖问曰未逺乃追及问老父老父曰乡者夫人婴儿皆似君君相贵不可言髙祖乃谢曰诚如父言不敢忘徳及髙祖贵遂不知老父处髙祖为亭长乃以竹皮为冠令求盗之薛治之时时冠之【音馆下同】及贵常冠所谓刘氏冠【音官顔师古云后号为刘氏冠其后诏曰爵非公乗以上不得冠刘氏冠即此也】乃是也髙祖以亭长为县送徒郦山徒多道亡自度比至皆亡之【度田洛反比必寐反】到丰西泽中止饮夜乃解纵所送徒曰公等皆去吾亦从此逝矣徒中壮士愿从者十余人髙祖被酒【被加也】夜径泽中令一人行前【行音下孟反】行前者还报曰前有大蛇当径愿还髙祖醉曰壮士行何畏乃前拔劒击斩蛇【按其蛇大理须别求是劒斩之三尺劒者常佩之括地志云斩蛇沟源出徐州丰县中平地故老云髙祖斩蛇处至县西五十里入泡水也】蛇遂分为两径开行数里醉因卧后人来至蛇所有一老妪夜哭人问何哭妪曰人杀吾子故哭之人曰妪子何为见杀妪曰吾子白帝子也化为蛇当道今为赤帝子斩之故哭人乃以妪为不诚欲笞之妪因忽不见后人至髙祖觉后人告髙祖髙祖乃心独喜自负诸从者日益畏之秦始皇帝常曰东南有天子气于是因东游以厌之髙祖即自疑亡匿隠于芒砀山泽岩石之间【括地志云宋州砀山县在州东一百五十里本汉砀阳县也砀山在县东】吕后与人俱求常得之髙祖怪问之吕后曰季所居上常有云气【京房易兆云何以知贤人隐顔师古曰四方常有大云五色具而不雨其下有贤人隠矣故吕后望云气而得之】故从往常得季髙祖心喜沛中子弟或闻之多欲附者矣秦二世元年秋陈胜等起蕲至陈而王号为张楚诸郡县皆多杀其长吏以应陈涉沛令恐欲以沛应涉主吏萧何曹参乃曰君为秦吏今欲背之率沛子弟恐不听愿君召诸亡在外者可得数百人因劫众众不敢不听乃令樊哙召刘季刘季之众已数十百人矣于是樊哙从刘季来沛今后悔恐其有变乃闭城城守欲诛萧曹萧曹恐逾城保刘季刘季乃书帛射城上谓沛父老曰天下苦秦久矣今父老虽为沛令守诸侯并起今屠沛沛今共诛令择子弟可立者立之以应诸侯则家室完不然父子俱屠无为也父老乃率子弟共杀沛令开城门迎刘季欲以为沛令刘季曰天下方扰诸侯并起今置将不善壹败涂地吾非敢自爱恐能薄【能才能也髙祖谦言材能薄劣不能完全其众能者兽形色似熊足似鹿为物坚中而强力人之有贤才者皆谓之能也】不能完父兄子弟此大事愿更相推择可者萧曹等皆文吏自爱恐事不就后秦种族其家尽让刘季诸父老皆曰平生所闻刘季诸珍怪当贵且卜筮之莫如刘季最言于是刘季数让众莫敢为乃立季为沛公祠黄帝祭尤于沛庭而衅鼓旗帜皆赤由所杀蛇白帝子杀者赤帝子故上赤于是少年豪吏如萧曹樊哙等皆为收沛子弟二三千人攻胡陵方与还守丰秦二世二年陈涉之将周章军西至戏而还燕赵齐魏皆自立为王项氏起呉秦泗川监平将兵围丰二日出与战破之命雍齿守丰引兵之薛泗川守壮【如淳曰壮名也】败于薛走至戚【括地志云沂州临沂县有汉戚县故城地理志云临沂县属东海郡】沛公左司马得泗川守壮杀之沛公还军亢父【音刚又苦浪反括地志云亢父县也沛公屯军于此也】至方与周市来攻方与未战陈王使魏人周市畧地周市使人谓雍齿曰丰故梁徙也今魏地已定者数十城齿今下魏魏以齿为侯守丰不下且屠丰雍齿雅不欲属沛公及魏招之即反为魏守丰沛公引兵攻丰不能取沛公病还之沛沛公怨雍齿与丰子弟叛之闻东阳甯君秦嘉立景驹为假王在留【括地志云二人留城在徐州沛县东南五十里即张良所封处】乃往从之欲请兵以攻丰是时秦将章邯从陈别将司马尼将兵北定楚地屠相至砀【括地志云故相地在徐州符离县西北九十里砀在宋州东一百五十里】东阳甯君沛公引兵西与战萧西不利还收兵聚留引兵攻砀三日乃取砀因收砀兵得五六千人攻下邑拔之还军丰闻项梁在薛【今徐州滕县故薛城也】从骑百余往见之项梁益沛公卒五千人五大夫将十人沛公还引兵攻丰从项梁月余项羽已拔襄城【襄城许州县】还项梁尽召别将居薛闻陈王定死因立楚后怀王孙心为楚王治盱台【楚县也】项梁号武信君居数月北攻亢父救东阿【济州县也】破秦军齐军归楚独追北使沛公项羽别攻城阳屠之军濮阳之东【濮阳故城在濮州西八十六里本汉濮阳县】与秦军战破之秦军复振守濮阳环水【按二説皆通其濮阳县北临黄河言秦军北阻黄河南凿沟引黄河水环绕作壁垒为固楚军乃去】楚军去而攻定陶定陶未下沛公与项羽西畧地至雍邱之下与秦军战大破之斩李由还攻外黄【在雍邱东】外黄未下项梁再破秦军有骄色宋义諌不听秦益章邯兵夜衔枚击项梁大破之定陶项梁死沛公与项羽方攻陈留闻项梁死引兵与吕将军俱东吕臣军彭城东项羽军彭城西沛公军砀章邯已破项梁军则以为楚地兵不足忧乃渡河北击赵大破之当是之时赵歇为王秦将王离围之钜鹿城此所谓河北之军也秦二世三年楚怀王见项梁军破恐徙盱台都彭城并吕臣项羽军自将之以沛公为砀郡长【括地志云宋州本秦砀郡苏林云长如郡守韦昭云秦名曰守是时改曰长】封为武安侯将砀郡兵封项羽为长安侯号为鲁公吕臣为司徒其父吕青为令尹【应劭云天子曰师尹诸侯曰令尹时去六国近故置令尹臣瓒曰诸侯之卿唯楚称令尹其余国不称时立楚之后故置官司皆如楚旧也】赵数请救怀王乃以宋义为上将军项羽为次将范増为末将北救赵令沛公西畧地入闗与诸将约先入定闗中者王之当是时秦兵彊常乗胜逐北诸将莫利先入闗独项羽怨秦破项梁军奋愿与沛公西入闗怀王诸老将皆曰项羽为人僄悍猾贼项羽尝攻襄城襄城无遗类皆阬之诸所过无不残灭且楚数进取前陈王项梁皆败不如更遣长者扶义而西【遣长者扶持仁义而西告谕秦长少令降下也】告谕秦父兄秦父兄苦其主乆矣今诚得长者往毋侵暴宜可下今项羽僄悍今不可遣独沛公素寛大长者可遣卒不许项羽而遣沛公西畧地收陈王项梁散卒乃道砀至成阳与杠里秦军来壁破魏二军楚军出兵击王离大破之沛公引兵西遇彭越昌邑【地里志云昌邑县属山阳括地志云在曹州成武县东北三十二里有梁丘故城是也】因与俱攻秦军战不利还至栗遇刚武侯【顔师古云史失其名姓唯识其爵号不知谁也不当改为刚侯武应氏以为怀王将又云魏将无据矣表六年三月封孟顔二人説是】夺其军可四千余人并之与魏将皇欣魏申徒武蒲之军【并魏将也欣字或作防音许斤反蒲汉书作满并通也】并攻昌邑昌邑未拔西过髙阳郦食其谓监门曰诸将过此者多吾视沛公大人长者乃求见説沛公沛公方踞牀使两女子洗足郦生不拜长揖曰足下必欲诛无道秦不宜踞见长者于是沛公起摄衣谢之延上坐食其説沛公袭陈留得秦积粟乃以郦食其为广野君郦商为将将陈留兵与偕攻开封开封未拔西与秦将杨熊战白马【括地志云白马故城在滑州卫南县西南二卜四里戴延之西征记云白马城故卫之曹邑】又战曲遇东大破之杨熊走之荥阳二世使使者斩以徇南攻颍阳屠之因张良遂畧韩地轘辕当是时赵别将司马卬方欲渡河入闗沛公乃北攻平隂絶河津南战雒阳东军不利还至阳城【今洛州夏禹所都】收军中马骑与南阳守齮战犨东破之略南阳郡南阳守齮走保城守宛【守音狩宛于元反括地志云南阳县地城在宛大城之南隅其西南有二面皆故宛城】沛公引兵过而西张良諌曰沛公虽欲急入闗秦兵尚众距险今不下宛宛从后击彊秦在前此危道也于是沛公乃夜引兵从他道还更旗帜黎明围宛城三匝南阳守欲自刭其舍人陈恢曰死未晩也乃逾城见沛公曰臣闻足下约先入咸阳者王之今足下留守宛宛大郡之都也连城数十人民众积蓄多吏人自以为降必死故皆坚守乘城今足下尽日止攻士死伤者必多引兵去宛宛必随足下后足下前则失咸阳之约后又有彊宛之患为足下计莫若约降封其守因使止守引其甲卒与之西诸城未下者闻声争开门而待足下通行无所累沛公曰善乃以宛守为殷侯封陈恢千户引兵西无不下者至丹水【括地志云故丹城在邓州内乡县西南百三十里南去丹水二百步汲冡纪年云后稷放帝子丹朱于丹水是也舆地志云秦为丹水县也地理志云丹水县属农郡抱朴子云丹水出丹鱼先夏至十日夜伺之鱼浮水侧光照如火纲而取之割其血以涂足可以步行水上长居川中不溺】髙武侯鳃襄侯王陵降西陵还攻胡阳遇畨君别将梅鋗与皆降析郦遣魏人甯昌使秦使者未来是时章邯已以军降项羽于赵矣初项羽与宋义北救赵及项羽杀宋义代为上将军诸将黥布皆属破秦将王离军降章邯诸侯皆附及赵髙已杀二世使人来欲约分王关中沛公以为诈乃用张良计使郦生陆贾往説秦将防以利因袭攻武闗破之又与秦军战于蓝田南益张疑兵旗帜诸所过毋得掠卤秦人憙秦军解因大破之又战其北大破之乘胜遂破之
　　汉元年十月【沛公已未年七月至霸上项羽封十八诸侯沛公汉王后刘项五年战鬬汉遂灭楚天下归汉故书初至霸上战之】沛公兵遂先诸侯至霸上【故霸陵在雍州万年县东北二十五里汉霸陵文帝之陵邑也东南去霸陵十里地理志云霸陵故芷阳文帝更名三秦记云霸城秦穆公筑为宫因名霸城汉于北置霸陵庙记云霸城汉文帝筑沛公入闗遂至霸上即此也】秦王子婴素车白马系颈以组封皇帝玺符节【按天子有六玺皇帝行玺皇帝之玺皇帝信玺天子行玺天子之玺天子信玺皇帝信玺凡事皆用之玺令施行天子信玺以迁拜封王侯之玺以发兵皆以武都紫泥封青布索白素两端无缝三秦记云紫泥水在今成州舆地志云汉封诏玺用紫泥则此水之泥也】降轵道旁【轵音纸括地志云轵道在雍州万年县东北十六里苑中】诸将或言诛秦王沛公曰始怀王遣我固以能寛容且人已服降又杀之不祥乃以秦王属吏【属之欲文属付也】遂西入咸阳欲止宫休舍【休息也言欲居止宫殿中而息也】樊哙张良諌乃封秦重寳财物府库还军霸上召诸县父老豪杰曰父老苦秦苛法久矣诽谤者族偶语者弃市吾与诸侯约先入闗者王之吾当王闗中与父老约法三章耳杀人者死伤人及盗抵罪余悉除去秦法诸吏人皆案堵如故凡吾所以来为父老除害非有所侵暴无恐且吾所以还军霸上待诸侯至而定约束耳乃使人与秦吏行县乡邑告谕之秦人大喜争持牛羊酒食献飨军士沛公又让不受曰仓粟多非乏不欲费人人又益喜唯恐沛公不为秦王或説沛公曰秦富十倍天下地形彊今闻章邯降项羽项羽乃号为雍王王闗中今则来沛公恐不得有此可急使兵守函谷闗【顔师古曰今桃林南有洪留涧古函谷也其水北流入河西岸犹有旧闗余迹西征记云道形如函　其水山原壁立数十　谷中容一车】无内诸侯军稍徴闗中兵以自益距之沛公然其计从之十一月中项羽果率诸侯兵西欲入闗闗门闭闻沛公已定闗中大怒使黥布等攻破函谷闗十二月中遂至戏【许宜反】沛公左司马曹无伤闻项王怒欲攻沛公使人言项羽曰沛公欲王闗中令子婴为相珍宝尽有之欲以求封【曹无伤欲就项羽求封】亚父劝项羽击沛公方飨士旦日合战是时项羽兵四十万号百万沛公兵十万号二十万力不敌防项伯欲活张良夜往见良因以文谕项羽【项羽本纪云项伯曰沛公不先破闗中公岂敢入乎今人有大功击之不义此以文谕之】项羽乃止沛公从百余骑驱之鸿门见谢项羽项羽曰此沛公左司马曹无伤言之不然籍何何以至此沛公以樊哙张良故得解归归立诛曹无伤项羽遂西屠烧咸阳秦宫室所过无不残破秦人大失望然恐不敢不服耳项羽使人还报怀王怀王曰如约项羽怨怀王不肯令与沛公俱西入闗而北救赵后天下约【怀王初约先入咸阳者王之今羽北救赵故失约在后也】乃曰怀王者吾家项梁所立耳非有功伐何以得主约本定天下诸将及籍也乃佯尊怀王为义帝实不用其命正月【崔浩云史官以正月纪四时故书正月也荀悦云先春后正月也顔师古云凡此诸月号皆太初正厯之后记事者追改之非当时本称也以十月为嵗首即以十月为正月今此正月当是谓之四月也他皆放此】项羽自立为西楚霸王王梁楚地九郡都彭城负约更立沛公为汉王【梁州本汉中郡以汉水为名】王巴蜀汉中都南郑三分闗中立秦三将章邯为雍王【以岐州雍县为名】都废邱司马欣为塞王【塞先代反韦昭云在长安东名桃林塞按桃林塞今华州　潼闗也顔师古云取河华之固为阨塞耳非桃林】都栎阳董翳为翟王【文颖云本上郡秦所置项羽以董翳为王更名曰翟也】都髙奴楚将瑕邱申阳为河南王【在黄河之南故曰河南即今河南府】都洛阳赵将司马卬为殷王【以商帝盘庚国殷中之地改商为殷在相州安阳县即北冢殷墟南去朝歌百三十六里故号殷王都朝歌】都朝歌赵王歇徙王代赵相张耳为常山王都襄国当阳君黥布为九江王都六怀王柱国共敖为临江王【孟康云本南郡改为临江国是也】都江陵畨君呉芮为衡山王都邾燕将臧荼为燕王都蓟故燕王韩广徙王辽东广不聴臧荼攻杀之无终封成安君陈余河间三县居南皮封梅鋗十万户四月兵罢戏下【戏音麾许慎注淮南子云戏大旗也】诸侯各就国汉王之国项王使卒三万人从楚与诸侯之慕从者数万人从杜南【韦昭云杜今陵邑括地志云杜陵故城在雍州万年县东南十五里汉杜陵县宣帝陵邑也北去宣帝陵五里庙记云故杜伯也】入蚀中去輙烧絶栈道以备诸侯盗兵袭之亦示项羽无东意至南郑诸将及士卒多道亡归士卒皆歌思东归韩信説汉王曰项羽王诸将之有功者而王独居南郑是迁也军吏士卒皆山东之人也日夜跂而望归【跂音丘赐反説文云跂举踵也司马彪云跂望也】及其锋而用之可以有大功天下已定人皆自宁不可复用不如决防东乡争权天下项羽出闗使人徙义帝曰古之帝者地方千里必居上游【音流】乃使使徙义帝长沙郴县趣义帝行【趣音促】羣臣稍倍叛之乃隂令衡山王临江王击之杀义帝江南项羽怨田荣立齐将田都为齐王田荣怒因自立为齐王杀田都而反楚予彭越将军印令反梁地楚令萧公角击彭越彭越大破之陈余怨项羽之弗王已也令夏説説田荣【上音悦下音税】请兵击张耳齐予陈余兵击破常山王张耳张耳亡归汉迎赵王歇于代复立为赵王赵王因立陈余为代王项羽大怒北击齐八月汉王用韩信之计从故道还袭雍王章邯邯迎击汉陈仓【今岐州县也】雍兵败还走止战好畤又复败走废丘汉王遂定雍地东至咸阳引兵围雍王废邱而遣诸将畧定陇西北地上郡令将军薛欧王吸出武闗因王陵兵南阳【括地志云王陵故城在商州上洛县南三十一里荆州记云昔汉髙祖入秦王陵起兵丹水以应之此城王陵所筑因名也】以迎太公吕后于沛楚闻之发兵距之阳夏不得前令故呉令郑昌为韩王距汉兵
　　二年汉王东畧地塞王欣翟王翳河南王申阳皆降韩王昌不聴使韩信击破之于是置陇西北地上郡渭南河上中地郡闗外置河南郡更立韩太尉信为韩王诸将以万人若以一郡降者封万户缮治河上塞诸故秦苑囿园池皆令人得田之正月虏雍王弟章平大赦罪人汉王之出闗至陜抚闗外父老还张耳来见汉王厚遇之二月令除秦社稷更立汉社稷三月汉王从临晋渡魏王豹将兵从下河内虏殷王置河内郡南渡平隂津至雒阳新城【括地志云洛州伊阙县在州南七十里本汉新城也隋文帝改新城为伊阙取伊阙山为名也】三老董公遮汉王【百官表云十里一亭亭有长十亭一乡乡有三老三老掌教化皆秦制也又乐产云横道自言曰遮楚汉春秋云董公八十二遂封为成侯】以义帝死故汉王闻之袒而大哭遂为义帝发丧临三日发使者告诸侯曰天下共立义帝北面事之今项羽放杀义帝于江南大逆无道寡人亲为发丧诸侯皆缟素悉发闗内兵收三河士南浮江汉以下【南收三河士发闗内兵从雍州入子午道至汉中歴汉水而下从务东行至徐州击楚】愿从诸侯王击楚之杀义帝者是时项王北击齐田荣与战城阳田荣败走平原【徳州平原县是】平原民杀之齐皆降楚楚因焚烧其城郭系虏其子女齐人叛之田荣弟横立荣子广为齐王齐王反楚城阳项羽虽闻汉东既已连齐兵欲遂破之而击汉汉王以故得刼五诸侯兵遂入彭城项羽闻之乃引兵去齐从鲁【兖州曲阜也】出胡陵【地里志云胡陵在山阳郡】至萧【徐州萧县】与汉大战彭城灵壁东【在徐州符离县西北九十里】睢水上大破汉军多杀士卒睢水为之不流乃取汉王父母妻子于沛置之军中以为质当是时诸侯见楚彊汉败还皆去汉复为楚塞王欣亡入楚吕后兄周吕侯为汉将兵居下邑汉王从之稍收士卒军砀汉王乃西过梁地至虞使谒者随何之九江王布所曰公能令布举兵叛楚项羽必留击之得留数月吾取天下必矣随何往説九江王布布果背楚楚使龙且往击之汉王之败彭城而西行使人求家室家室亦亡不相得败后乃独得孝恵六月立为太子大赦罪人令太子守栎阳诸侯子在闗中者皆集栎阳为卫引水灌废丘废丘降章邯自杀更名废丘为槐里于是令祠官祀天地四方上帝山川以时祀之兴闗内卒乗塞是时九江王布与龙且战不胜与随何间行行归汉汉王稍收士卒与诸将及闗中卒益出是以兵大振荥阳破楚京索间
　　三年魏王豹谒归视亲疾至即絶河津反为楚汉王使郦生説豹豹不聴汉王遣将军韩信击大破之虏豹遂定魏地置三郡曰河东【今蒲州也】太原【今并州】上党【今潞州】汉王乃令张耳与韩信遂东下井陉撃赵斩陈余赵王歇其明年立张耳为赵王汉王军荥阳南筑甬通【甬音勇韦昭云起土筑墙中间为道应劭云恐敌抄辎重故筑垣墙如街巷】属之河以取敖仓【孟康云敖地名在荥阳西北山上临河有大仓太康地理志云秦建敖仓于成臯】与项羽相距嵗余项羽数侵夺汉甬道汉军乏食遂围汉王汉王请和割荥阳以西者为汉项王不听汉王患之乃用陈平之计予陈平金四万斤以间疏楚君臣于是项羽乃疑亚父亚父是时劝项羽遂下荥阳及其见疑乃怒辞老愿赐骸骨归卒伍未至彭城而死汉军絶食乃夜出女子东门二千余人被甲楚因四面击之将军纪信乃乘王驾诈为汉王诳楚楚皆呼万嵗之城东观以故汉王得与数十骑出西门遁令御史大夫周苛魏豹枞公守荥阳诸将卒不能从者尽在城中周苛枞公相谓曰反国之王难与守城因杀魏豹汉王之出荥阳入闗收兵欲复东袁生説汉王曰汉与楚相距荥阳数嵗汉常困愿君王出武闗项羽必引兵南走王深壁令荥阳成臯间且得休使韩信等辑河北赵地连燕齐君王乃复走荥阳未晩也如此则楚所备者多力分汉得休复与之战破楚必矣汉王从其计出军宛叶间【完于元反叶式涉反宛邓州县也叶汝州县水经注云本楚恵王封诸梁子兼号曰叶城即子髙之故邑也】与黥布行收兵项羽闻汉王在宛果引兵南汉坚壁不与战是时彭越渡睢水与项声薛公战下邳彭越大破楚军项羽乃引兵东击彭越汉王亦引兵北军成臯项羽已破走彭越闻汉王复军成臯乃复引兵西拔荥阳诛周苛枞公而虏韩王信遂围成臯汉王跳独与滕公共车出成臯玉门北渡河驰宿脩武自称使者晨驰入张耳韩信壁而夺之军乃使张耳北益收兵赵地使韩信东击齐汉王得韩信军则复振引兵临河南飨军小脩武南欲复战郎中郑忠乃説止汉王使髙垒深堑勿与战汉王聴其计使卢绾刘贾将卒二万人骑数百渡白马津入楚地与彭越复击破楚军燕郭西遂复下梁地十余城淮隂已受命东未渡平原汉王使郦生往説齐王田广广叛楚与汉和共击项羽韩信用蒯通计遂袭破齐齐王烹郦生东走髙宻项羽闻韩信已举河北兵破齐赵且欲击楚则使龙且周兰往击之韩信与战骑将灌婴击大破楚军杀龙且齐王广犇彭越当此时彭越将兵居梁地往来苦楚兵絶其粮食
　　四年项羽乃谓海春侯大司马曹咎曰谨守成臯若汉挑战【挑田吊反下同】慎勿与战无令得东而已我十五日必定梁地复从将军乃行击陈留外黄睢阳下之汉果数挑楚军楚军不出使人辱之五六日大司马怒度兵汜水【汜音祀在成臯故城东】士卒半渡汉击之大破楚军尽得楚国金玉货赂大司马咎长史欣皆自刭汜水上项羽至睢阳闻海春侯破乃引兵还汉军方围钟离昧于荥阳东项羽至尽走险阻韩信已破齐使人言曰齐边楚权轻不为假王恐不能安齐汉王欲攻之留侯曰不如因而立之使自为守乃遣张良操印绶立韩信为齐王项羽闻龙且军破则使盱台人武涉往説韩信韩信不聴楚汉久相持未决丁壮苦军旅老弱罢转饟汉王项羽相与临广武之间而语项羽欲与汉王独身挑战汉王数项羽曰始与项羽俱受命怀王曰先入定闗中者王之项羽负约王我于蜀汉罪一项羽矫杀卿子冠军而自尊罪二项羽已救赵当还报而擅刼诸侯兵入闗罪三怀王约入秦无暴掠项羽烧秦宫室掘始皇帝冢私收其财物罪四又彊杀秦降王子婴罪五诈阬秦子弟新安二十万王其将罪六项羽皆王诸将善地而徙逐故主令臣下争叛逆罪七项羽出逐义帝彭城自都之夺韩王地并王梁楚多自予罪八项羽使人隂弑义帝江南罪九夫为人臣而弑其主杀己降为政不平主约不信天下所以不容大逆无道罪十也吾以义兵从诸侯诛残贼使刑余罪人击杀项羽何苦乃与公挑战项羽大怒伏弩射中汉王汉王伤胸乃扪足曰虏中吾指汉王病创卧张良彊请汉王起行劳军以安士卒毋令楚乘胜于汉汉王出行军【行寒孟反】病甚因驰入成臯病愈西入闗至栎阳存问父老置酒枭故塞王欣头栎阳市留四日复如军军广武闗中兵益出当此时彭越将兵居梁地往来苦楚兵絶其粮食田横往从之项羽数击彭越等齐王信又进撃楚项羽恐乃与汉王约中分天下割鸿沟而西者为汉鸿沟而东者为楚项王归汉王父母妻子军中皆呼万歳乃归而别去项羽解而东归汉王欲引而西归用留侯陈平计乃进兵追项羽至阳夏南止军与齐王信建成侯彭越期防而击楚军至固陵不防楚击汉军大破之汉王复入壁深堑而守之用张良计于是韩信彭越皆往及刘贾入楚地围夀春【今夀州】汉王败固陵乃使使者召大司马周殷举九江兵而迎之武王行屠城父【父音甫今亳州县】随何刘贾齐梁诸侯皆大防垓下立武王布为淮南王
　　五年髙祖与诸侯兵共击楚军与项羽决胜垓下淮隂侯将三十万自当之孔将军居左费将军居右皇帝在后绛侯柴将军在皇帝后项羽之卒可十万淮隂先合不利却孔将军费将军纵【二人韩信将也纵兵击项羽也以纵字为絶句孔将军蓼侯孔熙费侯陈贺也】楚兵不利淮隂侯复乘之【复侯富反乗犹登也进也】大败垓下项羽卒闻汉军之楚歌以为汉尽得楚地项羽乃败而走是以兵大败使骑将灌婴追杀项羽东城斩首八万遂畧定楚地鲁为楚坚守不下汉王引诸侯兵北示鲁父老项羽头鲁乃降遂以鲁公号葬项羽谷城还至定陶驰入齐王壁夺其军正月诸侯及将相相与共请尊汉王为皇帝汉王曰吾闻帝贤者有也空言虚语非所守也吾不敢当帝位羣臣皆曰大王起微细诛暴逆平定四海有功者辄裂地而封为王侯大王不尊号皆疑不信臣等以死守之汉王三让不得已曰诸君必以为便便国家甲午乃即皇帝位汜水之阳【汜音敷劒反括地志云髙祖即位坛在曹州济隂县界张晏曰汜水在济阴界取其汜爱大而润下】皇帝曰义帝无后齐王韩信习楚风俗徙为楚王都下邳【音被悲反泗州下邳县是楚王韩信之都】立建成侯彭越为梁王都定陶【曹州济隂县城是梁王彭越之都】故韩王信为韩王都阳翟【洛州阳翟县是韩王信之都】徙衡山王吴苪为长沙王都临湘【括地志云潭州长沙县本汉临湘县长沙王呉芮都之芮墓在长沙县北四里】畨君之将梅鋗有功从入武闗故徳畨君淮南王布燕王臧荼赵王敖皆如故天下大定髙祖都雒阳诸侯皆臣属故临江王驩为项羽叛汉令卢绾刘贾围之不下数月而降杀之雒阳五月兵皆罢归家诸侯子在关中者复之十二嵗其归者复之六嵗食之【食音寺】一嵗髙祖置酒雒阳南宫【括地志云南宫在雒州雒阳县东北二十六里洛阳故城中舆地志云秦时已有南北宫】髙祖曰列侯诸将无敢隠朕皆言其情吾所以有天下者何项氏之所以失天下者何髙起王陵对曰陛下慢而侮人项羽仁而爱人然陛下使人攻城畧地所降下者因以予之与天下同利也项羽妬贤嫉能有功者害之贤者疑之战胜而不予人功得地而不予人利此所以失天下也髙祖曰公知其一未知其二夫运筹策帷帐之中决胜于千里之外吾不如子房鎭国家抚百姓给餽饟不絶粮道吾不如萧何连百万之军战必胜攻必取吾不如韩信此三者皆人杰也吾能用之此吾所以取天下也项羽有一范増而不能用此其所以为我擒也髙祖欲长都雒阳齐人刘敬説及留侯劝上入都闗中髙祖是日驾入都闗中六月大赦天下十月燕王臧荼反攻下代地髙祖自将击之得燕王臧荼即立太尉卢绾为燕王使丞相哙将兵攻代其秋利几反【几音机姓名也项羽之将为陈县令降汉髙帝徴诸侯利几恐故反】髙祖自将兵击之利几走利几者项氏之将项氏败利几为陈公不随项羽亡降髙祖髙祖侯之頴川髙祖至雒阳举通侯籍召之而利几恐故反
　　六年髙祖五日一朝太公如家人父子礼太公家令説太公曰天无二日土无二王今髙祖虽子人主也太公虽父人臣也奈何令人主拜人臣如此则威重不行后髙祖朝太公拥篲迎门却行髙祖大惊下扶太公太公曰帝人主也奈何以我乱天下法于是髙祖乃尊太公为太上皇心善家令言赐金五百斤十二月人有上变事告楚王信谋反上问左右左右争欲击之用陈平计乃伪游云梦防诸侯于陈楚王信迎即因执之是日大赦天下田肯贺因説髙祖曰陛下得韩信又治秦中秦形胜之国带河山之险县隔千里持防百万秦得百二焉地势便利其以下兵于诸侯譬犹居髙屋之上建瓴水也夫齐东有琅邪即墨之饶南有泰山之固西有浊河之限北有勃海之利地方二千里持防百万县隔千里之外齐得十二焉故此东西秦也非亲子弟莫可使王齐矣髙祖曰善赐黄金五百斤后十余日封韩信为淮隂侯分其地为二国髙祖曰将军刘贾数有功以为荆王王淮东弟交为楚王王淮西子肥为齐王王七十余城民能齐言者皆属齐【按言齐之逺国次秦中故封子肥七十余城近齐城邑能齐言者咸割属齐亲子故大其都也孟説恐非】乃论功与诸列侯剖符行封徙韩王信太原
　　七年匈奴攻韩王信马邑【搜神记云昔秦人筑城于武周塞以备胡城将成而崩者数矣有马驰走周旋反覆父老异之因依以筑城乃不崩遂名马邑括地志云朔州城汉鴈门即马邑县城也攻韩信于马邑即此城】信因与同谋反太原白土曼丘臣王黄立故赵将赵利为王以反髙祖自往击之会天寒士卒堕指者什二三遂至平城【括地志云朔州定襄县本汉平城县县东北三十里有白登山山上有防名曰白登防汉书匈奴传云蹋顿围髙帝于白登七日即此也服防云白登台名去平城七里李穆叔赵记云平城东七里有土山髙百余尺方十余里亦谓此也】匈奴围我平城七日而后罢去令樊哙止定代地立兄刘仲为代王二月髙祖自平城过赵雒阳至长安长乐宫成丞相已下徙治长安八年髙祖东击韩王信余反冦于东垣萧丞相营作未央宫【括地志云未央宫在雍州长安县西北十里长安故城中顔师古云未央殿虽南向而当上书奏事谒见之徒皆诣北阙公车司亦在北焉是则以北阙为正门而又有东门东阙至于西南两无门阙也萧何初立禾央宫以厌胜之术理宜然也按北阙为正者盖象秦作前殿渡渭水属之咸阳以象天极阁道絶汉抵营宫】立东阙北阙前殿武库太仓髙祖还见宫阙壮甚怒谓萧何曰天下匈匈苦战数嵗成败未可知是何治宫室过度也萧何曰天下方未定故可因遂就宫室且夫天子以四海为家非壮丽无以重威且无令后世有以加也髙祖乃説髙祖之东垣过栢人【括地志云栢人故城在邢州栢人县西北十二里汉栢人属赵国】赵相贯髙等谋弑髙祖髙祖心动因不留代王刘仲弃国亡自归雒阳废以为合阳侯【括地志云郃阳故城在同州河西县三里魏文侯十七年攻秦至郑而还筑在郃水之阳也】
　　九年赵相贯髙等事发觉夷三族废赵王敖为宣平侯是嵗徙贵放楚昭屈景怀齐田氏闗中未央宫成髙祖大朝诸侯羣臣置酒未央前殿髙祖奉玉巵起为太上皇夀曰始大人常以臣无赖不能治产业不如仲力今某之业所就孰与仲多殿上羣臣皆呼万嵗大为乐十年十月淮南王黥布梁王彭越燕王卢绾荆王刘贾楚王刘交齐王刘肥长沙王吴芮皆来朝长乐宫【括地志云秦栎阳故宫在雍州栎阳县北三十五里秦献公所造三辅黄图云髙祖都长安未有宫室居栎阳宫也】春夏无事七月太上皇崩栎阳宫楚王梁王皆来送葬赦栎阳囚更命郦邑曰新丰【作丽音力知反括地志云新丰故城在雍州新丰县西南四里汉新丰宫也太上皇时凄怆不乐高祖切因左右问故答以平生所好皆屠贩少年酤酒卖雉蹴踘以此为欢今皆无此故不乐髙祖乃作新丰徙诸故人实之太上皇乃悦按前于丽邑筑城寺徙其民实之未改其名太上皇崩后命曰新丰】八月赵相国陈豨反代地上曰豨尝为吾使甚有信代地吾所急也故封豨为列侯以相国守代今乃与王黄等刼掠代地代地吏民非有罪也其赦代民九月上自东往击之至邯郸上喜曰豨不南据邯郸而阻漳水吾知其无能为也闻豨将皆故贾人也上曰吾知所以与之乃多以金防豨将豨将多降者
　　十一年髙祖在邯郸诛豨等未毕豨将侯敞将万余人游行王黄军曲逆张春渡河【陈豨将也又刘伯庄云彼时聊城在黄河之东王莽时干今浊河西北也今在博州西北深丘道里记云王莽元城人居近河侧祖父坟墓为水所冲引河入深州此王莽河因枯也】击聊城【括地志云故聊城在博州聊城县西二十里春秋时齐之西界聊摄也战国时亦为齐地秦汉皆为东郡之聊城也】汉使将军郭防与齐将击大破之太尉周勃道太原入定代地至马邑马邑不下即攻残之豨将赵利守东垣髙祖攻之不下月余卒骂髙祖髙祖怒城降令出骂者斩之不骂者原之于是乃分赵山北立子恒以为代王都晋阳春淮隂侯韩信谋反闗中夷三族夏梁王彭越谋反废迁蜀复欲反遂夷三族立子恢为梁王子友为淮阳王秋七月淮南王黥布反东并荆王刘贾地北渡淮楚王交走入薛髙祖自往击之立子长为淮南王
　　十二年十月髙祖已击布军会甀布走令别将追之髙祖还归过沛留置酒沛宫【括地志云沛宫故地在徐州沛县东南二十里一步】悉召故人父老子弟纵酒发沛中儿得百二十人教之歌酒酣髙祖击筑【音竹应劭云状似瑟而大头安以竹击之故名曰筑顔师古云今筑形似瑟而小细项】自为歌诗曰大风起兮云飞扬威加海内兮归故乡安得猛士兮守四方令儿皆和习之髙祖乃起舞慷慨伤怀泣数行下谓沛父兄曰游子悲故乡吾虽都闗中万嵗后吾魂魄犹乐思沛且朕自沛公以诛暴逆遂有天下其以沛为朕汤沐邑复其民世世无有所与沛父兄诸母故人日乐饮极驩道旧故为笑乐十余日髙祖欲去沛父兄固请留髙祖髙祖曰吾人众多父兄不能给乃去沛中空县皆之邑西献髙祖复留止张【音张亮反】饮三日沛父兄皆顿首曰沛幸得复丰未复唯陛下哀怜之髙祖曰丰吾所生长极不忘耳吾特为其以雍齿故反我为魏沛父兄固请乃并复丰比沛于是拜沛侯刘濞为呉王汉将别击布军洮水南北皆大破之追得斩布鄱阳樊哙别将兵定代斩陈豨当城【括地志云当城在朔州定襄县界土地十三州记云当城在髙栁东八十里县当常山故曰当城】十一月髙祖自布军至长安十二月髙祖曰秦始皇帝楚隠王陈涉魏安厘王齐湣王赵悼襄王皆絶无后予守冡各十家秦皇帝二十家魏公子无忌五家赦代地吏民为陈豨赵利所劫掠者皆赦之陈豨降将言豨反时燕王卢绾使人之豨所与隂谋上使辟阳侯迎绾【审食其也括地志云辟阳故城在冀州信都县西三十五里汉旧县】绾称病辟阳侯归具言绾反有端矣二月使樊哙周勃将兵击燕王绾赦燕吏民与反者立皇子建为燕王髙祖撃布时为流矢所中行道病病甚吕后迎良医医曰病可治于是髙祖嫚骂之曰吾以布衣持三尺劒取天下此非天命乎命乃在天虽扁鹊何益遂不使治病赐金五十斤罢之已而吕后问陛下百嵗后萧相国即死令谁代之上曰曹参可问其次上曰王陵可然陵少戆陈平可以助之陈平智有余然难以独任周勃重厚少文然安刘氏者必勃也可令为太尉吕后复问其次上曰此后亦非而所知也卢绾与数千骑居塞下伺幸上病愈自入谢四月甲辰髙祖崩长乐宫四日不发丧吕后与审食其谋曰诸将与帝为编户民今北面为臣此常怏怏今乃事少主非尽放是天下不安人或闻之语郦将军郦将军往见审食其曰吾闻帝已崩四日不发丧欲诛诸将诚如此天下危矣陈平灌婴将十万守荥阳樊哙周勃将二十万定燕代此闻帝崩诸将皆诛必连兵还乡以攻闗中大臣内叛诸侯外反亡可翘足而待也审食其入言之乃以丁未发丧大赦天下卢绾闻髙祖崩遂亡入匈奴丙寅葬己巳立太子【丙寅葬后四日至己巳即立太子为帝有本脱已字者妄引汉书云已下者非】至太上皇庙【三辅黄图云太上皇庙在长安城香室南冯翊府北括地志云汉太上皇庙在雍州长安县西北长安故城中酒池之北髙帝庙北髙帝庙亦在故城中也】羣臣皆曰髙祖起微细拨乱世反之正平定天下为汉太祖功最髙上尊号为髙皇帝太子袭号为皇帝孝恵帝也令郡国诸侯各立髙祖庙以嵗时祠及孝惠五年思髙祖之悲乐沛以沛宫为髙祖原庙髙祖所教歌儿百二十人皆令为吹乐后有缺辄补之髙帝八男长庶齐悼恵王肥次孝恵吕后子次戚夫人子赵隠王如意次代王恒已立为孝文帝薄太后子次梁王恢吕太后时徙为赵共王次淮阳王友吕太后时徙为赵幽王次淮南厉王长次燕王建
　　太史公曰夏之政忠忠之敝小人以野故殷人承之以敬敬之敝小人以鬼故周人承之以文文之敝小人以僿故救僿莫若以忠三王之道若循环终而复始周秦之间可谓文敝矣秦政不改反酷刑法岂不缪乎故汉兴承敝易变使人不倦得天统矣朝以十月车服黄屋左纛葬长陵














　　史记正义卷八
&lt;史部,正史类,史记正义&gt;
　　钦定四库全书
　　史记正义卷九
　　唐　张守节　撰
　　吕后本纪第九　　　　　　　　史记九
　　吕太后者髙祖防时妃也生孝惠帝女鲁元太后及髙祖为汉王得定陶戚姬爱幸生赵隠王如意孝惠为人仁弱髙祖以为不类我常欲废太子立戚姬子如意如意类我戚姬幸常从上之闗东日夜啼泣欲立其子代太子吕后年长常留守希见上益防如意立为赵王后防代太子者数矣頼大臣争之及留侯防太子得毋废吕后为人刚毅佐髙祖定天下所诛大臣多吕后力吕后兄二人皆为将长兄周吕侯死事封其子吕台为郦侯子产为交侯次兄吕释之为建成侯髙祖十二年四月甲辰崩长乐宫太子袭号为帝是时髙祖八子长男肥孝惠兄也异母肥为齐王余皆孝惠弟戚姬子如意为赵王薄夫人子恒为代王诸姬子子恢为梁王子友为淮阳王子长为淮南王子建为燕王髙祖弟交为楚王兄子濞为呉王非刘氏功臣畨君呉芮子臣为长沙王吕后最怨戚夫人及其子赵王廼令永卷囚戚夫人而召赵王使者三反赵相建平侯周昌谓使者曰髙帝属臣赵王赵王年少窃闻太后怨戚夫人欲召赵王并诛之臣不敢遣王王且亦病不能奉诏吕后大怒廼使人召赵相赵相徴至长安廼使人复召赵王王来未到孝惠帝慈仁知太后怒自迎赵王霸上与入宫自挟与赵王起居饮食太后欲杀之不得间孝惠元年十二月帝晨出射赵王少不能蚤起太后闻其独居使人持酖饮之黎明孝惠还赵王已死于是廼徙淮阳王友为赵王夏诏赐郦侯父追谥为令武侯太后遂断戚夫人手足去眼煇耳饮瘖药使居厠中命曰人彘居数日廼召孝惠帝观人彘孝惠见问廼知其戚夫人廼大哭因病嵗余不能起使人请太后曰此非人所为臣为太后子终不能治天下孝惠以此日饮为淫乐不聴政故有病也二年楚元王齐悼惠王皆来朝十月孝惠与齐王燕饮太后前孝惠以为齐王兄置上坐如家人之礼太后怒廼酌两巵酖置前令齐王起为夀齐王起孝惠亦起取巵欲俱为夀太后廼自起泛孝惠巵齐王怪之因不敢饮详醉去问知其酖齐王恐自以为不得脱长安忧齐内史士説王曰太后独有孝惠与鲁元公主今王有七十余城而公主廼食数城王诚以一郡上大后为公主汤沐邑太后必喜王必无忧于是齐王廼上城阳之郡尊公主为王太后吕后喜许之廼置酒齐邸【汉法诸侯各起邸第于京师也】乐饮罢归齐王三年方筑长安城四年就半五年六年城就诸侯来会十月朝贺七年秋八月戊寅孝惠帝崩发丧太后哭泣不下留侯子张辟彊为侍中年十五谓丞相曰太后独有孝惠今崩哭不悲君知其觧乎【觧纪卖反言哭觧墯有所思也又音户卖反觧节觧也又纪买反谓觧説也】丞相曰何觧辟彊曰帝毋壮子【毋音无】太后畏君等君今请拜吕台吕产吕禄为将将兵居南北军及诸吕皆入宫居中用事如此则太后心安君等幸得脱祸矣丞相廼如辟彊计太后説其哭廼哀吕氏权由此起廼大赦天下九月辛丑葬太子即位为帝谒髙庙元年号令一出太后太后称制议欲立诸吕为王问右丞相王陵王陵曰髙帝刑白马盟曰非刘氏而王天下共击之今王吕氏非约也太后不説问左丞相陈平绛侯周勃勃等对曰髙帝定天下王子弟今太后称制王昆弟诸吕无所不可太后喜罢朝王陵让陈平绛侯曰始与髙帝啑血盟诸君不在邪今髙帝崩太后女主欲王吕氏诸君纵欲阿意背约何面目见髙帝地下陈平绛侯曰于今面折廷争臣不如君夫全社稷定刘氏之后君亦不如臣王陵无以应之十一月太后欲废王陵乃拜为帝太傅夺之相权王陵遂病免归廼以左丞相平为右丞相以辟阳侯审食其为左丞相左丞相不治事令监宫中如郎中令食其故得幸太后常用事公卿皆因而决事廼追尊郦侯父为悼武王欲以王诸吕为渐四月太后欲侯诸吕廼先封髙祖之功臣郎中令无择为博城侯【括地志云兖州博城本汉博城县城】鲁元公主薨赐谥为鲁元太后子偃为鲁王鲁王父宣平侯张敖也封齐悼惠王子章为朱虚侯【括地志云朱虚故城在青州临朐县东六十里汉朱虚也十三州　志云丹朱游故虚故云朱虚也虚犹丘也朱犹丹也】以吕禄女妻之齐丞相夀为平定侯少府延为梧侯乃封吕种为沛侯【括地志云徐州沛县古城也】吕平为扶桞侯【括地志云扶桞故城在冀州信都县西三十里汉扶桞县也有泽泽中多桞故曰扶桞】张买为南宫侯太后欲王吕氏先立孝惠后宫子彊为淮阳王子不疑为常山王【括地志云常山故城在恒州真定县南八里本汉东垣邑也】子山为襄成侯子朝为轵侯【括地志云故轵城在懐州终原县东南十三里七国时魏邑】子武为壶闗侯太后风大臣大臣请立郦侯吕台为吕王【初吕台为吕王后吕产王梁更名梁曰吕】太后许之建成康侯释之卒嗣子有罪废立其弟吕禄为胡陵侯【县名属山阳章帝改曰胡陆】续康侯后二年常山王薨以其弟襄成侯为常山王更名义十一月吕王台薨谥为肃王太子嘉代立为王三年无事四年封吕嬃为临光侯吕他为俞侯【括地志云故节城在徳州平原县西南三十里本汉节县吕他邑也】吕更始为赘其侯吕忿为吕成侯【括地志云故吕城在邓州南阳县西三十里吕尚先祖封】及诸侯丞相五人宣平侯女为孝惠皇后时无子佯为有身取羙人子名之【刘伯荘云诸羙人元幸吕氏懐身而入宫生子】杀其母立所名子为太子孝惠崩太子立为帝帝壮或闻其母死非真皇后子廼出言曰后安能杀吾母而名我我未壮壮即为变太后闻而患之恐其为乱廼幽之永巷中言帝病甚左右莫得见太后曰凡有天下治为万民命者盖之如天容之如地上有懽心以安百姓百姓欣然以事其上懽欣交通而天下治今皇帝病乆不已廼失惑惽乱不能继嗣奉宗庙祭祀不可属天下其代之羣臣皆顿首言皇太后为天下齐民计所以安宗庙社稷甚深羣臣顿首奉诏帝废位太后幽杀之五月丙辰立常山王义为帝更名曰不称元年者以太后称天下事也以轵侯朝为常山王置太尉官绛侯勃为太尉五年八月淮阳王薨以弟壶闗侯武为淮阳王六年十月太后曰吕王嘉居处骄恣废之以肃王台弟吕产为吕王夏赦天下封齐悼惠王子兴居为东牟侯七年正月太后召赵王友友以诸吕女为后弗爱爱他姬诸吕女妬怒去谗之于太后诬以罪过曰吕氏安得王太后百嵗后吾必击之太后怒以故召赵王赵王至置邸不见令卫围守之弗与食其羣臣或窃馈輙捕论之赵王饿乃歌曰诸吕用事刘氏危廹胁王侯兮彊授我妃我妃旣妬诬我以恶谗女乱国上曾不寤我无忠臣兮何故弃国自决中野兮苍天举直于嗟不可悔宁蚤自财为王而饿死兮谁者怜之吕氏絶理托天报仇丁丑赵王幽死以民礼葬之长安民冢次已丑日食昼晦太后恶之心不乐乃谓左右曰此为我也二月徙梁王恢为赵王吕王产徙为梁王梁王不之国为帝太傅立皇子平昌侯太为吕王更名梁曰吕吕曰济川太后女弟吕嬃有女为营陵侯刘泽妻泽为大将军太后王诸吕即崩后刘将军为害廼以刘泽为琅邪王以慰其心梁王恢之徙王赵心懐不乐太后以吕产女为赵王后王后从官皆诸吕擅权防伺赵王赵王不得自恣王有所爱姬王后使人酖杀之王乃为歌诗四章令乐人歌之王悲六月即自杀太后闻之以为王用妇人弃宗庙礼废其嗣宣平侯张敖卒以子偃为鲁王敖赐谥为鲁元王秋太后使使告代王欲徙王赵代王谢愿守代邉太傅产丞相平等言武信侯吕禄上侯位次第一请立为赵王太后许之追尊禄父康侯为赵昭王九月燕灵王建薨有羙人子太后使人杀之无后国除八年十月立吕肃王子东平侯吕通为燕王封通弟吕庄为东平侯三月中吕后祓还【祓芳弗反又音废后同】过轵道见物如苍犬据髙后掖忽弗复见卜之云赵王如意为祟髙后遂病掖伤髙后为外孙鲁元王偃年少蚤失父母孤弱廼封张敖前姬两子侈为新都侯夀为乐昌侯以辅鲁元王偃及封中大谒者张释为建陵侯吕荣为祝兹侯诸中宦者令丞皆为闗内侯食邑五百户七月中髙后病甚廼令赵王吕禄为上将军军北军吕王产居南军吕太后诫产禄曰髙帝已定天下与大臣约曰非刘氏王者天下共击之今吕氏王大臣弗平我即崩帝年少大臣恐为变必据兵卫宫慎毋送丧毋为人所制辛巳髙后崩遗诏赐诸侯王各千金将相列侯郎吏皆以秩赐金大赦天下以吕王产为相国以吕禄女为帝后髙后已葬以左丞相审食其为帝太傅朱虚侯刘章有气力东牟侯兴居其弟也皆齐哀王弟居长安当是时诸吕用事擅权欲为乱畏髙帝故大臣绛灌等未敢发朱虚侯妇吕禄女隂知其谋见诛廼隂令人告其兄齐王欲令发兵西诛诸吕而立朱虚侯欲从中与大臣为应齐王欲发兵其相弗聴八月丙午齐王欲使人诛相相召平廼反举兵欲园王王因杀其相遂发兵东诈夺琅邪王兵并将之而西语在齐王语中齐王廼遗诸侯王书曰髙帝平定天下王诸二弟悼惠王王齐悼惠王薨孝惠帝使留侯良立臣为齐王孝惠崩髙后用事春秋髙聴诸吕擅废帝更立又比杀三赵王灭梁赵燕以王诸吕分齐为四忠臣进谏上惑乱弗聴今髙后崩而帝春秋富未能治天下固恃大臣诸侯而诸吕又擅自尊官聚兵严威刦列侯忠臣矫制以令天下宗庙所以危寡人率兵入诛不当为王者汉闻之相国吕产等廼遣頴隂侯灌婴将兵击之灌婴至荥阳廼谋曰诸吕权兵闗中欲危刘氏而自立今我破齐还报此益吕氏之资也廼留屯荥阳使使谕齐王及诸侯与连和以待吕氏变共诛之齐王闻之廼还兵西界待约吕禄吕产欲发乱闗中内惮绛侯朱虚等外畏齐楚兵又灌婴畔之欲待灌婴兵与齐合而发犹豫未决当是时济川王太淮阳王武常山王朝名为少帝弟及鲁元王吕后外孙皆年少未之国居长安赵王禄梁王产各将兵居南北军皆吕氏之人列侯羣臣莫自坚其命太尉绛侯勃不得入军中主兵曲周侯郦商老病其子寄与吕禄善绛侯廼与丞相陈平谋使人劫郦商令其子寄往绐説吕禄曰髙帝与吕后共定天下刘氏所立九王吕氏立三王皆大臣之议事已布告诸侯诸侯皆以为宜今太后崩帝少而足下佩赵王印不急之国守藩廼为上将将兵留此为大臣诸侯所疑足下何不归将印以兵属太尉请梁王归相国印与大臣盟而之国齐兵必罢大臣得安足下髙帎而王千里此万世之利也吕禄信然其计欲归将印以兵属太尉使人报吕产及诸吕老人或以为便或曰不便计犹豫未有所决吕禄信郦寄时与出游猎过其姑吕嬃嬃大怒曰若为将而弃军吕氏今无处矣廼悉出珠玉宝防堂下曰毋为他人守也左丞相食其免八月庚申旦平阳侯窋行御史大夫事见相国产计事郎中令贾夀使从齐来因数产曰王不蚤之国今虽欲行尚可得邪具以灌婴与齐楚合从欲诛诸吕告产廼趣产急入宫平阳侯颇闻其语廼驰告丞相太尉太尉欲入北军不得入襄平侯通尚符节廼令持节矫内太尉北军太尉复令郦寄与典客刘掲先説吕禄曰帝使太尉守北军欲足下之国急归将印辞去不然祸且起吕禄以为郦兄不欺已遂觧印属典客而以兵授太尉太尉将之入军门行令军中曰为吕氏右襢为刘氏左襢军中皆左襢为刘氏太尉行至将军吕禄亦已觧上将印去太尉遂将北军然尚有南军平阳侯闻之以吕产谋告丞相平丞相平廼召朱虚侯佐太尉太尉令朱虚侯监军门令平阳侯告卫尉毋入相国产殿门吕产不知吕禄已去北军廼入未央宫欲为乱殿门弗得入徘徊往来平阳侯弗胜驰语太尉太尉尚恐不胜诸吕未敢讼言诛之廼遣朱虚侯谓曰急入宫卫帝朱虚侯请卒太尉予卒千余人入未央宫门遂见产廷中日餔时遂击产产走天风大起以故其从官乱莫敢鬬逐产杀之郎中府吏厠中朱虚侯已杀产帝命谒者持节劳朱虚侯朱虚侯欲夺节信谒者不肯朱虚侯则从与载因节信驰走斩长乐卫尉吕更始还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕男女无少长皆斩之辛酉捕斩吕禄而笞杀吕嬃使人诛燕王吕通而废鲁王偃壬戍以帝太傅食其复为左丞相戊辰徙济川王王梁立赵幽王子遂为赵王遣朱虚侯章以诛诸吕氏事告齐王令罢兵灌婴兵亦罢荥阳而归诸大臣相与隂谋曰少帝及梁淮阳常山王皆非真孝惠子也吕后以计诈名他人子杀其母养后宫令孝惠子之立以为后及诸王以彊吕氏今皆已夷灭诸吕而置所立即长用事吾属无类矣不如视诸王最贤者立之或言齐悼惠王髙帝长子今其适子为齐王推本言之髙帝适长孙可立也大臣皆曰吕氏以外家恶而防危宗庙乱功臣今齐王母家驷钧恶人也即立齐王则复为吕氏欲立淮南王以为少母家又恶廼曰代王方今髙帝见子最长仁孝寛厚太后家薄氏谨良且立长故顺以仁孝闻于天下便廼相与共隂使人召代王代王使人辞谢再反然后乗六乗后九月晦日已酉至长安舎代邸大臣皆往谒奉天子玺上代王共尊立为天子代王数让羣臣固请然后聴东年侯兴居曰诛吕氏吾无功请得除宫廼与太仆汝隂侯公入宫前谓少帝曰足下非刘氏不当立乃顾麾左右执防者掊兵罢去有数人不肯去兵宦者令张泽谕告亦去兵滕公廼召乗舆车载少帝出少帝曰欲将我安之乎滕公曰出就舎舎少府廼奉天子法驾迎代王于邸报曰宫谨除代王即夕入未央宫有谒者十人持防卫端门曰天子在也足下何为者而入代王廼谓太尉太尉往谕谒者十人皆掊兵而去代正遂入而聴政夜有司分部诛灭梁淮阳常山王及少帝于邸代王立为天子二十三年崩谥为孝文皇帝
　　太史公曰孝惠皇帝髙后之时黎民得离战国之苦君臣俱欲休息乎无为故惠帝垂拱髙后女王称制政不出房户天下晏然刑罚罕用罪人是希民务稼穑衣食滋殖

　　史记正义卷九
　　钦定四库全书
　　史记正义卷十
　　唐　张守节　撰
　　孝文本纪第十　　　　　　　　史记十
　　孝文皇帝髙祖中子也髙祖十一年春已破陈豨军定代地立为代王都中都【括地志云中都故城在汾州平遥县西南十二里秦属太原郡也】太后薄氏子即位十七年髙后八年七月髙后崩九月诸吕吕产等欲为乱以危刘氏大臣共诛之谋召立代王事在吕后语中丞相陈平太尉周勃等使人迎代王代王问左右郎中令张武等张武等议曰汉大臣皆故髙帝时大将习兵多谋诈此其属意非止此也特畏髙帝吕太后威耳今已诛诸吕新啑血京师此以迎大王为名实不可信愿大王称疾毋往以观其变中尉宋昌进曰羣臣之议皆非也夫秦失其政诸侯豪桀并起人人自以为得之者以万数然卒践天子之位者刘氏也天下絶望一矣髙帝封王子弟地犬牙相制此所谓磐石之宗也天下服其彊二矣汉兴除秦苛政约法令施徳惠人人自安难动揺三矣夫以吕太后之严立诸吕为三王擅权専制然而太尉以一节入北军一呼士皆左袒为刘氏叛诸吕卒以灭之此乃天授非人力也今大臣虽欲为变百姓弗为使其党寕能専一邪方今内有朱虚东牟之亲外畏呉楚淮南琅邪齐代之彊方今髙帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计之犹与未定卜之卦兆得大横占曰大横庚庚余为天王夏启以光代王曰寡人固已为王矣又何王卜人曰所谓天王者乃天子于是代王乃遣太后弟薄昭往见绛侯绛侯等具为昭言所以迎立王意薄昭还报曰信矣毋可疑者代王乃笑谓宋昌曰果如公言乃命宋昌参乗张武等六人乗传诣长安至髙陵休止【括地志云髙陵故城在雍州髙陵县西南一里本名横桥架渭水上三辅旧事云秦于渭南有舆宫渭北有咸阳宫秦昭王欲通二宫之间造横长桥三百八十歩桥北京石水中旧有留神象此神曽与鲁班语班令其出留曰我貌丑卿善图物容不出班于是拱手与语曰出头见我留乃出首班以脚画地忖留觉之便没水故置其象于水上唯有肩以上魏太祖马见而惊命移下之】而使宋昌先驰之长安观变昌至渭桥丞相以下皆迎宋昌还报代王驰至渭桥羣臣拜谒称臣代王下车拜太尉勃进曰愿请间言宋昌曰所言公公言之所言私王者不受私太尉乃跪上天子玺符代王谢曰至代邸而议之遂驰入代邸羣臣从至丞相陈平太尉周勃大将军陈武御史大夫张苍宗正刘郢朱虚侯刘章东牟侯刘兴居典客刘掲皆再拜言曰子等皆非孝惠帝子不审奉宗庙臣谨请与隂安侯列侯顷王后与琅邪王宗室大臣列侯吏二千石议曰大王髙帝长子宜为髙帝嗣愿大王即天子位代王曰奉髙帝宗庙重事也寡人不佞不足以称宗庙愿请楚王计宜者寡人不敢当羣臣皆伏固请代王西乡让者三南乡让者再丞相平等皆曰臣伏计之大王奉髙帝宗庙最宜称虽天下诸侯万民以为宜臣等为宗庙社稷计不敢忽愿大王幸聴臣等臣谨奉天子玺符再拜上代王曰宗室将相王列侯以为莫宜寡人寡人不敢辞遂即天子位羣臣以礼次侍乃使太仆婴与东牟侯兴居清宫奉天子法驾迎于代邸皇帝即日夕入未央宫乃夜拜宋昌为卫将军镇抚南北军以张武为郎中令行殿中还坐前殿于是夜下诏书曰间者诸吕用事擅权谋为大逆欲以危刘氏宗庙赖将相列侯宗室大臣诛之皆伏其辜朕初即位其赦天下赐民爵一级女子百户牛酒酺五日
　　孝文皇帝元年十月庚戌徙立故琅邪王泽为燕王辛亥皇帝即阼【主人阶也】谒髙庙右丞相平【此时尚右】徙为左丞相太尉勃为右丞相大将军灌婴为太尉诸吕所夺齐楚故地皆复与之壬子遣车骑将军薄昭迎皇太后于代皇帝曰吕产自置为相国吕禄为上将军擅矫遣灌将军婴将兵击齐欲代刘氏婴留荥阳弗击与诸侯合谋以诛吕氏吕产欲为不善丞相陈平与太尉周勃谋夺吕产等军朱虚侯刘章首先捕吕产等太尉身率襄平侯通持节承诏入北军典客刘掲身夺赵王吕禄印益封太尉勃万户赐金五千斤丞相陈平灌将军婴邑各三千户金二千斤朱虚侯刘章襄平侯通东牟侯刘兴居邑各二千户金千斤封典客掲为阳信侯【括地志云阳信故城在沧州无棣县东南三十里汉阳信县】赐金千斤十二月上曰法者治之正也所以禁暴而率善人也今犯法已论而使母罪之父母妻子同产坐之及为收帑朕甚不取其议之有司皆曰民不能自治故为法以禁之相坐坐收所以累其心使重犯法所从来逺矣如故便上曰朕闻法正则民慤罪当则民从且夫牧民而之善者吏也其既不能又以不正之法罪之是反害于民为暴者也何以禁之朕未见其便其熟计之有司皆曰陛下加大惠徳甚盛非臣等所及也请奉诏书除收帑诸相坐律令正月有司言曰蚤建太子所以尊宗庙请立太子上曰朕既不徳上帝神明未歆享天下人民未有嗛志今纵不能博求天下圣贤有徳之人而禅天下焉而曰豫建太子是重吾不徳也谓天下何其安之有司曰豫建太子所以重宗庙社稷不忘天下也上曰楚王季父也春秋髙阅天下之义礼多矣明于国家之大体呉王于朕兄也惠仁以好徳淮南王弟也秉徳以陪朕岂为不豫哉诸侯王宗室昆弟有功臣多贤及有徳义者若举有徳以陪朕之不能终是社稷之灵天下之福也今不选举焉而曰必子人其以朕为忘贤有徳者而専于子非所以忧天下也朕甚不取也有司皆固请曰古者殷周有国治安皆千余嵗古之有天下者莫不长焉用此道也立嗣必子所从来逺矣髙帝亲率士大夫始平天下建诸侯为帝者太祖诸侯王及列侯始受国者皆亦为其国祖子孙继嗣世世弗絶天下之大义也故髙帝设之以抚海内今释宜建而更选于诸侯及宗室非髙帝之志也更议不宜子某冣长纯厚慈仁请建以为太子上乃许之因赐天下民当代父后者爵各一级封将军薄昭为轵侯三月有司请立皇后薄太后曰诸侯皆同姓立太子母为皇后皇后姓窦氏上为立后故赐天下鳏寡孤独穷困及年八十已上孤儿九嵗已下布帛米肉各有数上从代来初即位施徳惠天下填抚诸侯四夷皆洽驩乃循从代来功臣上曰方大臣之诛诸吕迎朕朕狐疑皆止朕唯中尉宋昌劝朕朕以得保奉宗庙已尊昌为卫将军其封昌为壮武侯【括地志云壮武故城在莱州即墨县西六十里古莱夷国有汉壮武县故城】诸从朕六人官皆至九卿【汉置九卿一曰太常二曰光禄三曰衞尉四曰太仆五曰廷尉六曰大鸿胪七曰宗正八曰大司农九曰少府是为九卿也】上曰列侯从髙帝入蜀汉中者六十八人皆益封各三百户故吏二千石以上从髙帝頴川守尊等十人食邑六百户淮阳守申屠嘉等十人五百户卫尉定等十人四百户封淮南王舅父赵兼为周阳侯【括地志云周阳故城在绛州闻喜县东二十九里】齐王舅父驷钧为清郭侯秋封故常山丞相蔡兼为樊侯【括地志云汉樊县城在兖州瑕丘西南一十五里地理志云樊县古樊国仲山甫所封】人或説右丞相曰君本诛诸吕迎代王今又矜其功受上赏处尊位祸且及身右丞相勃乃谢病免罢左丞相平专为丞相
　　二年十月丞相平卒复以绛侯勃为丞相上曰朕闻古者诸侯建国千余嵗各守其地以时入贡民不劳苦上下驩心靡有遗徳今列侯多居长安邑逺吏卒给输费苦而列侯亦无由教驯其民【驯古训字】其令列侯之国为吏及诏所止者遣太子十一月晦日有食之【按説文云日蚀则朔月蚀则望而云晦日蚀之恐厯错误】十二月望日又食上曰朕闻之天生蒸民为之置君以养治之人主不徳布政不均则天示之以菑以诫不治乃十一月晦日有食之适见于天菑孰大焉朕获保宗庙以防眇之身托于兆民君王之上天下治乱在朕一人唯二三执政犹吾股股也朕下不能理育羣生上以累三光之明其不徳大矣令至其悉思朕之过失及知见思之所不反白以告朕及举贤良方正能直言极谏者以匡朕之不逮因各饬其任职务省繇费以便民朕既不能逺徳故然念外人之有非是以设备未息今纵不能罢邉屯戍而又饬兵厚卫其罢卫将军军太仆见马遗财足余皆以给置正月上曰农天下之本其开籍田朕亲率耕以给宗庙粢盛三月有司请立皇子为诸侯王上曰赵幽王幽死朕甚怜之已立其长子遂为赵王遂弟辟彊及齐悼惠王子朱虚侯章东牟侯兴居有功可王乃立赵幽王少子辟彊为河间王以齐剧郡立朱虚侯为城阳王立东牟侯为济北王皇子武为代王子参为太原王子揖为梁王上曰古之治天下朝有进善之旌诽谤之木所以通治道而来谏者今法有诽谤妖言之罪是使众臣不敢尽情而上无由闻过失也将何以来逺方之贤良其除之民或祝诅上以相约结而后相谩吏以为大逆其有他言而吏又以为诽谤此细民之愚无知抵死朕甚不敢自今以来有犯此者勿聴治九月初与郡国守相为铜虎符竹使符
　　三年十月丁酉晦日有食之十一月上曰前日计遣列侯之国或辞未行丞相朕之所重其为朕率列侯之国绛侯勃免丞相就国以太尉頴隂侯婴为丞相罢太尉官属丞相四月城阳王章薨淮南王长与从者魏敬杀辟阳侯审食其五月匈奴入北地居河南为冦帝初幸甘泉六月帝曰汉与匈奴约为昆弟毋使害邉境所以输遗匈奴甚厚今右贤王离其国将众居河南降地非常故往来近塞捕杀吏卒驱保塞蛮夷令不得居其故陵轹邉吏入盗甚敖无道非约也其发邉吏骑八万五千诣髙奴遣丞相頴隂侯灌婴撃匈奴匈奴去发中尉材官属卫将军军长安辛卯帝自甘泉之髙奴因幸太原见故羣臣皆赐之举功行赏诸民里赐牛酒复晋阳中都民【故城在汾州平遥县西南十三里】三歳留游太原十余日济北王兴居闻帝之代欲往击胡乃反发兵欲袭荥阳于是诏罢丞相兵遣蒲侯陈武为大将军将十万往击之祁侯贺【括地志云并州祁县城晋大夫祁奚之邑】为将军军荥阳七月辛亥帝自太原至长安廼诏有司曰济北王背徳反上诖误吏民为大逆济北吏民兵未至先自定及以军地邑降者皆赦之复官爵与王兴居去来亦赦之八月破济北军虏其王赦济北诸吏民与王反者六年有司言淮南王长废先帝法不聼天子诏居处毋度出入拟于天子擅为法令与棘蒲侯太子竒谋反遣人使闽越及匈奴发其兵欲以危宗庙社稷羣臣议皆曰长当弃市帝不忍致法于王赦其罪废勿王羣臣请处王蜀严道卭都【卭其恭反括地志云严道今为县即卭州所理县也县有蛮夷曰道故曰严道卭都县本都国汉为县今嶲州也西南夷传六滇池以北君长以十数卭都最大是也按羣臣请处淮南王长属之严道不尔更逺卭都西有卭僰山也又卭僰山在雅州荥经县界荥经武徳年间置本秦严也华阳国志云卭筰山故卭人筰人界也山岩峭峻曲回九折乃至上下有疑水按即王尊登者也今从九折西南行至嶲州山多雨少晴俗呼名为漏天】帝许之长未到处所行病死上怜之后十六年追尊淮南王长谥为厉王立其子三人为淮南王衡山王卢江王十三年夏上曰盖闻天道祸自怨起而福繇徳兴百官之非宜由朕躬今秘祝之官移过于下以彰吾之不徳朕甚不取其除之五月齐太仓令淳于公有罪当刑诏狱逮徙繋长安太仓公无男有女五人太仓公将行会逮骂其女曰生子不生男有缓急非有益也其少女缇萦自伤泣乃随其父至长安上书曰妾父为吏齐中皆称其亷平今坐法当刑妾伤夫死者不可复生刑者不可复属虽复欲改过自新其道无由也妾愿没入为官婢赎父刑罪使得自新书奏天子天子怜悲其意乃下诏曰盖闻有虞氏之时画衣冠异章服以为僇【晋书刑法志云三皇设言而民不违五帝画衣冠而民知禁犯黥者皂其中犯劓者丹其服犯膑者墨其体犯宫者杂其屦大辟之罪殊刑之极布其衣裙而无顔縁投之于市与众弃之】而民不犯何则至治也今法有肉刑三而奸不止其咎安在非乃朕徳薄而教不明欤吾甚自愧故夫驯道不纯而愚民防焉诗曰恺悌君子民之父母今人有过教未施而刑加焉或欲改行为善而道毋由也朕甚怜之夫刑至防支体刻肌肤终身不息何其楚痛而不徳也岂称为民父母之意哉其除肉刑上曰农天下之本务莫大焉今勤身从事而有租税之赋是为本末者毋以异其于劝农之道未备其除田之租税
　　十四年冬匈奴谋入邉为冦攻朝那塞杀北地都尉卭上乃遣三将军军陇西北地上郡中尉周舍为卫将军郎中令张武为车骑将军军渭北车千乗骑卒十万帝亲自劳军勒兵申教令赐军吏卒帝欲自将击匈奴羣臣谏皆不聴皇太后固要帝帝乃止于是以东阳侯张相如为大将军成侯赤为内史栾布为将军击匈奴匈奴遁走春上曰朕获执牺牲珪币以事上帝宗庙十四年于今厯日县长以不敏不明而乆抚临天下朕甚自愧其广增诸祀珪币昔先王逺施不求其报望祀不祈其福右贤左戚先民后已至明之极也今吾闻祠官祝厘皆归福朕躬不为百姓朕甚愧之夫以朕不徳而躬享独羙其福百姓不与焉是重吾不徳其令祠官致敬毋有所祈是时北平侯张苍为丞相方明律厯鲁人公孙臣上书陈终始传五徳事言方今土徳时土徳应黄龙见当改正朔服色制度天子下其事与丞相议丞相推以为今水徳始明正十月上黒事以为其言非是请罢之
　　十五年黄龙见成纪天子乃复召鲁公孙臣以为博士申明土徳事于是上乃下诏曰有异物之神见于成纪无害于民嵗以有年朕亲郊祀上帝诸神礼官议毋讳以劳朕有司礼官皆曰古者天子夏躬亲礼祀上帝于郊故曰郊于是天子始幸雍郊见五帝以孟夏四月荅礼焉赵人新垣平以望气见因説上设立渭阳五庙欲出周鼎当有玉英见
　　十六年上亲郊见渭阳五帝庙亦以夏荅礼而尚赤十七年得玉柸刻曰人主延夀于是天子始更为元年令天下大酺其歳新垣平事觉夷三族后二年上曰朕既不明不能逺徳是以使方外之国或不寕息夫四荒之外不安其生封畿之内勤劳不处二者之咎皆自于朕之徳薄而不能逺达也间者累年匈奴并暴邉境多杀吏民邉臣兵吏又不能谕吾内志以重吾不徳也夫久结难连兵中外之国将何以自寜今朕夙兴夜寐勤劳天下忧苦万民为之怛惕不安未尝一日防于心故遣使者冠盖相望结轶【音辙】于道以谕朕意于单于今单于反古之道计社稷之安便万民之利亲与朕俱弃细过偕之大道结兄弟之义以全天下元元之民和亲已定始于今年后六年冬匈奴三万人入上郡三万人入云中以中大夫令勉为车骑将军军飞狐故楚相苏意为将军军句注将军张武屯北地河内守周亚夫为将军居细柳宗正刘礼为将军居霸上祝兹侯军棘门以备胡数月胡人去亦罢天下旱蝗帝加惠令诸侯毋入贡弛山泽减诸服御狗马损郎吏员发仓庾以振贫民民得卖爵孝文帝从代来即位二十三年宫室苑囿狗马服御无所増益有不便輙弛以利民尝欲作露台召匠计之直百金上曰百金中民十家之产吾奉先帝宫室常恐羞之何以台为上常衣绨衣所幸慎夫人令衣不得曵地帏帐不得文绣以示敦朴为天下先治霸陵皆以瓦器不得以金银铜锡为饰不治坟欲为省毋烦民南越王尉佗自立为武帝然上召责尉佗兄弟以徳报之佗遂去帝称臣与匈奴和亲匈奴背约入盗然令邉备守不发兵深入恶烦苦百姓呉王诈病不朝就赐几杖羣臣如袁盎等称説虽切常假借用之羣臣如张武等受赂遗金钱觉上乃发御府金钱赐之以愧其心弗下吏専务以徳化民是以海内殷富兴于礼义后七年六月己亥帝崩于未央宫遗诏曰朕闻盖天下万物之萌生靡不有死死者天地之理物之自然者奚可甚哀当今之时世咸嘉生而恶死厚葬以破业重服以伤生吾甚不取且朕既不徳无以佐百姓今崩又使重服久临以离寒暑之数哀人之父子伤长防之志损其饮食絶鬼神之祭祀以重吾不徳也谓天下何朕获保宗庙以之身托于天下君王之上二十有余年矣赖天地之灵社稷之福方内安寜靡有兵革朕既不敏常畏过行以羞先帝之遗徳维年之乆长惧于不终今乃幸以天年得复供养于髙庙朕之不明与嘉之其奚哀悲之有其令天下吏民令到出临三日皆释服毋禁取妇嫁女祠祀饮酒食肉者自当给丧事服临者皆无践绖带无过三寸毋布车及兵器毋发人男女哭临宫殿宫殿中当临者皆以旦夕各十五举声礼毕罢非旦夕临时禁毋得擅哭以下服大红十五日小红十四日纎七日释服佗不在令中者皆以此令比率从事布告天下使明知朕意霸陵山川因其故毋有所改归夫人以下至少使令中尉亚夫为车骑将军属国悍为将屯将军郎中令武为复土将军发近县见卒万六千人发内史卒万五千人藏郭穿复土属将军武乙巳羣臣皆顿首上尊号曰孝文皇帝太子即位于髙庙丁未袭号皇帝孝景皇帝元年十月制诏御史盖闻古者祖有功而宗有徳制礼乐各有由闻歌者所以发徳也舞者所以明功也髙庙酎奏武徳文始五行之舞孝惠庙酎奏文始五行之舞孝文皇帝临天下通闗梁不异逺方除诽谤去肉刑赏赐长老收恤独以育羣生减嗜欲不受献不私其利也罪人不孥不诛无罪除肉刑出羙人重絶人之世朕既不敏不能识此皆上古之所不及而孝文皇帝亲行之徳厚侔天地利泽施四海靡不获福焉明象乎日月而庙乐不称朕甚惧焉其为孝文皇帝庙为昭徳之舞以明休徳然后祖宗之功徳着于竹帛施于万世永永无穷朕甚嘉之其与丞相列侯中二千石礼官具为礼仪奏丞相臣嘉等言陛下永思孝道立昭徳之舞以明孝文皇帝之盛徳皆臣嘉等愚所不及臣谨议世功莫大于髙皇帝徳莫盛于孝文皇帝髙皇庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子歳献祖宗之庙请着之竹帛宣布天下制曰可
　　太史公曰孔子言必世然后仁善人之治国百年亦可以胜残去杀诚哉是言汉兴至孝文四十有余载徳至盛也廪廪乡改正服封彊矣谦让未成于今呜呼岂不仁哉














　　史记正义卷十
　　钦定四库全书
　　史记正义卷十一
　　唐　张守节　撰
　　孝景本纪第十一　　　　　　史记十一
　　孝景皇帝者【谥法曰繇义而济曰景】孝文之中子也母窦太后孝文在代时前后有三男及窦太后得幸前后死及三子更死故孝景得立
　　元年四月乙夘赦天下乙巳赐民爵一级五月除田半租为孝文立太宗庙令羣臣无朝贺匈奴入代与约和亲
　　二年春封故相国萧何孙系为武陵侯男子二十而得傅四月壬午孝文太后崩广川长沙王皆之国丞相申屠嘉卒八月防御史大夫封侯陶青为丞相彗星出东北秋衡山雨雹【两于付反】大者五寸深者二尺荧惑逆行守北辰月出北辰间嵗星逆行天廷中置南陵及内史祋祤为县
　　三年正月乙巳赦天下长星出西方天火燔雒阳东宫大殿城室呉王濞【音披备反髙祖兄仲子故汉髙祖十二年封三十三年反年表云都无其实在江都也】楚王戊【髙祖弟楚王交孙嗣二十一年都彭城】赵王遂【髙祖孙幽王友子嗣二十六年及都邯郸】胶西王卬【卭五郎反髙祖孙齐悼惠王悼惠王子故昌侯十年反都宻州髙宻县】济南王辟光【辟音壁髙祖孙齐悼惠王子故初侯立十一年反括地志云济南故城在淄州长山县西北三十里】菑川王贤【髙祖孙齐悼惠王子故武城侯立十一年反都剧括地志云菑州县也故剧城在青州夀光县南三十一里故纪国】胶东王雄渠【髙祖孙齐悼惠王子故自石侯五十一年反都即墨括地志云即墨故城在宻州胶水县东南六十里即胶东国】反发兵西郷天子为诛晁错遣袁盎谕告不止遂西围梁【梁孝王都睢阳今宋州】上乃遣大将军窦婴大尉周亚夫将兵诛之六月乙亥赦亡军及楚元王子蓻等【艺鱼曵反字亦作艺音同】与谋反者封大将军窦婴为魏其侯【地理志云魏其属琅耶】立楚元王子平陆侯【应劭云平陆西河县】刘礼为楚王立皇子端为胶西王子胜为中山王徙济北王志【齐子礼反济北国今济州卢县即济北王所都】为菑川王淮阳王余【淮阳国今陈州】为鲁王【今兖州曲阜县】汝南王非【汝南国今豫州】为江都王【江都国今州也吴王濞所都反诛景帝改为江都国封皇子非　也】齐王将卢【齐国青州临淄也将庐齐悼惠王之孙襄王之子年表云】燕王嘉皆薨
　　四年夏立太子立皇子彻为胶东王六月甲戍赦天下后九月更以戈阳为阳陵【括地志云汉景帝陵也在雍州咸阳县东三十里按杜作夀陵也】复置津闗用出入冬以赵国为邯郸郡
　　五年三月作阳陵渭桥五月募徙阳陵予钱二十万江都大暴风从西方来壊城十二丈丁夘封长公主子蟜为隆虑侯徙广川王为赵王
　　六年春封中尉赵绾为建陵侯【括地志云建陵故县在沂州承县界】江都丞相嘉为建平侯陇西太守浑邪为平曲侯【括地志云平曲县故城在瀛州文安县北七十里】赵丞相嘉为江陵侯故将军布为鄃侯梁楚二王皆薨后九月伐驰道树殖兰池【按驰道天子道秦始皇作之丈两树】
　　七年冬废栗太子为临江王【临江志州县虽王临江而都沅陵】十二月晦日有食之春免徒作阳陵者丞相青免二月乙已以太尉条侯【条田雕反字亦作蓧音同】周亚夫为丞相四月乙已立胶东王太后为皇后丁已立胶东王为太子名彻中元年封故御史大夫周苛孙平为绳侯故御史大夫周昌子左车为安阳侯四月乙已赦天下赐爵一级除禁锢地动衡山原都雨雹大者尺八寸
　　中二年二月匈奴入燕遂不和亲三月召临江王来即死中尉府中夏立皇子越为广川王子寄为胶东王封四侯九月甲戌日食
　　中三年冬罢诸侯御史中丞春匈奴王二人率其徒来降皆封为列侯【汉书表云中三年安陵侯子军桓侯赐道侯陆彊容城侯徐虑易侯仆日范阳侯代翕侯邯郸七人以匈奴王降皆封为列侯按纪言二人者是匈奴二王为首降】立皇子方乘为清河王三月彗星出西北丞相周亚夫死以御史大夫桃侯刘舎为丞相四月地动九月戊戍晦日食军东都门外中四年三月置徳阳宫大蝗秋赦徒作阳陵者
　　中五年夏立皇子舜为常山王封十侯【惠景问年表云亚王侯卢他之龙卢侯陈留矫乘氏侯刘买桓邑侯刘明盖侯王信按其五人是中元五年封余检不获中元三年匈奴王二人降封为列侯惠景间表云匈奴王降为侯者有七人三其五人是十侯之数】六月丁巳赦天下赐爵一级天下大潦更命诸侯丞相曰相秋地动中六年二月己夘行幸雍郊见五帝三月雨雹四月梁孝王【都睢阳今宋州】城阳共王【城阳今仆州雷县古城阳也共音恭谥法严敬故事曰恭】汝南王皆薨立梁孝王子明为济川王【表云分梁置也】子彭离为济东王【表云分梁置也】子定为山阳王【地理志云景帝中六年别为山阳国属兖州】子不识为济隂王【地理志云景帝中六年别为济隂国】【属兖州案今曹州是也】梁分为五封四侯更命廷尉为大理将作少府为将作大匠主爵中尉为都尉长信詹事为长信少府将行为大长秋大行为行人奉常为太常典客为大行治粟内史为大农以大内为二千石置左右内官属大内七月辛亥日食八月匈奴入上郡
　　后元年冬更命中大夫为卫尉【汉书百官表云卫尉秦官掌宫闱门卫屯兵景帝初更名中大夫分复元年复为卫尉】三月丁酉赦天下赐爵一级中二千石诸侯相爵右庶长四月大酺五月丙戌地动其蚤食时复动上庸地动二十二日壊城垣七月乙巳日食丞相刘舎免八月壬辰以御史大夫绾为丞相封为建陵侯
　　后二年正月地一日三动郅将军【郅真栗反郅都传云匈奴刻木为郅都而射不中】击匈奴酺五日令内史郡不得食马粟没入县官令徒衣七緵布【衣于既反緵祖工反緵八十缕也与布相似七升布用五百六十缝】止马舂为不登禁天下食不造嵗省列侯遣之国三月匈奴入鴈门十月租长陵田大旱衡山国河东云中郡【衡山国今衡州河东今蒲州云中郡今胜州】民疫
　　后三年十月日月皆食赤五日十二月晦防日如紫五星逆行守太防月贯天庭中正月甲寅皇太子冠甲子孝景皇帝崩遗诏赐诸侯王以下至民为父后爵一级天下户百钱出宫人归其家复无所与太子即位是为孝武皇帝三月封皇太后弟蚡为武安侯弟胜为周阳侯置阳陵
　　太史公曰汉兴孝文施大徳天下懐安至孝景不复忧异姓而晁错刻削诸侯遂使七国俱起合从而西郷以诸侯大盛而错为之不以渐也及主父偃言之而诸侯以弱卒以安安危之机岂不以哉
　　史记正义卷十一
　　钦定四库全书
  </div>
  <div class="pagination">
   <a href="史记正义_page7.html">
    上一页
   </a>
   <span>
    ...
   </span>
   <a href="史记正义_page3.html">
    3
   </a>
   <a href="史记正义_page4.html">
    4
   </a>
   <a href="史记正义_page5.html">
    5
   </a>
   <a href="史记正义_page6.html">
    6
   </a>
   <a href="史记正义_page7.html">
    7
   </a>
   <span class="current-page">
    8
   </span>
   <a href="史记正义_page9.html">
    9
   </a>
   <a href="史记正义_page10.html">
    10
   </a>
   <a href="史记正义_page11.html">
    11
   </a>
   <a href="史记正义_page12.html">
    12
   </a>
   <a href="史记正义_page13.html">
    13
   </a>
   <span>
    ...
   </span>
   <a href="史记正义_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
