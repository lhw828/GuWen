<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 22 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 22 页/共 27 页
  </h1>
  <div class="content">
   史记集解卷九十六
　　钦定四库全书
　　史记集解卷九十七
　　宋　裴骃　撰
　　史记九十七
　　郦生陆贾列传第三十七
　　郦生食其者陈留高阳人也【徐广曰今在圉县】好读书家贫落魄无以为衣食业【应劭曰落魄志行衰恶之貌晋灼曰落薄落托义同】为里监门吏然县中贤豪不敢役县中皆谓之狂生及陈胜项梁等起诸将徇地过高阳者数十人郦生问其将皆握齱【应劭曰握齱急促之貌】好苛礼自用不能聴大度之言郦生乃深自藏匿后闻沛公将兵略地陈留郊沛公麾下骑士适郦生里中子也【服防曰食其里中子适作沛公骑士】沛公时时问邑中贤士豪俊骑士归郦生见谓之曰吾闻沛公慢而易人多大略此真吾所愿从防莫为我先若见沛公谓曰臣里中有郦生年六十余长八尺人皆谓之狂生生自谓我非狂生骑士曰沛公不好儒诸客冠儒冠来者沛公辄解其冠溲溺其中与人言常大骂未可以儒生説也郦生曰第言之骑士从容言如郦生所诫者沛公至高阳传舍【徐广曰二世三年二月】使人召郦生郦生至入谒沛公方倨牀使两女子洗足而见郦生郦生入则长揖不拜曰足下欲助秦攻诸侯乎且欲率诸侯破秦也沛公骂曰竖儒夫天下同苦秦久矣故诸侯相率而攻秦何谓助秦攻诸侯乎郦生曰必聚徒合义兵诛无道秦不宜倨见长者于是沛公辍洗起摄衣延郦生上坐谢之郦生因言六国从横时沛公喜赐郦生食问曰计将安出郦生曰足下起纠合之众【一作乌合一作瓦合】收散乱之兵不满万人欲以径入彊秦此所谓探虎口者也夫陈留天下之冲四通五达之郊也【如淳曰四靣中央凡五达也瓉曰四通五逹言无险阻】今其城又多积粟臣善其令请得使之今下足下即不聴足下举兵攻之臣为内应于是遣郦生行沛公引兵随之遂下陈留号郦食其为广野君郦生言其弟郦商使将数千人从沛公西南略地郦生常为説客驰使诸侯汉三年秋项羽击汉拔荥阳汉兵遁保巩洛楚人闻淮隂侯破赵彭越数反梁地则分兵救之淮隂方东击齐汉王数困荥阳成臯计欲捐成臯以东屯巩洛以拒楚郦生因曰臣闻知天之天者王事可成不知天之天者王事不可成王者以民人为天而民人以食为天夫敖仓天天下转输久矣臣闻其下廼有藏粟甚多楚人拔荥阳不坚守敖仓廼引而东令适卒分守成臯此乃天所以资汉也方今楚易取而汉反却自夺其便臣窃以为过矣且两雄不俱立楚汉久相持不决百姓骚动海内揺荡农夫释耒工女下机天下之心未有所定也愿足下急复进兵收取荥阳据敖仓之粟塞成臯之险杜大行之道【韦昭曰在河内野王北】距蜚狐之口【如淳曰上党壶闗也案蜚狐在代郡西南】守白马之津以示诸侯劾实形制之势则天下知所归矣方今燕赵已定唯齐未下今田广据千里之齐田间将二十万之众军于厯下诸田宗彊负海阻河济南近楚人多变诈足下虽遣数十万师未可以嵗月破也臣请得奉明诏説齐王使为汉而称东藩上曰善廼从其画复守敖仓而使郦生説齐王曰王知天下之所归乎王曰不知也曰王知天下之所归则齐国可得而有也若不知天下之所归即齐国未可得保也齐王曰天下何所归曰归汉曰先生何以言之曰汉王与项王戮力西面撃秦约先入咸阳者王之汉王先入咸阳项王负约不与而王之汉中项王迁杀义帝汉王闻之起蜀汉之兵击三秦出闗而责义帝之处收天下之兵立诸侯之后降城即以侯其将得赂即以分其士与天下同其利豪英贤才皆乐为之用诸侯之兵四靣而至蜀汉之粟方船而下项王有倍约之名杀义帝之负于人之功无所记于人之罪无所忘战胜而不得其赏拔城而不得其封非项氏莫得用事为人刻印刓而不能授【孟康曰刓断无复廉锷也瓉曰项羽吝于爵赏刓惜侯印不能以封其人也】攻城得赂积而不能赏天下畔之贤才怨之而莫为之用故天下之士归于汉王可坐而策也夫汉王发蜀汉定三秦涉西河之外援上党之兵下井陉诛成安君破北魏举三十二城此蚩尤之兵也非人之力也天之福也今已据敖仓之粟塞成臯之险守白马之津杜大行之阪距蜚狐之口天下后服者先亡矣王疾先下汉王齐国社稷可得而保也不下汉王危亡可立而待也田广以为然廼聴郦生罢厯下兵守战备与郦生日纵酒淮隂侯闻郦生伏轼下齐七十余城廼夜度兵平原袭齐齐王田广闻汉兵至以为郦生卖已廼曰汝能止汉军我活汝不然我将亨汝郦生曰举大事不细谨盛徳不辞让而公不为若更齐王遂亨郦生引兵东走汉十二年曲周侯郦商以丞相将兵撃黥布有功高祖举列侯功臣思郦食其郦食其子郦疥数将兵功未当侯上以其父故封疥为高梁侯后更食武遂嗣三世元狩元年中武遂侯平坐诈诏衡山王取百斤金当弃市病死国除也
　　陆贾者楚人也以客从高祖定天下名为有口辩士居左右常使诸侯及高祖时中国初定尉他平南越因王之高祖使陆贾赐尉他印为南越王陆生至尉他魋结【服防曰魋音椎今兵士椎头结】箕倨见陆生陆生因进説他曰足下中国人亲戚昆弟坟墓在真定今足下反天性弃冠带欲以区区之越与天子抗衡为敌国祸且及身矣且夫秦失其政诸侯豪杰竝起唯汉王先入闗据咸阳项羽倍约自立为西楚霸王诸侯皆属可谓至彊然汉王起巴蜀鞭笞天下劫略诸侯遂诛项羽灭之五年之间海内平定此非人力天之所建也天子闻君王王南越不助天下诛暴逆将相欲移兵而诛王天子怜百姓新劳苦故且休之遣臣授君王印剖符通使君王宜郊迎北靣称臣廼欲以新造未集之越屈彊于此汉诚闻之掘烧王先人家夷灭宗族使一偏将将十万众临越则越杀王降汉如反覆手耳于是尉他廼蹶然起坐谢陆生曰居蛮夷中久殊失礼义因问陆生曰我孰与萧何曹参韩信贤陆生曰王似贤复曰我孰与皇帝贤陆生曰皇帝起丰沛讨暴秦诛彊楚为天下兴利除害继五帝三皇之业统理中国中国之人以亿计地方万里居天下之膏腴人众车轝万物殷富政由一家自天地剖泮未始有也今王众不过数十万皆蛮夷崎岖山海间譬若汉一郡王何廼比于汉尉他大笑曰吾不起中国故王此使我居中国何渠【音讵】不若汉廼大説陆生留与饮数月曰越中无足与语至生来令我日闻所不闻赐陆生橐中装直千金【张晏曰珠玉之寳也装裹也】他送亦千金【苏林曰非橐中物故曰他送也】陆生卒拜尉他为南越王令称臣奉汉约归报高祖大悦拜贾为太中大夫陆生时时前説称诗书高帝骂之曰廼公居马上而得之安事诗书陆生曰居马上得之宁可以马上治之乎且汤武逆取而以顺守之文武竝用长久之术也昔者吴王夫差智伯极武而亡秦任刑法不变卒灭赵氏【赵氏秦姓也】乡使秦已并天下行仁义法先圣陛下安得而有之高帝不怿而有慙色廼谓陆生曰试为我着秦所以失天下吾所以得之者何及古成败之国陆生乃粗述存亡之徴凡着十二篇毎奏一篇高帝未尝不称善左右呼万嵗号其书曰新语孝恵帝时吕太后用事欲王诸吕畏大臣有口者陆生自度不能争之廼病免家居以好畤田地善可以家焉有五男廼出所使越得槖中装卖千金分其子子二百金令为生产陆生常安车驷马从歌舞鼔琴瑟侍者十人寳剑直百金谓其子曰与汝约【徐广曰汝一作公】过汝汝给吾人马酒食极欲十日而更所死家得寳剑车骑侍从者一嵗中徃来过他客率不过再三过数见不鲜无久慁公为也【韦昭曰慁汚辱】吕太后时王诸吕诸吕擅权欲劫少主危刘氏右丞相陈平患之力不能争恐祸及已常燕居深念陆生往请【汉书音义曰请若问起居】直入坐而陈丞相方深念不时见陆生陆生曰何念之深也陈平曰生揣我何念【孟康曰揣量也韦昭曰揣音初委反】陆生曰足下位为上相食三万户侯可谓极富贵无欲矣然有忧念不过患诸吕少主耳陈平曰然为之奈何陆生曰天下安注意相天下危注意将将相和调则士务附【务一作豫】士务附天下虽有变即权不分权不分为社稷计在两君掌握耳臣常欲谓太尉绛侯绛侯与我戏易吾言君何不交驩太尉深相结为陈平画吕氏数事陈平用其计廼以五百金为绛侯夀厚具乐饮太尉亦报如之此两人深相结则吕氏谋益衰陈平廼以奴婢百人车马五十乗钱五百万遗陆生为饮食费陆生以此游汉廷公卿间名声借甚【汉书音义曰言狼藉甚盛】及诛诸吕立孝文帝陆生颇有力焉孝文帝即位欲使人之南越陈丞相等乃言陆生为太中大夫往使尉他今尉他去黄屋称制令比诸侯皆如意防语在南越语中陆生竟以寿终
　　平原君朱建者楚人也故尝为淮南王黥布相有辠去后复事黥布布欲反时问平原君止之布不聴而聴梁侯遂反汉已诛布闻平原君諌不与谋得不诛语在黥布语中【骃案黥布列传无此语】平原君为人辩有口刻廉刚直家于长安行不茍合义不取容辟阳侯行不正得幸吕太后时辟阳侯欲知平原君平原君不肯见及平原君母死陆生素与平原君善过之平原君家贫未有以发丧方假贷服具陆生今平原君发丧陆生往见辟阳侯贺曰平原君母死辟阳侯曰平原君母死何廼贺我乎陆贾曰前日君侯欲知平原君平原君义不知君以其母故【张晏曰相知当同恤危母在故义不知君】今其母死君诚厚送丧则彼为君死矣辟阳侯乃奉百金往税【韦昭曰衣服曰税税当为襚】列侯贵人以辟阳侯故徃税凡五百金辟阳侯幸吕太后人或毁辟阳侯于孝恵帝孝恵帝大怒下吏欲诛之吕太后慙不可以言大臣多害辟阳侯行欲遂诛之辟阳侯急因使人欲见平原君平原君辞曰狱急不敢见君廼求见孝恵幸臣闳籍孺説之曰君所以得幸帝天下莫不闻今辟阳侯幸太后而下吏道路皆言君谗欲杀之今日辟阳侯诛旦日太后含怒亦诛君何不肉袒为辟阳侯言于帝帝聴君出辟阳侯太后大驩两主共幸君君贵富益倍矣于是籍孺大恐从其计言帝果出辟阳侯辟阳侯之囚欲见平原君平原君不见辟阳侯辟阳侯以为倍已大怒及其成功出之廼大惊吕太后崩大臣诛诸吕辟阳侯于诸吕至深【如淳曰辟阳侯与诸吕相亲信也为罪宜诛者至深】而卒不诛计画所以全者皆陆生平原君之力也孝文帝时淮南厉王杀辟阳侯以诸吕故文帝闻其客平原君为计防使吏捕欲治闻吏至门平原君欲自杀诸子及吏皆曰事未可知何早自杀为平原君曰我死祸絶不及而身矣遂自刭孝文帝闻而惜之曰吾无意杀之廼召其子拜为中大夫使匃奴单于无礼廼骂单于遂死匃奴中初沛公引兵过陈留郦生踵军门上谒曰高阳贱民郦食其窃闻沛公暴露将兵助楚诛不义敬劳从者愿得望见口画天下便事使者入通沛公方洗问使者曰何如人也使者对曰状貌类大儒衣儒衣冠侧注【徐广曰侧注冠一名高山冠齐王所服以赐谒者】沛公曰为我谢之言我方以天下为事未暇见儒人也使者出谢曰沛公敬谢先生方以天下为事未暇见儒人也郦生瞠目按剑叱使者曰走复入言沛公吾高阳酒徒也【徐广曰一本言而公高阳酒徒】非儒人也使者惧而失谒跪拾谒还走复入报曰客天下壮士也叱臣臣恐至失谒曰走复入言而公高阳酒徒也沛公遽雪足杖矛曰延客入郦生入揖沛公曰足下甚苦暴衣露冠将兵助楚讨不义足下何不自喜也臣愿以事见而曰吾方以天下为事未暇见儒人也夫足下欲兴天下之大事而成天下之大功而以目皮相恐失天下之能士且吾度足下之智不如吾勇又不如吾若欲就天下而不相见窃为足下失之沛公谢曰乡者闻先生之容今见先生之意矣乃延而坐之问所以取天下者郦生曰夫足下欲成大功不如止陈留陈留者天下之据冲也兵之会地也积粟数千万石城守甚坚臣素善其令愿为足下説之不聴臣臣请为足下杀之而下陈留足下将陈留之众据陈留之城而食其积粟招天下之从兵从兵已成足下横行天下莫能有害足下者矣沛公曰敬闻命矣于是郦生乃夜见陈留令説之曰夫秦为无道而天下畔之今足下与天下从则可以成大功今独为亡秦婴城而坚守臣窃为足下危之陈留令曰秦法至重也不可以妄言妄言者无类吾不可以应先生所以教臣者非臣之意也愿勿复道郦生留宿卧夜半时斩陈留令首逾城而下报沛公沛公引兵攻城县令首于长竿以示城上人曰趣下而令头已断矣今后下者必先斩之于是陈留人见令已死遂相率而下沛公沛公舍陈留南城门上因其库兵食积粟留出入三月从兵以万数遂入破秦
　　太史公曰世之传郦生书多曰汉王已抜三秦东击项籍而引军于巩洛之间郦生被儒衣往説汉王廼非也自沛公未入闗与项羽别而至高阳得郦生兄弟余读陆生新语书十二篇因当世之辩士至平原君子与余善是以得具论之


　　史记集解卷九十七
　　钦定四库全书
　　史记集解卷九十八
　　宋　裴骃　撰
　　史记九十八
　　傅靳蒯成列传第三十八
　　阳陵侯傅寛以魏五大夫骑将从为舍人起横阳从攻安阳杠里击赵贲军于开封及击杨熊曲遇阳武斩首十二级赐爵卿从至霸上沛公立为汉王汉王赐寛封号共徳君从入汉中迁为右骑将从定三秦赐食邑雕邑【徐广曰属上郡】从击项籍待懐【服防曰待高帝于懐】赐爵通徳侯从撃项冠周兰龙且所将卒斩骑将一人敖下【徐广曰敖仓之下】益食邑属淮隂击破齐厯下军击田解属相国参残博益食邑因定齐地剖符世世勿絶封为阳陵侯二千六百户除前所食为齐右丞相备齐【张晏曰时田横未降故设屯备】五嵗为齐相国四月撃陈豨属太尉勃以相国代丞相哙击豨一月徙为代相国将屯【如淳曰既为相国有警则将卒而屯守也案律谓勒兵而守曰屯】二嵗为代丞相将屯孝恵五年卒諡为景侯子顷侯精立二十四年卒子共侯则立十二年卒子侯偃立三十一年坐与淮南王谋反死国除
　　信武侯靳歙以中涓从起宛朐攻济阳破李由军击秦军亳南开封东北斩骑千人将一人【徐广曰将一作侯】首五十七级捕虏七十三人赐爵封号临平君又战蓝田北斩车司马二人【张晏曰主官车】骑长一人【张晏曰骑之长】首二十八级捕虏五十七人至霸上沛公立为汉王赐歙爵建武侯迁为骑都尉从定三秦别西击章平军于陇西破之定陇西六县所将卒斩车司马各四人骑长十二人从东击楚至彭城汉军败还保雍丘去击反者王武等略梁地别将击邢説军【张晏曰特起兵者也説音税】菑南【徐广曰今曰考城】破之身得説都尉二人司马十二人降吏卒四千六百八十人破楚军荥阳东三年赐食邑四千二百户别之河内击赵将贲郝【上音肥下音释】军朝歌破之所将卒得骑将二人车马二百五十匹从攻安阳以东至棘蒲下七县别攻破赵军得其将司马二人侯四人降吏卒二千四百人从攻下邯郸别下平阳【徐广曰邺有平阳城】身斩守相所将卒斩兵守郡守各一人【孟康曰将兵郡守】降邺从攻朝歌邯郸及别击破赵军降邯郸郡六县【徐广曰邯郸高帝改曰赵国】还军敖仓破项籍军成臯南击絶楚饟道起荥阳至襄邑破项冠军鲁下略地东至缯郯下邳南至蕲竹邑击项悍济阳下还击项籍陈下破之别定江陵降江陵柱国大司马以下八人身得江陵王生致之雒阳因定南郡从至陈取楚王信剖符世世勿絶定食四千六百户号信武信以骑都尉从击代攻韩信平城下还军东垣有功迁为车骑将军并将梁赵齐燕楚车骑别撃陈豨丞相敞破之因降曲逆从撃黥布有功益封定食五千三百户凡斩首九十级虏百三十二人别破军十四降城五十九定郡国各一县二十三得王柱国各一人二千石以下至五百石【徐广曰一本无此五字】三十九人高后五年歙卒諡为肃侯子亭代侯二十一年坐事国人过律孝文后三年夺侯国除
　　蒯成侯緤者【服防曰蒯音菅蒯之蒯】沛人也姓周氏常为高祖参乗以舍人从起沛至霸上西入蜀汉还定三秦食邑池阳东絶甬道从出度平隂遇淮隂侯兵襄国军乍利乍不利终无离上心【徐广曰蒯成侯表云遇淮隂侯军襄国楚汉约分鸿沟以緤为信武侯战不利不敢离上】以緤为信武侯食邑三千三百户高祖十二年以緤为蒯成侯除前所食邑上欲自击陈豨蒯成侯泣曰始秦攻破天下未尝自行今上常自行是为无人可使者乎上以为爱我赐入殿门不趋杀人不死至孝文五年緤以寿终諡为贞侯子昌代侯有罪国除至孝景中二年封緤子居代侯【徐广曰表云孝景中元年封緤子应为郓侯諡康中二年侯居立沛郡有郓县郓一作郸】至元鼎三年居为太常有罪国除
　　太史公曰阳陵侯傅寛信武侯靳歙皆高爵【徐广曰一无高字又一本皆从高祖】从高祖起山东攻项籍诛杀名将破军降城以十数未尝困辱此亦天授也蒯成侯周緤操心坚正身不见疑上欲有所之未尝不垂涕此有伤心者【徐广曰此一作比】然可谓笃厚君子矣














　　史记集解卷九十八
　　钦定四库全书
　　史记集解卷九十九
　　宋　裴骃　撰
　　史记九十九
　　刘敬叔孙通列传第三十九
　　刘敬者齐人也汉五年戍陇西过洛阳髙帝在焉娄敬脱挽辂【苏林曰一木横鹿车前一人推之孟康曰辂音胡格切挽音晚】衣其羊裘见齐虞将军曰臣愿见上言便事虞将军欲与之鲜衣娄敬曰臣衣帛衣帛见衣褐衣褐见终不敢易衣于是虞将军入言上上召入见赐食已而问娄敬娄敬説曰陛下都洛阳岂欲与周室比隆哉上曰然娄敬曰陛下取天下与周室异周之先自后稷尧封之邰积徳累善十有余世公刘避桀居大王以狄伐故去杖马棰居歧【张晏曰言马棰示约】国人争随之及文王为西伯断虞芮之讼始受命吕望伯夷自海濵来归之武王伐纣不期而防孟津之上八百诸侯皆曰纣可伐矣遂灭殷成王即位周公之属相焉廼营成周洛邑以此为天下之中也诸侯四方纳贡职道里均矣有徳则易以王无徳则易以亡凡居此者欲令周务以徳致人不欲依阻险令后世骄奢以虐民也及周之盛时天下和洽四夷乡风慕义懐徳附离而竝事天子【荘子曰附离不以胶漆也】不屯一卒不战一士八夷大国之民莫不賔服効其贡职及周之衰也分而为两天下莫朝周不能制也非其徳薄也而形势弱也今陛下起丰沛收卒三千人以之径往而卷蜀汉定三秦与项羽战荥阳争成臯之口大战七十小战四十使天下之民肝脑涂地父子暴骨中野不可胜数哭泣之声未絶伤痍者未起而欲比隆于成康之时臣窃以为不侔矣且夫秦地被山带河四塞以为固卒然有急百万之众可具也因秦之故资甚美膏腴之地此所谓天府者也陛下入闗而都之山东虽乱秦之故地可全而有也夫与人鬭不搤其肮【张晏曰肮咽咙也】拊其背未能全其胜也今陛下入闗而都案秦之故地此亦搤天下之肮而拊其背也高帝问羣臣羣臣皆山东人争言周王数百年秦二世即亡不如都周上疑未能决及留侯明言入闗便即日车驾西都闗中于是上曰本言都秦地者娄敬娄者乃刘也赐姓刘氏拜为郎中号为奉春君汉七年韩王信反高帝自往击之至晋阳闻信与匃奴欲共击汉上大怒使人使匃奴匃奴匿其壮士肥牛马但见老弱及羸畜使者十辈来皆言匃奴可击上使刘敬复往使匃奴还报曰两国相撃此宜夸矜见所长【韦昭曰夸张矜大也】今臣往徒见羸瘠老弱此必欲见短伏竒兵以争利愚以为匃奴不可击也是时汉兵已逾句注二十余万兵已业行上怒骂刘敬曰齐虏以口舌得官今乃妄言沮吾军械击敬广武遂往至平城匃奴果出竒兵围高帝白登七日然后得解高帝至广武赦敬曰吾不用公言以困平城吾皆已斩前使十辈言可击者矣廼封敬二千户为闗内侯号为建信侯高帝罢平城归韩主信亡入胡当是时冒顿为单于兵强控三十万【应劭曰控引】数苦北边上患之问刘敬刘敬曰天下初定士卒罢于兵未可以武服也冒顿杀父代立妻羣母以力为威未可以仁义説也独可以计久逺子孙为臣耳然恐陛下不能为上曰诚可何为不能顾为奈何刘敬对曰陛下诚能以适长公主妻之厚奉遗之彼知汉适女送厚蛮夷必慕以为阏氏生子必为太子代单于何者贪汉重币陛下以嵗时汉所余彼所鲜数问遗因使辩士风谕以礼节冒顿在固为子壻死则外孙为单于岂尝闻外孙敢与大父抗礼者哉兵可无战以渐臣也若陛下不能遣长公主而令宗室及后宫诈称公主彼亦知不肯贵近无益也高帝曰善欲遣长公主吕后日夜泣曰妾唯太子一女奈何弃之匃奴上竟不能遣长公主而取家人子名为长公主妻单于使刘敬往结和亲约刘敬匃奴来因言匃奴河南白羊楼烦王【张晏曰白羊匃奴国名】去长安近者七百里轻骑一日一夜可以至秦中秦中新破少民地肥饶可益实夫诸侯初起时非齐诸田楚昭屈景莫能兴今陛下虽都闗中实少人北近胡冦东有六国之族宗强一日有变陛下亦未得高枕而卧也臣愿陛下徙齐诸田楚昭屈景燕赵韩魏后及豪桀名家居闗中无事可以备胡诸侯有变亦足率以东伐此强本弱末之术也上曰善廼使刘敬徙所言闗中十余万口
　　叔孙通者【晋灼曰楚汉春秋名何】薛人也秦时以文学徴待诏博士数嵗陈胜起山东使者以闻二世召博士诸儒生问曰楚戍卒攻蕲入陈于公如何博士诸生三十余人前曰人臣无将将即反罪死无赦【瓉曰将谓逆乱也公羊传曰君亲无将将而必诛】愿陛下急发兵撃之二世怒作色叔孙通前曰诸生言皆非也夫天下合为一家毁郡县城铄其兵示天下不复用且明主在其上法令具于下使人人奉职四方辐辏安敢有反者此特羣盗防窃狗盗耳何足置之齿牙间郡守尉今捕论何足忧二世喜曰善尽问诸生诸生或言反或言盗于是二世令御史案诸生反者下吏非所宜言诸生盗者皆罢之廼赐叔孙通帛二十匹衣一袭拜为博士叔孙通已出宫反舍诸生曰先生何言之腴也通曰公不知也我几不脱于虎口乃亡去之薛薛已降楚矣及项梁之薛叔孙通从之败于定陶从懐王懐王为义帝徙长沙叔孙通留事项王汉二年汉王从五诸侯入彭城叔孙通降汉王汉王败而西因竟从汉叔孙通儒服汉王憎之乃变其服服短衣楚制汉王喜叔孙通之降汉从儒生弟子百余人然通无所言进専言诸故羣盗壮士进之弟子皆窃骂曰事先王数嵗幸得从降汉今不能进臣等専言大猾何也叔孙通闻之乃谓曰汉王方防矢石争天下【汉书音义曰谓发石以杀人】诸生宁能鬭乎故先言斩将搴旗之士【张晏曰搴卷也瓉曰拔取曰搴楚辞曰朝搴阰之木兰】诸生且待我我不忘矣汉王拜叔孙通为博士号稷嗣君【徐广曰盖言其徳业足以继踪齐稷下之风流也骃案汉书音义曰稷嗣邑名】汉五年已并天下诸侯共尊汉王为皇帝于定陶叔孙通就其仪号高帝悉去秦苛仪法为简易羣臣饮酒争功醉或妄呼拔剑击柱高帝患之叔孙通知上益厌之也説上曰夫儒者难与进取可与守成臣愿徴鲁诸生与臣弟子共起朝仪高帝曰得无难乎叔孙通曰五帝异乐三王不同礼礼者因时世人情为之节文者也故夏殷周之礼所因损益可知者谓不相复也臣愿颇采古礼与秦仪杂就之上曰可试为之令易知度吾所能行为之于是叔孙通使徴鲁诸生三十余人鲁有两生不肯行曰公所事者且十主皆靣防以得亲贵今天下初定死者未葬伤者未起又欲起礼乐礼乐所由起积徳百年而后可兴也吾不忍为公所为公所为不合古吾不行公往矣无污我叔孙通笑曰若真鄙儒也不知时变遂与所徴三十三人西及上左右为学者与其弟子百余人为绵蕞【徐广曰表位标准音子外切骃案如淳日置设绵索为习处蕞谓以茅翦树地为纂位春秋传曰置茅蕝也】野外习之月余叔孙通曰上可试观上既观使行礼曰吾能为此乃令羣臣习肄会十月汉七年长乐宫成诸侯羣臣皆朝十月仪先平明谒者治礼引以次入殿门廷中陈车骑步卒卫宫设兵张旗志【徐广曰一作帜】传言趋殿下郎中侠陛陛数百人功臣列侯诸将军军吏以次陈西方东乡文官丞相以下陈东方西乡大行设九賔胪句传【汉书音义曰传从上下为胪】于是皇帝辇出房百官执职【徐广曰一作帜】传警引诸侯王以下至吏六百石以次奉贺自诸侯王以下莫不振恐肃敬至礼毕复置法酒【文颖曰作酒令法也苏林曰常防须天子中起更衣然后入置酒矣】诸侍坐殿上皆伏抑首【如淳曰抑屈】以尊卑次起上寿觞九行谒者言罢酒御史执法举不如仪者辄引去竟朝置酒无敢讙哗失礼者于是高帝曰吾乃今日知为皇帝之贵也廼拜叔孙通为太常赐金五百斤叔孙通因进曰诸弟子儒生随臣久矣与臣共为仪愿陛下官之高帝悉以为郎叔孙通出皆以五百斤金赐诸生诸生乃皆喜曰叔孙生诚圣人也知当世之要务汉九年高帝徙叔孙通为太子太傅汉十二年高祖欲以赵王如意易太子叔孙通諌曰昔者晋献公以骊姬之故废太子立奚齐晋国乱者数十年为天下笑秦以不早定扶苏令赵高得以诈立胡亥自使灭祀此陛下所亲见今太子仁孝天下皆闻之吕后与陛下攻苦食啖【徐广曰攻犹今人言击也啖一作淡骃案如淳曰食无菜茹为啖】其可背哉陛下必欲废适而立少臣愿先伏诛以颈血污地高帝曰公罢矣吾直戏耳叔孙通曰太子天下本本一揺天下振动奈何以天下为戏高帝曰吾聴公言及上置酒见留侯所招客从太子入见上乃遂无易太子志矣高帝崩孝恵即位廼谓叔孙生曰先帝园陵庙羣臣莫能习徙为太常定宗庙仪法及稍定汉诸仪法汉诸仪法皆叔孙生为太常所论著也孝恵帝为东朝长乐宫【闗中记曰长乐宫本秦之兴乐宫也汉太后常居之】及间往来数跸烦人乃作复道方筑武库南【韦昭曰阁道也如淳曰作复道方始筑武库南】叔孙生奏事因请间曰陛下何自筑复道高寝衣冠月出游高庙高庙汉太祖奈何令后世子孙乗宗庙道上行哉【应劭曰月出高帝衣冠备法驾名曰游衣冠如淳曰三辅黄图高寝在高庙西高祖衣冠蔵在高寝月出游于高庙其道值所作复道故言乗宗庙道上行】孝恵帝大惧曰急壊之叔孙生曰人主无过举今已作百姓皆知之今壊此则示有过举愿陛下为原庙渭北衣冠月出游之益广多宗庙大孝之本也上乃诏有司立原庙原庙起以复道故孝恵帝曾春出游离宫叔孙生曰古者有春尝果方今樱桃孰可献愿陛下出因取樱桃献宗庙上乃许之诸果献由此兴
　　太史公曰语曰千金之裘非一狐之腋也台榭之榱非一木之枝也三代之际非一士之智也信哉夫高祖起微细定海内谋计用兵可谓尽之矣然而刘敬脱挽辂一説建万世之安智岂可専邪叔孙通希世度务制礼进退与时变化卒为汉家儒宗大直若诎道固委蛇盖谓是乎



　　史记集解卷九十九
&lt;史部,正史类,史记集解&gt;
　　钦定四库全书
　　史记集解卷一百
　　宋　裴骃　撰
　　史记一百
　　季布栾布列传第四十
　　季布者楚人也为气任侠【孟康曰信交道曰任如淳曰相与信为任同是非为侠所谓权行州里力折公侯者也或曰任气力也侠俜也】有名于楚项籍使将兵数窘汉王【如淳曰窘困也】及项羽灭髙祖购求布千金敢有舍匿罪及三族季布匿濮阳周氏周氏曰汉购将军急迹且至臣家将军能听臣臣敢献计即不能愿先自刭季布许之廼髠钳季布衣褐衣置广栁车中【服防曰东郡谓广辙车为栁邓展曰皆棺饰也载以防车欲人不知也李竒曰大牛车也车上覆为栁瓒曰茂陵书中有广栁车每县数百乘足今运转大车是也】并与其家僮数十人之鲁朱家所卖之朱家心知是季布廼买而置之田诫其子曰田事听此奴必与同食朱家廼乘轺车【徐广曰马车也】之洛阳见汝隂侯滕公滕公留朱家饮数日因谓滕公曰季布何大罪而上求之急也滕公曰布数为项羽窘上上怨之故必欲得之朱家曰君视季布何如人也曰贤者也朱家曰臣各为其主用季布为项籍用职耳项氏臣可尽诛邪今上始得天下独以己之私怨求一人何示天下之不广也且以季布之贤而汉求之急如此此不北走胡即南走越耳夫忌壮士以资敌国此伍子胥所以鞭荆平王之墓也君何不从容为上言邪汝隂侯滕公心知朱家大侠意季布匿其所廼许曰诺待间果言如朱家指上廼赦季布当是时诸公皆多季布能摧刚为柔朱家亦以此名闻当世季布召见谢上拜为郎中孝惠时为中郎将单于尝为书嫚吕后不逊吕后大怒召诸将议之上将军樊哙曰臣愿得十万众横行匈奴中诸将皆阿吕后意曰然季布曰樊哙可斩也夫髙帝将兵四十余万众困于平城今哙奈何以十万众横行匈奴中面欺且秦以事于胡陈胜等起于今创痍未瘳哙又面防欲摇动天下是时殿上皆恐太后罢朝遂不复议撃匈奴事季布为河东守孝文时人有言其贤者孝文召欲以为御史大夫复有言其勇使酒难近至留邸一月见罢季布因进曰臣无功窃宠待罪河东陛下无故召臣此人必有以臣欺陛下者今臣至无所受事罢去此人必有以毁臣者夫陛下以一人之誉而召臣以一人之毁而去臣臣恐天下有识闻之有以闚陛下也【韦昭曰闚见陛下深浅也】上黙慙良乆曰河东吾股肱郡故时召君耳布辞之官楚人曹丘生辩士数招权顾金钱【孟康曰招来也以金钱事权贵而求得其形势以自炫燿也文頴曰事权贵也与通势以其所有辜较请托金钱以自顾】事贵人赵同等【徐广曰汉书作赵谈司马迁以父名谈故改之】与窦长君善季布闻之寄书谏窦长君曰吾闻曹丘生非长者勿与通及曹丘生归欲得书请季布【张晏曰欲使窦长君为介于布请见】窦长君曰季将军不説足下足下无往固请书遂行使人先发书季布果大怒待曹丘曹丘至即揖季布曰楚人谚曰得黄金百斤不如得季布一诺足下何以得此声于梁楚间哉且仆楚人足下亦楚人也仆游扬足下之名于天下顾不重邪何足下距仆之深也季布廼大説引入留数月为上客厚送之季布名所以益闻者曹丘之也季布弟季心【徐广曰一作子】气葢关中遇人恭谨为任侠方数千里士皆争为之死尝杀人亡之呉从袁丝匿长事袁丝弟畜灌夫籍福之属尝为中司马【如淳曰中尉之司马】中尉郅都不敢不加礼少年多时时窃籍其名以行当是时季心以勇布以诺着闻关中季布母弟丁公【晋灼曰楚汉春秋云薛人名固】为楚将丁公为项羽逐窘髙祖彭城西短兵接髙祖急顾丁公曰两贤岂相厄哉于是丁公引兵而还汉王遂解去及项王灭丁公谒见髙祖以丁公徇军中曰丁公为项王臣不忠使项王失天下者廼丁公也遂斩丁公曰使后世为人臣者无效丁公栾布者梁人也始梁王彭越为家人时尝与布游穷困赁佣于齐为酒人保【汉书音义曰酒家作保佣也可保信故谓之保】数嵗彭越去之巨野中为盗而布为人所畧卖为奴于燕为其家主报仇燕将臧荼举以为都尉臧荼后为燕王以布为将及臧荼反汉击燕虏布梁王彭越闻之廼言上请赎布以为梁大夫使于齐未还汉召彭越责以谋反夷三族已而枭彭越头于雒阳下诏曰有敢收视者辄捕之布从齐还奏事彭越头下祠而哭之吏捕布以闻上召布骂曰若与彭越反邪吾禁人勿収若独祠而哭之与越反明矣趣亨之方提趣汤【徐广曰趣一作走】布顾曰愿一言而死上曰何言布曰方上之困于彭城败荥阳成臯间项王所以遂不能西徒以彭王居梁地与汉合从苦楚也当是之时彭王一顾与楚则汉破与汉而楚破且垓下之防防彭王项氏不亡天下已定彭王剖符受封亦欲传之万世今陛下一徴兵于梁彭王病不行而陛下疑以为反反形未见以苛小【徐广曰小一作峭】案诛灭之臣恐功臣人人自危也今彭王已死臣生不如死请就亨于是上廼释布罪拜为都尉孝文时为燕相至将军布廼称曰穷困不能辱身下志非人也富贵不能快意非贤也于是尝有徳者厚报之有怨者必以法灭之呉军反时以军功封俞侯【徐广曰击齐有功也】复为燕相燕济之间皆为栾布立社号曰栾公社景帝中五年薨子贲嗣为太常牺牲不如令国除
　　太史公曰以项羽之气而季布以勇显于楚身屦典军【徐广曰屦一作屡一曰覆骃案孟康曰屦履蹈之也黄曰屡数也】搴旗者数矣可谓壮士然至被刑戮为人奴而不死何其下也彼必自负其材故受辱而不羞欲有所用其未足也故终为汉名将贤者诚重其死夫婢妾贱人感慨而自杀者【徐广曰或作概字音义同】非能勇也其计画无复之耳【徐广曰复一作兾】栾布哭彭越趣汤如归者彼诚知所处【如淳曰非死者难处死者难】不自重其死虽往古烈士何以加哉





　　史记集解卷一百
　　钦定四库全书
　　史记集解卷一百一
　　宋　裴骃　撰
　　史记一百一
　　袁盎鼂错列传第四十一
　　袁盎者楚人也字丝父故为羣盗徙处安陵髙后时盎尝为吕禄舍人及孝文帝即位盎兄哙任盎为中郎【如淳曰盎为兄所保任故得为中郎】绛侯为丞相朝罢趋出意得甚上礼之恭常自送之【徐广曰自一作目】袁盎进曰陛下以丞相何如人上曰社稷臣盎曰绛侯所谓功臣非社稷臣社稷臣主在与在【如淳曰人主在时与共治在时之事】主亡与亡【如淳曰不以主亡而不行其政令】方吕后时诸吕用事擅相王刘氏不絶如带是时绛侯为太尉主兵柄弗能正吕后崩大臣相与共畔诸吕太尉主兵适防其成功所谓功臣非社稷臣丞相如有骄主色陛下谦让臣主失礼窃为陛下不取也后朝上益庄丞相益畏已而绛侯望袁盎曰吾与而兄善今儿廷毁我盎遂不谢及绛侯免相之国国人上书告以为反征系清室【汉书作请室应劭曰请室请罪之室若今钟下也如淳曰请室狱也若古刑于甸师氏也】宗室诸公莫敢为言唯袁盎明绛侯无罪绛侯得释盎颇有力绛侯乃大与盎结交淮南厉王朝杀辟阳侯居处骄甚袁盎諌曰诸侯大骄必生患可适削地上弗用淮南王益横及棘蒲侯柴武太子谋反事觉治连淮南王淮南王徴上因迁之蜀轞车传送袁盎时为中郎将乃諌曰陛下素骄淮南王弗稍禁以至此今又暴摧折之淮南王为人刚如有遇雾露行道死陛下竟为以天下之大弗能容有杀弟之名奈何上弗听遂行之淮南王至雍病死闻上辍食哭甚哀盎入顿首请罪上曰以不用公言至此盎曰上自寛此往事岂可悔哉且陛下有髙世之行者三此不足以毁名上曰吾髙世行三者何事盎曰陛下居代时太后尝病三年陛下不交睫不解衣汤药非陛下口所尝弗进夫曾参以布衣犹难之今陛下亲以王者修之过曾参孝远矣夫诸吕用事大臣専制然陛下从代乘六乘传驰不测之渊【瓒曰大臣共诛诸吕祸福尚未可知故曰不测也】虽贲育之勇不及陛下【孟康曰孟贲夏育皆古勇者也】陛下至代邸西向让天子位者再南面让天子位者三夫许由一让而陛下五以天下让过许由四矣且陛下迁淮南王欲以苦其志使改过有司卫不谨故病死于是上乃解曰将奈何盎曰淮南王有三子唯在陛下耳于是文帝立其三子皆为王盎由此名重朝廷袁盎常引大体忼慨宦者赵同【徐广曰汉书作谈字】以数幸尝害袁盎袁盎患之盎兄子种为常侍骑持节夹乘説盎曰【徐广曰説一作谋】君与鬬廷辱之使其毁不用孝文帝出赵同参乘袁盎伏车前曰臣闻天子所与共六尺舆者皆天下豪英今汉虽乏人陛下独奈何与刀锯余人载于是上笑下赵同赵同泣下车文帝从霸陵上欲西驰下峻阪袁盎骑竝车擥辔上曰将军怯邪盎曰臣闻千金之子坐不垂堂百金之子不骑衡【徐广曰一作行骃案服防曰自惜身不骑衡如淳曰骑倚也衡楼殿邉欗楯也韦昭曰衡车衡】圣主不乘危而徼幸今陛下骋六騑【如淳曰六马之疾若飞】驰下峻山如有马惊车败陛下纵自轻奈髙庙太后何上乃止上幸上林皇后慎夫人从其在禁中常同席坐及坐郎署长布席袁盎引郤慎夫人坐【如淳曰盎时为中郎将天子幸署豫设供帐待之故得郤慎夫人坐】慎夫人怒不肯坐上亦怒起入禁中盎因前説曰臣闻尊卑有序则上下和今陛下既已立后慎夫人乃妾妾主岂可与同坐哉且陛下幸之即厚赐之陛下所以为慎夫人适所以祸之陛下独不见人彘乎【张晏曰戚夫人】于是上乃説召语慎夫人慎夫人赐盎金五十斤然袁盎亦以数直谏不得乆居中调为陇西都尉【如淳曰调选】仁爱士卒士卒皆争为死迁为齐相徙为呉相辞行种谓盎曰呉王骄日乆国多奸今茍欲劾治彼不上书告君即利劒刺君矣南方卑湿君能日饮母苛时説王曰母反而已如此幸得脱盎用种之计呉王厚遇盎盎告归道逢丞相申屠嘉下车拜谒丞相从车上谢袁盎袁盎还愧其吏乃之丞相舍上谒求见丞相丞相良乆而见之盎因跪曰愿请间丞相曰使君所言公事之曹与长史掾议吾且奏之即私邪吾不受私语袁盎即跪説曰君为丞相自度孰与陈平绛侯丞相曰吾不如袁盎曰善君即自谓不如夫陈平绛侯辅翼髙帝定天下为将相而诛诸吕存刘氏君乃为材官蹶张迁为队率积功至淮阳守非有竒计攻城野战之功且陛下从代来每朝郎官上书疏未尝不止辇受其言言不可用置之言可受采之未尝不称善何也则欲以致天下贤士大夫上日闻所不闻明所不知日益圣智君今自闭钳天下之口而日益愚夫以圣主责愚相君受祸不乆矣丞相乃再拜曰嘉鄙野人乃不知将军幸教引入与坐为上客盎素不好鼂错鼂错所居坐盎去盎坐错亦去两人未尝同堂语及孝文帝崩孝景帝即位鼂错为御史大夫使吏案袁盎受呉王财物抵罪诏赦以为庶人呉楚反闻鼂错谓丞史曰【如淳曰百官表御史大夫有两丞丞史丞相史】夫袁盎多受呉王金钱专为蔽匿言不反今果反欲请治盎宜知计谋丞史曰事未发治之有絶【如淳曰事未发之时治之乃有所絶】今兵西乡治之何益且袁盎不宜有谋【如淳曰盎大臣不宜有奸谋】鼂错犹与未决人有告袁盎者袁盎恐夜见窦婴为言呉所以反者愿至上前口对状窦婴入言上上乃召袁盎入见鼂错在前及盎请辟人赐间错去固恨甚袁盎具言呉所以反状以错故独急斩错以谢呉呉兵乃可罢其语具在呉事中使袁盎为太常窦婴为大将军两人素相与善逮呉反诸陵长者长安中贤大夫争附两人车随者日数百乘及鼂错已诛袁盎以太常使呉呉王欲使将不肯欲杀之使一都尉以五百人围守盎军中袁盎自其为呉相时尝有从史从史尝盗爱盎侍儿【文颖曰婢也】盎知之弗泄遇之如故人有告从史言君知尔与侍者通乃亡归袁盎驱自追之遂以侍者赐之复为从史及袁盎使呉见守从史适为守盎校尉司马乃悉以其装赍置二石淳醪会天寒士卒饥渇饮酒醉西南陬卒皆卧司马夜引袁盎起曰君可以去矣呉王期旦日斩君盎弗信曰公何为者司马曰臣故为从史盗君侍儿者盎乃惊谢曰公幸有亲【文颖曰言汝有亲老】吾不足以累公司马曰君第去臣亦且亡避吾亲【如淳曰藏匿吾亲不使遇害也】君何患乃以刀决张【音帐】道【如淳曰决开当所从亡者之道】从醉卒直隧出司马与分背袁盎解节毛怀之【如淳曰不欲令人见也】杖歩行七八里明见梁骑骑驰去【文頴曰梁骑击呉楚者也或曰得梁马驰去也】遂归报呉楚已破上更以元王子平陆侯礼为楚王袁盎为楚相尝上书有所言不用袁盎病免居家与闾里浮沈相随行鬬鸡走狗雒阳剧孟尝过袁盎盎善待之安陵富人有谓盎曰吾闻剧孟博徒【如淳曰博荡之徒或曰博戏之徒】将军何自通之盎曰剧孟虽博徒然母死客送车千余乘此亦有过人者且缓急人所有夫一旦有急叩门不以亲为解【张晏曰不语云亲不听也瓒曰凡人之于赴难济危多以有父母为解而孟兼行之】不以存亡为辞天下所望者独季心剧孟耳今公常从数骑【徐广曰常一作详】一旦有缓急宁足恃乎骂富人弗与通诸公闻之皆多袁盎袁盎虽家居景帝时时使人问筹策梁王欲求为嗣袁盎进説其后语塞梁王以此怨盎曾使人刺盎刺者至关中问袁盎诸君誉之皆不容口乃见袁盎曰臣受梁王金来刺君君长者不忍刺君然后刺君者十余曹【如淳曰曹辈】备之袁盎心不乐家又多怪乃之棓生所问占【徐广曰棓一作服骃案文颖曰棓音陪秦贤士善术者】还梁刺客后曹辈果遮刺杀盎安陵郭门外
　　鼂错者颍川人也学申商刑名于轵张恢先所【徐广曰先即先生】与雒阳宋孟及刘礼同师以文学为太常掌故【应劭曰掌故百石吏主故事】错为人陗直刻深【韦昭曰术岸髙曰峭瓒曰陗峻】孝文帝时天下无治尚书者独闻济南伏生故秦博士治尚书年九十余老不可徴乃诏太常使人往受之太常遣错受尚书伏生所还因上便冝事以书称説诏以为太子舍人门大夫家令【服防曰太子称家瓒曰茂陵书太子家令秩八百石】以其辩得幸太子太子家号曰智囊数上书孝文时言削诸侯事及法令可更定者书数十上孝文不听然奇其材迁为中大夫当是时太子善错计防袁盎诸大功臣多不好错景帝即位以错为内史错常数请间言事辄听宠幸倾九卿【徐广曰九一作公】法令多所更定丞相申屠嘉心弗便力未有以伤内史府居太上庙壖中门东出不便错乃穿两门南出凿庙壖垣丞相嘉闻大怒欲因此过为奏请诛错错闻之即夜请间具为上言之丞相奏事因言错擅凿庙垣为门请下廷尉诛上曰此非庙垣乃壖中垣不致于法丞相谢罢朝怒谓长史曰吾当先斩以闻乃先请为儿所卖固误丞相遂发病死错以此愈贵迁为御史大夫请诸侯之罪过削其地【徐广曰一云言景帝曰诸侯或连数郡非古之制非乆长策不便请削之上令公卿云云】收其枝郡奏上上令公卿列侯宗室集议莫敢难独窦婴争之由此与错有防错所更令三十章诸侯皆諠哗疾鼂错错父闻之从颍川来谓错曰上初即位公为政用事侵削诸侯别疏人骨肉人口议【徐广曰一作讙】多怨公者何也鼂错曰固也不如此天子不尊宗庙不安错父曰刘氏安矣而鼂氏危矣吾去公归矣遂饮药死曰吾不忍见祸及吾身死十余日呉楚七国果反以诛错为名及窦婴袁盎进説上令鼂错衣朝衣斩东市鼂错已死谒者仆射邓公为校尉击呉楚军为将还上书言军事谒见上上问曰道军所来【如淳曰道路从呉军所来也瓒曰道由也】闻鼂错死呉楚罢不邓公曰呉王为反数十年矣发怒削地以诛错为名其意不在错也且臣恐天下之士噤口不敢复言也上曰何哉邓公曰夫鼂错患诸侯强大不可制故请削地以尊京师万世之利也计画始行卒受大戮内杜忠臣之口外为诸侯报仇臣窃为陛下不取也于是景帝黙然良乆曰公言善吾亦恨之乃拜邓公为城阳中尉邓公成固人也多竒计建元中上招贤良公卿言邓公时邓公免起家为九卿一年复谢病免归其子章以修黄老言显于诸公间太史公曰袁盎虽不好学亦善傅会仁心为质引义慷慨遭孝文初立资适逢世【张晏曰资才也适值其世得骋其才】时以变易【张晏曰谓景帝立】及呉楚一説説虽行哉然复不遂好声矜贤竟以名败鼂错为家令时数言事不用后擅权多所变更诸侯发难不急匡救欲报私讐反以亡躯语曰变古乱常不死则亡岂错等谓邪














　　史记集解卷一百一
　　钦定四库全书
　　史记集解卷一百二
　　宋　裴骃　撰
　　史记一百二
　　张释之冯唐列传第四十二
　　张廷尉释之者堵阳人也字季有兄仲同居以訾为骑郎【苏林曰顾钱若出谷也如淳曰汉仪注訾五百万得为常侍郎】事孝文帝十嵗不得调无所知名释之曰乆宦减仲之产不遂欲自免归中郎将袁盎知其贤惜其去乃请徙释之补谒者释之既朝毕因前言便宜事文帝曰卑之毋甚髙论令今可施行也于是释之言秦汉之间事秦所以失而汉所以兴者乆之文帝称善乃拜释之为谒者仆射释之从行登虎圈上问上林尉诸禽兽簿十余问尉左右视尽不能对虎圈啬夫从旁代尉对上所问禽兽簿甚悉欲以观其能口对响应无穷者文帝曰吏不当若是邪尉无赖【张晏曰才无可恃】乃诏释之拜啬夫为上林令释之乆之前曰陛下以绛侯周勃何如人也上曰长者也又复问东阳侯张相如何如人也上复曰长者释之曰夫绛侯东阳侯称为长者此两人言事曾不能出口岂斆此啬夫谍谍【晋灼曰音牒】利口防给哉且秦以任刀笔之吏吏争以亟疾苛察相髙然其敝徒文具耳无恻隐之实以故不闻其过陵迟而至于二世天下土崩今陛下以啬夫口辩而超迁之臣恐天下随风靡靡争为口辩而无其实且下之化上疾于景响举错不可不审也文帝曰善乃止不拜啬夫上就车召释之参乘徐行问释之秦之敝具以质言【如淳曰质诚也】至宫上拜释之为宫车令顷之太子与梁王共车入朝不下司马门【如淳曰宫卫令诸出入殿门公车司马门乘轺传者皆下不如令罚金四两】于是释之追止太子梁王无得入殿门遂劾不下公门不敬奏之薄太后闻之文帝免冠谢曰教儿子不谨薄太后乃使使承诏赦太子梁王然后得入文帝由是奇释之拜为中大夫顷之至中郎将从行至霸陵居北临厠【李奇曰霸陵北头厠近霸水帝登其上以逺望也如淳曰居髙临岸边曰厠也苏林曰厠邉侧也韦昭曰髙岸夹水为厠也】是时慎夫人从上指示慎夫人新丰道曰此走邯郸道也【张晏曰慎夫人邯郸人也如淳曰走音奏趋也】使慎夫人鼓瑟上自倚瑟而歌【汉书音义曰声气依倚瑟也书曰声依永】意惨凄悲怀顾谓羣臣曰嗟乎以北山石为椁用纻絮斮陈蕠漆其间【徐广曰斮一作错骃案汉书音义曰斮絮以漆着其间也】岂可动哉左右皆曰善释之前进曰使其中有可欲者虽锢南山犹有防【张晏曰锢铸也帝北向故云北山廻顾南向故云南山】使其中无可欲者虽无石椁又何戚焉文帝称善其后拜释之为廷尉顷之上行出中渭桥【张晏曰在渭桥中路瓒曰中尉桥两岸之中】有一人从桥下走出乘舆马惊于是使骑捕属之廷尉释之治问曰县人来【如淳曰长安县人】闻跸匿桥下乆之以为行已过即出见乘舆车骑即走耳廷尉奏当此人犯跸当罚金【如淳曰乙令跸先至而犯者罚金四两跸止行人】文帝怒曰此人亲惊吾马吾马赖柔和令他马固不败伤我乎而廷尉乃当之罚金释之曰法者天子所与天下公共也今法如此而更重之是法不信于民也且方其时上使立诛之则已今既下廷尉廷尉天下之平也一倾而天下用法皆为轻重民安所错其手足唯陛下察之良乆上曰廷尉当是也其后有人盗髙庙坐前玉环捕得文帝怒下廷尉廷尉治释之案律盗宗庙服御物者为奏奏当弃市上大怒曰人之无道乃盗先帝庙器吾属廷尉者欲致族之而君以法奏之非吾所以共承宗庙意也释之免冠顿首谢曰法如是足也【徐广曰足一作止也】且罪等【如淳曰俱死罪也盗玉环不若盗长陵土之逆也】然以逆顺为差今盗宗庙器而族之有如万分之一假令愚民取长陵一抔土【张晏曰不欲指言故以取土譬也】陛下何以加其法乎乆之文帝与太后言之乃许廷尉当是时中尉条侯周亚夫与梁相山都侯王恬开【徐广曰一作间汉书作啓啓者景帝讳也故或为开】见释之持议平乃结为亲友张廷尉由此天下称之后文帝崩景帝立释之恐称病欲免去惧大诛至欲见谢则未知何如用王生计卒见谢景帝不过也王生者善为黄老言处士也尝召居廷中三公九卿尽会立王生老人曰吾韈解顾谓张廷尉为我结韈释之跪而结之既已人或谓王生曰独奈何延辱张廷尉使跪结韈王生曰吾老且贱自度终无益于张廷尉张廷尉方今天下名臣吾故聊辱廷尉使跪结韈欲以重之诸公闻之贤王生而重张廷尉张廷尉事景帝嵗余为淮南王相犹尚以前过也乆之释之卒其子曰张摰字长公官至大夫免以不能取容当世故终身不仕
　　冯唐者其大父赵人父徙代汉兴徒安陵唐以孝着为中郎署长【应劭曰此云孝子郎也或曰以至孝闻】事文帝文帝辇过问唐曰父老何自为郎家安在唐具以实对文帝曰吾居代时吾尚食监髙祛数为我言赵将李齐之贤战于钜鹿下今吾每饭意未尝不在钜鹿也【张晏曰每食念监所説李齐在钜鹿时】父知之乎唐对曰尚不如廉颇李牧之为将也上曰何以唐曰臣大父在赵时为官卒将【徐广曰一云官士将骃案晋灼曰百人为彻行亦皆师将也】善李牧臣父故为代相善赵将李齐知其为人也上既闻廉颇李牧为人良説【如淳曰良善也】而搏髀曰嗟呼吾独不得廉颇李牧时为吾将吾岂忧匈奴哉唐曰主臣陛下虽得廉颇李牧弗能用也上怒起入禁中良乆召唐让曰公奈何众辱我独无间处乎唐谢曰鄙人不知忌讳当是之时匈奴新大入朝那杀北地都尉昻上以胡宼为意乃卒复问唐曰公何以知吾不能用廉颇李牧也唐对曰臣闻上古王者之遣将也跪而推毂曰阃以内者【韦昭曰此郭门之阃也门中橛曰阃】寡人制之阃以外者将军制之军功爵赏皆决于外归而奏之此非虚言也臣大父言李牧为赵将居邉军市之租皆自用飨士赏赐决于外不从中覆也委任而责成功故李牧乃得尽其智能遣选车千三百乘彀骑万三千百金之士十万【服防曰良士直百金也或曰直百金言重】是以北逐单于破东胡灭澹林【徐广曰澹一作防】西抑彊秦南支韩魏当是之时赵防霸其后防赵王迁立其母倡也王迁立乃用郭开谗卒诛李牧令顔聚代之是以兵破士北为秦所禽灭今臣窃闻魏尚为云中守【汉书曰尚槐里人也】其军市租尽以飨士卒私养钱【服防曰私廪假钱】五日一椎牛飨宾客军吏舍人是以匈奴逺避不近云中之塞虏曾一入尚率车骑击之所杀甚众夫士卒尽家人子起田中从军安知尺籍五符【如淳曰汉军法曰吏卒斩首以尺籍书下县移郡令人故行不行夺劳二嵗伍符亦什伍之符约节度也或曰以尺简书故曰尺籍也】终日力战斩首捕虏上功幕府一言不相应文吏以法绳之其赏不行而吏奉法必用臣愚以为陛下法太明赏太轻罚太重且云中守魏尚坐上功首虏差六级陛下下之吏削其爵罚作之由此言之陛下虽得廉颇李牧弗能用也【班固称杨子曰孝文帝亲诎帝尊以信亚夫之军曷为不能用颇牧彼将有激】臣诚愚触忌讳死罪死罪文帝説是日令冯唐持节赦魏尚复以为云中守而拜唐为车骑都尉主中尉及郡国车士【服防曰车军之士】七年景帝立以唐为楚相免武帝立求贤良举冯唐唐时年九十余不能复为官乃以唐子冯遂为郎遂字王孙亦奇士与余善
　　太史公曰张季之言长者守法不阿意冯公之论将率有味哉有味哉语曰不知其人视其友二君之所称诵可着廊庙书曰不偏不党王道荡荡不党不偏王道便便【徐广曰一作辨】张季冯公近之矣
  </div>
  <div class="pagination">
   <a href="史记集解_page21.html">
    上一页
   </a>
   <span>
    ...
   </span>
   <a href="史记集解_page17.html">
    17
   </a>
   <a href="史记集解_page18.html">
    18
   </a>
   <a href="史记集解_page19.html">
    19
   </a>
   <a href="史记集解_page20.html">
    20
   </a>
   <a href="史记集解_page21.html">
    21
   </a>
   <span class="current-page">
    22
   </span>
   <a href="史记集解_page23.html">
    23
   </a>
   <a href="史记集解_page24.html">
    24
   </a>
   <a href="史记集解_page25.html">
    25
   </a>
   <a href="史记集解_page26.html">
    26
   </a>
   <a href="史记集解_page27.html">
    27
   </a>
   <a href="史记集解_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
