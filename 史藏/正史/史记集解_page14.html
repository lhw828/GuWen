<!DOCTYPE html>
<html>
<head>
    <meta charset="UTF-8">
    <title>史记集解 - 第 14 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解 - 第 14 页/共 27 页</h1>
    <div class="content">





　　史记集解卷四十五
　　钦定四库全书
　　史记集解卷四十六
　　宋　裴骃　撰
　　史记四十六
　　田敬仲完世家第十六
　　陈完者陈厉公佗之子也完生周太史过陈陈厉公使卜完卦得观之否是为观国之光利用賔于王此其代陈有国乎不在此而在异国乎非此其身也在其子孙若在异国必姜姓姜姓四岳之后物莫能两大陈衰此其昌乎厉公者陈文公少子也其母蔡女文公卒厉公兄鲍立是为桓公桓公与佗异母及桓公病蔡人为佗杀桓公鲍及太子免而立佗为厉公厉公既立娶蔡女淫于蔡人数归厉公亦数如蔡桓公之少子林怨厉公杀其父与兄乃令蔡人诱厉公而杀之林自立是为庄公故陈完不得立为陈大夫厉公之杀以淫出国故春秋曰蔡人杀陈佗罪之也庄公卒立弟杵臼是为宣公宣公十一年杀其太子御寇御寇与完相爱恐祸及已完故奔齐齐桓公欲使为卿辞曰羁旅之臣幸得免负担君之惠也不敢当髙位桓公使为工正齐懿仲欲妻完卜之占曰是为鳯皇于飞和鸣锵锵有妫之后将育于姜五世其昌竝于正卿八世之后莫之与京卒妻完完之奔齐齐桓公立十四年矣完卒諡为敬仲仲生穉孟夷敬仲之如齐以陈字为田氏【徐广曰应劭云始食菜地由是改姓田氏】田穉孟夷生湣孟庄【徐广曰一作芷】田湣孟庄生文子须无田文子事齐庄公晋之大夫栾逞作乱于晋来奔齐齐庄公厚客之晏婴与田文子谏庄公弗听文子卒生桓子无宇田桓子无宇有力事齐庄甚有宠无宇卒生武子开与厘子乞田厘子乞事齐景公为大夫其収赋税于民以小斗受之其粟予民以大斗行隂徳于民而景公弗禁由此田氏得齐众心宗族益彊民思田氏晏子数谏景公景公弗听已而使于晋与叔向私语曰齐国之政其卒归于田氏矣晏婴卒后范中行氏反晋晋攻之急范中行请粟于齐田乞欲为乱树党于诸侯乃説景公曰范中行数有徳于齐齐不可不救齐使田乞救之而输之粟景公太子死后有宠姬曰芮子生子荼【徐广曰一作粥子】景公病命其相国惠子与髙昭子以子荼为太子景公卒两相髙国立荼是为晏孺子而田乞不説欲立景公佗子阳生阳生素与乞欢晏孺子之立也阳生奔鲁田乞伪事髙昭子国惠子者每朝代参乘言曰始诸大夫不欲立孺子孺子既立君相之大夫皆自危谋作乱又绐大夫曰髙昭子可畏也及未发先之诸大夫从之田乞鲍牧与大夫以兵入公室攻髙昭子昭子闻之与国惠子救公公师败田乞之众追国惠子惠子奔莒遂反杀髙昭子晏孺子奔鲁田乞使人之鲁迎阳生阳生至齐匿田乞家请诸大夫曰常之母有鱼菽之祭幸而来会饮会饮田氏田乞盛阳生橐中置坐中央发橐出阳生曰此乃齐君矣大夫皆伏谒将盟立之田乞诬曰吾与鲍牧谋共立阳生也鲍牧怒曰大夫忘景公之命乎诸大夫欲悔阳生乃首曰可则立之不可则已鲍牧恐祸及己乃复曰皆景公之子何为不可遂立阳生于田乞之家是为悼公乃使人迁晏孺子于骀而杀孺子荼悼公既立田乞为相专齐政四年田乞卒子常代立是为田成子鲍牧与齐悼公有郄弑悼公齐人共立其子壬是爲简公田常成子与监正【监一作阚】俱为左右相相简公田常心害监止监止幸于简公权弗能去于是田常复修厘子之政以大斗出贷以小斗收齐人歌之曰妪采芑归乎田成子齐大夫朝御鞅谏简公曰田监不可竝也君其择焉君弗听子我者监止之宗人也常与田氏有却田氏疏族田豹事子我有宠子我曰吾欲尽灭田氏适以豹代田氏宗豹曰臣于田氏疏矣不听已而豹谓田氏曰子我将诛田氏田氏弗先祸及矣子我舎公宫田常兄弟四人乘如公宫欲杀子我子我闭门简公与妇人饮檀台将欲击田常太史子余曰田常非敢为乱将除害简公乃止田常出闻简公怒恐诛将出亡田子行曰需事之贼也田常于是击子我子我率其徒攻田氏不胜出亡田氏之徒追杀子我及监止简公出奔田氏之徒追执简公于徐州简公曰蚤从御鞅之言不及此难田氏之徒恐简公复立而诛已遂杀简公简公立四年而杀于是田常立简公弟骜是为平公平公即位田常为相田常既杀简公惧诸侯共诛已乃尽归鲁卫侵地西约晋韩魏赵氏南通吴越之使修功行赏亲于百姓以故齐复定田常言于齐平公曰徳施人之所欲君其行之刑罚人之所恶臣请行之行之五年齐国之政皆归田常田常于是尽诛鲍晏监止及公族之强者而割齐自安平以东【徐广曰安平在北海】至琅邪自为封邑封邑大于平公之所食田常乃选齐国中女子长七尺以上为后宫后宫以百数而使賔客舍人出入后宫者不禁及田常卒有七十余男田常卒子襄子盘【徐广曰一作塈】代立相齐常諡为成子田襄子既相齐宣公三晋杀知伯【徐广曰宣公之三年时也】分其地襄子使其兄弟宗人尽为齐都邑大夫与三晋通使且以有齐国襄子卒子庄子白立田庄子相齐宣公宣公四十三年伐晋毁黄城围阳狐明年伐鲁葛及安陵明年取鲁之一城庄子卒子太公和立田太公相齐宣公宣公四十八年取鲁之郕明年宣公与郑人会西城伐卫取毌丘宣公五十一年卒田会自廪丘反宣公卒子康公贷立【徐广曰十一年伐鲁取最】贷立十四年淫于酒妇人不听政太公乃迁康公于海上食一城以奉其先祀明年鲁败齐平陆【徐广曰东平平陆】三年太公与魏文侯会浊泽【徐广曰康公之十六年】求为诸侯魏文侯乃使使言周天子及诸侯请立齐相田和为诸侯周天子许之康公之十九年田和立为齐侯列于周室纪元年齐侯太公和立二年和卒【徐广曰伐鲁破之】子桓公午立桓公午五年秦魏攻韩韩求救于齐齐桓公召大臣而谋曰蚤救之孰与晩救之驺忌曰不若勿救段干朋曰不救则韩且折而入于魏不若救之田臣思曰过矣君之谋也秦魏攻韩楚赵必救之是天以燕予齐也桓公曰善乃隂告韩使者而遣之韩自以为得齐之救因与秦魏战楚赵闻之果起兵而救之齐因起兵袭燕国取桑丘六年救卫桓公卒子威王因齐立是歳故齐康公卒絶无后奉邑皆入田氏齐威王元年三晋因齐丧来伐我灵丘三年三晋灭晋后而分其地六年鲁伐我入阳关【徐广曰在钜平】晋伐我至博陵七年卫伐我取薛陵九年赵伐我取甄威王初即位以来不治委政卿大夫九年之间诸侯竝伐国人不治于是威王召即墨大夫而语之曰自子之居即墨也毁言日至然吾使人视即墨田野辟民人给官无留事东方以宁是子不事吾左右以求誉也封之万家召阿大夫语曰自子之守阿誉言日闻然使使视阿田野不辟民贫苦昔日赵攻甄子弗能救卫取薛陵子弗知是子以币厚吾左右以求誉也是日烹阿大夫及左右尝誉者皆并烹之遂起兵西击赵卫败魏于浊泽而围惠王惠王请献观以和解赵人归我长城于是齐国震惧人人不敢饰非务尽其诚齐国大治诸侯闻之莫敢致兵于齐二十余年驺忌子以鼔琴见威王威王説而舍之右室须臾王鼔琴驺忌子推户入曰善哉鼓琴王勃然不説去琴按剑曰夫子见容未察何以知其善也驺忌子曰夫大浊以春温者君也小防折以清者相也【琴操曰大者君也寛和而温小者臣也清防而不乱】攫之深【徐广曰以爪持也攫音已足反】醳之愉者【徐广曰一作舒】政令也钧谐以鸣大小相益囘邪而不相害者四时也吾是以知其善也王曰善语音驺忌子曰何独语音夫治国家而弭人民皆在其中王又勃然不説曰若夫语五音之纪信未有如夫夫子者也若夫治国家而弭人民又何为乎丝桐之间驺忌子曰夫大浊以春温者君也小防折以清者相也攫之深而舍之愉者政令也钧谐以鸣大小相益囘邪而不相害者四时也夫复而不乱者所以治昌也连而径者所以存亡也故曰琴音调而天下治夫治国家而弭人民者无若乎五音者王曰善驺忌子见三月而受相卬淳于髠见之曰善説哉髠有愚志愿陈诸前驺忌子曰谨受教淳于髠曰得全全昌失全全亡驺忌子曰谨受令请谨毋离前淳于髠曰狶膏棘轴所以为滑也然而不能运方穿驺忌子曰谨受令请谨事左右淳于髠曰弓胶昔干【徐广曰一作干】所以为合也然而不能傅合疏罅驺忌子曰谨受令请谨自附于万民淳于髠曰狐裘虽敝不可补以黄狗之皮驺忌子曰谨受令请谨择君子毋杂小人其间淳于髠曰大车不较不能载其常任琴瑟不较不能成其五音驺忌子曰谨受令请谨修法律而督奸吏淳于髠説毕趋出至门而面其仆曰是人者吾语之微言五其应我若响之应声是人必封不乆矣【新序曰齐稷下先生喜议政事驺忌既为齐相稷下先生淳于髠之属七十二人皆轻驺忌以为设以微辞驺忌必不能及乃相与俱徃见驺忌淳于髠之徒礼踞驺忌之礼卑淳于髠等称辞驺忌知之如应响淳于髠等辞绌而去驺忌之礼踞淳于髠之礼卑故所以尚干将莫耶者贵其立断也所以尚骐骥者为其立至也必且厯日旷乆则系牦能挈右驽马亦能致逺是以聪明捷敏人之美材也】居朞年封以下邳号曰成侯威王二十三年与赵王会平陆二十四年与魏王会田于郊魏王问曰王亦有宝乎威王曰无有梁王曰若寡人国小也尚有径寸之珠照车前后各十二乘者十枚奈何以万乘之国而无宝乎威王曰寡人之所以为宝与王异吾臣有檀子者使守南城则楚人不敢为寇东取泗上十二诸侯皆来朝吾臣有肹子者使守髙唐则赵人不敢东渔于河吾吏有黔夫者使守徐州则燕人祭北门赵人祭西门【贾逵曰齐之北门西门也言燕赵之人畏见侵伐故祭以求福】徙而从者七千余家吾臣有种首者使备盗贼则道不拾遗将以照千里岂特十二乘哉梁惠王慙不怿而去二十六年魏惠王围邯郸赵求救于齐齐威王召大臣而谋曰救赵孰与勿救驺忌子曰不如勿救段干朋曰不救则不义且不利威王曰何也对曰夫魏氏并邯郸其于齐何利哉且夫救赵而军其郊是赵不伐而魏全也故不如南攻襄陵以魏邯郸拔而乘魏之弊威王从其计其后成侯驺忌与田忌不善公孙阅谓成侯忌曰公何不谋伐魏田忌必将战胜有功则公之谋中也战不胜非前死则后北而命在公矣于是成侯言威王使田忌南攻襄陵十月邯郸拔齐因起兵击魏大败之桂陵于是齐最强于诸侯自称为王以令天下三十三年杀其大夫牟辛【徐广曰一作夫人】三十五年公孙阅又谓成侯忌曰公何不令人操十金卜于市曰我田忌之人也吾三战而三胜声威天下欲为大事亦吉乎不吉乎卜者出因令人捕为之卜者验其辞于王之所田忌闻之因遂率其徒袭攻临淄求成侯不胜而犇三十六年威王卒子宣王辟彊立宣王元年秦用商鞅周致伯于秦孝公二年魏伐赵赵与韩亲共击魏赵不利战于南梁宣王召田忌复故位韩氏请救于齐宣王召大臣而谋曰蚤救孰与晩救驺忌子曰不如勿救田忌曰弗救则韩且折而入于魏不如蚤救之孙子曰夫韩魏之兵未而救之是吾代韩受魏之兵顾反听命于韩也且魏有破国之志韩见亡必东面而愬于齐矣吾因深结韩之亲而晚承魏之弊则可重利而得尊名也宣王曰善乃隂告韩之使者而遣之韩因恃齐五战不胜而东委国于齐齐因起兵使田忌田婴将【徐广曰婴一作朌】孙子为帅救韩赵臣击魏大败之马陵杀其将庞涓虏魏太子申其后三晋之王皆因田婴朝齐王于博望盟而去【徐广曰表曰三年与赵防博望伐魏】七年与魏王会平阿南明年复会甄魏惠王卒明年与魏襄王会徐州诸侯相王也十年楚围我徐州十一年与魏伐赵赵决河水灌齐魏兵罢十八年秦惠王称王宣王喜文学游説之士自如驺衍淳于髠田骈接子慎到环渊之徒七十六人皆赐列第为上大夫不治而议论是以齐稷下学士复盛且数百千人【刘向别録曰齐有稷门城门也谈説之士期防于稷下也】十九年宣王卒子湣王地立湣王元年秦使张仪与诸侯执政会于齧桑三年封田婴于薛四年迎妇于秦七年与宋攻魏败之观泽十二年攻魏楚围雍氏【徐广曰在阳翟属韩】秦败屈丐苏代谓田轸曰臣愿有谒于公其为事甚完使楚利公成为福不成亦为福今者臣立于门客有言曰魏王谓韩冯张仪曰【徐广曰韩之公仲侈也】煑枣将拔【徐广曰在济阴寃胊】齐兵又进子来救寡人则可矣不救寡人寡人弗能拔此特转辞也秦韩之兵毋东旬余则魏氏转韩从秦秦逐张仪交臂而事齐楚此公之事成也田轸曰奈何使无东对曰韩冯之救魏之辞必不谓韩王曰冯以为魏必曰冯将以秦韩之兵东却齐宋冯因【徐广曰音专专犹并合制领之谓也】三国之兵乘屈丐之弊南割于楚故地必尽得之矣张仪救魏之辞必不谓秦王曰仪以为魏必曰仪且以秦韩之兵东距齐宋仪将搏三国之兵乘屈丐之弊南割于楚名存亡国实伐三川而归此王业也公令楚王与韩氏地使秦制和谓秦王曰请与韩地而王以施三川韩氏之兵不用而得地于楚韩冯之东兵之辞且谓秦何曰秦兵不用而得三川伐楚韩以窘魏魏氏不敢东是孤齐也张仪之东兵之辞且谓何曰秦韩欲地而兵有案声威发于魏魏氏之欲不失齐楚者有资矣魏氏转秦韩争事齐楚楚王欲而无与地【徐广曰楚王欲得魏来事已而不欲与韩地也】公令秦韩之兵不用而得地有一大德也秦韩之王劫于韩冯张仪而东兵以徇服魏公常执左券以责于秦韩此其善于公而恶张子多资矣十三年秦惠王卒二十三年与秦击败楚于重丘【徐广曰表曰与秦击楚使公子将大有功】二十四年秦使泾阳君质于齐二十五年归泾阳君于秦孟尝君薛文入秦即相秦文亡去二十六年【徐广曰孟尝君为相】齐与韩魏共攻秦至函谷军焉二十八年秦与韩河外以和兵罢二十九年赵杀其主父齐佐赵灭中山【徐广曰三十年田甲劫王相薛文走】三十六年王为东帝秦昭王为西帝苏代自燕来入齐见于章华东门【左思齐都赋注曰齐小城北门也而此言东门不知为是一门非耶】齐王曰噫善子来秦使魏冉致帝子以为何如对曰王之问臣也卒而患之所从来微愿王受之而勿备称也秦称之天下安之王乃称之无后也且让争帝名无伤也秦称之天下恶之王因勿称以收天下此大资也且天下立两帝王以天下为尊齐乎尊秦乎王曰尊秦曰释帝天下爱齐乎爱秦乎王曰爱齐而憎秦曰两帝立约伐赵孰与伐桀宋之利【宋世家云宋王偃诸侯皆曰桀宋也】王曰伐桀宋利对曰夫约钧然而秦为帝而天下独尊秦而轻齐释帝则天下爱齐而憎秦伐赵不如伐桀宋之利故愿王明释帝以收天下倍约賔秦无争重而王以其间举宋夫有宋卫之阳地危【阳地濮阳之地】有济西赵之阿东国危有淮北楚之东国危有陶平陆梁门不开释帝而贷之以伐桀宋之事国重而名尊燕楚所以形服天下莫敢不听此汤武之举也敬秦以为名而后使天下憎之此所谓以卑为尊者也愿王孰虑之于是齐去帝复为王秦亦去帝位三十八年伐宋秦昭王怒曰吾爱宋与爱新城阳晋同韩聂与吾友也而攻吾所爱何也苏代为齐谓秦王曰韩聂之攻宋所以为王也齐彊辅之以宋楚魏必恐恐必西事秦是王不烦一兵不伤一士无事而割安邑也此韩聂之所祷于王也秦王曰吾患齐之难知一从一衡其説何也对曰天下国令齐可知乎齐以攻宋其知事秦以万乘之国自辅不西事秦则治宋不安中国白头游敖之士皆积智欲离齐秦之交伏式结轶西驰者未有一人言善齐者也伏式结轶东驰者未有一人言善秦者也何则皆不欲齐秦之合也何晋楚之智而齐秦之愚也晋楚合必议齐秦齐秦合必图晋楚请以此决事秦王曰诺于是齐遂伐宋宋王出亡死于温齐南割楚之淮北西侵三晋欲以并周室为天子泗上诸侯邹鲁之君皆称臣诸侯恐惧三十九年秦来伐拔我列城九四十年燕秦楚三晋合谋各出鋭师以伐败我济西【徐广曰案其余诸传无楚伐齐事年表云楚取淮北】王解而却燕将乐毅遂入临淄尽取齐之宝藏器湣王出亡之卫卫君辟宫舍之称臣而共具湣王不逊卫人侵之湣王去走邹鲁有骄色邹鲁君弗内遂走莒楚使淖齿将兵救齐因相齐湣王淖齿遂杀湣王而与燕共分齐之侵地卤器湣王之遇杀其子法章变名姓为莒太史敫【徐广曰音跃一音皎】家庸太史敫女竒法章状貌以为非恒人怜而常窃衣食之而与私通焉淖齿既以去莒莒中人及齐亡臣相聚求湣王子欲立之法章惧其诛己也乆之乃敢自言我湣王子也于是莒人共立法章是为襄王以保莒城而布告齐国中王已立在莒矣襄王既立立太史氏女为王后是为君王后生子建太史敫曰女不取媒因自嫁非吾种也汗吾世终身不覩君王后君王后贤不以不覩故失人子之礼襄王在莒五年田单以即墨攻破燕军迎襄王于莒入临淄齐故地尽复属齐齐封田单为安平君十四年秦击我刚夀十九年襄王卒子建立王建立六年秦攻赵齐楚救之秦计曰齐楚救赵亲则退兵不亲遂攻之赵无食请粟于齐齐不听周子曰不如听之以退秦兵不听则秦兵不却是秦之计中而齐楚之计过也且赵之于齐楚扞蔽也犹齿之有唇也唇亡则齿寒今日亡赵明日患及齐楚且救赵之务宜若奉漏瓮沃焦釡也夫救赵髙义也却秦兵显名也义救亡国威却彊秦之兵不务为此而务爱粟为国计者过矣齐王弗听秦破赵于长平四十余万遂围邯郸十六年秦灭周君王后卒二十三年秦置东郡二十八年王入朝秦秦王政置酒咸阳三十五年秦灭韩三十七年秦灭赵三十八年燕使荆轲刺秦王秦王觉杀轲明年秦破燕燕王亡走辽东明年秦灭魏秦兵次于厯下四十二年秦灭楚明年虏代王嘉灭燕王喜四十四年秦兵击齐齐王听相后胜计不战以兵降秦秦虏王建迁之共【地理志河内有共县】遂灭齐为郡天下壹并于秦秦王政立号为皇帝始君王后贤事秦谨与诸侯信齐亦东邉海上秦日夜攻三晋燕楚五国各自救于秦以故王建立四十余年不受兵君王后死后胜相齐多受秦间金多使賔客入秦秦又多予金客皆为反间劝王去从朝秦不修攻战之备不助五国攻秦秦以故得灭五国五国已亡秦兵卒入临淄民莫敢格者王建遂降迁于共故齐人恐王建不蚤与诸侯合从攻秦听奸臣賔客以亡其国歌之曰松耶柏耶住建共者客耶【徐广曰战国策曰秦处建于共松柏间也】疾建用客之不详也
　　太史公曰葢孔子晚而喜易易之为术幽明逺矣非通人达才孰能注意焉故周太史之卦田敬仲完占至十世之后及完奔齐懿仲卜之亦云田乞及常所以比犯二君专齐国之政非必事势之渐然也葢若遵厌兆祥云











　　史记集解卷四十六
　　钦定四库全书
　　史记集解卷四十七
　　宋　裴骃　撰
　　史记四十七
　　孔子世家第十七
　　孔子生鲁昌平乡陬邑【徐广曰陬音驺孔安国曰陬孔子父叔梁纥所治邑】其先宋人也曰孔防叔防叔生伯夏伯夏生叔梁纥纥与顔氏女野合而生孔子祷于尼丘得孔子鲁襄公二十二年而孔子生生而首上圩顶故因名曰丘云字仲尼姓孔氏丘生而叔梁纥死葬于防山防山在鲁东由是孔子疑其父墓处母讳之也孔子为儿嬉戏常陈俎豆设礼容孔子母死乃殡五父之衢葢其慎也【徐广曰鲁县有阙里孔子所居也又有五父之衢也】陬人挽父之母诲孔子父墓然后徃合葬于防焉孔子要绖季氏飨士孔子与徃阳虎绌曰季氏飨士非敢飨子也孔子由是退孔子年十七鲁大夫孟厘子病且死诫其嗣懿子曰孔丘圣人之后【服防曰圣人谓商汤】灭于宋【杜预曰孔子六世祖孔父嘉为宋华督所杀其子奔鲁也】其祖弗父何始有宋而嗣让厉公【杜预曰弗父何孔父嘉之髙祖宋愍公之长子厉公之兄也何嫡嗣当立以让厉公也】及正考父佐戴武宣公【服防曰正考父弗父何之鲁孙】三命兹益恭故鼎铭云【杜预曰三命上卿也考父庙之鼎】一命而偻再命而伛三命而俯【服防曰偻伛俯皆恭敬之説也】循墙而走【杜预曰言不敢安行】亦莫敢余侮【杜预曰其恭如是人亦不敢侮慢】饘于是粥于是以糊余口【杜预曰于是鼎中为饘粥饘粥糊属言至俭也】其恭如是吾闻圣人之后虽不当世必有达者【王肃曰谓若弗父何殷汤之后而不继世为宋君也杜预曰圣人之后有明徳而不当大位谓正父】考今孔丘年少好礼其达者欤吾即没若必师之及厘子卒懿子与鲁人南宫敬叔徃学礼焉是歳季武子卒平子代立孔子贫且贱及长尝为季氏史料量平尝为司职吏而畜蕃息由是为司空已而去鲁斥乎齐逐乎宋卫困于陈蔡之间于是反鲁孔子长九尺有六寸人皆谓之长人而异之鲁复善待由是反鲁鲁南宫敬叔言鲁君曰请与孔子适周鲁君予之一乘车两马一竖子俱适周问礼葢见老子云辞去而老子送之曰吾闻富贵者送人以财仁人者送人以言吾不能富贵窃仁人之号【王肃曰谦言窃仁者之名】送子以言曰聪明深察而近于死者好议人者也博辨广大危其身者发人之恶者也为人子者毋以有已【王肃曰身父母之有】为人臣者毋以有己孔子自周反于鲁弟子稍益进焉是时也晋平公滛六卿擅权东伐诸侯楚灵王兵彊陵轹中国齐大而近于鲁鲁小弱附于楚则晋怒附于晋则楚来伐不备于齐师侵鲁鲁昭公之二十年而孔子葢年三十矣齐景公与晏婴来适鲁景公问孔子曰昔秦穆公国小处辟其霸何也对曰秦国虽小其志大处虽辟行中正身举五羖爵之大夫起累绁之中与语三日授之以政以此取之虽王可也其霸小矣景公説孔子年三十五而季平子与郈昭伯以鬭鸡故得罪鲁昭公昭公率师击平子平子与孟氏叔孙氏三家共攻昭公昭公师败奔于齐齐处昭公干侯其后顷之鲁乱孔子适齐为髙昭子家臣欲以通乎景公与齐太师语乐闻韶音学之三月不知肉味【周氏曰孔子在齐闻习韶乐之盛美故忘于肉味也】齐人称之景公问政孔子孔子曰君君臣臣父父子子【孔安国曰当此之时陈恒制齐君不君臣不臣故以此对也】景公曰善哉信如君不君臣不臣父不父子不子虽有粟吾岂得而食诸【孔安国曰言将危也陈氏果灭齐】他日又复问政于孔子孔子曰政在节财景公説将欲以尼谿田封孔子晏婴进曰夫儒者滑稽而不可轨法倨傲自顺不可以为下崇丧遂哀破产厚葬不可以为俗游説乞贷不可以为国自大贤之息周室既衰礼乐缺有间今孔子盛容饰繁登降之礼趋详之节累世不能殚其学当年不能究其礼若欲用之以移齐俗非所以先细民也后景公敬见孔子不问其礼异日景公止孔子曰奉子以季氏吾不能以季孟之间待之【孔安国曰鲁三卿季氏为正卿最贵孟氏为下卿不用事言待之以二者之间也】齐大夫欲害孔子孔子闻之景曰吾老矣弗能用也孔子遂行反乎鲁孔子年四十二鲁昭公卒于干侯定公立定公立五年夏季平子卒桓子嗣立季桓子穿井得土缶中若羊【韦昭曰羊生羊也故谓之怪也】问仲尼云得狗【韦昭曰获羊而言狗者以孔子博物测之】仲尼曰以丘所闻羊也丘闻之木石之怪防罔阆【韦昭曰木石谓山也或云防一足越人谓之山缫也或言独足魍魉山精好学人声而迷惑人也】水之怪龙罔象【韦昭曰龙神兽也非常见故曰怪或云罔象食人一名沭肿】土之怪坟羊【唐固曰坟羊雌雄未成者也】吴伐越堕会稽【王肃曰堕毁也】得骨节专车【韦昭曰骨一节其长专车专擅也】吴使使问仲尼骨何者最大仲尼曰禹致羣神于会稽山【韦昭曰羣神谓主山川之君为羣神之主故谓之神也】防风氏后至禹杀而戮之【韦昭曰防风氏违命后至故禹杀之陈尸为戮】其节专车此为大矣吴客曰谁为神仲尼曰山川之神足以纲纪天下其守为神【王肃曰守山川之祀者为神谓诸侯也韦昭曰足以纲纪天下谓名山大川能兴云致雨以利天下也】社稷为公侯【王肃曰但守社稷无山川之祀者直为公侯而已】皆属于王者客曰防风何守仲尼曰汪罔氏之君守封禺之山【韦昭曰封封山禺禺山在吴郡永安县骃案晋太康元年改永安为武康县今属吴兴郡】为厘姓在虞夏商为汪罔于周为长翟今谓之大人【王肃曰周之初及当孔子之时其名异也】客曰人长几何仲尼曰僬侥氏三尺短之至也【韦昭曰僬侥西南蛮之别名也按括地志在大秦国北也】长者不过十之数之极也【王肃曰十之谓三丈也数极于此也】于是吴客曰善哉圣人桓子嬖臣曰仲梁怀与阳虎有隙阳虎欲逐怀公山不狃止之【孔安国曰不狃为季氏宰】其秋怀益骄阳虎执怀桓子怒阳虎因囚桓子与盟而醳之阳虎由此益轻季氏季氏亦僭于公室陪臣执国政是以鲁自大夫以下皆僭离于正道故孔子不仕退而修诗书礼乐弟子弥众至自逺方莫不受业焉定公八年公山不狃不得意于季氏因阳虎为乱欲废三桓之适更立其庶孽阳虎素所善者遂执季桓子桓子诈之得脱定公九年阳虎不胜奔于齐是时孔子年五十公山不狃以费畔季氏使人召孔子孔子循道弥乆温温无所试莫能已用曰葢周文武起丰镐而王今费虽小傥庶几乎欲徃子路不説止孔子孔子曰夫召我者岂徒哉如用我其为东周乎【何晏曰兴周道于东方故曰东周也】然亦卒不行其后定公以孔子为中都宰一年四方皆则之由中都宰为司空由司空为大司寇定公十年春及齐平夏齐大夫黎鉏言于景公曰鲁用孔丘其势危齐乃使使告鲁为好会防于夹谷【徐广曰司马彪曰今在祝其县也】鲁定公且以乘车好徃孔子摄相亊曰臣闻有文事者必有武备有武事者必有文备古者诸侯出疆必具官以从请具左右司马定公曰诺具左右司马防齐侯夹谷为坛位土阶三等以会遇之礼相见【王肃曰防遇之礼礼之简畧也】揖让而登献酬之礼毕齐有司趋而进曰请奏四方之乐景公曰诺于是旍旄羽祓矛防剑拨鼓噪而至孔子趋而进厯阶而登不尽一等举袂而言曰吾两君为好会夷狄之乐何为于此请命有司有司却之不去则左右视晏子与景公景公心怍麾而去之有顷齐有司趋而进曰请奏宫中之乐景公曰诺优倡侏儒为戏而前孔子趋而进厯阶而登不尽一等曰匹夫而荧惑诸侯者罪当诛请命有司有司加法焉手足异处景公惧而动知义不若归而大恐告其羣臣曰鲁以君子之道辅其君而子独以夷狄之道教寡人使得罪于鲁君为之奈何有司进对曰君子有过则谢以质小人有过则谢以文君若悼之则谢以实于是齐侯乃归所侵鲁之郓汶阳龟隂之田以谢过【服防曰三田汶阳田也龟山名阴之田得其田不得其山也杜预曰太山博县北有龟山】定公十三年夏孔子言于定公曰臣无藏甲大夫无百雉之城【王肃曰髙丈长大曰堵三堵曰雉】使仲由为季氏宰将堕三都【服防曰三都三家之邑也】于是叔孙氏先堕郈【杜预曰东平无盐县东南郈乡亭】季氏将堕费公山不狃叔孙辄率费人袭鲁公与三子入于季氏之宫【服防曰三子季孙孟孙叔孙也】登武子之台费人攻之弗克入及公侧【服防曰人冇入及公之台侧】孔子命申句须乐颀下伐之【服防曰申句须乐颀鲁大夫】费人北国人追之败诸姑蔑【杜预曰鲁国卞县南有姑蔑城】二子奔齐遂堕费将堕成【杜预曰泰山钜平县东南有成城也】公敛处父【服防曰成宰也】谓孟孙曰堕成齐人必至于北门且成孟氏之保鄣无成是无孟氏也我将弗堕十二月公围成弗克定公十四年孔子年五十六由大司寇行摄相事有喜色门人曰闻君子祸至不惧福至不喜孔子曰有是言也不曰乐其以贵下人乎于是诛鲁大夫乱政者少正卯与闻国政三月粥羔羊者弗饰贾男女行者别于涂涂不拾遗四方之客至乎邑者不求有司【王肃曰有司常供具职容求而有在也】皆予之以归齐人闻而惧曰孔子为政必霸霸则吾地近焉我之为先并矣盍致地焉犁鉏曰请先尝沮之沮之而不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南髙门外季桓子微服徃观再三将受乃语鲁君为周道游徃观终日怠于政事子路曰夫子可以行矣孔子曰鲁今且郊如致膰乎大夫【王肃曰膰祭肉】则吾犹可以止桓子卒受齐女乐三日不听政郊又不致膰俎于大夫孔子遂行宿乎屯【屯在鲁之南也】而师已送曰夫子则非罪孔子曰吾歌可夫歌曰彼妇之口可以出走彼妇之谒可以死败【王肃曰言妇人之口请谒足以忧使人死败故可以出走也】葢优哉游哉维以卒歳【王肃曰言仕不遇也故且优游以终歳】师已反桓子曰孔子亦何言师已以实告桓子喟然叹曰夫子罪我以羣婢故也夫孔子遂适卫主于子路妻兄顔浊邹家卫灵公问孔子居鲁得禄几何对曰奉粟六万卫人亦致粟六万居顷之或谮孔子于卫灵公灵公使公孙余假一出一入孔子恶获罪焉居十月去卫将适陈过匡顔刻为仆以其策指之曰昔吾入此由彼缺也匡人闻之以为鲁之阳虎阳虎尝暴匡人匡人于是遂止孔子孔子状类阳虎拘焉五日顔渊后【孔安国曰言与孔子相失在后也】子曰吾以汝为死矣颜渊曰子在囘何敢死【包氏曰言夫子在已无所致死也】匡人拘孔子益急弟子惧孔子曰文王既没文不在兹乎【孔安国曰兹此也言文王虽已没其文见在此此自谓其身也】天之将丧斯文也后死者不得与于斯文也【孔安国曰文王既没故孔子自谓后死也言天将丧此文者本不当使我知之今使我知之未欲丧之也】天之未丧斯文也匡人其如予何【马融曰如予何犹言奈我何也天未丧此文则我当传之匡人欲奈我何言不能违天以害已】孔子使从者为甯武子臣于卫然后得去去过蒲【徐广曰长垣县有匡城蒲乡】月余反乎卫主蘧伯玉家灵公夫人有南子者使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然孔子曰吾乡为弗见见之礼答焉子路不説孔子矢之曰予所不者天厌之天厌之【栾肇曰见南子者时不获已犹文王之拘羑里也天厌之者言我之否屈乃天命所厌也蔡谟曰矢陈也夫子为子路陈天命也】居卫月余灵公与夫人同车宦者雍渠参乘出使孔子为次乘招揺市过之【徐广曰招揺翺翔也】孔子曰吾未见好徳如好色者也【何晏曰疾时薄于徳厚于色故发此言也李充曰使好徳如好色则弃邪而反正矣】于是丑之去卫过曹是歳鲁定公卒孔子去曹适宋【徐广曰年表定公十三年孔子至卫十四年至陈哀公三年孔子过宋】与弟子习礼大树下宋司马桓魋欲杀孔子拔其树孔子去弟子曰可以速矣孔子曰天生徳于予桓魋其如予何【包氏曰天生徳者谓授以圣性徳合天地吉无不利故曰其如予何】孔子适郑与弟子相失孔子独立郭东门郑人或谓子贡曰东门有人其颡似尧其顶类皋陶其肩类子产然自要以下不及禹三寸累累若丧家之狗【王肃曰丧家之拘主人哀荒不见饮食故累累然而不得意孔子生于乱世道不得行故累然不得志之貌也韩诗外传曰丧家之狗既敛而椁冇席而祭顾望无人也】子贡以实告孔子孔子欣然笑曰形状末也而似丧家之狗然哉然哉孔子遂至陈主于司城贞子家歳余吴王夫差伐陈取三邑而去赵鞅伐朝歌楚围蔡蔡迁于吴吴败越王句践会稽有隼集于陈廷而死楛矢贯之石砮矢长尺有咫【韦昭曰隼鸷鸟今之鹗也楛矢名砮镞也以石为之八寸曰咫楛矢贯之坠而死】陈湣公使使问仲尼仲尼曰隼来逺矣此肃慎之矢也昔武王克商通道九夷百蛮【王肃曰九夷东方夷有九种也百蛮夷狄之百种】使各以其方贿来贡【王肃曰各以其方面所有之财贿而来贡】使无忘职业于是肃慎贡楛矢石砮长尺有咫先生欲昭其令徳以肃慎矢分大姬【韦昭曰大姬武王元女也】配虞胡公而封诸陈分同姓以珍玉展亲【韦昭曰展重也玉谓若夏后氏之璜】分异姓以逺方职使无忘服【王肃曰使无忘服从于王也】故分陈以肃慎矢试求之故府果得之【韦昭曰故府旧府也】孔子居陈三歳会晋楚争彊更伐陈及吴侵陈陈常被寇孔子曰归与归与吾党之小子狂简进取不忘其初于是孔子去陈过蒲会公叔氏以蒲畔蒲人止孔子弟子有公良孺者以私车五乘从孔子其为人长贤有勇力谓曰吾昔从夫子遇难于匡今又遇难于此命也已吾与夫子再罹难宁鬭而死鬬甚疾蒲人惧谓孔子曰茍毋适卫吾出子与之盟出孔子东门孔子遂适卫子贡曰盟可负耶孔子曰要盟也神不听卫灵公闻孔子来喜郊迎问曰蒲可伐乎对曰可灵公曰吾大夫以为不可今蒲卫之所以待晋楚也以卫伐之无乃不可乎孔子曰其男子有死之志【王肃曰公叔氏欲以蒲适他国而男子欲死之不乐适他】妇人有保西河之志【王肃曰妇人恐惧欲保西河无战意也】吾所伐者不过四五人【王肃曰本与公叔同畔者】灵公曰善然不伐蒲灵公老怠于政不用孔子孔子喟然叹曰茍有用我者朞月而已三年有成【孔安国曰言诚有用我于政事者朞年而可以行其政教必三年乃冇成也】孔子行佛为中牟宰【孔安国曰晋大夫赵简子之邑宰】赵简子攻范中行伐中牟佛畔使人召孔子孔子欲徃子路曰由闻诸夫子其身亲为不善者君子不入也【孔安国曰不入其国】今佛亲以中牟畔子欲徃如之何孔子曰有是言也不曰坚乎磨而不磷不曰白乎涅而不淄【孔安国曰磷薄也涅可以染皁者也言至坚者磨之而不薄至白者染之于涅中而不黑君子虽在浊乱不能污也】我岂匏瓜也哉焉能系而不食【何晏曰言匏瓜得系一处者不食故也吾自食物常东西南北不得如不食之物系滞一处】孔子击磬有荷蒉而过门者曰有心哉击磬乎【何晏曰蒉草器也有心谓契契然也】硁硁乎莫己知也夫而已矣【何晏曰此硁硁信已而已言亦无益也】孔子学鼓琴师襄子十日不进师襄子曰可以益矣孔子曰丘已习其曲矣未得其数也有间曰已习其数可以益矣孔子曰丘未得其志也有间曰已习其志可以益矣孔子曰丘未得其为人也有间曰有所穆然深思焉有所怡然髙望而逺志焉曰丘得其为人黯然而黑【王肃曰黯黑貌】几然而长【徐广曰诗云颀而长兮】眼如望羊【王肃曰望羊望羊视也】如王四国非文王其谁能为此也师襄子辟席再拜曰师葢云文王操也孔子既不得用于卫将西见赵简子至于河而闻窦鸣犊舜华之死也【徐广曰或作鸣铎窦犨又作窦鸣犊舜华也】临河而叹曰美哉水洋洋乎丘之不济此命也夫子贡趋而进曰敢问何谓也孔子曰窦鸣犊舜华国之贤大夫也赵简子未得志之时须此两人而后从政及其已得志杀之乃从政丘闻之也刳胎杀夭则骐驎不至郊竭泽涸渔则蛟龙不合隂阳覆巢毁卵则鳯皇不翔何则君子讳伤其类也夫鸟兽之于不义也尚知辟之而况乎丘哉乃还息乎陬乡作为陬操以哀之【王肃曰陬操琴曲名也】而反乎卫入主籧伯玉家他日灵公问兵陈【孔安国曰军陈行列之法】孔子曰俎豆之事则尝闻之军旅之事未之学也【郑曰万二千人为军五百人为旅军旅末事本未立不可敎以末也】明日与孔子语见蜚鴈仰视之色不在孔子孔子遂行复如陈夏卫灵公卒立孙辄是为卫出公六月赵鞅内太子蒯瞆于戚阳虎使太子絻八人衰绖伪自卫迎者哭而入遂居焉冬蔡迁于州来是歳鲁哀公三年而孔子年六十矣齐助卫围戚以太子蒯聩在故也夏鲁桓厘庙燔南宫敬叔救火孔子在陈闻之曰灾必于桓厘庙乎【服防曰桓厘当毁而鲁事非礼之庙故孔子闻冇火灾知其加桓僖也】已而果然秋季桓子病辇而见鲁城喟然叹曰昔此国几兴矣以吾获罪于孔子故不兴也顾谓其嗣康子曰我即死若必相鲁相鲁必召仲尼后数日桓子卒康子代立已葬欲召仲尼公之鱼曰昔吾先君用之不终终为诸侯笑今又用之不能终是再为诸侯笑康子曰则谁召而可曰必召冉求于是使使召冉求冉求将行孔子曰鲁人召求非小用之将大用之也是日孔子曰归乎归乎吾党之小子狂简斐然成章吾不知所以裁之【孔安团曰简大也孔子在陈思归欲去曰吾党之小子狂者进取于大道妄穿凿以成章不知所以裁制当归以裁耳】子赣知孔子思归送冉求因诫曰即用以孔子为招云冉求既去明年孔子自陈迁于蔡蔡昭公将如吴吴召之也前昭公欺其臣迁州来后将徃大夫惧复迁公孙翩射杀昭公【徐广曰哀公四年也】楚侵蔡秋齐景公卒【徐广曰哀公五年也】明年孔子自蔡如叶叶公问政孔子曰政在来远附迩他日叶公问孔子于子路子路不对【孔安国曰叶公名诸梁楚大夫食采于叶僭称公不对未知所以对也】孔子闻之曰由尔何不对曰其为人也学道不倦诲人不厌发愤忘食乐以忘忧不知老之将至云尔去叶反于蔡长沮桀溺耦而耕孔子以为隐者使子路问津焉【郑曰耜广五寸二耜为耦津济渡处也】长沮曰彼执舆者为谁子路曰为孔丘曰是鲁孔丘与曰然曰是知津矣【马融曰言数周流自知津处】桀溺谓子路曰子为谁曰为仲由曰子孔丘之徒与曰然桀溺曰悠悠者天下皆是也而谁以易之【孔安国曰悠悠者周流之貌也言当今天下治乱同空舎此适彼故曰谁以易之】且与其从辟人之士岂若从辟世之士哉【何晏曰士有辟人之法有辟世之法长沮桀溺谓孔子为士从辟人之法者也已之为士则从辟世之法也】耰而不辍【郑曰耰覆种也辍止也覆种不止不以津告者】子路以告孔子孔子怃然【何晏曰为其不达已意而非已】曰鸟兽不可与同羣【孔安国曰隐于山林是同羣】天下有道丘不与易也【何晏曰凡天下有道者丘皆不与易也已大而人小故也】他日子路行遇荷蓧丈人【包氏曰丈人老者蓧草器】曰子见夫子乎丈人曰四体不勤五谷不分孰为夫子【包氏曰丈人曰不勤劳四体分植五谷谁为夫子而索也】植其杖而芸【孔安国植倚也除草曰芸】子路以告孔子曰隐者也复徃则亡【孔安国曰子路反至其家丈人出行不在】孔子迁于蔡三歳吴伐陈楚救陈【徐广曰哀公四年】军于城父闻孔子在陈蔡之间楚使人聘孔子孔子将徃拜礼陈蔡大夫谋曰孔子贤者所刺讥皆中诸侯之疾今日乆留陈蔡之间诸大夫所设行皆非仲尼之意今楚大国也来聘孔子孔子用于楚则陈蔡用事大夫危矣于是乃相与发徒役围孔子于野不得行絶粮从者病莫能兴【孔安国曰兴起也】孔子讲诵歌不衰子路愠见曰君子亦有穷乎孔子曰君子固穷小人穷斯滥矣【何晏曰滥溢也君子固亦有穷时但不如小人穷则滥溢为非】子贡色作孔子曰赐尔以予为多学而识之者与曰然【孔安国曰然谓多学而识之】非与【孔安国曰问今不然耶】孔子曰非也予一以贯之【何晏曰善有元事有会天下殊涂而同归百虑而一致知其元则众善举也故不待学以一知之】孔子知弟子有愠心乃召子路而问曰诗云匪兕匪虎率彼旷野【王肃曰率循也言非兕虎而循旷野也】吾道非耶吾何为于此子路曰意者吾未仁耶人之不我信也【王肃曰言人不信吾岂以未仁故乎】意者吾未知耶人之不我行也【王肃曰言人不使通行而困穷者岂以我未智乎】孔子曰有是乎由譬使仁而必信安有伯夷叔齐使智者而必行安有王子比干子路出子贡入见孔子曰赐诗云匪兕匪虎率彼旷野吾道非耶吾何为于此子贡曰夫子之道至大也故天下莫能容夫子夫子葢少贬焉孔子曰赐良农能稼而不能为穑【王肃曰种之为稼敛之为穑言良农能善种之未必能敛获之】良工能巧而不能为顺【王肃曰言良工能巧而已不能每顺人之意】君子能修其道纲而纪之统而理之而不能为容今尔不修尔道而求为容赐而志不逺矣子贡出颜囘入见孔子曰囘诗云匪兕匪虎率彼旷野吾道非耶吾何为于此顔囘曰夫子之道至大故天下莫能容虽然夫子推而行之不容何病不容然后见君子夫道之不修也是吾丑也夫道既已大修而不用是有国者之丑也不容何病不容然后见君子孔子欣然而笑曰有是哉顔氏之子使尔多财吾为尔宰【王肃曰宰主财者也为汝主财言志之同也】于是使子贡至楚楚昭王兴师迎孔子然后得免昭王将以书社地七百里封孔子【服防曰书籍也】楚令尹子西曰王之使使诸侯有如子贡者乎曰无有王之辅相有如顔囘者乎曰无有王之将率有如子路者乎曰无有王之官尹有如宰予者乎曰无有且楚之祖封于周号为子男五十里今孔丘述三王之法明周召之业王若用之则楚安得世世堂堂方数千里乎夫文王在丰武王在镐百里之君卒王天下今孔丘得据土壤贤弟子为佐非楚之福也昭王乃止其秋楚昭王卒于城父楚狂接舆歌而过孔子【孔安国曰接舆楚人也佯狂而来歌欲以感切孔子也】曰鳯兮鳯兮何徳之衰【孔安国曰比孔子于鳯鸟待圣君乃见非孔子周行求合故曰衰也】往者不可谏兮【孔安国曰已往所行不可复谏止也】来者犹可追也【孔安国曰自今已来可追自止避乱隠居】已而已而今之从政者殆而【孔安国曰言已而者言世乱已甚不可复治也再言之者伤之深也】孔子下欲与之言【包氏曰下下车也】趋而去弗得与之言于是孔子自楚反乎衞是岁也孔子年六十三而鲁哀公六年也其明年吴与鲁会缯徴百牢太宰嚭召季康子季康子使子贡往然后得已孔子曰鲁卫之政兄弟也【包氏曰周公康叔既为兄弟康叔睦于周公其国之政亦如兄弟也】是时卫君辄父不得立在外诸侯数以为让而孔子弟子多仕于卫卫君欲得孔子为政子路曰卫君待子而为政子将奚先【包氏曰问往将何所先行】孔子曰必也正名乎【马融曰正百事之名也】子路曰有是哉子之迂也何其正也【包氏曰迂犹逺也言孔子之言逺于事也】孔子曰野哉由也【孔安国曰野不达也】夫名不正则言不顺言不顺则事不成事不成则礼乐不兴礼乐不兴则刑罚不中【孔安国曰礼以安上乐以移风二者不行则有淫刑滥罚也】刑罚不中则民无所错手足矣夫君子为之必可名言之必可行【王肃曰所名之事必可得明言所言之事必可得遵行也】君子于其言无所茍而已矣其明年冉有为季氏将师与齐战于郎克之【徐广曰此哀公十一年也去吴会缯已四年矣年表哀公十年孔子自卫至陈也】季康子曰子之于军旅学之乎性之乎冉有曰学之于孔子季康子曰孔子何如人哉对曰用之有名播之百姓质诸鬼神而无憾求之至于此道虽累千社夫子不利也康子曰我欲召之可乎对曰欲召之则毋以小人固之则可矣而卫孔文子【服防曰文子卫卿也】将攻太叔【左传曰太叔名疾】问筞于仲尼辞不知退而命载而行曰鸟能择木木岂能择鸟乎【服防曰鸟喻己木以喻所之之国】文子固止会季康子逐公华公賔公林以币迎孔子孔子归鲁孔子之去鲁凡十四歳而反乎鲁鲁哀公问政对曰政在选臣季康子问政曰举直错诸枉【包氏曰错置也举正直之人用之废置邪枉之人】则枉者直康子患盗孔子曰茍子之不欲虽赏之不窃【孔安国曰欲情欲也言民化于上不从其所令从其所好也】然鲁终不能用孔子孔子亦不求仕孔子之时周室微而礼乐废诗书缺追迹三代之礼序书传上纪唐虞之际下至秦缪编次其事曰夏礼吾能言之杞不足征也殷礼吾能言之宋不足征也【包氏曰征成也杞宋二国夏殷之后也夏殷之礼吾能説之杞宋之君不足以成也】足则吾能征之矣观殷夏所损益曰后虽百世可知也【何晏曰物类相召势数相生其变有常故可预知者也】以一文一质周监二代郁郁乎文哉吾从周【孔安国曰监视也言周文章备于二代当从之周】故书传礼记自孔氏孔子语鲁太师乐其可知也始作翕如【何晏曰太师乐官名也五音始奏翕如盛也】纵之纯如【何晏曰言五音既发放縦尽其声纯和谐也】皦如【何晏曰言其音节眀】绎如也以成【何晏曰纵之以纯如皦如绎如言乐始于翕如而成于三者也】吾自卫反鲁然后乐正雅颂各得其所【郑曰反鲁鲁哀公十一年冬是时道衰乐废孔子来还乃正之故雅颂各得其所】古者诗三千余篇及至孔子去其重取可施于礼义上采契后稷中述殷周之盛至幽厉之缺始于衽席故曰闗睢之乱以为风始鹿鸣为小雅始文王为大雅始清庙为颂始三百五篇孔子皆歌之以求合韶武雅颂之音礼乐自此可得而述以备王道成六艺孔子晩而喜易序象系象説卦文言读易韦编三絶曰假我数年若是我于易则彬彬矣孔子以诗书礼乐教弟子葢三千焉身通六艺者七十有二人如顔浊邹之徒颇受业者甚众孔子以四教文行忠信【何晏曰四者有形质可举以教】絶四毋意【何晏曰以道为度故不任意也】毋必【何晏曰用之则行舍之则藏故无专必】毋固【何晏曰无可无不可故无固行也】毋我【何晏曰述古而不自作处羣萃而不自异唯道是从故不有其身】所慎齐战疾【何晏曰此三者人所不能慎而夫子慎也】子罕言利与命与仁【何晏曰罕者希也利者义之和也命者天之命也仁者行之盛也寡能及之故罕言之】不愤不啓举一隅不以三隅反则弗复也【郑曰孔子与人言必待其人心愤愤口悱悱乃后啓发为説之如此则识思之深也説则举一端以语之其人不思其类则不重敎也】其于乡党恂恂似不能言者【王肃曰恂恂温恭貌也】其于宗庙朝廷辩辩言唯谨尔【郑曰唯辩而谨敬也】朝与上大夫言訚訚如也【孔安国曰中正之貎也】与下大夫言侃侃如也【孔安国曰和乐貎】入公门鞠躬如也趋进翼如也【孔安国曰言端好也】君召使傧【郑曰有賔客使迎之也】色勃如也【孔安国曰必变色】君命召不俟驾行矣【郑曰急趋君命也既行出而车驾随之】鱼餧肉败割不正不食【孔安国曰鱼败曰餧也】席不正不坐食于有丧者之侧未尝饱也是日哭则不歌见齐衰瞽者虽童子必变【包氏曰瞽盲】三人行必得我师【何晏曰言我三人行本无贤愚择善而从之不善而改之无常师】徳之不修学之不讲闻义不能徙不善不能改是吾忧也【孔安国曰夫子常以此四者为忧也】使人歌善则使复之然后和之【何晏曰乐其善故使重歌而自和也】子不语怪力乱神【王肃曰怪怪异也力谓若奡滥舟乌获举千钧之属也乱谓臣弑君子弑父也神谓鬼神之事或无益于教化或所不忍言也李充曰力不由理斯怪力也神不由正斯乱神也怪力乱神有与于邪无益于教故不言也】子贡曰夫子之文章可得而闻也【何晏曰章明文彩形质着见可以耳目修也】夫子言天道与性命弗可得闻也已【何晏曰性者人之所受以生也天道者元亨日新之道深微故不可得而闻之】顔渊喟然叹曰仰之弥髙钻之弥坚【何晏曰言不可穷尽】瞻之在前忽焉在后【何晏曰言忽恍不可为形象】夫子循循然善诱人【何晏曰循循次序貎也诱进也言夫子正以此道进劝人学有次序也】博我以文约我以礼欲罢不能既竭我才如有所立卓尔虽欲从之蔑由也已【孔安国曰言夫子既以文章开博我又以礼节节约我使我欲罢不能已竭吾才矣其有所立则卓然不可及言已虽蒙夫子之善诱犹不能及夫子所立也】达巷党人童子曰大哉孔子博学而无所成名【郑曰达巷者党名五百家为党此党之人美孔子博学道艺不成一名而已】子闻之曰我何执执御乎执射乎我执御矣【郑曰闻人美之承以谦也吾执御者欲明六艺之卑】牢曰子云不试故艺【郑曰牢者弟子子牢也试用也言孔子自云我不见用故多伎艺也】鲁哀公十四年春狩大野【服防曰大野薮名鲁田圃之常处葢今钜野是也】叔孙氏车子鉏商获兽【服防曰车子微者也鉏商名也】以为不祥仲尼视之曰麟也取之【服防曰麟非时所常见故怪之以为不祥也仲尼名之曰麟然后鲁人乃取之也明麟为仲尼至也】曰河不出图雒不出书吾已矣夫【孔安国曰圣人受命则河出图今无此瑞吾已矣夫者不得见河图八卦是也】顔渊死孔子曰天丧予【何休曰予我也天生顔渊为夫子辅佐死者是天将亡夫子之证者也】及西狩见麟曰吾道穷矣【何休曰麟者太平之兽圣人之类也时得而死此天亦告夫子将殁之证故云尔】喟然叹曰莫知我夫子贡曰何为莫知子【何晏曰子贡怪夫子言何为莫知已故问之】子曰不怨天不尤人【马融曰孔子不用于世而不怨天不知已亦不尤人】下学而上达【孔安国曰下学人事上达天命】知我者其天乎【何晏曰圣人与天地合其徳故曰唯天知已】不降其志不辱其身伯夷叔齐乎【郑曰言其直已之心不入庸君之朝】谓柳下惠少连降志辱身矣谓虞仲夷逸隐居放言【包氏曰放置也置不复言世务也】行中清废中权【马融曰清纯洁也遭世乱自废弃以免患合于权也】我则异于是无可无不可【马融曰亦不必进亦不必退唯义所在】子曰弗乎弗乎君子疾没世而名不称焉吾道不行矣吾何以自见于后世哉乃因史记作春秋上至隐公下讫哀公十四年十二公据鲁亲周故殷运之三代约其文辞而指博故吴楚之君自称王而春秋贬之曰子践土之会实召周天子而春秋讳之曰天王狩于河阳推此类以绳当世贬损之义后有王者举而开之春秋之义行则天下乱臣贼子惧焉孔子在位听讼文辞有可与人共者弗独有也至于为春秋笔则笔削则削子夏之徒不能赞一辞弟子受春秋孔子曰后世知丘者以春秋而罪丘者亦以春秋【刘熙曰知者行尧舜之道者也罪者在王公之位见贬絶者】明歳子路死于卫孔子病子贡请见孔子方负杖逍遥于门曰赐汝来何其晩也孔子因叹歌曰太山壊乎【郑曰太山众山所仰】梁柱摧乎哲人萎乎【王肃曰萎顿也】因以涕下谓子贡曰天下无道乆矣莫能宗予【工肃曰伤道之不行也】夏人殡于东阶周人于西阶殷人两柱间昨暮予梦坐奠两柱之间予殆殷人也后七日卒【郑曰谓圣人知命也】孔子年七十三以鲁哀公十六年四月己丑卒哀公诔之曰旻天不吊不憖遗一老【王肃曰吊善也憖且也一老谓孔子也】俾屏余一人以在位防防余在疚【王肃曰疚病也】鸣呼哀哉尼父毋自律【王肃曰父丈夫之显称也律法也言毋以自为法也】子贡曰君其不没于鲁乎夫子之言曰礼失则昏名失则愆失志为昏失所为愆生不能用死而诔之非礼也称余一人非名也【服防曰天子自谓一人非诸侯所当名也】孔子葬鲁城北泗上【皇览曰孔子冡去城一里茔百亩南北广十步东西十三歩髙一丈二尺冢前以瓴甓为祠坛方六尺与地平本无祠堂冢茔间树以百数皆异种鲁人世世无能名其树者民传言孔子弟子异国人各持其方树来种之其树柞枌雒离女贞五味毚檀之树孔子茔中不生荆棘及刺人草】弟子皆服三年三年心丧毕相诀而去则哭各复尽哀或复留唯子贡庐于上凡六年然后去弟子及鲁人徃从而家者百有余室因命曰孔里鲁世世相传以歳时奉祠孔子而诸儒亦讲礼乡饮大射于孔子孔子大一顷故所居堂弟子内后世因庙藏孔子衣冠琴车书至于汉二百余年不絶髙皇帝过鲁以太牢祠焉诸侯卿相至常先谒然后从政孔子生鲤字伯鱼伯鱼年五十先孔子死【皇览曰伯鱼冢在孔子冢东与孔子竝大小相望也】伯鱼生伋字子思年六十二尝困于宋子思作中庸【皇览曰子思冢在孔子冢南大小相望】子思生白字子上年四十七子上生求字子家年四十五子家生箕字子京年四十六子京生穿字子髙年五十一子髙生子慎年五十七尝为魏相子慎生鲋年五十七为陈王涉博士死于陈下鲋弟子襄年五十七尝为孝惠皇帝博士迁为长沙太守长九尺六寸子襄生忠年五十七忠生武武生延年及安国安国为今皇帝博士至临淮太守蚤卒安国生卬卬生驩
　　太史公曰诗有之髙山仰止景行行止虽不能至然心乡徃之余读孔氏书想见其为人适鲁观仲尼庙堂车服礼器诸生以时习礼其家余低囘留之不能去云天下君王至于贤人众矣当时则荣汲则已焉孔子布衣传十余世学者宗之自天子王侯中国言六艺者折中于夫子可谓至圣矣














　　史记集解卷四十七
　　钦定四库全书
　　史记集解四十八
　　宋　裴骃　撰
　　史记四十八
　　陈涉世家第十八
　　陈胜者阳城人也字涉呉广者阳夏人也字叔陈涉少时尝与人庸耕辍耕之垄上怅恨乆之曰茍富贵无相忘庸者笑而应曰若为庸耕何富贵也陈涉太息曰嗟乎燕雀安知鸿鹄之志哉二世元年七月发闾左适戍渔阳九百人屯大泽乡【徐广曰在沛郡蕲县】陈胜吴广皆次当行为屯长会天大雨道不通度已失期失期法皆斩陈胜吴广乃谋曰今亡亦死举大计亦死等死死国可乎陈胜曰天下苦秦乆矣吾闻二世少子也不当立当立者乃公子扶苏扶苏以数谏故上使外将兵今或闻无罪二世杀之百姓多闻其贤未知其死也项燕为楚将数有功爱士卒楚人怜之或以为死或以为亡今诚以吾众诈自称公子扶苏项燕为天下唱宜多应者吴广以为然乃行卜卜者知其指意曰足下事皆成有功然足下卜之鬼乎【苏林曰狐鸣祠中则是也瓒曰假托鬼神以威众也故胜广曰此教我威众也】陈胜吴广喜念鬼曰此教我先威众耳乃丹书帛曰陈胜王置人所罾鱼腹中【汉书音义曰罾音曾文頴曰罾鱼网也】卒买鱼烹食得鱼腹中书固以怪之矣又间令吴广之次近所旁丛祠中【张晏曰戍人所止处也丛鬼所慿焉】夜篝火【徐广曰或作带也篝者龙也音沟】狐鸣呼曰大楚兴陈胜王卒皆夜惊恐旦日卒中徃徃语皆指目陈胜吴广素爱人士卒多为用者将尉醉广故数言欲亡忿恚尉令辱之以激怒其众尉果笞广尉剑挺【徐广曰挺犹脱也】广起夺而杀尉陈胜佐之并杀两尉召令徒属曰公等遇雨皆已失期失期当斩籍第令毋斩【服处曰借假也第次第也应劭曰籍吏士名籍也今失期当斩就使籍第幸得不斩戍死者固十六七此激怒其众也苏林曰第且也】而戍死者固十六七且壮士不死即已死即举大名耳王侯将相宁有种乎徒属皆曰敬受命乃诈称公子扶苏项燕从民欲也袒右称大楚为坛而盟祭以尉首陈胜自立为将军吴广为郡尉攻大泽乡收而攻蕲蕲下乃令符离人葛婴将兵徇蕲以东攻铚酂苦柘谯皆下之【徐广曰苦柘属东余皆在沛也】行收兵北至陈车六七百乘骑千余卒数万人攻陈陈守令皆不在独守丞与战谯门中弗胜守丞死乃入据陈数日号令召三老豪杰与皆来会计事三老豪杰皆曰将军身被坚执鋭伐无道诛暴秦复立楚国之社稷功宜为王陈涉乃立为王号为张楚当此时诸郡县苦秦吏者皆刑其长吏杀之以应陈涉乃以吴叔为假王监诸将以西击荥阳令陈人武臣张耳陈余徇赵地令汝隂人邓宗徇九江郡当此时楚兵数千人为聚者不可胜数葛婴至东城立襄彊为楚王婴后闻陈王已立因杀襄彊还报至陈陈王诛杀葛婴陈王令魏人周市北徇魏地吴广围荥阳李由为三川守守荥阳吴叔弗能下陈王征国之豪杰与计以上蔡人房君蔡赐【汉书音义曰房君官号也姓蔡名赐瓒曰房邑君也】为上柱国周文陈之贤人也【文頴曰即周章】尝为项燕军视日【如淳曰视日时吉凶举动之占也司马季主为日者】事春申君自言习兵陈王与之将军印西击秦行收兵至闗车千乘卒数十万至戏军焉秦令少府章邯免骊山徒人奴产子【服防曰家人之产奴也】悉发以击楚大军尽败之周文败走出闗止次曹阳二三月章邯追败之复走次渑池十余日章邯击大破之周文自刭军遂不战【徐广曰十一月也】武臣到邯郸自立为赵王陈余为大将军张耳召骚为左右丞相陈王怒捕系武臣等家室欲诛之柱国曰秦未亡而诛赵王将相家属此生一秦也不如因而立之陈王乃遣使者贺赵而徙系武臣等家属宫中而封其子张敖为成都君趣赵兵亟入闗赵王将相相与谋曰王王赵非楚意也楚已诛秦必加兵于赵计莫如毋西兵使使北徇燕地以自广也赵南据大河北有燕代楚虽胜秦不敢制赵若楚不胜秦必重赵赵乘秦之弊可以得志于天下赵王以为然因不西兵而遣故上谷卒史韩广将兵北徇燕地燕故贵人豪杰谓韩广曰楚已立王赵又已立王燕虽小亦万乘之国也愿将军立为燕王韩广曰广母在赵不可燕人曰赵方西忧秦南忧楚其力不能禁我且以楚之彊不敢害赵王将相之家赵独安敢害将军之家韩广以为然乃自立为燕王居数月赵奉燕王母及家属归之燕当此之时诸将之徇地者不可胜数周市北徇地至狄【徐广曰今之临济】狄人田儋杀狄令自立为齐王以齐反击周市市军散还至魏地欲立魏后故陵君咎为魏王【应劭曰魏诸公子名咎欲立六国后以树党】时咎在陈王所不得之魏魏地已定欲相与立周市为魏王周市不肯使者五反陈王乃立甯陵君咎为魏王遣之国周市卒为相将军田臧等相与谋曰周章军已破矣秦兵旦暮至我围荥阳城弗能下秦军至必大败不如少遣兵足以守荥阳悉精兵迎秦军今假王骄不知兵权不可与计非诛之事恐败因相与矫王令以诛吴叔献其首于陈王使使赐田臧楚令尹印使为上将田臧乃使诸将李归等守荥阳城自以精兵西迎秦军于敖仓与战田臧死军破章邯进兵击李归等荥阳下破之李归等死阳城人邓説将兵居郯章邯别将击破之邓説军散走陈铚人伍徐【徐广曰一作逢】将兵居许章邯击破之伍徐军皆散走陈陈王诛邓説陈王初立时陵人秦嘉【地理志泗水有陵县也】铚人董緤符离人朱鸡石取虑人郑布徐人丁疾等皆特起将兵围东海守庆于郯陈王闻乃使武平君畔为将军【张晏曰畔名也】监郯下军秦嘉不受命嘉自立为大司马恶属武平君告军吏曰武平君年少不知兵事勿听因矫以王命杀武平君畔章邯已破伍徐击陈柱国房君死章邯又进兵击陈西张贺军陈王出监战军破张贺死腊月【张晏曰秦之腊月夏之九月瓒曰建丑之月也】陈王之汝隂还至下城父其御庄贾杀以降秦陈胜葬砀諡曰隐王陈王故涓人将军吕臣【应劭曰涓人知谒者将军姓吕名臣也晋灼曰吕氏春秋荆柱国庄伯令谒者驾令涓人取冦】为苍头军起新阳【徐广曰在汝南也】攻陈下之杀庄贾复以陈为楚初陈王至陈令铚人宋留将兵定南阳入武闗留已徇南阳闻陈王死南阳复为秦宋留不能入武闗乃东至新蔡遇秦军宋留以军降秦秦传留至咸阳车裂留以徇秦嘉等闻陈王军破出走乃立景驹为楚王【徐广曰正月嘉为上将军】引兵之方与欲击秦军定陶下使公孙庆使齐王欲与并力俱进齐王曰闻陈王战败不知其死生楚安得不请而立王公孙庆曰齐不请楚而立王楚何故请齐而立王且楚首事当令于天下田儋诛杀公孙庆秦左右校复攻陈下之吕将军走收兵复聚鄱盗【鄱音婆英布居江中爲羣盗陈胜之起布归番君吴芮故谓之鄱盗者也】当阳君黥布之兵相收复击秦左右校破之青波【汉书音义曰地名也】复以陈为楚会项梁立怀王孙心为楚王陈胜王凡六月已为王王陈其故人尝与庸耕者闻之之陈扣宫门曰吾欲见渉宫门令欲防之自辨数乃置【晋灼曰数音朋友数斯疏矣】不肯为通陈王出遮道而呼涉陈王闻之乃召见载与俱归入宫见殿屋帷帐客曰伙颐涉之为王沈沈者【应劭曰沈沈宫室深邃之貎也沈音长含反含一作金】楚人谓多为伙故天下传之伙涉为王由陈涉始客出入愈益发舒言陈王故情或説陈王曰客愚无知颛妄言轻威陈王斩之诸陈王故人皆引去由是无亲陈王者陈王以朱房为中正胡武为司过主司羣臣诸将徇地至令之不是者击而罪之以苛察为忠其所不善者弗下吏辄自治之陈王信用之诸将以其故不亲附此其所以败也陈胜虽已死其所置遣侯王将相竟亡秦由涉首事也髙祖时为陈涉置守冢三十家砀至今血食　褚先生曰【徐广曰一作太史公骃按班固奏亊云太史迁取贾谊过秦上下篇以为秦始皇本纪陈涉世家下赞文然则言褚先生者非也】地形险阻所以为固也兵革刑法所以为治也犹未足恃也夫先王以仁义为本而以固塞文法为枝叶岂不然哉吾闻贾生之称曰秦孝公据殽函之固【韦昭曰殽谓二殽函函谷闗也】拥雍州之地君臣固守以窥周室有席卷天下包举宇内囊括四海之意并吞八荒之心当是时也商君佐之内立法度务耕织修守战之备外连衡而鬬诸侯于是秦人拱守而取西河之外孝公既没惠文王武王昭王防故业因遗策南取汉中西举巴蜀东割膏腴之地收要害之郡诸侯恐惧会盟而谋弱秦不爱珍器重宝肥饶之地以致天下之士合纵缔交相与为一当此之时齐有孟尝赵有平原楚有春申魏有信陵此四君者皆明知而忠信寛厚而爱人尊贤而重士约从连衡兼韩魏赵燕宋卫中山之众于是六国之士有甯越徐尚苏秦杜赫之属为之谋齐明周最陈轸邵滑楼缓翟景苏厉乐毅之徒通其意吴起孙膑带他儿良玉廖田忌防颇赵奢之伦制其兵尝以什倍之地百万之师仰闗而攻秦秦人开闗而延敌九国之师遁逃而不敢进秦无亡矢遗镞之费而天下固已困矣于是从散约败争割地而赂秦秦有余力而制其弊追亡逐北伏尸百万流血漂橹因利乘便宰割天下分裂山河彊国请服弱国入朝施及孝文王庄襄王享国之日浅国家无事及至始皇奋六世之余烈振长策而御宇内吞二周而亡诸侯履至尊而制六合执敲扑以鞭笞天下威振四海南取百越之地以为桂林象郡百越之君俛首系颈委命下吏乃使恬北筑长城而守藩篱却匈奴七百余里胡人不敢南下而牧马士亦不敢贯弓而报怨于是废先王之道燔百家之言以愚黔首堕名城杀豪俊收天下之兵聚之咸阳销锋鍉【徐广曰一作镝】铸以为金人十二以弱天下之民然后践华为城因河为池据亿丈之城临不测之谿以为固良弓劲弩守要害之处信臣精卒陈利兵而谁何天下已定始皇之心自以为闗中之固金城千里子孙帝王万世之业也始皇既没余威振于殊俗然而陈涉瓮牖绳枢之子甿之人【徐广曰田民曰甿音亡更反】而迁徙之徒也材能不及中人非有仲尼墨翟之贤陶朱猗顿之富也蹑足行伍之问俛仰阡陌之中率罢散之卒将数百之众而转攻秦斩木为兵掲竿为旗天下云会响应赢粮而景从山东豪俊遂竝起而亡秦族矣且夫天下非小弱也雍州之地殽函之固自若也陈涉之位非尊于齐楚燕赵韩魏宋卫中山之君也鉏耰棘矜非铦于句防长铩也适戍之众非俦于九国之师也深谋远虑行军用兵之道非及乡时之士也然而成败异变功业相反也尝试使山东之国与陈涉度长絜大比权量力则不可同年而语矣然而秦以区区之地致万乘之权抑八州而朝同列百有余年矣然后以六合为家杀函为宫一夫作难而七庙堕身死人手为天下笑者何也仁义不施而攻守之势异也









　　史记集解卷四十八
　　钦定四库全书
　　史记集解卷四十九
　　宋　裴骃　撰
　　史记四十九
　　外戚世家第十九
　　自古受命帝王及继体守文之君非独内悳茂也盖亦有外戚之助焉夏之兴也以涂山而桀之放也以末喜殷之兴也以有娀纣之杀也嬖妲己周之兴也以姜原及大任而幽王之禽也淫于褒姒故易基乾坤诗始闗雎书美厘降春秋讥不亲迎夫妇之际人道之大伦也礼之用唯婚姻为兢兢夫乐调而四时和隂阳之变万物之统也可不慎与人能道无如命何甚哉妃匹之爱君不能得之于臣父不能得之于子况卑下乎既驩合矣或不能成子姓能成子姓矣或不能要其终岂非命也哉孔子罕称命盖难言之也非通幽明之变恶能识乎性命哉
　　太史公曰秦以前尚略矣其详靡得而记焉
　　汉兴吕娥姁【徐广曰姁音况羽反吕后姊字长姁也】为髙祖正后男为太子及晚节色衰爱弛而戚夫人有宠其子如意几代太子者数矣及髙祖崩吕后夷戚氏诛赵王而髙祖后宫唯独无宠疎逺者得无恙吕后长女为宣平侯张敖妻敖女为孝惠皇后吕太后以重亲故欲其生子万方终无子诈取后宫人子为子及孝惠帝崩天下初定未乆继嗣不明于是贵外家王诸吕以为辅而以吕禄女为少帝后欲连固根本牢甚然无益也髙后崩合葬长陵【闗中记曰髙祖陵在西吕后陵在东汉帝后同茔则为合葬不合陵诸陵皆如此】禄产等惧诛谋作乱大臣征之天诱其统【徐广曰一作衷】卒灭吕氏唯独置孝惠皇后居北宫迎立代王是为孝文帝奉汉宗庙此岂非天邪非天命孰能当之　薄太后父吴人姓薄氏秦时与故魏王宗家女魏媪通生薄姬而薄父死山隂因葬焉及诸侯畔秦魏豹立为魏王而魏媪内其女于魏宫媪之许负所相相薄姬云当生天子是时项羽方与汉王相距荥阳天下未有所定豹初与汉击楚及闻许负言心独喜因背汉而畔中立更与楚连和汉使曹参等击虏魏王豹以其国为郡而薄姬输织室豹已死汉王入织室见薄姬有色诏内后宫歳余不得幸始姬少时与管夫人赵子儿相爱约曰先贵无相忘已而管夫人赵子儿先幸汉王汉王坐河南宫成臯台此两美人相与笑薄姬初时约汉王闻之问其故两人具以实告汉王汉王心惨然怜薄姬是日召而幸之薄姬曰昨暮夜妾梦苍龙据吾腹髙帝曰此贵徴也吾为女遂成之一幸生男是为代王其后薄姬希见髙祖髙祖崩诸御幸姬戚夫人之属吕太后怒皆幽之不得出宫而薄姬以希见故得出从子之代为代王太后太后弟薄昭从如代代王立十七年髙后崩大臣议立后疾外家吕氏彊皆称薄氏仁善故迎代王立为孝文皇帝而太后改号曰皇太后弟薄昭封为轵侯薄太后母亦前死葬栎阳北于是乃追尊薄父为灵文侯会稽郡置园邑三百家长丞已下吏奉守寝庙上食祠如法而栎阳北亦置灵文侯夫人园如灵文侯园仪薄太后以为母家魏王后早失父母其奉薄太后诸魏有力者于是召复魏氏及尊赏赐各以亲防受之薄氏侯者凡一人薄太后后文帝二年以孝景帝前二年崩葬南陵以吕后会葬长陵故特自起陵近孝文皇帝霸陵【徐广曰霸陵县冇轵道亭】窦太后赵之清河观津人也吕太后时窦姬以良家子入宫侍太后太后出宫人以赐诸王各五人窦姬与在行中窦姬家在清河欲如赵近家请其主遣宦者吏必置我籍赵之伍中宦者忘之误置其籍代伍中籍奏诏可当行窦姬涕泣怨其宦者不欲徃相强乃肯行至代代王独幸窦姬主女嫖后生两男而代王王后生四男先代王未入立为帝而王后卒及代王立为帝而王后所生四男更病死孝文帝立数月公卿请立太子而窦姬长男最长立为太子立窦姬为皇后女嫖为长公主其明年立少子武为代王已而又徙梁是为梁孝王窦皇后亲早卒葬观津于是薄太后乃诏有司追尊窦后父为安成侯母曰安成夫人令清河置园邑二百家长丞奉守比灵文园法窦皇后兄窦长君弟曰窦广国字少君少君年四五歳时家贫为人所略卖其家不知其处传十余家至宜阳为其主入山作炭寒卧岸下百余人岸崩尽厌杀卧者少君独得脱不死自卜数日当为侯徙其家之长安闻窦皇后新立家在观津姓窦氏广国去时虽小识其县名及姓又常与其姊采桑堕用为符信上书自陈窦皇后言之于文帝召见问之具言其故果是又复问他何以为验对曰姊去我西时与我决于传舎中丐沐沐我请食饭我乃去于是窦后持之而泣泣涕交横下侍御左右皆伏地泣助皇后悲哀乃厚赐田宅金钱封公昆弟家于长安绛侯灌将军等曰吾属不死命乃且县此两人两人所出微不可不为择师傅賔客又复效吕氏大事也于是乃选长者士之有节行者与居窦长君少君由此为退让君子不敢以尊贵骄人窦皇后病失明文帝幸邯郸慎夫人尹姬皆毋子孝文帝崩孝景帝立乃封广国为章武侯长君前死封其子彭祖为南皮侯吴楚反时窦太后从昆弟子窦婴任侠自喜将兵以军功为魏其侯窦氏凡三人为侯窦太后好黄帝老子言帝及太子诸窦不得不读黄帝老子尊其术窦太后后孝景帝六歳建元六年崩合葬霸陵遗诏尽以东宫金钱财物赐长公主嫖　王太后槐里人母曰臧儿臧儿者故燕王臧荼孙也臧儿嫁为槐里王仲妻生男曰信与两女而仲死臧儿更嫁长陵田氏生男蚡胜臧儿长女嫁为金王孙妇生一女矣而臧儿卜筮之曰两女皆当贵因欲竒两女乃夺金氏金氏怒不肯予决乃内之太子宫太子幸爱之生三女一男男方在身时王美人梦日入其怀以告太子太子曰此贵征也未生而孝文帝崩孝景帝即位王夫人生男先是臧儿又入其少女儿姁儿姁生四男景帝为太子时薄太后以薄氏女为妃及景帝立立妃曰薄皇后皇后母子毋宠薄太后崩废薄皇后景帝长男荣其母栗姬栗姬齐人也立荣为太子长公主嫖有女欲予为妃栗姬妬而景帝诸美人皆因长公主见景帝得贵幸皆过栗姬栗姬日怨怒谢长公主不许长公主欲予王夫人王夫人许之长公主怒而日谗栗姬短于景帝曰栗姬与诸贵夫人幸姬会常使侍者祝唾其背挟邪媚道景帝以故望之景帝尝体不安心不乐属诸子为王者于栗姬曰百歳后善视之粟姬怒不肯应言不逊景帝恚心嗛之而未发也长公主日誉王夫人男之美景帝亦贤之又有曩者所梦日符计未有所定王夫人知帝望栗姬因怒未解隂使人趣大臣立栗姬为皇后大行奏事毕曰子以母贵母以子贵今太子母无号宜立为皇后景帝怒曰是而所宜言邪遂按诛大行而废太子为临江王栗姬恚恨不得见以忧死卒立王夫人为皇后其男为太子封皇后兄信为盖侯景帝崩太子袭号为皇帝尊皇太后母臧儿为平原君封田蚡为武安侯胜为周阳侯景帝十三男一男为帝十二男皆为王而儿姁早卒其四子皆为王王太后长女号曰平阳公主次为南宫公主次为林虑公主盖侯信好酒田蚡胜贪巧于文辞王仲早死葬槐里追尊为共侯置园邑二百家及平原君卒从田氏葬长陵置园比共侯园而王太后后孝景帝十六歳以元朔四年崩合葬阳陵王太后家凡三人为侯　卫皇后字子夫生微矣盖共家号曰卫氏出平阳侯邑【徐广曰平阳侯曹夀尚平阳公主】子夫为平阳主讴者武帝初即位数歳无子平阳主求诸良家子女十余人饰置家武帝祓【徐广曰三月上巳临水祓谓之禊吕后本纪亦云三月祓还过轵道盖与游字相似故或定之也】霸上还因过平阳主主见所侍美人上弗説既饮讴者进上望见独説卫子夫是日武帝起更衣子夫待尚衣轩中得幸上还坐驩甚赐平阳主金千斤主因奏子夫奉送入宫子夫上车平阳主拊其背曰行矣强饭勉之即贵无相忘入宫歳余竟不复幸武帝择宫人不中用者斥出归之卫子夫得见涕泣请出上怜之复幸遂冇身尊宠日隆召其兄卫长君弟青为侍中而子夫后大幸有宠凡生三女一男男名据初上为太子时娶长公主女为妃立为帝妃立为皇后姓陈氏无子上之得为嗣大长公主有力焉【徐广曰即景帝姊嫖也】以故陈皇后骄贵闻卫子夫大幸恚几死者数矣上愈怒陈皇后挟妇人媚道其事颇觉于是废陈皇后而立卫子夫为皇后陈皇后母大长公主景帝姊也数让武帝姊平阳公主曰帝非我不得立已而弃捐吾女壹何不自喜而倍本乎平阳公主曰用无子故废耳陈皇后求子与医钱凡九千万然竟无子卫子夫已立为皇后先是卫长君死乃以卫青为将军击胡有功封为长平侯青三子在襁褓中皆封为列侯及卫皇后所谓姊卫少儿少儿生子霍去病以军功为冠军侯号骠骑将军青号大将军立卫皇后子据为太子卫氏枝属以军功起家五人为侯及卫后色衰赵之王夫人幸有子为齐王王夫人早卒而中山李夫人有宠有男一人为昌邑王李夫人早卒其兄李延年以音幸号协律协律者故倡也兄弟皆坐奸族是时其长兄广利为贰师将军伐大宛不及诛还而上既夷李氏后怜其家乃封为海西侯他姬子二人为燕王广陵王其母无宠以忧死及李夫人卒则有尹婕妤之属更有宠然皆以倡见非王侯有土之士女不可以配人主也
　　褚先生曰臣为郎时问习汉家故事者钟离生曰王太后在民间时所生子女者【徐广曰名俗】父为金王孙王孙死已景帝崩后武帝已立王太后独在而韩王孙名嫣素得幸武帝承间白言太后有女在长陵也武帝曰何不早言乃使使徃先视之在其家武帝乃自徃迎取之跸道先驱旄骑出横城门【如淳曰横音光三辅黄图云北面西头门】乘舆驰至长陵当小市西入里里门闭暴开乘舆直入此里通至金氏门外止使武骑围其宅为其亡走身自徃取不得也即使左右羣臣入呼求之家人惊恐女亡匿内中牀下扶持出门令拜谒武帝下车泣曰嚄大姊何藏之深也诏副车载之车驰还而直入长乐宫行诏门着引籍通到谒太后太后曰帝倦矣何从来帝曰今者至长陵得臣姊与俱来顾曰谒太后太后曰女某邪曰是也太后为下泣女亦伏地泣武帝奉酒前为夀奉钱千万奴婢三百人公田百顷甲第以赐姊太后谢曰为帝费焉于是召平阳主南宫主林虑主三人俱来谒见姊因号曰脩成君有子男一人女一人男号为脩成子仲女为诸侯王王后【徐广曰嫁为淮南王安太子妃也】此二子非刘氏以故太后怜之脩成子仲骄恣陵折吏民皆患苦之卫子夫立为皇后后弟卫青字仲卿以大将军封为长平侯四子长子伉为侯世子侯世子常侍中贵幸其三弟皆封为侯各千三百户一曰隂安侯二曰发干侯三曰宜春侯贵震天下天下歌之曰生男无喜生女无怒独不见卫子夫霸天下是时平阳主寡居尝用列侯尚主主与左右议长安中列侯可为夫者皆言大将军可主笑曰此出吾家常使令骑从我出入耳奈何用为夫乎左右侍御者曰今大将军姊为皇后三子为侯富贵振动天下主何以易之乎于是主乃许之言之皇后令白之武帝乃诏卫将军尚平阳公主焉
　　褚先生曰丈夫龙变传曰蛇化为龙不变其文家化为国不变其姓丈夫当时富贵百恶灭除光耀荣华贫贱之时何足累之哉
　　武帝时幸夫人尹婕妤邢夫人号娙娥众人谓之娙何娙何秩比中二千石容华秩比二千石婕妤比列侯常从婕妤迁为皇后尹夫人与邢夫人同时竝幸有诏不得相见尹夫人自请武帝愿望见邢夫人帝许之即令他夫人饰从御者数十人为邢夫人来前尹夫人前见之曰此非邢夫人身也帝曰何以言之对曰视其身貎形状不足以当人主矣于是帝乃诏使邢夫人衣故衣独身来前尹夫人望见之曰此真是也于是乃低头俛而泣自痛其不如也谚曰美女入室恶女之仇
　　褚先生曰浴不必江海要之去垢马不必骐骥要之善走士不必贤世要之知道女不必贵种要之贞好传曰女无美恶入室见妒士无贤不肖入朝见嫉美女者恶女之仇岂不然哉　钩弋夫人姓赵氏河间人也得幸武帝生子一人昭帝是也武帝年七十乃生昭帝昭帝立时年五歳耳【徐广曰武帝崩年正七十昭帝年八歳耳】卫太子废后未复立太子而燕王旦上书愿归国入宿卫武帝怒立斩其使者于北阙上居甘泉宫召画工图画周公负成王也于是左右羣臣知武帝意欲立少子也后数日帝谴责钩弋夫人夫人脱簪珥叩头帝曰引持去送掖庭狱夫人还顾帝曰趣行女不得活夫人死云阳宫时暴风扬尘百姓感伤使者夜持棺徃葬之封识其处其后帝闲居问左右曰人言云何左右对曰人言且立其子何弃其母乎帝曰然是非儿曹愚人所知也徃古国家所以乱也由主少母壮也女主独居骄蹇淫乱自恣莫能禁也女不闻吕后邪故诸为武帝生子者无男女其母无不谴死岂可谓非贤圣哉昭然逺见为后世计虑固非浅闻愚儒之所及也諡为武岂虚哉














　　史记集解卷四十九
　　钦定四库全书
　　史记集解卷五十
　　宋　裴骃　撰
　　史记五十
　　楚元王世家第二十
　　楚元王刘交者髙祖之同母【徐广曰一作父】少弟也字游髙祖兄弟四人长兄伯伯蚤卒始髙祖微时尝辟事时时与賔客过巨嫂食【徐广曰汉书云丘嫂也】嫂厌叔叔与客来嫂详为羮尽栎釡賔客以故去已而视釡中尚有羮髙祖由此怨其嫂及髙祖为帝封昆弟而伯子独不得封太上皇以为言髙祖曰某非忘封之也为其母不长者耳于是乃封其子信为羮颉侯【徐广曰羮颉侯以髙祖七年封封十三年髙后元年有罪削爵一级为关内侯】而王次兄仲于代【徐广曰次兄名喜字仲以六年立为代王其年罢卒諡项王有子曰濞】髙祖六年已禽楚王韩信于陈乃以弟交为楚王都彭城即位二十三年卒子夷王郢立夷王四年卒子王戊立王戊立二十年冬坐为薄太后服私奸削东海郡春戊与吴王合谋反其相张尚太赵夷吾谏不听戊则杀尚夷吾起兵与吴西攻梁破棘壁至昌邑南与汉将周亚夫战汉絶吴楚粮道士卒饥吴王走楚王戊自杀军遂降汉汉已平吴楚孝景帝欲以德侯子续吴【徐广曰徳侯名广吴王濞之弟也其父曰仲】以元王子礼续楚窦太后曰吴王老人也宜为宗室顺善今乃首率七国纷乱天下奈何续其后不许吴许立楚后是时礼为汉宗正乃拜礼为楚王奉元王宗庙是为楚文王文王立三年卒子安王道立安王二十二年卒子襄王注立襄王立十四年卒子王纯代立王纯立地节二年中人上书告楚王王谋反王自杀国除入汉为彭城郡【徐广曰纯立十七年卒諡节王子延夀立十九年死】　赵王刘遂者其父髙祖中子名友諡曰幽幽王以忧死故为幽髙后王吕禄于赵一岁而髙后崩大臣诛诸吕吕禄等乃立幽王子遂为赵王孝文帝即位二年立遂辟彊取赵之河间郡为河间王以为文王立十三年卒子哀王福立一年卒无子絶后国除入于汉遂既王赵二十六年孝景帝时坐鼂错以适削赵王常山之郡吴楚反赵王遂与合谋起兵其相建徳内史王悍谏不听遂烧杀建徳王悍发兵屯其西界欲待吴与俱西北使匈奴与连和攻汉汉使曲周侯郦寄击之赵王遂还城守邯郸相距七月吴楚败于梁不能西匈奴闻之亦止不肯入汉边栾布自破齐还乃并兵引水灌赵城赵城坏赵王自杀邯郸遂降赵幽王絶后
　　太史公曰国之将兴必有祯祥君子用而小人退国之将亡贤人隐乱臣贵使楚王戊毋刑申公遵其言赵任防与先生【赵尧传曰赵人防与公也】岂有簒杀之谋为天下僇哉贤人乎贤人乎非质有其内恶能用之哉甚矣安危在出令存亡在所任诚哉是言也


</div>
    <div class="pagination">
<a href="史记集解_page13.html">上一页</a><span>...</span><a href="史记集解_page9.html">9</a><a href="史记集解_page10.html">10</a><a href="史记集解_page11.html">11</a><a href="史记集解_page12.html">12</a><a href="史记集解_page13.html">13</a><span class="current-page">14</span><a href="史记集解_page15.html">15</a><a href="史记集解_page16.html">16</a><a href="史记集解_page17.html">17</a><a href="史记集解_page18.html">18</a><a href="史记集解_page19.html">19</a><span>...</span><a href="史记集解_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
