<!DOCTYPE html>
<html>
 <head>
  <meta charset="utf-8"/>
  <title>
   史记正义 - 第 28 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记正义 - 第 28 页/共 38 页
  </h1>
  <div class="content">
   蔡泽者燕人也游学干诸侯【不待礼曰干】小大甚众不遇而从唐举相曰吾闻先生相李兊曰百日之内持国秉政有之乎曰有之曰若臣者何如唐举孰视而笑曰先生曷巨肩魋顔蹙齃膝挛吾闻圣人不相殆先生乎蔡泽知唐举戱之乃曰富贵吾所自有吾所不知者寿也愿闻之唐举曰先生之寿从今以往者四十三嵗蔡泽笑谢而去谓其御者曰吾持梁刺齿肥跃马疾驱怀黄金之印结紫绶于要揖让人主之前食肉富贵四十三年足矣去之赵见逐入韩魏遇夺釡鬲于涂闻应侯任郑安平王稽皆负重罪于秦应侯内慙蔡泽乃西入秦将见昭王使人宣言以感怒应侯曰燕客蔡泽天下雄俊辩智士也彼一见秦王秦王必困君而夺君之位应侯闻曰五帝三代之事百家之说吾既知之众口之辩吾皆摧之是恶能困我而夺我位乎使人召蔡泽蔡泽入则揖应侯应侯固不快及见之又倨应侯因让之曰子常宣言欲代我相秦寜有之乎对曰然应侯曰请闻其说蔡泽曰吁君何见之晚也夫四时之序成功者去夫人生百体坚彊手足便利耳目聦明而心圣智岂非士之愿与应侯曰然蔡泽曰质仁秉义行道施徳得志于天下天下懐乐敬爱而尊慕之皆愿以为君王岂不辩智之期与应侯曰然蔡泽复曰富贵显荣成理万物使各得其所性命寿长终其天年而不夭伤天下继其统守其业传之无穷名实纯粹泽流千里世世称之而无絶与天地终始岂道徳之符而圣人所谓吉祥善事者与应侯曰然蔡泽曰若夫秦之商君楚之吴起越之大夫种其卒然亦可愿与应侯知蔡泽之欲困已以説复谬曰何为不可夫公孙鞅之事孝公也极身无贰虑尽公而不顾私设刀锯以禁奸邪信赏罚以致治披腹心示情素防怨咎欺旧友夺魏公子卬安秦社稷利百姓卒为秦禽将破敌攘地千里吴起之事悼王也使私不得害公谗不得蔽忠言不取茍合行不取茍容不为危易行行义不辟难然为覇主彊国不辞祸凶大夫种之事越王也主虽困辱悉忠而不解主虽絶亡尽能而弗离成功而弗矜贵富而不骄怠若此三子者固义之至也忠之节也是故君子以义死难视死如归生而辱不如死而荣士固有杀身以成名唯义之所在虽死无所恨何为不可哉蔡泽曰主圣臣贤天下之盛福也君明臣直国之福也父慈子孝夫信妻贞家之福也故比干忠而不能存殷子胥智而不能完吴申生孝而晋国乱是皆有忠臣孝子而国家灭乱者何也无明君贤父以聴之故天下以其君父为僇辱而怜其臣子今商君吴起大夫种之为人臣是也其君非也故世称三子致功而不见徳岂慕不遇世死乎夫待死而后可以立忠成名是防子不足仁孔子不足圣管仲不足大也夫人之立功岂不期于成全邪身与名俱全者上也名可法而身死者其次也名在僇辱而身全者下也于是应侯称善蔡泽少得闲因曰夫商君吴起大夫种其为人臣尽忠致功则可愿矣闳夭事文王周公辅成王也岂不亦圣乎以君臣论之商君吴起大夫种其可愿孰与闳夭周公哉应侯曰商君吴起大夫种弗若也蔡泽曰然则君之主慈仁任忠惇厚旧故其贤智与有道之士为胶漆义不倍功臣孰与秦孝公楚悼王越王乎应侯曰未知何如也蔡泽曰今主亲忠臣不过秦孝公楚悼王越王君之设智能为主安危修政治乱彊兵批患折难广地殖谷富国足家彊主尊社稷显宗庙天下莫敢欺犯其主主之威盖震海内功彰万里之外声名光辉于千世君孰与商君吴起大夫种应侯曰不若蔡泽曰今王之亲忠臣不亡旧故不若孝公悼王句践而君之功绩爱信亲幸又不若商君吴起大夫种然而君之禄位贵盛私家之富过于三子而身不退者恐患之甚于三子窃为君危之语曰日中则移月满则亏物盛则衰天地之常数也进退盈缩与时变化圣人之常道也故国有道则仕国无道则隐圣人曰飞龙在天利见大人不义而富且贵于我如浮云今君之怨已讐而徳已报意欲至矣而无变计窃为君不取也且夫翠鹄犀象其处势非不逺死也而所以死者惑于饵也苏秦智伯之智非不足以辟辱逺死也而所以死者惑于贪利不止也是以圣人制礼节欲取于民有度使之以时用之有止故志不溢行不骄常与道俱而不失故天下承而不絶昔者齐桓公九合诸侯一匡天下至于葵丘之防有骄矜之志畔者九国吴王夫差兵无敌于天下勇彊以轻诸侯陵齐晋故遂以杀身亡国夏育太史噭叱呼骇三军【呼音火故反】然而身死于庸夫此皆乗至盛而不返道理不居卑退处俭约之患也夫商君为秦孝公明法令禁奸本尊爵必赏有罪必罚平权衡正度量调轻重决裂阡陌以静生民之业而一其俗劝民耕农利土一室无二事力田稸积习战陈之事是以兵动而地广兵休而国富故秦无敌于天下立威诸侯成秦国之业功已成矣而遂以车裂楚地方数千里持防百万白起率数万之师以与楚战一战举鄢郢以烧夷陵再战南并蜀汉又越韩魏而攻彊赵北坑马服诛屠四十余万之众尽之于长平之下流血成川沸声若靁遂入围邯郸使秦有帝业楚赵天下之彊国而秦之仇敌也自是之后楚赵皆慑防不敢攻秦者白起之势也身所服者七十余城功已成矣而遂赐剑死于杜邮吴起为楚悼王立法卑减大臣之威重罢无能废无用捐不急之官塞私门之请一楚国之俗禁游客之民精耕战之士南収杨越北并陈蔡破横散从使驰説之士无所开其口禁朋党以厉百姓定楚国之政兵震天下威服诸侯功已成矣而卒枝解大夫种为越王深谋逺计免会稽之危以亡为存因辱为荣垦草入邑辟地殖谷率四方之士专上下之力辅句践之贤报夫差之讐卒擒劲吴令越成霸功已彰而信矣句践终负而杀之此四子者功成不去祸至于此此所谓信而不能诎往而不能返者也范蠡知之超然辟世长为陶朱公君独不观夫者乎或欲大投或欲分功此皆君之所明知也今君相秦计不下席谋不出廊庙坐制诸侯利施三川以实宜阳【施犹展也言伐得三川之地以实宜阳言展开三川实宜阳】决羊肠之险塞太行之道又斩范中行之涂六国不得合从栈道千里通于蜀汉使天下皆畏秦秦之欲得矣君之功极矣此亦秦之分功之时也如是而不退则商君白公吴起大夫种是也吾闻之鉴于水者见靣之容鉴于人者知吉与凶书曰成功之下不可久处四子之祸君何居焉君何不以此时归相印让贤者而授之退而岩居川观必有伯夷之亷长为应侯世世称孤而有许田延陵季子之让乔松之寿孰与以祸终哉即君何居焉忍不能自离疑不能自决必有四子之祸矣易曰元龙有悔此言上而不能下信而不能诎往而不能自返者也愿君孰计之应侯曰善吾闻欲而不知止失其所以欲有而不知足失其所以有先生幸教雎敬受命于是乃延入坐为上客后数日入朝言于秦昭王曰客新有从山东来者曰蔡泽其人辩士明于三王之事五伯之业世俗之变足以寄秦国之政臣之见人甚众莫及臣不如也臣敢以闻秦昭王召见与语大説之拜为客卿应侯因谢病请归相印昭王彊起应侯应侯遂称病笃范雎免相昭王新説蔡泽计画遂拜为秦相东収周室蔡泽相秦数月人或恶之惧诛乃谢病归相印号为纲成君居秦十余年事昭王孝文王荘襄王卒事始皇帝为秦使于燕三年而燕使太子丹入质于秦
　　太史公曰韩子称长袖善舞多钱善贾信哉是言也范雎蔡泽世所谓一切辩士然游说诸侯至白首无所遇者非计防之拙所为说力少也及二人羇旅入秦继踵取卿相垂功于天下者固彊弱之势异也然士亦有偶合贤者多如此二子不得尽意岂可胜道哉然二子不困戹恶能激乎









　　史记正义卷七十九
&lt;史部,正史类,史记正义&gt;
　　钦定四库全书
　　史记正义卷八十
　　唐　张守节　撰
　　乐毅列传第二十　　　　　　　史记八十
　　乐毅者其先祖曰乐羊乐羊为魏文侯将伐取中山【今定州】魏文侯封乐羊以灵夀【今镇州灵夀】乐羊死葬于灵夀其后子孙因家焉中山复国至赵武灵王时复灭中山而乐氏后有乐毅乐毅贤好兵赵人举之及武灵王有沙之乱乃去赵适魏闻燕昭王以子之之乱而齐大败燕燕昭王怨齐未尝一日而忘报齐也燕国小辟逺力不能制于是屈身下士先礼郭隗【説苑云燕昭问于隗曰寡人地狭民寡齐人取蓟八城匈奴驱驰楼烦之下以孤之不肖得承宗庙恐社稷危存之有道乎隗曰帝者之臣其名臣其实师王者之臣其名臣其实友霸者之臣其名臣其实仆危困国之臣其名臣其实虏今王将自东西目指气使以求臣则厮役之才至矣南面聴朝不失揖让之理以求臣则人臣之才至矣北靣等礼不乘之以势以求臣则朋友之才至矣西靣逡巡以求臣则师传之才至矣诚欲与王霸同道隗请为天下之士开路于是常置隗为上客也】以招贤者乐毅于是为魏昭王使于燕燕王以客礼待之乐毅辞让遂委质为臣燕昭王以为亚卿乆之当是时齐湣王彊南败楚相唐昧于重邱【在冀州城武县界】西摧三晋于观津【在冀州武邑县东南二十五里】遂与三晋击秦助赵灭中山破宋广地千余里与秦昭王争重为帝已而复归之诸侯皆欲背秦而服于齐湣王自矜百姓弗堪于是燕昭王问伐齐之事乐毅对曰齐霸国之余业也地大人众未易独攻也王必欲伐之莫如与赵及楚魏于是使乐毅约赵惠文王别使连楚魏令赵嚪秦以伐齐之利诸侯害齐湣王之骄防皆争合从与燕伐齐乐毅还报燕昭王悉起兵使乐毅为上将军赵惠文王以相国印授乐毅乐毅于是并防赵楚韩魏燕之兵以伐齐破之济西诸侯兵罢归而燕军乐毅独追至于临菑齐湣王之败济西亡走保于莒乐毅独留徇齐齐皆城守乐毅攻入临菑尽取齐寳财物祭器输之燕燕昭王大説亲至济上劳军行赏飨士封乐毅于昌国【故昌城在淄州淄川县东北四十里也】号为昌国君于是燕昭王收齐卤获以归而使乐毅复以兵平齐城之不下者乐毅留徇齐五嵗下齐七十余城皆为郡县以属燕唯独莒即墨未服【即墨今莱州】防燕昭王死子立为燕惠王惠王自为太子时尝不快于乐毅及即位齐之田单闻之乃纵反间于燕曰齐城不下者两城耳然所以不早拔者闻乐毅与燕新王有隙欲连兵且留齐南靣而王齐齐之所患唯恐他将之来于是燕惠王固已疑乐毅得齐反间乃使骑刦代将而召乐毅乐毅知燕惠王之不善代之畏诛遂西降赵赵封乐毅于观津号曰望诸君尊宠乐毅以警动于燕齐齐田单后与刦战果设诈诳燕军遂破骑刦于即墨下而转战逐燕北至河上【沧徳二州之北河】尽复得齐城而迎襄王于莒入于临菑燕惠王后悔使骑刦代乐毅以故破军亡将失齐又怨乐毅之降赵恐赵用乐毅而乘燕之弊以代燕燕惠王乃使人让乐毅且谢之曰先王举国而委将军将军为燕破齐报先王之讐天下莫不震动寡人岂敢一日而忘将军之功哉防先王弃羣臣寡人新即位左右误寡人寡人之使骑刦代将军为将军乆防露于外故召将军且休计事将军过聴以与寡人有隙遂捐燕归赵将军自为计则可矣而亦何以报先王之所以遇将军之意乎乐毅报遗燕惠王书曰臣不佞不能奉承王命以顺左右之心恐伤先王之明有害足下之义故遁迯走赵今足下使人数之以罪臣恐侍御者不察先王之所以畜幸臣之理又不白臣之所以事先王之心故敢以书对臣闻贤圣之君不以禄私亲其功多者赏之其能当者处之故察能而授官者成功之君也论行而结交者立名之士也臣窃观先王之举也见有髙世主之心【乐毅见燕昭有自髙尊世上人主之心故假魏节使燕】故假节于魏以身得察于燕先王过举厠之賔客之中立之羣臣之上不谋父兄【杜预云兄同姓羣臣也】以为亚卿臣窃不自知自以为奉令承教可幸无罪故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗亊也练于兵甲习于战攻王若欲伐之必与天下图之与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命起兵击齐以天之道先王之灵河北之地随先王而举之济上【济水之上在齐上】济上之军受命击齐大败齐人轻卒鋭兵长驱至国齐王遁而走莒仅以身免珠玉财宝车甲珍器尽收入于燕齐器设于宁台【括地志云燕元英磨室二宫皆燕宫在幽州蓟县西四里寜台之下】大吕陈于元英故鼎反乎磨室【括地志云厯室宫名髙诱云燕哙乱齐伐燕杀哙得鼎今反归燕故鼎】蓟邱之植植于汶篁【幽州蓟地西北隅有蓟邱又汶水源出兖州博城县东北原山西南入沛】自五伯已来功未有及先王者也先王以为慊于志故裂地而封之使得比小国诸侯臣窃不自知自以为奉命承教可幸无罪是以受命不辞臣闻贤圣之君功立而不废故着于春秋蚤知之士名成而不毁故称于后世若先王之报怨雪耻夷万乘之彊国收八百嵗之蓄积及至弃羣臣之日余教未衰执政任事之臣脩法令慎庶孽施及乎萌皆可以教后世臣闻之善作者不必善成善始者不必善终昔伍子胥説聴于阖闾而吴王逺迹至郢夫差弗是也赐之鸱夷而浮之江吴王不寤先论之可以立功故沈子胥而不悔子胥不蚤见主之不同量是以至于入江而不化夫免身立功以明先王之迹臣之上计也离毁辱之诽谤堕先王之名臣之所大也临不测之罪以幸为利义之所不敢出也臣闻古之君子交絶不出恶声【君子之人交絶不説已长而谈彼短】忠臣去国不絜其名【言不洁已名行而咎于君若箕子不忍言殷恶是也】臣虽不佞数奉教于君子矣侍御者之亲左右之説不察踈逺之行故敢献书以闻唯君王之留意焉于是燕王复以乐毅子乐间为昌国君而乐毅往来复通燕燕赵以为客卿乐毅卒于赵乐间居燕三十余年燕王喜用其相栗腹之计欲攻赵而问昌国君乐间乐间曰赵四战之国也【东隣燕齐西边秦楼烦南界韩魏北迫匈奴】其民习兵伐之不可燕王不聴遂伐赵赵使亷颇击之大破栗腹之军于鄗禽栗腹乐乘乐乘者乐间之宗也于是乐间奔赵赵遂围燕燕重割地以与赵和赵乃觧而去燕王恨不用乐间乐间既在赵乃遗乐间书曰纣之时箕子不用犯谏不怠以冀其聴商容不逹身祗辱焉以冀其变及民志不入狱囚自出然后二子退故纣负桀暴之累二子不失忠圣之名何者其忧患之尽矣今寡人虽愚不若纣之暴也燕民虽乱不若殷民之甚也室有语不相尽以告邻里【言家室有忿争不决必告邻里今故以书相告也】二者寡人不为君取也【二者谓燕君未如纣燕民未如殷民复相告子反燕以疑君民之恶是寡人不谓君取之】乐间乐乘怨燕不聴其计二人卒留赵赵封乐乘为武襄君其明年乐乘亷颇为赵围燕燕重礼以和乃觧后五嵗赵孝成王卒襄王使乐乘代亷颇亷颇攻乐乘乐乘走亷颇亡入魏其后十六年而秦灭赵其后二十余年髙帝过赵问乐毅有后世乎对曰有乐叔髙帝封之乐乡【地理志云信都有乐乡县】号曰华成君华成君乐毅之孙也而乐氏之族有乐瑕公乐臣公赵且为秦所灭亡之齐髙宻乐臣公善脩黄帝老子之言显闻于齐称贤师
　　太史公曰始齐之蒯通及主父偃读乐毅之报燕王书未尝不废书而泣也乐臣公学黄帝老子其本师号曰河上丈人不知其所出河上丈人教安期生安期生教毛翕公毛翕公教乐瑕公乐瑕公教乐臣公乐臣公教盖公盖公教于齐髙宻胶西为曹相国师









　　史记正义卷八十
　　钦定四库全书
　　史记正义卷八十一
　　唐　张守节　撰
　　亷颇蔺相如列传第二十一　史记八十一
　　亷颇者赵之良将也赵惠文王十六年亷颇为赵将伐齐大破之取晋阳【故城在曹州乘氏系西北四十七里也】拜为上卿以勇气闻于诸侯蔺相如者赵人也为赵宦者令缪贤舎人赵惠文王时得楚和氏璧秦昭王闻之使人遗赵王书愿以十五城请易璧赵王与大将军亷颇诸大臣谋欲予秦秦城不可得徒见欺欲勿予即患秦兵之来计未定求人可使报秦者未得宦者令缪贤曰臣舎人蔺相如可使王问何以知之对曰臣尝有罪窃计欲亡走燕臣舎人相如止臣曰君何以知燕王臣语曰臣尝从大王与燕王防境上燕王私握臣手曰愿结友以此知之故欲往相如谓臣曰夫赵彊而燕弱而君幸于赵王故燕王欲结于君今君乃亡赵走燕燕畏赵其势必不敢留君而束君归赵矣君不如肉伏斧质请罪则幸得脱矣臣从其计大王亦幸赦臣臣窃以为其人勇士有智谋冝可使于是王召见问蔺相如曰秦王以十五城请易寡人之璧可予不相如曰秦彊而赵弱不可不许王曰取吾璧不予我城奈何相如曰秦以城求璧而赵不许曲在赵赵予璧而秦不予赵城曲在秦均之二防寕许以负秦曲王曰谁可使者相如曰王必无人臣愿奉璧往使城入赵而璧留秦城不入臣请完璧归赵赵王于是遂遣相如奉璧西入秦秦王坐章台见相如相如奉璧奏秦王秦王大喜以示羙人及左右左右皆呼万嵗相如视秦王无意偿赵城乃前曰璧有瑕请指示王王授璧相如因持璧却立倚柱怒髪上冲冠谓秦王曰大王欲得璧使人发书至赵王赵王悉召羣臣议皆曰秦贪负其彊以空言求璧偿城不可得议不欲予秦璧臣以为布衣之交尚不相欺况大国乎且以一璧之故逆彊秦之驩不可于是赵王乃斋戒五日使臣奉璧拜送书于庭何者严大国之威以脩敬也今臣至大王见臣列观礼节甚倨得璧传之羙人以戯弄臣臣观大王无意偿赵王城邑故臣复取璧大王必欲急臣臣头今与璧俱碎于柱矣相如持其璧睨柱欲以击柱秦王其破璧乃辞谢固请召有司案图指从此以往十五都予赵相如度秦王特以诈佯为予赵城实不可得乃谓秦王曰和氏璧天下所共传宝也赵王不敢不献赵王送璧时斋戒五日今大王亦冝斋戒五日设九賔于廷【刘伯荘云九賔者周王备之礼天子临轩九服同会秦赵何得九賔但亦陈设车辂文物耳】臣乃敢上璧秦王度之终不可彊夺遂许斋五日舎相如广成舎相如度秦王虽斋决负约不偿城乃使其从者衣褐懐其璧从径道亡归璧于赵秦王斋五日后乃设九賔礼于廷引赵使者蔺相如相如至谓秦王曰秦自缪公以来二十余君未尝有坚明约束者也臣诚见欺于王而负赵故令人持璧归间至赵矣且秦彊而赵弱大王遣一介之使至赵赵立奉璧来今以秦之彊而先割十五都予赵赵岂敢留璧而得罪于大王乎臣知欺大王之罪当诛臣请就汤镬唯大王与羣臣熟计议之秦王与羣臣相视而嘻左右或欲引相如去秦王因曰今杀相如终不能得璧也而絶秦赵之驩不如因而厚遇之使归赵赵王岂以一璧之故欺秦邪卒廷见相如毕礼而归之相如既归赵王以为贤大夫使不辱于诸侯拜相如为上大夫秦亦不以城予赵赵亦终不予秦璧其后秦伐赵抜石城【故石城在相州林虑县南九十里也】明年复攻赵杀二万人秦王使使者告赵王欲与王为好防于西河外渑池赵王畏秦欲毋行亷颇蔺相如计曰王不行示赵弱且怯也赵王遂行相如从亷颇送至境与王诀曰王行度道里防遇之礼毕还不过三十日三十日不还则请立太子为王以絶秦望王许之遂与秦王防渑池秦王饮酒酣曰寡人窃闻赵王好音请奏瑟赵王鼔瑟秦御史前书曰某年月日秦王与赵王会饮令赵王鼓瑟蔺相如前曰赵王窃闻秦王善为秦声请奉盆缻秦王以相娯乐【缻音缾】秦王怒不许于是相如前进缻因跪请秦王秦王不肯击缻相如曰五歩之内相如请得以颈血溅大王矣【溅音赞】左右欲刃相如相如张目叱之左右皆靡于是秦王不怿为一击缻相如顾召赵御史书曰某年月日秦王为赵王击缻秦之羣臣曰请以赵十五城为秦王夀蔺相如亦曰请以秦之咸阳为赵王夀秦王竟酒终不能加胜于赵赵亦盛设兵以待秦秦不敢动既罢归国以相如功大拜为上卿位在亷颇之右【秦汉以前用右为上】亷颇曰我为赵将有攻城野战之大功而蔺相如徒以口舌为劳而位居我上且相如素贱人吾羞不忍为之下宣言曰我见相如必辱之相如闻不肯与会相如每朝时常称病不欲与亷颇争列已而相如出望见亷颇相如引车避匿于是舎人相与谏曰臣所以去亲戚而事君者徒慕君之髙义也今君与亷颇同列亷君宣恶言而君畏匿之恐惧殊甚且庸人尚羞之况于将相乎臣等不肖请辞去蔺相如固止之曰公之视亷将军孰与秦王曰不若也相如曰夫以秦王之威而相如廷叱之辱其羣臣相如虽驽独畏亷将军哉顾吾念之彊秦之所以不敢加兵于赵者徒以吾两人在也今两虎共鬭其势不俱生吾所以为此者以先国家之急而后私讐也亷颇闻之肉负荆因賔客至蔺相如门谢罪曰鄙贱之人不知将军寛之至此也卒相与驩为刎颈之交是嵗亷颇东攻齐破其一军居二年亷颇复伐齐防抜之【防音祈在相潞之间】后三年亷颇攻魏之防陵【城在相州安阳县南二十里因防水为名】安阳抜之后四年蔺相如将而攻齐至平邑而罢【故城在魏州昌乐县东北三十里】其明年赵奢破秦军阏与下
　　赵奢者赵之田部吏也收租税而平原君家不肯出赵奢以法治之杀平原君用事者九人平原君怒将杀奢奢因説曰君于赵为贵公子今纵君家而不奉公则法削法削则国弱国弱则诸侯加兵诸侯加兵是无赵也君安得有此富乎以君之贵奉公如法则上下平上下平则国彊国彊则赵固而君为贵戚岂轻于天下邪平原君以为贤言之于王王用之治国赋国赋大平民冨而府库实秦伐韩军于阏与王召亷颇而问曰可救不对曰道逺险狭难救又召乐乘而问焉乐乘对如亷颇言又召问赵奢奢对曰其道逺险狭譬之犹两防鬭于穴中将勇者胜王乃令赵奢将救之兵去邯郸三十里而令军中曰有以军事谏者死秦军军武安西秦军鼔噪勒兵武安屋瓦尽振军中有一人言急救武安赵奢立斩之坚壁留二十八日不行复益増垒秦间来入赵奢善食而遣之间以报秦将秦将大喜曰夫去国三十里【国谓邯郸赵之都地】而军不行乃増垒阏与非赵地也赵奢既已遣秦间乃卷甲而趋之二日一夜至令善射者去阏与五十里而军军垒成秦人闻之悉甲而至军士许厯请以军事谏赵奢曰内之许厯曰秦人不意赵师至此其来气盛将军必厚集其阵以待之不然必败赵奢曰请受令许厯曰请就鈇质之诛赵奢曰胥后令【胥犹须也军去城都三十里而不行未有计过险陜人諌令急救武安乃出此令令虽战须得谋防不用前令故云须后令云耳】邯郸许厯复请諌曰先据北山上者胜【阏与山在洛州武安县西南五十里赵奢距秦军于阏与即此山也按括地志云言拒秦军在此山疑其大近洛州既去邯郸三十里而军又云移之二日一夜至阏与五十里而军垒城据今洛州去潞州三百里间而隔相州潞州阏与聚城是所拒据处】后至者败赵奢许诺即发万人趋之秦兵后至争山不得上赵奢纵兵击之大破秦军秦军觧而走遂觧阏与之围而归赵惠文王赐奢号为马服君以许厯为国尉赵奢于是与亷颇蔺相如同位后四年赵惠文王卒子孝成王立七年秦与赵兵相距长平时赵奢已死而蔺相如病笃赵使亷颇将攻秦秦数败赵军赵军固壁不战秦数挑战亷颇不肯赵王信秦之间秦之间言曰秦之所恶独畏马服君赵奢之子赵括为将耳赵王因以括为将代亷颇蔺相如曰王以名使括若胶柱而鼔瑟耳括徒能读其父书不知合变也赵王不聴遂将之赵括自少时学兵法言兵事以天下莫能当尝与其父奢言兵事奢不能难然不谓善括母问奢其故奢曰兵死地也而括易言之使赵不将括即已若必将之破赵军者必括也及括将行其母上书言于王曰括不可使将王曰何以对曰始妾事其父时为将身所奉饭饮而进食者以十数【奉音捧】所友者以百数大王及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者王所赐金帛归藏于家而日视便利田宅可买者买之王以为何如其父父子异心愿王勿遣王曰毋置之吾已决矣括母因曰王终遣之即有如不称妾得无随坐乎王许诺赵括既代亷颇悉更约束易置军吏秦将白起闻之纵竒兵佯败走而絶其粮道分断其军为二士卒离心四十余日军饿赵括出鋭卒自搏战秦军射杀赵括括军败数十万之众遂降秦秦悉阮之赵前后所亡凡四十五万明年秦兵遂围邯郸嵗余防不得脱赖楚魏诸侯来救乃得觧邯郸之围赵王亦以括母先言竟不诛也自邯郸围觧五年而燕用栗腹之谋曰赵壮者尽于长平其孤未壮举兵击赵赵使亷颇将击大破燕军于鄗杀栗腹遂围燕燕割五城请和乃聴之赵以尉文封亷颇为信平君为假相国亷颇之免长平归也失势之时故客尽去及复用为将客又复至亷颇曰客退矣客曰吁君何见之晚也夫天下以市道交君有势我则从君君无势则去此固其理也有何怨乎居六年赵使亷颇伐魏之繁阳【在相州内黄县东北也】抜之赵孝成王卒子悼襄王立使乐乘代亷颇亷颇怒攻乐乘乐乘走亷颇遂奔魏之大梁其明年赵乃以李牧为将而攻燕抜武遂方城【武遂易州遂城也方城幽州固安县南十里】亷颇居梁乆之魏不能信用赵以数困于秦兵赵王思复得亷颇亷颇亦思复用于赵赵王使使者视亷颇尚可用否亷颇之仇郭开多与使者金令毁之赵使者既见亷颇亷颇为之一饭斗米肉十斤被甲上马以示尚可用赵使还报王曰亷将军虽老尚善饭然与臣坐顷之三遗矢矣赵王以为老遂不召楚闻亷颇在魏隂使人迎之亷颇一为楚将无功曰我思用赵人亷颇卒死于夀春【亷颇墓在夀州夀春县北四里蔺相如墓在邯郸西南六里】李牧者赵之北边良将也常居代鴈门备匈奴【今鴈门县在代地故云鴈门也】以便冝置吏市租皆输入莫府为士卒费日击数牛飨士习射骑谨火多间谍厚遇战士为约曰匈奴即入盗急入收保有敢捕虏者斩匈奴每入火谨輙入收保不敢战如是数嵗亦不亡失然匈奴以李牧为怯虽赵边兵亦以为吾将怯赵王让李牧李牧如故赵王怒召之使他人代将嵗余匈奴每来出战出战数不利失亡多边不得田畜【许又反】复请李牧牧杜门不出固称疾赵王乃复彊起使将兵牧曰王必用臣臣如前乃敢奉令王许之李牧至如故约匈奴数嵗无所得终以为怯边士日得赏赐而不用皆愿一战于是乃具选车得千三百乘选骑得万三千匹百金之士五万人彀者十万人悉勒习战大纵畜牧人民满野匈奴小入佯北不胜以数千人委之单于闻之大率众来入李牧多为竒陈张左右翼击之大破杀匈奴十余万骑灭防褴破东胡降林胡单于奔走其后十余嵗匈奴不敢近赵边城赵悼襄王元年亷颇既亡入魏赵使李牧攻燕抜武遂方城居二年庞暖破燕军杀剧辛后七年秦破赵杀将扈輙于武遂城斩首十万赵乃以李牧为大将军击秦军于宜安【在桓州槀城县西南二十里】大破秦军走秦将桓齮封李牧为武安君居三年秦攻畨吾【在桓州房山县东二十里也】李牧击破秦军南距韩魏赵王迁七年秦使王翦攻赵赵使李牧司马尚御之秦多与赵王宠臣郭开金为反间言李牧司马尚欲反赵王乃使赵葱及齐将顔聚代李牧李牧不受命赵使人防捕得李牧斩之废司马尚后三月王翦因急击赵大破杀赵葱虏赵王迁及其将顔聚遂灭赵
　　太史公曰知死必勇非死者难也处死者难方蔺相如引璧睨柱及叱秦王左右势不过诛然士或怯懦而不敢发相如一奋其气威信敌国退而让颇名重太山其处智勇可谓兼之矣















　　史记正义卷八十一
　　钦定四库全书
　　史记正义卷八十二
　　唐　张守节　撰
　　田单列传第二十二　　　　　史记八十二
　　田单者齐诸田疏属也湣王时单为临菑市掾不见知及燕使乐毅伐破齐齐湣王出奔已而保莒城燕师长驱平齐而田单走安平令其宗人尽断其车轴末而铁笼已而燕军攻安平城壊齐人走争涂以轊折车败为燕所虏唯田单宗人以鐡笼故得脱东保即墨燕既尽降齐城唯独莒即墨不下燕军闻齐王在莒并兵攻之淖齿既杀湣王于莒因坚守距燕军数年不下燕引兵东围即墨即墨大夫出与战败死城中相与推田单曰安平之战田单宗人以鐡笼得全习兵立以为将军以即墨拒燕顷之燕昭王卒惠王立与乐毅有隙田单闻之乃纵反间于燕宣言曰齐王已死城之不抜者二耳乐毅畏诛而不敢归以伐齐为名实欲连兵南靣而王齐齐人未附故且缓攻即墨以待其事齐人所惧唯他将之来即墨残矣燕王以为然使骑刦代乐毅乐毅因归赵燕人士卒忿而田单乃令城中人食必祭其先祖于庭飞鸟悉翔舞城中下食燕人怪之田单因宣言曰神来下教我乃令城中人曰当有神人为我师有一卒曰臣可以为师乎因反走田单乃起引还东乡坐师事之卒曰臣欺君诚无能也田单曰子勿言也因师之每出约束必称神师乃宣言曰吾唯惧燕军之劓所得齐卒置之前行【戸郎反】与我战即墨败矣燕人闻之如其言城中人见齐诸降者尽劓皆怒坚守唯见得单又纵反间曰吾惧燕人掘吾城外冢墓僇先人可为寒心燕军尽掘垄墓烧死人即墨人从城上望见皆涕泣其欲出战怒自十倍田单知士卒之可用乃身操版挿【古之军行常负扳挿也】与士卒分功妻妾编于行伍之间尽防饮食飨士令甲卒皆伏使老弱女子乘城遣使约降于燕燕军皆呼万嵗田单又收民金得千溢令即墨冨豪遗燕将曰即墨即降愿无虏掠吾族家妻妾令安堵燕将大喜许之燕军由此益懈田单乃收城中得千余牛为绛缯衣画以五彩龙文束兵刃于其角而灌脂束苇于尾烧其端凿城数十穴夜纵牛壮士五千人随其后牛尾热怒而奔燕军燕军夜大惊牛尾炬火光明燿燕军视之皆龙文所触尽死伤五千人因衘枚击之而城中鼔噪从之老弱皆击铜器为声声动天地燕军大骇败走齐人遂夷杀其将骑刦燕军扰乱奔走齐人追亡逐北所过城邑皆畔燕而归田单兵日益多乘胜燕日败亡卒至河上而齐七十余城皆复为齐乃迎襄王于莒入临菑而聴政襄王封田单号曰安平君
　　太史公曰兵以正合以竒胜善之者出竒无穷竒正还相生【当犹合也言正兵当阵张左右翼掩其不备则竒正合败敌也】如环之无端夫始如处女适人开户【敌人谓燕军也言燕军被田单反间易将及被卒烧垄墓而令齐卒甚怒是敌人为单开门户也】后如脱兎适不及距其田单之谓邪初悼齿之杀湣王也莒人求湣王子法章得之大史嬓之家【嬓音皎】为人灌园嬓女怜而善遇之后法章私以情告女女遂与通及莒人共立法章为齐王以莒距燕而太史氏女遂为后所谓君王后也燕之初入齐闻画邑人【括地志云防里城在临淄西北三十里春秋时棘邑又云澅邑蠋所居即此邑因澅水为名也】王蠋贤令军中曰环画邑三十里无入以王蠋之故已而使人谓蠋曰齐人多髙子之义吾以子为将封子万家蠋固谢燕人曰子不聴吾引三军而屠画邑王蠋曰忠臣不事二君贞女不更二夫齐王不聴吾谏故退而耕于野国既破亡吾不能存今又刦之以兵为君将是助桀为防也与其生而无义固不如烹遂经其颈于树枝自奋絶脰而死齐亡大夫闻之曰王蠋布衣也义不北靣于燕况在位食禄者乎乃相聚如莒求诸子立为襄王



　　史记正义卷八十二
　　钦定四库全书
　　史记正义卷八十三
　　唐　张守节　撰
　　鲁仲连邹阳列传第二十三　史记八十三
　　鲁仲连者齐人也好竒伟俶傥之画防【俶天厯反鲁仲连子云齐辩士田巴服狙邱议稷下毁五帝罪三王服五伯离坚白合同异一日服千人有徐刦者其弟子曰鲁仲连年十二号千里驹往请田巴曰臣闻堂上不奋郊草不芸白刃交前不救流矢急不暇缓也今楚军南阳赵伐髙堂燕人十万聊城不去国亡在旦夕先生奈之何若不能者先生之言有似枭鸣出城而人恶之先生勿复言田巴曰谨闻命矣巴谓徐刦曰先生乃非兎也岂直千里驹巴终身不谈】而不肯仕官任职好持髙节游于赵赵孝成王时而秦王使白起破赵长平之军前后四十余万秦兵遂东围邯郸赵王诸侯之救兵莫敢击秦兵魏安厘王使将军晋鄙救赵畏秦止于荡隂不进【荡天郎反相州县】魏王使客将军新垣衍间入邯郸因平原君谓赵王曰秦所为急围赵者前与齐湣王争彊为帝已而复归帝今齐湣王已益弱方今唯秦雄天下此非必贪邯郸其意欲复求为帝赵诚发使尊秦昭王为帝秦必喜罢兵去平原君犹预未有所决此时鲁仲连适游赵防秦围赵闻魏将欲令赵尊秦为帝乃见平原君曰事将奈何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下之贤公子也吾乃今然后知君非天下之贤公子也梁客新垣衍安在吾请为君责而归之平原君曰胜请为绍介而见之于先生平原君遂见新垣衍曰东国有鲁仲连先生者今其人在此胜请为绍介交之于将军新垣衍曰吾闻鲁仲连先生齐国之髙士也衍人臣也使事有职吾不愿见鲁仲连先生平原君曰胜既已泄之矣新垣衍许诺鲁连见新垣衍而无言新垣衍曰吾视居此围城之中者皆有求于平原君者也今吾观先生之玉貎非有求于平原君者也曷为乆居此围城之中而不去鲁仲连曰世以鲍焦为无从颂而死者皆非也【韩诗外传云姓鲍名焦周时者也饰行非世亷节而守荷担采樵拾橡充食故无子不臣天子不友诸侯子贡遇之谓之曰吾闻非其政者不履其土汚其君者不受其利今子履其地食其利其可乎鲍焦曰吾闻亷士重进而轻退贤人易愧而轻死遂抱木立枯焉按鲁仲连留赵不去者非为一身】众人不知则为一身彼秦者弃礼义而上首功之国也权使其士虏使其民彼即肆然而为帝过【至过字为絶句肆然其志意也言秦得肆志为帝有烹醢纳筦徧行天子之礼过失也】而为政于天下【若赵魏帝秦得行政教于天下鲁连蹈东海而溺死不忍为秦百姓】则连有蹈东海而死耳吾不忍为之民也所为见将军者欲以助赵也新垣衍曰先王助之将奈何鲁连曰吾将使梁及燕助之齐楚则固助之矣新垣衍曰燕则吾请以从矣若乃梁者则吾乃梁人也先生恶能使梁助之鲁连曰梁未睹秦称帝之害故耳使梁睹秦称帝之害则必助赵矣新垣衍曰秦称帝之害何如鲁连曰昔者齐威王尝为仁义矣率天下诸侯而朝周周贫且防诸侯莫朝而齐独朝之居嵗余周烈王崩【周本纪及年表云烈王七年崩齐威王十年也与徐不同】齐后往周怒赴于齐【郑元云赴告也今文赴作讣】曰天崩地坼天子下席东藩之臣因齐后至则斮齐威王勃然怒曰叱嗟而母婢也【骂烈王后也】卒为天下笑故生则朝周死则叱之诚不忍其求也彼天子固然其无足怪新垣衍曰先生独不见夫仆乎十人而从一人者宁力不胜而智不若邪畏之也鲁仲连曰呜呼梁之比于秦若仆邪新垣衍曰然鲁仲连曰吾将使秦王烹醢梁王新垣衍怏然不悦曰【怏于尚反】噫嘻亦太甚矣先生之言也先生又恶能使秦王烹醢梁王鲁仲连曰固也吾将言之昔者九侯鄂侯【九侯城在相州溢阳县西南五十里】文王纣之三公也九侯有子而好献之于纣纣以为恶醢九侯鄂侯争之彊辩之疾故脯鄂侯文王闻之喟然而叹故拘之牖里之库百日【相州荡隂县北九里有羑城】欲令之死曷为与人俱称王卒就脯醢之地齐湣王将之鲁夷维子为执防而从【宻州髙宻县古夷安城应劭云故莱夷维邑也盖因邑为姓子者男子之羙号又云子爵也】谓鲁人曰子将何以待吾君鲁人曰吾将以十太牢待子之君夷维子曰子安取礼而来吾君彼吾君者天子也天子巡狩诸侯辟舎纳筦籥摄衽枹机【衽音而甚反】视膳于堂下天子已食乃退而聴朝也鲁人投其籥不果纳【籥即钥匙也投钥匙于地】不得入于鲁将之薛【薛侯故城在徐州滕县界也】假途于邹当是时邹君死湣王欲入吊夷维子谓邹之孤曰天子吊主人必将倍殡棺设北靣于南方然后天子南靣吊也邹之羣臣曰必若此吾将伏剑而死因不敢入于邹邹鲁之臣生则不得事养死则不得赙襚【衣服曰禭货财曰赙皆助生送死之礼】然且欲行天子之礼于邹鲁邹鲁之臣不果纳今秦万乘之国也梁亦万乘之国也俱据万乘之国各有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝则且变易诸侯之大臣彼将夺其所不肖而与其所贤夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎而将军又何以得故宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦秦将闻之为却军五十里适防魏公子无忌夺晋鄙军以救赵击秦军秦军遂引而去于是平原君欲封鲁连鲁连辞让使者三终不肯受平原君乃置酒酒酣起前以千金为鲁连夀鲁连笑曰所谓贵于天下之士者为人排患释难觧纷乱而无取也即有取者是商贾之事也而连不忍为也遂辞平原君而去终身不复见其后二十余年燕将攻下聊城【今博州县也】聊城人或谗之燕燕将惧诛因保守聊城不敢归齐田单攻聊城嵗余士卒多死而聊城不下鲁连乃为书约之矢以射城中遗燕将书曰吾闻之智者不倍时而弃利勇士不怯死而灭名忠臣不先身而后君今公行一朝之忿不顾燕王之无臣非忠也杀身亡聊城而威不信于齐非勇也功败名灭后世无称焉非智也三者世主不臣説士不载故智者不再计勇士不怯死今死生荣辱贵贱尊卑此时不再至愿公详计而无与俗同且楚攻齐之南阳魏攻平陆【兖州县也】而齐无南面之心以为亡南阳之害小不如得济北之利大【言齐无南靣攻楚魏之心以为南阳平陆之害小不如聊城之利大言必攻之】故定计审处之今秦人下兵魏不敢东面衡秦之势成楚国之形危齐弃南阳断右壤定济北计犹且为之也且夫齐之必决于聊城公勿再计今楚魏交退于齐而燕救不至以全齐之兵无天下之规与聊城共据期年之敝则臣见公之不能得也且燕国大乱君臣失计上下迷惑栗腹以十万之众五折于外以万乘之国被围于赵壤削主困为天下僇笑国敝而祸多民无所归心今公又以敝聊之民距全齐之兵是墨翟之守也【如墨翟守宋却楚军】食人炊骨士无反外之心是孙膑之兵也【言孙膑能抚士卒士卒无二心】能见于天下虽然为公计者不如全车甲以报于燕车甲全而归燕燕王必喜身全而归于国士民如见父母文游攘臂而议于世功业可明上辅孤主以制羣臣下养百姓以资説士矫国更俗功名可立也亡意亦捐燕弃世东游于齐乎裂地定封冨比乎陶卫世世称孤与齐乆存又一计也此两计者显名厚实也愿公详计而审处一焉且吾闻之规小节者不能成荣名恶小耻者不能立大功昔者管夷吾射桓公中其钩篡也遗公子纠不能死怯也【管仲传子紏而鲁杀之不能随子纠死是怯懦畏死也】束桎梏辱也若此三行者世主不臣而郷里不通郷使管子幽囚而不出身死而不反于齐则亦名不免为辱人贱行矣臧获且羞与之同名矣况世俗乎故管子不耻身在缧绁之中而耻天下之不治不耻不死公子紏而耻威之不信于诸侯故兼三行之过而为五霸首【按齐桓最初得周襄王赐文武胙彤弓矢大辂故为五伯首也】名髙天下而光烛邻国曹子为鲁将三战三北而亡地五百里郷使曹子计不反顾议不还踵刎颈而死则亦名不免为败军禽将矣曹子弃三北之耻而退与鲁君计桓公朝天下防诸侯曹子以一剑之任枝桓公之心于坛坫之上顔色不变辞气不悖三战之所亡一朝而复之天下震动诸侯惊骇威加呉越若此二士者非不能成小亷而行小节也以为杀身亡躯絶世灭后功名不立非智也故去感忿之怨立终身之名弃忿悁之节【忿敷粉反悁于縁反】定累世之功是以业与三王争流而名与天壤相也愿公择一而行之燕将见鲁连书泣三日犹预不能自决欲归燕已有隙诛欲降齐所杀虏于齐甚众已降而后见辱喟然叹曰与人刃我宁自刃乃自杀聊城乱田单遂屠聊城归而言鲁连欲爵之鲁连逃于海上曰吾与冨贵而诎于人寜贫贱而轻世肆志焉
　　邹阳者齐人也游于梁与故吴人庄忌夫子淮隂枚生之徒交上书而介于羊胜公孙诡之间胜等嫉邹阳恶之梁孝王孝王怒下之吏将欲杀之邹阳客游以谗见禽死而负累【诸不以罪死为累】乃从狱中上书曰臣闻忠无不报信不见疑臣常以为然徒虚语耳昔者荆轲慕燕丹之义白虹贯日太子畏之卫先生为秦画长平之事太白蚀昴而昭王疑之夫精变天地而信不喻两主岂不哀哉今臣尽忠竭诚毕议愿知左右不明卒从吏讯为世所疑是使荆轲卫先生复起而燕秦不悟也愿大王熟察之昔卞和献宝楚王刖之李斯竭忠胡亥极刑是以箕子佯狂接舆辟世遭此患也愿大王熟察卞和李斯之意而后楚王胡亥之聴无使臣为箕子接舆所笑臣闻比干剖心子胥鸱夷臣始不信乃今知之愿大王孰察少加怜焉谚曰有白头如新倾盖如故何则知与不知也故昔樊于期逃秦之燕借荆轲首以奉丹之事王奢去齐之魏临城自刭以却齐而存魏夫王奢樊于期非新于齐秦而故于燕魏也所以去二国死两君者行合于志而慕义无穷也是以蘓秦不信于天下而为燕尾生白圭战亡六城为魏取中山何则诚有以相知也蘓秦相燕燕人恶之于王王按剑而怒食以駃騠【食音寺駃騠音决蹄北狄良马也】白圭显于中山中山人恶之魏文侯文侯投之以夜光之璧何则两主二臣剖心拆肝相信岂移于浮辞哉故女无羙恶入宫见妬士无贤不肖入朝见嫉昔者司马喜膑脚于宋卒相中山范睢折胁折齿于魏卒为应侯此二人者皆信必然之画捐朋党之私挟孤独之位故不能自免于嫉妬之人也是以申徒狄自沈于河徐衍负石入海不容于世义不茍取比周于朝以移主上之心故百里奚乞食于路缪公委之以政寗戚饭牛车下而桓公任之以国此二人者岂借官于朝假誉于左右然后二主用之哉感于心合于行亲于胶漆昆弟不能离岂惑于众口哉故偏聴生奸独任成乱昔者鲁聴季孙之説而逐孔子宋信子罕之计而囚墨翟夫以孔墨之辩不能自免于谗防而二国以危何则众口铄金积毁销骨也是以秦用戎人由余而霸中国齐用越人防而彊威宣此二国岂拘于俗牵于世系阿偏之辞哉公聴并观垂名当世故意合则胡越为昆弟由余越人是矣不合则骨肉出逐之收朱象管蔡是矣今人主诚能用齐秦之义后宋鲁之聴则五伯不足称三王易为也是以圣王觉寤捐子之之心而能不説于田常之贤封比干之后脩孕妇之墓故功业复就于天下何则欲善无厌也夫晋文公亲其讐彊霸诸侯齐桓公用其仇而一匡天下何则慈仁慇勤诚加于心不可以虚辞借也至夫秦用商鞅之法东弱韩魏兵彊天下而卒车裂之越用大夫种之谋禽劲呉霸中国而卒诛其身是以孙叔敖三去相而不悔于陵子仲辞三公为人灌园今人主诚能去骄慠之心懐可报之意披心腹见情素堕肝胆施徳厚终与之穷逹无爱于士则桀之狗可使吠尧而蹠之客可使刺由况因万乘之权假圣王之资乎然则荆轲之湛七族要离之烧妻子岂足道哉臣闻明月之珠夜光之璧以闇投人于道路人无不按剑相眄者何则无因而至前也蟠木根枑轮囷离诡而为万乘器者何则以左右先为之容也故无因至前虽出随侯之珠夜光之璧犹结怨而不见徳故有人先谈则以枯木朽株树功而不忘今夫天下布衣穷居之士身在贫贱虽包尧舜之术挟伊管之辩懐龙逢比干之意欲尽忠当世之君而素无根柢之容虽竭精思欲开忠信辅人主之治则人主必有按剑相眄之迹是使布衣不得为枯木朽株之资也是以圣王制世御俗独化于陶钧之上而不牵于卑乱之语不夺于众多之口故秦皇帝任中庶子防嘉之言以信荆轲之説而匕首窃发周文王猎泾渭载吕尚而归以王天下故秦信左右而杀周用乌集而王何则以其能越挛拘之语驰域外之议独观于昭旷之道也今人主沈于謟谀之辞牵于帷裳之制使不羁之士与牛骥同皁【顔云不羁言才识髙逺不可羁系皁在早反方言云梁宋齐楚燕之间谓曰皁】此鲍焦所以忿于世而不留冨贵之乐也臣闻盛饰入朝者不以利污义砥厉名号者不以欲伤行故县名胜母【盐鐡论皆云里名尸子及此传云县名未详也】而曽子不入邑号朝歌而墨子回车【朝歌今卫州县也】今欲使天下寥廓之士摄于威重之权主于位势之贵故囘面污行以事謟谀之人而求亲近于左右则士伏死堀穴岩岩之中耳安肯有尽忠信而趋阙下者哉书奏梁孝王孝王使人出之卒为上客
　　太史公曰鲁连其指意虽不合大义然余多其在布衣之位荡然肆志不诎于诸侯谈説于当世折卿相之权邹阳辞虽不逊然其比物连类有足悲者亦可谓抗直不桡矣吾是以附之列传焉














　　史记正义巻八十三
　　钦定四库全书
　　史记正义卷八十四
　　唐　张守节　撰
　　屈原贾生列传第二十四　　史记八十四
　　屈原者名平楚之同姓也【屈景昭皆楚之族王逸云楚王始都是生子瑕受屈为卿因以为氏】为楚懐王左徒【盖今在左右拾遗之类】博闻彊志明于治乱于辞令入则与王图议国事以出号令出则接遇賔客应对诸侯王甚任之上官大夫与之同列争宠而心害其能懐王使屈原造为宪令屈平属草藁而未定上官大夫见而欲夺之【王逸云上官靳尚】屈平不与因谗之曰王使屈平为令众莫不知每一令出平伐其功曰以为非我莫能为也王怒而防屈平屈平疾王聴之不聪也谗謟之蔽明也邪曲之害公也方正之不容也故忧愁幽思而作离骚离骚者犹离忧也夫天者人之始也父母者人之本也人穷则反本故劳苦倦极未尝不呼天也疾痛惨怛【上七感反下丁逹反惨毒也怛痛也】朱尝不呼父母也屈平正道直行【寒孟反】竭忠尽智以事其君谗人间之可谓穷矣信而见疑忠而被谤能无怨乎屈平之作离骚盖自怨生也国风好色而不淫小雅怨诽而不乱【非方畏反】若离骚者可谓兼之矣上称帝喾下道齐桓中述汤武以刺世事明道徳之广崇治乱之条贯靡不毕见其文约其辞防其志洁其行亷其称文小而其指极大举类迩而见义逺其志洁故其称物芳其行亷故死而不容自踈濯淖污泥之中蝉蜕于浊秽【蜕音税去皮也又他卧反】以浮游尘埃之外不获世之滋垢皭然泥而不滓者也推此志也虽与日月争光可也【言屈平之仕浊世去其汚垢在尘埃之外推此志意虽与日月争其光明斯亦可矣】屈平既绌其后秦欲伐齐齐与楚从亲【上足松反】惠王患之乃令张仪详去秦厚币委质事楚曰秦甚憎齐齐与楚从亲楚诚能絶齐秦愿献商于之地六百里楚懐王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告懐王懐王怒大兴师伐秦秦发兵击之大破楚师于丹阳斩首八万【丹晹今歧江故城】虏楚将屈匄遂取楚之汉中地【梁州】懐王乃悉发国中兵以深入击秦战于蓝田魏闻之袭楚至邓楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣请往如楚如楚又因厚币用事者臣靳尚而设诡辩于懐王之宠姬郑袖懐王竟聴郑袖复释去张仪是时屈平既疏不复在位使于齐顾反谏懐王曰何不杀张仪懐王悔追张仪不及其后诸侯共击楚大破之杀其将唐昧【昧莫暮反】时秦昭王与楚防欲与懐王会懐王欲行屈平曰秦虎狼之国不可信不如无行懐王稚子子兰劝王行奈何絶秦欢懐王卒行入武关秦伏兵絶其后因留懐王以求割地懐王怒不聴亡走赵赵不内复之秦竟死于秦而归葬长子顷襄王立以其弟子兰为令尹楚人既咎子兰以劝懐王入秦而不反也屈平既嫉之虽放流睠顾楚国繋心懐王不忘欲反冀幸君之一悟俗之一改也其存君兴国而欲反覆之一篇之中三致志焉然终无可奈何故不可以反卒以此见懐王之终不悟也人君无愚智贤不肖莫不欲求忠以自为举贤以自佐然亡国破家相随属而圣君治国累世而不见者其所谓忠者不忠而所谓贤者不贤也懐王以不知忠臣之分故内惑于郑袖外欺于张仪疏屈平而信上官大夫令尹子兰兵挫地削亡其六郡身客死于秦为天下笑此不知人之祸也易曰井泄不食为我心恻可以汲王明并受其福王之不明岂足福哉【言楚王不明忠臣岂是受福故屈原懐沙自沉】令尹子兰闻之大怒卒使上官大夫短屈原于顷襄王顷襄王怒而迁之屈原至于江濵被髪行吟泽畔顔色憔悴形容枯槁渔父见而问之曰子非三闾大夫欤何故而至此屈原曰举世混浊而我独清众人皆醉而我独醒是以见放渔父曰夫圣人者不凝滞于物而能与世推移举世混浊何不随其流而掦其波众人皆醉何不餔其糟而啜其醨何故懐瑾握瑜而自令见放为屈原曰吾闻之新沐者必弹冠新浴者必振衣人又谁能以身之察察受物之汶汶者乎寜赴常流而葬乎江鱼腹中耳又安能以皓皓之白而防世之温蠖乎乃作懐沙之赋其辞曰陶陶孟夏草木莾莾【莫古反】伤懐永哀汨徂南土眴窈窕孔静幽墨【孔甚墨无声言江南山髙泽深视之眴野甚清浄叹无人声】寃结纡轸离愍之长鞠抚情効志俛诎以自抑刓方以为圜兮常度未替易初本由君子所鄙【本常也鄙耻也言人遭世不道变易初行违离常道君子所鄙】章画职墨前度未改内直质重大人所盛巧匠不斵敦察其揆正文幽处蒙谓之不章离娄防睇瞽以为无明【睇田帝反盻也】变白而为黒倒上以为下鳯皇在笯鸡雉翔舞【应瑞圗云黄帝问天老曰鳯鸟何如天老曰鸟鸿而鳞后蛇颈而鱼尾龙文而身燕颔而鸡啄首戴徳颈掲义背负仁心入信翼侯顺履正尾系武小音金大音鼔延颈奋翼五备举】同糅玉石兮一槩而相量夫党人之鄙妬羌不知吾所臧【羌音彊】任重载盛防滞而不济懐瑾握瑜穷不得余所示邑犬羣吠吠所怪也诽骏疑桀固庸态也文质防内众不知吾之异采材朴委积兮莫知余之所有重仁袭义兮谨厚以为丰重华不可牾兮孰知余之从容古固有不并兮岂知其故也汤禹乆逺兮邈不可慕也惩违改忿兮抑心而自彊离湣而不迁兮愿志之有象进路北次兮【北次将就】日昧昧其将暮含忧虞哀兮限之以大故乱曰浩浩沅湘兮【説文云沅水出牂牁东北流入江湘水出零陵县海山北至入江按二水皆经岳州而入大江也】分流汨兮脩路幽拂兮道逺忽兮曽唫恒悲兮永叹慨兮世既莫吾知兮人心不可谓兮懐情抱质兮独无匹兮伯乐既殁兮骥将焉程兮人生有命兮各有所错兮定心广志余何畏惧兮曾伤爰哀永叹喟兮世溷不吾知心不可谓兮知死不可让兮愿勿爱兮明以告君子兮吾将以为类兮【按类例也以为忠臣不事乱君之例】于是懐石遂自投汨罗以死【故罗县城在岳州相隂县东北六十里春秋时罗子国秦置长沙郡而为县也按县北有汨水及屈原庙续齐谐记云屈原以五月五日投汨罗而死楚人哀之每于此日以筒贮米投水祭之汉建武中长沙区回白日忽见一人自称三闾大夫谓囘曰闻君常见祭甚善但常年所遗并蛟龙所窃今若有惠可以练树叶塞上以五色丝转之此物蛟龙所惮回依其言世人五月五日竹防并带五色丝及练叶皆汨罗之遗风】屈原既死之后楚有宋玉唐勒景差之徒者皆好辞而以赋见称然皆祖屈原之从容辞令终莫敢直谏其后楚日以削数十年竟为秦所灭自屈原沈汨罗后百有余年汉有贾生为长沙王太过湘水投书以吊屈原贾生名谊雒阳人也年十八以能诵诗属书闻于郡中吴廷尉为河南守闻其秀才【顔云秀羙也应劭云避光武讳改蔑才也】召置门下甚幸爱孝文皇帝初立闻河南守呉公治平为天下第一故与李斯同邑而常学事焉乃徴为廷尉廷尉乃言贾生年少颇通诸子百家之书文帝召以为博士是时贾生年二十余最为少每诏令议下诸老先生不能言贾生尽为之对人人各如其意所欲出诸生于是乃以为能不及也孝文帝説之超迁一嵗中至大中夫夫贾生以为汉兴至孝文二十余年天下和洽而固当改正朔易服色法制度定官名兴礼乐乃悉草具其事仪法色尚黄数用五【汉文帝时黄龙见成纪故改为土也】为官名悉更秦之法孝文帝初即位谦让未遑也诸律令所更定及列侯悉就国其説皆自贾生发之于是天子议以为贾生任公卿之位绛灌东阳侯冯敬之属尽害之【绛灌周勃灌婴也东阳侯张相加冯敬时为御史大夫】乃短贾生曰雒阳之人年少初学専欲擅权纷乱诸事于是天子后亦疏之不用其议乃以贾生为长沙王太贾生既辞往行闻长沙卑湿自以夀不得长又以适去意不自得及渡湘水为赋以吊屈原其辞曰共承嘉惠兮俟罪长沙侧闻屈原兮自沈汨罗造托湘流兮敬吊先生遭世防极兮乃陨厥身呜呼哀哉逢时不祥鸾鳯伏窜兮鸱枭翺翔阘茸尊显兮谗防得志贤圣逆曵兮方正倒植世谓伯夷贪兮谓盗跖亷莫邪为顿兮鈆刀为铦于嗟嚜嚜兮生之无故斡弃周鼎兮而宝康瓠腾驾罢牛兮骖蹇驴【罢音皮】骥垂两耳兮服盐车章甫荐屦兮渐不可乆嗟苦先生兮独离此咎讯曰己矣国其莫我知独堙郁兮其谁语鳯漂漂其髙遰兮夫固自缩而逺去袭九渊之神龙兮沕深潜防自珍弥融爚【顾野王云弥逺也融明也爚光也没深藏以自弥逺明光以处也】以处兮夫岂从螘与蛭螾【言寜投水合神龙岂陆葬从蚁与蛭蚓】所贵圣人之神徳兮逺浊世而自藏使骐骥可得系羁兮岂云异夫犬羊【使骐骥可得系防羁绊则与犬羊无异责屈原不去浊世以藏隐其文如纂也骥千里马】般纷纷其离此尤兮亦夫子之辜也瞝九州而相君兮何必懐此都也鳯皇翔于千仞之上兮览徳辉焉下之见细徳之险防兮揺増翮逝而去之【揺动也増加也言见细徳之人又有险难防起则合加动羽翮逺道而去之】彼寻常之污渎兮岂能容吞舟之鱼横江湖之鳣鱏兮固将制于蝼蚁贾生为长沙王太【汉文帝年表云吴芮之元孙差袭长沙王也为长沙靖王差之二年也括地志云吴芮故城在潭州长沙县东南三百里贾谊宅在县南三十歩湘水记云谊宅中有一井谊所穿极小而深上敛下大其状如壶傍冇一扃脚石床容一人坐形流古制相承云谊所坐】三年有鸮飞入贾生舎止于坐隅楚人命鸮曰服贾生既以适居长沙长沙卑湿自以为夀不得长伤悼之乃为赋以自广其辞曰单阏之嵗兮【阏乌曷反】四月孟夏庚子日施兮服集予舎止于坐隅貎甚间暇异物来集兮私怪其故发书占之兮防言其度【发防数之书占其度验】曰野鸟入处兮主人将去请问于服兮予去何之吉乎告我凶言其菑【音灾】淹数之度兮语予其期服乃叹息举首奋翼口不能言请对以臆【协韵音忆】万物变化兮固无休息斡流而迁兮或推而还形气转续兮化变而嬗沕穆无穷兮胡可胜言【沕音勿】祸兮福所倚【于牺反依也】福兮祸所伏忧喜聚门兮吉凶同域【言祸福相因吉凶不定】彼吴彊大兮夫差防败越栖会稽兮句践霸世斯游遂成兮卒被五刑説胥靡兮乃相武丁夫祸之与福兮何异紏纆命不可説兮孰知其极水激则旱兮矢激则逺万物回薄兮振荡相转云蒸雨降兮错缪相纷大専槃物兮坱轧无垠【坱乌朗反轧于黠反】天不可与虑兮道不可与谋迟数有命兮恶识其时且夫天地为炉兮造化为工隂阳为炭兮万物为铜合防消息兮安有常则千变万化兮未始有极忽然为人兮何足控抟化为异物兮又何足患小知自私兮贱彼贵我通人大观兮物无不可贪夫徇财兮列士殉名夸者死权兮品庶冯生【冯音慿】怵迫之徒兮或趋西东大人不曲兮亿变齐同拘士繋俗兮攌如囚拘至人遗物兮独与道俱众人或或兮好恶积意【意合韵音忆】真人淡漠兮独与道息释知遗形兮超然自丧寥廓忽荒兮与道翺翔乘流则逝兮得坻则止纵躯委命兮不私与已其生若浮兮其死若休澹乎若深渊之静汜乎若不繋之舟不以生故自宝兮养空而游徳人无累兮知命不忧细故慸葪兮何足以疑【慸刃迈反葪如迈反】后嵗余贾生徴见孝文帝方受厘坐宣室上因感鬼神事而问鬼神之本贾生因具道所以然之状至夜半文帝前席既罢曰吾乆不见贾生自以为过之今不及也居顷之拜贾生为梁懐王太梁懐王文帝之少子爱而好书故令贾生之文帝复封淮南厉王子四人皆为列侯贾生谏以为患之兴自此起矣贾生数上疏言诸矦或连数郡非古之制可稍削之文帝不聴居数年懐王骑堕马而死无后贾生自伤为无状哭泣嵗余亦死贾生之死时年三十三矣及孝文崩孝武皇帝立举贾生之孙二人至郡守而贾嘉最好学世世其家与余通书至孝昭时列为九卿
　　太史公曰余读离骚天问招魂哀郢悲其志适长沙观屈原所自沈渊未甞不垂涕想见其为人及见贾生吊之又怪屈原以彼其材游诸侯何国不容而自令若是读服鸟赋同死生轻去就又爽然自失矣
  </div>
  <div class="pagination">
   <a href="史记正义_page27.html">
    上一页
   </a>
   <span>
    ...
   </span>
   <a href="史记正义_page23.html">
    23
   </a>
   <a href="史记正义_page24.html">
    24
   </a>
   <a href="史记正义_page25.html">
    25
   </a>
   <a href="史记正义_page26.html">
    26
   </a>
   <a href="史记正义_page27.html">
    27
   </a>
   <span class="current-page">
    28
   </span>
   <a href="史记正义_page29.html">
    29
   </a>
   <a href="史记正义_page30.html">
    30
   </a>
   <a href="史记正义_page31.html">
    31
   </a>
   <a href="史记正义_page32.html">
    32
   </a>
   <a href="史记正义_page33.html">
    33
   </a>
   <span>
    ...
   </span>
   <a href="史记正义_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
