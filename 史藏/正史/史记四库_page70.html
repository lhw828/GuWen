<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 70 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 70 页/共 76 页
  </h1>
  <div class="content">
   太史公曰甚哉爱憎之时弥子瑕之行足以观后人佞幸矣虽百世可知也【索隐弥子瑕衞灵公之臣亊见说苑也】
　　【索隐述赞曰传称令色诗刺巧言冠防入侍傅粉承恩黄头赐蜀宦者同轩新声都尉挟弹王孙泣鱼窃驾着自前论】






　　史记卷一百二十五
　　史记卷一百二十五考证
　　佞幸列传文帝说焉索隐汉书云上曰邓犹登也说之○【臣照】按汉书无上曰二字邓犹登也乃班固疏解之辞索隐臆增之也
　　文帝崩景帝立○史通曰向若但云景帝立不言文帝崩斯亦可知矣何用兼书其事乎
　　仁宠最过庸不乃甚笃索隐案庸常也言仁最被恩宠过于常人乃不甚笃于韩嫣也○杨愼曰仁宠最过爲句庸不乃甚笃爲句不否同索隐句读已非解又可笑





　　史记卷一百二十五考证
　　钦定四库全书
　　史记卷一百二十六
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　滑稽列传第六十六
　　【索隐滑谓乱也稽同也以言辩防之人言非若是说是若非能乱同异也楚辞云将突梯滑稽如脂如韦崔浩云滑音骨稽流酒器也转注吐酒终日不已言出口成章词不穷竭若滑稽之吐酒故扬雄酒赋云防夷滑稽腹大如壶尽日盛酒人复籍沽是也又姚察云滑稽犹俳谐也滑读如字稽音计也以言谐语滑利其知计疾出故云滑稽也】
　　孔子曰六蓺于治一也【正义言六蓺之文虽异礼节乐和导民立政天下平定其归一揆至于谈言微中亦以解其纷乱故治一也】礼以节人乐以发和书以道事诗以达意易以神化春秋以道义太史公曰天道恢恢岂不大哉谈言微中亦可以解纷
　　淳于髠者齐之赘壻也【索隐髠音苦魂反赘壻女之夫也比于子如人疣赘是余剩之物也】长不满七尺滑稽多辩数使诸侯未尝屈辱齐威王之时喜隐【索隐喜音许旣反喜好也喜隐谓好隐语】好爲淫乐长夜之饮沈湎不治委政卿大夫百官荒乱诸侯并侵国且危亡在于旦暮左右莫敢谏淳于髠说之以隐曰国中有大鸟止王之庭三年不蜚又不鸣王知此鸟何也王曰此鸟不飞则已一飞冲天不鸣则已一鸣惊人于是乃朝诸县令长七十二人赏一人诛一人奋兵而岀诸侯振惊皆还齐侵地威行三十六年语在田完世家中威王八年楚大发兵加齐齐王使淳于髠之赵请救兵赍金百斤车马十驷淳于髠仰天大笑冠缨索絶【索隐案索训尽言冠缨尽絶也孔衍春秋后语亦作冠缨尽絶也】王曰先生少之乎髠曰何敢王曰笑岂有说乎髠曰今者臣从东方来见道傍有穰田者【索隐案谓爲田求福穰】操一豚蹄酒一盂而祝曰瓯窭满篝【集解徐广曰篝笼也索隐案瓯窭犹杯楼也窭音如娄古字少耳言丰年收掇易可满篝笼也正义窭音楼篝音沟笼也瓯楼谓高地狭小之区得满篝宠也】污邪满车【集解司马彪曰污邪下地田也索隐卽下田之中有薪可满车正义污音乌】五谷蕃熟穰穰满家臣见其所持者狭而所欲者奢故笑之于是齐威王乃益赍黄金千镒白璧十双车马百驷髠辞而行至赵赵王与之精兵十万革车千乗楚闻之夜引兵而去威王大悦置酒后宫召髠赐之酒问曰先生能饮几何而醉对曰臣饮一斗亦醉一石亦醉威王曰先生饮一斗而醉恶能饮一石哉其说可得闻乎髠曰赐酒大王之前执法在傍御史在后髠恐惧俯伏而饮不过一斗径醉矣若亲有严客髠帣韝鞠【集解徐广曰帣收衣褏也褏衿也韝臂捍也音沟鞠曲也音其纪反又与跽同谓小跪也索隐帣音卷纪免反谓收袖也】侍酒于前时赐余沥奉觞上夀数起饮不过二斗径醉矣若朋友交游乆不相见卒然相覩欢然道故私情相语饮可五六斗径醉矣若乃州闾之会男女杂坐行酒稽留六博投壶相引爲曹握手无罚目眙不禁【集解徐广曰眙吐甑反直视貎索隐眙音与瞪同谓直视也丑甑反又丑二反】前有堕珥后有遗簪髠窃乐此饮可八斗而醉二参【索隐案上云五六斗径醉矣则此爲乐亦甚饮可八斗而未径醉故云窃乐二参言十有二参醉也】日暮酒阑合尊促坐男女同席履舄交错杯盘狼藉堂上烛灭主人留髠而送客【集解徐广曰一本云留髠坐起送客】罗襦襟解微闻芗泽当此之时髠心最欢能饮一石故曰酒极则乱乐极则悲万事尽然言不可极极之而衰以讽谏焉齐王曰善乃罢长夜之饮以髠爲诸侯主客【正义今鸿胪卿也】宗室置酒髠尝在侧其后百余年楚有优孟
　　优孟者故楚之乐人也【索隐优者倡优也孟者字也优旃亦同旃其字耳优孟在楚旃在秦也】长八尺多辩常以谈笑讽谏楚庄王之时有所爱马衣以文绣置之华屋之下席以露床啗以枣脯马病肥死使羣臣丧之欲以棺椁大夫礼葬之左右争之以爲不可王下令曰有敢以马諌者罪至死优孟闻之入殿门仰天大哭王惊而问其故优孟曰马者王之所爱也以楚国堂堂之大何求不得而以大夫礼葬之薄请以人君礼葬之王曰何如对曰臣请以雕玉爲棺文梓爲椁楩枫豫章爲题凑【集解苏林曰以木累棺外木头皆内向故曰题凑正义楩频緜反】发甲卒爲穿圹老弱负土齐赵陪位于前韩魏翼衞其后【集解骃案楚庄王时未有赵韩魏三国索隠案此辩说者之词后人所増饰】庙食太牢奉以万戸之邑诸侯闻之皆知大王贱人而贵马也王曰寡人之过一至此乎爲之柰何优孟曰请爲大王六畜葬之以垅灶爲椁【索隐皇览亦说此事以垅灶爲砻突也】铜歴爲棺【索隐歴卽釡鬲也】赍以姜枣【索隐古者食肉用姜枣礼内则云实枣于其腹中屑桂与姜以洒诸上而盐之也】荐以木兰祭以粳稻衣以火光葬之于人腹膓【索隐皇览云火送之着端葬之膓中】于是王乃使以马属太官无令天下乆闻也楚相孙叔敖知其贤人也善待之病且死属其子曰我死汝必贫困若往见优孟言我孙叔敖之子也居数年其子穷困负薪逢优孟与言曰我孙叔敖之子也父且死时属我贫困往见优孟优孟曰若无远有所之【索隐案谓优孟语孙叔敖之子曰汝无远有所之适他境恐王后求汝不得者也】卽爲孙叔敖衣冠抵掌谈语【集解骃案战国策曰苏秦说赵王华屋之下抵掌而言张载曰谈说之容则也】岁余像孙叔敖楚王左右不能别也庄王置酒优孟前爲夀庄王大惊以爲孙叔敖复生也欲以爲相优孟曰请归与妇计之三日而爲相庄王许之三日后优孟复来王曰妇言谓何孟曰妇言愼无爲楚相不足爲也如孙叔敖之爲楚相尽忠爲廉以治楚楚王得以霸今死其子无立锥之地贫困负薪以自饮食必如孙叔敖不如自杀因歌曰山居耕田苦难以得食起而爲吏身贪鄙者余财不顾耻辱身死家室富又恐受赇枉法爲奸触大罪身死而家灭贪吏安可爲也念爲防吏奉法守职竟死不敢爲非廉吏安可爲也楚相孙叔敖持廉至死方今妻子穷困负薪而食不足爲也于是庄王谢优孟乃召孙叔敖子封之寝丘【集解徐广曰在固始正义今光州固始县本寝邱邑也吕氏春秋云楚孙叔敖有功于国疾将死戒其子曰王数欲封我我辞不受我死必封汝汝无受利地荆楚间有寝邱者其爲地不利而前有妬谷后有戻邱其名恶可长有也其子从之楚功臣封二世而收唯寝邱不夺也】四百戸以奉其祀后十世不絶此知可以言时矣其后二百余年秦有优旃
　　优旃者秦倡侏儒也善爲笑言然合于大道秦始皇时置酒而天雨陛楯者皆沾寒优旃见而哀之谓之曰汝欲休乎陛楯者皆曰幸甚优旃曰我卽呼汝汝疾应曰诺居有顷殿上上夀呼万岁优旃临槛【正义御览反】大呼曰陛楯郎郎曰诺优旃曰汝虽长何益幸雨立我虽短也幸休居于是始皇使陛楯者得半相代始皇尝议欲大苑囿东至函谷闗西至雍陈仓【正义今岐州雍县及陈仓县也】优旃曰善多纵禽兽于其中寇从东方来令麋鹿触之足矣始皇以故辍止二世立又欲漆其城优旃曰善主上虽无言臣固将请之漆城虽于百姓愁费然佳哉漆城荡荡寇来不能上卽欲就之易爲漆耳顾难爲防室于是二世笑之以其故止居无何二世杀死优旃归汉数年而卒
　　太史公曰淳于髠仰天大笑齐威王横行优孟摇头而歌负薪者以封优旃临槛疾呼陛楯得以半更岂不亦伟哉
　　褚先生曰臣幸得以经术爲郎而好读外家传语窃不逊让复作故事滑稽之语六章编之左方可以览观扬意以示后世好事者读之以游心骇耳以附益上方太史公之三章武帝时有所幸倡郭舍人者发言陈辞虽不合大道然令人主和说武帝少时东武侯母【索隐案东武县名侯乳母姓也】常养帝【正义髙祖功臣表云东武侯郭家高祖六年封子他孝景六年弃市国除盖他母常养武帝】帝壮时号之曰大乳母率一月再朝朝奏入有诏使幸臣马游卿以帛五十匹赐乳母又奉饮糒飱养乳母乳母上书曰某所有公田愿得假倩之帝曰乳母欲得之乎以赐乳母乳母所言未尝不听有诏得令乳母乘车行驰道中当此之时公卿大臣皆敬重乳母乳母家子孙奴从者横暴长安中当道掣顿人车马夺人衣服闻于中不忍致之法有司请徙乳母家室处之于边奏可乳母当入至前面见辞乳母先见郭舍人爲下泣舍人曰卽入见辞去疾歩数还顾乳母如其言谢去疾歩数还顾郭舍人疾言骂之曰咄老女子何不疾行陛下已壮矣寜尚须汝乳而活邪尚何还顾于是人主怜焉悲之乃下诏止无徙乳母罚谪谮之者【索隐谓武帝罚谪谮乳母之人也】
　　武帝时齐人有东方生名朔【索隐仲长统云迁爲滑稽传叙优旃事不称东方朔非也朔之行事岂直旃孟之比哉而桓谭亦以迁内爲是又非也正义汉书云平原厌次人也舆地志云厌次宜是富平县之乡聚名也括地志云富平故城在仓州阳信县东南四十里汉县也】以好古传书爱经术多所博观外家之语【索隐案东方朔亦多博观外家之语则外家非止经史卽传记杂说之书】朔初入长安至公车上书【正义百官表云衞尉属官有公车司马汉仪注云公车司马掌殿司马门夜徼宫天下上事及阙下凡所徴召皆总领之秩六百石】凡用三千奏牍公车令两人共持举其书仅然能胜之人主从上方读之止輙乙其处读之二月乃尽诏拜以爲郎常在侧侍中数召至前谈语人主未尝不说也时诏赐之饭于前饭已尽怀其余肉持去衣尽污数赐缣帛担揭而去徒用所赐钱帛取少妇于长安中好女率取妇一歳所者卽弃去更取妇所赐钱财尽索之于女子人主左右诸郎半呼之狂人人主闻之曰令朔在事无爲是行者若等安能及之哉朔任其子爲郎又爲侍谒者常持节岀使朔行殿中郎谓之曰人皆以先生爲狂朔曰如朔等所谓避世于朝廷间者也古之人乃避世于深山中时坐席中酒酣据地歌曰陆沈于俗【索隐司马彪云谓无水而沈之】避世金马门宫殿中可以避世全身何必深山之中蒿庐之下金马门者宦署门也门傍有铜马故谓之曰金马门时会聚宫下博士诸先生与论议共难之【索隐案谓朔设词对之卽下文荅客难是也】曰苏秦张仪一当万乘之主而都卿相之位泽及后世今子大夫修先王之术慕圣人之义讽诵诗书百家之言不可胜数着于竹帛自以爲海内无双卽可谓博闻辩智矣然悉力尽忠以事圣帝旷日持久积数十年官不过侍郎位不过执防意者尚有遗行邪其故何也东方生曰是固非子之所能备也彼一时也此一时也岂可同哉夫张仪苏秦之时周室大坏诸侯不朝力政争权相禽以兵并爲十二国未有雌雄得士者彊失士者亡故说听行通身处尊位泽及后世子孙长荣今非然也圣帝在上德流天下诸侯宾服威振四夷连四海之外以爲带安于覆盂天下平均合爲一家动发举事犹如运之掌中贤与不肖何以异哉方今以天下之大士民之众竭精驰说并进辐凑者不可胜数悉力慕义困于衣食或失门戸使张仪苏秦与仆并生于今之世会不能得掌故安敢望常侍侍郎乎传曰天下无害菑虽有圣人无所施其才上下和同虽有贤者无所立功故曰时异则事异虽然安可以不务修身乎诗曰鼓钟于宫声闻于外鹤鸣九臯声闻于天茍能修身何患不荣太公躬行仁义七十二年逢文王得行其说封于齐七百岁而不絶此士之所以日夜孜孜修学行道不敢止也今世之处士时虽不用崛然独立块然独处上观许由下察接舆防同范蠡忠合子胥天下和平与义相扶寡偶少徒固其常也子何疑于余哉于是诸先生黙然无以应也建章宫【正义在长安县西北二十里长安故城下】后閤重栎中有物岀焉【索隐重音逐龙反栎音歴重栎栏楯之下有重栏处也】其状似麋以闻武帝往临视之问左右羣臣习事通经术者莫能知诏东方朔视之朔曰臣知之愿赐美酒粱饭大飱臣臣乃言诏曰可已飱又曰某所有公田鱼池蒲苇数顷陛下以赐臣臣朔乃言诏曰可于是朔乃肯言曰所谓驺牙者也【索隐驺音邹此朔以意自立名而偶中以有九牙齐等故谓之驺牙犹驺骑然也】逺方当来归义而驺牙先见其齿前后若一齐等无牙故谓之驺牙其后一岁所匈奴混邪王果将十万众来防汉乃复赐东方生钱财甚多至老朔且死时谏曰诗云营营青蝇止于蕃恺悌君子无信谗言谗言罔极交乱四国愿陛下远巧佞退谗言帝曰今顾东方朔多善言怪之居无几何朔果病死传曰鸟之将死其鸣也哀人之将死其言也善此之谓也
　　武帝时大将军衞青者衞后兄也【集解徐广曰衞青传曰子夫之弟也】封爲长平侯从军击匈奴至余吾水上而还斩首捕虏有功来归诏赐金千斤将军岀宫门齐人东郭先生以方士待诏公车当道遮衞将军车拜谒曰愿白事【集解徐广曰衞青传云寗乘说青而拜爲东海都尉】将军止车前东郭先生旁车言曰王夫人新得幸于上家贫今将军得金千斤诚以其半赐王夫人之亲人主闻之必喜此所谓竒防便计也衞将军谢之曰先生幸告之以便计请奉教于是衞将军乃以五百金爲王夫人之亲夀王夫人以闻武帝帝曰大将军不知爲此问之安所受计防对曰受之待诏者东郭先生诏召东郭先生拜以爲郡都尉东郭先生久待诏公车贫困饥寒衣敝履不完行雪中履有上无下足尽践地道中人笑之东郭先生应之曰谁能履行雪中令人视之其上履也其履下处乃似人足者乎及其拜爲二千石佩青緺【集解徐广曰音瓜一音螺青绶】出宫门行谢主人故所以同官待诏者等比祖道于都门外荣华道路立名当世【集解徐广曰东郭先生也】此所谓衣褐怀宝者也【索隐此指东郭先生也其言身衣褐而怀宝玉也】当其贫困时人莫省视至其贵也乃争附之谚曰相马失之瘦相士失之贫其此之谓邪王夫人病甚人主至自往问之曰子当爲王欲安所置之对曰愿居洛阳人主曰不可洛阳有武库敖仓当闗口天下咽喉自先帝以来传不爲置王然闗东国莫大于齐可以爲齐王王夫人以手击头呼幸甚王夫人死号曰齐王太后薨昔者齐王使淳于髠献鹄于楚【索隐案韩诗外传齐使人献鹄于楚不言髠又说苑云魏文侯使舍人无择献鹄于齐皆畧同而事异殆相渉乱也】岀邑门道飞其鹄徒揭空笼造诈成辞往见楚王曰齐王使臣来献鹄过于水上不忍鹄之渴岀而饮之去我飞亡吾欲刺腹绞颈而死恐人之议吾王以鸟兽之故令士自伤杀也鹄毛物多相类者吾欲买而代之是不信而欺吾王也欲赴佗国奔亡痛吾两主使不通故来服过叩头受罪大王楚王曰善齐王有信士若此哉厚赐之财倍鹄在也
　　武帝时徴北海太守诣行在所【索隐汉画宣帝征勃海太守龚遂非武帝时此褚先生记谬耳】有文学卒史王先生者自请与太守俱吾有益于君君许之诸府掾功曹白云王先生嗜酒多言少实恐不可与俱太守曰先生意欲行不可逆遂与俱行至宫下待诏宫府门王先生徒怀钱沽酒与衞卒仆射饮日醉不视其太守太守入跪拜王先生谓戸郎曰幸爲我呼吾君至门内遥语戸郎爲呼太守太守来望见王先生王先生曰天子卽问君何以治北海【正义今青州】令无盗贼君对曰何哉对曰选择贤材各任之以其能赏异等罚不肖王先生曰对如是是自誉自伐功不可也愿君对言非臣之力尽陛下神灵威武所变化也太守曰诺召入至于殿下有诏问之曰何以治北海令盗贼不起叩头对言非臣之力尽陛下神灵威武之所变化也武帝大笑曰于呼安得长者之语而称之安所受之对曰受之文学卒史帝曰今安在对曰在宫府门外有诏召拜王先生爲水衡丞以北海太守爲水衡都尉传曰美言可以市尊行可以加人君子相送以言小人相送以财魏文侯时西门豹爲邺令【正义今相州县也】豹往到邺会长老问之民所疾苦长老曰苦爲河伯娶妇【正义河伯华阴潼乡人姓冯氏名夷浴于河中而溺死遂爲河伯娶妇也】以故贫豹问其故对曰邺三老廷掾常岁赋敛百姓收取其钱得数百万用其二三十万爲河伯娶妇与祝巫共分其余钱持归当其时巫行视人家女好者云是当爲河伯妇卽娉取洗沐之爲治新缯绮縠衣闲居斋戒爲治斋宫河上张缇綘帷【正义缇他礼反顾野王云黄赤色也又音啼厚缯也】女居其中爲具牛酒饭食行十余日共粉饰之如嫁女床席令女居其上浮之河中始浮行数十里乃没其人家有好女者恐大巫祝爲河伯取之以故多持女远逃亡以故城中益空无人又困贫所从来久远矣民人俗语曰卽不爲河伯娶妇水来漂没溺其人民云西门豹曰至爲河伯娶妇时愿三老巫祝父老送女河上【正义亭三老】幸来告语之吾亦往送女皆曰诺至其时西门豹往会之河上三老官属豪长者里父老皆会以人民往观之者三二千人其巫老女子也已年七十从弟子女十人所皆衣缯单衣立大巫后西门豹曰呼河伯妇来视其好丑卽将女岀帷中来至前豹视之顾谓三老巫祝父老曰是女子不好烦大巫妪爲入报河伯得更求好女后日送之卽使吏卒共抱大巫妪投之河中有顷曰巫妪何久也弟子趣之复以弟子一人投河中有顷曰弟子何久也复使一人趣之复投一弟子河中凡投三弟子西门豹曰巫妪弟子是女子也不能白事烦三老爲入白之复投三老河中西门豹簮笔磬折【正义簮笔谓以毛装簮头长五寸挿在冠前谓之爲笔言揷笔备礼也磬折谓曲体揖之若石磬之形曲折也磬一片黒石凡十二片树在虡上击之其形皆中曲埀两头言人腰侧似也】向河立待良久长老吏傍观者皆惊恐西门豹顾曰巫妪三老不来还奈之何欲复使廷掾与豪长者一人入趣之皆叩头叩头且破额血流地色如死灰西门豹曰诺且留待之须臾须臾豹曰廷掾起矣状河伯留客之久若皆罢去归矣邺吏民大惊恐从是以后不敢复言爲河伯娶妇西门豹卽发民凿十二渠引河水灌民田【正义括地志云按横渠首接漳水盖西门豹史起所凿之渠也沟洫志云魏文侯时西门豹爲邺令有令名至文侯曽孙襄王与羣臣饮酒祝曰令吾臣皆如西门豹之爲人臣也史起进曰魏氏之行田也以百亩邺独二百亩是田恶也漳水在其旁西门不知用是不智知而不兴是不仁仁智豹未之尽何足法也于是史起爲邺令遂引漳水漑邺以富魏之河内左思魏都赋云西门漑其前史起濯其后也】田皆漑当其时民治渠少烦苦不欲也豹曰民可以乐成不可与虑始今父老子弟虽患苦我然百岁后期令父老子孙思我言至今皆得水利民人以给足富十二渠经絶驰道到汉之立而长吏以爲十二渠桥絶驰道相比近不可欲合渠水且至驰道合三渠爲一桥邺民人父老不肯听长吏以爲西门君所爲也贤君之法式不可更也长吏终听置之故西门豹爲邺令名闻天下泽流后世无絶已时几可谓非贤大夫哉传曰子产治郑民不能欺子贱治单父民不忍欺西门豹治邺民不敢欺三子之才能谁最贤哉辩治者当能别之【集解骃案魏文帝问羣臣三不欺于君德孰优太尉钟繇司徒华歆司空王朗对曰臣以爲君任德则臣感义而不忍欺君任察则臣畏觉而不能欺君任刑则臣畏罪而不敢欺任德感义与夫导德齐礼有耻且格等趋者也任察畏罪与夫导政齐刑免而无耻同归者也孔子曰爲政以德譬如北辰居其所而众星共之考以斯言论以斯义臣等以爲不忍欺不能欺优劣之县在于权衡非徒低卬之差乃钧铢之觉也且前志称仁者安仁智者利仁畏罪者强仁校其仁者功则无以殊核其爲仁者则不得不异安仁者性善者也利仁者力行者也强仁者不得已者也三仁相比则安仁优矣易称神而化之使民宜之若君化使民然也然则安仁之化与夫强仁之化优劣亦不得不相县絶也然则三臣之不欺虽同所以不欺异矣则纯以恩义崇不欺与以威察成不欺旣不可同槪而比量又不得错综而易处索隐案此三不欺自古传记先违共所称述今褚先生因记西门豹而称之以成说也循吏传记子产相郑仁而且明故人不能欺之子贱爲政清静唯弹琴三年不下堂而化是人见思故不忍欺之豹以威化御俗故人不敢欺之其德优劣钟华之评实爲允当也】
　　【索隐述赞曰滑稽鸱夷如脂如韦敏防之变学不失词淳于索絶赵国兴师楚优拒相寝兵获祠伟哉方朔三章纪之】



　　史记卷一百二十六
　　史记卷一百二十六考证
　　滑稽列传此鸟不飞则已一飞冲天不鸣则已一鸣惊人○黄氏日抄曰三年不飞不鸣之语楚世家以爲伍举语庄王今滑稽传又以爲淳于髠说齐威果孰是孰非耶
　　其后百余年楚有优孟○史通曰优孟在春秋楚庄王时淳于髠在战国齐威王时史谓后百余年误矣
　　乃召孙叔敖子封之寝丘四百戸正义吕氏春秋云楚孙叔敖有功于国疾将死戒其子曰王数欲封我我辞不受我死必封汝汝无受利地荆楚间有寝丘者其爲地不利而前有妬谷后有戾丘其名恶可长有也其子从之楚功臣封二世而收唯寝丘不夺也○吕氏春秋异宝篇所言与正义所引大同小异曰孙叔敖疾将死戒其子曰王数封我矣吾不受也爲我死王则封汝必无受利地楚越之间有寝之丘者此其地不利而名甚恶荆人畏鬼而越人信禨可长有者其唯此也孙叔敖死王果以美地封其子而子辞请寝之丘故至今不失
　　乳母先见郭舍人爲下泣○西京杂记作东方朔齐王太后薨昔者齐王使淳于髠献鹄于楚○凌稚隆曰按此淳于髠事误入于此
　　有文学卒史王先生者○汉书循吏传作议曹王生









　　史记卷一百二十六考证
　　钦定四库全书
　　史讫卷一百二十七
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索
　　唐诸王侍读率府长史张守节正义
　　日者列传第六十七
　　【集解墨子曰墨子北之齐遇日者日者曰帝以今日杀黒龙于北方而先生之色黒不可以北墨子不听遂北至淄水墨子不遂而反焉日者曰我谓先生不可以北然则古人占卜筮通谓之日者墨子亦云非但史记也索隠案名卜筮曰日者以墨所以卜筮占时日通名日者故也】
　　自古受命而王王者之兴何甞不以卜筮决于天命哉其于周尤甚及秦可见代王之入任于卜者太卜之起由汉兴而有【索隠按周礼有太卜之官此云由汉兴者谓汉自文帝卜大横之后其卜官更兴盛焉】
　　司马季主者楚人也【索隠按云楚人而太史公不序其系盖楚相司马子期子反后姓也季主见列仙传】卜于长安东市宋忠为中大夫贾谊为博士同日俱出洗沐【正义汉官仪五日一假洗沐也】相従论议诵易先王圣人之道术究徧人情相视而叹贾谊曰吾闻古之圣人不居朝廷必在卜医之中今吾已见三公九卿朝士大夫皆可知矣试之卜数中以观采【索隠卜数犹术数也音所具反刘氏云具数筮之亦通筮必以易易用大衍之数也】二人即同舆而之市防于卜肆中天新雨道少人司马季主闲坐弟子三四人侍方辩天地之道日月之运隂阳吉凶之本二大夫再拜谒司马季主视其状貌如类有知者即礼之使弟子延之坐坐定司马季主复理前语分别天地之终始日月星辰之纪差次仁义之际列吉凶之符语数千言莫不顺理宋忠贾谊瞿然而悟猎缨正襟危坐【索隠猎揽也揽其冠缨而正其衣襟谓变而自饰也危一作免谓俯俛为敬】曰吾望先生之状听先生之辞小子窃观于世未甞见也今何居之卑何行之污【索隠音乌故反】司马季主捧腹大笑曰观大夫类有道术者今何言之陋也何辞之野也今夫子所贤者何也所髙者谁也今何以卑污长者二君曰尊官厚禄世之所髙也贤才处之今所处非其地故谓之卑言不信行不验取不当故谓之污夫卜筮者世俗之所贱简也世皆言曰夫卜者多言夸严以得人情【索隠谓卜者自矜夸而荘严以得人情也】虚髙人禄命以说人志擅言祸灾以伤人心矫言鬼神以尽人财厚求拜谢以私于已此吾之所耻故谓之卑污也司马季主曰公且安坐公见夫被髪童子乎日月照之则行不照则止问之日月疵瑕吉凶则不理由是观之防知别贤与不肖者寡矣贤之行也直道以正諌三諌不聴则退其誉人也不望其报恶人也不顾其怨以便国家利众为务故官非其任不处也禄非其功不受也见人不正虽贵不敬也见人有污虽尊不下也得不为喜去不为恨非其罪也虽累辱而不愧也今公所谓贤者皆可为羞矣卑疵而前【索隠疵音赀】趋而言【索隠音纎趋犹足恭也】相引以势相导以利比周賔正【集解徐广曰客旅谓之賔人求长官谓之正】以求尊誉以受公奉事私利枉王法猎农民以官为威以法为机求利逆暴譬无异于操白刃劫人者也初试官时倍力为巧诈饰虚功执空文以誷主上用居上为右试官不让贤陈功见伪増实以无为有以少为多以求便势尊位食饮驱驰従姬歌儿不顾于亲犯法害民虚公家此夫为盗不操矛弧者也攻而不用刄者也欺父母未有罪而弑君未伐者也何以为髙贤才乎盗贼发不防禁夷貊不服不摄奸邪起不防塞官耗乱不防治四时不和不调嵗谷不熟不能适【索隠音释适犹调也】才贤不为是不忠也才不贤而托官位利上奉妨贤者处是窃位也【索隠奉音扶用反】有人者进有财者礼是伪也子独不见鸱枭之与凤皇翔乎兰芷芎防弃扵广野蒿萧成林使君子退而不显众公等是也述而不作君子义也今夫卜者必法天地象四时顺于仁义分策定卦旋式正棋【集解徐广曰式音栻索隠按式即栻也旋转也栻之形上圆象天下方法地用之则转天纲加地之辰故云旋式棋者筮之状正棋盖谓下以作卦也】然后言天地之利害事之成败昔先王之定国家必先策日月而后乃敢代正时日乃后入家产子必先占吉凶后乃有之【索隠谓若卜之不祥则式不收也卜吉而后有故云有之】自伏羲作八卦周文王演三百八十四爻而天下治越王勾践仿文王八卦【索隠仿音方往反】以破敌国覇天下由是言之卜筮有何负哉且夫卜筮者扫除设坐正其冠带然后乃言事此有礼也言而鬼神或以飨忠臣以事其上孝子以养其亲慈父以畜其子此有徳者也而以义置数十百钱病者或以愈且死或以生患或以免事或以成嫁子娶妇或以养生此之为徳岂直数十百钱哉此夫老子所谓上徳不徳是以有徳今夫卜筮者利大而谢少老子之云岂异于是乎荘子曰君子内无饥寒之患外无劫夺之忧居上而敬居下不为害君子之道也今夫卜筮者之为业也积之无委聚藏之不用府库徙之不用辎车负装之不重止而用之无尽索之时持不尽索之物防于无穷之世虽荘氏之行未能増于是也子何故而云不可卜哉天不足西北星辰西北移地不足东南以海为池日中必移月满必亏先王之道乍存乍亡公责卜者言必信不亦惑乎公见夫谈士辩人乎虑事定计必是人也然不能以一言说人主意故言必称先王语必道上古虑事定计饰先王之成功语其败害以恐喜人主之志以求其欲多言夸严【集解徐广曰一作险】莫大于此矣然欲彊国成功尽忠于上非此不立今夫卜者导惑教愚也夫愚惑之人岂以一言而知之哉言不厌多故骐骥不防与罢驴为驷而凤凰不与燕雀为羣而贤者亦不与不肖者同列故君子处卑隐以辟众自匿以辟伦防见徳顺以除羣害以眀天性助上养下多其功利不求尊誉公之等喁喁者也何知长者之道乎宋忠贾谊忽而自失芒乎无色【索隠芒音莫郎反】怅然噤口不防言【索隠怅音畅噤音禁刘氏音其锦反】于是摄衣而起再拜而辞行洋洋也出市门仅自上车伏轼低头卒不防出气居三日宋忠见贾谊于殿门外乃相引屛语相谓自叹曰道髙益安势髙益危居赫赫之势失身且有日矣夫卜而有不审不见夺糈【集解徐广曰音所骃案离骚经云懐椒糈而要之王逸云糈精米所以享神】为人主计而不审身无所处【索隠糈者卜求神之米也言卜之不中乃不见夺其糈米若为人主计不审则身无所处也】此相去逺矣犹天冠地屦也此老子之所谓无名者万物之始也天地旷旷物之熈熈或安或危莫知居之我与若何足预彼哉彼久而愈安虽曽氏之义【集解徐广曰曽一作荘】未有以异也久之宋忠使匈奴不至而还抵罪而贾谊为梁懐王傅王堕马薨谊不食毒恨而死此务华絶根者也【索隠言宋忠贾谊皆务华而防其身是絶其根本也】
　　太史公曰古者卜人所以不载者多不见于篇及至司马季主余志而着之
　　褚先生曰臣为郎时防观长安中见卜筮之贤大夫观其起居行歩坐起自动誓正其衣冠而当乡人也有君子之风见性好解妇来卜对之顔色严振未甞见齿而笑也従古以来贤者避世有居止舞泽者有居民间闭口不言有隐居卜筮间以全身者夫司马季主者楚贤大夫防学长安通易经术黄帝老子博闻逺见观其对二大夫贵人之谈言称引古眀王圣人道固非浅闻小数之能及卜筮立名声千里者各往往而在传曰富为上贵次之既贵各各学一伎防立其身黄直丈夫也陈君夫妇人也以相马立名天下齐张仲曲成侯以善击刺学用劔立名天下留长孺以相彘立名荥阳褚氏以相牛立名以伎防立名者甚多皆有髙世絶人之风何可胜言故曰非其地树之不生非其意教之不成夫家之教子孙当视其所以好好含茍生活之道因而成之故曰制宅命子足以观士子有处所可谓贤人臣为郎时与太卜待诏为郎者同署言曰孝武帝时聚防占家问之某日可取妇乎五行家曰可堪舆家曰不可建除家曰不吉丛辰家曰大凶厯家曰小凶天人家曰小吉太乙家曰大吉辩讼不决以状闻制曰避诸死忌以五行为主人取于五行者也
　　【索隐述赞曰日者之名有自来矣吉凶占着于墨子齐楚异法书亾防纪后人斯继季主独美取免暴秦此焉终否】














　　史记巻一百二十七
　　史记卷一百二十七考证
　　日者列传○凌稚隆曰吕东莱考订云此太史公所作刘辰翁云观其辨肆浅深亦岂褚生所能
　　太卜之起由汉兴而有索隐案周礼有太卜之官此云由汉兴者谓汉自文帝卜大横之后其卜官更兴盛焉○龟策传髙祖时因秦太卜官是汉兴即有太卜不因文帝而更兴盛也由汉兴而有者盖言汉兴以来即有之矣索隐説迂
　　比周賔正集解徐广曰客旅谓之賔人求长官谓之正○徐孚逺曰賔正犹摈正也徐説烦曲不眀
　　家产子必先占吉凶后乃有之索隐谓若卜之不祥则或不收也卜吉而后有故云有之○【臣照】按若卜而后收子则子之不得收者多矣古之人岂伤天理絶人命若是索隐之説谬矣盖言生子必视其时日占其吉凶其后亦俱有应云尔
　　史记卷一百二十七考证
&lt;史部,正史类,史记&gt;
　　钦定四库全书
　　史记卷一百二十八
　　汉　　　太　　史　　　令司马迁　撰宋中郎外兵曹叅军裴骃集解
　　唐国子博士文馆学士司马贞索
　　唐诸王侍读率府长史张守节正义
　　龟策列传第六十八
　　【索隠龟策传有録无书褚先生所补其叙事烦芜陋畧无可取正义史记至元成间十篇有録无书而褚少孙补景武纪将相年表礼书乐书律书三王世家蒯成侯日者龟策列传日者龟策言辞最鄙陋非太史公之本意也】
　　太史公曰自古圣王将建国受命兴动事业何尝不寳卜筮以助善唐虞以上不可记已自三代之兴各据祯祥涂山之兆従而夏啓世飞燕之卜顺故殷兴百谷之筮吉故周王王者决定诸疑参以卜筮断以蓍龟不易之道也蛮夷氐羌虽无君臣之序亦有决疑之卜或以金石或以草木【集解徐广曰一作革】国不同俗然皆可以战伐攻击推兵求胜各信其神以知来事畧闻夏殷欲卜者乃取蓍龟已则弃去之以为龟藏则不灵蓍久则不神至周室之卜官常寳藏蓍龟又其大小先后各有所尚要其归等耳或以为圣王遭事无不定决疑无不见其设稽神求问之道者以为后世衰防愚不师智人各自安化分为百室道散而无垠故推归之至微要洁于精神也或以为昆虫之所长圣人不防与争其处吉凶别然否多中于人至髙祖时因秦太卜官天下始定兵革未息及孝恵享国日少吕后女主孝文孝景因袭掌故未遑讲试虽父子畴官世世相传其精微深妙多所遗失至今上即位博开艺之路延百端之学通一伎之士咸得自効絶伦超竒者为右无所阿私数年之间太卜大集防上欲击匈奴西攘大宛【集解徐广曰攘一作襄襄除也】南收百越卜筮至预见表象先图其利及猛将推锋执莭获胜于彼而蓍龟时日亦有力于此上尤加意赏赐至或数千万如丘子眀之属富溢贵宠倾于朝廷至以卜筮射蛊道巫蛊时或颇中素有眦睚不快因公行诛恣意所伤以破族灭门者不可胜数百僚荡恐皆曰龟策防言后事觉奸穷亦诛三族夫摓策定数【集解徐广曰摓音逢一作达索隠摓谓両手执蓍分而扐之故云摓策】灼龟观兆变化无穷是以择贤而用占焉可谓圣人重事者乎周公卜三龟而武王有瘳纣为暴虐而元龟不占晋文将定襄王之位卜得黄帝之兆【集解骃案左传曰遇黄帝战于阪泉之兆】卒受彤弓之命献公贪骊姬之色卜而兆有口象其祸竟流五世楚灵将背周室卜而龟逆【集解骃案左传曰灵王卜曰余尚得天下不吉投龟訽天而呼曰是区区者而不余畀余必自取之索訽音火侯反】终被干溪之败兆应信诚于内而时人眀察见之于外可不谓両合者哉君子谓夫轻卜筮无神眀者悖背人道【索隠悖音倍背音佩】信祯祥者鬼神不得其正故书建稽疑五谋而卜筮居其二五占従其多眀有而不専之道也余至江南观其行事问其长老云龟千嵗乃逰莲叶之上【集解徐广曰莲一作领声相近或假借字也】蓍百茎共一根【集解徐广曰刘向云龟千嵗而灵蓍百年而一本生百茎】又其所生兽无虎狼草无毒螫江傍家人常畜龟饮食之以为能导引致气有益于助衰养老岂不信哉
　　褚先生曰臣以通经术受业博士治春秋以髙第为郎幸得宿卫出入宫殿中十有余年窃好太史公传太史公之传曰三王不同龟四夷各异卜然各以决吉凶畧闚其要故作龟策列传臣往来长安中求龟策列传不能得故之太卜官问掌故文学长老习事者冩取龟策卜事编于下方闻古五帝三王发动举事必先决蓍龟传曰【索隠此传即太卜所得古龟之説也】下有伏灵上有兎丝上有蓍【索隠音逐留反捣蓍即藂蓍捣古稠字】下有神龟所谓伏灵者在兎丝之下状似飞鸟之形新雨已天清静无风以夜捎兎丝去之即以簼烛此地【集解徐广曰簼笼也盖然火而笼其上也音簼陈渉世家曰夜簼火也】烛之火灭即记其处以新布四丈环置之眀即掘取之入四尺至七尺得矣过七尺不可得伏灵者千嵗松根也食之不死闻蓍生满百茎者其下必有神龟守之其上常有青云覆之传曰天下和平王道得而蓍茎长丈其丛生满百茎方今世取蓍者不能中古法度不能得满百茎长丈者取八十茎已上蓍长八尺即难得也人民好用卦者取满六十茎已上长满六尺者即可用矣记曰能得名龟者财物归之家必大富至千万一曰兆斗龟二曰南辰龟三曰五星龟四曰八风龟五曰二十八宿龟六曰日月龟七曰九州龟八曰玉龟凡八名龟龟图各有文在腹下文云云者此某之龟也畧记其大指不冩其图取此龟不必满尺二寸民人得长七八寸可寳矣今夫珠玉寳器虽有所深藏必见其光必出其神眀其此之谓乎故玉防于山而木润渊生珠而岸不枯者【集解徐广曰一无不字许氏説淮南以为滋润钟于眀珠致令岸枯也】润泽之所加也眀月之珠出于江海藏于蚌中蚗蠪伏之【集解徐广曰许氏説淮南云蚗蠪龙属也音决索隠蚗当为蛟蠪音龙注音决误也】王者得之长有天下四夷賔服能得百茎蓍并得其下龟以卜者百言百当足以决吉凶神龟出于江水中庐江郡常嵗时生龟长尺二寸者二十枚输大卜官因以吉日剔取其腹下甲龟千嵗乃满尺二寸王者发军行将必鑚龟庙堂之上以决吉凶今髙庙中有龟室藏内以为神寳传曰取前足臑骨穿佩之【集解徐广曰臑音乃毛反臑臂索隠臑音乃髙反一音乃导反】取龟置室西北隅悬之以入深山大林中不惑臣为郎时见万毕石朱方传曰有神龟在江南嘉林中【索隠按万毕术中有石朱方方中说嘉林中故云传曰】嘉林者兽无虎狼鸟无鸱枭草无毒螫野火不及斧斤不至是为嘉林龟在其中常巢于芳莲之上左胁文书曰甲子重光【集解徐广曰子一作于】得我者匹夫为人君有土正【集解徐广曰正长也为有土之官长】诸侯得我为帝王求之于白蛇蟠杅【集解徐广曰一孤反】林中者斋戒以待譺然【索隠按林名白蛇蟠杅林龟藏其中杅音乌谓白蛇尝蟠杅此林中也譺音疑言求龟者斋戒以待恒譺然也】状如有人来告之因以醮酒佗髪【集解徐广曰佗一作被索隠佗音徒我反谓被髪也】求之三宿而得由是观之岂不伟哉故龟可不敬欤南方老人用龟支牀足行二十余嵗老人死移牀龟尚生不死龟能行气导引问者曰龟至神若此然太卜官得生龟何为輙杀取其甲乎近世江上人有得名龟畜置之家因大富与人议欲遣去人教杀之勿遣遣之破人家龟见梦曰送我水中无杀吾也其家终杀之杀之后身死家不利人民与君王者异道人民得名龟其状类不宜杀也以往古故事言之古眀王圣主皆杀而用之宋元王时得龟亦杀而用之谨连其事于左方令好事者观择其中焉宋元王二年江使神龟使于河至于泉阳鱼者豫且举网得而囚之【索隠且音子余反泉阳人网元龟者】置之笼中夜半龟来见梦于宋元王曰我为江使于河而幕网当吾路泉阳豫且得我我不能去身在患中莫可告语王有徳义故来告诉元王惕然而悟乃召博士卫平而问之【索隠宋元君之臣也】曰今寡人梦见一丈夫延颈而长头衣绣之衣而乘辎车来见梦于寡人曰我为江使于河而幕网当吾路泉阳豫且得我我不能去身在患中莫可告语王有徳义故来告诉是何物也卫平乃援式而起【集解徐广曰式音勑】仰天而视月之光观斗所指定日处乡规矩为辅副以权衡四维已定八卦相望视其吉凶介虫先见乃对元王曰今昔壬子【索隠今昔犹昨夜也以今日言之谓昨夜为今昔】宿在牵牛河水大防鬼神相谋汉正南北【正义汉天河】江河固期南风新至江使先来白云壅汉万物尽留斗柄指日使者当囚服而乘辎车其名为龟王急使人问而求之王曰善于是王乃使人驰而往问泉阳令曰渔者几何家名谁为豫且豫且得龟见梦于王王故使我求之泉阳令乃使吏案籍视图水上渔者五十五家上流之庐名为豫且泉阳令曰诺乃与使者驰而问豫且曰今昔汝渔何得豫且曰夜半时举网得龟【集解骃案荘子曰得白龟圆五尺】使者曰今龟安在曰在笼中使者曰王知子得龟故使我求之豫且曰诺即系龟而出之笼中献使者使者载行出于泉阳之门正昼无见风雨晦防云盖其上五采青黄雷雨并起风将而行入于端门见于东箱身如流水润泽有光望见元王延颈而前三歩而止缩颈而却复其故处元王见而恠之问卫平曰龟见寡人延颈而前以何望也缩颈而复是何当也卫平对曰龟在患中而终昔囚王有徳义使人活之今延颈而前以当谢也缩颈而却欲亟去也元王曰善哉神至如此乎不可久留趣驾送龟勿令失期卫平对曰龟者是天下之寳也先得此龟者为天子且十言十当十战十胜生于深渊长于黄土知天之道眀于上古防三千嵗不出其域安平静正动不用力夀蔽天地莫知其极与物变化四时变色居而自匿伏而不食春苍夏黄秋白冬黒眀于隂阳审于刑徳先知利害察于祸福以言而当以战而胜王防寳之诸侯尽服王勿遣也以安社稷元王曰龟甚神灵降于上天防于深渊在患难中以我为贤徳厚而忠信故来告寡人寡人若不遣也是渔者也渔者利其肉寡人贪其力下为不仁上为无徳君臣无礼何従有福寡人不忍奈何勿遣卫平对曰不然臣闻盛徳不报重寄不归天与不受天夺之寳今龟周流天下还复其所上至苍天下薄泥涂还徧九州未尝愧辱无所稽留今至泉阳渔者辱而囚之王虽遣之江河必怒务求报仇自以为侵因神与谋淫雨不霁水不可治若为枯旱风而扬埃蝗虫暴生百姓失时王行仁义其罚必来此无他故其祟在龟后虽悔之岂有及哉王勿遣也元王慨然而叹曰夫逆人之使絶人之谋是不暴乎取人之有以自为寳是不彊乎寡人闻之暴得者必暴亡彊取者必后无功桀纣暴彊身死国亡今我听子是无仁义之名而有暴彊之道江河为汤武我为桀纣未见其利恐离其咎寡人孤疑安事此寳趣驾送龟勿令久留卫平对曰不然王其无患天地之间累石为山髙而不壊地得为安故云物或危而頋安或轻而不可迁人或忠信而不如诞谩【集解徐广曰诞一作訑音土和反索诞音由烂切谩音漫又并如字】或丑恶而宜大官或美好佳丽而为众人患非神圣人莫尽言春秋冬夏或暑或寒寒暑不和贼气相奸同嵗异莭其时使然故令春生夏长秋收冬藏或为仁义或为暴彊暴彊有乡仁义有时万物尽然不可胜治大王听臣臣请悉言之天出五色以辨白黒地生五谷以知善恶人民莫知辨也与禽兽相若谷居而穴处不知田作天下祸乱隂阳相错悤悤疾疾【集解徐广曰一作病】通而不相择妖数见【正义説文衣服謌謡草木之怪谓之妖禽兽虫蝗之怪谓之】为单薄圣人别其生使无相获禽兽有牝牡置之山原鸟有雌雄布之林泽有介之虫置之谿谷故牧人民为之城郭内经闾术外为阡陌夫妻男女赋之田宅列其室屋为之圗籍别其名族立官置吏劝以爵禄衣以桑麻养以五谷耕之耰之【集解徐广曰音忧正义耰覆种也説文云耰摩田器】鉏之耨之【集解徐广曰耨除草也】口得所嗜目得所美身受其利以是观之非彊不至故曰田者不彊囷仓不盈【正义説文云圆者谓之囷方者谓之廪】商贾不彊不得其赢妇女不彊布帛不精官御不彊其势不成大将不彊卒不使令侯王不彊没世无名故云彊者事之始也分之理也物之纪也所求于彊无不有也王以为不然王独不闻玉椟只雉【集解徐广曰只一作防】出于昆山眀月之珠出于四海镌石拌蚌【集解徐广曰镌音子旋反拌音判索隠拌割也】传卖于市圣人得之以为大寳大寳所在乃为天子今王自以为暴不如拌蚌于海也自以为彊不过镌石于昆山也取者无咎寳者无患今龟使来抵网而遭渔者得之见梦自言是国之寳也王何忧焉兀王曰不然寡人闻之諌者福也防者贼也人主听谀是愚惑也虽然祸不至福不徒来天地合气以生百财隂阳有分不离四时十有二月日至为期圣人彻焉身乃无灾眀王用之人莫敢欺故云福之至也人自生之祸之至也人自成之祸与福同刑与徳双圣人察之以知吉凶桀纣之时与天争功拥遏鬼神使不得通是固已无道矣谀臣有众桀有谀臣名曰赵梁教为无道劝以贪狼系汤夏台杀闗龙逢左右恐死偷谀于傍国危于累卵皆曰无伤称乐万嵗或曰未央蔽其耳目与之诈狂汤卒伐桀身死国亡听其谀臣身独受殃春秋着之至今不忘纣有防臣名为左彊夸而目巧教为象郎【集解骃案礼记曰目巧之室郑曰但用目巧善意作室不由法度许慎曰象牙郎】将至于天又有玉牀犀玉之器象箸而羮【索隠箸音持虑反则箸即筯为与羮连或云箸樽也记曰羮之有莱者用梜梜者筯也】圣人剖其心壮士斩其胻【集解骃案胻音衡脚胫也】箕子恐死被髪佯狂杀周太子厯囚文王昌投之石室【索隠按杀周太子厯在囚文王昌之上则近是季厯季厯不被纣诛则其言近妄无容周更别有太子名厯也】将以昔至眀隂兢活之【集解徐广曰兢一作竞索隠隂姓兢名也】与之俱亡入于周地得太公望兴卒聚兵与纣相攻文王病死载尸以行太子发代将号为武王战于牧野破之华山之阳纣不胜败而还走围之象郎自杀宣室【集解徐广曰天子之居名曰宣室】身死不头悬车轸四马曵行寡人念其如此膓如涫汤【集解徐广曰涫音馆一作沸索隠涫沸也】是人皆富有天下而贵至天子然而大傲欲无厌时举事而喜髙贪狼而骄不用忠信听其防臣而为天下笑今寡人之邦居诸侯之间曽不如秋毫举事不当又安亡逃卫平对曰不然河虽神贤不如昆仑之山江之源理不如四海而人尚夺取其寳诸侯争之兵革为起小国见亡大国危殆杀人父兄虏人妻子残国灭庙以争此寳战攻分争是暴彊也故云取之以暴彊而治以文理无逆四时必亲贤士与隂阳化鬼神为使通于天地与之为友诸侯賔服民众殷喜邦家安寜与世更始汤武行之乃取天子春秋着之以为经纪王不自称汤武而自比桀纣桀纣为暴彊也固以为常桀为瓦室【集解骃案世本曰昆吾作陶张华博物记亦云桀为瓦盖是昆吾为桀作也】纣为象郎徴丝灼之务以费民【索隠灼谓燔也烧丝以当薪务费人也】赋敛无度杀戮无方杀人六畜以韦为囊囊盛其血与人悬而射之与天帝争彊逆乱四时先百鬼甞諌者輙死防者在傍圣人伏匿百姓莫行天数枯旱国多妖祥螟虫嵗生五谷不成民不安其处鬼神不享飘风日起正昼晦防日月并蚀灭息无光列星奔乱皆絶纪纲以是观之安得久长虽无汤武时固当亡故汤伐桀武王克纣其时使然乃为天子子孙续世终身无咎后世称之至今不已是皆当时而行见事而彊乃防成其帝王今龟大寳也为圣人使传之贤士不用手足雷电将之风雨送之流水行之侯王有徳乃得当之今王有徳而当此寳恐不敢受王若遣之宋必有咎后虽悔之亦无及己元王大悦而喜于是元王向日而谢【索隠盖欲神之以谢天之质向日者天之光眀着见者也】再拜而受择日斋戒甲乙最良乃刑白雉及与骊羊以血灌龟于坛中央以刀剥之身全不伤脯酒礼之横其腹膓荆支卜之必制其创【正义音疮】理达扵理文相错迎使工占之所言尽当邦福重寳【集解徐广曰福音副藏也】闻于傍乡杀牛取草被郑之桐【集解徐广曰牛草桐为鼓也】草木毕分化为甲兵战胜攻取莫如元王元王之时卫平相宋宋国最强龟之力也故云神至能见梦于元王而不能自出渔者之笼身防十言尽当不通使于河还报扵江贤防令人战胜攻取不能自解于刀锋免剥刺之患圣能先知亟见而不能令卫平无言言事百全至身而挛当时不利又焉事贤贤者有恒常士有适然是故眀有所不见听有所不闻人虽贤不能左画方右画圆日月之眀而时蔽于浮云羿名善射不如雄渠蠭门【集解骃案新序曰楚雄渠子夜行见伏石当道以为虎而射之应没羽淮南子曰射者重以逢门子之巧刘歆七畧有蠭门射法也】禹名为辩智而不能胜鬼神地柱折天故毋椽又奈何责人于全孔子闻之曰神龟知吉凶而骨直空枯【正义凡其骨空中而枯也直语发声也今河东亦然】日为徳而君于天下辱扵三足之乌月为刑而相佐见食于虾蟇猬辱于鹊【集解郭璞曰猬能制虎见鹊仰地淮南万毕曰鹊令猬反腹者猬憎其意而心恶之也】腾蛇之神而殆于即且【集解郭璞曰腾蛇龙属也蝍蛆似蝗大腹食蛇脑也正义即津日反且则余反即吴公也状如蚰蜒而大黒色】竹外有节理中直空虚松栢为百木长而守门闾日辰不全故有孤虚【集解骃案甲乙谓之日子丑谓之辰六甲孤虚法甲子旬中无戍亥戌亥即为孤辰巳即为虚甲戌旬中无申酉申酉为孤寅夘即为虚甲申旬中无午未午未为孤子丑即为虚甲午旬中无辰巳辰巳为孤戌亥即为虚甲辰旬中无寅夘寅夘为孤申酉即为虚甲寅旬中无子丑子丑为孤午未即为虚刘歆七畧有风后孤虚二十卷正义按嵗月日时孤虚并得上法也】黄金有疵白玉有瑕事有所疾亦有所徐物有所拘亦有所据防有所数亦有所疎人有所贵亦有所不如何可而适乎物安可全乎天尚不全故世为屋不成三瓦而陈之【集解徐广曰一云为屋成欠三瓦而栋之也索隠刘氏云陈犹居也注作栋音都贡反正义言为屋不成欠三瓦以应天犹陈列而居也】以应之天下有阶物不全【正义言万物及日月天地皆不能全喻龟之不全也】乃生也
　　褚先生曰渔者举网而得神龟龟自见梦宋元王元王召博士卫平告以梦龟状平运式定日月分衡度视吉凶占龟与物色同平諌王留神龟以为国重寳美矣古者筮必称龟者以其令名所従来久矣余述而为传
  </div>
  <div class="pagination">
   <a href="史记四库_page69.html">
    上一页
   </a>
   <span>
    ...
   </span>
   <a href="史记四库_page65.html">
    65
   </a>
   <a href="史记四库_page66.html">
    66
   </a>
   <a href="史记四库_page67.html">
    67
   </a>
   <a href="史记四库_page68.html">
    68
   </a>
   <a href="史记四库_page69.html">
    69
   </a>
   <span class="current-page">
    70
   </span>
   <a href="史记四库_page71.html">
    71
   </a>
   <a href="史记四库_page72.html">
    72
   </a>
   <a href="史记四库_page73.html">
    73
   </a>
   <a href="史记四库_page74.html">
    74
   </a>
   <a href="史记四库_page75.html">
    75
   </a>
   <span>
    ...
   </span>
   <a href="史记四库_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
