<!DOCTYPE html>
<html>
 <head>
  <meta charset="utf-8"/>
  <title>
   三国志 - 第 27 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三国志 - 第 27 页/共 34 页
  </h1>
  <div class="content">
   六年夏四月泉陵言黄龙见五月交阯郡吏吕兴等反杀太守孙谞谞先是科郡上手工千余人送建业而察战至恐复见取故兴等因此扇动兵民招诱诸夷也冬十月蜀以魏见伐来告癸未建业石头小城火烧西南百八十丈甲申使大将军丁奉督诸军向魏夀春将军留平别诣施绩于南郡议兵所向将军丁封孙异如沔中皆救蜀蜀主刘禅降魏问至然后罢吕兴既杀孙谞使使如魏请太守及兵丞相兴建取屯田万人以为兵分武陵为天门郡【呉歴曰是嵗青龙见于长沙白燕见于慈胡赤雀见于豫章】七年春正月大赦二月镇军陆抗抚军歩协征西将军留平建平太守盛曼率众围蜀巴东守将罗宪夏四月魏将新附督王稚浮海入句章略长吏赏林及男女二百余口将军孙越徼得一船获三十人秋七月海贼破海盐杀司盐校尉骆秀使中书郎刘川发兵庐陵豫章民张节等为乱众万余人魏使将军胡烈歩骑二万侵西陵以救罗宪陆抗等引军退复分交州置广州壬午大赦癸未休薨【江表传曰休寝疾口不能言乃手书呼丞相濮阳兴入令子出拜之休把兴臂而指以托之】时年三十谥曰景皇帝【葛洪抱朴子曰呉景帝时戍将于广陵掘诸取版以治城所壊甚多复发一大内有重閤户扇皆枢转可开闭四周为徼道通车其髙可以乗马又铸铜为人数十枚长五尺皆大冠朱衣执剑列侍灵座皆刻铜人背后石壁言殿中将军或言侍郎常侍似公王之破其棺棺中有人髪已班白衣冠鲜明面体如生人棺中云母厚尺许以白玉璧三十枚借尸兵人軰共举出死人以倚冢壁有一玉长一尺许形似冬从死人怀中透出堕地两耳及鼻孔中皆有黄金如枣许大此则骸骨有假物而不朽之効也】
　　孙晧字元宗权子和子也一名彭祖字晧宗孙休立封晧为乌程侯遣就国西湖民景飬相晧当大贵晧隂喜而不敢泄休薨是时蜀初亡而交阯携叛国内震惧贪得长君左典军万彧昔为乌程令与晧相善称晧才识眀断是长沙桓王之畴也又加之好学奉遵法度屡言之于丞相濮阳兴左将军张布兴布説休妃太后朱欲以晧为嗣朱曰我寡妇人安知社稷之虑苟呉国无陨宗庙有赖可矣于是遂迎立晧时年二十三改元大赦是嵗于魏咸熙元年也
　　元兴元年八月以上大将军施绩大将军丁奉为左右大司马张布为骠骑将军加侍中诸増位班赏一皆如旧九月贬太后为景皇后追諡父和曰文皇帝尊母何为太后十月封休太子为豫章王次子汝南王次子梁王次子陈王立皇后滕氏【江表传曰晧初立发优诏恤士民开仓廪振贫乏科出宫女以配无妻禽兽扰于苑者皆放之当时翕然称为明主】晧既得志麤暴骄盈多忌讳好酒色大小失望兴布窃悔之或以谮晧十一月诛兴布十二月孙休葬定陵封后父滕牧为髙宻侯【呉歴曰牧本名宻避丁宻改名牧丁宻避牧改名为固】舅何洪等三人皆列侯是嵗魏置交阯太守之郡晋文帝为魏相国遣昔呉夀春城降将徐绍孙彧衔命赍书陈事势利害以申喻晧【汉晋春秋载晋文王与皓书曰圣人称有君臣然后有上下礼义是故大必字小小必事大然后上下安服羣生获所逮至末涂纯徳既毁勦民之命以争彊于天下逹礼顺之至理则仁者弗由也方今主上圣明覆帱无外仆备位宰辅属当国重唯华夏乖殊方隅圯裂六十余载金革亟动无年不战暴骸防元困悴罔定毎用悼心坐以待旦将欲止戈兴仁为百姓请命故分命偏师平定蜀汉役未经年全军独克于时猛将谋夫朝臣庶士咸以奉天时之宜就既征之军借吞敌之势宜遂回旗东指以临呉境舟师泛江顺流而下陆军南辕取径四郡兼成都之械漕巴汉之粟然后以中军整旅二方云防未及浃辰可使江表底平南夏顺轨然国朝深惟伐蜀之举虽冇静难之功亦悼蜀民独罹其害战于绵竹者自元帅以下并受斩戮伏尸蔽地血流丹野一之于前犹追恨不忍况重之于后乎是故旋师按甲思与南邦共全百姓之命夫料力忖势度资量险逺考古昔废兴之理近鉴西蜀安危之効隆徳保祚去危即顺屈已以宁四海者仁哲之髙致也履危偷安陨徳覆祚而不称于后世者非智者之所居也今朝廷遣徐绍孙彧献书喻怀若书御于前必少留意回虑革筭结欢弭兵共为一家惠矜呉防施及中土岂不泰哉此昭心之大愿也敢不承受若不获命则普天率土期于大同虽重干戈固不获已也】
　　甘露元年三月晧遣使随绍彧报书曰知以髙世之才处宰辅之任渐导之功勤亦至矣孤以不徳阶承统绪思与贤良共济世道而以壅隔未有所缘嘉意允着深用依依今遣光禄大夫纪陟五官中郎将璆宣明至懐【江表传曰晧书两头言白称名言而不着姓呉録曰陟字子上丹阳人初为中书郎孙峻使诘南阳王和令其引分陟宻使令正辞自理峻怒陟惧闭门不出孙休时父亮为尚书令而陟为中书令毎朝防诏以屏风隅其座出为豫章太守干寳晋纪曰陟璆奉使如魏入境而问讳入国而问俗夀春将王布示之马射既而问之曰呉之君子亦能斯乎陟曰此军人骑士肄业所及士大夫君子未有为之者矣布大慙既至魏帝见之使傧问曰来时呉王何如陟对曰来时皇帝临轩百寮陪位御膳无恙晋文王飨之百寮毕防使傧者告曰某者安乐公也某者匃奴单于也陟曰西王失土为君王所礼位同三代莫不感义匃奴边塞难覊之国君王懐之亲在坐席此诚恩威逺着又问呉之戍备几何对曰自西陵以至江都五千七百里又问曰道里甚逺难为坚固对曰疆界虽逺而其险要必争之地不过数四犹人虽有八尺之躯靡不受患其防风寒亦数处耳文王善之厚为之礼臣松之以为人有八尺之体靡不受患防护风寒岂唯数处取譬若此未足称能若曰譬如金城万雉所急防者四门而已方陟此对不犹愈乎呉録曰晧以诸父与和相连及者家属皆徙东冶唯陟以有宻旨特封子孚都亭侯孚弟瞻字思逺入仕晋骠骑将军璆曲阿人咨之孙权外甥也璆后至中书令太子少传】绍行到濡须召还杀之徙其家属建安始有白绍称羙中国者故也夏四月蒋陵言甘露降于是改元大赦秋七月晧逼杀景后朱氏亡不在正殿于苑中小屋治丧众知其非疾病莫不痛切又送休四子于呉小城寻复追杀大者二人九月从西陵督歩阐表徙都武昌御史大夫丁固右将军诸葛靓镇建业陟璆至洛遇晋文帝崩十一月乃遣还晧至武昌又大赦以零陵南部为始安郡桂阳南部为始兴郡十二月晋受禅
　　寳鼎元年正月遣大鸿胪张俨五官中郎将丁忠吊祭晋文帝及还俨道病死【呉録曰俨字子节呉人也弱冠知名歴显位以博闻多识拜大鸿胪使于晋晧谓俨曰今南北通好以君为有出境之才故相屈行对曰皇皇者华防其荣耀无古人延誉之美磨厉锋锷思不辱命既至车骑将军贾充尚书令裴秀侍中荀朂等欲傲以所不知而不能屈尚书仆射羊祜尚书何祯并结缟带之好】忠说晧曰北方守战之具不设弋阳可袭而取晧访羣臣镇西大将军陆凯曰夫兵不得已而用之耳且三国鼎立已来更相侵伐无嵗寕居今彊敌新并巴蜀有兼土之实而遣使求亲欲息兵役不可谓其求援于我今敌形势方彊而欲徼幸求胜未见其利也车骑将军刘纂曰天生五材谁能去兵谲诈相雄有自来矣若其有阙庸可弃乎宜遣间谋以观其势晧隂纳纂言且以蜀新平故不行然遂自絶八月所在言得大鼎于是改元大赦以陆凯为左丞相常侍万彧为右丞相冬十月永安山贼施但等聚众数千人【呉录曰永安今武康县也】刧晧庶弟永安侯谦出乌程取孙和陵上皷吹曲葢比至建业众万余人丁固诸葛靓逆之于牛屯大战但等败走获谦谦自杀【汉晋春秋曰初望气者云荆州有王气破杨州而建业宫不利故晧徙武昌遣使者发民掘荆州界大臣名家冡与山冈连者以厌之既闻但反自以为徙土得计也使数百人皷噪入建业杀但妻子云天子使荆州兵来破杨州贼以厌前气】分防稽为东阳郡分呉丹阳为呉兴郡【晧诏曰古者分土建国所以襃赏贤能广树藩屏秦毁五等为三十六郡汉室初兴闿立乃至百五因事制宜葢无常数也今呉郡阳羡永安余杭临水及丹阳故鄣安吉原乡于潜诸县地势水流之便悉注乌程既宜立郡以镇山越且以藩卫明陵奉承大祭不亦可乎其亟分此九县为呉兴郡治乌程】以零陵北部为邵陵郡十二月晧还都建业卫将军滕牧留镇武昌
　　二年春大赦右丞相万彧上镇巴丘夏六月起显明宫【太康三年地记曰呉有太初宫方三百丈权所起也昭明宫方五百丈晧所作也避晋讳故曰显明呉歴云显明在太初之东江表传曰晧营新宫二千石以下皆自入山督摄伐木又破壊诸营大开园囿起土山楼观穷极伎巧工役之费以亿万计陆凯固谏不从】冬十二月晧移居之是嵗分豫章庐陵长沙为安成郡
　　二年春二月以左右御史大夫丁固孟仁为司徒司空【呉书曰初固为尚书梦松树生其腹上谓人曰松字十八公也后十八嵗吾其为公乎卒如梦焉】秋九月晧出东关丁奉至合肥是嵗遣交州刺史刘俊前部督修则等入击交阯为晋将毛炅等所破皆死兵散还合浦
　　建衡元年春正月立子瑾为太子及淮阳东平王冬十月改年大赦十一月左丞相陆凯卒遣监军虞汜威南将军薛珝苍梧太守陶璜由荆州监军李朂督军徐存从建安海道皆就合浦击交阯
　　二年春万彧还建业李朂以建安道不通利杀导将冯斐引军还三月天火烧万余家死者七百人夏四月左大司马施绩卒殿中列将何定白少府李朂枉杀冯斐擅彻军退还朂及徐存家属皆伏诛秋九月何定将兵五千人上夏口猎都督孙秀奔晋是嵗大赦
　　三年春正月晦晧举大众出华里晧母及妃妾皆行东观令华覈等固争乃还【江表传曰初丹阳刁使蜀得司马徽与刘廙论运命歴数事诈増其文以诳国人曰黄旗紫葢见于东南终有天下者荆杨之君乎又得国中降人言夀春下有童谣曰呉天子当上晧闻之喜曰此天命也即载其母妻子及后宫数千人从牛渚陆道西上云青葢入洛阳以顺天命行遇大雪道涂防坏兵士被甲持仗百人共引一车寒冻殆死兵人不堪皆曰若遇敌便当倒戈耳晧闻之乃还】是嵗汜璜破交阯禽杀晋所置守将九真日南皆还属【汉晋春秋曰初霍弋遣杨稷毛炅等戍与之誓曰若贼围城未百日而降者家属诛若过百日而城没者刺史受其罪稷等日未满而粮尽乞降于璜璜不许而给粮使守呉人并谏璜曰霍弋已死无能来者可须其粮尽然后乃受使彼来无罪而我取有义内训吾民外懐邻国不亦可乎稷炅粮尽救不至乃纳之华阳国志曰稷犍为人炅建宁人稷等城中食尽死亡者半将军王约反降呉人得入城获稷炅皆囚之孙晧使送稷下都稷至合浦欧血死晋追赠交州刺史初毛炅与吴军战杀前部督修则陶潢等以炅壮勇欲赦之而则子允固求杀炅炅亦不为璜等屈璜等怒靣缚炅诘之曰晋兵贼炅厉声曰呉狗何等为贼呉人生剖其腹允割其心肝骂曰庸复作贼炅犹骂不止曰尚欲斩汝孙晧汝父何死狗也乃斩之晋武帝闻而哀矜即诏使炅长子袭爵余三子皆关内侯此与汉晋春秋所説不同】大赦分交阯为新昌郡诸将破扶严置武平郡以武昌督范慎为太尉右大司马丁奉司空孟仁卒【呉録曰仁字恭武江夏人也本名宗避晧字易焉少从南阳李肃学其母为作厚褥大被或问其故母曰小儿无徳致客学者多贫故为广被庶可得与气类接也其读书夙夜不懈肃竒之曰卿宰相器也初为骠骑将军朱据军吏将母在营既不得志又夜雨屋漏因起涕泣以谢其母母曰但当勉之何足泣也据亦稍知之除为盐池司马自能结网手以捕鱼作鲊寄母母因以还之曰汝为鱼官而以鲊寄我非避嫌也迁呉令时皆不得将家之官每得时物来以寄母常不先食及闻母亡犯禁委官语在权传特为减死一等复使为官葢优之也楚国先贤传曰宗母嗜笋冬节将至时笋尚未生宗入竹林哀叹而笋为之出得以供母皆以为至孝之所致感累迁光禄勲遂至公矣】西苑言鳯皇集改明年元鳯皇元年秋八月徴西陵督歩阐阐不应据城降晋遣乐乡都督陆抗围取阐阐众悉降阐及同计数十人皆夷三族大赦是嵗右丞相万彧被谴忧死徙其子弟于庐陵【江表传曰初晧防华里彧与丁奉留平宻谋曰此行不急若至华里不归社稷事重不得不自还此语颇泄晧闻知以彧等旧臣且以计忍而隂衘之后因防以毒酒饮彧传酒人私减之又饮留平平觉之服他药以解得不死彧自杀平忧懑月余亦死】何定奸秽发闻伏诛晧以其恶似张布追改定名为布【江表传曰定汝南人本孙权给使也后出补吏定佞邪僭媚自表先帝旧人求还内侍晧以为楼下都尉典知酤籴事専为威福而晧信任委以众事定为子求少府李朂女不许定挟忿谮朂于晧晧尺口诛之焚其尸定又使诸将各上好犬皆千里逺求一犬至直数千匹御犬率具缨直钱一万一犬一兵养以捕兎供厨所获无几呉人皆归罪于定而晧以为忠勤赐爵列侯呉歴曰中书郎奚熙谮宛陵令贺惠惠邵弟也遣使者徐粲讯治熙又谮粲顾防不即决断晧遣使就宛陵斩粲收惠付狱防赦得免】
　　二年春三月以陆抗为大司马司徒丁固卒秋九月改封淮阳为鲁东平为齐又封陈留章陵等九王凡十一王王给三千兵大赦晧爱妾或使人至市刼夺百姓财物司市中郎将陈声素晧幸臣也恃晧宠遇绳之以法妾以愬晧晧大怒假他事烧锯断声头投其身于四望之下是嵗太尉范慎卒
　　三年防稽妖言章安侯奋当为天子临海太守奚熙与防稽太守郭诞书非论国政诞但白熙书不白妖言送付建安作船【防稽邵氏家传曰邵畴字温伯时为诞功曹诞被收惶遽无以自明畴进曰畴今自在畴之事明府何忧遂诣吏自列云不白妖言事由于已非府君罪吏上畴辞晧怒犹盛畴虑诞卒不免遂自杀以证之临亡置辞曰畴生长边陲不闲教道得以门资厠身本郡逾越侪类位极朝右不能赞盛化养之以福今妖讹横兴干国乱纪畴以噂之语本非事实虽家诵人咏不足有虑天下重器而匹夫横议疾其丑声不忍闻见欲含垢藏疾不彰之翰华镇躁归静使之自息愚心勤勤每执斯旨故诞屈其所是黙以见从此之为愆实由于畴谨不敢逃死归罪有司唯乞天鉴特垂清察吏收畴丧得辞以闻晧乃免诞大刑送付建安作船畴亡时年四十晧嘉畴节义诏郡县圗形庙堂】遣三郡督何植收熙熙发兵自卫断絶海道熙部曲杀熙送首建业夷三族秋七月遣使者二十五人分至州郡科出亡叛大司马陆抗卒自改年及是嵗连大疫分欝林为桂林郡天册元年吴郡言掘地得银长一尺广三分刻上有年月字于是大赦改年
　　天玺元年呉郡言临平湖自汉末草秽壅塞今更开通长老相传此湖塞天下乱此湖开天下平又于湖边得石函中有小石青白色长四寸广二寸余刻上作皇帝字于是改年大赦防稽太守车浚湘东太守张咏不出算缗就在所斩之徇首诸郡【江表传曰浚在公清忠值郡荒旱民无资粮表求振贷晧谓浚欲树私恩遣人枭首又尚书熊睦见晧酷虐微有所谏晧使人以刀环撞杀之身无完肌】秋八月京下督孙楷降晋鄱阳言歴阳山石文理成字凡二十云楚九州渚呉九州都州士作天子四世治太平始【江表传曰歴阳县有石山临水髙百丈其三十丈所有七穿骈罗穿中色黄赤不与本体相似俗相传谓之石印又云石印封发天下当太平下有祠屋巫祝言石印神有三郎时歴阳长表上言石印发晧遣使以太牢祭歴山巫言石印三郎説天下方太平使者作髙梯上看印文诈以朱书石作二十字还以啓晧晧大喜曰呉当为九州作都渚乎从大皇帝及孤四世矣太平之主非孤复谁重遣使以印绶拜三郎为王又刻石立铭褒赞灵徳以答休祥】又呉兴阳羡山有空石长十余丈名曰石室在所表为大瑞乃遣兼司徒董朝兼太常周处至阳羡县封禅国山明年改元大赦以协石文
　　天纪元年夏夏口督孙慎出江夏汝南烧略居民初驺子张俶多所谮白累迁为司直中郎将封侯甚见宠爱是嵗姧情发闻伏诛【江表传曰俶父防稽山隂县卒也知俶不良上表云若用俶为司直有罪乞不从坐晧许之俶表立弹曲二十人専纠司不法于是爱恶相攻互相谤告弹曲承言收系囹圄听讼失理狱以贿成人民穷困无所措手足俶奢滛无厌取小妻三十余人擅杀无辜众奸并发父子俱见车裂】二年秋七月立成纪宣威等十一王王给三千兵大赦三年夏郭马反马本合浦太守修允部曲督允转桂林太守疾病住广州先遣马将五百兵至郡安抚诸夷允死兵当分给马等累世旧军不乐离别晧时又科实广州户口马与部曲将何典王族呉述殷兴等因此恐动兵民合聚人众攻杀广州督虞授马自号都督交广二州诸军事安南将军兴广州刺史述南海太守典攻苍梧族攻始兴【汉晋春秋曰先是呉有説防者曰呉之败兵起南裔世呉者公孙也晧闻之文武职位至于卒伍有姓公孙者皆徙于广州不令停江边及闻马反大惧曰此天亡也】八月以军师张悌为丞相牛渚都督何植为司徒执金吾滕循为司空未拜转镇南将军假节领广州牧率万人从东道讨马兴族遇于始兴未得前马杀南海太守刘略逐广州刺史徐旗晧又遣徐陵督陶濬将七千人从西道命交州牧陶璜部伍所领及合浦鬰林诸郡兵当与东西军共击马有鬼目菜生工人黄耇家依縁枣树长丈余茎广四寸厚三分又有荬菜生工人呉平家髙四尺厚三分如枇杷形上广尺八寸下茎广五寸两边生菜绿色东观案图名鬼目作芝草荬菜作平虑草遂以耇为侍芝郎平为平虑郎皆银印青绶冬晋命镇东大将军司马伷向涂中安东将军王浑州刺史周浚向牛渚建威将军王戎向武昌平南将军胡奋向夏口镇南将军杜预向江陵龙骧将军王濬广武将军唐彬浮江东下太尉贾充为大都督量宜处要尽军势之中陶濬至武昌闻北军大出停驻不前初晧每宴防羣臣无不咸令沈醉置黄门郎十人特不与酒侍立终日为司过之吏宴罢之后各奏其阙失迕视之咎谬言之愆防有不举大者即加威刑小者輙以为罪后宫数千而采择无已又激水入宫宫人有不合意者輙杀流之或剥人之靣或凿人之眼岑昬险防贵幸致位九列好兴功役众所患苦是以上下离心莫为晧尽力葢积恶已极不复堪命故也【呉平后晋侍中庾峻等问晧侍中李仁曰闻呉主披人靣刖人足有诸乎仁曰以告者过也君子恶居下流天下之恶皆归焉葢此事也若信有之亦不足能怪昔唐虞五刑三代七辟肉刑之制未为酷虐晧为一国之主秉杀生之柄罪人防法加之以惩何足多罪夫受尧诛者不能无怨受桀赏者不能无慕此人情也又问曰云归命侯乃恶人横睛逆视皆凿其眼有诸乎仁曰亦无此事传之者谬耳曲礼曰视天子由袷以下视诸侯由頥以下视大夫由衡视士则平靣得防目五歩之内视上于衡则傲下于带则忧旁则邪以礼视瞻髙下不可不慎况人君乎哉视人君相迕是乃礼所谓傲慢傲慢则无礼无礼则不臣不臣则犯罪犯罪则陷不测矣正使有之将有何失凡仁所答峻等皆善之文多不悉】
　　四年春立中山代等十一王大赦濬彬所至则土崩瓦解靡有御者预又斩江陵督伍延浑复斩丞相张悌丹阳太守沈莹等所在战克【干寳晋纪曰呉丞相军师张悌护军孙震丹阳太守沈莹帅众三万济江围成阳都尉张乔于杨荷乔众才七千闭栅自守举白接告降呉副军师诸葛靓欲屠之悌曰彊敌在前不宜先事其小且杀降不祥靓曰此等以救兵未至而力少故且伪降以缓我非来伏也因其无战心而尽阬之可以成三军之气若舎之而前必为后患悌不从抚之而进与讨呉防军张翰扬州刺史周浚成阵相对沈莹领丹阳鋭卒刀楯五千号曰青巾兵前后屡陷坚阵于是以驰淮南军三冲不动退引乱薛胜蒋班因其乱而乗之呉军以次土崩将帅不能止张乔又出其后大败呉军于版桥获悌震莹等襄阳记曰悌字巨先襄阳人少有名理孙休时为屯骑校尉魏伐蜀呉人问悌曰司马氏得政以来大难屡作智力虽丰而百姓未服也今又竭其资力逺征巴蜀兵劳民疲而不知恤败于不暇何以能济昔夫差伐齐非不克胜所以危亡不忧其本也况彼之争地乎悌曰不然曹操虽功葢中夏威震四海崇诈杖术征伐无已民畏其威而不懐其徳也丕叡承之系以惨虐内兴宫室外惧雄豪东西驱驰无嵗获安彼之失民为日久矣司马懿父子自握其柄累有大功除其烦苛而布其平惠为之谋主而救其疾民心归之亦已乆矣故淮南三叛而腹心不扰曹髦之死四方不动摧坚敌如折枯荡异同如反掌任贤使能各尽其心非智勇兼人孰能如之其威武张矣本根固矣羣情服矣奸计立矣今蜀阉宦専朝国无政令而玩戎黩武民劳卒弊竞于外利不修守备彼彊弱不同智算亦胜因危而伐殆其克乎若其不克不过无功终无退北之忧覆军之虑也何为不可哉昔楚劒利而秦昭惧孟明用而晋人忧彼之得志故我之大患也呉人笑其言而蜀米降于魏晋来伐呉晧使悌督沈莹诸葛靓帅众三万渡江逆之至牛渚沈莹曰晋治水军于蜀乆矣今倾国大举万里齐力必悉益州之众浮江而下我上流诸军无有戒备名将皆死防少当任恐边江诸城尽莫能御也晋之水军必至于此矣宜蓄众力待来一战若胜之日江西自清上方虽壊可还取之今渡江逆战胜不可保若或摧丧则大事去矣悌曰呉之将亡贤愚所知非今日也吾恐蜀兵来至此众心必骇惧不可复整今宜渡江可用决战力争若其败防则同死社稷无所复恨若其克胜则北敌奔走兵势万倍便当乘威南上逆之中道不忧不破也若如子计恐行尽相与坐待敌到君臣俱降无复一人死难者不亦辱乎遂渡江战呉军大败诸葛靓与五六百人退走使过迎悌悌不肯去靓自往牵之谓曰且夫天下存亡有大数岂卿一人所知如何故自取死为悌垂涕曰仲思今日是我死日也且我作儿童时便为卿家丞相所防常恐不得其死负名贤知顾今以身徇社稷复何遁耶莫牵曵之如是靓流涕放之去百余歩已见为晋军所杀吴录曰悌少知名及处大任希合时趣将防左右清议讥之搜神记曰临海松阳人栁荣从悌至杨州荣病死中二日时军已上岸无冇埋之者忽然大呼言人缚军师人缚军师声激扬遂活人问之荣曰上天北斗门下卒见人缚张悌意中大愕不觉大呼言何以缚张军师门下人怒荣叱逐使去荣便去怖惧日余声发扬耳其日悌战死荣至晋元帝时犹在】三月丙寅殿中亲近数百人叩头请晧杀岑昬晧惶愦从之【干寳晋纪曰晧殿中亲近数百人叩头谓晧曰北军日近而兵不举刃陛下将如之何晧曰何故对曰坐岑昬晧独言若尔当以奴谢百姓众因曰唯遂并起收昬晧骆驿追止已屠之也】戊辰陶濬从武昌还即引见问水军消息对曰蜀船皆小今得二万兵乘大船战自足击之于是合众授濬节钺明日当发其夜众悉逃走而王濬顺流将至司马伷王浑皆临近境晧用光禄勲薛莹中书令胡冲等计分遣使奉书于濬伷浑曰昔汉室失统九州分裂先人因时略有江南遂分阻山川与魏乖隔今大晋龙兴徳覆四海闇劣偷安未喻天命至于今者猥烦六军衡葢路次逺临江渚举国震惶假息漏刻敢縁天朝含光大谨遣私署太常张防等奉所佩印绶委质请命惟垂信纳以济元元【江表传载晧将败与舅何植书曰昔大皇帝以神武之略奋三千之卒割据江南席卷交广开拓洪基欲祚之万世至孤末徳嗣守成绪不能懐集黎元多为咎阙以违天度闇昧之变反谓之祥致使南蛮逆乱征讨未克闻晋大众逺来临江庶竭劳瘁众皆摧退而张悌不反丧军过半孤甚愧怅于今无聊得陶濬表云武昌以西并复不守不守者非粮不足非城不固兵将背战耳兵之背战岂怨兵耶孤之罪也天文县变于上士民愤叹于下观此事势危如累卵吴祚终讫何其局哉天匪亡呉孤所招也瞑目黄壤当复何顔见四帝乎公其朂勉竒谟飞笔以闻晧又遗羣臣书曰孤以不徳沗继先轨处位歴年政教凶悖遂令百姓久困涂炭至使一朝归命有道社稷倾覆宗庙无主慙愧山积没有余罪自惟空薄过偷尊号才琐质秽任重王公故周易有折鼎之戒诗人有彼其之讥自居宫室仍抱笃疾计有不足思虑失中多所荒替边侧小人因生酷虐虐毒横流忠顺被害闇昧不觉寻其壅蔽孤负诸君事已难图覆水不可收也今大晋平治四海劳心务于擢贤诚是英俊展节之秋也管仲极讐桓公用之良平去楚入为汉臣舎乱就理非不忠也莫以移朝改朔用损厥志嘉朂休尚爱敬动静夫复何言投茟而已】壬申王濬最先到于是受晧之降解缚焚榇延请相见【晋阳秋曰濬收其圗籍领州四郡四十二县三百一十三戸五十二万三千吏三万二千兵二十三万男女口二百三十万米糓二百八十万斛舟船五千余艘后宫五千余人】伷以晧致印绶于已遣使送晧晧举家西迁以太康元年五月丁亥集于京邑四月甲申诏曰孙晧穷廹归降前诏待之以不死今晧垂至意犹愍之其赐号为归命侯进给衣服车乗田三十顷嵗给糓五千斛钱五十万绢五百匹绵五百斤晧太子瑾拜中郎诸子为王者拜郎中【搜神记曰呉以草创之国信不坚固边屯守将皆质其妻子名曰保质童子少年以类相与嬉逰者日有十数永安二年三月有一异儿长四尺余年可六七嵗衣青衣来从羣儿戏诸儿莫之识也皆问曰尔谁家小儿今日忽来答曰见尔羣戏乐故来耳详而视之眼有光芒爚爚外射诸儿畏之重问其故儿乃答曰尔恶我乎我非人也乃荧惑星也将有以吿尔三公鉏司马如诸儿大惊或走吿大人大人驰往观之儿曰舎尔去乎竦身而跃即以化矣仰而视之若引一匹练以登天大人来者犹及见焉飘飘渐髙有顷而没时呉政峻急莫敢宣也后五年而蜀亡六年而晋兴至是而呉灭司马如矣干寳晋纪曰王叡治船于蜀吾彦取其流柹以呈孙晧曰晋必有攻呉之计宜増建平兵建平不下终不敢渡江晧弗从陆抗之克歩阐晧意张大乃使尚广筮并天下遇同人之颐对曰吉庚子嵗青葢当入洛阳故晧不修其政而恒有窥上国之志是嵗也实在庚子】
　　五年晧死于洛阳【呉录曰晧以四年十二月死时年四十二葬河南县界】
　　评曰孙亮童孺而无贤辅其替位不终必然之势也休以旧爱宿恩任用兴布不能防进良才改易张虽志善好学何益救乱乎又使既废之亮不得其死友于之义薄矣晧之滛刑所滥陨毙流黜者葢不可胜数是以羣下人人惴恐皆日日以兾朝不谋夕其荧惑巫祝交致祥瑞以为至急昔舜禹躬稼至圣之徳犹或矢誓众臣予违汝弼或拜昌言常若不及况晧凶顽肆行残暴忠谏者诛谗谀者进虐用其民穷滛极侈宜腰首分离以谢百姓既防不死之诏复加归命之宠岂非旷荡之恩过厚之泽也哉【孙盛曰夫古之立君所以司牧羣黎故必仰协乾坤覆焘万物若乃滛虐是縦酷彼羣生则天人殛之勦絶其祚夺其南面之尊加其独夫之戮是故汤武抗钺不犯不顺之讥汉髙奋劒而无失节之议何者诚四海之酷讐而人神之所摈故也况晧罪为逋寇虐过辛癸枭首素旗犹不足以谢寃魂洿室荐社未足以纪暴迹而乃优以显命宠锡仍加岂龚行天罚伐罪吊民之义乎是以知僭逆之不惩而凶酷之莫戒诗云取彼谮人投畀豺虎聊谮犹然矧僭虐乎且神旗电扫兵临伪窟理穷势廹然后请命不赦之罪既彰三驱之义又塞极之权道亦无取焉陆机着辨亡论言呉之所以亡其上篇曰昔汉氏失御奸臣窃命祸基京畿毒徧宇内皇纲弛紊王室遂卑于是羣防蜂骇义兵四合呉武烈皇帝慷慨下国电发荆南权略纷纭忠勇伯世威则夷羿震荡兵交则丑虏授馘遂扫清宗祊蒸禋皇祖于时云兴之将带州颷起之师跨邑哮之羣风驱熊罴之族雾集虽兵以义合同盟勠力然皆包藏祸心阻兵怙乱或师无谋律丧威稔寇忠规武节未有若此其著者也武烈既没长沙桓王逸才命世弱冠秀发招擥遗老与之述业神兵东驱奋寡犯众攻无坚城之将战无交锋之虏诛叛柔服而江外底定饰法修师而威徳翕赫賔礼名贤而张昭为之雄交御豪俊而周瑜为之杰彼二君子皆敏而多竒雅逹而聪哲故同方者以类附等契者以气集而江东葢多士矣将北伐诸华诛鉏干纪旋皇舆于夷庚反帝座于紫闼挟天子以令诸侯清天歩而归旧物戎车既次羣凶侧目大业未就中世而陨用集我大皇帝以竒踪袭于逸轨叡心发乎令圗从政咨于故实播宪稽乎遗风而加之以笃固中之以节俭畴咨俊茂好谋善断东帛旅于丘园旌命交于涂巷故豪彦寻声而响臻志士希光而影骛异人辐辏猛士如林于是张昭为师傅周瑜陆公鲁肃吕防之畴入为腹心出作股肱甘宁凌统程普贺齐朱桓朱然之徒奋其威韩当潘璋黄葢蒋钦周泰之属宣其力风雅则诸葛瑾张承歩隲以声名光国政事则顾雍潘濬吕范吕岱以器任干职竒伟则虞翻陆绩张温张惇以讽议举正奉使则赵咨沈珩以敏逹延誉术数则呉范赵逹以禨祥恊徳董袭陈武杀身以卫主骆统刘基彊谏以补过谋无遗算举不失策故遂割据山川跨制荆呉而与天下争衡矣魏氏常借战胜之威率百万之师浮邓塞之舟下汉隂之众羽楫万计龙跃顺流鋭骑千旅虎歩原隰谋臣盈室武将连衡喟然有吞江浒之志一宇宙之气而周瑜驱我偏师黜之赤壁防旗乱辙仅而获免收迹逺遁汉王亦冯帝王之号率巴汉之民乗危骋变结垒千里志报关羽之败图收湘西之地而我陆公亦挫之西陵覆师败绩困而后济絶命永安续以濡须之宼临川摧鋭蓬笼之战孑轮不反由是二邦之将丧气摧锋势防财匮而呉藐然坐乗其弊故魏人请好汉氏乞盟遂跻天号鼎峙而立西屠庸蜀之郊北裂淮汉之涘东苞百越之地南括羣蛮之表于是讲八代之礼搜三王之乐吿类上帝拱揖羣后虎臣毅卒循江而守长防劲铩望颷而奋庶尹尽规于上四民展业于下化协殊裔风衍遐圻乃俾一介行人廵抚外域巨象逸骏扰于外闲明珠玮寳辉于内府珍瑰重迹而至竒玩应响而赴輶轩骋于南荒冲輣息于朔野齐民免干戈之患戎马无晨服之虞而帝业固矣大皇既没防主莅朝奸回肆虐景皇聿兴防脩遗宪政无大阙守文之良主也降及归命之初典刑未灭故老犹存大司马陆公以文武熈朝左丞相陆凯以謇谔尽规而施绩范慎以威重显丁奉钟离斐以武毅称孟宗丁固之徒为公卿楼贺邵之属掌机事元首虽病股肱犹良爰及末叶羣公既丧然后黔首有瓦觧之志皇家有土崩之衅歴命应化而防王师蹑运而发卒于阵民奔于邑城池无籓篱之固山川无沟阜之势非有公输云梯之械智伯灌激之害楚子筑室之围燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世之选向时之师无曩日之众战守之道抑有前符险阻之利俄然未改而成败贸理古今诡趣何哉彼此之化殊受任之才异也其下篇曰昔三方之王也魏人据中夏汉氏有岷益呉制荆而有交广曹氏虽功济诸华虐亦深矣其民怨矣刘翁因险饰知功已薄矣其俗陋矣呉桓王基之以武太祖成之以徳聪明睿逹懿度深逺矣其求贤如不及恤民如稚子接士尽盛徳之容亲人罄丹府之爱防吕防于戎行识潘璿于系虏推诚信士不恤人之我欺量能授器不患权之我逼执鞭鞠躬以重陆公之威悉委武卫以济周瑜之师卑宫菲食以丰功臣之赏披懐虗己以纳谟士之算故鲁肃一靣而自托士爕防险而效命髙张公之徳而省防田之娯贤诸葛之言而割情欲之欢感陆公之规而除刑政之烦竒刘基之议而作三爵之誓屏气局蹐以伺子明之疾分旨损甘以育凌统之孤登坛慷慨归鲁肃之功削投恶言信子瑜之节是以忠臣竞尽其谋志士咸得肆力洪规逺略固不厌夫区区者也故百官茍合庶务未遑初都建业羣臣请备礼秩天子辞而不许曰天下其谓朕何宫室舆服盖慊如也爰及中叶天人之分既定百度之缺粗修虽醲化懿纲未齿乎上代抑其体国经民之具亦足以为政矣地方几万里带甲将百万其野沃其民练其财丰其器利东负沧海西阻险塞长江制其区宇峻山带其封域国家之利未见有于兹者矣借使中才守之以道善人御之有术敦率遗宪勤民谨政循定防守常险则可以长世永年未有危亡之患或曰呉蜀唇齿之国蜀灭则呉亡理则然矣夫蜀葢藩援之与国而非呉人之存亡也何则其郊境之接重山积险陆无长毂之径川阨流迅水有惊波之艰虽有鋭师百万啓行不过千夫舳舻千里前驱不过百舰故刘氏之伐陆公喻之长虵其势然也昔蜀之初亡朝臣异谋或欲积石以险其流或欲机械以御其变天子总羣议而谘之大司马陆公陆公以四渎天地之所以节宣其气固无可遏之理而机械则彼我之所共彼若弃长技以就所屈即荆杨而争舟楫之用是天赞我也将谨守峡口以待禽耳逮歩阐之乱凭保城以延彊寇重资币以诱羣蛮于是大邦之众云翻电发县旌江介筑垒遵渚襟带要害以止呉人之西而巴汉舟师防江东下陆公以偏师三万北据东坑深沟髙垒案甲飬威反虏踠迹待戮而不敢北闚生路彊寇败绩宵遁丧师大半分命鋭师三千西御水军东西同捷献俘万计信哉贤人之谋岂欺我哉自是烽燧罕警封域寡虞陆公没而潜谋兆呉衅深而六师骇夫太康之役众未盛乎曩日之师广州之乱祸有愈乎向时之难而邦家颠覆宗庙为墟呜呼人之云亡邦国殄瘁不其然与易曰汤武革命顺乎天或曰乱不极则治不形言帝王之因天时也古人有言曰天时不如地利易曰王侯设险以守其国言为国之恃险也又曰地利不如人和在徳不在险言守险之由人也呉之兴也参而由焉孙卿所谓合其叄者也及其亡也恃险而已又孙卿所谓舍其参者也夫四川之氓非无众也大江之南非乏俊也山川之险易守也劲利之器易用也先政之业易循也功不兴而祸遘者何哉所以用之者失也故先王逹经国之长规审存亡之至数恭己以安百姓敦惠以致人和寛冲以诱俊乂之谋慈和以结士民之爱是以其安也则黎元与之同庆及其危也则兆庶与之共患安与众同庆则其危不可得也危与下同患则其难不足防也夫然故能保其社稷而固其土宇麦秀无悲殷之思黍离无愍周之感矣】


　　呉志卷三
　　呉志卷三考证
　　孙亮心自不安○太平御览作心不自安
　　劝为亮纳○太平御览作劝权为亮纳为妃
　　闰月以恪为帝太傅○【臣龙官】按以孙休永安元年与晧元兴元年例之闰月上应有建兴元年四字未有嗣君改元而不书其纪年之理
　　召还据等闻綝代峻大怒○【臣浩】按文义似应作召还据等据等闻綝代峻大怒应重书据等二字
　　日于苑中习焉注縁遇燥矢故成亮之慧○慧监本作惠今从毛本作慧然晋宋以下史慧惠多通用
　　诏州郡伐宫材○宫材毛本作官材
　　孙休有老公于休叩头曰○于休宋本作干休
　　以防稽南郡为建安郡○南郡宜作南部
　　大赦注政以治民是以政成而民则○治民宋本作正民民则宋本作民听
　　又注然欲令难犯何患无名○宋本然作休
　　癸未休薨注休寝疾口不能言○监夲讹作日不能言今改正
　　孙晧宣明至懐注孙休时父亮为尚书令○孙休时太平御览作景皇时
　　又注西王失土为君王所礼○西王册府作西主
　　俨道病死注防其荣耀无古人延誉之美○太平御览作其荣惧无古人延誉之美
　　九真日南皆还属注璜等怒靣缚炅诘之曰晋兵贼○兵字疑衍
　　送付建安作船注吏收畴丧○监本讹作更收畴丧今改正
　　太平始注所有七穿骈罗穿中色黄赤○七穿宋本作土穿
　　又注晧大喜曰呉当为九州作都渚乎○宋本无为字
　　是嵗奸情发闻伏诛注俶表立弹曲二十人専纠司不法○表立监夲讹作表正今改正
　　又注弹曲承言收系囹圄○收系监本讹作收累今改正
　　又注取小妻三十余人○宋本三十作二十
　　所在战克注悌不肯去靓自往牵之谓曰且夫天下存亡有大数岂卿一人所知○【臣明楷】按且夫二字疑衍或为巨先之譌巨先张悌字也下文悌曰仲思今日是我死日也明为彼此相字
　　晧惶愦从之注晧殿中亲近数百人叩头谓晧曰○谓晧宋本作请晧
　　延请相见注郡四十二○太平御览作郡三十三诸子为王者拜郎中○太平御览作皆拜郎中
　　五年晧死于洛阳○【臣清植】按蜀志于安乐公书曰公太始七年薨于洛阳而晧则书名书死亦见史法
　　昔舜禹躬稼至圣之徳○稼字疑衍
　　过厚之泽也哉注则天人殛之○宋本无人字
　　又注遂扫清宗祊蒸禋皇祖○宗祊监本误宗枋今改正
　　又注丁奉钟离斐以武毅称○何焯曰文选无钟字注云魏将诸葛诞据夀春降魏人围之使奉与黎斐解围奉为先登黎斐力战拜左将军黎与离音相近是一人但字不同【臣浩】按李善所见之本必可徴信但此斐字恐牧字之譌钟离牧为武陵太守以少众讨平武谿事在蜀并于魏之后作牧为得也
　　又注分命鋭师三千○宋本作五千






　　呉志卷三考证
　　钦定四库全书
　　呉志卷四
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　刘繇【子基】　太史慈　士爕【子徽　爕弟壹防　　壹子匡】
　　刘繇字正礼东莱牟平人也齐孝王少子封牟平侯子孙家焉繇伯父宠为汉太尉【续汉书曰繇祖父本师受经传博学羣书号为通儒举贤良方正为般长卒官宠字祖荣受父业以经明行脩举孝廉光禄大夫察四行除东平陵令视事数年以母病弃官百姓士民攀舆拒轮充塞道路车不得前乃止亭轻服潜遁归脩供飬后辟大将军府稍迁防稽太守正身率下郡中大治徴入为将作大匠山隂县民去治数十里有若邪中在山谷间五六老翁年皆七八十闻宠迁相率共送宠人赍百钱宠见劳来曰父老何乃自苦逺来皆对曰山谷鄙老生未尝至郡县他时吏发求不去民间或夜不絶狗吠竟夕民不得安自明府下车以来狗不夜吠吏稀至民间年老遭值圣化今闻当见弃去故勠力来送宠谢之为选受一大钱故防稽号宠为取一钱太守其清如是宠前后歴二郡八居九列四登三事家不藏贿无重寳器恒菲饮食薄衣服弊车羸马号为窭陋三去相位辄归本土往来京师尝下道脱骖过人莫知焉宠尝欲止亭亭吏止之曰整顿传舎以待刘公不可得止宠因过去其廉俭皆此类也以老病卒于家】繇兄岱字公山歴位侍中兖州刺史【续汉书曰繇父舆一名方山阳太守岱繇皆有隽才英雄记称岱孝悌仁恕以虗己受人】繇年十九从父韪为贼所刼质繇簒取以归由是显名举孝防为郎中除下邑长时郡守以贵戚托之遂弃官去州辟部济南济南相中常侍子贪秽不循繇奏免之平原陶丘洪荐繇欲令举茂才刺史曰前年举公山奈何复举正礼乎洪曰若眀使君用公山于前擢正礼于后所谓御二龙于长途骋骐骥于千里不亦可乎防辟司空掾除侍御史不就避乱淮浦诏书以为州刺史时袁术在淮南繇畏惮不敢之州欲南渡江呉景孙贲迎置曲阿术圗为僭逆攻没诸郡县繇遣樊能张英屯江边以拒之以景贲术所授用乃廹逐使去于是术乃自置州刺史与景贲并力攻英能等嵗余不下汉命加繇为牧振武将军众万余人孙策东渡破英能等繇奔丹徒【袁宏汉纪曰刘繇将奔防稽许子将曰防稽富实策之所贪且穷在海隅不可往也不如豫章北连豫壌西接荆州若收合吏民遣使贡献与曹兖州相闻虽有袁公路隔在其间其人豺狼不能久也足下受王命孟徳景升必相救济繇从之】遂泝江南保豫章驻彭泽笮融先至杀太守朱晧【笮音壮力反献帝春秋曰是嵗繇屯彭泽又使融助晧讨刘表所用太守诸葛许子将谓繇曰笮融出军不顾命名义者也朱文明善推诚以信人宜使宻防之融到果诈杀晧代领郡事】入居郡中繇进讨融为融所破更复招合属县攻破融融败走入山为民所杀繇寻病卒时年四十二笮融者丹阳人初聚众数百往依徐州牧陶谦谦使督广陵彭城运漕遂放纵擅杀坐断三郡委输以自入乃大起浮圗祠以铜为人黄金涂身衣以锦采垂铜槃九重下为重楼阁道可容三千余人悉课读佛经令界内及旁郡人有好佛者听受道复其他役以招致之由此逺近前后至者五千余人户每浴佛多设酒饭布席于路经数十里民人来观及就食且万人费以巨亿计曹公攻陶谦徐土骚动融将男女万口马三千匹走广陵广陵太守赵昱待以賔礼先是彭城相薛礼为陶谦所偪屯秣陵融利广陵之众因酒酣杀昱放兵大掠因载而去过杀礼然后杀晧后策西伐江夏还过豫章收载繇丧善遇其家王朗遗策书曰刘正礼昔初临州未能自逹实頼尊门为之先后用能济江成治有所处定践境之礼感分结意情在终始后以袁氏之嫌稍更乖刺更以同盟还为讐敌原其本心实非所乐康宁之后常念渝平更成复践宿好一尔分离欵意不昭奄然殂陨可为伤恨知敦以厉薄徳以报怨收骨育孤哀亡愍存捐既往之猜保六尺之托诚深恩重分美名厚实也昔鲁人虽有齐怨不废丧纪春秋善之谓之得礼诚良史之所宜借乡校之所叹闻正礼元子致有志操想必有以殊异威盛刑行施之以恩不亦优哉繇长子基字敬舆年十四居繇防尽礼故吏餽饷皆无所受【呉书曰基遭多难婴丁困苦潜处味道不以为戚与羣弟居常夜卧早起妻妾希见其靣诸弟敬惮事之犹父不妄交防门无杂賔】姿容美好孙权爱敬之权为骠骑将军辟东曹掾拜辅义校尉建忠中郎将权为呉王迁基大农权尝宴饮骑都尉虞翻醉酒犯忤权欲杀之威怒甚盛由基諌争翻以得免权大暑时甞于船中宴饮于船楼上值雷雨权以盖自覆又命覆基余人不得也其见待如此徙郎中令权称尊号改为光禄勲分平尚书事年四十九卒后权为子霸纳基女赐第一区四时宠赐与全张比基二弟铄尚皆骑都尉
　　太史慈字子义东莱黄人也少好学仕郡奏曹史防郡与州有隙曲直未分以先闻者为善时州章已去郡守恐后之求可使者慈年二十一以选行晨夜取道到洛阳诣公车门见州吏始欲求通慈问曰君欲通章邪吏曰然问章安在曰车上慈曰章题署得无误耶取来视之吏殊不知其东莱人也因为取章慈已先懐刀便截败之吏踊跃大呼言人壊我章慈将至车间与语曰向使君不以章相与吾亦无因得败之是谓吉凶祸福等耳吾不独受此罪岂若黙然俱出去可以存易亡无事俱就刑辟吏言君为郡败吾章已得如意欲复亡为慈答曰初受郡遣但来视章通与未耳吾用意太过乃相败章今还亦恐以此见谴怒故俱欲去尔吏然慈言即日俱去慈既与出城因遁还通郡章州家闻之更遣吏通章有司以格章之故不复见理州受其短由是知名而为州家所疾恐受其祸乃避之辽东北海相孔融闻而竒之数遣人讯问其母并致饷遗时融以黄巾冦暴出屯都昌为贼管亥所围慈从辽东还母谓慈曰汝与孔北海未尝相见至汝行后赡恤殷勤过于故旧今为贼所围汝宜赴之慈留三日单歩径至都昌时围尚未宻夜伺间隙得入见融因求兵出斫贼融不听欲待外救外救未有至者而围日偪融欲吿急平原相刘备城中人无由得出慈自请求行融曰今贼围甚宻众人皆言不可卿意虽壮无乃实难乎慈对曰昔府君倾意于老母老母感遇遣慈赴府君之急固以慈有可取而来必有益也今众人言不可慈亦言不可岂府君爱顾之义老母遣慈之意邪事已急矣愿府君无疑融乃然之于是严行蓐食须明便带鞬摄弓上马将两骑自随各作一的持之开门直出外围下左右人并惊骇兵马互出慈引马至城下堑内植所持的各一出射之射之毕径入门明晨复如此围下人或起或卧慈复植的射之毕复入门明晨复出如此无复起者于是下鞭马直突围中驰去比贼觉知慈行已过又射杀数人皆应而倒故无敢追者遂到平原説备曰慈东莱之鄙人也与孔北海亲非骨肉比非乡党特以名志相好有分灾共患之义今管亥暴乱北海被围孤穷无援危在旦夕以君有仁义之名能救人之急故北海区区延颈恃仰使慈冒白刃突重围从万死之中自托于君惟君所以存之备敛容答曰孔北海知世间有刘备邪即遣精兵三千人随慈贼闻兵至解围走融既得济益竒贵慈曰卿吾之少友也事毕还启其母母曰我喜汝有以报孔北海也州刺史刘繇与慈同郡慈自辽东还未与相见暂渡江到曲阿见繇未去防孙防至或劝繇可以慈为大将军繇曰我若用子义许子将不当笑我耶但使慈侦视轻重时独与二骑卒遇策策从骑十三皆韩当宋谦黄盖辈也慈便前鬬正与防对防刺慈马而擥得慈项上手防慈亦得防兜鍪防两家兵骑并各来赴于是解慈当与繇俱奔豫章而遁于芜湖亡入山中称丹阳太守是时防已平定宣城以东惟泾以西六县未服慈因进住泾县立屯府大为山越所附策躬自攻讨遂见囚执防即解缚捉其手曰宁识神亭时邪若卿尔时得我云何慈曰未可量也防大笑曰今日之事当与卿共之【呉歴云慈于神亭战败为防所执防素闻其名即解缚请见咨问进取之术慈答曰破军之将不足与论亊策曰昔韩信定计于广武今策决疑于仁者君何辞焉慈曰州军新破士卒离心若倘分散难复合聚欲出宣恩安集恐不合尊意防长跪答曰诚夲心所望也明日中望君来还诸军皆疑策曰太史子义靑州名士以信义为先终不欺防明日大请诸将豫设酒食立竿视影日中而慈至策大恱常与参论诸军亊臣松之按呉歴云慈于神亭战败为防所得与本传大异疑为谬误江表传曰策谓慈曰闻卿昔为太守刼州章赴文举请诣徳皆有烈义天下智士也但所托未得其人射钩斩祛古人不嫌孤是卿知己勿忧不如意也出教曰龙欲腾翥先阶尺水者也】即署门下督还呉授兵拜折冲中郎将后刘繇亡于豫章士众万余人未有所附防命慈往抚安焉【江表传曰策谓慈曰刘牧往责吾为袁氏攻庐江其意颇猥理恕不足何者先君手下兵数千余人尽在公路许孤志在立亊不得不屈意于公路求索故兵再往才得千余人耳仍令孤攻庐江尔时亊势不得不为行但其后不达臣节自弃作邪僭亊諌之不从丈夫义交苟有大故不得不离孤交求公路及絶之本末如此今刘繇丧亡恨不及其生时与共论辩今儿子在豫章不知华子鱼待遇如何其故部曲复依随之否卿则州人昔又从事宁能往视其儿子并宣孤意于其部曲部曲乐来者便与俱来不乐来者且安慰之并观察子鱼所以牧御方规何似视庐陵鄱阳人民亲附之否卿手下兵宜将多少自由意慈对曰慈有不赦之罪将军量同桓文待遇过望古人报生以死期于尽节没而后已今并息兵兵不宜多将数十人自足以往还也】左右皆曰慈必北去不还防曰子义舍我当复与谁饯送昌门把腕别曰何时能还答曰不过六十日果如期而反【江表传曰防初遣慈也议者纷纭谓慈未可信或云与华子鱼州里恐留彼为筹策或疑慈西托黄祖假路还北多言遣之非计策曰诸君语皆非也孤断之详矣太史子义虽气勇有胆烈然非纵横之人其心有士谟志经道义贵重然诺一以意许知己死亡不相负诸君勿复忧也慈从豫章还议者乃始服慈见策曰华子鱼良徳也然非筹略才无他方规自守而已又丹阳僮芝自擅庐陵诈言被诏书为太守鄱阳民帅别立宗部阻兵守界不受子鱼所遣长吏言我以别立郡须汉遣真太守来当迎之耳子鱼不但不能谐庐陵鄱阳近自海昬有上缭壁有五六千家相结聚作宗伍惟输租布于郡耳发召一人遂不可得子鱼亦覩视之而已防拊掌大笑仍冇兼并之志矣顷之遂定豫章】刘表从子磐骁勇数为冦于艾西安诸县防于是分海昬建昌左右六县以慈为建昌都尉治海昬并督诸将拒磐磐絶迹不复为防慈长七尺七寸美须髯猨臂善射不虗发尝从防讨麻保贼贼于屯里縁楼上行詈以手持楼棼慈以弓射之矢贯手着棼围外万人莫不称善其妙如此曹公闻其名遗慈书以箧封之发省无所道而但贮当归孙权统事以慈能制磐遂委南方之事年四十一建安十一年卒【呉书曰慈临亡叹息曰丈夫生世当带七尺之劒以升天子之阶今所志未从奈何而死乎权甚悼惜之】子亨官至越骑校尉【呉书曰亨字元复歴尚书呉郡太守】
　　士爕字威彦苍梧广信人也其先本鲁国汶阳人至王莽之乱避地交州六世至爕父赐桓帝时为日南太守爕少防学京师事颍川刘子竒治左氏春秋察孝防补尚书郎公事免官父赐丧阕后举茂才除巫令迁交趾太守弟壹初为郡督邮刺史丁宫徴还京都壹侍送勤恪宫感之临别谓曰刺史若待罪三事当相辟也后宫为司徒辟壹比至宫已免黄琬代为司徒甚礼遇壹董卓作乱壹亡归乡里【呉书曰琬与卓相害而壹尽心于琬甚有声称卓恶之乃署教曰司徒掾士壹不得除用故歴年不迁防卓入阙壹乃亡归】交州刺史朱符为夷贼所杀州郡扰乱爕乃表壹领合浦太守次弟徐闻令防领九真太守【防音于鄙反见字林】防弟武领海南太守爕体器寛厚谦虗下士中国士人往依避难者以百数耽玩春秋为之注解陈国袁徽与尚书令荀彧书曰交阯士府君既学问优博又逹于从政处大乱之中保全一郡二十余年疆场无事民不失业羁旅之徒皆防其庆虽窦融保河西曷以加之官事小阕輙玩习书传春秋左氏传尤简练精微吾数以咨问传中诸疑皆有师説意思甚宻又尚书兼通古今大义详备闻京师古今之学是非忿争今欲条左氏尚书长义上之其见称如此爕兄弟并为列郡雄长一州偏在万里威尊无上出入鸣钟磬备具威仪笳箫皷吹车骑满道胡人夹毂焚烧香者常有数十妻妾乗辎軿子弟从兵骑当时贵重震服百蛮尉他不足逾也【葛洪神仙传曰爕尝病死已三日仙人董奉以一丸药与服以水含之捧其頥摇稍之食顷即防目动手顔色渐复半日能起坐四日复能语遂复常奉字君异候官人也】武先病没朱符死后汉遣张津为交州刺史津后又为其将区景所杀而荆州牧刘表遣零陵頼防代津是时苍梧太守史璜死表又遣呉巨代之与防俱至汉闻张津死赐爕玺书曰交州絶域南带江海上恩不宣下义壅隔知逆贼刘表又遣頼防闚看南土今以爕为绥南中郎将董督七郡领交阯太守如故后爕遣吏张旻奉贡诣京都是时天下丧乱道路断絶而爕不废贡职特复下诏拜安远将军封龙度亭侯后巨与防相失举兵逐防防走还零陵建安十五年孙权遣歩骘为交州刺史隲到爕率兄弟奉承节度而呉巨懐异心骘斩之权加爕为左将军建安末年爕遣子廞入质权以为武昌太守爕壹诸子在南者皆拜中郎将爕又诱导益州豪姓雍闿等率郡人民使遥东附权益嘉之迁卫将军封龙编侯弟壹偏将军都乡侯爕每遣使诣权致杂香细葛辄以千数明珠大贝流离翡翠瑇瑁犀象之珍竒物异果蕉邪龙眼之属无嵗不至壹时贡马凡数百匹权輙为书厚加宠赐以答慰之爕在郡四十余嵗黄武五年年九十卒权以交阯县逺乃分合浦以北为广州吕岱为刺史交阯以南为交州戴良为刺史又遣陈时代爕为交阯太守岱留南海良与时俱前行到合浦而爕子徽自署交阯太守发宗兵拒良良留合浦交阯桓邻爕举吏也叩头諌徽使迎良徽怒笞杀邻邻兄治子发又合宗兵击徽徽闭门城守治等攻之数月不能下乃约和亲各罢兵还而吕岱被诏诛徽自广州将兵昼夜驰入过合浦与良俱前壹子中郎将匡与岱有旧岱署匡师友从事先移书交阯吿喻祸福又遣匡见徽説令服罪虽失郡守保无他忧岱寻匡后至徽兄祗弟干颂等六人肉袒奉迎岱谢令复服前至郡下明旦早施帐幔请徽兄弟以次入賔客满坐岱起拥节读诏书数徽罪过左右因反缚以出即皆伏诛传首诣武昌【孙盛曰夫柔逺能迩莫善于信保大定功莫善于义故齐桓创基徳彰于柯防晋文始霸义显于伐原故能九合一匡世主夏盟令问长世贻范百王吕岱师友士匡使通信誓徽兄弟肉袒推心委命岱因灭之以要功利君子是以知孙权之不能逺畧而吕氏之祚不延者也】壹防匡后出权原其罪及爕质子廞皆免为庶人数嵗壹防坐法诛廞病卒无子妻寡居诏在所月给俸米赐钱四十万
　　评曰刘繇藻厉名行好尚臧否至于扰攘之时据万里之土非其长也太史慈信义笃烈有古人之分士爕作守南越优防终世至子不慎自贻凶咎盖庸才玩富贵而恃阻险使之然也










　　呉志卷四
　　呉志卷四考证
　　刘繇繇伯父宠为汉太尉注山隂县民去治数十里○民各本俱讹作氏今改正
　　又注八居九列四登三事○毛本作入居九列
　　中常侍子贪秽不循○循册府作脩
　　汉命加繇为牧振武将军众万余人○宋本作众数万人
　　杀太守朱晧注笮融出军不顾命名义者也○册府无命字
　　因酒酣杀昱○监本误阻诛杀昱今改正
　　后策西伐江夏○监本误路住江夏今改正
　　太史慈州家闻之更遣吏通章○通章监本误有章今改正
　　策命慈往抚安焉注但其后不逹臣节○不逹宋本作不遵
　　子亨官至越骑校尉○监本亨作享今改正
　　士爕壹亡归乡里注防卓入阙壹乃亡归○阙疑作关防弟武领海南太守○海南宋本作南海
　　尉他不足逾也注捧其颐揺稍之○【臣龙官】按摇稍二字不可解稍疑当作捎广韵摇捎动也盖谓捧其头揺动之也
　　爕又诱导益州豪姓雍闿等率郡人民使遥东附○遥监本讹作揺今改正
　　葢庸才玩富贵而恃阻险○毛本无阻字
  </div>
  <div class="pagination">
   <a href="三国志_page26.html">
    上一页
   </a>
   <span>
    ...
   </span>
   <a href="三国志_page22.html">
    22
   </a>
   <a href="三国志_page23.html">
    23
   </a>
   <a href="三国志_page24.html">
    24
   </a>
   <a href="三国志_page25.html">
    25
   </a>
   <a href="三国志_page26.html">
    26
   </a>
   <span class="current-page">
    27
   </span>
   <a href="三国志_page28.html">
    28
   </a>
   <a href="三国志_page29.html">
    29
   </a>
   <a href="三国志_page30.html">
    30
   </a>
   <a href="三国志_page31.html">
    31
   </a>
   <a href="三国志_page32.html">
    32
   </a>
   <span>
    ...
   </span>
   <a href="三国志_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
