<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 121 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 121 页/共 204 页</h1>
    <div class="content">右三国本王皆栗姬之子也。
鲁共王余，以孝景前二年用皇子为淮阳王。二年，吴楚反破后，以孝景前三年徙为鲁王。好治宫室苑囿狗马。季年好音，不喜辞辩。为人吃。
二十六年卒，子光代为王。初好音舆马；晚节啬，〔一〕惟恐不足于财。
〔一〕正义晚节犹言末年时。啬，贪?也。
江都易王非，〔一〕以孝景前二年用皇子为汝南王。吴楚反时，非年十五，有材力，上书愿击吴。景帝赐非将军印，击吴。吴已破，二岁，徙为江都王，治吴故国，以军功赐天子旌旗。元光五年，匈奴大入汉为贼，非上书愿击匈奴，上不许。非好气力，治宫观，招四方豪桀，骄奢甚。
〔一〕索隐按：谥法「好更故旧曰易」也。
立二十六年卒，子建立为王。七年自杀。淮南、衡山谋反时，建颇闻其谋。自以为国近淮南，恐一日发，为所并，即阴作兵器，而时佩其父所赐将军印，载天子旗以出。易王死未葬，建有所说易王宠美人淖姬，〔一〕夜使人迎与奸服舍中。及淮南事发，治党与颇及江都王建。建恐，因使人多持金钱，事绝其狱。而又信巫祝，使人祷祠妄言。建又尽与其姊弟奸。〔二〕事既闻，汉公卿请捕治建。天子不忍，使大臣即讯王。王服所犯，遂自杀。国除，地入于汉，为广陵郡。
〔一〕集解苏林曰：「淖音泥淖。」索隐郑氏音卓，苏林音「泥淖」之「淖」，女教反。淖，姓也，齐有淖齿是。又汉书云「建召易王所爱淖姬等十人，与奸服舍中」。正义淖，女孝反。
〔二〕索隐汉书云建女弟征臣为盖侯子妇，以易王丧来归，建复与奸也。
胶西于王端，〔一〕以孝景前三年吴楚七国反破后，端用皇子为胶西王。端为人贼戾，又阴痿，〔二〕一近妇人，病之数月。而有爱幸少年为郎。为郎者顷之与后宫乱，端禽灭之，及杀其子母。数犯上法，汉公卿数请诛端，天子为兄弟之故不忍，而端所为滋甚。有司再请削其国，去太半。端心愠，遂为无訾省。〔三〕府库坏漏尽，腐财物以巨万计，终不得收徙。令吏毋得收租赋。端皆去卫，〔四〕封其宫门，从一门出游。数变名姓，为布衣，之他郡国。
〔一〕索隐按：广周书谥法云「能优其德曰于」。
〔二〕正义委危反。不能御妇人。
〔三〕集解苏林曰：「为无所訾录，无所省录。」正义颜师古云：「訾，财也。省，视也。言不能视录资财。」
〔四〕索隐谓不置宿卫人。
相、二千石往者，奉汉法以治，端辄求其罪告之，无罪者诈药杀之。所以设诈究变，〔一〕强足以距谏，智足以饰非。相、二千石从王治，则汉绳以法。故胶西小国，而所杀伤二千石甚众。
〔一〕索隐究者，穷也。故郭璞云「究谓穷尽也」。
立四十七年，卒，竟无男代后，国除，地入于汉，为胶西郡。
右三国本王皆程姬之子也。
赵王彭祖，以孝景前二年用皇子为广川王。赵王遂反破后，彭祖王广川。四年，徙为赵王。十五年，孝景帝崩。彭祖为人巧佞卑谄，足恭而心刻深。〔一〕好法律，持诡辩以中人。〔二〕彭祖多内宠姬及子孙。相、二千石欲奉汉法以治，则害于王家。是以每相、二千石至，彭祖衣皁布衣，自行迎，除二千石舍，〔三〕多设疑事以作动之，得二千石失言，中忌讳，辄书之。二千石欲治者，则以此迫劫；不听，乃上书告，及污以奸利事。彭祖立五十余年，相、二千石无能满二岁，辄以罪去，大者死，小者刑，以故二千石莫敢治。而赵王擅权，使使即县为贾人榷会，〔四〕入多于国经租税。〔五〕以是赵王家多金钱，然所赐姬诸子，亦尽之矣。彭祖取故江都易王宠姬王建所盗与奸淖姬者为姬，甚爱之。
〔一〕索隐谓刻害深，无仁恩也。
〔二〕索隐谓诡诳之辩，以中伤于人。
〔三〕索隐谓彭祖自为二千石埽除其舍，以迎之也。
〔四〕集解韦昭曰：「平会两家买卖之贾也。榷者，禁他家，独王家得为之。」索隐榷音角。独音榷，谓酤榷也。会音侩，古外反。谓为贾人专榷买卖之贾，侩以取利，若今之和市矣。韦昭则训榷为平，其注解为得。
〔五〕索隐经者，常也。谓王家入多于国家常纳之租税也。
彭祖不好治宫室、禨祥，〔一〕好为吏事。上书愿督国中盗贼。常夜从走卒行徼〔二〕邯郸中。诸使过客以彭祖险陂，莫敢留邯郸。
〔一〕集解服虔曰：「求福也。」索隐按：埤苍云「禨，祅祥也」。列子云「荆人鬼，越人禨」。谓楚信鬼神而越信禨祥也。
〔二〕索隐上下孟反，下工吊反。徼是郊外之路，谓巡徼而伺察境界。
其太子丹与其女及同产姊奸，与其客江充有却。充告丹，丹以故废。赵更立太子。
中山靖王胜，以孝景前三年用皇子为中山王。十四年，孝景帝崩。胜为人乐酒〔一〕好内，有子枝属百二十余人。常与兄赵王相非，曰：「兄为王，专代吏治事。王者当日听音乐声色。」赵王亦非之，曰：「中山王徒日淫，不佐天子拊循百姓，何以称为藩臣！」
〔一〕正义乐，五教反。
立四十二年卒，〔一〕子哀王昌立。一年卒，子昆侈代为中山王。〔二〕
〔一〕索隐按：汉书建元三年，济川、中山王等来朝，闻乐而泣。天子问其故，王对以大臣内谗，肺腑日疏，其言甚雄壮，词切而理文。天子加亲亲之好。可谓汉之英藩矣。
〔二〕索隐汉书昆侈谥康王，子顷王辅嗣，至孙国除也。
右二国本王皆贾夫人之子也。
长沙定王发，发之母唐姬，故程姬侍者。景帝召程姬，程姬有所辟，不愿进，〔一〕而饰侍者唐儿使夜进。上醉不知，以为程姬而幸之，遂有身。已乃觉非程姬也。及生子，因命曰发。以孝景前二年用皇子为长沙王。以其母微，无宠，故王卑湿贫国。〔二〕
〔一〕索隐姚氏按：释名云「天子诸侯群妾以次进御，有月事者止不御，更不口说，故以丹注面目旳旳为识，令女史见之」。王察神女赋以为「脱裳，免簪笄，施玄旳，结羽钗」。旳即释名所云也。说文云「姅，女污也」。汉津云「见姅变，不得侍祠」。姅音半。
〔二〕集解应劭曰：「景帝后二年，诸王来朝，有诏更前称寿歌舞。定王但张袖小举手。左右笑其拙，上怪问之，对曰：『臣国小地狭，不足回旋。』帝以武陵、零陵、桂阳属焉。」
立二十七年卒，子康王庸立。二十八年，卒，子鲋鮈立〔一〕为长沙王。
〔一〕集解服虔曰：「鮈音拘。」
右一国本王唐姬之子也。
广川惠王越，以孝景中二年用皇子为广川王。
十二年卒，子齐立为王。〔一〕齐有幸臣桑距。已而有罪，欲诛距，距亡，王因禽其宗族。距怨王，乃上书告王齐与同产奸。自是之后，王齐数上书告言汉公卿及幸臣所忠等。〔二〕
〔一〕索隐汉书齐谥缪王。谥法「伤人蔽贤曰缪」。
〔二〕索隐按：汉书「又告中尉蔡彭祖」。子去嗣，坐暴虐勃乱，国除也。正义所忠，姓名。
胶东康王寄，以孝景中二年用皇子为胶东王。二十八年卒。淮南王谋反时，寄微闻其事，私作楼车镞矢〔一〕战守备，候淮南之起。及吏治淮南之事，辞出之。〔二〕寄于上最亲，〔三〕意伤之，发病而死，不敢置后，于是上（问）〔闻〕。寄有长子者名贤，母无宠；少子名庆，母爱幸，寄常欲立之，为不次，因有过，遂无言。上怜之，乃以贤为胶东王奉康王嗣，而封庆于故衡山地，为六安王。
〔一〕集解应劭曰：「楼车，所以窥看敌国营垒之虚实也。」索隐左传云「登楼车以窥宋人」，谓看敌国营垒之虚实也。李巡注尔雅「金镞，以金为箭镝」。镞，字林音子木反。
〔二〕集解如淳曰：「穷治其辞，出此事。」
〔三〕集解徐广曰：「其母武帝母妹。」正义寄母王夫人即王皇后之妹，于上为从母，故寄于诸兄弟最为亲爱也。
胶东王贤立十四年卒，谥为哀王。子庆为王。〔一〕
〔一〕集解徐广曰：「他本亦作『庆』字，惟一本作『建』。不宜得与叔父同名，相承之误。」
六安王庆，以元狩二年用胶东康王子为六安王。
清河哀王乘，以孝景中三年用皇子为清河王。十二年卒，无后，国除，地入于汉，为清河郡。
常山宪王舜，以孝景中五年用皇子为常山王。舜最亲，景帝少子，骄怠多淫，数犯禁，上常宽释之。立三十二年卒，太子勃代立为王。
初，宪王舜有所不爱姬生长男梲。〔一〕梲以母无宠故，亦不得幸于王。王后修生太子勃。王内多，所幸姬生子平、子商，王后希得幸。及宪王病甚，诸幸姬常侍病，故王后亦以妒媢〔二〕不常侍病，辄归舍。医进药，太子勃不自尝药，又不宿留侍病。及王薨，王后、太子乃至。宪王雅不以长子梲为人数，及薨，又不分与财物。郎或说太子、王后，令诸子与长子梲共分财物，太子、王后不听。太子代立，又不收恤梲。梲怨王后、太子。汉使者视宪王丧，梲自言宪王病时，王后、太子不侍，及薨，六日出舍，〔三〕太子勃私奸，饮酒，博戏，击筑，与女子载驰，环城过市，入牢视囚。天子遣大行骞〔四〕验王后及问王勃，请逮勃所与奸诸证左，王又匿之。吏求捕勃大急，使人致击笞掠，擅出汉所疑囚者。有司请诛宪王后修及王勃。上以修素无行，使梲陷之罪，勃无良师傅，不忍诛。有司请废王后修，徙王勃以家属处房陵，上许之。
〔一〕集解苏林曰：「音夺。」索隐邹氏一音之悦反。苏林音夺。许慎说解字林云「他活反，字从木也」。
〔二〕索隐媢音亡报反。邹氏本作「媚」。郭璞注三苍云「媢，丈夫妒也」。又云妒女为媢。
〔三〕集解如淳曰：「服舍也。」
〔四〕索隐按：谓是张骞。
勃王数月，迁于房陵，国绝。月余，天子为最亲，乃诏有司曰：「常山宪王蚤夭，后妾不和，适孽诬争，陷于不义以灭国，朕甚闵焉。其封宪王子平三万户，为真定王；封子商三万户，为泗水王〔一〕。」
〔一〕正义泗水，海州。
真定王平，元鼎四年用常山宪王子为真定王。
泗水思王商，以元鼎四年用常山宪王子为泗水王。十一年卒，子哀王安世立。十一年卒，无子。于是上怜泗水王绝，乃立安世弟贺为泗水王。
右四国本王皆王夫人儿姁子也。其后汉益封其支子为六安王、泗水王二国。凡儿姁子孙，于今为六王。
太史公曰：高祖时诸侯皆赋，〔一〕得自除内史以下，汉独为置丞相，黄金印。诸侯自除御史、廷尉正、博士，拟于天子。自吴楚反后，五宗王世，汉为置二千石，去「丞相」曰「相」，银印。诸侯独得食租税，夺之权。其后诸侯贫者或乘牛车也。
〔一〕集解徐广曰：「国所出有皆入于王也。」
【索隐述赞】景十三子，五宗亲睦。栗姬既废，临江折轴。阏于早薨，河闲儒服。余好宫苑，端事驰逐。江都有才，中山禔福。长沙地小，胶东造镞。仁贤者代，浡乱者族。儿姁四王，分封为六。
史记卷六十
三王世家第三十
「大司马臣去病〔一〕昧死再拜上疏皇帝陛下：陛下过听，使臣去病待罪行闲。宜专边塞之思虑，暴骸中野无以报，乃敢惟他议以干用事者，诚见陛下忧劳天下，哀怜百姓以自忘，亏膳贬乐，损郎员。皇子赖天，能胜衣趋拜，至今无号位师傅官。陛下恭让不恤，群臣私望，不敢越职而言。臣窃不胜犬马心，昧死愿陛下诏有司，因盛夏吉时定皇子位。〔二〕唯陛下幸察。臣去病昧死再拜以闻皇帝陛下。」三月乙亥，御史臣光守尚书令奏未央宫。制曰：「下御史。」
〔一〕索隐霍去病也。
〔二〕索隐按；明堂月令云「季夏月，可以封诸侯，立大官」是也。
六年三月戊申朔，乙亥，御史臣光守尚书令、丞非，〔一〕下御史书到，言：「丞相臣青翟、〔二〕御史大夫臣汤、〔三〕太常臣充、〔四〕大行令臣息、〔五〕太子少傅臣安〔六〕行宗正事昧死上言：大司马去病上疏曰：『陛下过听，使臣去病待罪行闲。宜专边塞之思虑，暴骸中野无以报，乃敢惟他议以干用事者，诚见陛下忧劳天下，哀怜百姓以自忘，亏膳贬乐，损郎员。皇子赖天，能胜衣趋拜，至今无号位师傅官。陛下恭让不恤，群臣私望，不敢越职而言。臣窃不胜犬马心，昧死愿陛下诏有司，因盛夏吉时定皇子位。唯愿陛下幸察。』制曰『下御史』。臣谨与中二千石、二千石臣贺等〔七〕议：古者裂地立国，并建诸侯以承天于，所以尊宗庙重社稷也。今臣去病上疏，不忘其职，因以宣恩，乃道天子卑让自贬以劳天下，虑皇子未有号位。臣青翟、臣汤等宜奉义遵职，愚憧而不逮事。方今盛夏吉时，臣青翟、臣汤等昧死请立皇子臣闳、〔八〕臣旦、臣胥为诸侯王。昧死请所立国名。」
〔一〕索隐按：奏状有尚书令官位，而史先阙其名耳。丞非者，或尚书左右丞，非其名也。
〔二〕索隐庄青翟也。
〔三〕索隐张汤。
〔四〕索隐盖赵充也。
〔五〕索隐李息。
〔六〕索隐任安也。
〔七〕正义公孙贺。
〔八〕集解徐广曰：「一作『閞』。」
制曰：「盖闻周封八百，姬姓并列，或子、男、附庸。礼『支子不祭』。云并建诸侯所以重社稷，朕无闻焉。且天非为君生民也〔一〕。朕之不德，海内未洽，乃以未教成者强君连城，即股肱何劝〔二〕？其更议以列侯家之。」
〔一〕索隐左传曰「天生蒸民，立君以司牧之」，是言生人为立君长司牧之耳，非天为君而生人也。
〔二〕集解徐广曰：「一作『敦』，一作『勖』，一作『观』也。」索隐谓皇子等并未习教义也。皇子未习教义，而强使为诸侯王，以君连城之人，则大臣何有所劝？
三月丙子，奏未央宫。「丞相臣青翟、御史大夫臣汤昧死言：臣谨与列侯臣婴齐、中二千石二千石臣贺、谏大夫博士臣安等议曰：伏闻周封八百，姬姓并列，奉承天子。康叔以祖考显，而伯禽以周公立，咸为建国诸侯，以相傅为辅。百官奉宪，各遵其职，而国统备矣。窃以为并建诸侯所以重社稷者，四海诸侯各以其职奉贡祭。支子不得奉祭宗祖，礼也。封建使守藩国，帝王所以扶德施化。陛下奉承天统，明开圣绪，尊贤显功，兴灭继绝。续萧文终之后于酇，〔一〕褒厉群臣平津侯等。〔二〕昭六亲之序，明天施之属，使诸侯王封君得推私恩分子弟户邑，锡号尊建百有余国。〔三〕而家皇子为列侯，则尊卑相踰，〔四〕列位失序，不可以垂统于万世。臣请立臣闳、〔五〕臣旦、〔六〕臣胥〔七〕为诸侯王。」三月丙子，奏未央宫。
〔一〕索隐萧何谥文终也。按：萧何初封沛之酇，音赞。后其子续封南阳之酇，音嵯。
〔二〕索隐公孙弘平津侯。平津，高成之乡名。正义公孙弘所封平津乡，在沧州盐山南四十二里也。
〔三〕索隐谓武帝广推恩之诏，分王诸侯王子弟，故有百余国。
〔四〕索隐谓诸侯王子已为列侯，而今又家皇子为列侯，是尊卑相踰越矣。
〔五〕索隐齐王也，王夫人子。
〔六〕索隐燕王也。汉书云李姬子。
〔七〕索隐广陵王也。
制曰：「康叔亲属有十而独尊者，褒有德也。周公祭天命郊，故鲁有白牡、骍刚之牲。〔一〕群公不毛，〔二〕贤不肖差也。『高山仰之，景行向之』，朕甚慕焉。所以抑未成，家以列侯可。」
〔一〕集解公羊传曰：「鲁祭周公，牲用白牡，鲁公用骍刚。」何休曰：「白牡，殷牲也。骍刚，赤脊，周牲也。」
〔二〕集解何休曰：「不毛，不纯色也。」
四月戊寅，奏未央宫。「丞相臣青翟、御史大夫臣汤昧死言：臣青翟等与列侯、吏二千石、谏大夫、博士臣庆等议：昧死奏请立皇子为诸侯王。制曰：『康叔亲属有十而独尊者，褒有德也。周公祭天命郊，故鲁有白牡、骍刚之牲。群公不毛，贤不肖差也。「高山仰之，景行向之」，朕甚慕焉。所以抑未成，家以列侯可。』臣青翟、臣汤、博士臣将行等伏闻康叔亲属有十，武王继体，周公辅成王，其八人皆以祖考之尊建为大国。康叔之年幼，周公在三公之位，而伯禽据国于鲁，盖爵命之时，未至成人。康叔后扞禄父之难，伯禽殄淮夷之乱。昔五帝异制，周爵五等，春秋三等，〔一〕皆因时而序尊卑。高皇帝拨乱世反诸正，〔二〕昭至德，定海内，封建诸侯，爵位二等〔三〕。皇子或在襁褓而立为诸侯王，奉承天子，为万世法则，不可易。陛下躬亲仁义，体行圣德，表里文武。显慈孝之行，广贤能之路。内褒有德，外讨强暴。极临北海，〔四〕西（凑）〔溱〕月氏，〔五〕匈奴、西域，举国奉师。舆械之费，不赋于民。虚御府之藏以赏元戎，〔六〕开禁仓以振贫穷，减戍卒之半。百蛮之君，靡不乡风，承流称意。远方殊俗，重译而朝，泽及方外。故珍兽至，嘉谷兴，天应甚彰。今诸侯支子封至诸侯王，〔七〕而家皇子为列侯，〔八〕臣青翟、臣汤等窃伏孰计之，皆以为尊卑失序，使天下失望，不可。臣请立臣闳、臣旦、臣胥为诸侯王。」四月癸未，奏未央宫，留中不下。
〔一〕集解郑玄曰：「春秋变周之文，从殷之质，合伯、子、男以为一，则殷爵三等者，公、侯、伯也。」
〔二〕索隐春秋公羊传文。
〔三〕索隐谓王与列侯。
〔四〕正义匈奴传云霍去病伐匈奴，北临翰海。
〔五〕正义溱音臻。氏音支。至月氏。月氏，西戎国名，在葱岭之西也。
</div>
    <div class="pagination">
<a href="史记集解三家注索隐正义_page120.html">上一页</a><span>...</span><a href="史记集解三家注索隐正义_page116.html">116</a><a href="史记集解三家注索隐正义_page117.html">117</a><a href="史记集解三家注索隐正义_page118.html">118</a><a href="史记集解三家注索隐正义_page119.html">119</a><a href="史记集解三家注索隐正义_page120.html">120</a><span class="current-page">121</span><a href="史记集解三家注索隐正义_page122.html">122</a><a href="史记集解三家注索隐正义_page123.html">123</a><a href="史记集解三家注索隐正义_page124.html">124</a><a href="史记集解三家注索隐正义_page125.html">125</a><a href="史记集解三家注索隐正义_page126.html">126</a><span>...</span><a href="史记集解三家注索隐正义_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
