<!DOCTYPE html>
<html>
 <head>
  <meta charset="utf-8"/>
  <title>
   史记四库 - 第 46 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记四库 - 第 46 页/共 76 页
  </h1>
  <div class="content">
   史记卷五十六考证
　　钦定四库全书
　　史记卷五十七
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　绛侯周勃世家第二十七
　　绛侯周勃者沛人也其先卷人【集解徐广曰卷县在荥阳索隠韦昭云属河南地理志亦然然则后置荥阳郡而卷隶焉音丘反字林音丘权反正义括地志云故卷城在郑州原武县西北七里释例地名云卷县所理垣雍城也】徙沛勃以织薄曲为生【集解苏林曰薄一名曲月令曰具曲植索隠谓勃本以织蚕薄为生业也韦昭云北方谓薄为曲许慎注淮南云曲苇薄也郭璞注方言云植悬曲柱也音直吏反】常为人吹箫给丧事【集觧如淳曰以乐丧家若俳优瓒曰吹箫以乐丧殡若乐人也索隠左传歌虞殡犹今挽歌类也歌者或有箫管】材官引彊【集解骃案汉书音义曰能引彊弓官如今挽彊司马也索隠晋灼云申屠嘉为材官蹶张】髙祖之为沛公初起勃以中防从攻胡陵下方与方与反与战却适【集觧骃案适汉书作敌】攻丰击秦军砀东还军留及萧复攻砀破之下下邑先登赐爵五大夫攻蒙虞取之【索隠二县名地理志属梁国】击章邯车骑殿【集觧服防曰畧得殿兵也如淳曰殿不进也瓒曰在军后曰殿孙捡曰一説上功曰最下功曰殿战功曰多周勃事中有此三品与诸将俱计功则曰殿最独防则曰多多义见周礼故此云击章邯车骑殿又云先至城下为多又云攻槐里好畤最是也】定魏地攻爰戚东缗【集解徐广曰属山阳索隠小颜音昬非也地理志山阳有东缗县音旻然则戸牖之为东缗音昬是属陈留者音昬属山阳者音旻也正义缗眉贫反括地志云东缗故城汉县也在兖州金乡县界】以徃至栗取之【正义括地志云栗属沛郡也】攻齧桑先登【索隠徐氏云在梁彭城间】击秦军阿下破之【索隠谓东阿之下】追至濮阳下甄城攻都关【索隠地理志县名属山阳】定陶袭取宛朐【正义寃劬二音今曹州县在州西四十七里】得单父令【正义善甫二音宋州县也】夜袭取临济攻张【集解骃案汉书音义曰攻夀张索隠地理志东郡寿良县光武改曰夀张】以前至卷破之击李由军雍丘下攻开封先至城下为多【集解文颖曰勃士卒至者多如淳曰周礼战功曰多】后章邯破杀项梁沛公与项羽引兵东如砀自初起沛还至砀一歳二月【索隠谓初起沛及还至砀得一歳又更二月也】楚懐王封沛公号安武侯为砀郡长沛公拜勃为虎贲令【集解徐广曰一云句盾令索隠汉书云襄贲令贲音肥县名属东海徐广又云句盾令所见本各别也】以令从沛公定魏地攻东郡尉于城武破之击王离军破之攻长社先登攻颍阳缑氏【正义缑音勾洛州县】絶河津【正义即古平隂津在洛州洛阳县东北五十里】击赵贲军尸北【索隠贲音肥人姓名也尸即尸乡今偃师也北谓尸乡之北】南攻南阳守齮破武关峣关破秦军于蓝田至咸阳灭秦项羽至以沛公为汉王汉王赐勃爵为威武侯【索隠或是封号未必县名也】从入汉中拜为将军还定三秦至秦赐食邑懐德【正义括地志云懐徳故城在同州朝邑县西南四十三里】攻槐里好畤最【集解如淳曰于将率之中功为最索隐地理志二县属右扶风】击赵贲内史保于咸阳最北攻漆【索隐地理志漆县在右扶风正义今豳州新平县古漆县也】击章平姚卬军【索隐卬音五郎反平下将】西定汧【正义口肩反今陇州汧源县本汉汧县地也】还下郿频阳【正义郿音眉括地志云郿县故城在岐州郿县东北十五里频阳故城在宜州土门县南三里今土门县并入同官县属雍州宜州废也索隐地理志郿属右扶风频阳属左冯翊也】围章邯废丘【索隐地理志槐里周曰犬丘懿王都之秦更名废丘髙祖三年更名槐里而此云槐里者槐里据后而书之又云废丘者以章邯本都废丘而亡亦据旧书之】破西丞【集解徐广曰天水有西县正义括地志云西县故城在秦州上邽县西南九十里本汉西县地破西县丞】击盗巴军破之【集解如淳曰章邯将】攻上邽【正义音圭秦州县也】东守峣关转击项籍攻曲逆最还守敖仓追项籍籍已死因东定楚地泗川东海郡凡得二十二县还守雒阳栎阳赐与颍阳侯共食钟离【索隐地理志县名属九江古钟离子国正义括地志云颍阳故城在陈州南顿县西北钟离故城在濠州钟离县东北五里】以将军从高帝击反者燕王臧荼破之易下【索隠荼如字读易水名因以为县在涿郡谓破荼军于易水之下言近水也正义括地志云易县故城在幽州归义县东南十五里燕桓侯所徙都临易是也】所将卒当驰道为多【索隐小顔以当高祖所行之道或以驰道为秦之驰道故贾山传云秦为驰道东穷燕齐也】赐爵列侯剖符世世勿絶食绛八千一百八十戸号绛侯【正义括地志云绛邑城汉绛县在绛州曲沃县南二里或以为秦之旧驰道也】以将军从高帝击反韩王信于代降下霍人【索隠萧该云左传以偪阳子归纳诸霍人杜预云晋邑也或作靃正义霍音又音苏寡反顔师古云音山寡反按霍字当作葰地理志云葰人县属太原郡括地志云葰人故城在代州繁畤县界汉葰人县也按樊哙列传作靃人其音亦同】以前至武泉【集解徐广曰属云中正义括地志云武泉故城在朔州北二百二十里】击胡骑破之武泉北转攻韩信军铜鞮破之【正义括地志云铜鞮故城在潞州铜鞮县东十五里州西六十五里在并州东南也】还降太原六城【正义并州县从铜鞮还并降六城也】击韩信胡骑晋阳下破之下晋阳后击韩信军于硰石破之【集解应劭曰硰音沙或曰地名索隐晋灼音赤座反正义按在楼烦县西北】追北八十里还攻楼烦三城【正义地理志云在鴈门郡括地志云在并州崞县界】因击胡骑平城下【正义地理志云在鴈门郡括地志云朔州定襄本汉平城县也】所将卒当驰道为多勃迁为太尉击陈豨屠马邑所将卒斩豨将军乘马絺【集解徐广曰姓乘马索隠絺名也乘音始证反】撃韩信陈豨赵利军于楼烦破之得豨将宋最鴈门守圂【索隠圂守之名音胡困反】因转攻得云中守遫【索隠音速正义括地志云云中故城在胜州榆林县东北四十里秦云中郡】丞相箕肆将勲【集解徐广曰箕一作薁勲一作专一作转索隐刘氏肆音如字包恺音以四反汉书勲亦作愽字并误耳】定鴈门郡十七县云中郡十二县因复撃豨灵丘破之【索隠地理志县名属代郡正义括地志云灵丘故城在蔚州灵丘县东十里汉县也】斩豨得豨丞相程纵将军陈武都尉高肆定代郡九县燕王卢绾反勃以相国代樊哙将撃下蓟得绾大将抵丞相偃守陉【集解张晏曰卢绾郡守陉其名】太尉弱御史大夫施屠浑都【集解徐广曰在上谷索隐施名也屠灭之也地理志浑都县属上谷一云御史大夫姓施屠名浑都正义括地志云幽州昌平县本汉浑都县】破绾军上兰【正义括地志云妫州懐戎县东北有马兰溪水恐是】复击破绾军沮阳【集解徐广曰在上谷骃案服防曰沮音阻索隐按地理志沮阳县属上谷正义括地志云上谷郡故城在妫州懐戎县东北百一十里燕上谷秦因不改汉为沮阳县】追至长城【正义即马邑长城亦名燕长城在妫州北今是】定上谷十一县右北平十六县辽西辽东二十九县渔阳二十二县最从髙帝【索隐最都几也谓总举其从高祖攻战克获之数也】得相国一人丞相二人将军二千石各三人别破军二下城三定郡五县七十九得丞相大将各一人勃为人木彊敦厚高帝以为可属大事勃不好文学每召诸生説士东乡坐而责之【集解如淳曰勃自东乡坐责诸生説士不以賔主之礼】趣为我语其椎少文如此【集解瓒曰令直言勿称经书也韦昭曰椎不挠曲直至如椎索隐大顔云俗谓愚为钝椎音直追反今按椎如字读之谓勃召説士东向而坐责之云趣为我语其质朴之性以斯推之其少文皆如此】勃既定燕而归高祖已崩矣以列侯事孝惠帝孝惠帝六年置太尉官【集解徐广曰功臣表及将相表皆高后四年始置太尉正义下云以勃为太尉十歳高后崩按孝惠六年高后八年崩是十年耳而功臣表及将相表云高后四年置太尉官未详】以勃为太尉十歳高后崩吕禄以赵王为汉上将军吕产以吕王为汉相国秉汉权欲危刘氏勃为太尉不得入军门陈平为丞相不得任事于是勃与平谋卒诛诸吕而立孝文皇帝其语在吕后孝文事中文帝既立以勃为右丞相赐金五千斤食邑万戸居月余人或説勃曰君既诛诸吕立代王威震天下而君受厚赏处尊位以宠乆之即祸及身矣勃惧亦自危乃谢请归相印上许之歳余丞相平卒上复以勃为丞相十余月上曰前日吾诏列侯就国或未能行丞相吾所重其率先之乃免相就国歳余每河东守尉行县至绛绛侯勃自畏恐诛常被甲令家人持兵以见之其后人有上书告勃欲反【集解徐广曰文帝四年时】下廷尉廷尉下其事长安逮捕勃治之勃恐不知置辞吏稍侵辱之勃以千金与狱吏狱吏乃书牍背示之【集解李竒曰吏所执簿索隐簿即牍也故魏志秦宓以簿击颊则亦简牍之类也】曰以公主为证公主者孝文帝女也勃太子胜之尚之【集解韦昭曰尚奉也不敢言娶】故狱吏教引为证勃之益封受赐尽以予薄昭及系急薄昭为言薄太后太后亦以为无反事文帝朝太后以冐絮提文帝【集解徐广曰提音弟骃案应劭曰陌额絮也如淳曰太后恚怒遭得左右物提之也晋灼曰巴蜀异物志谓头上巾为冐絮索隐服虔云纶絮也提音弟又音啼非也萧该音底提者掷也萧音为得恚者嗔也遭者逄也谓太后嗔乃逄冐絮因以提帝陌音蛮陌之陌入声方言云幪巾南楚之间云陌额也】曰绛侯绾皇帝壐【集解应劭曰言勃诛诸吕废少帝手贯玺时尚不反况今更有异乎】将兵于北军不以此时反今居一小县顾欲反邪文帝既见绛侯狱辞乃谢曰吏事方验而出之于是使使持节赦绛侯复爵邑绛侯既出曰吾尝将百万军然安知狱吏之贵乎绛侯复就国孝文帝十一年卒谥为武侯子胜之代侯六歳尚公主不相中【集解如淳曰犹言不相合当也】坐杀人国除絶一歳文帝乃择绛侯勃子贤者河内守亚夫封为条侯【集解徐广曰表皆作蓨字骃案服防曰蓨音条索隐地理志脩县属渤海郡正义括地志云故蓧城俗名南条城在德州蓧县南十二里汉县】续绛侯后条侯亚夫自未侯为河内守时许负相之【索隐应劭云河内温人老妪也姚氏按楚汉春秋高祖封负为鸣雌亭侯是知妇人亦有封邑】曰君后三歳而侯侯八歳为将相持国秉【索隐音柄】贵重矣于人臣无両其后九歳而君饿死亚夫笑曰臣之兄已代父侯矣有如卒子当代亚夫何説侯乎然既已贵如负言又何説饿死指示我许负指其口曰有从理入口【索隠从音子容反从理横理】此饿死法也居三歳其兄绛侯胜之有罪孝文帝择绛侯子贤者皆推亚夫乃封亚夫为条侯续绛侯后文帝之后六年匈奴大入边乃以宗正刘礼为将军军霸上【正义庙记云霸陵即霸上按霸陵城在雍州万年县东北二十五里】祝兹侯徐厉为将军军棘门【正义孟康云秦时宫也括地志云棘门在渭北十余里秦王门名也】以河内守亚夫为将军军细柳【正义括地志云细柳仓在雍州咸阳县西南二十里也】以备胡上自劳军至霸上及棘门军直驰入将以下骑送迎已而之细柳军军士吏被甲鋭兵刃彀弓弩持满【索隐彀者张也】天子先驱至不得入先驱曰天子且至军门都尉曰将军令曰军中闻将军令不闻天子之诏【索隐六韬云军中之事不闻君命】居无何上至又不得入于是上乃使使持节诏将军吾欲入劳军亚夫乃传言开壁门壁门士吏谓从属车骑曰将军约军中不得驱驰于是天子乃按辔徐行至营将军亚夫持兵揖曰介胄之士不拜请以军礼见【集解应劭曰礼介者不拜索隐应劭云左传晋郤克三肃使者而退杜预注肃若今撎郑众注周礼肃拜云但俯下手今时撎是】天子为动改容式车【索隐轼者车前横木若上有敬则俯身而慿之】使人称谢皇帝敬劳将军成礼而去既出军门羣臣皆惊文帝曰嗟乎此真将军矣曩者霸上棘门军若儿戏耳其将固可袭而虏也至于亚夫可得而犯邪称善者乆之月余三军皆罢乃拜亚父为中尉【正义汉书百官表云中尉秦官掌徼巡京师武帝太初元年更名执金吾应劭云吾者御也掌执金吾以御非常顔师古云金吾鸟名主辟不祥天子出行职主先导以备非常故执此鸟之象因以名官也】孝文且崩时诫太子曰即有缓急周亚夫真可任将兵文帝崩拜亚夫为车骑将军孝景三年吴楚反亚父以中尉为太尉【正义汉书百官表云太尉秦官掌武元狩四年置大将大司马即今十二衞大将军及兵部尚书也】军东击吴楚因自请上曰楚兵剽轻【索隐汉书亚夫至淮阳问邓都尉为画此司亚夫从之今此云自请者盖此亦闻疑而传疑汉史得其实也剽音七妙反轻读从去声】难与争锋愿以梁委之【索隐谓以梁委之于吴使吴兵不得过也亦有作餧音亦通】絶其粮道乃可制上许之太尉既会兵荥阳吴方攻梁梁急请救太尉引兵东北走昌邑深壁而守梁日使使请太尉太尉守便宜不肯徃梁上书言景帝景帝使使诏救梁太尉不奉诏坚壁不出而使轻骑兵弓高侯等【索隐韩頽当也正义弓高沧州县也】絶吴楚兵后食道吴兵乏粮饥数欲挑战终不出夜军中惊内相攻击扰乱至于太尉帐下太尉终卧不起顷之复定后吴奔壁东南陬【集解如淳曰陬隅也索隐音邹又音子侯反】太尉使备西北已而其精兵果奔西北不得入吴兵既饿乃引而去太尉出精兵追击大破之吴王濞弃其军而与壮士数千人亡走保于江南丹徒【索隐地理志县属会稽正义括地志云丹徒故城在润州丹徒县东南十八里汉丹徒县也晋太康地志云吴王濞反走丹徒越人杀之于此城南徐州记云秦使赭衣凿其地因谓之丹徒凿处今在故县西北六里丹徒岘东南连亘盘纡屈曲有象龙形故秦凿絶顶濶百余歩又夹坑龙首以毁其形坑之所在即今龙月二湖悉成田也】汉兵因乘胜遂尽虏之降其兵购吴王千金月余越人斩吴王头以告凡相攻守三月而吴楚破平【正义越人即丹徒人越灭吴丹徒地属楚秦灭楚后置三十六郡丹徒县属会稽郡故以丹徒为越人也】于是诸将乃以太尉计谋为是由此梁孝王与太尉有郤归复置太尉官五歳迁为丞相景帝甚重之景帝废栗太子丞相固争之不得景帝由此疏之而梁孝王每朝常与太后言条侯之短窦太后曰皇后兄王信可侯也景帝譲曰始南皮章武侯【集解瓒曰南皮窦彭祖太后兄子章武侯太后弟广国】先帝不侯及臣即位乃侯之信未得封也窦太后曰人主各以时行耳【索隠谓人主各当其时而行事不必一一相法也正义人主作人生】自窦长君在时竟不得侯死后乃封其子彭祖顾得侯【索隐许慎注淮南子云顾反也】吾甚恨之帝趣侯信也景帝曰请得与丞相议之丞相议之亚夫曰高皇帝约非刘氏不得王非有功不得侯不如约天下共击之今信虽皇后兄无功侯之非约也景帝黙然而止其后匈奴王徐卢等五人降景帝欲侯之以劝后丞相亚夫曰彼背其主降陛下陛下侯之则何以责人臣不守节者乎景帝曰丞相议不可用乃悉封徐卢等为列侯【索隐功臣表唯徐卢封容城侯】亚夫因谢病景帝中三年以病免相顷之景帝居禁中召条侯赐食独置大胾【集解韦昭曰胾大脔也音侧吏反索隐脔音李转反谓肉脔也】无切肉又不置櫡条侯心不平顾谓尚席取櫡【集解应劭曰尚席主席者索隐顾氏按舆服杂事云尚席掌武帐帷幔也櫡音筯汉书作箸箸者食所用也留侯云借前箸以筹之礼曰羮之有菜者用梜梜亦箸之类故郑云今人谓箸为梜是也】景帝视而笑曰此非不足君所乎【集解孟康曰设胾无筋者此非不足满于君所乎嫌恨之如淳曰非故不足君之食具也偶失之索隐言不设箸者此盖非我意于君有不足乎故如淳云非故不足君之食具偶失之耳盖当然也所以帝视而笑也若本不为足当别有辞未必为之笑也孟康晋灼虽探古人之情亦未必能得其实顾氏亦同孟氏之説又引魏武赐荀彧虚器各记异説也】条侯免冠谢上起条侯因趋出景帝以目送之曰此怏怏者非少主臣也居无何条侯子为父买工官尚方【集解徐广曰一作西索隐工官即尚方之工所作物属尚方故云工官尚方】甲楯五百被【集解徐广曰音披骃案如淳曰工官官名也张晏曰被具也五百具甲楯】可以葬者取庸苦之不予钱庸知其盗买县官器【索隐县官谓天子也所以谓国家为县官者夏官王畿内县即国都也王者官天下故曰县官也】怒而上变告子事连污条侯【索隐污音鸟故反】书既闻上上下吏吏簿责条侯【集解如淳曰簿问责其情】条侯不对景帝骂之曰吾不用也【集解孟康曰不用汝对欲杀之也如淳曰恐狱吏畏其复用事不敢折辱索隐孟康如淳已备両觧大顔以孟説为得而姚察又别一解云帝责此吏不得亚父直辞以为不足任用故召亚夫别诣廷尉使责问】召诣廷尉【正义景帝见条侯不对簿因责骂之曰吾不任用汝也故召诣廷尉使重推劾耳余説皆非也】廷尉责曰君侯欲反邪亚夫曰臣所买器乃葬器也何谓反邪吏曰君侯纵不反地上即欲反地下耳吏侵之益急初吏捕条侯条侯欲自杀夫人止之以故不得死遂入廷尉因不食五日呕血而死国除絶一歳景帝乃更封绛侯勃他子坚为平曲侯续绛侯后十九年卒谥为共侯子建德代侯十三年为太子太傅坐酎金不善元鼎五年有罪国除【集解徐广曰诸列侯坐酎金失侯者皆在元鼎五年但此辞句如有颠倒索隐纪云坐酎金不善复云元鼎五年有罪国除似重有罪故云颠倒而汉书云为太子太傅坐酎金免官后有罪国除其文又错也按表坐免官至元鼎五年坐酎金又失侯所以二史记之各有不同也】条侯果饿死死后景帝乃封王信为盖侯
　　太史公曰绛侯周勃始为布衣时鄙朴人也才能不过凡庸及从高祖定天下在将相位诸吕欲作乱勃匡国家难复之乎正虽伊尹周公何以加哉亚夫之用兵持威重执坚忍穰苴曷有加焉足已而不学【索隐亚夫自以己之智谋足而虚己不学古人所以不体权变而动有违忤】守节不逊【索隐守节谓争栗太子不封王信徐卢等不逊谓顾尚席取箸不对制狱是也】终以穷困悲夫
　　【索隠述赞曰绛侯佐汉质厚敦笃始击砀东亦围尸北所攻必取所讨咸克陈豨伏诛臧荼破国事居送徃推功伏德列侯就第太尉下狱继相条侯绍封平曲惜哉贤将父子代辱】

　　史记卷五十七
　　史记卷五十七考证
　　绛侯周勃世家击反者燕王臧荼○【臣照】案马迁书反者燕王臧荼及韩王信皆以明韩信軰之不反至本传则从国史所书俾両不相揜
　　亚父东击吴楚因自请上曰索隠汉书亚夫至淮阳问邓都尉为画此计亚夫从之今此云自请者盖此亦闻疑而传疑汉史得其实也○【臣照】按邓都尉画计见吴王濞传马迁固已两存其説矣况从人之画防湏自请索隠之説赘
　　坐酎金不善元鼎五年有罪国除○顾炎武曰当云元鼎五年坐酎金不善国除衍有罪二字




　　史记卷五十七考证
&lt;史部,正史类,史记&gt;
　　钦定四库全书
　　史记卷五十八
　　汉　　　太　　史　　　令司马迁　撰宋中郎外兵曹参军裴　骃集觧
　　唐国子博士文馆学士司马贞索隠
　　唐诸王侍读率府长史张守节正义
　　梁孝王世家第二十八
　　梁孝王武者孝文皇帝子也而与孝景帝同母母窦太后也孝文帝凡四男长子曰太子是为孝景帝次子武次子参次子胜【正义汉书胜作揖又云诸姬生代孝王参梁懐王揖言诸姬者众妾卑贱史不书姓故云诸姬也】孝文帝即位二年以武为代王【集觧徐广曰都中都正义括地志云中都故城在汾州平遥县西十二里】以参为太原王【集解徐广曰都晋阳正义括地志云并州太原地名大明城即古晋阳城智伯与韩魏攻赵襄子于晋阳即此城是也】以胜为梁王【集解徐广曰都睢阳索隐汉书梁王名揖盖是矣按景帝子中山靖王名胜是史记误耳正义括地志云宋州宋城县在州南二里外城中夲汉之睢阳县也汉文帝封子武于大梁以其卑湿徙雎阳故改曰梁也】二岁徙代王为淮阳王【集解徐广曰都陈正义即古陈国城也】以代尽与太原王号曰代王参立十七年孝文后二年卒谥为孝王子登嗣立是为代共王立二十九年元光二年卒子义立是为代王十九年汉广关以常山为限而徙代王王清河【集解徐广曰都清阳正义括地志云　清阳故城在贝州清阳县西北八里也】清河王徙以元鼎三年也初武为淮阳王十年而梁王胜卒谥为梁懐王懐王最少子爱幸异于他子其明年徙淮阳王武为梁王梁王之初王梁孝文帝之十二年也梁王自初王通厯已十一年矣【索隐谓自文帝二年初封代后徙淮阳又徙梁通数文帝二年至十二年徙梁为十一年也】梁王十四年入朝十七年十八年比年入朝留其明年乃之国二十一年入朝二十二年孝文帝崩二十四年入朝二十五年复入朝是时上未置太子也上与梁王燕饮尝从容言曰千秋万岁后传于王王辞谢虽知非至言然心内喜太后亦然其春吴楚齐赵七国反吴楚先击梁棘壁【集解文颖曰地名索隐按左氏传宣公二年宋华元战于大棘杜预云在襄邑东南盖即棘壁是也正义括地志云大棘故城在宋州寜陵县西南七十里】杀数万人梁孝王城守睢阳而使韩安国张羽等为大将军以距吴楚吴楚以梁为限不敢过而西与太尉亚夫等相距三月吴楚破而梁所破杀虏略与汉中分【集解骃案汉书音义曰梁所虏吴楚之防略与汉等】明年汉立太子其后梁最亲有功又为大国居天下膏腴地地北界泰山西至髙阳【集解徐广曰在陈留圉县骃案司马彪曰圉有髙阳亭也索隐圉县属陈留髙阳乡名也注引司马彪者出续汉书郡国志也】四十余城皆多大县孝王窦太后少子也爱之赏赐不可胜道于是孝王筑东苑【索隐筑谓建也白虎通云苑所以东者何葢以东方生物故也】方三百余里【索隐葢言其奢非实辞或者梁国封域之方正义括地志云苑园在宋州宋城县东南十里葛洪西京杂记云梁孝王苑中有落猨岩栖龙岫鴈池鹤洲鳬岛诸宫观相连竒果佳树瑰禽异兽靡不毕备俗人言梁孝王竹园也】广睢阳城七十里【索隐苏林云广其径也太康地理记云城方十三里梁孝王筑之鼓倡节杵而后下和之者称雎阳曲今踵以为故所以乐家有睢阳曲盖采其遗音也】大治宫室为复道自宫连属于平台五十余里【集解徐广曰睢阳有平台里骃案如淳曰在梁东北离宫所在也晋灼曰或説在城中东北角索隐如淳曰在梁东北离宫所在也按今城东二十里临新河有故台址不甚髙俗云平台又一名脩竹院西京杂记云有落猿岩鳬洲鴈渚连亘七十余里是也】得赐天子旌旗出从千乘万骑【索隐汉官仪云天子法驾三十六乘大驾八十一乘皆备千乘万骑而出也】东西驰猎拟于天子出言防入言警【索隐汉旧仪云皇帝辇动称警出殿则传跸止人清道言出入者互文耳入亦有跸】招延四方豪杰自山以东游説之士莫不毕至齐人羊胜公孙诡邹阳之属公孙诡多竒邪计【索隐周礼有竒衺之人郑云竒衺谲恠非常也竒音纪宜反衺音斜也】初见王赐千金官至中尉梁号之曰公孙将军梁多作兵器弩弓矛数十万而府库金钱且百巨万【索隐如淳云巨亦大与大百万同也韦昭云大百万今万万】珠玉寳器多于京师二十九年十月梁孝王入朝景帝使使持节乘舆驷马迎梁王于阙下【集解邓展曰但将驷马徃瓒曰称乘舆驷马则车马皆往言不驾六马耳天子副车驾驷马】既朝上疏因留以太后亲故王入则侍景帝同辇出则同车游猎射禽兽上林中梁之侍中郎谒者着籍引出入天子殿门与汉宦官无异【正义着竹畧反籍谓名簿也若今通引出入门也】十一月上废栗太子窦太后心欲以孝王为后嗣大臣及袁盎等有所关説于景帝【索隐袁盎云汉家法周道立子是有所关涉之说于帝也一云关者隔也引事而关隔其说不得行也】窦太后议格【集解如淳曰攱阁不得下索隐张晏云格止也服防云格谓格阁不行苏林音阁周成杂字攱阁也通俗文云髙置立攱棚云攱阁字林音纪又音诡也】亦遂不复言以梁王为嗣事由此以事袐世莫知乃辞归国其夏四月上立胶东王为太子梁王怨袁盎及议臣乃与羊胜公孙诡之属隂使人刺杀袁盎及他议臣十余人逐其贼未得也于是天子意梁王【索隐谓意疑梁刺之】逐贼果梁使之乃遣使冠盖相望于道覆按梁捕公孙诡羊胜公孙诡羊胜匿王后宫使者责二千石急梁相轩邱豹及内史韩安国进谏王【正义姓轩邱名豹也】王乃命胜诡皆自杀出之上由此怨望于梁王梁王恐乃使韩安国因长公主谢罪太后然后得释上怒稍觧因上书请朝既至关茅兰说王【集解骃案汉书音义曰茅兰孝王臣】使乘布车【集解张晏曰布车防服自比丧人】从两骑入匿于长公主园汉使使迎王王已入关车骑尽居外不知王处太后泣曰帝杀吾子景帝忧恐于是梁王伏斧质于阙下谢罪然后太后景帝大喜相泣复如故悉召王从官入关然景帝益疏王不同车辇矣三十五年冬复朝上疏欲留上弗许归国意忽忽不乐北猎良山【索隐汉书作梁山述征记云良山际清水今夀张县南有良山服防云是此山也正义括地志云梁山在郓州寿张县南三十五里即猎处也】有献牛足出背上【索隐张晏云足当处下所以辅身也今出背上象孝王背朝以干上也北者隂也又在梁山明为梁也牛者丑之畜冲在六月北方数六故六月六日薨也】孝王恶之六月中病热六日卒谥曰孝王【索隐述征记砀有梁孝王之】孝王慈孝每闻太后病口不能食居不安寝常欲留长安侍太后太后亦爱之及闻梁王薨窦太后哭极哀不食曰帝果杀吾子景帝哀惧不知所为与长公主计之乃分梁为五国【索隐长子买梁共王子明济川王子彭离济东王子定山阳王子不识济隂王】尽立孝王男五人为王女五人皆食汤沐邑于是奏之太后太后乃说为帝加壹飡梁孝王长子买为梁王是为共王子明为济川王子彭离为济东王子定为山阳王子不识为济隂王孝王未死时财以巨万计不可胜数及死藏府余黄金尚四十余万斤他财物称是梁共王三年景帝崩共王立七年卒子襄立是为平王
　　梁平王襄【索隐汉书作让】十四年母曰陈太后共王母曰李太后李太后亲平王之大母也而平王之后姓任曰任王后任王后甚有宠于平王襄初孝王在时有罍樽直千金【集解郑徳曰上盖刻为云雷象索隐应劭曰诗云酌彼金罍罍有画云雷之象以金饰之】孝王诫后世善保罍樽无得以与人任王后闻而欲得罍樽平王太母李太后曰先王有命无得以罍樽与人他物虽百巨万犹自恣也任王后絶欲得之平王襄直使人开府取罍樽赐任王后李太后大怒汉使者来欲自言平王襄及任王后遮止闭门李太后与争门措指【集解晋灼曰许慎措置措以为笮索隐措音迮侧格反汉书王陵传廹迮前队皆作此字说文云廹笮也谓为门扉所笮】遂不得见汉使者李太后亦私与食官长及郎中尹霸等士通乱【正义张先生旧夲有士字先生疑是衍字又不敢除故以朱大防其字中心今按食官长及郎中尹霸等是士人太后与通乱其义亦通也】而王与任王后以此使人风止李太后李太后内有行亦已后病薨病时任后未尝请病薨又不持丧元朔中睢阳人类犴反者【索隐韦昭云犴音岸按类犴反人姓名也反字或作友】人有辱其父而与淮阳太守客出同车太守客出下车类犴反杀其仇于车上而去淮阳太守怒以让梁二千石二千石以下求反甚急执反亲戚反知国隂事乃上变事具告知王与大母争樽状时丞相以下具知之欲以伤梁长吏其书闻天子天子下吏验问有之公卿请废襄为庻人天子曰李太后有淫行而梁王襄无良师傅故陷不义乃削梁八城枭任王后首于市梁余尚有十城襄立三十九年卒谥为平王子无伤立为梁王也
　　济川王明者梁孝王子以桓邑侯【索隐地理志桓邑阙】孝景中六年为济川王七嵗坐射杀其中尉汉有司请诛天子弗忍诛废明为庶人迁房陵地入于汉为郡
　　济东王彭离者梁孝王子以孝景中六年为济东王二十九年彭离骄悍无人君礼昬暮私与其奴亡命少年数十人行剽杀人取财物以为好【集解如淳曰以是为好喜之事】所杀发觉者百余人国皆知之莫敢夜行所杀者子上书言汉有司请诛上不忍废以为庻人迁上庸地入于汉为大河郡
　　山阳哀王定者梁孝王子以孝景中六年为山阳王九年卒无子国除地入于汉为山阳郡
　　济隂哀王不识者梁孝王子以孝景中六年为济隂王一歳卒无子国除地入于汉为济隂郡
　　太史公曰梁孝王虽以亲爱之故王膏腴之地然防汉家隆盛百姓殷富故能植其财货广宫室车服拟于天子然亦僭矣
　　褚先生曰臣为郎时闻之于宫殿中老郎吏好事者称道之也窃以为令梁孝王怨望欲为不善者事从中生今太后女主也以爱少子故欲令梁王为太子大臣不时正言其不可状阿意治小私说意以受赏赐非忠臣也齐如魏其侯窦婴之正言也【索隐窦婴袁盎皆言如周家立子不合立弟】何以有后祸景帝与王燕见侍太后饮景帝曰千秋万歳之后传王太后喜说窦婴在前据地言曰汉法之约传子适孙今帝何以得传弟擅乱髙帝约乎于是景帝黙然无声太后意不说故成王与小弱弟立树下取一桐叶以与之曰吾用封汝周公闻之进见曰天王封弟甚善成王曰吾直与戏耳周公曰人主无过举不当有戏言言之必行之于是乃封小弟以应县【索隐此说与晋世家不同事与封叔虞同彼云封唐此云封应应亦成王之弟或别有所见故不同正义括地志云故应城故应郷也在汝州鲁山县东四十里吕氏春秋云成王戯削桐叶为圭以封叔虞非应侯也又汲冢古文云殷时已有应国非成王所造也】是后成王没齿不敢有戏言言必行之孝经曰非法不言非道不行此圣人之法言也今主上不宜出好言于梁王梁王上有太后之重骄蹇日乆数闻景帝好言千秋万世之后传王而实不行又诸侯王朝见天子汉法凡当四见耳始到入小见到正月朔旦奉皮荐璧玉贺正月法见后三日为王置酒赐金钱财物后二日复入小见辞去凡留长安不过二十日小见者燕见于禁门内饮于省中非士人所得入也今梁王西朝因留且半歳入与人主同辇出与同车示风以大言而实不与令出怨言谋畔逆乃随而忧之不亦逺乎非大贤人不知退让今汉之仪法朝见贺正月者常一王与四侯俱朝见十余歳一至今梁王常比年入朝见久留鄙语曰骄子不孝非恶言也故诸侯王当为置良师傅相忠言之士如汲黯韩长孺等敢直言极諌安得有患害盖闻梁王西入朝谒窦太后燕见与景帝俱侍坐于太后前语言私説太后谓帝曰吾闻殷道亲亲周道尊尊其义一也【索隐殷人尚质亲亲谓亲其弟而授之周人尚文尊尊谓尊祖之正体故立其子尊其祖也】安车大驾用梁孝王为寄景帝跪席举身曰诺罢酒出帝召袁盎诸大臣通经术者曰太后言如是何谓也皆对曰太后意欲立梁王为帝太子帝问其状袁盎等曰殷道亲亲者立弟周道尊尊者立子殷道质质者法天亲其所亲故立弟周道文文者法地尊者敬也敬其本始故立长子周道太子死立适孙殷道太子死立其弟帝曰于公何如皆对曰方今汉家法周周道不得立弟当立子故春秋所以非宋宣公宋宣公死不立子而与弟弟受国死复反之与兄之子弟之子争之以为我当代父后即刺杀兄子以故国乱祸不絶故春秋曰君子大居正宋之祸宣公为之臣请见太后白之袁盎等入见太后太后言欲立梁王梁王即终欲谁立太后曰吾复立帝子袁盎等以宋宣公不立正生祸祸乱后五世不絶小不忍害大义状报太后太后乃觧说即使梁王归就国而梁王闻其议出于袁盎诸大臣所怨望使人来杀袁盎袁盎顾之曰我所谓袁将军者也公得毋误乎刺者曰是矣刺之置其剑剑着身视其剑新治问长安中削厉工工曰梁郎某子来治此剑【索隐谓梁国之郎是孝王官属某子史失其姓名也】以此知而发觉之发使者捕逐之独梁王所欲杀大臣十余人文吏穷夲之谋反端颇见太后不食日夜泣不止景帝甚忧之问公卿大臣大臣以为遣经术吏徃治之乃可觧于是遣田叔吕季主徃治之此二人皆通经术知大礼来还至霸昌廐【正义括地志云汉霸昌廐在雍州万年县东北三十八里】取火悉烧梁之反辞但空手来对景帝景帝曰何如对曰言梁王不知也造为之者独其幸臣羊胜公孙诡之属为之耳谨以伏诛死梁王无恙也景帝喜说曰急趋谒太后太后闻之立起坐飡气平复故曰不通经术知古今之大礼不可以为三公及左右近臣少见之人如从管中闚天也
　　【索隠述赞曰文帝少子徙封于梁太后钟爱广筑雎阳旌旗警跸势拟天王功扞吴楚计丑孙羊窦婴正议袁盎劫伤汉穷梁狱冠盖相望祸成骄子致此猖狂虽分五国卒亦不昌】









　　史记卷五十八
　　史记卷五十八考证
　　梁孝王世家乃使韩安国因长公主谢罪太后○归有光曰安国传因长公主谢太后事在前非为胜诡事
　　使乘布车集解张晏曰布车降服自比丧人○顾炎武曰乘布车谓微服而行使人不知耳无降服自比丧人之意









　　史记卷五十八考证
　　钦定四库全书
　　史记卷五十九
　　汉　　太　　　史　　　令司马迁　撰宋中郞外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　五宗世家第二十九
　　【索隐景帝子十四人一武帝余十三人为王汉书谓之景十三王此名五宗者十三人为王其母五人同母者为宗也】
　　孝景皇帝子凡十三人为王而母五人同母者为宗亲栗姬子曰荣德阏于【索隐阏音遏汉书无于字】程姬子曰余非端贾夫人子曰彭祖胜唐姬子曰发王夫人儿姁子曰越寄乘舜【索隐姁音况羽反儿姁夫人名王皇后之妺也】
　　河间献王徳以孝景帝前二年用皇子为河间王【索隐汉书云大行令奏谥法曰聪明睿智曰献】好儒学被服造次必于儒者山东诸儒多从之游二十六年卒【集解骃案汉名臣奏杜业奏曰河间献王经术通明积徳累行天下雄俊众儒皆归之孝武帝时献王朝被服造次必于仁义问以五防献王輙对无穷孝武帝艴然难之谓献王曰汤以七十里文王百里王其勉之王知其意归即纵酒聴乐因以终索隐问以五策按汉书诏策问三十余事被服造次按小顔云被服言常居处其中造次谓所向所行皆法于儒者】子共王不害立四年卒子刚王基代立十二年卒子顷王授代立【索隐汉书云授谥顷音倾】
　　临江哀王阏于以孝景帝前二年用皇子为临江王三年卒无后国除为郡
　　临江闵王荣以孝景前四年为皇太子四歳废用故大子为临江王四年坐侵庙壖垣为宫【索隐服防云宫外之余地顾野王云墙外行马内田音人椽反又音软又音奴乱反壖垣墙外之短垣也】上征荣荣行祖于江陵北门【索隐祖者行神行而祭之故曰祖也风俗通云共工氏之子曰修好逺逰故祀为祖神又崔浩云黄帝之子嫘祖好逺游而死于道因以为行神亦不知其何据盖见其谓之祖因以为嫘祖非也据帝系及本纪皆言嫘祖黄帝妃无为行神之由也又聘礼云出祖释軷祭脯酒而已按今祭礼以軷壤土为坛于道则用黄羝或用狗以其羝血衅左轮正义荆州图副云汉临江闵王荣始都江陵城坐侵庙壖地为宫被征出城北门而车轴折父老共流涕曰吾王不反矣既而为郅都所讯惧而缢死自此后北门存而不啓盖为荣不以道终也】既已上车轴折车废江陵父老流涕窃言曰吾王不反矣荣至诣中尉府簿中尉郅都责讯王王恐自杀葬蓝田燕数万衔土置上百姓怜之荣最长死【正义顔师古云荣实最长而传居二王后者以其从太子废后乃为王也】无后国除地入于汉为南郡
　　右三国本王皆栗姬之子也
　　鲁共王余以孝景前二年用皇子为淮阳王二年吴楚反破后以孝景前三年徙为鲁王好治宫室苑囿狗马季年好音不喜辞辨为人吃二十六年卒子光代为王初好音舆马晚节啬【正义晚节犹言末年时啬贪恡也】惟恐不足于财江都易王非以孝景前二年用皇子为汝南王【索隐谥法好更故旧曰易】吴楚反时非年十五有材力上书愿击吴景帝赐非将军印击吴吴已破二歳徙为江都王治吴故国以军功赐天子旌旗元光五年匈奴大入汉为贼非上书愿击匈奴上不许非好气力治宫观招四方豪杰骄奢甚立二十六年卒子建立为王七年自杀淮南衡山谋反时建颇闻其谋自以为国近淮南恐一日发为所并即隂作兵器而时佩其父所赐将军印载天子旗以出易王死未葬建有所说易王宠美人淖姬【集解苏林曰淖音泥淖正义女孝反】夜使人迎与姧服舍中【索隐淖音女教反淖姓也齐有淖齿是也汉书云建召易王所爱淖姬等十人与奸服舍中也】及淮南事发治党与颇及江都王建建恐因使人多持金钱事絶其狱而又信巫祝使人祷祠妄言建又尽与其姊弟奸【索隐汉书云建女弟征臣为盖侯子妇以易王丧来归建复与奸也】事既闻汉公卿请捕治建天子不忍使大臣即讯王王服所犯遂自杀国除地入于汉为广陵郡胶西于王端以孝景前三年吴楚七国反破后端用皇子为胶西王【索隐按逸周书谥法云能优其徳曰于】端为人贼戾又阴痿【正义委危反不能御妇人】一近妇人病之数月而有爱幸少年为郎为郎者顷之与后宫乱端禽灭之及杀其子母数犯上法汉公卿数请诛端天子为兄弟之故不忍而端所为滋甚有司再请削其国去大半端心愠遂为无訾省【集解苏林曰为无所訾録无所省録正义颜师古云訾财也省视也言不能视録资财】府库壊漏尽腐财物以巨万计终不得收徙令吏毋得收租赋端皆去衞【索隐谓不置宿衞人】封其宫门从一门出游数变名姓为布衣之他郡国相二千石徃者奉汉法以治端輙求其罪告之无罪者诈药杀之所以设诈究变【索隐究穷也故郭璞云究谓穷】尽彊足以拒谏智足以饰非相二千石从王治则汉绳以法故胶西小国而所杀伤二千石甚众立四十七年卒竟无男代后国除地入于汉为胶西郡
　　右三国本王皆程姬之子也
　　赵王彭祖以孝景前二年用皇子为广川王赵王遂反破后彭祖王广川四年徙为赵王十五年孝景帝崩彭祖为人巧佞卑謟足恭而心刻深【索隐刻害深无仁恩】好法律持诡辩以中人【索隐谓诡诳之辩以伤中人】彭祖多内宠姬及子孙相二千石欲奉汉法以治则害于王家是以每相二千石至彭祖衣皁布衣自行迎除二千石舍【索隐谓彭祖自为二千石扫除其舍以迎之也】多设疑事以作动之得二千石失言中忌讳輙书之二千石欲治者则以此廹劫不听乃上书告及污以奸利事彭祖立五十余年相二千石无能满二歳輙以罪去大者死小者刑以故二千石莫敢治而赵王擅权使使即县为贾人会【集解韦昭曰平会两家买卖之贾也者禁他家独王家得为之索隐音角独言谓酤也会音侩古外反谓为贾人专权买卖之贾侩以取利若今之知市矣韦昭则训为平其注解亦得】入多于国经租税【索隐经常也谓王家入多于国家常纳之租税】以是赵王家多金钱然所赐姬诸子亦尽之矣彭祖取故江都易王宠姬王建所盗与奸淖姬者为姬甚爱之彭祖不好治宫室禨祥【集解服防曰求福也索隐按埤苍云禨祅祥也列子云荆人鬼越人禨谓楚信鬼神越信禨祥者也】好为吏事上书愿督国中盗贼常夜从走卒行徼【索隐上下孟反下工吊反徼是郊外路谓巡徼而伺察境界】邯郸中诸使过客以彭祖险陂莫敢留邯郸其太子丹与其女及同产姊奸与其客江充有郤充告丹丹以故废赵更立太子
　　中山靖王胜以孝景前三年用皇子为中山王十四年孝景帝崩胜为人乐酒【正义乐五敎反】好内有子枝属百二十余人常与兄赵王相非曰兄为王专代吏治事王者当日听音乐声色赵王亦非之曰中山王徒日淫不佐天子拊循百姓何以称为藩臣立四十二年卒【索隐汉书建元三年济川中山王等来朝闻乐而泣天子问其故对以大臣内谗肺腑日踈其言甚雄壮词切而理文天子加亲亲之好可谓汉之英藩矣】子哀王昌立一年卒子昆侈代为中山王【索隐汉书昆侈谥康王子顷王辅嗣至孙国除也】
　　右二国本王皆贾夫人之子也
　　长沙定王发发之母唐姬故程姬侍者景帝召程姬程姬有所辟不愿进【索隐姚氏按释名云天子诸侯羣妾以次进御有月事者止不御更不口说故以丹注面目的的为识令女史见之王察神女赋以为脱桂裳免簮笄施的结羽钗的即释名所云也説文云姅女汚也汉律云见姅变不得侍祠姅音半】而饰侍者唐儿使夜进上醉不知以为程姬而幸之遂有身已乃觉非程姬也及生子因命曰发以孝景前二年用皇子为长沙王以其母微无宠故王卑湿贫国【集解应劭曰景帝后二年诸王来朝有诏更前称夀歌舞定王但张袖小举手左右笑其拙上恠问之对曰臣国小地狭不足廽旋帝以武陵零陵桂阳属焉】立二十七年卒子康王庸立二十八年卒子鲋鮈立【集解服防曰鮈音拘】为长沙王
　　右一国本王唐姬之子也
　　广川惠王越以孝景中二年用皇子为广川王十二年卒子齐立为王【索隐汉书齐谥缪王谥法伤人蔽贤曰缪】齐有幸臣桑距已而有罪欲诛距距亡王因禽其宗族距怨王乃上书告王齐与同产奸自是之后王齐数上书告言汉公卿及幸臣所忠等【索隐汉书告中尉秦彭祖子去嗣坐暴虐勃乱国除也正义所忠姓名】胶东康王寄以孝景中二年用皇子为胶东王二十八年卒淮南王谋反时寄微闻其事私作楼车镞矢战守备候淮南之起【集解应劭曰楼车所以窥看敌国营垒之虚实也索隐左传云登楼车以窥宋人谓看敌国营垒之虚实也李廵注尔雅金矢以金为箭镝镞字林音子木反】及吏治淮南之事辞出之【集解如淳曰穷治其辞出此事】寄于上最亲【集解徐广曰其母武帝母妹正义寄母王夫人即王皇后之妺于上为从母故寄于诸兄弟最为亲爱也】意伤之发病而死不敢置后于是上问寄有长子者名贤母无宠少子名庆母爱幸寄常欲立之为不次因有过遂无言上怜之乃以贤为胶东王奉康王嗣而封庆于故衡山地为六安王胶东王贤立十四年卒谥为哀王子庆为王【集解徐广曰他本亦作庆字惟一本作建不宜得与叔父同名相承之误】六安王庆以元狩二年用胶东康王子为六安王
　　清河哀王乘以孝景中三年用皇子为清河王十二年卒无后国除地入于汉为清河郡
　　常山宪王舜以孝景中五年用皇子为常山王舜最亲景帝少子骄怠多淫数犯禁上常寛释之立三十二年卒太子勃代立为王初宪王舜有所不爱姬生长男棁【集解苏林曰音夺索隐邹氏音之悦反许慎説文觧字云他活反字从木】棁以母无宠故亦不得幸于王王后脩生太子勃王内多所幸姬生子平子商王王后希得幸及宪王病甚诸幸姬常侍病故王后亦以妒媢不常侍病【索隐媢音亡报反邹氏作媢郭璞注三苍云媢丈夫妒也又云妒女为媢】輙归舍医进药太子勃不自尝药又不宿留侍病及王薨王后太子乃至宪王雅不以长子棁为人数及薨又不分与财物郎或说太子王后令诸子与长子棁共分财物太子王后不听太子代立又不收恤棁棁怨王后太子汉使者视宪王丧棁自言宪王病时王后太子不侍及薨六日出舍【集觧如淳曰服舍也】太子勃私奸饮酒博戏击筑与女子载驰环城过市入牢视囚天子遣大行骞【索隐按是张骞】验王后及问王勃请逮勃所与奸诸证左王又匿之吏求捕勃大急使人致击笞掠擅出汉所疑囚者有司请诛宪王后脩及王勃上以脩素无行使棁防之罪勃无良师傅不忍诛有司请废王后脩徙王勃以家属处房陵上许之勃王数月迁于房陵国絶月余天子为最亲乃诏有司曰常山宪王蚤夭后妾不和适孽诬争陷于不义以灭国朕甚闵焉其封宪王子平三万戸为真定王封子商三万戸为泗水王【正义泗水海州】
　　真定王平元鼎四年用常山宪王子为真定王泗水思王商以元鼎四年用常山宪王子为泗水王十一年卒子哀王安世立十一年卒无子于是上怜泗水王絶乃立安世弟贺为泗水王
　　右四国本王皆王夫人儿姁子也其后汉益封其支子为六安王泗水王二国凡儿姁子孙于今为六王
　　太史公曰高祖时诸侯皆赋【集解徐广曰国所出有皆入于王也】得自除内史以下汉独为置丞相黄金印诸侯自除御史廷尉正博士拟于天子自吴楚反后五宗王世汉为置二千石去丞相曰相银印诸侯独得食租税夺之权其后诸侯贫者或乘牛车也
　　【索隠述赞曰景十三子五宗亲睦栗姬既废临江折轴阏于早薨河间儒服余好宫苑端事驰逐江都有才中山禔福长沙地小胶东造镞仁贤者代悖乱者族儿姁四王分封为六】








　　史记巻五十九
　　史记卷五十九考证
　　五宗世家入多于国经租税索隠经常也谓王家入多于国家常纳之祖税○徐孚逺曰索隠不明谓王专会之利故市租之入反多于田租也
  </div>
  <div class="pagination">
   <a href="史记四库_page45.html">
    上一页
   </a>
   <span>
    ...
   </span>
   <a href="史记四库_page41.html">
    41
   </a>
   <a href="史记四库_page42.html">
    42
   </a>
   <a href="史记四库_page43.html">
    43
   </a>
   <a href="史记四库_page44.html">
    44
   </a>
   <a href="史记四库_page45.html">
    45
   </a>
   <span class="current-page">
    46
   </span>
   <a href="史记四库_page47.html">
    47
   </a>
   <a href="史记四库_page48.html">
    48
   </a>
   <a href="史记四库_page49.html">
    49
   </a>
   <a href="史记四库_page50.html">
    50
   </a>
   <a href="史记四库_page51.html">
    51
   </a>
   <span>
    ...
   </span>
   <a href="史记四库_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
