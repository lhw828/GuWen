<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 26 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 26 页/共 27 页
  </h1>
  <div class="content">
   史记集解卷一百二十
&lt;史部,正史类,史记集解&gt;
　　钦定四库全书
　　史记集解卷一百二十一
　　宋　裴骃　撰
　　史记一百二十一
　　儒林列传第六十一
　　太史公曰余读功令至于广厉学官之路未尝不废书而叹也曰嗟乎夫周室衰而关雎作幽厉微而礼乐坏诸侯恣行政由强国故孔子闵王路废而邪道兴于是论次诗书修起礼乐适齐闻韶三月不知肉味自卫返鲁然后乐正雅颂各得其所世以混浊莫能用是以仲尼干七十余君无所遇曰茍有用我者期月而已矣西狩获麟曰吾道穷矣故因史记作春秋以当王法其辞微而指博后世学者多录焉【徐广曰录一作缪】自孔子卒后七十子之徒散游诸侯大者为师傅卿相小者友教士大夫或隐而不见故子路居卫【按仲尼弟子列传子路死于卫时孔子尚存】子张居陈澹台子羽居楚子夏居西河子贡终于齐如田子方段干木吴起禽滑厘之属皆受业于子夏之伦为王者师是时独魏文侯好学后陵迟以至于始皇天下竝争于战国儒术既绌焉然齐鲁之间学者独不废也于威宣之际孟子荀卿之列咸遵夫子之业而润色之以学显于当世及至秦之季世焚诗书坑术士六蓺从此缺焉陈涉之王也而鲁诸儒持孔氏之礼器往归陈王于是孔甲为陈涉博士【徐广曰孔子八世孙名鲋字甲也】卒与涉俱死陈涉起匹夫驱瓦合适戍旬月以王楚不满半嵗竟灭亡其事至微浅然而缙绅先生之徒负孔子礼器往委质为臣者何也以秦焚其业积怨而发愤于陈王也及髙皇帝诛项籍举兵围鲁鲁中诸儒尚讲诵习礼乐歌之音不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经蓺讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝惠吕后时公卿皆武力有功之臣孝文时颇征用然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位赵绾王臧之属明儒学而上亦乡之于是招方正贤良文学之士自是之后言诗于鲁则申培公【徐广曰一作掊韦昭曰培申公名音扶尤切】于齐则辕固生于燕则韩太傅言尚书自济南伏生言礼自鲁髙堂生言易自菑川田生言春秋于齐鲁自胡毋生于赵自董仲舒及窦太后崩武安侯田蚡为丞相绌黄老刑名百家之言延文学儒者数百人而公孙以春秋白衣为天子三公【徐广曰一云自齐为天子三公】封以平津侯天下之学士靡然乡风矣公孙为学官悼道之郁滞乃请曰丞相御史言制曰盖闻导民以礼风之以乐婚姻者居室之大伦也今礼废乐崩朕甚愍焉故详延天下方正博闻之士咸登诸朝其令礼官劝学讲议洽闻兴礼以为天下先太常议与博士弟子崇乡里之化以广贤材焉谨与太常臧【汉书百官表孔臧也】博士平等议曰闻三代之道乡里有教夏曰挍殷曰序周曰庠其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一嵗皆辄试能通一蓺以上补文学掌故缺其髙弟可以为郎中者太常籍奏即有秀才异等辄以名闻其不事学若下材及不能通一蓺辄罢之而请诸不称者罚臣谨按诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼次治掌故【徐广曰一云次治礼学掌故】以文学礼义为官迁留滞请选择其秩比二百石以上及吏百石通一蓺以上补左右内史大行卒史比百石已下补郡太守卒史皆各二人边郡一人先用诵多者若不足乃择掌故补中二千石属文学掌故补郡属备员请着功令他如律令制曰可自此以来则公卿大夫士吏斌斌多文学之士矣
　　申公者鲁人也髙祖过鲁申公以弟子从师入见髙祖于鲁南宫吕太后时申公游学长安与刘郢同师已而郢为楚王令申公傅其大子戊【徐广曰楚元王刘交以文帝元年薨子夷王郢立四薨子王戊立郢以吕后三年封上邽侯文帝元年立为楚王】戊不好学疾申公及王郢卒戊立为楚王胥靡申公【徐广曰腐刑】申公耻之归鲁退居家教终身不出门复谢絶宾客独王命召之乃往【徐广曰鲁恭王也】弟子自远方至受业者百余人申公独以诗经为训以教无传疑者则阙不传兰陵王臧既受诗以事孝景帝为太子少傅免去今上初即位臧乃上书宿卫上累迁一嵗中为郎中令及代赵绾亦尝受诗申公绾为御史大夫绾臧请天子欲立明堂以朝诸侯不能就其事乃言师申公于是天子使使束帛加璧安车驷马迎申公弟子二人乗轺传从【徐广曰车马】至见天子天子问治乱之事申公时已八十余老对曰为治者不在多言顾力行何如耳是时天子方好文词见申公对黙然然已招致则以为太中大夫舍鲁邸议明堂事太皇窦太后好老子言不説儒术得赵绾王臧之过以让上上因废明堂事尽下赵绾王臧吏后皆自杀申公亦疾免以归数年卒弟子为博士者十余人孔安国至临淮太守【徐广曰孔鲋之弟子襄为惠帝博士迁为长沙大生忠忠生武及安国安国为博士临淮太守】周霸至胶西内史夏寛至城阳内史砀鲁赐至东海太守兰陵缪生至长沙内史徐偃为胶西中尉邹人阙门庆忌【汉书音义曰姓阙门名庆忌】为胶东内史其治官民皆有廉节称其好学学官弟子行虽不备而至于大夫郎中掌故以百数言诗虽殊多本于申公
　　清河王太傅辕固生者齐人也以治诗孝景时为博士与黄生争论景帝前黄生曰汤武非受命乃弑也辕固生曰不然夫桀纣虐乱天下之心皆归汤武汤武与天下之心而诛桀纣桀纣之民不为之使而归汤武汤武不得已而立非受命为何黄生曰冠虽敝必加于首履虽新必关于足何者上下之分也今桀纣虽失道然君上也汤武虽圣臣下也夫主有失行臣下不能正言匡过以尊天子反因过而诛之代立践南面非弑而何也辕固生曰必若所云是髙帝代秦即天子之位非邪于是景帝曰食肉不食马肝不为不知味言学者无言汤武受命不为愚遂罢是后学者莫敢明受命放杀者窦太后好老子书召辕固生问老子书固曰此是家人言耳太后怒曰安得司空城旦书乎【徐广曰司空主刑徒之官也骃案汉书音义曰道家以儒法为急比之于律令】乃使固入圈刺豕景帝知太后怒而固直言无罪乃假固利兵下圈刺豕正中其心一刺豕应手而倒太后黙然无以复罪罢之居顷之景帝以固为廉直拜为清河王太傅【徐广曰哀王乗也】久之病免今上初即位复以贤良征固诸防儒多疾毁固曰固老罢归之时固已九十余矣固之征也嶭人公孙亦征【徐广曰辥县在菑川】侧目而视固固曰公孙子务正学以言无曲学以阿世自是之后齐言诗皆本辕固生也诸齐人以诗显贵皆固之弟子也
　　韩生者【汉书曰名婴】燕人也孝文帝时为博士景帝时为常山王太傅【徐广曰宪王舜也】韩生推诗之意而为内外传数万言其语颇与齐鲁间殊然其归一也淮南贲生受之自是之后而燕赵间言诗者由韩生韩生孙商为今上博士
　　伏生者【张晏曰伏生名胜伏氏碑云】济南人也故为秦博士孝文帝时欲求能治尚书者天下无有乃闻伏生能治欲召之是时伏生年九十余老不能行于是乃诏太常使掌故朝错往受之秦时焚书伏生壁藏之其后兵大起流亡汉定伏生求其书亡数十篇独得二十九篇即以教于齐鲁之间学者由是颇能言尚书诸山东大师无不涉尚书以教矣伏生教济南张生及欧阳生【汉书曰字和伯千乗人】欧阳生教千乗儿寛儿寛既通尚书以文学应郡举诣博士受业受业孔安国儿寛贫无资用常为弟子都养及时时间行佣赁以给衣食行常带经止息则诵习之以试第次补廷尉史是时张汤方乡学以为奏谳掾以古法议决疑大狱而爱幸寛寛为人温良有廉智自持而善著书书奏敏于文口不能发明也汤以为长者数称誉之及汤为御史大夫以儿寛为掾荐之天子天子见问説之张汤死后六年儿寛位至御史大夫【徐广曰元狩元年】九年而以官卒寛在三公位以和良承意从容得久然无有所匡谏于官官属易之不为尽力张生亦为博士而伏生孙以治尚书征不能明也自此之后鲁周霸孔安国雒阳贾嘉颇能言尚书事孔氏有古文尚书而安国以今文读之因以起其家逸书得十余篇盖尚书滋多于是矣　诸学者多言礼而鲁髙堂生最本礼固自孔子时而其经不具及至秦焚书书散亡益多于今独有士礼髙堂生能言之而鲁徐生善为容孝文帝时徐生以容为礼官大夫传子至孙徐延徐襄襄其天姿善为容不能通礼经延颇能未善也襄以容为汉礼官大夫至广陵内史延及徐氏弟子公戸满意桓生单次皆尝为汉礼官大夫而段丘萧奋【徐广曰属山阳也】以礼为淮阳太守是后能言礼为容者由徐氏焉　自鲁商瞿受易孔子孔子卒商瞿传易六世至齐人田何字子庄而汉兴田何传东武人王同子仲子仲传菑川人杨何何以易元光元年征官至中大夫齐人即墨成以易至城阳相广川人孟但以易为太子门大夫鲁人周霸莒人衡胡【徐广曰莒一作吕】临菑人主父偃皆以易至二千石然要言易者本于杨何之家
　　董仲舒广川人也以治春秋孝景时为博士下帷讲诵弟子传以久次相受业或莫见其面盖三年董仲舒不观于舍园其精如此进退容止非礼不行学士皆师尊之今上即位为江都相以春秋灾异之变推阴阳所以错行故求雨闭诸阳纵诸阴其止雨反是行之一国未常不得所欲中废为中大夫居舍着灾异之记是时辽东髙庙灾主父偃疾之取其书奏之天子【徐广曰建元六年】天子召诸生示其书有刺讥董仲舒弟子吕步舒【徐广曰一作荼亦音舒】不知其师书以为下愚于是下董仲舒吏当死诏赦之于是董仲舒竟不敢复言灾异董仲舒为人廉直是时方外攘四夷公孙治春秋不如董仲舒而希世用事位至公卿董仲舒以为从谀疾之乃言上曰独董仲舒可使相胶西王胶西王素闻董仲舒有行亦善待之董仲舒恐久获罪疾免居家至卒终不治产业以修学著书为事故汉兴至于五世之间唯董仲舒名为明于春秋其传公羊氏也　胡毋生【汉书曰字子都】齐人也孝景时为博士以老归教授齐之言春秋者多受胡毋生公孙亦颇受焉　瑕丘江生为谷梁春秋自公孙得用尝集比其义卒用董仲舒仲舒弟子通者兰陵楮大广川殷忠【徐广曰殷一作段又作瑕也】温吕步舒楮大至梁相步舒至长史持节使决淮南狱于诸侯擅专断不报以春秋之义正之天子皆以为是弟子通者至于命大夫为郎谒者掌故者以百数而董仲舒子及孙皆以学至大官











　　史记集解卷一百二十一
　　钦定四库全书
　　史记集解卷一百二十二
　　宋　裴骃　撰
　　史记一百二十二
　　酷吏列传第六十二
　　孔子曰导之以政齐之以刑民免而无耻【孔安国曰免茍免也】导之以徳齐之以礼有耻且格【何晏曰格正也】老氏称上徳不徳是以有徳下徳不失徳是以无徳法令滋章盗贼多有太史公曰信哉是言也法令者治之具而非制治清浊之源也昔天下之网尝密矣然奸伪萌起其极也上下相遁至于不振当是之时吏治若救火扬沸非武健严酷恶能胜其任而愉快乎言道徳者溺其职矣故曰聴讼吾犹人也必也使无讼乎下士闻道大笑之非虚言也汉兴破觚而为圜【汉书音义曰觚方】斲雕而为朴网漏于吞舟之鱼而吏治烝烝不至于奸黎民乂安由是观之在彼不在此【韦昭曰在道徳不在严酷】髙后时酷吏独有侯封刻轹宗室侵辱功臣吕氏已败遂禽侯封之家孝景时鼂错以刻深颇用术辅其资而七国之乱发怒于错错卒以被戮其后有郅都甯成之属
　　郅都者杨人也【徐广曰属河东】以郎事孝文帝孝景时都为中郎将敢直谏面折大臣于朝尝从入上林贾姬如厠野彘卒来入厠上目都都不行上欲自持兵救贾姬都伏上前曰亡一姬复一姬进天下所少宁贾姬等乎陛下纵自轻奈宗庙太后何上还彘亦去太后闻之赐都金百斤由此重郅都济南瞷氏【汉书音义曰音小儿痫病也】宗人三百余家豪猾二千石莫能制于是景帝乃拜都为济南太守至则族灭瞷氏首恶余皆股栗【徐广曰髀脚战摇也】居嵗余郡中不拾遗旁十余郡守畏都如大府都为人勇有气力公廉不发私书问遗无所受请寄无所听常自称曰已倍亲而仕身固当奉职死节官下终不顾妻子矣郅都迁为中尉丞相条侯至贵倨也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰临江王徴诣中尉府对簿临江王欲得刀笔为书谢上而都禁吏不子魏其侯使人以间与临江王临江王既为书谢上因自杀窦太后闻之怒以危法中都都免归家孝景帝乃使使持节拜都为雁门太守而便道之官得以便宜从事匈奴素闻郅都节居边为引兵去竟郅都死不近雁门匈奴至为偶人象郅都令骑驰射莫能中见惮如此匈奴患之窦太后乃竟中都以汉法景帝曰都忠臣欲释之窦太后曰临江王独非忠臣邪于是遂斩郅都
　　宁成者【徐广曰宁一作甯】穰人也【徐广曰属南阳】以郎谒者事景帝好气为人小吏必陵其长吏为人上操下如束湿薪【徐广曰一无此字骃案韦昭曰言急也】滑贼任威稍迁至济南都尉而郅都为守始前数都尉皆步入府因吏谒守如县令其畏郅都如此及成往直陵都出其上都素闻其声于是善遇与结驩久之郅都死后长安左右宗室多暴犯法于是上召宁成为中尉其治效郅都其廉弗如然宗室豪桀皆人人惴恐武帝即位徙为内史外戚多毁成之短扺罪髠钳是时九卿罪死即死少被刑而成极刑自以为不复收于是解脱诈刻传出关归家称曰仕不至二千石贾不至千万安可比人乎乃贳贷买陂田千余顷假贫民役使数千家数年防赦致产数千金为任侠持吏长短出从数千骑其使民威重于郡守
　　周阳由者其父赵兼以淮南王舅父侯周阳故因姓周阳氏【徐广曰侯五年孝文六年除国】由以宗家任为郎事孝文及景帝景帝时由为郡守武帝即位吏治尚循谨甚然由居二千石中最为暴酷骄恣所爱者挠法活之所憎者曲法诛灭之所居郡必夷其豪为守视都尉如令为都尉必陵太守夺之治与汲黯俱为忮【汉书音义曰坚忮也】司马安之文恶【汉书音义曰以文法伤害人】俱在二千石列同车未尝敢均茵伏【徐广曰汉书作冯伏者轼】由后为河东都尉时与其守胜屠公争权相告言罪胜屠公当抵罪义不受刑自杀而由弃市自宁成周阳由之后事益多民巧法大抵吏之治类多成由等矣
　　赵禹者斄人【徐广曰属扶风音台】以佐史补中都官用廉为令史事太尉亚夫亚夫为丞相禹为丞相史府中皆称其廉平然亚夫弗任曰极知禹无害然文深【汉书音义曰禹持文法深刻】不可以居大府今上时禹以刀笔吏积劳稍迁为御史上以为能至大中大夫与张汤论定诸律令【徐广曰论一作编】作见知吏传得相监司用法益刻盖自此始
　　张汤者杜人也【徐广曰尔时未为陵】其父为长安丞出汤为儿守舍还而鼠盗肉其父怒笞汤汤掘窟得盗鼠及余肉劾鼠掠治传爰书讯鞫论报【苏林曰谓传囚也爰易也以此书易其辞处鞫穷也张晏曰传考证验也爰书自证不如此言反受其罪讯考三日复问之知与前辞同不也鞫一吏为读状论其报行也】并取鼠与肉具狱磔堂下【邓展曰罪备具】其父见之视其文辞如老狱吏大惊遂使书狱【如淳曰决狱之书谓律令也】父死后汤为长安吏久之周阳侯始为诸卿时【徐广曰田胜也武帝母王太后之同母弟也武帝始立而封为周阳侯】尝系长安汤倾身为之【韦昭曰为之先后】及出为侯大与汤交徧见汤贵人汤给事内史为宁成掾以汤为无害言太府调为茂陵尉治方中【汉书音义曰方中陵上土作方也汤主治之苏林曰天子即位豫作陵讳之故言方中如淳曰太府幕府也茂陵尉主作陵之尉也韦昭曰太府公府】武安侯为丞相征汤为史时荐言之天子补御史使按事治陈皇后蛊狱深竟党与于是上以为能稍迁至大中大夫与赵禹共定诸律令务在深文拘守职之吏【苏林曰拘刻于守职之吏】已而赵禹迁为中尉徙为少府而张汤为廷尉两人交驩而兄事禹禹为人廉倨为吏以来舍毋食客公卿相造请禹禹终不报谢务在絶知友宾客之请孤立行一意而已见文法辄取亦不覆按求官属阴罪汤为人多诈舞智以御人【韦昭曰制御人】始为小吏干没【徐广曰随世沈浮也骃案服防曰射成败也如淳曰得利为干失利为没】与长安富贾田甲鱼翁叔之属交私【徐广曰姓鱼也】及列九卿收接天下名士大夫已心内虽不合然阳浮慕之是时上方乡文学汤决大狱欲傅古义乃请博士弟子治尚书春秋补廷尉史亭疑法【李竒曰亭平也】奏谳疑事必豫先为上分别其原上所是受而着谳决法廷尉絜令【韦昭曰在板絜】扬主之明奏事即谴汤应谢【徐广曰应一作权】乡上意所便必引正监掾史贤者曰固为臣议如上责臣臣弗用愚抵于此【苏林曰主坐不用诸掾语故至于此】罪常释闻【徐广曰诏答闻也如今制曰闻矣骃案瓒曰谓常见原】即奏事上善之曰臣非知为此奏乃正监掾史某为之其欲荐吏扬人之善蔽人之过如此所治即上意所欲罪予监史深祸者即上意所欲释与监史轻平者所治即豪必舞文巧诋即下戸羸弱时口言虽文致法上财察【李竒曰先见上口言之欲与轻平也】于是往往释汤所言【李竒曰汤口所先言皆见原释】汤至于大吏内行修也通宾客饮食于故人子弟为吏及贫昆弟调防之尤厚其造请诸公不避寒暑是以汤虽文深意忌不专平然得此声誉而刻深吏多为爪牙用者依于文学之士丞相数称其美及治淮南衡山江都反狱皆穷根本严助及伍被上欲释之汤争曰伍被本画反谋而助亲幸出入禁闼爪牙臣乃交私诸侯如此弗诛后不可治于是上可论之其治狱所排大臣自为功多此类是汤益尊任迁为御史大夫【徐广曰元狩二年】防浑邪等降汉大兴兵伐匈奴山东水旱贫民流徙皆仰给县官县官空虚于是丞上指请造白金及五铢钱笼天下盐铁排富商大贾出告缗令鉏豪彊并兼之家舞文巧诋以辅法汤每朝奏事语国家用日晏天子忘食丞相取充位【徐广曰时李蔡庄青翟为丞相】天下事皆决于汤百姓不安其生骚动县官所兴未获其利奸吏竝侵渔于是痛绳以罪则自公卿以下至于庶人咸指汤汤尝病天子至自视病其隆贵如此匈奴来请和亲羣臣议上前博士狄山曰和亲便上问其便山曰兵者凶器未易数动髙帝欲伐匈奴大困平城乃遂结和亲孝惠髙后时天下安乐及孝文帝欲事匈奴北边萧然苦兵矣孝景时吴楚七国反景帝往来两宫间寒心者数月吴楚已破竟景帝不言兵天下富实今自陛下举兵击匈奴中国以空虚边民大困贫由此观之不如和亲上问汤汤曰此愚儒无知狄山曰臣固愚忠若御史大夫汤乃诈忠若汤之治淮南江都以深文痛诋诸侯别疏骨肉使蕃臣不自安臣固知汤之为诈忠于是上作色曰吾使生居一郡能无使虏入盗乎曰不能曰居一县对曰不能复曰居一障间山自度辩穷且下吏曰能于是上遣山乘鄣至月余匈奴斩山头而去自是以后羣臣震慴汤之客田甲虽贾人有贤操始汤为小吏时与钱通【徐广曰以利交】及汤为大吏甲所以责汤行义过失亦有烈士风汤为御史大夫七嵗败河东人李文尝与汤有郤已而为御史中丞恚数从中文书事有可以伤汤者不能为地汤有所爱史鲁谒居知汤不平使人上蜚变告文奸事事下汤汤治论杀文而汤心知谒居为之上问曰言变事踪迹安起汤详惊曰此殆文故人怨之谒居病卧闾里主人汤自往视疾为谒居摩足赵国以冶铸为业王数讼铁官事汤常排赵王赵王求汤阴事谒居尝按赵王赵王怨之并上书告汤大臣也史谒居有病汤至为摩足疑与为大奸事下廷尉谒居病死事连其弟弟系导官【如淳曰太官之别也主酒】汤亦治佗囚导官见谒居弟欲阴为之而详不省谒居弟弗知怨汤使人上书告汤与谒居谋共变告李文事下减宣宣尝与汤有郤及得此事穷竟其事未奏也防人有盗发孝文园瘗钱【如淳曰瘗埋钱于园陵以送死】丞相青翟朝与汤约俱谢至前汤念独丞相以四时行园当谢汤弗与也不谢丞相谢上使御史按其事汤欲致其文丞相见知【张晏曰见知故纵以其罪罪之】丞相患之三长史皆害汤欲陷之始长史朱买臣防稽人也读春秋庄助使人言买臣买臣以楚辞与助俱幸侍中为大中大夫用事而汤乃为小吏跪伏使买臣等前已而汤为廷尉治淮南狱排挤庄助买臣固心望及汤为御史大夫买臣以防稽守为主爵都尉列于九卿数年坐法废守长史见汤汤坐牀上丞史遇买臣弗为礼买臣楚士深怨常欲死之王朝齐人也以术至右内史边通学长短【汉书音义曰长短术兴于六国时行长入短其语隐谬用相激怒】刚暴彊人也官再至济南相故皆居汤右已而失官守长史诎体于汤汤数行丞相事知此三长史素贵常凌折之以故三长史合谋曰始汤约与君谢已而卖君今欲劾君以宗庙事此欲代君耳吾知汤阴事使吏捕按汤左田信等【汉书音义曰左证左也】曰汤且欲奏请信辄先知之居物致富与汤分之及他奸事事辞颇闻上问汤曰吾所为贾人辄先知之益居其物是类有以吾谋告之者汤不谢汤又详惊曰固宐有减宣亦奏谒居等事天子果以汤怀诈面欺使使八辈簿责汤【苏林曰簿音主簿之簿悉责也】汤具自道无此不服于是上使赵禹责汤禹至让汤曰君何不知分也君所治夷灭者几何人矣今人言君皆有状天子重致君狱欲令君自为计何多以对簿为汤乃为书谢曰汤无尺寸功起刀笔吏陛下幸致为三公无以塞责然谋陷汤罪者三长史也遂自杀汤死家产直不过五百金皆所得奉赐无他业昆弟诸子欲厚葬汤汤母曰汤为天子大臣被污恶言而死何厚葬乎载以牛车有棺无椁天子闻之曰非此母不能生此子乃尽案诛三长史丞相青翟自杀出田信上惜汤稍迁其子安世赵禹中废已而为廷尉始条侯以为禹贼深弗任及禹为少府比九卿禹酷急至晩节事益多吏务为严峻而禹治加缓而名为平王温舒等后起治酷于禹禹以老徙为燕相数嵗乱悖有罪免归后汤十余年以夀卒于家
　　义纵者河东人也为少年时尝与张次公俱攻剽为羣盗【徐广曰剽音扶召反】纵有姊姁以医幸王太后王太后问有子兄弟为官者乎姊曰有弟无行不可太后乃告上拜义姁弟纵为中郎【汉书音义曰姁音煦纵姊名也】补上党郡中令治敢行少蕴借【汉书音义曰敢行暴政而少蕴借也】县无逋事举为第一迁为长安及长安令直法行治不避贵戚以捕案太后外孙修成君子仲上以为能迁为河内都尉至则族灭其豪穰氏之属河内道不拾遗而张次公亦为郎以勇悍从军敢深入有功为岸头侯【徐广曰受封五年与淮南王女凌奸及受财物国除】宁成家居上欲以为郡守御史大夫曰臣居山东为小吏时宁成为济南都尉其治如狼牧羊成不可使治民上乃拜成为关都尉嵗余关东吏隷郡国出入关者【汉书音义曰隷阅也】号曰宁见乳虎无值宁成之怒义纵自河内迁为南阳太守闻宁成家居南阳及纵至关宁成侧行送迎然纵气盛弗为礼至郡遂案宁氏尽破碎其家成坐有罪及孔暴之属皆犇亡【徐广曰孔暴三姓大族】南阳吏民重足一迹而平氏朱彊杜衍杜周为纵爪牙之吏任用迁为廷史军数出定襄定襄吏民乱败于是徙纵为定襄太守纵至掩定襄狱中重罪轻系二百余人及宾客昆弟私入相视亦二百余人纵一捕鞫曰为死罪解脱【汉书音义曰一切皆捕之也律诸囚徒私解脱桎梏钳赭加罪一等为人解脱与同罪纵鞫相赡饷者二百人为解脱死罪尽杀也】是日皆报杀四百余人其后郡中不寒而栗猾民佐吏为治是时赵禹张汤以深刻为九卿矣然其治尚寛辅法而行而纵以鹰击毛挚为治【徐广曰摰乌将击必张羽毛也】后防五铢钱白金起民为奸京师尤甚乃以纵为右内史王温舒为中尉温舒至恶其所为不先言纵纵必以气凌之败坏其功其治所诛杀甚多然取为小治奸益不胜直指始出矣吏之治以斩杀缚束为务阎奉以恶用矣纵廉其治放郅都上幸鼎湖病久已而卒起幸甘泉道多不治上怒曰纵以我为不复行此道乎嗛之【徐广曰嗛音衔】至冬杨可方受告缗【韦昭曰人有告言不出缗者可方受之】纵以为此乱民部吏捕其为可使者天子闻使杜式治以为废格沮事【汉书音义曰武帝使杨可主告缗没入其财物纵捕为可使者此为废格诏书沮已成之事】弃纵市后一嵗张汤亦死
　　王温舒者阳陵人也【徐广曰属冯诩】少时椎埋为奸【徐广曰椎杀人而埋之或谓发冢】已而试补县亭长数废为吏以治狱至廷史事张汤迁为御史督盗贼杀伤甚多稍迁至广平都尉择郡中豪敢任吏十余人以为爪牙皆把其阴重罪而纵使督盗贼快其意所欲得此人虽有百罪弗法即有避因其事夷之亦灭宗以其故齐赵之郊盗贼不敢近广平广平声为道不拾遗上闻迁为河内太守素居广平时皆知河内豪奸之家及往九月而至令郡具私马五十匹为驿自河内至长安部吏如居广平时方略捕郡中豪猾郡中豪猾相连坐千余家上书请大者至族小者乃死家尽没入偿臧奏行不过二三日得可事论报至流血十余里河内皆怪其奏以为神速尽十二月郡中毋声毋敢夜行野无犬吠之盗其颇不得失之旁郡国梨求会春温舒顿足叹曰嗟乎令冬月益展一月足吾事矣其好杀伐行威不爱人如此天子闻之以为能迁为中尉其治复放河内徙诸名祸猾吏【徐广曰有残刻之名】与从事河内则杨皆麻戊【徐广曰一云麻成】关中杨赣成信等义纵为内史惮未敢恣治及纵死张汤败后徙为廷尉而尹齐为中尉尹齐者东郡茌平人以刀笔稍迁至御史事张汤张汤数称以为廉武使督盗贼所斩伐不避贵戚迁为关内都尉声甚于宁成上以为能迁为中尉吏民益凋敝尹齐木强少文豪恶吏伏匿而善吏不能为治以故事多废抵罪上复徙温舒为中尉而杨仆以严酷为主爵都尉
　　杨仆者宜阳人也以千夫为吏【汉书音义曰千夫若五大夫武帝军用不足令民出钱谷为之】河内守案举以为能迁为御史使督盗贼关中治放尹齐以为敢挚行稍迁至主爵都尉列九卿天子以为能南越反拜为楼船将军有功封将梁侯为荀彘所缚【徐广曰受封四年征朝鲜还赎为庶人】居久之病死而温舒复为中尉为人少文居廷惽惽不辩至于中尉则心开督盗贼素习关中俗知豪恶吏豪恶吏尽复为用为方略吏苛察盗贼恶少年投缿【徐广曰音项器名也如今之投书函中】购告言奸置伯格长【徐广曰一作落古村落字亦作格街陌屯落皆设督长也】以牧司奸盗贼温舒为人讇善事有势者即无势者视之如奴有势家虽有奸如山弗犯无势者贵戚必侵辱舞文巧诋下戸之猾以焄【音熏】大豪其治中尉如此奸猾穷治大抵尽靡烂狱中行论无出者其爪牙吏虎而冠于是中尉部中中猾以下皆伏有埶者为游声誉称治治数嵗其吏多以权富温舒击东越还【徐广曰元鼎六年出防稽破东越】议有不中意者坐小法抵罪免是时天子方欲作通天台而未有人温舒请覆中尉脱卒得数万人作上説拜为少府徙为右内史治如其故奸邪少禁坐法失官复为右辅行中尉事如故操嵗余防宛军发【汉书音义曰发兵代大宛】诏征豪吏温舒匿其吏华成及人有变告温舒受员骑钱他奸利事罪至族自杀其时两弟及两防家亦各自坐他罪而族光禄徐自为曰悲夫夫古有三族而王温舒罪至同时而五族乎温舒死家直累千金后数嵗尹齐亦以淮阳都尉病死家直不满五十金所诛灭淮阳甚多及死仇家欲烧其尸尸亡去归葬【徐广曰尹齐死未及敛恐怨家欲烧之尸亦飞去】自温舒等以恶为治而郡守都尉诸侯二千石欲为治者其治大抵尽放温舒而吏民益轻犯法盗贼滋起南阳有梅免白政楚有殷中【徐广曰殷一作假人亦有姓假者也】杜少齐有徐勃燕赵之间有坚卢范生之属大羣至数千人擅自号攻城邑取库兵释死罪缚辱郡太守都尉杀二千石为檄告县趣具食小羣盗以百数掠卤乡里者不可胜数也于是天子始使御史中丞丞相长史督之犹弗能禁也乃使光禄大夫范昆诸辅都尉及故九卿张徳等衣绣衣持节虎符发兵以兴击斩首大部或至万余级及以法诛通饮食坐连诸郡甚者数千人数嵗乃颇得其渠率散卒失亡复聚党阻山川者往往而羣居无可奈何于是作沈命法【汉书音义曰沈藏匿也命亡逃也】曰羣盗起不发觉发觉而捕弗满品者二千石以下至小吏主者皆死其后小吏畏诛虽有盗不敢发恐不能得坐课累府府亦使其不言故盗贼寖多上下相为匿以文辞避法焉【徐广曰诈为虚文言无盗贼也】
　　减宣者杨人也以佐史无害给事河东守府卫将军青使买马河东见宣无害言上征为大廏丞官事办稍迁至御史及中丞使治主父偃及治淮南反狱所以微文深诋杀者甚众称为敢决疑数废数起为御史及中丞者几二十嵗王温舒免中尉而宣为左内史其治米盐事大小皆关其手自部署县名曹实物官吏令丞不得擅摇痛以重法绳之居官数年一切郡中为小治办然独宣以小致大能因力行之难以为经中废为右扶风坐怨成信【汉书曰成信宣吏】信亡藏上林中宣使郿令格杀信吏卒格信时射中上林苑门宣下吏诋罪以为大逆当族自杀而杜周任用
　　杜周者南阳杜衍人义纵为南阳守以为爪牙举为廷尉史事张汤汤数言其无害至御史使按边失亡【文颖曰边卒多亡也或曰郡县主守有所亡失也】所论杀甚众奏事中上意任用与减宣相编更为中丞十余嵗其治与宣相放然重迟外寛内深次骨【李竒曰其用罪深刻至骨】宣为左内史周为廷尉其治大放张汤而善伺上所欲挤者因而陷之上所欲释者久系待问而微见其寃状客有让周曰君为天子决平不循三尺法【汉书音义曰以三尺竹简书法律也】专以人主意指为狱狱者固如是乎周曰三尺安出哉前主所是着为律后主所是疏为令当时为是何古之法乎至周为廷尉诏狱亦益多矣二千石系者新故相因不减百余人郡吏大府举之廷尉【如淳曰郡吏郡太守也孟康曰举之廷尉以章劾付廷尉治之】一嵗至千余章章大者连逮证案数百小者数十人逺者数千近者数百里防狱吏因责如章告劾不服以笞掠定之于是闻有逮皆亡匿狱久者至更数赦【张晏曰诏书赦或有不从此令】十有余嵗而相告言大抵尽诋以不道以上廷尉及中都官诏狱逮至六七万人吏所増加十万余人周中废后为执金吾逐盗捕治桑羊卫皇后昆弟子刻深天子以为尽力无私迁为御史大夫【徐广曰天汉三年为御史大夫四嵗泰始三年卒】家两子夹河为守其治暴酷皆甚于王温舒等矣杜周初征为廷史有一马且不全及身久任事至三公列子孙尊官家訾累数巨万矣
　　太史公曰自郅都杜周十人者此皆以酷烈为声然郅都伉直引是非争天下大体张汤以知阴阳人主与俱上下时数辩当否国家赖其便赵禹时据法守正杜周从防以少言为重自张汤死后网密多诋严官事寖以耗废九卿碌碌奉其官救过不赡何暇论绳墨之外乎然此十人中其廉者足以为仪表其汚者足以为戒【徐广曰一本无此四字】方略教导禁奸止邪一切亦皆彬彬质有其文武焉虽惨酷斯称其位矣至若蜀守冯当暴挫广汉李贞擅磔人东郡弥仆锯项天水骆璧推减【徐广曰一作成】河东禇广妄杀京兆无忌冯翊殷周蝮鸷水衡阎奉抃击卖请何足数哉何足数哉












　　史记集解卷一百二十二
　　钦定四库全书
　　史记集解卷一百二十三
　　宋　裴骃　撰
　　史记一百二十三
　　大宛列传第六十三
　　大宛之迹见自张骞张骞汉中人建元中为郎是时天子问匈奴降者皆言匈奴破月氏王以其头为饮器【韦昭曰饮器椑榼也单于以月氏王头为饮器晋灼曰饮器虎子之属也或曰饮酒器也】月氏遁逃而常怨仇匈奴无与共击之汉方欲事灭胡闻此言因欲通使道必更匈奴中乃募能使者骞以郎应募使月氏与堂邑氏故胡奴甘父【汉书音义曰堂邑氏姓胡奴甘父字】俱出陇西经匈奴匈奴得之传诣单于单于留之曰月氏在吾北汉何以得往使吾欲使越汉肯听我乎留骞十余嵗与妻有子然骞持汉节不失居匈奴中益寛骞因与其属亡乡月氏西走数十日至大宛大宛闻汉之饶财欲通不得见骞喜问曰若欲何之骞曰为汉使月氏而为匈奴所闭道今亡唯王使人导送我诚得至反汉汉之赂遗王财物不可胜言大宛以为然遣骞为发导驿抵康居康居传致大月氏大月氏王已为胡所杀立其太子为王【徐广曰一云夫人为王夷狄亦或女主】既臣大夏而居之地肥饶少寇志安乐又自以逺汉殊无报胡之心骞从月氏至大夏竟不能得月氏要领【汉书音义曰要领要契】留嵗余还竝南山欲从羌中归复为匈奴所得留嵗余单于死【徐广曰元朔三年】左谷蠡王攻其太子自立国内乱骞与胡妻及堂邑父俱亡归汉汉拜骞为太中大夫堂邑父为奉使君骞为人彊力寛大信人蛮夷爱之堂邑父故胡人善射穷急射禽兽给食初骞行时百余人去十三嵗唯二人得还骞身所至者大宛大月氏大夏康居而传闻其傍大国五六具为天子言之曰大宛在匈奴西南在汉正西去汉可万里其俗土著耕田田稻麦有蒲陶酒多善马马汗血其先天马子也【汉书音义曰大宛国有髙山其上有马不可得因取五色母马置其下与交生驹汗血因号曰天马子】有城郭屋室其属邑大小七十余城众可数十万其兵弓矛骑射其北则康居西则大月氏西南则大夏东北则乌孙东则扞罙于寘【徐广曰汉记曰拘弥国去于寘三百里】于寘之西则水皆西流注西海其东水东流注盐泽盐泽潜行地下其南则河源出焉多玉石河注中国而楼兰姑师邑有城郭临盐泽盐泽去长安可五千里匈奴右方居盐泽以东至陇西长城南接羌鬲汉道焉乌孙在大宛东北可二千里行国【徐广曰不土著】随畜与匈
　　奴同俗控者数万敢战故服匈奴及盛取其羁属不肯往朝防焉　康居在大宛西北可二千里行国与月氏大同俗控者八九万人与大宛邻国国小南羁事月氏东羁事匈奴　奄蔡在康居西北可二千里行国与康居大同俗控者十余万临大泽无崖葢乃北海云　大月氏在大宛西可二三千里居妫水北其南则大夏西则安息北则康居行国也随畜移徙与匈奴同俗控者可一二十万故时彊轻匈奴及冒顿立攻破月氏至匈奴老上单于杀月氏王以其头为饮器始月氏居敦煌祁连间及为匈奴所败乃逺去过宛西击大夏而臣之遂都妫水北为王庭其余小众不能去者保南山羌号小月氏　安息在大月氏西可数千里其俗土著耕田田稻麦蒲陶酒城邑如大宛其属小大数百城地方数千里最为大国临妫水有市民商贾用车及舩行旁国或数千里以银为钱钱如其王面王死辄更钱效王面焉画革旁行以为书记【汉书音义曰横行为书记】其西则条枝北有奄蔡黎轩条枝在安息西数千里临西海暑湿耕田田稻有大鸟卯如瓮人众甚多往往有小君长而安息役属之以为外国国善【应昭曰相诈惑】安息长老传闻条枝有弱水西王母而未尝见　大夏在大宛西南二千余里妫水南其俗土著有城屋与大宛同俗无大王长往往城邑置小长其兵弱畏战善贾市及大月氏西徙攻败之皆臣畜大夏大夏民多可百余万其都曰蓝氏城有市贩贾诸物其东南有身毒国【徐广曰身或作龁又作讫】骞曰臣在大夏时见邛竹杖蜀布问曰安得此大夏国人曰吾贾人往市之身毒身毒在大夏东南可数千里其俗土著大与大夏同而卑湿暑热云其人民乘象以战其国临大水焉以骞度之大夏去汉万二千里居汉西南今身毒国又居大夏东南数千里有蜀物此其去蜀不逺矣今使大夏从羌中险羌人恶之少北则为匈奴所得从蜀宜径【如淳曰径疾也或曰径直】又无寇天子既闻大宛及大夏安息之属皆大国多竒物土著颇与中国同业而兵弱贵汉财物其北有大月氏康居之属兵强可以赂遗设利朝也且诚得而以义属之则广地万里重九译致殊俗威徳徧于四海天子欣然以骞言为然乃令骞因蜀犍为发间使四道竝出出駹出冉出徙【徐广曰属汉嘉】出邛僰皆各行一二千里其北方闭氐筰【服防曰皆夷名汉使见闭于夷也】南方闭嶲昆明昆明之属无君长善寇盗辄杀略汉使终莫得通然闻其西可千余里有乗象国名曰滇越【徐广曰一作絶】而蜀贾奸出物者或至焉于是汉以求大夏道始通滇国初汉欲通西南夷费多道不通罢之及张骞言可以通大夏乃复事西南夷骞以校尉从大将军击匈奴知水草处军得以不乏乃封骞为博望侯是嵗元朔六年也其明年骞为卫尉与李将军俱出右北平击匈奴匈奴围李将军军失亡多而骞后期当斩赎为庶人是嵗汉遣骠骑破匈奴西城数万人至祁连山其明年浑邪王率其民降汉而金城河西西竝南山至盐泽空无匈奴匈奴时有者到而希矣其后二年汉击走单于于幕北是后天子数问骞大夏之属骞既失侯因言曰臣居匈奴中闻乌孙王号昆莫昆莫之父匈奴西边小国也匈奴攻杀其父而昆莫生弃于野乌嗛肉蜚其上【徐广曰读嗛与衔同酷吏传义纵不治道上忿衔之史记亦作嗛字】狼往乳之单于怪以为神而收长之及壮使将兵数有功单于复以其父之民予昆莫令长守于西城昆莫收养其民攻旁小邑控数万习攻战单于死昆莫乃率其众逺徙中立不肯朝防匈奴匈奴遣竒兵击不胜以为神而逺之因羁属之不大攻今单于新困于汉而故浑邪地空无人蛮夷俗贪汉财物今诚以此时而厚币赂乌孙招以益东居故浑邪之地与汉结昆弟其势宜聴聴则是断匈奴右臂也既连乌孙自其西大夏之属皆可招来而为外臣天子以为然拜骞为中郎将将三百人马各二匹牛羊以万数赍金币帛直数千巨万多持节副使道可使使遗之他旁国骞既至乌孙乌孙王昆莫见汉使如单于礼骞大慙知蛮夷贪乃曰天子致赐王不拜则还赐昆莫起拜赐其他如故骞谕使指曰乌孙能东居浑邪地则汉遣翁主为昆莫夫人乌孙国分王老而逺汉未知其大小素服属匈奴日久矣且又近之其大臣皆畏胡不欲移徙王不能専制骞不得其要领昆莫有十余子其中子曰太禄强善将众将众别居万余骑太禄兄为太子太子有子曰岑娶而太子蚤死临死谓其父昆莫曰必以岑娶为太子无令他人代之昆莫哀而许之卒以岑娶为太子太禄怒其不得代太子也乃收其诸昆弟将其众畔谋攻岑娶及昆莫昆莫老常恐大禄杀岑娶予岑娶万余骑别居而昆莫有万余骑自备国众分为三而其大总取羁属昆莫昆莫亦以此不敢专约于骞骞因分遣副使使大宛康居大月氏大夏安息身毒于寘扞罙及诸旁国乌孙发导译送骞还骞与乌孙遣使数十人马数十匹报谢因令窥汉知其广大骞还到拜为大行列于九卿嵗余卒乌孙使既见汉人众富厚归报其国其国乃益重汉其后嵗余骞所遣使通大夏之属者皆颇与其人俱来【晋灼曰其国人】于是西北国始通于汉矣然张骞凿空【苏林曰凿开空通也骞开通西域道】其后使往者皆称博望侯以为质于外国【如淳曰质诚信也博望侯有诚信故后使称其意以喻外国李竒曰质信也】外国由此信之自博望侯骞死后匈奴闻汉通乌孙怒欲击之及汉使乌孙若【徐广曰汉书作及若意义亦及也】出其用抵大宛大月氏相属乌孙乃恐使使献马愿得尚汉女翁主为昆弟天子问羣臣议计皆曰必先纳聘然后乃遣女初天子发书易【汉书音义曰发易书以卜】云神马当从西北来得乌孙马好名曰天马及得大宛汗血马益壮更名乌孙马曰西极名大宛马曰天马云而汉始筑令居以西【徐广曰属金城】初置酒泉郡以通西北国因益发使抵安息奄蔡黎轩条枝身毒国而天子好宛马使者相望于道诸使外国一辈大者数百少者百余人人所赍操大放博望侯时其后益习而衰少焉汉率一岁中使多者十余少者五六辈逺者八九嵗近者数嵗而反是时汉既灭越而蜀西南夷皆震请吏入朝于是置益州越嶲防牱沈黎汶山郡欲地接以前通大夏【李竒曰欲地界相接至大夏】乃遣使柏始昌吕越人等嵗十余辈出此初郡抵大夏皆复闭昆明为所杀夺币财终莫能通至大夏焉于是汉发三辅罪人因巴蜀士数万人遣两将军郭昌卫广等往击昆明之遮汉使者【徐广曰元封二年】斩首虏数万人而去其后遣使昆明复为寇竟莫能得通而北道酒泉抵大夏使者既多而外国益厌汉币不贵其物自博望侯开外国道以尊贵其后从吏卒皆争上书言外国竒怪利害求使天子为其絶逺非人所乐往聴其言予节募吏民毋问所从来为具备人众遣之以广其道来还不能毋侵盗币物及使失指天子为其习之辄覆案致重罪以激怒令赎复求使使端无穷而轻犯法其吏卒亦辄复盛推外国所有言大者予节言小者为副故妄言无行之徒皆争效之其使皆贫人子私县官赍物欲贱市以私其利外国外国亦厌汉使人人有言轻重【服防曰汉使言于外国人人轻重不实如淳曰外国人人自言数为汉使所侵易】度汉兵逺不能至而禁其食物以苦汉使汉使乏絶积怨至相攻击而楼兰姑师小国耳【徐广曰即车师】当空道攻劫汉使王恢等尤甚【徐广曰恢一作怪】而匈奴竒兵时时遮击使西国者使者争徧言外国灾害皆有城邑兵弱易击于是天子以故遣从骠侯破奴将属国骑及郡兵数万至匈河水欲以击胡胡皆去其明年击姑师破奴与轻骑七百余先至虏楼兰王遂破姑师因举兵威以困乌孙大宛之属还封破奴为浞野侯【徐广曰元封三年】王恢【徐广曰为中郎将】数使为楼兰所苦言天子天子发兵令恢佐破奴击破之封恢为浩侯【徐广曰捕得车师王元封四年封浩侯】于是酒泉列亭鄣至玉门矣【韦昭曰玉门关在龙勒界】乌孙以千匹马聘汉女汉遣宗室女江都翁主【汉书曰江都王建女】往妻乌孙乌孙王昆莫以为右夫人匈奴亦遣女妻昆莫昆莫以为左夫人昆莫曰我老乃令其孙岑娶妻翁主乌孙多马其富人至有四五千匹马初汉使至安息安息王令将二万骑迎于东界东界去王都数千里行比至过数十城人民相属甚多汉使还而后发使随汉使来观汉广大以大鸟卵及黎轩善人献于汉及宛西小国驩潜大益宛东姑师扞罙苏薤之属皆随汉使献见天子天子大悦而汉使穷河源河源出于寘其山多玉石采来【瓒曰汉使采取将持来至汉】天子案古图书名河所出山曰昆仑云是时上方数巡狩海上乃悉从外国客大都多人则过之散财帛以赏赐厚具以饶给之以览示汉富厚焉于是大觳抵出竒戏诸怪物多聚观者行赏赐酒池肉林令外国客徧观名仓库府藏之积见汉之广大倾骇之及加其者之工而觳抵竒戏嵗増变甚盛益兴自此始西北外国使更来更去宛以西皆自以逺尚骄恣晏然未可诎以礼羁縻而使也自乌孙以西至安息以近匈奴匈奴困月氏也匈奴使持单于一信则国国传送食不敢留苦及至汉使非出币帛不得食不市畜不得骑用所以然者逺汉而汉多财物故必市乃得所欲然以畏匈奴于汉使焉宛左右以蒲陶为酒富人藏酒至万余石久者数十嵗不败俗嗜酒马嗜苜蓿汉使取其实来于是天子始种苜蓿蒲陶肥饶地及天马多外国使来众则离宫别观旁尽种蒲陶苜蓿极望自大宛以西至安息国虽颇异言然大同俗相知言其人皆深眼多须善市贾争分铢俗贵女子女子所言而丈夫乃决正其地皆无丝漆不知铸钱器【徐广曰多作钱字又或作铁字】及汉使亡卒降教铸作他兵器得汉黄白金辄以为器不用为币而汉使者往既多其少从率多进熟于天子【汉书音义曰少从不如计也或云徙行之防者也进熟美语如成熟者也】言曰宛有善马在贰师城匿不肯与汉使天子既好宛马闻之甘心使壮士车令等持千金及金马以请宛王贰师城善马宛国饶汉物相与谋曰汉去我逺而盐水中数败【服防曰水名道从外水中如淳曰道絶逺无谷草】出其北有胡寇出其南乏水草又且往往而絶邑乏食者多汉使数百人为辈来而常乏食死者过半是安能致大军乎无奈我何且贰师马宛宝马也遂不肯予汉使汉使怒妄言【如淳曰骂詈】椎金马而去宛贵人怒曰汉使至轻我遣汉使去令其东边郁成遮攻杀汉使取其财物于是天子大怒诸尝使宛姚定汉等言宛兵弱诚以汉兵不过三千人强弩射之即尽虏破宛矣天子以尝使浞野侯攻楼兰以七百骑先至虏其王以定汉等言为然而欲侯宠姬李氏拜李广利为贰师将军发蜀国六千骑及郡国恶少年数万人以往伐宛期至贰师城取善马故号贰师将军赵始成为军正故浩侯王恢使导军【徐广曰恢先受封一年坐使酒泉矫制国除】而李哆为校尉制军事是嵗太初元年也而关东蝗大起蜚至敦煌贰师将军军既西过盐水当道小国恐各坚城守不肯给食攻之不能下下者得食不下者数日则去比至郁成士至者不过数千皆饥罢攻郁成郁成大破之所杀伤甚众贰师将军与哆始成等计至郁成尚不能举况至其王都乎引兵而还往来二嵗还至炖煌士不过什一二使使上书言道逺多乏食且士卒不患战患饥人少不足以拔宛愿且罢兵益发而复往天子闻之大怒而使使遮玉门曰军有敢入者辄斩之贰师恐因留炖煌其夏汉亡浞野之兵二万余于匈奴【徐广曰太初二年赵破奴为浚稽将军二万骑击匈奴不还也】公卿及议者皆愿罢击宛军专力攻胡天子已业诛宛宛小国而不能下则大夏之属轻汉而宛善马絶不来乌孙仑头易苦汉使矣【晋灼曰易轻也】为外国笑乃案言伐宛尤不便者邓光等赦囚徒材官益发恶少年及边骑嵗余而出炖煌者六万人负私从者不与牛十万马三万余匹驴骡櫜他以万数多赍粮兵弩甚设天下骚动传相奉伐宛凡五十余校尉宛王城中无井皆汲城外流水于是乃遣水工徙其城下水空以空其城【徐广曰空一作穴葢以水荡败其城也言空者令城中渇乏】益发戍甲卒十八万酒泉张掖北置居延休屠以卫酒泉【如淳曰立二县以卫边也或曰置二部都尉以卫酒泉】而发天下七科适及载糒给贰师转车人徒相连属至炖煌而拜习马者二人为执驱校尉备破宛择取其善马云于是贰师后复行兵多而所至小国莫不迎出食给军至仑头仑头不下攻数日屠之自此而西平行至宛城汉兵到者三万人宛兵迎击汉兵汉兵射败之宛走入葆乗其城贰师兵欲行攻郁成恐留行而令宛益生诈乃先至宛决其水源移之则宛固已忧困围其城攻之四十余日其外城坏虏宛贵人勇将煎靡宛大恐走入中城宛贵人相与谋曰汉所为攻宛以王母寡匿善马而杀汉使今杀王母寡而出善马汉兵宜解即不解乃力战而死未晩也宛贵人皆以为然共杀其王毋寡持其头遣贵人使贰师约曰汉毋攻我我尽出善马恣所取而给汉军食即不听我尽杀善马而康居之救且至至我居内康居居外与汉军战汉军熟计之何从是时康居视汉兵汉兵尚盛不敢进贰师与赵始成李哆等计闻宛城中新得秦人知穿井而其内食尚多所为来诛首恶者毋寡毋寡头已至如此而不许解兵则坚守而康居汉罢而来救宛破汉军必矣军吏皆以为然许宛之约宛乃出其善马令汉自择之而多出食食给汉军汉军取其善马数十匹中马以下牡牝三千余匹而立宛贵人之故待遇汉使善者名昧蔡以为宛王与盟而罢兵终不得入中城乃罢而引归初贰师起炖煌西以为人多道上国不能食乃分为数军从南北道校尉王申生故鸿胪壶充国等千余人别到郁成郁成城守不肯给食其军王申生去大军二百里侦而轻之责郁成郁成食不肯出窥知申生军日少晨用三千人攻戮杀申生等军破数人脱亡走贰师贰师令捜粟都尉上官桀往攻破郁成郁成王亡走康居桀追至康居康居闻汉已破宛乃出郁成王予桀桀令四骑士缚守诣大将军【如淳曰时多别将故谓贰师为大将军】四人相谓曰郁成王汉国所毒今生将去卒失大事欲杀莫敢先击上邽骑士赵弟最少拔劒击之斩郁成王赍头弟桀等逐及大将军初贰师后行天子使使告乌孙大发兵幷力击宛乌孙发二千骑往持两端不肯前贰师将军之东诸所过小国闻宛破皆使其子弟从军入献见天子因以为质焉贰师之伐宛也而军正赵始成力战功最多及上官桀敢深入李哆为谋计军入玉门者万余人军马千余匹贰师后行军非乏食战死不能多而将吏贪多不爱士卒侵牟之以此物故众天子为万里而伐宛不录过封广利为海西侯又封身斩郁成王者骑士赵弟为新畤侯军正赵始成为光禄大夫上官桀为少府李哆为上党太守军官吏为九卿者三人诸侯相郡守二千石者百余人千石以下千余人奋行者官过其望【汉书音义曰奋迅自乐入行者】以适过行者皆绌其劳【徐广曰奋行者及以适行者虽俱有功劳今行赏计其前有罪而减其赐故曰绌其劳也绌抑退也此本以适行故功劳不足重所以绌降之不得与奋行者齐赏之】士卒赐直四万金伐宛再反凡四嵗而得罢焉汉已伐宛立昧蔡为宛王而去嵗余宛贵人以为昧蔡善防使我国遇屠乃相与杀昧蔡立毋寡昆弟日蝉封为宛王而遣其子入质于汉汉因使使赂赐以镇抚之而汉发使十余辈至宛西诸外国求竒物因风览以伐宛之威徳而炖煌置【徐广曰一本无置字】酒泉都尉【徐广曰一云置都尉又云炖煌有渊泉县或者酒字当为渊字】西至盐水往往有亭而仑头有田卒数百人因置使者防田积粟以给使外国者
　　太史公曰禹本纪言河出昆仑昆仑其髙二千五百余里日月所相避隐为光明也其上有醴泉瑶池今自张骞使大夏之后也穷河源恶睹本纪所谓昆仑者乎【邓展曰汉以穷河源于何见昆仑乎尚书曰导河积石是为河源出于积石积石在金城河关不言出于昆仑也】故言九州山川尚书近之矣至禹本纪山海经所有怪物余不敢言之也

　　史记集解卷一百二十三
&lt;史部,正史类,史记集解&gt;
　　钦定四库全书
　　史记集解卷一百二十四
　　宋　裴骃　撰
　　史记一百二十四
　　游侠列传第六十四【荀悦曰立气齐作威福结私交以立彊于世者谓之游侠】韩子曰儒以文乱法而侠以武犯禁二者皆讥而学士多称于世云至如以术取宰相卿大夫辅翼其世主功名俱着于春秋固无可言者及若季次原宪闾巷人也【徐广曰仲尼弟子传曰公晳哀字季次未尝仕孔子称之】读书怀独行君子之徳义不茍合当世当世亦笑之故季次原宪终身空室蓬戸褐衣疏食不厌死而已四百余年而弟子志之不倦今游侠其行虽不轨于正义然其言必信其行必果已诺必诚不爱其躯赴士之阨困既已存亡死生矣而不矜其能羞伐其徳葢亦有足多者焉且缓急人之所时有也大史公曰昔者虞舜窘于井廪伊尹负于鼎俎傅説匿于傅险吕尚困于棘津【徐广曰在广川】夷吾桎梏百里饭牛仲尼畏匡菜色陈蔡此皆学士所谓有道仁人也犹然遭此菑况以中材而涉乱世之末流乎其遇害何可胜道哉鄙人有言曰何知仁义已向其利者为有徳故伯夷丑周饿死首阳山而文武不以其故贬王跖蹻暴利其徒诵义无穷由比观之窃钩者诛窃国者侯侯之门仁义存非虚言也今拘学或抱咫尺之义久孤于世岂若卑论侪俗与世沈浮而取荣名哉而布衣之徒设取予然诺千里诵义为死不顾世此亦有所长非茍而已也故士穷窘而得委命此岂非人之所谓贤豪间者邪诚使乡曲之侠予季次原宪比权量力效功于当世不同日而论矣要以功见言信侠客之义又曷可少哉古布衣之侠靡得而闻己近世延陵【徐广曰代郡亦有延陵县骃案韩子云赵襄子召延陵生令车骑先至晋阳襄子时赵已并代可有延陵之号但未详是此人非耳】孟尝春申平原信陵之徒皆因王者亲属借于有土卿相之富厚招天下贤者显名诸侯不可谓不贤者矣比如顺风而呼声非加疾其势激也至如闾巷之侠修行砥名声施于天下莫不称贤是为难耳然儒墨皆排摈不载自秦以前匹夫之侠湮灭不见余甚恨之以余所闻汉兴有朱家田仲王公剧孟郭解之徒虽时扞当世之文罔然其私义廉絜退让有足称者名不虚立士不虚附至如朋党宗彊比周设财役贫豪暴侵凌孤弱恣欲自快游侠亦丑之余悲世俗不察其意而猥以朱家郭解等令与暴豪之徒同类而共笑之也
　　鲁朱家者与髙祖同时鲁人皆以儒教而朱家用侠闻所藏活豪士以百数其余庸人不可胜言然终不伐其能歆其徳诸所常施唯恐见之振人不赡先从贫贱始家无余财衣不完采食不重味乗不过軥牛【徐广曰音雊骃案汉书音义曰小牛】专趋人之急甚己之私既阴脱季布将军之阨及布尊贵终身不见也自闗以东莫不延颈愿交焉楚田仲以侠闻喜劒父事朱家自以为行弗及田仲已死而雒阳有剧孟周人以商贾为资而剧孟以任侠显诸侯吴楚反时条侯为大尉乗传车将至河南得剧孟喜曰吴楚举大事而不求孟吾知其无能为己矣天下骚动宰相得之若得一敌国云剧孟行大类朱家而好博多少年之戏然剧孟母死自逺方送丧葢千乗及剧孟死家无余十金之财而符离人王孟亦以侠称江淮之间是时济南瞷氏陈周庸亦以豪闻景帝闻之使使尽诛此属其后代诸白梁韩无辟阳翟薛况陜韩孺纷纷复出焉【徐广曰陜疑当作郏字颍川有郏郏县南传曰郏壮士韩千秋也】
　　郭解轵人也字翁伯善相人者许负外孙也解父以任侠孝文时诛死解为人短小精悍不饮酒少时阴贼慨不快意身所杀甚众以躯借交报仇藏命作奸剽攻不休及铸钱掘冢固不可胜数适有天幸窘急常得脱若遇赦及解年长更折节为俭以徳报怨厚施而薄望然其自喜为侠益甚既已振人之命不矜其功其阴贼着于心卒发于睚眦如故云而少年慕其行亦辄为报仇不使知也解姉子负解之势与人饮使之嚼【徐广曰音子妙反尽酒也】非其任彊必灌之人怒拔刀刺杀解姉子亡去解姉怒曰以翁伯之义人杀吾子贼不得弃其尸于道弗葬欲以辱解解使人微知贼处贼窘自归具以实吿解解曰公杀之固当吾儿不直遂去其贼【徐广曰遣使去】罪其姉子乃收而葬之诸公闻之皆多解之义益附焉解出入人皆避之有一人独箕踞视之解遣人问其名姓客欲杀之解曰居邑屋至不见敬是吾徳不修也彼何罪乃阴属尉史曰是人吾所急也至践更时脱之毎至践更数过吏弗求【如淳曰更有三品有卒更有践更有过更古有正卒无常人皆当迭为之一月一更是为卒更也贫者欲得　更践者次直者出钱顾之月二千是为践更也律説　更践更者居县中五月乃更也后从尉律卒践更一月休十一月也】怪之问其故乃解使脱之箕踞者乃肉袒谢罪少年闻之愈益慕解之行雒阳人有相仇者邑中贤豪居间者以十数终不聴客乃见郭解解夜见仇家仇家曲听解解乃谓仇家曰吾闻雒阳诸公在此间多不聴者今子幸而聴解解奈何乃从他县夺人邑中贤大夫权乎乃夜去不使人知曰且无用待我待我去令雒阳豪居其间乃聴之解执恭敬不敢乗车入其县廷之旁郡国为人请求事事可出出之不可者各厌其意然后乃敢尝酒食诸公以故严重之争为用邑中少年及旁近县贤豪夜半过门常十余车请得解客舍养之及徙豪富茂陵也解家贫不中訾吏恐不敢不徙卫将军为言郭解家贫不中徙上曰布衣权至使将军为言此其家不贫解家遂徙诸公送者出千余万轵人杨季主子为县掾举徙解解兄子断杨掾头由此杨氏与郭氏为仇解入关关中贤豪知与不知闻其声争交驩解解为人短小不饮酒出未尝有骑已又杀杨季主杨季主家上书人又杀之阙下上闻乃下吏捕解解亡置其母家室夏阳【徐广曰属冯翊】身至临晋临晋籍少公素不知解解冒因求出关籍少公已出解解转入太原所过辄告主人家吏逐之迹至籍少公少公自杀口絶久之乃得解穷治所犯为解所杀皆在赦前轵有儒生侍使者坐客誉郭解生曰郭解专以奸犯公法何谓贤解客闻杀此生断其舌吏以此责解解实不知杀者杀者亦竟絶莫知为谁吏奏解无罪御史大夫公孙议曰解布衣为任侠行权以睚眦杀人解虽弗知此罪甚于解杀之当大逆无道逐族郭解翁伯自是之后为侠者极众敖而无足数者【徐广曰敖倨也】然关中长安樊仲子槐里赵王孙长陵髙公子西河郭翁仲太原卤公孺【徐广曰雁门有卤城也】临淮儿长卿东阳田君孺虽为侠而逡巡有退让君子之风至若北道姚氏西道诸杜南道仇景东道赵他羽公子南阳赵调之徒此盗跖居民间者耳曷足道哉此乃乡者朱家之羞也
　　太史公曰吾视郭解状貌不及中人言语不足采者然天下无贤与不肖知与不知皆慕其声言侠者皆引以为名谚曰人貌荣名岂有既乎【徐广曰人以二状为貌者则色冇衰落矣唯用荣名为饰表则称誉无极也既尽也】于戏惜哉


　　史记集解卷一百二十四
　　钦定四库全书
　　史记集解卷一百二十五
　　宋　裴骃　撰
　　史记一百二十五
　　佞幸列传第六十五
　　谚曰力田不如逢年善仕不如遇合【徐广曰遇固一作偶】无虚言非独女以色媚而仕宦亦有之昔以色幸者多矣至汉兴髙祖至暴抗也然籍孺以佞幸孝惠时有闳孺此两人非有才能徒以婉佞贵幸与上卧起公卿皆因关説故孝惠时郎侍中皆冠鵕防贝带【汉书音义曰鵕防鸟名以毛羽饰冠以贝饰带】传脂粉化闳籍之属也两人徙家安陵孝文时中宠臣士人则邓通患者则赵同北宫伯子北宫伯子以爱人长者而赵同以星气幸常为文帝参乗邓通无伎能邓通蜀郡南安人也【徐广曰后属揵为】以濯舩为黄头郎【徐广曰着黄帽也骃案汉书音义曰善濯舩池中也一説能持擢行舩也土水之母故施黄旄于舩头因以名其郎曰黄头郎】孝文帝梦欲上天不能有一黄头郎从后推之上天顾见其衣裻【徐广曰一无此字】带后穿觉而之渐台以梦中阴目求推者郎即见邓通其衣后穿梦中所见也召问其名姓姓邓氏名通文帝説焉尊幸之日异通亦愿谨不好外交虽赐洗沐不欲出于是文帝赏赐通巨万以十数官至上大夫文帝时时如邓通家游戏然邓通无他能不能有所荐士独自谨其身以媚上而已上使善相者相通曰当贫饿死文帝曰能富通者在我也何谓贫乎于是赐邓通蜀严道铜山得自铸钱邓氏钱布天下其富如此文帝尝病痈邓通常为帝唶吮之文帝不乐从容问通曰天下谁最爱我者乎通曰宜莫如太子太子入问病文帝使唶痈唶痈而色难之已而闻邓通常为帝唶吮之心慙由此怨通矣及文帝崩景帝立邓通免家居居无何人有告邓通盗出徼外铸钱下吏验问颇有之遂竟案尽没入邓通家尚负责数巨万长公主赐邓通【韦昭曰景帝姉也】吏辄随没入之一簪不得着身于是长公主乃令假衣食竟不得名一钱寄死人家孝景帝时中无宠臣然独郎中令周文仁仁宠最过庸乃不甚笃今天子中宠臣士人则韩王孙嫣宦者则李延年嫣者弓髙侯孽孙也【徐广曰韩王信之子頽当也】今上为胶东王
　　时嫣与上学书相爱及上为太子愈益亲嫣嫣善骑射善佞上即位欲事伐匈奴而嫣先习胡兵以故益尊贵官至上大夫赏赐拟于邓通时嫣常与上卧起江都王入朝有诏得从入猎上林中天子车驾跸道未行而先使嫣乗副车从数十百骑骛驰视兽江都王望见以为天子辟从者伏谒道傍嫣驱不见既过江都王怒为皇太后泣曰请得归国入宿卫比韩嫣太后由此嗛嫣【徐广曰嗛读与衔同汉书作衔字】嫣侍上出入永巷不禁以奸闻皇太后皇太后怒使使赐嫣死上为谢终不能得嫣遂死而案道侯韩説其弟也亦佞幸　李延年中山人也父母及身兄弟及女皆故倡也延年坐法腐给事狗中【徐广曰主猎犬也】而平阳公主言延年女弟善舞上见心説之及入永巷而召贵延年延年善歌为变新声而上方兴天地祠欲造乐诗歌之延年善承意次初诗其女弟亦幸有子男延年佩二千石印号协声律与上卧起甚贵幸埓如韩嫣也【徐广曰埓等也蜀都赋曰卓郑埓名又云埓者畴等之名】久之寖与中人乱【徐广曰一云坐弟季与中人乱】出入骄恣及其女弟李夫人卒后爱防则禽诛延年昆弟也自是之后内宠嬖臣大底外戚之家然不足数也卫青霍去病亦以外戚贵幸然颇用材能自进
　　太史公曰甚哉爱憎之时弥子瑕之行足以观后人佞幸矣虽百世可知也






　　史记集解卷一百二十五
　　钦定四库全书
　　史记集解卷一百二十六
　　宋　裴骃　撰
  </div>
  <div class="pagination">
   <a href="史记集解_page25.html">
    上一页
   </a>
   <span>
    ...
   </span>
   <a href="史记集解_page21.html">
    21
   </a>
   <a href="史记集解_page22.html">
    22
   </a>
   <a href="史记集解_page23.html">
    23
   </a>
   <a href="史记集解_page24.html">
    24
   </a>
   <a href="史记集解_page25.html">
    25
   </a>
   <span class="current-page">
    26
   </span>
   <a href="史记集解_page27.html">
    27
   </a>
   <a href="史记集解_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
