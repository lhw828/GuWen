<!DOCTYPE html>
<html>
<head>
    <meta charset="UTF-8">
    <title>三国志 - 第 4 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志 - 第 4 页/共 34 页</h1>
    <div class="content">　　太祖武皇帝沛国谯人也姓曹讳操字孟德汉相国参之后【太祖一名吉利小字阿瞒王沈魏书曰其先出于黄帝当高阳世陆终之子曰安是为曹姓周武王克殷存先世之后封曹侠于邾春秋之世与于盟会逮至战国为楚所灭子孙分流或家于沛汉高祖之起曹参以功封平阳侯世袭爵土絶而复绍至今适嗣国于容城】桓帝世曹腾为中常侍大长秋封费亭侯【司马彪续汉书曰腾父节字元伟素以仁厚称邻人有亡豕者与节豕相类诣门认之节不与争后所亡豕自还其家豕主人大慙送所认豕幷辞谢节节笑而受之由是乡党贵叹焉长子伯兴次子仲兴次子叔兴腾字季兴少除黄门从官永宁元年邓太后诏黄门令选中黄门从官年少温谨者配皇太子书腾应其选太子特亲爱腾饮食赏赐与众有异顺帝卽位为小黄门迁至中常侍大长秋在省闼三十余年歴事四帝未尝有过好进达贤能终无所毁伤其所称荐若陈留虞放边韶南阳延固张温农张奂颍川堂谿典等皆致位公卿而不伐其善蜀郡太守因计吏修敬于腾益州刺史种暠于函谷关搜得其牋上太守并奏腾内臣外交所不当为请免官治罪帝曰牋自外来腾书不出非其罪也乃寝暠奏腾不以介意常称叹暠以为暠得事上之节暠后为司徒语人曰今日为公乃曹常侍恩也腾之行事皆此类也桓帝卽位以腾先帝旧臣忠孝彰著封费亭侯加位特进太和三年追尊腾曰高皇帝】养子嵩嗣官至太尉莫能审其生出本末【续汉书曰嵩字巨高质性敦愼所在忠孝为司隶校尉灵帝擢拜大司农大鸿胪代崔烈为太尉黄初元年追尊嵩曰太皇帝吴人作曹瞒传及郭颁世语并云嵩夏侯氏之子夏侯惇之叔父太祖于惇为从父兄弟】嵩生太祖太祖少机警有权数而任侠放荡不治行业故世人未之竒也【曹瞒传云太祖少好飞鹰走狗游荡无度其叔父数言之于嵩太祖患之后逢叔父于路乃阳败面防口叔父怪而问其故太祖曰卒中恶风叔父以告嵩嵩惊愕呼太祖太祖口貌如故嵩问曰叔父言汝中风已差乎太祖曰初不中风但失爱于叔父故见罔耳嵩乃疑焉自后叔父有以告嵩终不复信太祖于是益得肆意矣】唯梁国桥南阳何颙异焉谓太祖曰天下将乱非命世之才不能济也能安之者其在君乎【魏书曰太尉桥世名知人覩太祖而异之曰吾见天下名士多矣未有若君者也君善自持吾老矣愿以妻子为托由是声名益重续汉书曰字公祖严明有才略长于人物张璠汉纪曰歴位中外以刚断称谦俭下士不以王爵私亲光和中为太尉以久病策罢拜大中大夫卒家贫乏产业柩无所殡当世以此称为名臣世语曰谓太祖曰君未有名可交许子将太祖乃造子将子将纳焉由是知名孙盛异同杂语云太祖尝私入中常侍张让室让觉之乃舞手防于庭逾垣而出才武絶人莫之能害博览羣书特好兵法抄集诸家兵法名曰接要又注孙武十三篇皆传于世尝问许子将我何如人子将不答固问之子将曰子治世之能臣乱世之奸雄太祖大笑】年二十举孝廉为郎除洛阳北部尉迁顿丘令【曹瞒传曰太祖初入尉廨缮治四门造五色棒县门左右各十余枚有犯禁者不避豪彊皆棒杀之后数月灵帝爱幸小黄门蹇硕叔父夜行卽杀之京师敛迹莫敢犯者近习宠臣咸疾之然不能伤于是共称荐之故迁为顿丘令】征拜议郎【魏书曰太祖从妹夫防彊侯宋竒被诛从坐免官后以能明古学复征拜议郎先是大将军窦武太傅陈蕃谋诛阉官反为所害太祖上书陈武等正直而见陷害奸邪盈朝善人壅塞其言甚切灵帝不能用是后诏书勑三府举奏州县政理无效民为作谣言者免罢之三公倾邪皆希世见用货赂并行彊者为怨不见举奏弱者守道多被陷毁太祖疾之是岁以灾异博问得失因此复上书切谏说三公所举奏专回避贵戚之意奏上天子感寤以示三府责让之诸以谣言征者皆拜议郎是后政敎日乱豪猾益炽多所摧毁太祖知不可匡正遂不复献言】光和末黄巾起拜骑都尉讨颍川贼迁为济南相国有十余县长吏多阿附贵戚赃汚狼籍于是奏免其八禁断淫祀奸宄逃窜郡界肃然【魏书曰长吏受取贪饕依倚贵势歴前相不见举闻太祖至咸皆举免小大震怖奸宄遁逃窜入他郡政敎大行一郡淸平初城阳景王刘章以有功于汉故其国为立祠靑州诸郡转相仿效济南尤盛至六百余祠贾人或假二千石舆服导从作倡乐奢侈日甚民坐贫穷歴世长吏无敢禁絶者太祖到皆毁坏祠屋止絶官吏民不得祠祀及至秉政遂除奸邪鬼神之事世之淫祀由此遂絶】久之征还为东郡太守不就称疾归乡里【魏书曰于是权臣专朝贵戚横恣太祖不能违道取容数数干忤恐为家祸遂乞留宿卫拜议郎常托疾病辄告归乡里筑室城外春夏习读书传秋冬弋猎以自娱乐】顷之冀州刺史王芬南阳许攸沛国周旌等连结豪杰谋废灵帝立合肥侯以告太祖太祖拒之芬等遂败【司马彪九州春秋曰于是陈蕃子逸与术士平原襄楷会于芬坐楷曰天文不利宦者黄门常侍贵族灭矣逸喜芬曰若然者芬愿驱除于是与攸等结谋灵帝欲北廵河间旧宅芬等谋因此作难上书言黑山贼攻劫郡县求得起兵会北方有赤气东西竟天太史上言当有阴谋不宜北行帝乃止勑芬罢兵俄而征之芬惧自杀魏书载太祖拒芬辞曰夫废立之事天下之至不祥也古人有权成败计轻重而行之者伊尹霍光是也伊尹懐至忠之诚据宰臣之势处官司之上故进退废置计从事立及至霍光受托国之任借宗臣之位内因太后秉政之重外有羣卿同欲之势昌邑卽位日浅未有贵宠朝乏谠臣议出密近故计行如转圜事成如摧朽今诸君徒见曩者之易未覩当今之难诸君自度结众连党何若七国合肥之贵孰若吴楚而造作非常欲望必克不亦危乎】金城边章韩遂杀刺史郡守以叛众十余万天下骚动征太祖为典军校尉会灵帝崩太子即位太后临朝大将军何进与袁绍谋诛宦官太后不听进乃召董卓欲以胁太后【魏书曰太祖闻而笑之曰阉竖之官古今宜有但世主不当假之权宠使至于此旣治其罪当诛元恶一狱吏足矣何必纷纷召外将乎欲尽诛之事必宣露吾见其败也】卓未至而进见杀卓到废帝为农王而立献帝京都大乱卓表太祖为骁骑校尉欲与计事太祖乃变易姓名间行东归【魏书曰太祖以卓终必覆败遂不就拜逃归乡里从数骑过故人成臯吕伯奢伯奢不在其子与宾客共劫太祖取马及物太祖手刃击杀数人世语曰太祖过伯奢伯奢出行五子皆在备宾主礼太祖自以背卓命疑其图已手劒夜杀八人而去孙盛杂记曰太祖闻其食器声以为图已遂夜杀之既而凄怆曰宁我负人无人负我遂行】出关过中牟为亭长所疑执诣县邑中或窃识之为请得解【世语曰中牟疑是亡人见拘于县时掾亦已被卓书唯功曹心知是太祖以世方乱不宜拘天下雄隽因白令释之】卓遂杀太后及农王太祖至陈留散家财合义兵将以诛卓冬十二月始起兵于巳吾【世语曰陈留孝廉衞兹以家财资太祖使起兵众有五千人】是岁中平六年也
　　初平元年春正月后将军袁术冀州牧韩馥【英雄记曰馥字文节颍川人为御史中丞董卓举为冀州牧于时冀州民人殷盛兵粮优足袁绍之在渤海馥恐其兴兵遣数部从事守之不得动摇东郡太守桥瑁诈作京师三公移书与州郡陈卓罪恶云见逼迫无以自救企望义兵解国患难馥得移请诸从事问曰今当助袁氏邪助董卓邪治中从事刘子惠曰今兴兵为国何谓袁董馥自知言短而有慙色子惠复言兵者凶事不可为首今宜徃视他州有发动者然后和之冀州于他州不为弱也他人功未有在冀州之右者也馥然之馥乃作书与绍道卓之恶听其举兵】豫州刺史孔伷【英雄记曰伷字公绪陈留人张璠汉纪载郑泰说卓云孔公绪能淸谈高论嘘枯吹生】兖州刺史刘岱【岱刘繇之兄事见吴志】河内太守王匡【英雄记曰匡字公节泰山人轻财好施以任侠闻辟大将军何进府进符使匡于徐州发彊弩五百西诣京师会进败匡还乡里起家拜河内太守谢承后汉书曰匡少与蔡邕善其年为卓军所败走还泰山集劲勇得数千人欲与张邈合匡先杀执金吾胡母班班亲属不胜愤怒与太祖幷势共杀匡】渤海太守袁绍陈留太守张邈东郡太守桥瑁【英雄记曰瑁字元伟族子先为兖州刺史甚有威惠】山阳太守袁遗【遗字伯业绍从兄为长安令河间张超尝荐遗于太尉朱隽称遗有冠世之懿干时之量其忠允亮直固天所纵若乃包罗载籍管综百氏登高能赋覩物知名求之今日邈焉靡俦事在超集英雄记曰绍后用遗为扬州刺史为袁术所败太祖称长大而能勤学者惟吾与袁伯业耳语在文帝典论】济北相鲍信【信事见子勋传】同时俱起兵众各数万推绍为盟主太祖行奋武将军二月卓闻兵起乃徙天子都长安卓留屯洛阳遂焚宫室是时绍屯河内邈岱瑁遗屯酸枣术屯南阳伷屯颍川馥在邺卓兵彊绍等莫敢先进太祖曰举义兵以诛暴乱大众已合诸君何疑向使董卓闻山东兵起倚王室之重据二周之险东向以临天下虽以无道行之犹足为患今焚烧宫室劫迁天子海内震动不知所归此天亡之时也一战而天下定矣不可失也遂引兵西将据成臯邈遣将卫兹分兵随太祖到荥阳汴水遇卓将徐荣与战不利士卒死伤甚多太祖为流矢所中所乘马被创从弟洪以马与太祖得夜遁去荣见太祖所将兵少力战尽日谓酸枣未易攻也亦引兵还太祖到酸枣诸军兵十余万日置酒高会不图进取太祖责让之因为谋曰诸君听吾计使渤海引河内之众临孟津酸枣诸将守成臯据敖仓塞轘辕大谷全制其险使袁将军率南阳之军军丹析入武关以震三辅皆高垒深壁勿与战益为疑兵示天下形势以顺诛逆可立定也今兵以义动持疑而不进失天下之望窃为诸君耻之邈等不能用太祖兵少乃与夏侯惇等诣扬州募兵刺史陈温丹阳太守周昕与兵四千余人还到龙亢士卒多叛【魏书曰兵谋叛夜烧太祖帐太祖手劒杀数十人余皆披靡乃得出营其不叛者五百余人】至铚建平复收兵得千余人进屯河内刘岱与桥瑁相恶岱杀瑁以王肱领东郡太守袁绍与韩馥谋立幽州牧刘虞为帝太祖拒之【魏书载太祖答绍曰董卓之罪暴于四海吾等合大众兴义兵而远近莫不响应此以义动故也今防主微弱制于奸臣未有昌邑亡国之衅而一旦改易天下其孰安之诸军北面我自西向】绍又尝得一玉印于太祖坐中举向其肘太祖由是笑而恶焉【魏书曰太祖大笑曰吾不听汝也绍复使人说太祖曰今袁公势盛兵强二子已长天下羣英孰逾于此太祖不应由是益不直绍图诛灭之】
　　二年春绍馥遂立虞为帝虞终不敢当夏四月卓还长安秋七月袁绍胁韩馥取冀州黑山贼于毒白绕眭固等【眭申随反】十余万众畧魏郡东郡王肱不能御太祖引兵入东郡击白绕于濮阳破之袁绍因表太祖为东郡太守治东武阳
　　三年春太祖军顿丘毒等攻东武阳太祖乃引兵西入山攻毒等本屯【魏书曰诸将皆以为当还自救太祖曰孙膑救赵而攻魏耿弇欲走西安攻临菑使贼闻我西而还武阳自解也不还我能败其本屯虏不能拔武阳必矣遂乃行】毒闻之弃武阳还太祖要击眭固又击匈奴于夫罗于内黄皆大破之【魏书曰于夫罗者南单于子也中平中发匈奴兵于夫罗率以助汉会本国反杀南单于于夫罗遂将其众留中国因天下挠乱与西河白波贼合破太原河内抄畧诸郡为寇】夏四月司徒王允与吕布共杀卓卓将李傕郭泛等杀允攻布布败东出武关傕等擅朝政靑州黄巾众百万入兖州杀任城相郑遂转入东平刘岱欲击之鲍信谏曰今贼众百万百姓皆震恐士卒无鬭志不可敌也观贼众羣辈相随军无辎重唯以钞畧为资今不若畜士众之力先为固守彼欲战不得攻又不能其势必离散后选精锐据其要害击之可破也岱不从遂与战果为所杀【世语曰岱既死陈宫谓太祖曰州今无主而王命断絶宫请说州中明府寻徃牧之资之以收天下此霸王之业也宫说别驾治中曰今天下分裂而州无主曹东郡命世之才也若迎以牧州必宁生民鲍信等亦谓之然】信乃与州吏万濳等至东郡迎太祖领兖州牧遂进兵击黄巾于寿张东信力战鬭死仅而破之【魏书曰太祖将歩骑千余人行视战地卒抵贼营战不利死者数百人引还贼寻前进黄巾为贼久数乘胜兵皆精悍太祖旧兵少新兵不习练举军皆惧太祖被甲婴胄亲廵将士明劝赏罚众乃复奋承间讨击贼稍折退贼乃移书太祖曰昔在济南毁坏神坛其道乃与中黄太乙同似若知道今更迷惑汉行已尽黄家当立天之大运非君才力所能存也太祖见檄书呵骂之数开示降路遂设竒伏昼夜会战战辄禽获贼乃退走】购求信丧不得众乃刻木如信形状祭而哭焉追黄巾至济北乞降冬受降卒三十余万男女百余万口收其精锐者号为靑州兵袁术与绍有隙术求援于公孙瓒瓒使刘备屯高唐单经屯平原陶谦屯发干以逼绍太祖与绍会击皆破之
　　四年春军鄄城荆州牧刘表断术粮道术引军入陈留屯封丘黑山余贼及于夫罗等佐之术使将刘详屯匡亭太祖击详术救之与战大破之术退保封丘遂围之未合术走襄邑追到太寿决渠水灌城走宁陵又追之走九江夏太祖还军定陶下邳阙宣聚众数千人自称天子徐州牧陶谦与共举兵取泰山华费畧任城秋太祖征陶谦下十余城谦守城不敢出是岁孙策受袁术使渡江数年间遂有江东
　　兴平元年春太祖自徐州还初太祖父嵩去官后还谯董卓之乱避难琅邪为陶谦所害故太祖志在复讐东伐【世语曰嵩在泰山华县太祖令泰山太守应劭送家诣兖州劭兵未至陶谦密遣数千骑掩捕嵩家以为劭迎不设备谦兵至杀太祖弟徳于门中嵩惧穿后垣先出其妾妾肥不能得出嵩逃于厠与妾俱被害阖门皆死劭惧弃官赴袁绍后太祖定冀州劭时已死韦曜吴书曰太祖迎嵩辎重百余两陶谦遣都尉张闿将骑二百卫送闿于泰山华费间杀嵩取财物因奔淮南太祖归咎于陶谦故伐之】夏使荀彧程昱守鄄城复征陶谦拔五城遂畧地至东海还过郯谦将曹豹与刘备屯郯东要太祖太祖击破之遂攻拔襄贲所过多所残戮【孙盛曰夫伐罪吊民古之令轨罪谦之由而残其属部过矣】会张邈与陈宫叛迎吕布郡县皆应荀彧程昱保鄄城范东阿二县固守太祖乃引军还布到攻鄄城不能下西屯濮阳太祖曰布一旦得一州不能据东平断亢父泰山之道乘险要我而乃屯濮阳吾知其无能为也遂进军攻之布出兵战先以骑犯靑州兵靑州兵奔太祖阵乱驰突火出坠马烧左手掌司马楼异扶太祖上马遂引去【袁暐献帝春秋曰太祖围濮阳濮阳大姓田氏为反间太祖得入城烧其东门示无反意及战军败布骑得太祖而不知是问曰曹操何在太祖曰乘黄马走者是也布骑乃释太祖而追黄马者门火犹盛太祖突火而出】未至营止诸将未与太祖相见皆怖太祖乃自力劳军令军中促为攻具进复攻之与布相守百余日蝗虫起百姓大饿布粮食亦尽各引去秋九月太祖还鄄城布到乘氏为其县人李进所破东屯山阳于是绍使人说太祖欲连和太祖新失兖州军食尽将许之程昱止太祖太祖从之冬十月太祖至东阿是岁谷一斛五十余万钱人相食乃罢吏兵新募者陶谦死刘备代之二年春袭定陶济阴太守吴资保南城未拔会吕布至又击破之夏布将薛兰李封屯钜野太祖攻之布救兰兰败布走遂斩兰等布复从东缗与陈宫将万余人来战时太祖兵少设伏纵竒兵击大破之【魏书曰于是兵皆出取麦在者不能千人屯营不固太祖乃令妇人守陴悉兵拒之屯西有大隄其南树木幽深布疑有伏乃相谓曰曹操多谲勿入伏中引军屯南十余里明日复来太祖隐兵隄里出半兵隄外布益进乃令轻兵挑战旣合伏兵乃悉乘隄歩骑并进大破之获其鼓车追至其营而还】布夜走太祖复攻拔定陶分兵平诸县布东奔刘备张邈从布使其弟超将家属保雍丘秋八月围雍丘冬十月天子拜太祖兖州牧十二月雍丘溃超自杀夷邈三族邈诣袁术请救为其众所杀兖州平遂东畧陈地是岁长安乱天子东迁败于曹阳渡河幸安邑
　　建安元年春正月太祖军临武平袁术所置陈相袁嗣降太祖将迎天子诸将或疑荀彧程昱劝之乃遣曹洪将兵西迎卫将军董承与袁术将苌奴拒险洪不得进汝南颍川黄巾何仪刘辟黄邵何曼等众各数万初应袁术又附孙坚二月太祖进军讨破之斩辟邵等仪及其众皆降天子拜太祖建徳将军夏六月迁镇东将军封费亭侯秋七月杨奉韩暹以天子还洛阳【献帝春秋曰天子初至洛阳幸城西故中常侍赵忠宅使张扬缮治宫室名殿曰扬安殿八月帝乃迁居】奉别屯梁太祖遂至洛阳卫京都暹遁走天子假太祖节钺录尚书事【献帝纪曰又领司隶校尉】洛阳残破董昭等劝太祖都许九月车驾出轘辕而东以太祖为大将军封武平侯自天子西迁朝廷日乱至是宗庙社稷制度始立【张璠汉纪曰初天子败于曹阳欲浮河东下侍中太史令王立曰自去春太白犯镇星于牛斗过天津荧惑又逆行守北河不可犯也由是天子遂不北渡河将自轵闗东出立又谓宗正刘艾曰前太白守天闗与荧惑会金火交会革命之象也汉祚终矣晋魏必有兴者立后数言于帝曰天命有去就五行不常盛代火者土也承汉者魏也能安天下者曹姓也唯委任曹氏而已公闻之使人语立曰知公忠于朝廷然天道深逺幸勿多言】天子之东也奉自梁欲要之不及冬十月公征奉奉南奔袁术遂攻其梁屯拔之于是以袁绍为太尉绍耻班在公下不肯受公乃固辞以大将军让绍天子拜公司空行车骑将军是岁用枣祗韩浩等议始兴屯田【魏书曰自遭荒乱率乏粮谷诸军并起无终岁之计饥则寇畧饱则弃余瓦解流离无敌自破者不可胜数袁绍之在河北军人仰食桑椹袁术在江淮取给蒲蠃民人相食州里萧条公曰夫定国之术在于彊兵足食秦人以急农兼天下孝武以屯田定西域此先代之良式也是岁乃募民屯田许下得谷百万斛于是州郡例置田官所在积谷征伐四方无运粮之劳遂兼灭羣贼克平天下】吕布袭刘备取下邳备来奔程昱说公曰观刘备有雄才而甚得众心终不为人下不如早图之公曰方今收英雄时也杀一人而失天下之心不可张济自关中走南阳济死从子绣领其众
　　二年春正月公到宛张绣降既而悔之复反公与战军败为流矢所中长子昻弟子安民遇害【魏书曰公所乘马名絶影为流矢所中伤颊及足幷中公右臂世语曰昻不能骑进马于公公故免而昻遇害】公乃引兵还舞阴绣将骑来钞公击破之绣奔穰与刘表合公谓诸将曰吾降张绣等失不便取其质以至于此吾知所以败诸卿观之自今已后不复败矣遂还许【世语曰旧制三公领兵入见皆交防义颈而前初公将讨张绣入觐天子时始复此制公自此不复朝见】袁术欲称帝于淮南使人告吕布布收其使上其书术怒攻布为布所破秋九月术侵陈公东征之术闻公自来弃军走留其将桥防李丰梁纲乐就公到击破防等皆斩之术走渡淮公还许公之自舞阴还也南阳章陵诸县复叛为绣公遣曹洪击之不利还屯叶数为绣表所侵冬十一月公自南征至宛【魏书曰临淯水祠亡将士歔欷流涕众皆感恸】表将邓济据湖阳攻拔之生禽济湖阳降攻舞阴下之
　　三年春正月公还许初置军师祭酒三月公围张绣于穰夏五月刘表遣兵救绣以絶军后【献帝春秋曰袁绍叛卒诣公云田丰使绍早袭许若挟天子以令诸侯四海可指麾而定公乃解绣围】公将引还绣兵来公军不得进连营稍前公与荀彧书曰贼来追吾虽日行数里吾防之到安众破绣必矣到安众绣与表兵合守险公军前后受敌公乃夜凿险为地道悉过辎重设竒兵会明贼谓公为遁也悉军来追乃纵竒兵歩骑夹攻大破之秋七月公还许荀彧问公前以防贼必破何也公曰虏遏吾归师而与吾死地战吾是以知胜矣吕布复为袁术使高顺攻刘备公遣夏侯惇救之不利备为顺所败九月公东征布冬十月屠彭城获其相侯谐进至下邳布自将骑逆击大破之获其骁将成亷追至城下布恐欲降陈宫等沮其计求救于术劝布出战战又败乃还固守攻之不下时公连战士卒罢欲还用荀攸郭嘉计遂决泗沂水以灌城月余布将宋宪魏续等执陈宫举城降生禽布宫皆杀之太山臧霸孙观吴敦尹礼昌狶各聚众布之破刘备也霸等悉从布布败获霸等公厚纳待遂割靑徐二州附于海以委焉分琅邪东海北海为城阳利城昌虑郡初公为兖州以东平毕谌为别驾张邈之叛也邈劫谌母弟妻子公谢遣之曰卿老母在彼可去谌顿首无二心公嘉之为之流涕既出遂亡归及布破谌生得众为谌惧公曰夫人孝于其亲者岂不亦忠于君乎吾所求也以为鲁相【魏书曰袁绍宿与故太尉杨彪大长秋梁绍少府孔融有隙欲使公以他过诛之公曰当今天下土崩瓦解豪杰并起辅相君长人怀怏怏各有自为之心此上下相疑之秋屯虽以无嫌待之犹惧未信如有所除则谁不自危且夫起布衣在尘垢之间为庸人之所陵陷可胜怨乎高祖赦雍齿之讐而羣情以安如何忘之绍以为公外托公义内实离异深懐怨望臣松之以为杨彪亦曾为魏武所困防至于死孔融竟不免于诛戮岂所谓先行其言而后从之哉非知之难其在行之信矣】
　　四年春二月公还至昌邑张杨将杨丑杀杨眭固又杀丑以其众属袁绍屯射犬夏四月进军临河使史涣曹仁渡河击之固使杨故长史薛洪河内太守缪尚留守自将兵北迎绍求救与涣仁相遇犬城交战大破之斩固公遂济河围射犬洪尚率众降封为列侯还军敖仓以魏种为河内太守属以河北事初公举种孝防兖州叛公曰唯魏种且不弃孤也及闻种走公怒曰种不南走越北走胡不置汝也既下射犬生禽种公曰唯其才也释其缚而用之是时袁绍既幷公孙瓒兼四州之地众十余万将进军攻许诸将以为不可敌公曰吾知绍之为人志大而智小色厉而胆薄忌克而少威兵多而分画不明将骄而政令不一土地虽广粮食虽丰适足以为吾奉也秋八月公进军黎阳使臧霸等入靑州破齐北海东安留于禁屯河上九月公还许分兵守官渡冬十一月张绣率众降封列侯十二月公军官渡袁术自败于陈稍困袁谭自靑州遣迎之术欲从下邳北过公遣刘备朱灵要之会术病死程昱郭嘉闻公遣备言于公曰刘备不可纵公悔追之不及备之未东也阴与董承等谋反至下邳遂杀徐州刺史车胄举兵屯沛遣刘岱王忠击之不克【献帝春秋曰备谓岱等曰使汝百人来其无如我何曹公自来未可知耳魏武故事曰岱字公山沛国人以司空长史从征伐有功封列侯魏畧曰王忠扶风人少为亭长三辅乱忠饥乏噉人随辈南向武闗值娄子伯为荆州遣迎北方客人忠不欲去因率等伍逆击之夺其兵聚众千余人以归公拜忠中郎将从征讨五官将知忠尝噉人因从驾出行令俳取间髑髅系着忠马鞍以为欢笑】庐江太守刘勲率众降封为列侯
　　五年春正月董承等谋泄皆伏诛公将自东征备诸将皆曰与公争天下者袁绍也今绍方来而弃之东绍乘人后若何公曰夫刘备人杰也今不击必为后患【孙盛魏氏春秋云答诸将曰刘备人杰也将生忧寡人臣松之以为史之记言既多润色故前载所述有非实者矣后之作者又生意改之于失实也不亦弥逺乎凡孙盛制书多用左氏以易旧文如此者非一嗟乎后之学者将何取信哉且魏武方以天下励志而用夫差分死之言尤非其类】袁绍虽有大志而见事迟必不动也郭嘉亦劝公遂东击备破之生禽其将夏侯博备走奔绍获其妻子备将关羽屯下邳复进攻之羽降昌狶叛为备又攻破之公还官渡绍卒不出二月绍遣郭图淳于琼顔良攻东郡太守刘延于白马绍引兵至黎阳将渡河夏四月公北救延荀攸说公曰今兵少不敌分其势乃可公到延津若将渡兵向其后者绍必西应之然后轻兵袭白马掩其不备顔良可禽也公从之绍闻兵渡即分兵西应之公乃引军兼行趣白马未至十余里良大惊来逆战使张辽闗羽前登击破斩良遂解白马围徙其民循河而西绍于是渡河追公军至延津南公勒兵驻营南阪下使登垒望之曰可五六百骑有顷复白骑稍多歩兵不可胜数公曰勿复白乃令骑解鞍放马是时白马辎重就道诸将以为敌骑多不如还保营荀攸曰此所以饵敌如何去之绍骑将文丑与刘备将五六千骑前后至诸将复白可上马公曰未也有顷骑至稍多或分趣辎重公曰可矣乃皆上马时骑不满六百遂纵兵击大破之斩丑良丑皆绍名将也再战悉禽绍军大震公还军官渡绍进保阳武闗羽亡归刘备八月绍连营稍前依沙塠为屯东西数十里公亦分营与相当合战不利【习凿齿汉晋春秋曰许攸说绍曰公无与操相攻也急分诸军持之而径从他道迎天子则事立济矣绍不从曰吾要当先围取之攸怒】时公兵不满万伤者十二三【臣松之以为魏武初起兵已有众五千自后百战百胜败者十二三而已矣但一破黄巾受降卒三十余万余所吞幷不可悉纪虽征战损伤未应如此之少也夫结营相守异于摧锋决战本纪云绍众十余万屯营东西数十里魏太祖虽机变无方畧不世出安有以数千之兵而得逾时相抗者哉以理而言窃谓不然绍为屯数十里公能分营与相当此兵不得甚少一也绍若有十倍之众理应当悉力围守使出入断絶而公使徐晃等击其运车公又自出击淳于琼等扬旌徃还曾无抵阂明绍力不能制是不得甚少二也诸书皆云公坑绍众八万或云七万夫八万人奔散非八千人所能缚而绍之大众皆拱手就戮何缘力能制之是不得甚少三也将记述者欲以少见竒非其实录也按钟繇传云公与绍相持繇为司隶送马二千余匹以给军本纪及世语并云公时有骑六百余匹繇马为安在哉】绍复进临官渡起土山地道公亦于内作之以相应绍射营中矢如雨下行者皆防楯众大惧时公粮少与荀彧书议欲还许彧以为绍悉众聚官渡欲与公决胜败公以至弱当至彊若不能制必为所乘是天下之大机也且绍布衣之雄耳能聚人而不能用夫以公之神武明哲而辅以大顺何向而不济公从之孙防闻公与绍相持乃谋袭许未发为刺客所杀汝南降贼刘辟等叛应绍畧许下绍使刘备助辟公使曹仁击破之备走遂破辟屯袁绍运谷车数千乘至公用荀攸计遣徐晃史涣邀击大破之尽烧其车公与绍相拒连月虽比战斩将然众少粮尽士卒疲乏公谓运者曰却十五日为汝破绍不复劳汝矣冬十月绍遣车运谷使淳于琼等五人将兵万余人送之宿绍营北四十里绍谋臣许攸贪财绍不能足来奔因说公击琼等左右疑之荀攸贾诩劝公公乃留曹洪守自将歩骑五千人夜徃会明至琼等望见公兵少出阵门外公急击之琼退保营遂攻之绍遣骑救琼左右或言贼骑稍近请分兵拒之公怒曰贼在背后乃白士卒皆殊死战大破琼等皆斩之【曹瞒传曰公闻攸来跣出迎之抚掌笑曰子卿逺来吾事济矣既入坐谓公曰袁氏军盛何以待之今有防粮乎公曰尚可支一岁攸曰无是更言之又曰可支半岁攸曰足下不欲破袁氏邪何言之不实也公曰向言戏之耳其实可一月为之奈何攸曰公孤军独守外无救援而粮谷以尽此危急之日也今袁氏辎重有万余乘在故市乌巢屯军无严备今以轻兵袭之不意而至燔其积聚不过三日袁氏自败也公大喜乃选精锐歩骑皆用袁军旗帜衔枚缚马口夜从间道出人抱束薪所歴道有问者语之曰袁公恐曹操钞畧后军遣兵以益备闻者信以为然皆自若既至围屯大放火营中惊乱大破之尽燔其粮谷寳货斩督将眭元进骑督韩莒子吕威璜赵叡等首割得将军淳于仲简鼻未死杀士卒千余人皆取鼻牛马割唇舌以示绍军将士皆怛惧时有夜得仲简将以诣麾下公谓曰何为如是仲简曰胜负自天何用为问乎公意欲不杀许攸曰明旦鉴于镜此益不忘人乃杀之】绍初闻公之击琼谓长子谭曰就彼攻琼等吾攻拔其营彼固无所归矣乃使张郃高览攻曹洪郃等闻琼破遂来降绍众大溃绍及谭弃军走渡河追之不及尽收其辎重图书珍寳虏其众【献帝起居注曰公上言大将军邺侯袁绍前与冀州牧韩馥立故大司马刘虞刻作金玺遣故任长毕瑜诣虞为说命录之数又绍与臣书曰可都鄄城当有所立擅铸金银印孝防计吏皆徃诣绍从弟济阴太守叙与绍书云今海内防败天意实在我家神应有征当在尊兄南兄臣下欲使即位南兄言以年则北兄长以位则北兄重便欲送玺会曹操断道绍宗族累世受国重恩而凶逆无道乃至于此辄勒兵马与战官渡乘圣朝之威得斩绍大将淳于琼等八人首遂大破溃绍与子谭轻身迸走凡斩首七万余级辎重财物巨亿】公收绍书中得许下及军中人书皆焚之【魏氏春秋曰公云当绍之彊孤犹不能自保而况众人乎】冀州诸郡多举城邑降者初桓帝时有黄星见于楚宋之分辽东殷馗【馗古逵字见三苍】善天文言后五十岁当有眞人起于梁沛之间其锋不可当至是凡五十年而公破绍天下莫敌矣
　　六年夏四月扬兵河上击绍仓亭军破之绍归复收散卒攻定诸叛郡县九月公还许绍之未破也使刘备畧汝南汝南贼共都等应之遣蔡扬击都不利为都所破公南征备备闻公自行走奔刘表都等皆散
　　七年春正月公军谯令曰吾起义兵为天下除暴乱旧土人民死丧畧尽国中终日行不见所识使吾凄怆伤懐其举义兵已来将士絶无后者求其亲戚以后之授土田官给耕牛置学师以教之为存者立庙使祀其先人魂而有灵吾百年之后何恨哉遂至浚仪治雎阳渠遣使以大牢祀桥【褒赏令载公祀文曰故太尉桥公诞敷明徳泛爱博容国念明训士思令谟灵幽体翳邈哉晞矣吾以幼年逮升堂室特以顽鄙之姿为大君子所纳增荣益观皆由奬助犹仲尼称不如顔渊李生之厚叹贾复士死知已懐此无忘又承从容约誓之言殂逝之后路有经由不以斗酒只鸡过相沃酹车过三歩腹痛勿恠虽临时戏笑之言非至亲之笃好胡肯为此辞乎匪谓灵忿能诒已疾懐旧惟顾念之凄怆奉命东征屯次乡里北望贵士乃心陵墓裁致薄奠公其尚飨】进军官渡绍自军破后发病欧血夏五月死小子尚代谭自号车骑将军屯黎阳秋九月公征之连战谭尚数败退固守八年春三月攻其郭乃出战击大破之谭尚夜遁夏四月进军邺五月还许留贾信屯黎阳己酉令曰司马法将军死绥【魏书云绥却也有前一尺无却一寸】故赵括之母乞不坐括是古之将者军破于外而家受罪于内也自命将征行但赏功而不罚罪非国典也其令诸将出征败军者抵罪失利者免官爵【魏书载庚申令曰议者或以军吏虽有功能徳行不足堪任郡国之选所谓可与适道未可与权管仲曰使贤者食于能则上尊鬭士食于功则卒轻于死二者设于国则天下治未闻无能之人不鬭之士并受禄赏而可以立功兴国者也故明君不官无功之臣不赏不战之士治平尚徳行有事赏功能论者之言一似管窥虎欤】秋七月令曰丧乱已来十有五年后生者不见仁义礼让之风吾甚伤之其令郡国各修文学县满五百戸置校官选其乡之俊造而教学之庶防先王之道不废而有以益于天下八月公征刘表军西平公之去邺而南也谭尚争冀州谭为尚所败走保平原尚攻之急谭遣辛毗乞降请救诸将皆疑荀攸劝公许之【魏书曰公云我攻吕布表不为冦官渡之役不救袁绍此自守之贼也宜为后图谭尚狡猾当乘其乱纵谭挟诈不终束手使我破尚偏收其地利自多矣乃许之】公乃引军还冬十月到黎阳为子整与谭结婚【臣松之案绍死至此过周五月耳谭虽出后其伯不为绍服三年而于再朞之内以行吉礼悖矣魏武或以权宜与之约言今云结婚未必便以此年成礼】尚闻公北乃释平原还邺东平吕旷吕翔叛尚屯阳平率其众降封为列侯【魏书曰谭之围解阴以将军印绶假旷旷受印送之公曰我固知谭之有小计也欲使我攻尚得以其间畧民聚众比尚之破可得自彊以乘我弊也尚破我盛何弊之乘乎】
　　九年春正月济河遏淇水入白沟以通粮道二月尚复攻谭留苏由审配守邺公进军到洹水由降既至攻邺为土山地道武安长尹楷屯毛城通上党粮道夏四月留曹洪攻邺公自将击楷破之而还尚将沮鹄守邯郸【沮音菹河朔间今犹有此姓鹄沮授子也】又击拔之易阳令韩范渉长梁岐举县降赐爵闗内侯五月毁土山地道作围堑决漳水灌城城中饿死者过半秋七月尚还救邺诸将皆以为此归师人自为战不如避之公曰尚从大道来当避之若循西山来者此成禽耳尚果循西山来临滏水为营【曹瞒传曰遣候者数部前后参之皆曰定从西道已在邯郸公大喜会诸将曰孤已得冀州诸君知之乎皆曰不知公曰诸君方见不久也】夜遣兵犯围公逆击破走之遂围其营未合尚惧故豫州刺史阴防及陈琳乞降公不许为围益急尚夜遁保祁山追击之其将马延张顗等临阵降众大溃尚走中山尽获其辎重得尚印绶节钺使尚降人示其家城中崩沮八月审配兄子荣夜开所守城东门内兵配逆战败生禽配斩之邺定公临祀绍墓哭之流涕慰劳绍妻还其家人寳物赐杂缯絮廪食之【孙盛云昔者先王之为诛赏也将以惩恶劝善永彰鉴戒绍因世艰危遂懐逆谋上议神器下干国纪荐社汚宅古之制也而乃尽哀于逆臣之加恩于饕餮之室为政之道于斯踬矣夫匿怨友人前哲所耻税骖旧馆义无虚涕茍道乖好絶何哭之有昔汉高失之于项氏魏武遵谬于此举岂非百虑之一失也】初绍与公共起兵绍问公曰若事不辑则方面何所可据公曰足下意以为何如绍曰吾南据河北阻燕代兼戎狄之众南向以争天下庶可以济乎公曰吾任天下之智力以道御之无所不可【傅子曰太祖又云汤武之王岂同土哉若以险固为资则不能应机而变化也】九月令曰河北罹袁氏之难其令无出今年租赋重豪彊兼并之法百姓喜悦【魏书载公令曰有国有家者不患寡而患不均不患贫而患不安袁氏之治也使豪彊擅恣亲戚兼并下民贫弱代出租赋衒鬻家财不足应命审配宗族至乃藏匿罪人为逋逃主欲望百姓亲附甲兵彊盛岂可得邪其收田租亩四升戸出绢二疋绵二斤而已他不得擅兴发郡国守相明检察之无令彊民有所隐藏而弱民兼赋也】天子以公领冀州牧公让还兖州公之围邺也谭畧取甘陵安平渤海河间尚败还中山谭攻之尚奔故安遂幷其众公遗谭书责以负约与之絶婚女还然后进军谭惧拔平原走保南皮十二月公入平原畧定诸县
　　十年春正月攻谭破之斩谭诛其妻子冀州平【魏书曰公攻谭旦及日中不决公乃自执桴鼓士卒咸奋应时破陷】下令曰其与袁氏同恶者与之更始令民不得复私讐禁厚葬皆一之于法是月袁熙大将焦触张南等叛攻熙尚熙尚奔三郡乌丸触等举其县降封为列侯初讨谭时民亡椎氷【臣松之以为讨谭时川渠水冻使民椎氷以通舩民惮役而亡】令不得降顷之亡民有诣门首者公谓曰听汝则违令杀汝则诛首归深自藏无为吏所获民垂泣而去后竟捕得夏四月黑山贼张燕率其众十余万降封为列侯故安赵犊霍奴等杀幽州刺史涿郡太守三郡乌丸攻鲜于辅于犷平【续汉书郡国志曰犷平县名属渔阳郡】秋八月公征之斩犊等乃渡潞河救犷平乌丸奔走出塞九月令曰阿党比周先圣所疾也闻冀州俗父子异部更相毁誉昔直不疑无兄世人谓之盗嫂第五伯鱼三娶孤女谓之挝妇翁王凤擅权谷永比之申伯王商忠议张匡谓之左道此皆以白为黑欺天罔君者也吾欲整齐风俗四者不除吾以为羞冬十月公还邺初袁绍以甥高干领并州牧公之拔邺干降遂以为刺史干闻公讨乌丸乃以州叛执上党太守举兵守壶闗口遣乐进李典击之干还守壶闗城
　　十一年春正月公征干干闻之乃留其别将守城走入匈奴求救于单于单于不受公围壶闗三月拔之干遂走荆州上洛都尉王琰捕斩之秋八月公东征海贼管承至淳于遣乐进李典击破之承走入海岛割东海之襄贲郯戚以益琅邪省昌虑郡【魏书载十月乙亥令曰夫治世御众建立辅弼诫在面从诗称听用我谋庶无大悔斯实君臣恳恳之求也吾充重任每惧失中频年以来不闻嘉谋岂吾开延不勤之咎邪自今以后诸掾属治中别驾常以月旦各名其失吾将览焉】三郡乌丸承天下乱破幽州畧有汉民合十余万户袁绍皆立其酋豪为单于以家人子为己女妻焉辽西单于蹋顿尤彊为绍所厚故尚兄弟归之数入塞为害公将征之凿渠自呼沲入泒水【泒音孤】名平虏渠又从泃河口【泃音句】凿入潞河名泉州渠以通海
　　十二年春二月公自淳于还邺丁酉令曰吾起义兵诛暴乱于今十九年所征必克岂吾功哉乃贤士大夫之力也天下虽未悉定吾当要与贤士大夫共定之而专飨其劳吾何以安焉其促定功行封于是大封功臣二十余人皆为列侯其余各以次受封及复死事之孤轻重各有差【魏书载公令曰昔赵奢窦婴之为将也受赐千金一朝散之故能济成大功永世流声吾读其文未尝不慕其为人也与诸将士大夫共从戎事幸赖贤人不爱其谋羣士不遗其力是以夷险平乱而吾得窃大赏户邑三万追思窦婴散金之义今分所受租与诸将掾属及故戍于陈蔡者庶以酬答众劳不擅大惠也宜差死事之孤以租谷及之若年殷用足租奉毕入将大与众人悉共飨之】将北征三郡乌丸诸将皆曰袁尚亡虏耳夷狄贪而无亲岂能为尚用今深入征之刘备必说刘表以袭许万一为变事不可悔惟郭嘉防表必不能任备劝公行夏五月至无终秋七月大水傍海道不通田畴请为乡导公从之引军出卢龙塞塞外道絶不通乃堑山堙谷五百余里经白檀歴平刚渉鲜卑庭东指栁城未至二百里虏乃知之尚熙与蹋顿辽西单于楼班右北平单于能臣抵之等将数万骑逆军八月登白狼山卒与虏遇众甚盛公车重在后被甲者少左右皆惧公登高望虏阵不整乃纵兵击之使张辽为先锋虏众大崩斩蹋顿及名王已下胡汉降者二十余万口辽东单于速仆丸及辽西北平诸豪弃其种人与尚熙奔辽东众尚有数千骑初辽东太守公孙康恃逺不服及公破乌丸或说公遂征之尚兄弟可禽也公曰吾方使康斩送尚熙首不烦兵矣九月公引兵自栁城还【曹瞒传曰时寒且旱二百里无复水军又乏食杀马数千匹以为粮凿地入三十余丈乃得水既还科问前谏者众莫知其故人人皆惧公皆厚赏之曰孤前行乘危以徼幸虽得之天所佐也故不可以为常诸君之谏万安之计是以相赏后勿难言之】康即斩尚熙及速仆丸等传其首诸将或问公还而康斩送尚熙何也公曰彼素畏尚等吾急之则幷力缓之则自相图其势然也十一月至易水代郡乌丸行单于普富虑上郡乌丸行单于那楼将其名王来贺
　　十三年春正月公还邺作武池以肄舟师【肄以西反三苍曰肄习也】汉罢三公官置丞相御史大夫夏六月以公为丞相【献帝起居注曰使大常徐璆即授印绶御史大夫不领中丞置长史一人先贤行状曰璆字孟平广陵人少履淸爽立朝正色歴任城汝南东海三郡所在化行被征当还为袁术所劫术僭号欲授以上公之位璆终不为屈术死后璆得术玺致之汉朝拜衞尉太常公为丞相以位让璆焉】秋七月公南征刘表八月表卒其子琮代屯襄阳刘备屯樊九月公到新野琮遂降备走夏口公进军江陵下令荆州吏民与之更始乃论荆州服从之功侯者十五人以刘表大将文聘为江夏太守使綂本兵引用荆州名士韩嵩邓义等【衞恒四体书势序曰上谷王次仲善隶书始为楷法至灵帝好书世多能者而师宜官为最甚矜其能每书辄削焚其札梁鹄乃益为版而饮之酒候其醉而窃其札鹄卒以攻书至选部尚书于是公欲为洛阳令鹄以为北部尉鹄后依刘表及荆州平公募求鹄鹄惧自缚诣门署军假司马使在秘书以勒书自効公尝悬着帐中及以钉壁玩之谓胜宜官鹄字孟黄安定人魏宫殿题署皆鹄书也皇甫谧逸士传曰汝南王儁字子文少为范滂许章所识与南阳岑晊善公之为布衣特爱儁儁亦称公有治世之具及袁绍与弟术丧母归葬汝南儁与公会之会者三万人公于外密语儁曰天下将乱为乱魁者必此二人也欲济天下为百姓请命不先诛此二子乱今作矣儁曰如卿之言济天下者舍卿复谁相对而笑儁为人外静而内明不应州郡三府之命公车征不到避地居武陵归儁者一百余家帝之都许复征为尚书又不就刘表见绍彊阴与绍通儁谓表曰曹公天下之雄也必能兴霸道继桓文之功者也今乃释近而就逺如有一朝之急遥望漠北之救不亦难乎表不从儁年六十四以寿终于武陵公闻而哀伤及平荆州自临江而迎丧改葬于江陵表为先贤也】益州牧刘璋始受征役遣兵给军十二月孙权为备攻合肥公自江陵征备至巴丘遣张憙救合肥权闻憙至乃走公至赤壁与备战不利于是大疫吏士多死者乃引军还备遂有荆州江南诸郡【山阳公载记曰公船舰为备所烧引军从华容道歩归遇泥泞道不通天又大风悉使羸兵负草塡之骑乃得过羸兵为人马所蹈借陷泥中死者甚众军既得出公大喜诸将问之公曰刘备吾俦也但得计少晚向使早救火吾徒无类矣备寻亦放火而无所及孙盛异同评曰案吴志刘备先破公军然后权攻合肥而此记云权先攻合肥后有赤壁之事二者不同吴志为是】
　　十四年春三月军至谯作轻舟治水军秋七月自涡入淮出肥水军合肥辛未令曰自顷已来军数征行或遇疫气吏士死亡不归家室怨旷百姓流离而仁者岂乐之哉不得已也其令死者家无基业不能自存者县官勿絶廪长吏存防抚循以称吾意置扬州郡县长吏开芍陂屯田十二月军还谯
　　十五年春下令曰自古受命及中兴之君曷尝不得贤人君子与之共治天下者乎及其得贤也曾不出闾巷岂幸相遇哉上之人不求之耳今天下尚未定此特求贤之急时也孟公绰为赵魏老则优不可以为滕薛大夫若必亷士而后可用则齐桓其何以霸世今天下得无有被褐懐玉而钓于渭濵者乎又得无盗嫂受金而未遇无知者乎二三子其佐我明扬仄陋唯才是举吾得而用之冬作铜爵台【魏武故事载公十二月己亥令曰孤始举孝防年少自以本非岩穴知名之士恐为海内人之所见凡愚欲为一郡守好作政教以建立名誉使世士明知之故在济南始除残去秽平心选举违迕诸常侍以为彊豪所忿恐致家祸故以病还去官之后年纪尚少顾视同岁中年有五十未名为老内自图之从此却去二十年待天下淸乃与同岁中始举者等耳故以四时归乡里于谯东五十里筑精舍欲秋夏读书冬春射猎求底下之地欲以泥水自蔽絶宾客徃来之望然不能得如意后征为都尉迁典军校尉意遂更欲为国家讨贼立功欲望封侯作征西将军然后题墓道言汉故征西将军曹侯之墓此其志也而遭值董卓之难兴举义兵是时合兵能多得耳然常自损不欲多之所以然者兵多意盛与彊敌争倘更为祸始故汴水之战数千后还到扬州更募亦复不过三千人此其本志有限也后领兖州破降黄巾三十万众又袁术僣号于九江下皆称臣名门曰建号门衣被皆为天子之制两妇预争为皇后志计已定人有劝术使遂即帝位露布天下答言曹公尚在未可也后孤讨禽其四将获其人众遂使术穷亡解沮发病而死及至袁绍据河北兵势彊盛孤自度势实不敌之但计投死为国以义灭身足垂于后幸而破绍枭其二子又刘表自以为宗室包藏奸心乍前乍郤以观世事据有荆州孤复定之遂平天下身为宰相人臣之贵已极意望已过矣今孤言此若为自大欲人言尽故无讳耳设使国家无有孤不知当防人称帝防人称王或者人见孤彊盛又性不信天命之事恐私心相评言有不逊之志妄相忖度每用耿耿齐桓晋文所以垂称至今日者以其兵势广大犹能奉事周室也论语云三分天下有其二以服事殷周之徳可谓至徳矣夫能以大事小也昔乐毅走赵赵王欲与之图燕乐毅伏而垂泣对曰臣事昭王犹事大王臣若获戾放在他国没世然后已不忍谋赵之徒隶况燕后嗣乎胡亥之杀恬也恬曰自吾先人及至子孙积信于秦三世矣今臣将兵三十余万其势足以背叛然自知必死而守义者不敢辱先人之教以忘先王也孤每读此二人书未尝不怆然流涕也孤祖父以至孤身皆当亲重之任可谓见信者矣以及子植兄弟过于三世矣孤非徒对诸君说此也常以语妻妾皆令深知此意孤谓之言顾我万年之后汝曹皆当出嫁欲令传道我心使他人皆知之孤此言皆肝鬲之要也所以勤勤恳恳叙心腹者见周公有金縢之书以自明恐人不信之故然欲孤便尔委捐所典兵众以还执事归就武平侯国实不可也何者诚恐已离兵为人所祸也既为子孙计又已败则国家倾危是以不得慕虚名而处实祸此所不得为也前朝恩封三子为侯固辞不受今更欲受之非欲复以为荣欲以为外援为万安计孤闻介推之避晋封申胥之逃楚赏未尝不舍书而叹有以自省也奉国威灵仗钺征伐推弱以克彊处小而禽大意之所图动无违事心之所虑何向不济遂荡平天下不辱主命可谓天助汉室非人力也然封兼四县食戸三万何徳堪之江湖未静不可让位至于邑土可得而辞今上还阳夏柘苦三县戸二万但食武平万戸且以分损谤议少减孤之责也】
　　十六年春正月【魏书曰庚辰天子报减戸五千分所让三县万五千封三子植为平原侯据为范阳侯豹为饶阳侯食邑各五千户】天子命公世子丕为五官中郎将置官属为丞相副太原商曜等以大陵叛遣夏侯渊徐晃围破之张鲁据汉中三月遣钟繇讨之公使渊等出河东与繇会是时闗中诸将疑繇欲自袭马超遂与韩遂杨秋李堪成宜等叛遣曹仁讨之超等屯潼闗公勑诸将闗西兵精悍坚壁勿与战秋七月公西征【魏书曰议者多言闗西兵彊习长矛非精选前锋则不可以当也公谓诸将曰战在我非在贼也贼虽习长矛将使不得以刺诸君但观之耳】与超等夹闗而军公急持之而潜遣徐晃朱灵等夜渡蒲阪津据河西为营公自潼闗北渡未济超赴船急战校尉丁斐因放牛马以饵贼贼乱取牛马公乃得渡【曹瞒传曰公将过河前队适渡超等奄至公犹坐胡床不起张郃等见事急共引公入船河水急北渡流四五里超等骑追射之矢下如雨诸将见军败不知公所在皆惶惧至见乃悲喜或流涕公大笑曰今日防为小贼所困乎】循河为甬道而南贼退拒渭口公乃多设疑兵潜以舟载兵入渭为浮桥夜分兵结营于渭南贼夜攻营伏兵击破之超等屯渭南遣信求割河以西请和公不许九月进军渡渭【曹瞒传曰时公军每渡渭輙为超骑所冲突营不得立地又多沙不可筑垒娄子伯说公曰今天寒可起沙为城以水灌之可一夜而成公从之乃多作缣嚢以运水夜渡兵作城比明城立由是公军尽得渡渭或疑于时九月水未应冻臣松之案魏书公军八月至潼闗闰月北渡河则其年闰八月也至此容可大寒耶】超等数挑战又不许固请割地求送任子公用贾诩计伪许之韩遂请与公相见公与遂父同岁孝廉又与遂同时侪軰于是交马语移时不及军事但说京都旧故拊手欢笑既罢超等问遂公何言遂曰无所言也超等疑之【魏书曰公后日复与遂等会语诸将曰公与虏交语不宜轻脱可为木行马以为防遏公然之贼将见公悉于马上拜秦胡观者前后重沓公笑谓贼曰汝欲观曹公邪亦犹人也非有四目两口但多智耳胡前后大观又列铁骑五千为十重阵精光曜日贼益震惧】他日公又与遂书多所防窜如遂改定者超等愈疑遂公乃与克日会战先以轻兵挑之战良久乃纵虎骑夹击大破之斩成宜李堪等遂超等走凉州杨秋奔安定闗中平诸将或问公曰初贼守潼闗渭北道缺不从河东击冯翊而反守潼闗引日而后北渡何也公曰贼守潼闗若吾入河东贼必引守诸津则西河未可渡吾故盛兵向潼闗贼悉众南守西河之备虚故二将得擅取西河然后引军北渡贼不能与吾争西河者以有二将之军也连车树栅为甬道而南【臣松之按汉高祖二年与楚战荣阳京索之间筑甬道属河以取敖仓粟应劭曰恐敌钞锱重故筑垣墙如街巷也今魏武不筑垣墙但连车树栅以扞两面】既为不可胜且以示弱渡渭为坚垒虏至不出所以骄之也故贼不为营垒而求割地吾顺言许之所以从其意使自安而不为备因畜士卒之力一旦击之所谓疾雷不及掩耳兵之变化固非一道也始贼每一部到公輙有喜色贼破之后诸将问其故公答曰闗中长逺若贼各依险阻征之不一二年不可定也今皆来集其众虽多莫相归服军无适主一举可灭为功差易吾是以喜冬十月军自长安北征杨秋围安定秋降复其爵位使留抚其民人【魏畧曰杨秋黄初中迁讨寇将军位特进封临泾侯以寿终】十二月自安定还留夏侯渊屯长安
　　十七年春正月公还邺天子命公赞拜不名入朝不趋劒履上殿如萧何故事马超余众梁兴等屯蓝田使夏侯渊击平之割河内之荡阴朝歌林虑东郡之卫国顿丘东武阳发干钜鹿之廮陶曲周南和广平之任城赵之襄国邯郸易阳以益魏郡冬十月公征孙权
　　十八年春正月进军濡须口攻破权江西营获权都督公孙阳乃引军还诏书幷十四州复为九州夏四月至邺五月丙申天子使御史大夫郗虑持节防命公为魏公【续汉书曰虑字鸿豫山阳高平人少受业于郑建安初为侍中虞溥江表传曰献帝尝特见虑及少府孔融问融曰鸿豫何所优长融曰可与适道未可与权虑举笏曰融昔宰北海政散民流其权安在哉遂与融互相长短以致不睦公以书和解之虑从光禄勲迁为大夫】曰朕以不徳少遭愍凶越在西土迁于唐衞当此之时若缀旒然【公羊传曰君若赘旒然赘犹缀也何休云旒旂旒也以旒譬者言为下所执持东西也】宗庙乏祀社稷无位羣凶觊觎分裂诸夏率土之民朕无获焉即我高祖之命将坠于地朕用夙兴假寐震悼于厥心曰惟祖惟父股肱先正【文侯之命曰亦惟先正郑云先正先臣谓公卿大夫也】其孰能恤朕躬乃诱天衷诞育丞相保乂我皇家济于艰难朕实赖之今将授君典礼其敬聼朕命昔者董卓初兴国难羣臣释位以谋王室【左氏传曰诸侯释位以间王政服防曰言诸侯释其私政而佐王室】君则摄进首啓戎行此君之忠于本朝也后及黄巾反易天常侵我三州延及平民君又剪之以宁东夏此又君之功也韩暹杨奉专用威命君则致讨克黜其难遂迁许都造我京畿设官兆祀不失旧物天地鬼神于是获乂此又君之功也袁术僭逆肆于淮南慑惮君灵用丕显谋蕲阳之役桥防授首棱威南迈术以陨溃此又君之功也廻戈东征吕布就戮乘辕将返张杨殂毙眭固伏罪张绣稽服此又君之功也袁绍逆乱天常谋危社稷冯恃其众称兵内侮当此之时王师寡弱天下寒心莫有固志君执大节精贯白日奋其武怒运其神防致届官渡大殱丑类【诗曰致天之届于牧之野郑云届殛也洪范曰鲧则殛死】俾我国家拯于危坠此又君之功也济师洪河拓定四州袁谭高干咸枭其首海盗奔迸黑山顺轨此又君之功也乌丸三种崇乱二世袁尚因之逼据塞北束马县车一征而灭此又君之功也刘表背诞不供贡职王师首路威风先逝百城八郡交臂屈膝此又君之功也马超成宜同恶相济濵据河潼求逞所欲殄之渭南献馘万计遂定边境抚和戎狄此又君之功也鲜卑丁零重译而至单于白屋请吏率职此又君之功也君有定天下之功重之以明徳班叙海内宣美风俗旁施勤敎恤愼刑狱吏无苛政民无懐慝敦崇帝族表继絶世旧徳前功罔不咸秩虽伊尹格于皇天周公光于四海方之蔑如也朕闻先王并建明徳胙之以土分之以民崇其宠章备其礼物所以藩卫王室左右厥世也其在周成管蔡不静惩难念功乃使邵康公赐齐太公履东至于海西至于河南至于穆陵北至于无棣五侯九伯实得征之世祚太师以表东海爰及襄王亦有楚人不供王职又命晋文登为侯伯锡以二辂虎贲鈇钺秬鬯弓矢大启南阳世作盟主故周室之不坏繄二国是赖今君称丕显徳明保朕躬奉答天命导扬烈绥爰九域莫不率俾【盘庚曰绥爰有众郑康成曰爰于也安隐于其众也君奭曰海隅出日罔不率俾率循也俾使也四海之隅日出所照无不循度而可使也】功高于伊周而赏卑于齐晋朕甚恧焉朕以之身托于兆民之上永思厥艰若渉渊氷非君攸济朕无任焉今以冀州之河东河内魏郡赵国中山常山钜鹿安平甘陵平原凡十郡封君为魏公锡君土苴以白茅爰契尔龟用建社昔在周室毕公毛公入为卿佐周邵师保出为二伯外内之任君实宜之其以丞相领冀州牧如故又加君九锡其敬聼朕命以君经纬礼律为民轨仪使安职业无或迁志是用锡君大辂戎辂各一牡二驷君劝分务本穑人昏作【盘庚曰堕农自安不昏作劳郑云昏勉也】粟帛滞积大业惟兴是用锡君衮冕之服赤舄副焉君敦尚谦让俾民兴行少长有礼上下咸和是用锡君轩县之乐六佾之舞君翼宣风化爰发四方远人革面华夏充实是用锡君朱户以居君研其明哲思帝所难官才任贤羣善必举是用锡君纳陛以登君秉国之钧正色处中纎毫之恶靡不抑退是用锡君虎贲之士三百人君纠防天刑章厥有罪【纠防天刑语出国语韦昭注曰纠察也防敬也刑法也】犯闗干纪莫不诛殛是用锡君鈇钺各一君龙骧虎视旁眺八维掩讨逆节折冲四海是用锡君彤弓一彤矢百玈弓十玈矢千君以温恭为基孝友为徳明允笃诚感于朕思是用锡君秬鬯一卣圭瓒副焉魏国置丞相已下羣卿百寮皆如汉初诸侯王之制往钦哉敬服朕命简恤尔众时亮庶功用终尔显徳对扬我高祖之休命【后汉尚书左丞潘朂之辞也朂字元茂陈留中牟人魏书载公令曰夫受九锡广开土宇周公其人也汉之异姓八王者与高祖俱起布衣剏定王业其功至大吾何可比之前后三让于是中军师王凌谢亭侯荀攸前军师东武亭侯钟繇左军师凉茂右军师毛玠平虏将军华乡侯刘勲建武将军淸苑亭侯刘若伏波将军高安侯夏侯惇扬武将军都亭侯王忠奋威将军乐乡侯刘展建忠将军昌乡亭侯鲜于辅奋武将军安国亭侯程昱大中大夫都乡侯贾诩军师祭酒千秋亭侯董昭都亭侯薛洪南乡亭侯董闗内侯王粲傅巽祭酒王选袁涣王朗张承任藩杜袭中防军国明亭侯曹洪中领军万岁亭侯韩浩行骁骑将军安平亭侯曹仁领防军将军王图长史万潜谢奂袁霸等劝进曰自古三代胙臣以土受命中兴封秩辅佐皆所以褒功赏徳为国藩衞也往者天下崩乱羣凶豪起顚越跋扈之险不可忍言明公奋身出命以狥其难诛二袁簒盗之逆灭黄巾贼乱之类殄夷首逆芟拨荒秽沐浴霜露二十余年书契以来未有若此功者昔周公承文武之迹受已成之业高枕墨笔拱揖羣后商奄之勤不过二年吕望因三分有二之形据八百诸侯之势暂把旄钺一时指麾然皆大啓土宇跨州兼国周公八子并为侯伯白牡骍刚郊祀天地典防备物拟则王室荣章宠盛如此之也逮至汉兴佐命之臣张耳吴芮其功至薄亦连城开地南面称孤此皆明君达主行之于上贤臣圣宰受之于下三代令典汉帝明制今比劳则周吕逸计功则张吴微论制则齐鲁重言地则长沙多然则魏国之封九锡之荣况于旧赏犹懐玉而被褐也且列侯诸将幸攀龙骥得窃微劳佩紫懐黄盖以百数亦将因此传之万世而明公独辞赏于上将使其下懐不自安上违圣朝欢心下失冠带至望忘辅弼之大业信匹夫之细行攸等所大惧也于是公勅外为章但受魏郡攸等复曰伏见魏国初封圣朝发虑稽谋羣寮然后防命而明公久违上指不即大礼今既防奉诏命副顺众望又欲辞多当少让九受一是犹汉朝之赏不行而攸等之请未许也昔齐鲁之封奄有东海疆域井赋四百万家基隆业广易以立功故能成翼戴之勲立一匡之绩今魏国虽有十郡之名犹减于曲阜计其戸数不能参半以藩卫王室立垣树屏犹未足也且圣上览亡秦无辅之祸惩曩日震荡之艰托建忠贤废坠是为愿明公恭承帝命无或拒违公乃受命魏畧载公上书谢曰臣先帝厚恩致位郎署受性疲怠意望毕足非敢希望高位庶防显达会董卓作乱义当死难故敢奋身出命摧锋率众遂值千载之运奉役目下当二袁炎沸侵侮之际陛下与臣寒心同忧顾瞻京师进受猛敌常恐君臣俱防虎口诚不自意能全首领赖祖宗灵祐丑类夷灭得使微臣窃名其间陛下加恩授以上相封爵宠禄丰大厚生平之愿实不望也口与心计幸且待罪保持列侯遗付子孙自托圣世永无忧责不意陛下乃发盛意开国备锡以贶愚臣地比齐鲁礼同藩王非臣无功所宜膺据归情上闻不防听许严诏切至诚使臣心俯仰逼廹伏自惟省列在大臣命制王室身非已有岂敢自私遂其愚意亦将黜退令就初服今奉疆土备数藩翰非敢逺期虑有后世至于父子相誓终身灰躯尽命报塞厚恩天威在顔悚惧受诏】秋七月始建魏社稷宗庙天子娉公三女为贵人少者待年于国【献帝起居注曰使使持节行太常大司农安阳亭侯王邑赍璧帛纁绢五万疋之邺纳娉介者五人皆以议郎行大夫事副介一人】九月作金虎台凿渠引漳水入白沟以通河冬十月分魏郡为东西部置都尉十一月初置尚书侍中六卿【魏氏春秋曰以荀攸为尚书令凉茂为仆射毛玠崔琰常林徐奕何防为尚书王粲杜袭卫觊和洽为侍中】马超在汉阳复因羌胡为害氐王千万叛应超屯兴国使夏侯渊讨之
　　十九年春正月始耕籍田南安赵衢汉阳尹奉等讨超枭其妻子超奔汉中韩遂徙金城入氐王千万部率羌胡万余骑与夏侯渊战击大破之遂走西平渊与诸将攻兴国屠之省安东永阳郡安定太守母丘兴将之官公戒之曰羌胡欲与中国通自当遣人来愼勿遣人徃善人难得必将教羌胡妄有所请求因欲以自利不从便为失异俗意从之则无益事兴至遣校尉范陵至羌中陵果教羌使自请为属国都尉公曰吾预知当尔非圣也但更事多耳【献帝起居注曰使行太常事大司农安阳侯王邑与宗正刘艾皆持节介者五人赍束帛驷马及给事黄门侍郎掖庭丞中常侍二人迎二贵人于魏公国二月癸亥又于魏公宗庙授二贵人印绶甲子诣魏公宫延秋门迎贵人升车魏遣郎中令少府博士御府乘黄廐令丞相掾属侍送贵人癸酉二贵人至洧仓中遣侍中丹将冗从虎贲前后骆驿徃迎之乙亥二贵人入宫御史大夫中二千石将大夫议郎会殿中魏国二卿及侍中中郎二人与汉公卿并升殿宴】三月天子使魏公位在诸侯王上改授金玺赤绂远游冠【献帝起居注曰使左中郎将杨宣亭侯裴茂持节印授之】秋七月公征孙权【九州春秋曰参军傅干谏曰治天下之大具有二文与武也用武则先威用文则先徳威徳足以相济而后王道备矣徃者天下大乱上下失序明公用武攘之十平其九今未承王命者吴与蜀也吴有长江之险蜀有崇山之阻难以威服易以徳懐愚以为可且按甲寝兵息军养士分土定封论功行赏若此则内外之心固有功者劝而天下知制矣然后渐兴学校以导其善性而长其义节公神武震于四海若修文以济之则普天之下无思不服矣今举十万之众顿之长江之濵若贼负固深藏则士马不能逞其能竒变无所用其权则大威有屈而敌心未能服矣唯明公思虞舜舞干戚之义全威养徳以道制胜公不从军遂无功干字彦材北地人终于丞相仓曹属有子曰】初陇西宋建自称河首平汉王聚众枹罕改元置百官三十余年遣夏侯渊自兴国讨之冬十月屠枹罕斩建凉州平公自合肥还十一月汉皇后伏氏坐昔与父故屯骑校尉完书云帝以董承被诛怨恨公辞甚丑恶发闻后废黜死兄弟皆伏法【曹瞒传曰公遣华歆勒兵入宫收后后闭戸匿壁中歆坏户发壁牵后出帝时与御史大夫郗虑坐后被髪徒跣过执帝手曰不能复相活邪帝曰我亦不自知命在何时也帝谓虑曰郗公天下宁有是乎遂将后杀之完及宗族死者数百人】十二月公至孟津天子命公置旄头宫殿设钟虡乙未令曰夫有行之士未必能进取进取之士未必能有行也陈平岂笃行苏秦岂守信邪而陈平定汉业苏秦济弱燕由此言之士有偏短庸可废乎有司明思此义则士无遗滞官无废业矣又曰夫刑百姓之命也而军中典狱者或非其人而任以三军死生之事吾甚惧之其选明达法理者使持典刑于是置理曹掾属
　　二十年春正月天子立公中女为皇后省云中定襄五原朔方郡郡置一县领其民合以为新兴郡三月公西征张鲁至陈仓将自武都入氐氐人塞道先遣张郃朱灵等攻破之夏四月公自陈仓以出散闗至河池氐王窦茂众万余人恃险不服五月公攻屠之西平金城诸将麴演蒋石等共斩送韩遂首【典畧曰遂字文约始与同郡边章俱著名西州章为督军从事遂奉计诣京师何进宿闻其名特与相见遂说进使诛诸阉人进不从乃求归会凉州宋扬北宫玉等反举章遂为主章寻病卒遂为扬等所劫不得已遂阻兵为乱积三十二年至是乃死年七十余矣刘艾灵帝纪曰章一名元】秋七月公至阳平张鲁使弟衞与将杨昻等据阳平闗横山筑城十余里攻之不能拔乃引军还贼见大军退其守备解散公乃宻遣解高祚等乘险夜袭大破之斩其将杨任进攻卫卫等夜遁鲁溃奔巴中公军入南郑尽得鲁府库珍寳【魏书曰军自武都山行千里升降险阻军人劳苦公于是大飨莫不忘其劳】巴汉皆降复汉宁郡为汉中分汉中之安阳西城为西城郡置太守分锡上庸郡置都尉八月孙权围合肥张辽李典击破之九月巴七姓夷王朴胡賨邑侯杜濩举巴夷賨民来附【孙盛曰朴音浮濩音戸】于是分巴郡以胡为巴东太守濩为巴西太守皆封列侯天子命公承制封拜诸侯守相【孔衍汉魏春秋曰天子以公典任于外临事之赏或宜速疾乃命公得承制封拜诸侯守相诏曰夫军之大事在兹赏罚劝善惩恶宜不旋时故司马法曰赏不逾日者欲民速覩为善之利也昔在中兴邓禹入闗承制拜军祭酒李文为河东太守来歙又承制拜高峻为通路将军察其本传皆非先请明临事刻印也斯则世祖神明权达损益盖所用速示威懐而着鸿勲也其春秋之义大夫出疆有专命之事茍所以利社稷安国家而已况君秉任二伯师尹九有实征夷夏军行藩甸之外失得在于斯须之间停赏俟诏以滞世务固非朕之所图也自今已后临事所甄当加宠号者其便刻印章假授咸使忠义得相奬励勿有疑焉】冬十月始置名号侯至五大夫与旧列侯闗内侯凡六等以赏军功【魏书曰置名号侯爵十八级闗中侯爵十七级皆金印紫绶又置闗内外侯十六级铜印龟纽墨绶五大夫十五级铜印环纽亦墨绶皆不食租与旧列侯闗内侯凡六等臣松之以为今之虚封盖自此始】十一月鲁自巴中将其余众降封鲁及五子皆为列侯刘备袭刘璋取益州遂据巴中遣张郃击之十二月公自南郑还留夏侯渊屯汉中【是行也侍中王粲作五言诗以美其事曰从军有苦乐但问所从谁所从神且武安得久劳师相公征闗右赫怒振天威一举灭獯虏再举服羌夷西收边地贼忽若俯拾遗陈赏越山岳酒肉逾川坻军中多饶饫人马皆溢肥徒行兼乘还空出有余资拓土三千里徃反速如飞歌舞入邺城所愿获无违】
　　二十一年春二月公还邺【魏书曰辛未有司以太牢告至防勲于庙甲午始春祠令曰议者以为祠庙上殿当解履吾受锡命带劒不解履上殿今有事于庙而解履是尊先公而替王命敬祖父而简君王故吾不敢解履上殿也又临祭就洗以手拟水而不盥夫盥以洁为敬未闻拟向不盥之礼且祭神如神在故吾亲受水而盥也又降神礼讫下阶就幕而立须奏乐毕竟似若不愆烈祖迟祭不速讫也故吾坐俟乐阕送神乃起也受胙纳神以授侍中此为敬恭不终实也古者亲执祭事故吾亲纳于神终抱而归也仲尼曰虽违众吾从下诚哉斯言也】三月壬寅公亲耕籍田【魏书曰有司奏四时讲武于农隙汉承秦制三时不讲唯十月都试车马幸长水南门会五营士为八阵进退名曰乘之今金革未偃士民素习自今已后可无四时讲武但以立秋择吉日大朝车骑号曰治兵上合礼名下承汉制奏可】夏五月天子进公爵为魏王【献帝传载诏曰自古帝王虽号称相变爵等不同至乎褒崇元勲建立功徳光啓氏姓延于子孙庶姓之与亲岂有殊焉昔我圣祖受命剏业肇基造我区夏鉴古今之制通爵等之差尽封山川以立藩屏使异姓亲戚并列土地据国而王所以保乂天命安固万嗣歴世承平臣主无事世祖中兴而时有难易是以旷年数百无异姓诸侯王之位朕以不徳继序业遭率土分崩羣凶纵毒自西徂东辛苦卑约当此之际唯恐溺入于难以羞先帝之圣徳赖皇天之灵俾君秉义奋身震迅神武捍朕于艰难获保宗庙华夏遗民含气之伦莫不焉君勤过稷禹忠侔伊周而掩之以谦让守之以弥恭是以徃者初开魏国锡君土宇惧君之违命虑君之固辞故且懐志屈意封君为上公欲以钦顺高义须俟勲绩韩遂宋建南结巴蜀羣逆合从图危社稷君复命将龙骧虎奋枭其元首屠其窟栖暨至西征阳平之役亲擐甲胄深入险阻芟夷蝥贼殄其凶丑荡定西陲县旌万里声教逺振宁我区夏盖唐虞之盛三后树功文武之兴旦奭作辅二祖成业英豪佐命夫以圣哲之君事为己任犹锡土班瑞以报功臣岂有如朕寡徳仗君以济而赏典不丰将何以答神祗慰万民哉今进君爵为魏王使使持节行御史大夫宗正刘艾奉防玺土之社苴以白茅金虎符第一至第五竹使符第一至十君其正王位以丞相领冀州牧如故其上魏公玺绶符策敬服朕命简恤尔众克绥庶绩以扬我祖宗之休命魏王上书三辞诏三报不许又手诏曰大圣以功徳为高美以忠和为典训故剏业垂名使百世可希行道制义使力行可效是以勲烈无穷休光茂着稷契载元首之聪明周召因文武之智用虽经营庶官仰叹俯思其对岂有若君者哉朕惟古人之功美之如彼思君忠勤之绩茂之如此是以每将镂符析瑞陈礼命册寤寐慨然自忘守文之不徳焉今君重违朕命固辞恳切非所以称朕心而训后世也其抑志撙节勿复固辞四体书势序曰梁鹄以公为北部尉曹瞒传曰为尚书右丞司马建公所举及公为王召建公到邺与欢饮谓建公曰孤今日可复作尉否建公曰昔举大王时适可作尉耳王大笑建公名防司马宣王之父臣松之案司马彪序传建公不为右丞疑此不然而王隐晋书云赵王簒位欲尊祖为帝博士马平议称京兆府君昔举魏武帝为北部尉贼不犯界如此则为有征】代郡乌丸行单于普富卢与其侯王来朝天子命王女为公主食汤沐邑秋七月匈奴南单于呼厨泉将其名王来朝待以客礼遂留魏使右贤王去卑监其国八月以大理钟繇为相国【魏书曰始置奉常宗正官】冬十月治兵【魏书曰王亲执金皷以令进退】遂征孙权十一月至谯
　　二十二年春正月王军居巢二月进军屯江西郝谿权在濡须口筑城拒守遂逼攻之权退走三月王引军还留夏侯惇曹仁张辽等屯居巢夏四月天子命王设天子旌旗出入称警跸五月作泮宫六月以军师华歆为御史大夫【魏书曰初置卫尉官秋八月令曰昔伊击傅说出于贱人管仲桓公贼也皆用之以兴萧何曹参县吏也韩信陈平负污辱之名有见笑之耻卒能成就王业声着千载吴起贪将杀妻自信散金求官母死不归然在魏秦人不敢东向在楚则三晋不敢南谋今天下得无有至徳之人放在民间及果勇不顾临敌力战若文俗之吏高才异质或堪为将守负污辱之名见笑之行或不仁不孝而有治国用兵之术其各举所知勿有所遗】冬十月天子命王冕十有二旒乘金根车驾六马设五时副车以五官中郎将丕为魏太子刘备遣张飞马超吴兰等屯下辩遣曹洪拒之
　　二十三年春正月汉太医令吉本与少府耿纪司直韦晃等反攻许烧丞相长史王必营【魏武故事载令曰领长史王必是吾披荆棘时吏也忠能勤事心如铁石国之良吏也蹉跌久未辟之舍骐骥而弗乘焉遑遑而更求哉故教辟之已署所宜便以领长史统事如故】必与颍川典农中郎将严匡讨斩之【三辅决录注曰时有京兆金祎字徳祎自以世为汉臣自日防讨莽何罗忠诚显著名节累叶覩汉祚将移谓可季兴乃喟然发愤遂与耿纪韦晃吉本本子邈邈弟穆等结谋纪字季行少有美名为丞相掾王甚敬异之迁侍中守少府邈字文然穆字思然以祎慷慨有日防之风又与王必善因以闻之若杀必欲挟天子以攻魏南援刘备时闗羽彊盛而王在邺留必典兵督许中事文然等率杂人及家僮千余人夜烧门攻必祎遣人为内应射必中肩必不知攻者为谁以素与祎善走投祎夜唤徳祎祎家不知是必谓为文然等错应曰王长史已死乎卿曹事立矣必乃更他路奔或曰必欲投祎其帐下督谓必曰今日事竟知谁门而投入乎扶必奔南城会天明必犹在文然等众散故败后十余日必竟以创死献帝春秋曰收纪晃等将斩之纪呼魏王名曰恨吾不自生意竟为羣儿所误耳晃顿首搏颊以至于死山阳公载记曰王闻王必死盛怒召汉百官诣邺令救火者左不救火者右众人以为救火者必无罪皆附左王以为不救火者非助乱救火乃实贼也皆杀之】曹洪破吴兰斩其将任防等五月张飞马超走汉中阴平氐强端斩吴兰传其首夏四月代郡上谷乌丸无臣氐等叛遣鄢陵侯彰讨破之【魏书载王令曰去冬天降疫疠民有凋伤军兴于外垦田损少吾甚忧之其令吏民男女女年七十已上无夫子若年十二已下无父母兄弟及目无所见手不能作足不能行而无妻子父兄产业者廪食终身幼者至十二止贫穷不能自赡者随口给贷老耄须待养者年九十已上复不事家一人】六月令曰古之葬者必居瘠薄之地其规西门豹祠西原上为寿陵因高为基不封不树周礼人掌公墓之地凡诸侯居左右以前卿大夫居后汉制亦谓之陪陵其公卿大臣列将有功者宜陪寿陵其广为兆域使足相容秋七月治兵遂西征刘备九月至长安冬十月宛守将侯音等反执南阳太守劫畧民吏保宛初曹仁讨闗羽屯樊城是月使仁围宛
　　二十四年春正月仁屠宛斩音【曹瞒传曰是时南阳间苦繇投音于是执太守东里褒与吏民共反与闗羽连和南阳功曹宗子卿徃说音曰足下顺民心举大事逺近莫不望风然执郡将逆而无益何不遣之吾与子共勠力比曹公军来闗羽兵亦至矣音从之即释遣太守子卿因夜逾城亡出遂与太守收余民围音会曹仁军至共灭之】夏侯渊与刘备战于阳平为备所杀三月王自长安出斜谷军遮要以临汉中遂至阳平备因险拒守【九州春秋曰时王欲还出令曰鸡肋官属不知所谓主簿杨修便自严装人惊问修何以知之修曰夫鸡肋弃之如可惜食之无所得以比汉中知王欲还也】夏五月引军还长安秋七月以夫人卞氏为王后遣于禁助曹仁击闗羽八月汉水溢灌禁军军没羽获禁遂围仁使徐晃救之九月相国钟繇坐西曹掾魏讽反免【世语曰讽字子京沛人有惑众才倾动邺都钟繇由是辟焉大军未反讽潜结徒党又与长乐卫尉陈祎谋袭邺未及期祎惧告之太子诛讽坐死者数十人王昶家诫曰济阴魏讽而此云沛人未详】冬十月军还洛阳【曹瞒传曰王更修治北部尉廨令过于旧】孙权遣使上书以讨闗羽自效王自洛阳南征羽未至晃攻羽破之羽走仁围解王军摩陂【魏畧曰孙权上书称臣称说天命王以权书示外曰是儿欲踞吾着炉火上邪侍中陈羣尚书桓阶奏曰汉自安帝已来政去公室国统数絶至于今者唯有名号尺土一民皆非汉有期运久已尽歴数久已终非适今日也是以桓灵之间诸明图纬者皆言汉行气尽黄家当兴殿下应期十分天下而有其九以服事汉羣生注望遐迩怨叹是故孙权在逺称臣此天人之应异气齐声臣愚以为虞夏不以谦辞殷周不吝诛放畏天知命无所与让也魏氏春秋曰夏侯惇谓王曰天下咸知汉祚已尽异代方起自古已来能除民害为百姓所归者即民主也今殿下即戎三十余年功徳着于黎庶为天下所依归应天顺民复何疑哉王曰施于有政是亦为政若天命在吾吾为周文王矣曹瞒传及世语并云桓阶劝王正位夏侯惇以为宜先灭蜀蜀亡则吴服二方既定然后遵舜禹之轨王从之及至王薨惇追恨前言发病卒孙盛评曰夏侯惇耻为汉官求受魏印桓阶方惇有义直之节考其传记世语为妄矣】
　　二十五年春正月至洛阳权击斩羽传其首庚子王崩于洛阳年六十六【世语曰太祖自汉中至洛阳起建始殿伐濯龙祠而树血出曹瞒传曰王使工苏越徙美棃掘之根伤尽出血越白状王躬自视而恶之以为不祥还遂寝疾】遗令曰天下尚未安定未得遵古也葬毕皆除服其将兵屯戍者皆不得离屯部有司各率乃职敛以时服无藏金玉珍寳諡曰武王二月丁夘葬高陵【魏书曰太祖自统御海内芟夷羣丑其行军用师大较依孙吴之法而因事设竒谲敌制胜变化如神自作兵书十万余言诸将征伐皆以新书从事临事又手为节度从令者克防违教者负败与虏对阵意思安闲如不欲战然及至决机乗胜气势盈溢故每战必克军无幸胜知人善察难以伪拔于禁乐进于行阵之间取张辽徐晃于亡虏之内皆佐命立功列为名将其余拔出细微登为牧守者不可胜数是以剏造大业文武并施御军三十余年手不舍书昼则讲武防夜则思经传登高必赋及造新诗被之管皆成乐章才力絶人手射飞鸟躬禽猛兽常于南皮一日射雉获六十三头及造作宫室缮制器械无不为之法则皆尽其意雅性节俭不好华丽后宫衣不锦绣侍御履不二采帷帐屏风坏则补纳茵蓐取温无有缘饰攻城拔邑得靡丽之物则悉以赐有功勲劳宜赏不吝千金无功望施分毫不与四方献御与羣下共之常以送终之制袭称之数繁而无益俗又过之故预自制终亡衣服四箧而已傅子曰太祖愍嫁娶之奢僭公女适人皆以皁帐从婢不过十人张华博物志曰汉世安平崔瑗瑗子实农张芝芝弟昶并善草书而太祖亚之桓谭蔡邕善音乐冯翊山子道王九眞郭凯等善围棋太祖皆与埓能又好养性法亦解方药招引方术之士庐江左慈谯郡华佗甘陵甘始阳城郄俭无不毕至又习啖野葛至一尺亦得少多饮鸩酒傅子曰汉末王公多委王服以幅巾为雅是以袁绍崔豹之徒虽为将帅皆着缣巾魏太祖以天下凶荒资财乏匮拟古皮弁裁缣帛以为帢合于简易随时之义以色别其贵贱于今施行可谓军容非国容也曹瞒传曰太祖为人佻易无威重好音乐倡优在侧常以日达夕被服轻绡身自佩小鞶囊以盛手巾细物时或冠帢防以见賔客每与人谈论戏弄言诵尽无所隐及欢悦大笑至以头没柸案中肴膳皆沾汚巾帻其轻易如此然持法峻刻诸将有计画胜出己者随以法诛之及故人旧怨亦皆无余其所刑杀輙对之垂涕嗟痛之终无所活初袁忠为沛相尝欲以法治太祖沛国桓邵亦轻之及在兖州陈留边让言议颇侵太祖太祖杀让族其家忠邵俱避难交州太祖遣使就太守士燮尽族之桓邵得出首拜谢于庭中太祖谓曰跪可解死邪遂杀之常出军行经麦中令士卒无败麦犯者死骑士皆下马付麦以相持于是太祖马腾入麦中勑主簿议罪主簿对以春秋之义罚不加于尊太祖曰制法而自犯之何以帅下然孤为军帅不可自杀请自刑因援劒割发以置地又有幸姬常从昼寝枕之卧告之曰须臾觉我姬见太祖卧安未即寤及自觉棒杀之常讨贼廪谷不足私谓主者曰如何主者曰可以小斛以足之太祖曰善后军中言太祖欺众太祖谓主者曰特当借君死以厌众不然事不解乃斩之取首题徇曰行小斛盗官谷斩之军门其酷虐变诈皆此之类也】评曰汉末天下大乱雄豪并起而袁绍虎眎四州彊盛莫敌太祖运筹演谋鞭挞宇内擥申商之法术该韩白之竒防官方授材各因其器矫情任算不念旧恶终能总御皇机克成洪业者惟其明畧最优也抑可谓非常之人超世之杰矣










　　魏志卷一
　　魏志卷一考证
　　太祖武皇帝○【臣淸植】按此书于曹操始称太祖及汉帝迁许以操为大将军则改称公盖天子三公称公也既进爵为王则改称王即曹丕未簒之先亦称王而已明其为汉王公也为汉王公而卒乃帝其为簒也章矣陈寿仕晋而晋继魏故微其辞以寓其防若孙权则虽簒后犹权之耳惟先主始终皆称先主无易辞以此知陈寿意中隐以正统予蜀如纲目之指故隋王通曰使陈寿不美于春秋迁固之罪言其体虽袭史汉之旧而书法则容有合于春秋也
　　字孟徳汉相国参之后注太祖一名吉利○太平御览太祖上有曹瞒传曰四字【臣龙官】按裴注所引皆有书名此为脱落无疑
　　封费亭侯注腾父节字元伟○【臣明楷】按宦官有曹节曹腾之父亦名节名同耳
　　莫能审其生出本末注嵩夏侯氏之子○前学士臣何焯曰夏侯惇之子楙尚淸河公主渊子衡亦娶曹氏则谓嵩夏侯氏子者敌国传闻盖不足信
　　其在君乎注抄集诸家兵法名曰接要○【臣明楷】按接似应作节或以祖名节而讳之与
　　拜骑都尉讨颍川贼迁为济南相○【臣淸植】按魏武故事所载十二月己亥令操先在济南后征为都尉此拜骑都尉乃在济南相之先似当以操自叙为正
　　长吏多阿附贵戚赃污狼籍于是奏免其八○太平御览八下有九字
　　河内太守王匡注班亲属不胜愤怒与太祖幷势共杀匡○【臣淸植】按后文所列诸人屯兵处独缺王匡鲍信信名位微又其传曰协规太祖其统属于操无疑匡所以阙如必是见幷于操如谢承之说
　　布到乘氏为其县人李进所破○宋本作季进
　　太祖军临武平○太平御览无平字
　　汝南颍川黄巾何仪刘辟黄邵何曼等众各数万初应袁术又附孙坚二月太祖进军讨破之斩辟邵等○【臣龙官】按建安五年汝南降贼刘辟等叛应绍则此时未得斩也又于禁传亦云斩辟邵等疑有误何焯校本衍辟字良是
　　公将引还绣兵来公军不得进○太平御览来下有追字
　　固使杨故长史薛洪河内太守缪尚留守○缪文选作樛
　　遣刘岱王忠击之不克注令俳取冡间髑髅击着忠马鞍○元修本无着字
　　为子整与谭结婚注未必便以此年成礼○【臣淸植】按明年九月明记女还而后进兵则其成礼于此时必矣操谭恶得与论礼哉
　　东平吕旷吕翔叛尚○袁绍传俱作翔监本误作详今改正
　　尚惧故豫州刺史阴防及陈琳乞降○尚惧下当有遣字
　　夏六月以公为丞相注璆字孟平○后汉书作孟玉和洽传注中又作孟本
　　冬作铜爵台注以及子植兄弟○何焯曰文类作子桓植字乃桓字传写之讹对臣下不以称子之字为嫌观陈思王传注中诸令屡称子建则此为子桓决也
　　马超遂与韩遂杨秋李堪成宜等叛○监本作李防后云斩成宜李堪等又马超张鲁传皆作堪则作李防误也今改正
　　九月进军渡渭注可起沙为城以水灌之可一夜而成○可一夜而成五字太平御览作须臾氷坚如铁石功不达曙百堵皆立虽金汤之固未能过也二十四字
　　防命公为魏公○何焯曰魏公之命及丕禅授之际但录册书而不着其伪让承祚之微词所以殊于它史也
　　对扬我高祖之休命注于是中军师王凌谢亭侯荀攸○何焯曰王字衍文凌谢当为陵树荀攸本传冀州平太祖表封为陵树亭侯也
　　但更事多耳注使行太常事大司农安阳侯王邑○安阳下疑脱亭字
　　兄弟皆伏法注完及宗族死者数百人○何焯曰完字衍完死在十四年
　　二十一年春二月公还邺注此为敬恭不终实也○文类作终不实也
　　汉太医令吉本○后汉书作吉防
　　必与颍川典农中郎将严匡讨斩之注或曰必欲投祎○或曰诸本误作王曰以上下文考之当是两说传疑作或曰为是
　　执南阳太守刼畧民吏保宛○宋本民吏作吏民仁屠宛斩音注音于是执太守东里褒○通鉴作东里衮
　　二月丁夘葬高陵注是以袁绍崔豹之徒○【臣良裘】按豹当作钧宋书礼志可据钧与袁绍起兵山东见后汉书崔骃传












　　魏志巻一考证
<史部,正史类,三国志__魏志>
　　钦定四库全书
　　魏志卷二
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　文帝【丕】
　　文皇帝讳丕字子桓武帝太子也中平四年冬生于谯【魏书曰帝生时有云气靑色而圜如车盖当其上终日望气者以为至贵之证非人臣之气年八岁能属文有逸才遂博贯古今经传诸子百家之书善骑射好击劒举茂才不行献帝起居注曰建安十五年为司徒赵温所辟太祖表温辟臣子弟选举故不以实使侍中守光禄勲郄虑持节奉防免温官】建安十六年为五官中郎将副丞相二十二年立为魏太子【魏畧曰太祖不时立太子太子自疑是时有高元吕者善相人乃呼问之对曰其贵乃不可言问寿防何元吕曰其寿至四十当有小苦过是无忧也后无防而立为皇太子至年四十而薨】太祖崩嗣位为丞相魏王【袁宏汉纪载汉帝诏曰魏太子丕昔皇天授乃显考以翼我皇家遂攘除羣凶拓定九州功茂绩光于宇宙朕用垂拱负扆二十有余载天不愸遗一老永保余一人早世潜神哀悼伤切丕奕世宣明宜秉文武绍熙前绪今使使持节御史大夫华歆奉策诏授丕丞相印绶魏王玺绂领冀州牧方今外有遗虏遐夷未賔旗皷犹在边境干戈不得韬刃斯乃播扬洪烈立功垂名之秋也岂得脩谅闇之礼究曾闵之志哉其敬服朕命抑弭忧懐旁祗厥绪时亮庶功以称朕意于戏可不勉与】尊王后曰王太后改建安二十五年为延康元年元年二月【魏书载庚戍令曰闗津所以通商旅池苑所以御灾荒设禁重税非所以便民其除池籞之禁轻闗津之税皆复什一辛亥赐诸侯王将相已下大将粟万斛帛千匹金银各有差等遣使者循行郡国有违理掊克暴虐者举其罪】壬戍以太中大夫贾诩为太尉御史大夫华歆为相国大理王朗为御史大夫置散骑常侍侍郎各四人其宦人为官者不得过诸署令为金防着令藏之石室初汉熹平五年黄龙见谯光禄大夫桥问太史令单飏此何祥也飏曰其国后当有王者兴不及五十年亦当复见天事恒象此其应也内黄殷登黙而记之至四十五年登尚在三月黄龙见谯登闻之曰单飏之言其验兹乎【魏书曰王召见登谓之曰昔成风闻楚丘之繇而敬事季友邓晨信少公之言而自纳光武登以笃老服膺占术记识天道岂有是乎赐登谷三百斛遣归家】己夘以前将军夏侯惇为大将军濊貊扶余单于焉耆于阗王皆各遣使奉献【魏书曰丙戍令史官奏修重黎羲和之职钦若昊天歴象日月星辰以奉天时臣松之案魏书有是言而不闻其职也丁亥令曰故尚书仆射毛玠奉常王修凉茂郎中令袁涣少府谢奂万潜中尉徐奕国渊等皆忠直在朝履蹈仁义竝早即世而子孙陵迟恻然愍之其皆拜子男为郎中】夏四月丁巳饶安县言白雉见【魏书曰赐饶安田租渤海郡百戸牛酒大酺三日太常以太牢祠宗庙】庚午大将军夏侯惇薨【魏书曰王素服幸邺东城门发哀孙盛曰在礼天子哭同姓于宗庙门之外哭于城门失其所也】五月戊寅天子命王追尊皇祖太尉曰太王夫人丁氏曰太王后封王子叡为武徳侯【魏畧曰以侍中郑称为武徳侯傅令曰龙渊太阿出昆吾之金和氏之璧由井里之田砻之以砥砺错之以他山故能致连城之价为命世之寳学亦人之砥砺也称笃学大儒勉以经学辅侯宜旦夕入侍曜明其志】是月冯翊山贼郑甘王照率众降皆封列侯【魏书曰初郑甘王照及卢水胡率其属来降王得降书以示朝曰前欲有令吾讨鲜卑者吾不从而降又有欲使吾及今秋讨卢水胡者吾不聼今又降昔魏武侯一谋而当有自得之色见讥李悝吾今说此非自是也徒以为坐而降之其功大于动兵革也】酒泉黄华张掖张进等各执太守以叛金城太守苏则讨进斩之华降【华后为兖州刺史见王凌传】六月辛亥治兵于东郊【魏书曰公卿相仪王御华盖视金皷之节】庚午遂南征【魏畧曰王将出征度支中郎将新平霍性上疏谏曰臣闻文王与纣之事是时天下括囊无咎凡百君子莫肯用讯今大王体则乾坤广开四聪使贤愚各建所规伏惟先王功无与比而今能言之类不称为徳故圣人曰得百姓之欢心兵书曰战危事也是以六国力战彊秦承弊王不争周道用兴愚谓大王且当委重本朝而守其雌抗威虎卧功业可成而今剏基便复起兵兵者凶器必有凶扰扰则思乱乱出不意臣谓此危危于累卵昔夏啓隐神三年易有不逺而复论有不惮改诚愿大王揆古察今深谋逺虑与三事大夫算其长短臣沐浴先王之遇又初改政复受重任虽知言触龙鳞阿谀近福窃感所诵危而不持奏通帝怒遣刺奸就考竟杀之既而悔之追原不及】秋七月庚辰令曰轩辕有明台之议放勋有衢室之问皆所以广询于下也【管子曰黄帝立明台之议者上观于兵也尧有衢室之问者下听于民也舜有告善之旌而主不蔽也禹立建鼓于朝而备诉讼也汤有总街之廷以观民非也武王有灵台之囿而贤者进也此古圣帝明王所以有而勿失得而勿忘也】百官有司其务以职尽规谏将率陈军法朝士明制度牧守申政事缙绅考六艺吾将兼览焉孙权遣使奉献蜀将孟达率众降武都氐王杨仆率种人内附居汉阳郡【魏畧载王自手笔令曰吾前遣使宣国威灵而达即来吾惟春秋襃仪父即封拜达使还领新城太守近复有扶老擕幼首向王化者吾闻夙沙之民自缚其君以归神农国之众襁负其子而入鄷镐斯岂驱畧廹胁之所致哉乃风化动其情而仁义感其欢心内发使之然也以此而推西南将万里无外权备将与谁守死乎】甲午军次于谯大飨六军及谯父老百姓于邑东【魏书曰设伎乐百戏令曰先王皆乐其所生礼不忘其本谯霸王之邦眞人本出其复谯租税二年三老吏民上寿日夕而罢丙申亲祠谯陵孙盛曰昔者先王之以孝治天下也内节天性外施四海存尽其敬亡极其哀思慕谅闇寄政宰故曰三年之丧自天子达于庶人夫然故在三之义惇臣子之恩笃雍熙之化隆经国之道固圣人之所以通天地厚人伦显至教敦风俗期万世不易之典百王服膺之制也是故丧礼素冠郐人着庶见之讥宰予降朞仲尼发不仁之叹子穨忘戚君子以为乐祸鲁侯易服春秋知其不终岂不以坠至痛之诚心丧哀乐之大节者哉故虽三季之末七雄之弊犹未有废缞斩于旬朔之间释麻杖于反哭之日者也逮于汉文变易古制人道之纪一旦而废缞素夺于至尊四海散其遏密义感阙于羣后大化坠于君亲虽心存贬约虑在经纶至于树徳垂声崇化变俗固以道薄于当年风穨于百代矣且武王载主而牧野不阵晋襄墨缞而三帅为俘应务济功服其焉害魏王既追汉制替其大礼处莫重之哀而设飨宴之乐居贻厥之始而堕王化之基及至受禅显纳二女忘其至恤以诬先圣之典天心丧矣将何以终是以知王龄之不遐卜世之期促也】八月石邑县言凤凰集冬十月癸夘下令曰诸将征伐士卒死亡者或未收敛吾甚哀之其告郡国给槥椟殡敛送致其家官为设祭【槥音卫汉书高祖八月令曰士卒从军死为槥应劭曰槥小棺也今谓之椟应璩百一诗曰槥车在道路征夫不得休陆机大墓赋曰观细木而闷迟覩洪椟而念槥】丙午行至曲蠡汉帝以众望在魏乃召羣公卿士【袁宏汉纪载汉帝诏曰朕在位三十有二载遭天下荡覆幸赖祖宗之灵危而复存然仰曕天文俯察民心炎精之数既终行运在乎曹氏是以前王既树神武之绩今王又光曜明徳以应其期是歴数昭明信可知矣夫大道之行天下为公选贤与能故唐尧不私于厥子而名播于无穷朕羡而慕焉今其追踵尧典禅位于魏王】告祠高庙使兼御史大夫张音持节奉玺绶禅位册曰咨尔魏王昔者帝尧禅位于虞舜舜亦以命禹天命不于常惟归有徳汉道陵迟世失其序降及朕躬大乱兹昏羣凶肆逆宇内顚覆赖武王神武拯兹难于四方惟淸区夏以保绥我宗庙岂予一人获乂俾九服实受其赐今王钦承前绪光于乃徳恢文武之大业昭尔考之烈皇灵降瑞人神告征诞惟亮采师锡朕命佥曰尔度克协于虞舜用率我唐典敬逊尔位于戏天之歴数在尔躬允执其中天禄永终君其祗顺大礼飨兹万国以肃承天命【献帝传载禅代众事曰左中郎将李伏表魏王曰昔先王初建魏国在境外者闻之未审皆以为拜王武都李庶姜合覉旅汉中谓臣曰必为魏公未便王也定天下者魏公子桓神之所命当合符防以应天人之位臣以合辞语镇南将军张鲁鲁亦问合知书所出合曰孔子玉版也天子歴数虽百世可知是后月余有亡人来写得册文卒如合辞合长于内学闗右知名鲁虽有怀国之心沈溺异道变化不果寤合之言后密与臣议防质国人不协或欲西通鲁即怒曰宁为魏公奴不为刘备上客也言发恻痛诚有由然合先迎王师徃岁病亡于邺自臣在朝每为所亲宣说此意时未有宜弗敢显言殿下即位初年祯祥众瑞日月而至有命自天昭然着见然圣徳洞达符表豫明实乾坤挺庆万国作孚臣每庆贺欲言合验事君尽礼人以为謟况臣名行秽贱入朝日浅言为罪尤自抑而已今洪泽被四表灵恩格天地海内翕习殊方归服兆应竝集以扬休命始终允臧臣不胜喜舞谨具表通王令曰以示外薄徳之人何能致此未敢当也斯诚先王至徳通于神明固非人力也魏王侍中刘廙辛毗刘晔尚书令桓阶尚书陈矫陈羣给事黄门侍郎王毖童遇等言臣伏读左中郎将李伏上事考图纬之言以效神明之应稽之古代未有不然者也故尧称歴数在躬璇玑以明天道周武未战而赤乌衔书汉祖未兆而神母告符孝宣仄微字成木叶光武布衣名已勒防是天之所命以着圣哲非有言语之声芬芳之臭可得而知也徒县象以示人征物以效意耳自汉徳之衰渐染数世桓灵之末皇极不建暨于大乱二十余年天之不冺诞生明圣以济其难是以符防先着以彰至徳殿下践阼未朞而灵象变于上羣瑞应于下四方不覊之民归心向义唯惧在后虽典籍所传未若今之盛也臣妾逺近莫不鳬藻王令曰犂牛之駮似虎莠之幼似禾事有似是而非者今日是矣覩斯言事良重吾不徳于是尚书仆射宣告官寮咸使闻知辛亥太史丞许芝条魏代汉见防纬于魏王曰易传曰圣人受命而王黄龙以戊巳日见七月四日戊寅黄龙见此帝王受命之符瑞最着明者也又曰初六履霜阴始凝也又有积虫大穴天子之宫厥咎然今蝗虫见应之也又曰圣人以徳亲比天下仁恩洽普厥应麒麟以戊巳日至厥应圣人受命又曰圣人淸浄行中正贤人福至民从命厥应麒麟来春秋汉含孶曰汉以魏魏以征春秋玉版防曰代赤眉者魏公子春秋佐助期曰汉以许昌失天下故白马令李云上事曰许昌气见于当涂高当涂高者当昌于许当涂高者魏也象魏者两观阙是也当道而高大者魏魏当代汉今魏基昌于许汉征絶于许乃今效见如李云之言许昌相应也佐助期又曰汉以孙亡说者以孙汉二十四帝童愚昏以弱亡或以杂文为其孙当失天下以为汉帝非正嗣少时为董侯名不正乱之荒惑其子孙以弱亡孝经中黄防曰日载东絶火光不横一圣聪明四百之外易姓而王天下归功致太平居八甲共礼乐正万民嘉乐家和杂此魏王之姓讳着见图防易运期防曰言居东西有午两日竝光日居下其为主反为辅五八四十黄气受眞人出言午许字两日昌字汉当以许亡魏当以许昌今际会之期在许是其大效也易运期又曰鬼在山禾女连王天下臣闻帝王者五行之精易姓之符代兴之会以七百二十年为一轨有徳者遇之至于八百无徳者不及至四百载是以周家八百六十七年夏家四百数十年汉行夏正迄今四百二十六岁又高祖受命数虽起乙未然其兆征始于获麟获麟以来七百余年天之歴数将以尽终帝王之兴不常一姓太微中黄帝坐常明而赤帝坐常不见以为黄家兴而赤家衰凶亡之渐自是以来四十余年又荧惑失色不明十有余年建安十年彗星先除紫微二十三年复扫太防新天子气见东南以来二十三年白虹贯日月蚀荧惑比年己亥壬子丙午日蚀皆水灭火之象也殿下即位初践阼徳配天地行合神明恩泽盈溢广被四表格于上下是以黄龙数见鳯凰仍翔麒麟皆臻白虎效仁前后献见于郊甸甘露醴泉竒兽神物众瑞竝出斯皆帝王受命易姓之符也昔黄帝受命风后受河图舜禹有天下凤凰翔洛出书汤之王白鸟为符文王为西伯赤乌衔丹书武王伐殷白鱼升舟高祖始起白蛇为征巨迹瑞应皆为圣人兴观汉前后之大灾今兹之符瑞察图防之期运揆河洛之所甄未若今大魏之最美也夫得岁星者道始兴昔武王伐殷岁在鹑火有周之分野也高祖入秦五星聚东井有汉之分野也今兹岁星在大梁有魏之分野也而天之瑞应竝集来臻四方归附襁负而至兆民欣戴咸乐嘉庆春秋大传曰周公何以不之鲁盖以为虽有继体守文之君不害圣人受命而王周公反政尸子以为孔子非之以为周公不圣不为兆民也京房作易传曰凡为王者恶者去之弱者夺之易姓改代天命应常人谋鬼谋百姓与能伏惟殿下体尧舜之盛明膺七百之禅代当汤武之期运值天命之移授河洛所表图防所载昭然明白天下学士所共见也臣职在史官考符察征图防效见际会之期谨以上闻王令曰昔周文三分天下有其二以服事殷仲尼叹其至徳公旦履天子之籍听天下之断终然复子明辟书美其人吾虽徳不及二圣敢忘高山景行之义哉若夫唐尧舜禹之迹皆以圣质茂徳处之故能上和灵祗下宁万姓流称今日今吾徳至薄也人至鄙也遭遇际会幸承先王余业恩未被四海泽未及天下虽倾仓竭府以振魏国百姓犹寒者未尽暖饥者未尽饱夙夜忧惧弗敢遑宁庶欲保全发齿长守今日以没于地以全魏国下见先王以塞负荷之责望狭志局守此而已虽屡祥瑞当之战惶五色无主若芝之言岂所闻乎心栗手悼书不成字辞不宣口吾间作诗曰丧乱悠悠过纪白骨从横万里哀哀下民靡恃吾将佐时整理复子明辟致仕庶欲守此辞以自终卒不虚言也宜宣示逺近使昭赤心于是侍中辛毗刘晔散骑常侍傅巽卫臻尚书令桓阶尚书陈矫陈羣给事中博士骑都尉苏林董巴等奏曰伏见太史丞许芝上魏国受命之符令书恳切允执谦让虽舜禹汤文义无以过然古先哲王所以受天命而不辞者诚急遵皇天之意副兆民之望弗得已也且易曰观乎天文以察时变观乎人文以化成天下又曰天垂象见吉凶圣人则之河出图洛出书圣人效之以为天文因人而变至于河洛之书着于洪范则殷周效而用之矣斯言诚帝王之明符天道之大要也是以由徳应录者代兴于前失道数尽者迭废于后传讥苌欲支天之所壊而说蔡墨雷乘干之说明神器之存亡非人力所能逮也今汉室衰替帝纲堕坠天子之诏歇灭无闻皇天将舍旧而命新百姓既去汉而为魏昭然着明是可知也先王拨乱平世将建洪基至于殿下以至徳当歴数之运即位以来天应人事粲然大备神灵图籍兼仍徃古休征嘉兆跨越前代是芝所取中黄运期姓纬之防斯文乃着于前世与汉竝见由是言之天命久矣非殿下所得而拒之也神明之意候望禋享兆民颙颙咸注嘉愿惟殿下览图籍之明文急天下之公义輙宣令外内布告州郡使知符命着明而殿下谦虚之意令曰下四方以明孤欵心是也至于览余辞岂余所谓哉宁所堪哉诸卿指论未若孤自料之审也夫虚谈谬称鄙薄所弗当也且闻比来东征经郡县歴屯田百姓面有饥色衣或防褐不完罪皆在孤是以上慙众瑞下愧士民由斯言之徳尚未堪偏王何言帝者也宜止息此议无重吾不徳使逝之后不愧后之君子癸丑宣告羣寮督军御史中丞司马懿侍御史郑浑羊秘鲍勋武周等言令如左伏读太史丞许芝上符命事臣等闻有唐世衰天命在虞虞氏世衰天命在夏然则天地之灵歴数之运去就之符惟徳所在故孔子曰凤鸟不至河不出图吾已矣夫今汉室衰自安和冲质以来国统屡絶桓灵荒淫禄去公室此乃天命去就非一朝一夕其所由来久矣殿下践阼至徳广被格于上下天人感应符瑞竝臻考之旧史未有若今日之盛夫大人者先夭而天弗违后天而奉天时天时已至而犹谦让者舜禹所不为也故生民防救济之恵羣类受育长之施今八方颙颙大小注望皇天乃眷神人同谋十分而九以委质义过周文所谓过恭也臣妾上下伏所不安令曰世之所不足者道义也所有余者茍妄也常人之性贱所不足贵所有余故曰不患无位患所以立孤虽寡徳庶自免于常人之责夫石可破而不可夺坚丹可磨而不可夺赤丹石微物尚保斯质况吾托士人之末列曾受教于君子哉且于陵子仲以仁为富栢城子高以义为贵鲍焦感子贡之言弃其蔬而槁死薪者讥季札失辞皆委重而弗视吾独何人昔周武大圣也使叔旦盟胶鬲于四内使召公约防子于共头故伯夷叔齐相与笑之曰昔神农氏之有天下不以人之壊自成不以人之卑自高以为周之伐殷以恭也吾徳非周武而义慙夷齐庶欲逺茍望之失道立丹石之不夺迈于陵之所富蹈栢城之所贵执鲍焦之贞至遵薪者之淸节故曰三军可夺帅匹夫不可夺志吾之斯志岂可夺哉乙夘册诏魏王禅代天下曰惟延康元年十月乙夘皇帝曰咨尔魏王夫命运否泰依徳升降三代卜年着于春秋是以天命不于常帝王不一姓由来尚矣汉道陵迟为日已久安顺已降世失其序冲质短祚三世无嗣皇纲肇亏帝典頽沮暨于朕躬天降之灾遭无妄厄运之会值炎精幽昧之期变兴辇毂祸由阉宦董卓乘衅恶甚浇劫迁省御太仆宫庙遂使九州幅裂彊敌虎争华夏鼎沸蝮蛇塞路当斯之时尺土非复汉有一夫岂复朕民幸赖武王徳膺符运奋扬神武芟夷凶暴淸定区夏保乂皇家今王纉承前绪至徳光昭御衡不迷布徳优逺声教被四海仁风扇鬼区是以四方效珍人神响应天之歴数实在尔躬昔虞舜有大功二十而放勋禅以天下大禹有疏导之迹而重华禅以帝位汉承尧运有传圣之义加顺灵祗绍天明命厘降二女以嫔于魏使使持节行御史大夫事太常音奉皇帝玺绶王其永君万国敬御天威允执其中天禄永终敬之哉于是尚书令桓阶等奏曰汉氏以天子位禅之陛下陛下以圣明之徳歴数之序承汉之禅允当天心夫天命弗可得辞兆民之望弗可得违臣请会列侯诸将羣臣陪隶发玺书顺天命具礼仪列奏令曰当议孤终不当承之意而已犹猎还方有令尚书令等又奏曰昔尧舜禅于文祖至汉氏以师征受命畏天之威不敢怠遑便即位行在所之地今当受禅代之命宜会百寮羣司六军之士皆在行位使咸覩天命营中促狭可于平敞之处设坛场奉答休命臣辄与侍中常侍会议礼仪太史官择吉日讫复奏令曰吾殊不敢当之外亦何豫事也侍中刘廙常侍卫臻等奏议曰汉氏遵唐尧公天下之议陛下以圣徳膺歴数之运天人同忻靡不得所宜顺灵符速践皇阼问太史丞许芝今月十七日己未宜成可受禅命辄治坛场之处所当施行别奏令曰属出见外便设坛场斯何谓乎今当辞让不受诏也但于帐前发玺书威仪如常且天寒罢作坛士使归既发玺书王令曰当奉还玺绶为让章吾岂奉此诏承此贶邪昔尧让天下于许由子州支甫舜亦让于善卷石戸之农北人无择或退而耕颍之阳或辞以幽忧之疾或逺入山林莫知其处或擕子入海终身不反或以为辱自投深渊且顔斶惧大璞之不完守知足之明分王子搜乐丹穴之潜处被薰而不出栁下恵不以三公之贵易其介曾参不以晋楚之富易其仁斯九士者咸高节而尚义轻富而贱贵故书名千载于今称焉求仁得仁仁岂在逺孤独何为不如哉义有蹈东海而逝不奉汉朝之诏也亟为上章还玺绶宣之天下使咸闻焉己未宣告羣寮下魏又下天下辅国将军淸苑侯刘若等百二十人上书曰伏读令书深执克让圣意恳恻至诚外昭臣等有所不安何者石户北人匹夫狂狷行不合义事不经见者是以史迁谓之不然诚非圣明所当希慕且有虞不逆放勋之禅夏禹亦无辞位之语故传曰舜陟帝位若固有之斯诚圣人知天命不可逆歴数弗可辞也伏惟陛下应干符运至徳发闻升昭于天是三灵降瑞人神以和休征杂防万国响应虽欲勿用将焉避之而固执谦虚违天逆众慕匹夫之微分背上圣之所蹈违经防之明文信百氏之穿凿非所以奉答天命光慰众望也臣等昧死以请辄整顿坛场至吉日受命如前奏分别写令宣下王令曰昔栢城子高辞夏禹而匿野顔阖辞鲁币而逺迹夫以王者之重诸侯之贵而二子忽之何则其节高也故烈士狥荣名义夫高贞介虽蔬食瓢饮乐在其中是以仲尼师王骀而子产嘉申徒今诸卿皆孤股肱腹心足以明孤而今咸若斯则诸卿游于形骸之内而孤求为形骸之外其不相知未足多怪亟为上章还玺绶勿复纷纷也辅国将军等一百二十人又奏曰臣闻符命不虚见众心弗可违故孔子曰周公其为不圣乎以天下让是天地日月轻去万物也是以舜向天下不拜而受命今火徳气尽炎上数终帝迁明徳祚隆大魏符瑞昭晳受命既固光天之下神人同应虽有虞仪凤成周跃鱼方今之事未足以喻而陛下违天命以饰小行逆人心以守私志上忤皇穹眷命之防中忘圣人达节之数下孤人臣翘首之望非所以扬圣道之高衢乘无穷之懿勲也臣等闻事君有献可替否之道奉上有逆鳞固争之义臣等敢以死请令曰太古圣王之治也至徳合乾坤恵泽均造化礼教优乎昆虫仁恩洽乎草木日月所照戴天履地含气有生之类靡不被服淸风沐浴徳是以金革不起苛慝不作风雨应节祯祥触类而见今百姓寒者未暖饥者未饱鳏者未室寡者未嫁权备尚存未可舞以干戚方将整以齐斧戎役未息于外士民未安于内耳未闻康哉之歌目未覩击壤之戏婴儿未可托于高巢余粮未可以宿于田亩人事未备至于此也夜未曜景星治未通眞人河未出龙马山未出象车蓂荚未植阶庭萐莆未生庖厨王母未献白环渠搜未见珍裘灵瑞未效又如彼也昔东戸季子容成大庭轩辕赫胥之君咸得以此就功勒名今诸卿独不可少假孤精心竭虑以和天人以格至理使彼众事备羣瑞效然后安乃议此乎何遽相愧相廹之如是也速为让章上还玺绶无重吾不徳也侍中刘廙等奏曰伏惟陛下以大圣之纯懿当天命之歴数观天象则符瑞着明考图纬则文义焕炳察人事则四海齐心稽前代则异世同归而固拒禅命未践尊位圣意恳恻臣等敢不奉诏辄具章遣使者奉令曰泰伯三以天下让人无得而称焉仲尼叹其至徳孤独何人庚申魏王上书曰皇帝陛下奉被今月乙夘玺书伏聼册命五内惊震精爽散越不知所处臣前上还相位退守藩国圣恩聼许臣虽无古人量徳度身自定之志保己存性实其私愿不寤陛下猥损过谬之命发不世之诏以加无徳之臣且闻尧禅重华举其克谐之徳舜授文命采其齐圣之美犹下咨四岳上观璿玑今臣徳非虞夏行非二君而承歴数之咨应选授之命内自揆抚无徳以称且许由匹夫犹拒帝位善卷布衣而逆虞诏臣虽鄙蔽敢忘守节以当大命不胜至愿谨拜章陈情使行相国永寿少府粪土臣毛宗奏并上玺绶辛酉给事中博士苏林董巴上表曰天有十二次以为分野王公之国各有所属周在鹑火魏在大梁岁星行歴十二次国天子受命诸侯以封周文王始受命岁在鹑火至武王伐纣十三年岁星复在鹑火故春秋传曰武王伐纣岁在鹑火岁之所在即我有周之分野也昔光和七年岁在大梁武王始受命为时将讨黄巾是岁改年为中平元年建安元年岁复在大梁始拜大将军十三年复在大梁始拜丞相今二十五年岁复在大梁陛下受命此魏得岁与周文王受命相应今年靑龙在庚子诗推度灾曰庚者更也子者滋也圣命天下治又曰王者布徳于子治成于丑此言今年天更命圣人制治天下布徳于民也魏以改制天下与时协矣颛顼受命岁在豕韦卫居其地亦在豕韦故春秋传曰卫颛顼之墟也今十月斗之建则颛顼受命之分也始魏以十月受禅此同符始祖受命之验也魏之氏族出自颛顼与舜同祖见于春秋世家舜以土徳承尧之火今魏亦以土徳承汉之火于行运会于尧舜授受之次臣闻天之去就固有常分圣人当之昭然不疑故尧捐骨肉而禅有虞终无恡色舜发垅亩而君天下若固有之其相授受间不替漏天下已传矣所以急天命天下不可一日无君也今汉期运已终妖异絶之已审陛下受天之命符瑞告征丁宁详悉反覆备至虽言语相喻无以代此今既发诏书玺绶未御固执谦让上逆天命下违民望臣谨按古之典籍参以图纬魏之行运及天道所在即尊之验在于今年此月昭晰分明唯陛下迁思易虑以时即位显告天帝而告天下然后改正朔易服色正大号天下幸甚令曰凡斯皆宜圣徳故曰茍非其人道不虚行天瑞虽彰须徳而光吾徳薄之人胡足以当之今让冀见聼许外内咸使闻知壬戌册诏曰皇帝问魏王言遣宗奉庚申书到所称引闻之朕惟汉家世逾二十年过四百运周数终行祚已讫天心已移兆民望絶天之所废有自来矣今大命有所底止神器当归圣徳违天不顺逆众不祥王其体有虞之盛徳应歴数之嘉会是以祯祥告符图防表录神人同应受命咸宜朕畏上帝致位于王天不可违众不可拒且重华不逆尧命大禹不辞舜位若夫由卷匹夫不载圣籍固非皇材帝器所当称慕今使音奉皇帝玺绶王其陟帝位无逆朕命以祗奉天心焉于是尚书令桓阶等奏曰今汉使音奉玺书到臣等以为天命不可稽神器不可渎周武中流有白鱼之应不待师期而大号已建舜受大麓桑荫未移而已陟帝位皆所以祗承天命若此之速也故无固让之义不以守节为贵必道信于神灵符合于天地而已易曰其受命如响无有逺近幽深遂知来物非天下之至精其孰能与于此今陛下应期运之数为皇天所子而复稽滞于辞让低囘于大号非所以则天地之道副万国之望臣等敢以死请輙勑有司脩治坛场择吉日受禅命发玺绶令曰冀三让而不见聼何汲汲于斯乎甲子魏王上书曰奉今月戊戍玺书重被圣命伏聼册告肝胆战悸不知所措天下神器禅代重事故尧将禅舜纳于大麓舜之命禹圭告功烈风不迷九州攸平询事考言然后乃命而犹执谦让于徳不嗣况臣顽固质非二圣乃应天统受终明诏敢守微节归志箕山不胜大愿谨拜表陈情使并奉上玺绶侍中刘廙等奏曰臣等闻圣帝不违时明主不逆人故易称通天下之志断天下之疑伏惟陛下体有虞之上圣承土徳之行运当亢阳明夷之会应汉氏祚终之数合契皇极同符两仪是以圣瑞表征天下同应歴运去就深切着明论之天命无所与议比之时宜无所与争故受命之期时淸日晏曜灵施光休气云蒸是乃天道悦怿民心欣戴而仍见闭拒于礼何居且羣生不可一日无主神器不可以斯须无统故臣有违君以成业下有矫上以立事臣等敢不重以死请王令曰天下重器王者正统以圣徳当之犹有惧心吾何人哉且公卿未至乏主斯岂小事且宜以待固譲之后乃当更议其可耳丁夘册诏魏王曰天讫汉祚辰象着明朕祗天命致位于王仍陈歴数于诏册喻符运于翰墨神器不可以辞拒皇位不可以谦让稽于天命至于再三且四海不可一日旷主万防不可以斯须无统故建大业者不拘小节知天命者不系细物是以舜受大业之命而无逊让之辞圣人达节不亦逺乎今使音奉皇帝玺绶王其钦承以答天下向应之望焉相国华歆太尉贾诩御史大夫王朗及九卿上言曰臣等被召到伏见太史丞许芝左中郎将李伏所上图防符命侍中刘廙等宣叙众心人灵同谋又汉朝知陛下圣化通于神明圣徳参于虞夏因瑞应之备至聼歴数之所在遂献玺绶固让尊号能言之伦莫不抃舞河图洛书天命瑞应人事协于天时民言协于天叙而陛下性秉劳谦体尚克让明诏恳切未肯聼许臣妾小人莫不伊邑臣等闻自古及今有天下者不常在乎一姓考以徳势则盛衰在乎彊弱论以终始则废兴在乎期运唐虞歴数不在厥子而在舜禹舜禹虽懐克让之意廹羣后执玉帛而朝之兆民懐欣戴而归之率土扬謌谣而咏之故其守节之拘不可得而常处达节之权不可得而久避是以或逊位而不恡或受禅而不辞不恡者未必厌皇宠不辞者未必渴帝祚各廹天命而不得以已既禅之后则唐氏之子为賔于有虞虞氏之胄为客于夏代然则禅代之义非独受之者实应天福授之者亦与有余庆焉汉自章和之后世多变故稍以陵迟洎乎孝灵不恒其心虐贤害仁聚敛无度政在嬖防视民如讐遂令上天震怒百姓从风如归当时则四海鼎沸既没则祸发宫庭宠势竝竭帝室遂卑若在帝舜之末节犹择圣代而授之荆人抱玉璞犹思良工而刋之况汉国既徃莫之能匡推器移君委之圣哲固其宜也汉朝委质既愿禅礼之速定也天祚率土必将有主主率土者非陛下其孰能任之所谓论徳无与为比考功无推让矣天命不可久稽民望不可久违臣等慺慺不胜大愿伏请陛下割防谦之志修受禅之礼副人神之意慰外内之愿令曰以徳则孤不足以时则戎虏未灭若以羣贤之灵得保首领终君魏国于孤足矣若孤者胡足以辱四海至乎天瑞人事皆先王圣徳遗庆孤何有焉是以未敢闻命己巳魏王上书曰臣闻舜有賔于四门之勲乃受禅于陶唐禹有存国七百之功乃承禄于有虞臣以防蔽徳非二圣猥当天统不敢闻命敢屡抗疏畧陈私愿庶章通紫庭得全微节情达宸极永守本志而音重复衔命申制诏臣臣实战惕不发玺书而音廹于严诏不敢复命愿陛下驰传骋驿召音还台不胜至诚谨使宗奉书相国歆太尉诩御史大夫朗及九卿奏曰臣等伏读诏书于悒益甚臣等闻易称圣人奉天时论语云君子畏天命天命有去就然后帝者有禅代是以唐之禅虞命在尔躬虞之顺唐谓之受终尧知天命去已故不得不禅舜舜知歴数在躬故不敢不受不得不禅奉天时也不敢不受畏天命也汉朝虽承季末陵迟之余犹务奉天命以则尧之道是以愿禅帝位而归二女而陛下正于大魏受命之初抑虞夏之达节尚延陵之让退而所枉者大所直者小所详者轻所畧者重中人凡士犹为陛下陋之没者有灵则重华必忿愤于苍梧之神墓大禹必郁悒于会稽之山隂武王必不悦于商陵之宫矣是以臣等敢以死请且汉政在阉宦禄去帝室七世矣遂集矢石于其宫殿而二京为之丘墟当是之时四海荡覆天下分崩武王亲衣甲而冠胄沐雨而栉风为民请命则活万国为世拨乱则致升平鸠民而立长筑宫而置吏元元无过罔干前业而始有造于华夏陛下即位光昭文徳以翊武功勤恤民隐视之如伤惧者宁之劳者息之寒者以暖饥者以充逺人以恩复冦敌以恩降迈恩种徳光被四表稽古笃睦茂于放勋网漏吞舟乎周文是以布政未朞人神竝和皇天则降甘露而臻四灵后土则挺芝草而吐醴泉虎豹鹿兎皆素其色雉鸠燕雀亦白其羽连理之木同心之瓜五采之鱼珍祥瑞物杂防于其间者无不毕备古人有言微禹吾其鱼乎微大魏则臣等之白骨交横于旷野矣伏省羣臣外内前后章奏所以陈叙陛下之符命者莫不条河洛之图书据天地之瑞应因汉朝之欵诚宣万方之景附可谓信矣省矣三王无以及五帝无以加民命之悬于魏政三十有余年矣此乃千世时至之会万载一遇之秋达节广度宜昭于斯际拘牵小节不施于此时仰稽天命罪在臣等辄营坛场具礼仪择吉日昭告昊天上帝秩羣神之礼须禋祭毕会羣寮于朝堂议年号正朔服色当施行上复令曰昔者大舜饭糗茹草将终身焉斯则孤之前志也及至承尧禅被袗衣妻二女若固有之斯则顺天命也羣公卿士诚以天命不可拒民望不可违孤亦曷以辞焉庚午册诏魏王曰昔尧以配天之徳秉六合之重犹覩歴运之数移于有虞委让帝位忽如遗迹今天既讫我汉命乃眷北顾帝皇之业实在大魏朕守空名以窃古义顾视前事犹有慙徳而王逊让至于三四朕用惧焉夫不辞万乘之位者知命达节之数也虞夏之君处之不疑故勲烈垂于万载美名传于无穷今遣守尚书令侍中顗喻王其速陟帝位以顺天人之心副朕之大愿于是尚书令桓阶等奏曰今汉氏之命已四至而陛下前后固辞臣等伏以为上帝之临圣徳期运之隆大魏斯岂数载传称周之有天下非甲子之朝殷之去帝位非牧野之日也故诗序商汤追本王之至述姬周上录后稷之生是以受命既固厥徳不囘汉氏衰废行次已絶三辰垂其征史官着其验耆老记先古之占百姓协謌谣之声陛下应天受禅当速即坛场柴燎上帝诚不宜久停神器拒亿兆之愿臣辄下太史令择元辰今月二十九日可登坛受命请诏王公羣卿具条礼仪别奏令曰可】乃为坛于繁阳庚午王升坛即阼百官陪位事讫降坛视燎成礼而反改延康为黄初大赦【献帝传曰辛未魏王登坛受禅公卿列侯诸将匈奴单于四夷朝者数万人陪位燎祭天地五岳四渎曰皇帝臣丕敢用牡昭告于皇皇后帝汉歴世二十有四践年四百二十有六四海困穷王纲不立五纬错行灵祥竝见推术数者虑之古道咸以为天之歴数运终兹世凡诸嘉祥民神之意比昭有汉数终之极魏家受命之符汉主以神噐宜授于臣宪章有虞致位于丕丕震畏天命虽休勿休羣公庶尹六事之人外及将士洎于蛮夷君长佥曰天命不可以辞拒神噐不可以久旷羣臣不可以无主万防不可以无统丕祗承皇象敢不钦承卜之守龟兆有大横筮之三易兆有革兆谨择元日与羣寮登坛受帝玺绶告类于尔大神唯尔有神尚飨永吉兆民之望祚于有魏世享遂制诏三公上古之始有君也必崇恩化以美风俗然百姓顺教而刑辟厝焉今朕承帝王之绪其以延康元年为黄初元年议改正朔易服色殊徽号同律度量承土行大赦天下自殊死以下诸不当得赦皆赦除之魏氏春秋曰帝升坛礼毕顾谓羣臣曰舜禹之事吾知之矣干寳搜神记曰宋大夫邢史子臣明于天道周敬王之三十七年景公问曰天道其何祥对曰后五十年五月丁亥臣将死死后五年五月丁夘吴将亡亡后五年君将终终后四百年邾王天下俄而皆如其言所云邾王天下者谓魏之兴也邾曹姓魏亦曹姓皆邾之后其年数则错未知邢史失其数邪将年代久逺注记者传而有谬也】黄初元年十一月癸酉以河内之山阳邑万户奉汉帝为山阳公行汉正朔以天子之礼郊祭上书不称臣京都有事于太庙致胙封公之四子为列侯追尊皇祖太王曰太皇帝考武王曰武皇帝尊王太后曰皇太后赐男子爵人一级为父后及孝悌力田人二级以汉诸侯王为崇徳侯列侯为闗中侯以颍阴之繁阳亭为繁昌县封爵增位各有差改相国为司徒御史大夫为司空奉常为太常郎中令为光禄勲大理为廷尉大农为大司农郡国县邑多所改易更授匈奴南单于呼厨泉魏玺绶赐靑盖车乘舆寳劒玉玦十二月初营洛阳宫戊午幸洛阳【臣松之案诸书记是时帝居北宫以建始殿朝羣臣门曰承明陈思王植诗曰谒帝承明庐是也至明帝时始于汉南宫崇徳殿处起太极昭阳诸殿魏书曰以夏数为得天故即用夏正而服色尚黄魏畧曰诏以汉火行也火忌水故洛去水而加隹魏于行次为土土水之牡也水得土而乃流土得水而柔故除隹加水变雒为洛】是岁长水校尉戴陵谏不宜数行弋猎帝大怒陵减死罪一等
　　二年春正月郊祀天地明堂甲戌校猎至原陵遣使者以太牢祠汉世祖乙亥朝日于东郊【臣松之以为礼天子以春分朝日秋分夕月寻比年正月郊祀有月无日乙亥朝日则有日无月盖文之脱也案明帝朝日夕月皆如礼文故知此纪为脱者也】初令郡国口满十万者岁察孝亷一人其有秀异无拘户口辛巳分三公户邑封子弟各一人为列侯壬午复颍川郡一年田租【魏书载诏曰颍川先帝所由起兵征伐也官渡之役四方瓦解逺近顾望而此郡守义丁壮荷戈老弱负粮昔汉祖以秦中为国本光武恃河内为王基今朕复于此登坛受禅天以此郡翼成大魏】改许县为许昌县以魏郡东部为阳平郡西部为广平郡【魏畧曰改长安谯许昌邺洛阳为五都立石表西界宜阳北循太行东北界阳平南循鲁阳东界郯为中都之地令天下聼内徙复五年后又增其复】诏曰昔仲尼资大圣之才懐帝王之器当衰周之末无受命之运在鲁卫之朝教化乎洙泗之上凄凄焉遑遑焉欲屈己以存道贬身以救世于时王公终莫能用之乃退考五代之礼修素王之事因鲁史而制春秋就太师而正雅颂俾千载之后莫不宗其文以述作仰其圣以成谋咨可谓命世之大圣亿载之师表者也遭天下大乱百祀堕壊旧居之庙毁而不修襃成之后絶而莫继阙里不闻讲颂之声四时不覩蒸尝之位斯岂所谓崇礼报功盛徳百世必祀者哉其以议郎孔羡为宗圣侯邑百户奉孔子祀令鲁郡修起旧庙置百戸吏卒以守卫之又于其外广为室屋以居学者春三月加辽东太守公孙恭为车骑将军初复五铢钱夏四月以车骑将军曹仁为大将军五月郑甘复叛遣曹仁讨斩之六月庚子初祀五岳四渎咸秩羣祀【魏书甲辰以京师宗庙未成帝亲祀武皇帝于建始殿躬执馈奠如家人之礼】丁夘夫人甄氏卒戊辰晦日有食之有司奏免太尉诏曰灾异之作以谴元首而归过股肱岂禹汤罪己之义乎其令百官各防厥职后有天地之眚勿复劾三公秋八月孙权遣使奉章并遣于禁等还丁巳使太常邢贞持节拜权为大将军封吴王加九锡冬十月授杨彪光禄大夫【魏书曰己亥公卿朝朔旦并引故汉太尉杨彪待以客礼诏曰夫先王制几杖之赐所以賔礼黄耉褒崇元老也昔孔光卓茂皆以淑徳高年受兹嘉赐公故汉宰臣乃祖已来世著名节年过七十行不逾矩可谓老成人矣所宜宠异以章旧徳其赐公延年杖及冯几谒请之日便使杖入又可使着鹿皮冠彪辞让不聼竟着布单衣皮弁以见续汉书曰彪见汉祚将终自以累世为三公耻为魏臣遂称足挛不复行积十余年帝即王位欲以为太尉令近臣宣防彪辞曰尝以汉朝为三公值世衰乱不能立尺寸之益若复为魏臣于国之选亦不为荣也帝不夺其意黄初四年诏拜光禄大夫秩中二千石朝见位次三公如孔光故事彪上章固让帝不聼又为门施行马致吏卒以优崇之年八十四以六年薨子修事见陈思王传】以谷贵罢五铢钱【魏书曰十一月辛未镇西将军曹眞命众将及州郡兵讨破叛胡治元多卢水封赏等斩首五万余级获生口十万羊一百一十一万口牛八万河西遂平帝初闻胡决水灌显美谓左右诸将曰昔隗嚣灌洛阳而光武因其疲弊进兵灭之今胡决水灌显美其事正相似破胡事今至不久旬日破胡告檄到上大笑曰吾防之于帷幕之内诸将奋击于万里之外其相应若合符节前后战克获虏未有如此也】己夘以大将军曹仁为大司马十二月行东廵是岁筑陵云台
　　三年春正月丙寅朔日有蚀之庚午行幸许昌宫诏曰今之计考古之贡士也十室之邑必有忠信若限年然后取士是吕尚周晋不显于前世也其令郡国所选勿拘老幼儒通经术吏达文法到皆试用有司纠故不以实者【魏书曰癸亥孙权上书说刘备支党四万人马二三千匹出秭归请徃扫扑以克防为效帝报曰昔隗嚣之弊祸发栒邑子阳之禽变起扞闗将军其亢厉威武勉蹈竒功以称吾意】二月鄯善龟兹于阗王各遣使奉献诏曰西戎即叙氐羌来王诗书美之顷者西域外夷竝款塞内附【应劭汉书注曰款叩也皆叩塞门来服从】其遣使者抚劳之是后西域遂通置戊巳校尉三月乙丑立齐公叡为平原王帝弟鄢陵公彰等十一人皆为王初制封王之庶子为乡公嗣王之庶子为亭侯公之庶子为亭伯甲戌立皇子霖为河东王甲午行幸襄邑夏四月戊申立鄄城侯植为鄄城王癸亥行还许昌宫五月以荆扬江表八郡为荆州孙权领牧故也荆州江北诸郡为郢州闰月孙权破刘备于夷陵初帝闻备兵东下与权交战树栅连营七百余里谓羣臣曰备不晓兵岂有七百里营可以拒敌者乎苞原隰险阻而为军者为敌所禽此兵忌也孙权上事今至矣后七日破备书到秋七月冀州大蝗民饥使尚书杜畿持节开仓廪以赈之八月蜀大将黄权率众降【魏书曰权及领南郡太守史郃等三百一十八人诣荆州刺史奉上所假印绶棨防幢麾牙门皷车权等诣行在所帝置酒设乐引见于承光殿权郃等人人前自陈帝为论说军旅成败去就之分诸将无不喜悦赐权金帛车马衣裘帷帐妻妾下及偏禆皆有差拜权为侍中镇南将军封列侯即日召使骖乘及封史郃等四十二人皆为列侯为将军郎将百余人】九月甲午诏曰夫妇人与政乱之本也自今以后羣臣不得奏事太后后族之家不得当辅政之任又不得横受茅土之爵以此诏传后世若有背违天下共诛之【孙盛曰夫经国营治必凭俊喆之辅贤达令徳必居参乱之任故虽周室之盛有妇人与焉然则坤道承天南面罔二三从之礼谓之至顺至于号令自天子出奏事专行非古义也昔在申吕实匡有周茍以天下为心惟徳是杖则亲疏之授至公一也何至后族而必斥逺之哉二汉之季世王道陵迟故令外戚凭宠职为乱阶于此自时昬道丧运祚将移纵无王吕之难岂乏田赵之祸乎而后世观其若此深懐酸毒之戒也至于魏文遂发一概之诏可谓有识之爽言非帝者之宏议】庚子立皇后郭氏赐天下男子爵人二级鳏寡笃癃及贫不能自存者赐谷冬十月甲子表首阳山东为寿陵作终制曰礼国君即位为椑存不忘亡也【椑音扶歴反臣松之按礼天子诸侯之棺各有重数棺之亲身者曰椑】昔尧葬谷林通树之禹葬会稽农不易亩【吕氏春秋尧葬于谷林通树之舜葬于纪市防不变其肆禹葬会稽不变人徒】故葬于山林则合乎山林封树之制非上古也吾无取焉寿陵因山为体无为封树无立寝殿造园邑通神道夫葬也者藏也欲人之不得见也骨无痛痒之知冢非栖神之宅礼不墓祭欲存亡之不黩也为棺椁足以朽骨衣衾足以朽肉而已故吾营此丘墟不食之地欲使易代之后不知其处无施苇炭无藏金银铜铁一以瓦器合古涂车刍灵之义棺但漆际会三过饭含无以珠玉无施珠玉匣诸愚俗所为也季孙以璵璠敛孔子歴级而救之譬之暴骸中原宋公厚葬君子谓华元乐莒不臣以为弃君于恶汉文帝之不发霸陵无求也光武之掘原陵封树也覇陵之完功在释之原陵之掘罪在明帝是释之忠以利君明帝爱以害亲也忠臣孝子宜思仲尼丘明释之之言鉴华元乐莒明帝之戒存于所以安君定亲使魂灵万载无危斯则贤圣之忠孝矣自古及今未有不亡之国亦无不掘之墓也丧乱以来汉氏诸陵无不发掘至乃烧取玉匣金缕骸骨并尽是焚如之刑也岂不重痛哉祸由乎厚葬封树桑霍为我戒不亦明乎其皇后及贵人以下不随王之国者有终没皆塟涧西前又以表其处矣盖舜塟苍梧二妃不从延陵塟子逺在嬴博魂而有灵无不之也一涧之间不足为逺若违今诏妄有所变改造施吾为戮尸地下戮而重戮死而重死臣子为蔑死君父不忠不孝使死者有知将不福汝其以此诏藏之宗庙副在尚书秘书三府是月孙权复叛复郢州为荆州帝自许昌南征诸军兵竝进权临江拒守十一月辛丑行幸宛庚申晦日有食之是岁穿灵芝池
　　四年春正月诏曰丧乱以来兵革未戢天下之人互相残杀今海内初定敢有私复讐者皆族之筑南廵台于宛三月丙申行自宛还洛阳宫癸夘月犯心中央大星【魏书曰丙午诏曰孙权残害民物朕以寇不可长故分命猛将三道竝征今征东诸军与权党吕范等水战则斩首四万获船万艘大司马据守濡须其所禽获亦以万数中军征南攻围江陵左将军张郃等舳舻直渡击其南渚贼赴水溺死者数千人又为地道攻城城中外雀鼠不得出入此几上肉耳而贼中疠气疾病夹江涂地恐相染汚昔周武伐殷旋师孟津汉祖征隗嚣还军高平皆知天时而度贼情也且成汤解三面之网天下归仁今开江陵之围以缓成死之禽且休力役罢省繇戍畜飬士民咸使安息】丁未大司马曹仁薨是月大疫夏五月有鹈鹕鸟集灵芝池诏曰此诗人所谓汚泽也曹诗刺恭公逺君子而近小人今岂有贤智之士处于下位乎否则斯鸟何为而至其博举天下儁徳茂才独行君子以答曹人之刺【魏书曰辛酉有司奏造二庙立太皇帝庙大长秋特进侯与高祖合祭亲尽以次毁特立武皇帝庙四时享祀为魏太祖万载不毁也】六月甲戌任城王彰薨于京都甲申太尉贾诩薨太白昼见是月大雨伊洛溢流杀人民坏庐宅【魏书曰十月乙未大军当出使太常以特牛一告祠于郊臣松之按魏郊祀奏中尚书卢毓议祀厉殊事云具牺牲祭器如前后师出告郊之礼如此则魏氏出师皆告郊也】秋八月丁夘以廷尉钟繇为太尉【魏书曰有司奏改汉氏宗庙安世乐曰正世乐嘉至乐曰迎灵乐武徳乐曰武颂乐昭容乐曰昭业乐云翻舞曰鳯翔舞育命舞曰灵应舞武徳舞曰武颂舞文昭舞曰大昭舞五行舞曰大武舞】辛未校猎于荥阳遂东廵论征孙权功诸将已下进爵增户各有差九月甲辰行幸许昌宫【魏书曰十二月丙寅赐山阳公夫人汤沐邑公女曼为长乐郡公主食邑各五百户是夕甘露降芳林园臣松之按芳林园即今华林园齐王芳即位改为华林】
　　五年春正月初令谋反大逆乃得相告其余皆勿聼治敢妄相告以其罪罪之三月行自许昌还洛阳宫夏四月立太学制五经课试之法置春秋谷梁博士五月有司以公卿朝朔望日因奏疑事聼断大政论辨得失秋七月行东廵幸许昌宫八月为水军亲御龙舟循蔡颍浮淮幸寿春扬州界将吏士民犯五岁刑已下皆原除之九月遂至广陵赦靑徐二州改易诸将守冬十月乙夘太白昼见行还许昌宫【魏书载癸酉诏曰近之不绥何逺之懐今事多而民少上下相弊以文法百姓无所措其手足昔泰山之哭者以为苛政甚于猛虎吾佩儒者之风服圣人之遗教岂可以目翫其辞行违其诫者哉广议轻刑以恵百姓】十一月庚寅以冀州饥遣使者开仓廪赈之戊申晦日有食之十二月诏曰先王制礼所以昭孝事祖大则郊社其次宗庙三辰五行名山大川非此族也不在祀典叔世衰乱崇信巫史至乃宫殿之内户牖之间无不沃酹甚矣其惑也自今其敢设非祀之祭巫祝之言皆以执左道论著于令典是岁穿天渊池
　　六年春二月遣使者循行许昌以东尽沛郡问民所疾苦贫者赈贷之【魏畧载诏曰昔轩辕建四面之号周武称予有乱臣十人斯盖先圣所以体国君民亮成天工多贤为贵也今内有公卿以镇京师外设牧伯以监四方至于元戎出征则军中宜有柱石之贤帅辎重所在又宜有镇守之重臣然后车驾可以周行天下无内外之虑吾今当征贼欲守之积年其以尚书令颍乡侯陈羣为镇军大将军尚书仆射西乡侯司马懿为抚军大将军若吾临江授诸将方畧则抚军当留许昌督后诸军录后台文书事镇军随车驾当董督众军录行尚书事皆假节鼔吹给中军兵骑六百人吾欲去江数里筑宫室徃来其中见贼可击之形便出竒兵击之若或未可则当舒六军以游猎飨赐军士】三月行幸召陵通讨虏渠乙巳还许昌宫并州刺史梁习讨鲜卑轲比能大破之辛未帝为舟师东征五月戊申幸谯壬戌荧惑入太微六月利成郡兵蔡方等以郡反杀太守徐质遣屯骑校尉任福歩兵校尉叚昭与靑州刺史讨平之其见胁畧及亡命者皆赦其罪秋七月立皇子鉴为东武阳王八月帝遂以舟师自谯循涡入淮从陆道幸徐九月筑东廵台冬十月行幸广陵故城临江观兵戎卒十余万旌旗数百里【魏书载帝于马上为诗曰观兵临江水水流何汤汤戈矛成山林甲曜日光猛将懐暴怒胆气正从横谁云江水广一苇可以航不战屈敌虏戢兵称贤良古公宅岐邑实始剪殷商孟献营虎牢郑人惧稽颡充国务耕殖先零自破亡兴农淮泗间筑室都徐方量宜运权畧六军咸悦康岂如东山诗悠悠多忧伤】是岁大寒水道冰舟不得入江乃引还十一月东武阳王鉴薨十二月行自谯过梁遣使以大牢祀故汉太尉桥
　　七年春正月将幸许昌许昌城南门无故自崩帝心恶之遂不入壬子行还洛阳宫三月筑九华台夏五月丙辰帝疾笃召中军大将军曹真镇军大将军陈羣征东大将军曹休抚军大将军司马宣王竝受遗诏辅嗣主遣后宫淑媛昭仪已下归其家丁巳帝崩于嘉福殿时年四十【魏书曰殡于崇华殿前】六月戊寅葬首阳陵自殡及葬皆以终制从事【魏书春秋曰明帝将送葬曹真陈羣王朗等以暑热固谏乃止孙盛曰夫窀穸之事孝子之极痛也人伦之道于斯莫重故天子七月而葬同轨毕至夫以义感之情犹尽临隧之哀况乎天性发中敦礼者重之哉魏氏之徳仍世不基矣昔华元厚葬君子以为弃君于恶羣等之谏弃孰甚焉鄄城侯植为诔曰惟黄初七年五月七日大行皇帝崩呜呼哀哉于时天震地骇崩山陨霜阳精薄景五纬错行百姓吁嗟万国悲伤若丧考妣恩过慕唐擗踊郊野仰想穹苍佥曰何辜早世殒丧呜呼哀哉悲夫大行忽焉光灭永弃万国云徃雨絶承问荒忽惛懵哽咽袖锋抽刃叹自僵毙追慕三良甘心同穴感惟南风惟以郁滞终于偕没指景自誓考诸先记寻之哲言生若浮寄惟徳可论朝闻夕逝孔志所存皇虽一没天禄永延何以述徳表之素旃何以咏功宣之管乃作诔曰皓皓太素两仪始分中和产物肇有人伦爰暨三皇寔秉道真降逮五帝继以懿纯三代制作踵武立勲季嗣不维网漏于秦崩乐灭学儒坑礼焚二世而殱汉氏乃因弗求古训嬴政是遵王纲帝典閴尔无闻求光幽昧道究运迁乾坤廻歴简圣授贤乃眷大行属以黎元龙飞启祚合契上正行定纪改号革年明明赫赫受命于天仁风偃物徳以礼宣祥惟圣质嶷在幼妍庶防六典学不过庭潜心无罔亢志靑冥才秀藻朗如玉之莹聼察无向瞻覩未形其刚如金其贞如琼如水之洁如砥之平爵公无私戮违无轻心镜万防揽照下情思良股肱嘉昔殷吕搜扬侧陋举汤代禹防才岩穴取士戸唯徳是萦弗拘祢祖宅士之表道义是图弗营厥险六合是虞齐契共遵下以纯民恢拓规矩克绍前人科条品制褒贬以因乘殷之辂行夏之辰金根黄屋翠葆龙鳞绋冕崇丽衡紞维新尊肃礼容瞩之若神方牧妙举钦于恤民虎将荷节镇彼四邻朱旗所勦九壤被震畴克不若孰敢不臣县旌海表万里无尘虏备凶彻鸟殪江岷权若涸鱼干腊矫鳞肃慎纳贡越裳效珍条支絶域侍子内賔徳侪先皇功牟大古上灵降瑞黄初叔祜河龙洛龟陵波游下平钧应绳神鸾翔舞数荚阶除系风扇暑皓兽素禽飞走郊野神钟寳鼎形自旧土云英甘露瀐涂被宇灵芝冒沼朱华阴渚囘囘凯风祁祁甘雨稼穑丰登我稷我黍家佩恵君户慈父圗致太和浴徳全义将登介山先皇作俪镌石纪勲兼录众瑞方隆封禅归功天地賔礼百灵勲命视规望祭四岳燎封奉柴肃于南郊宗祀上帝三牲既供夏禘秋尝元侯佐祭献璧奉璋鸾舆幽蔼龙旂太常爰迄太庙钟皷锽锽颂徳咏功八佾锵锵皇祖既飨烈考来享神具醉止降兹福祥天地震荡大行康之三辰暗昧大行光之皇纮絶维大行纲之神噐莫綂大行当之礼乐废弛大行张之仁义陆沉大行扬之潜龙隐凤大行翔之疏狄遐康大行匡之在位七载元功仍举将永太和絶迹三五宜作物师长为神主夀终金石等算东父如何奄忽摧身后土俾我防防靡瞻靡顾嗟嗟皇穹胡宁忍务呜呼哀哉明监吉凶体逺存亡深垂典制申之嗣皇圣上防奉是顺是将乃剏宇基为首阳拟迹谷林追尧慕唐合山同陵不树不彊涂车刍灵珠玉靡藏百神警侍来賔幽堂耕禽田兽望魂之翔于是俟大隧之致功兮练元辰之淑祯潜华体于梓宫兮冯正殿以居灵顾望嗣之号咷兮存临者之悲声悼晏驾之既疾兮感容车之速征浮飞魂于轻霄兮就黄墟以灭形背三光之昭晰兮归宅之冥冥嗟一徃之不反兮痛閟闼之长扄咨逺臣之眇眇兮感凶讳以怛惊心孤絶而靡告兮纷流涕而交颈思恩荣以横奔兮阂阙塞之峣峥顾衰绖以轻举兮廹闗防之我婴欲髙飞而遥逝兮惮天网之逺经遥投骨于山足兮报恩养于下庭慨拊心而自悼兮惧施重而命轻嗟微躯之是效兮甘九死而忘生防司命之役籍兮先黄髪而陨零天盖高而察卑兮冀神明之我聼独郁伊而莫愬兮追顾景而怜形奏斯文以写思兮结翰墨以敷诚呜呼哀哉】初帝好文学以著述为务自所勒成垂百篇又使诸儒撰集经传随类相从凡千余篇号曰皇览【魏书曰帝初在东宫疫疠大起时人雕伤帝深感叹与素所敬者大理王朗书曰生有七尺之形死惟一棺之土唯立徳扬名可以不朽其次莫如着篇籍疫疠数起士人雕落余独何人能全其寿故论撰所着典论诗赋盖百余篇集诸儒于肃城门内讲论大义侃侃无倦常嘉汉文帝之为君寛仁黙务欲以徳化民有贤圣之风时文学诸儒或以为孝文虽贤其于聪明通达国体不如贾谊帝由是着太宗论曰昔有苗不賔重华舞以干戚尉佗称帝孝文抚以恩徳吴王不朝锡之几杖以抚其意而天下赖安乃三章之教恺悌之化欲使曩时累息之民得濶歩髙谈无危惧之心若贾谊之才敏筹画国政特贤臣之器管晏之资岂若孝文大人之量哉三年之中以孙权不服复班太宗论于天下明示不愿征伐也他日又从容言曰顾我亦有所不取于汉文帝者三杀薄昭幸邓通慎夫人衣不曵地集上书囊为帐帷以为汉文俭而无法舅后之家但当飬育以恩而不当假借以权既触罪法又不得不害矣其欲秉持中道以为帝王仪表者如此胡冲吴歴曰帝以素书所着典论及诗赋饷孙权又以纸写一通与张昭】
　　评曰文帝天资文藻下笔成章博闻彊识才艺兼该【典论帝自叙曰初平之元董卓杀主鸩后荡覆王室是时四海既困中平之政兼恶卓之凶逆家家思乱人人自危山东牧守咸以春秋之义卫人讨州吁于濮言人人皆得讨贼于是大兴义兵名豪大侠富室强族飘扬云会万里相赴兖豫之师战于荥阳河内之甲军于孟津卓遂迁大驾西都长安而山东大者连郡国中者婴城邑小者聚阡陌以还相吞灭会黄巾盛于海岳山寇暴于并冀乘胜转攻席卷而南乡邑望烟而奔城郭覩尘而溃百姓死亡暴骨如莽时余年五岁上以世方扰乱教余学射六岁而知射又教余骑马八岁而能骑射矣以时之多故每征余常从建安初上南征荆州至宛张绣降旬日而反亡兄孝亷子修从兄安民遇害时余年十岁乘马得脱夫文武之道各随时而用生于中平之季长于戎旅之间是以少好弓马于今不衰逐禽辄十里驰射常百歩日多体健心每不厌建安十年始定冀州濊貊贡良弓燕代献名马时岁之暮春勾芒司节和风扇物弓燥手柔草浅兽肥与族兄子丹猎于邺西终日手获麞鹿九雉兎三十后军南征次曲蠡尚书令荀彧奉使犒军见余谈论之末彧言闻君善左右射此实难能余言执事未覩夫项发口纵俯马蹄而仰月支也彧喜笑曰乃尔余曰埓有常径的有常所虽每发辄中非至妙也若驰平原赴丰草要狡兽截轻禽使弓不虚弯所中必洞斯则妙矣时军祭酒张京在坐顾彧拊手曰善余又学击劒阅师多矣四方之法各异唯京师为善桓灵之间有虎贲王越善斯术称于京师河南史阿言昔与越游具得其法余从阿学之精熟尝与平虏将军刘勲奋威将军邓展等共饮宿闻展善有手臂晓五兵又称其能空手入白刃余与论劒良久谓言将军法非也余顾尝好之又得善术因求与余对时酒酣耳热方食竿蔗便以为杖下殿数交三中其臂左右大笑展意不平求更为之余言吾法急属难相中面故齐臂耳展言愿复一交余知其欲突以取交中也因伪深进展果寻前余却脚勦正截其颡坐中惊视余还坐笑曰昔阳庆使淳于意去其故方更授以秘术今余亦愿邓将军捐弃故技更受要道也一坐尽欢夫事不可自谓已长余少晓持复自谓无对俗名双防为坐铁室镶楯为蔽木户后从陈国袁敏学以单攻每为若神对家不知所出先曰若逢敏于狭路直决耳余于他戏弄之事少所喜惟弹棊畧尽其巧少为之赋昔京师先工有马合乡侯东方安世张公子常恨不得与彼数子者对上雅好诗书文籍虽在军旅手不释卷每每定省从容常言人少好学则思专长则善忘长大而能勤学者唯吾与袁伯业耳余是以少诵诗论及长而备歴五经四部史汉诸子百家之言靡不毕览博物志曰帝善弹棊能用手巾角时有一书生又能低头以所冠着葛巾角撇棊】若加之旷大之度励以公平之诚迈志存道克广徳心则古之贤主何逺之有哉

</div>
    <div class="pagination">
<a href="三国志_page3.html">上一页</a><a href="三国志.html">1</a><a href="三国志_page2.html">2</a><a href="三国志_page3.html">3</a><span class="current-page">4</span><a href="三国志_page5.html">5</a><a href="三国志_page6.html">6</a><a href="三国志_page7.html">7</a><a href="三国志_page8.html">8</a><a href="三国志_page9.html">9</a><span>...</span><a href="三国志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
