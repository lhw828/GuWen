<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 230 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 230 页/共 291 页
  </h1>
  <div class="content">
   是时，滇边野夷杀英官马嘉理，英公使诉於朝，朝旨趣捕急。玉科搜获而通凹、腊都等十五人，钅巢送省城伏诛。谳定，会邓川罗洪昌谋乱，袭州城，遂移师马甲邑，克东山，擒渠率。二年，移广西右江镇。创发，乞解职，疏甫上，適苏开先陷腾越，势岌岌。玉科力疾视师，不百日悉平之，被赏赉。三年，徙广东高州镇。六年，署陆路提督，坐其侄汝楫仇杀知府孔昭鈖，镌三级。寻复。
　　十年，法越事起，率师出关，扼观音桥，法军至，设三伏败之。闻谷松警，亟往援，而敌已乘虚入，数战皆利。明年，法以重兵入关，教民应於内。玉科曰：“吾百战馀生，今得死所矣！”开关搦战，中砲亡，诸军皆溃，至无人收其尸。李秉衡莅关，乃归其丧，妻牛氏殉焉。追赠太子少保，谥武愍，予大理、镇南关建祠。毓英所部多骁将，玉科外，首推李惟述。
　　惟述起锦江绅团，尝与和耀曾施方略，谋所以缀寇，故省城获保无事。逮马荣败，回众走城外，犹留顿弗去，毓英患之，召惟述计诛其悍将。悍将故暱惟述，一日，天乡明，惟述率千人入其壁，悍将方沐，诘所来。惟述曰：“奉上官檄讨野夷，不识路径，故来问。”悍将指画以示，惟述从其背击杀之，大呼曰：“为兵者出前门，从逆者出后门！”回众惊散，省城遂无寇踪。累勋至都司，补鹤丽镇游击。克楚雄，迁参将，署维西协。与经历锺念祖分攻广通、南安，下之，补顺云协，署开化镇总兵，仍留驻其地。无何，寇涌至，城再陷。惟述虑残民，佯议和，卒以计脱归，坐免。
　　是时，省城复震，马如龙专倚汉兵守城。惟述分领其众，内诘奸宄，外御强敌，省城复安。论功，复故官。从毓英攻杨林，寇败溃，然犹坚守小偏桥、十里铺，冀断我粮餽。惟述乘胜克一撮缨、萧家山，又与岑毓宝攻克石虎冈，运道始达。进平罗次，复楚雄，军势大振。已而州西又告急。毓英谓西军弛律，咎在诸将不和，乃以大理、丽江军事属玉科，而属惟述以云、蒙、赵。惟述遂攻克镇南，镇南为大理屏蔽，寇以全力死守，至是拔之，寇益蹙。上念其苦战，赐珍物。
　　迤西用兵，频岁饥嗛。先是，惟述遣军攻云南，久弗克，弥渡亦旋得旋失。嗣与玉科谋，乃檄诸军毋浪战，期秋穫整军。届期果大破云南驿，分兵略弥渡，并克之。又与玉科会军蒙、赵。杜文秀者，故永昌累，初匿大小围埂。其据大理也，围埂回实助之。玉科图取大理，惟述亦统兵克大围埂，而小围埂犹据壁自保。逾岁，轰克之，檄署腾越镇，收其地。进攻乌索，未下，遭忧归，不复出。久之，卒於家。
　　初，玉科尝杀仇，持其首谒毓英，意诘责即为变。毓英笑勿问，且善抚之。惟述性戆直，业骡马，初不知希荣贵。及奉上赏白玉搬指，適与指合，乃惊叹天子圣神，益效忠无贰志。所设市肆，悉以“巴图鲁”号名之，其荣幸朝命如此。平滇，杨、李功为多，而玉科用兵，则尤神於出没云。
　　蔡标，字锦堂，贵州威宁人。家贫，落魄无以自资，入滇，设汤饼肆宜良。以胆略称。久之，充练目。从岑毓英军克宜良、路南，补把总。同治二年，马荣据省城，毓英坚守籓署，誓与城存亡。标领死士数十人潜至，叩门入，毓英惊喜。标问：“有军械否？”曰：“有。”标曰：“寡不敌众，奈何？当为公募兵！”遂往宜良、路南鸠集旧部，得千人，毓英赖以成军。籓署获全，标之力也。及马如龙至，标率效力战，荣败走。从征迤东西，连下十馀城，进规曲靖。寇袭潘文元营，标率三百人顿陶家屯扼后路。张保和蹙寇至海坝，标分兵要之，寇溃入城。克曲靖，迁守备，赏花翎。
　　五年，毓英西征，标引兵从。时镇雄降寇复叛，漆维新据子山，李开甲据磺山。毓英策先攻角奎，令标为前驱。抵雄塊，寇出拒，大破之，连拔二山，斩二逆。明年，从攻猪供箐，与诸将直捣中坚，下之。移师海马姑，夺红岩、尖山，乘胜薄其栅。标贾勇先登，诸军鼓譟继进，擒渠率。凯旋，擢游击。七年，署镇雄营参将。会杜文秀偪省垣，标出宜良、汤池，略七甸。未几，武定、禄劝连告警，复与杨国发攻富民，缀寇势。寇攻杨林亟，标往援，连破小街、白龙桥巨垒。垒甫得，旋复失，势益炽。标入自长坡，寇殊死战，不可败。翼日，自石子河逾文笔山而下，佯北，诱寇入，攻克东山寺，尽夷杨林寇垒。八年春，援师宗，攻破洛红甸、豆温乡，拔其城。於是嵩明、富民相继收复，省城始安。
　　明年，威宁陈大杆据红崖，杨绍贵等据香炉山，四出剽夺。标越境助击，诱执陈酋，钅巢送州城；吴奇忠亦破香炉山。事宁，擢标总兵。十一年，诸军环攻大理伪城，标略其南，力战一昼夜，克之。南门寇欲窜下关，标复自城追出截击之，无幸免者，晋提督。十二年，移攻云州，抵猛朗，望见寇壁坚緻，标曰：“此宜先绝外援也！”乃遣陆纯纲等扼邦盖、丙弄，而自率师克猛朗，歼其酋丁雁甲。论功，赏黄马褂，檄署鹤丽镇总兵。全师抵城下，标攻北门，段瑞梅等自东南梯而下，轰击之，尽殪。又先后平永北、宾川妖匪，腾越、乌索降匪，开化、大窝子窜匪，更勇号额尔克。光绪二年，入觐，道贵州，毓英留统威宁练军，扼守要隘。已，复平梵净山馀匪、桐梓会匪、湖南董倒寨回匪。
　　七年，毓英移抚福建，标率滇军渡台，诏补云南开化镇，仍驻台北。逾岁，赴本官。十年，法越事起，标募旧部出关，宣光、临洮数战皆利。其守富良江，遍掘地营，法砲不能中，岑军驻河内者遂不为所窥。著有地营图说，甚明晰。十三年，署云南提督。毓英檄治倮黑山军事，标率师前进，效力合攻，夷缘江百数十垒，诛其魁张春发，拓地千五百里。二十年，录平永北夷匪、广南游匪功，赏双眼花翎、头品服。越六年，再入觐。会两宫西幸，即赴行在，随扈入陕。抵西安，廷旨命招旧部。寻坐约束不严褫职，诏念前功，予留任。明年，还滇，以所部罢弱，解遣之，释处分。三十一年，徙广东琼州镇。次年，卒。附祀毓英祠，予威宁建祠。
　　瑞梅，字春堂，籍剑川。有勇略，年十六从军，隶毓英麾下，战常陷坚。攻猪供箐、柯渡、大理，并冒险进。历龙陵营参将，维西、永昌协副将。同治十三年，入觐，赏黄马褂，予云骑尉世职，擢记名提督。寻署腾越镇总兵。光绪间，以边兵乱，城陷，随复之。后卒於官。
　　夏毓秀，字琅溪，云南昆明人。少以义勇著。滇回乱，以堡长从军，充选锋。昆明被围久，粮餽阻绝，道殣相望。毓秀率团勇助击，运道始通，补千总。师克路南、禄丰，积勋至守备。
　　同治二年，岑毓英引兵西，遣毓秀略富民，擒其酋马富，富，马荣弟也。乘胜克嵩明、陆凉、武定，署参将。毓英虑元谋回挠后路，使毓秀要之。攻克附城巨垒，偪攻县城，截其粮路，寇患饥乏，弃城走，进复马街。三年，回酋李芳园陷白井，击卻之。规曲靖，师屡失利。毓秀至，寇狃数胜，易视之，且登城作谩语。毓秀愤甚，率死士先登，疾击之，寇大溃，合兵下霑益、马龙。明年，补提标右营游击，统领四十八堡民兵。七年，西寇陷禄丰，毓秀败绩，退安宁，分兵扼腰站、禄。逾岁，寇涌至，再败，毓秀退入省城，坐免官。已而寇大举分道入，马如龙出大西门御之，参将杨先芝等倒戈相乡，毓秀被重创。又明年，攻杨林，击破十里铺，复官。毓英规安宁，毓秀自蓖郎绕出碧鸡关下，潜师袭大小普坪，克之。进取独树铺，会岑毓宝复其城。九年，论克广通、南安功，迁副将。
　　十年，攻东沟，寇出拒，败之，师深入，毓秀陷重围，迳路危■C7，弃马步战，身受十数刃。如龙驰救，舁归壁，晕眩死，有间苏，将校环泣，毓秀慨然曰：“丈夫以身许国，马革裹尸，固大快事！奚悲为？”闻者莫不感奋。创小差，整军复进，卒夷寇垒，擢总兵，赐号利勇巴图鲁。移攻云州，寇筑碉环城誓死守，师久攻不下。毓秀先分兵夺碉，孤城危棘，寇无固志，遂拔之，以次复腾越及大小猛统。十三年，入觐，上垂视伤痕，慰劳备至，益感激愿用命。会创发，乞归。
　　光绪二年，赴四川，统领省标十营。七年，松潘番蠢动，数扰边，命署总兵治之。既至，擒首恶，抚良懦，番民以安。其地固荒服，设学额百馀年，多为他邑人所占，讴诵益寂寥。毓秀方夷大难，即选聪颖子弟入署读书，斥私财建书院，广延名宿，崇化励贤，至是始闻弦歌声。九年，实授。莅镇十载，培堤岸，濬沟洫，储仓廪，士民德之，至建生祠以祀。
　　二十年，朝鲜乱起，日军侵奉天。毓秀自请赴前敌，比入京而和议成。会鹿传霖出督四川，奏毓秀自随，於是再莅松潘镇任。初，甘肃循化番族拉布浪寺夙强悍，数越界侵掠。毓秀初莅镇，遣兵防守，安抚馀众，而拉部擅命如故。既复任，遂率将士出关，克碉十馀，擒渠率，斩以徇诸夷。诸夷皆伏服，莫敢惕息。蜀边宁静，擢提督。巴塘西三岩野番数入边，商旅苦之，号称“夹坝”。毓秀率众入其部落，招诱首领，宣播朝威，动以祸福利害，诸番皆束首归命，晋头品秩。
　　二十六年，授贵州提督。会拳乱作，亟统兵入卫。抵蒲州，车驾西幸，命率师驻韩侯岭，许专摺奏事。明年，调湖北，命分所部留守太原。毓秀以三子瑞符领六营诣防，而自率全军随扈北上。寻移广西。逾岁，行次广东，总督陶模奏署陆路提督。九月，还湖北。宣统二年，创发，卒於官，谥勇恪。
　　毓秀性忠朴，不治家人生产。治军数十年，布衣蔬食，见者不知其为专阃云。
　　何秀林，云南宜良人。少从岑毓英军，攻罗川，袭定远，略曲靖，每战必克，累功至守备。讨猪供箐，寇悉锐出，围攻姜飞龙前营，毓英往援，令秀林策应，於是夹击，大破虏，复进捣中坚，擒其酋陶新春，合师剿克海马姑，迁游击。同治七年，西寇围省城，从毓英自宜良七甸破大小石垅、麻苴、新村，进取大树营。运道达，移师呈贡，败晋宁、昆阳援贼，拔其城，迁副将，赐号效勇巴图鲁。
　　攻澂江，迭克要隘，直薄城下，城寇遁，毓英攻西北二门，秀林助之。张元林败入城，官军梯而登，马忠入西门，秀林入东门，元林惧，仰药死。澂江平，与李廷标协守杨林。八年，寇犯邑市旧县，防军告亟，秀林赴之，连破马家冲、前街、邑市。会廷标亦往援马龙，两军以无主将失和，寇蹈瑕入杨林。秀林闻警驰还，励众坚守，而都司杨桐等先溃，秀林遂陷重围。李惟述援军弗能至，秀林力尽，溃围出，被巨创，退保宜良、北屯。杨林陷，坐免。秀林营员何裔韩伤重几死，犹携文卷以行，与秀林收集溃兵，赴省助战，大板桥之役，与有力焉。
　　其秋，攻易门，与署知县周廷献克西门、大小龙口及黄泥堆，断樵汲，分兵佯攻西北，诱寇出，而遣将潜袭西南。秀林督军冲入，寇惶恐，伪乞抚，秀林弗许，卒大破之，复故官。无何，粤寇陷禄丰，秀林约练目丁同义反正。同义倒戈以应，秀林分军夺门入，擒渠率，城遂复，晋总兵。九年，师攻澂江，秀林破城外五山巨垒，寇掘地为营，师久无功。秀林诈退，隐卒诱之，回酋马敏功等堕其计，并殒於阵，馆驿遂无遗寇，进克鐍兮，擢提督。明年，补普洱镇总兵。
　　光绪十年，法越事起，从毓英出关，统三千六百人驻兴化。法军退宣光，勒兵而进，丁槐军西南，秀林军东南，攻大寺、大寨，破之。城内法军开壁出荡，秀林所部中弹数十人，战益力。法军驰入壁，城外垒栅林立，砲台棋布。秀林数攻城，为所絓，乃开地道轰溃之，於是攻城无所阻，遂偪城而军。十一年，法军数万来援，刘永福军溃。秀林遗马维骐往救，坚守地营，敌不得逞。已而维骐亦被困，秀林至，法军乃解去。周视各营，伤亡既众，不获已，退顿城下。策敌必猛攻，豫窖地雷以待。敌果至，雷发，法军死伤枕藉。秀林乃从容集残军，退保同安，图再举。和议成，罢戍，移临元镇。十六年，卒。
　　杨国发，云南建水人。讨云南、贵州匪，以战功数迁至守备。咸丰十年冬，署提督申有谋攻富民，国发长左翼，诸生张执中导之出麦厂间道，克黄土坡、永安庄。入城，围攻之，寇弃城走，迁都司，赐号果勇巴图鲁。明年，进剿禄丰及广通各井，皆下之。
　　同治二年，从岑毓英西征，连下十馀城，直趋楚雄。国发先克古山寺、双桥巨垒，飞炬焚之，夺东门入，城克。会大姚告警，国发领兵赴救，破援贼桃花村。合城围，知县硃士逵举火应，约期启关，大姚平。移攻镇南，以寇援大至，檄还省。三年，权元新营参将，与诸军拔曲靖，并复霑益、马龙，再迁至副将。四年，广西州土寇啸乱，杀游击陈萃、知县李瑞枝，国发率师讨之，斩其酋张显，境赖以安。越三年，西寇围楚雄亟，国发从间道入，与守将李惟述日夜鏖战，经月馀，攻不剋，粮尽援绝，城陷。国发冒围出，仍绕道还省。
　　七年，寇分路大举，一自富民据城西北，一自安宁据城西南。毓英入援，遣国发扼杨林。俄而李芳园等悉众来犯，势张甚。国发告亟，毓英使蔡标赴之，与国发破小街、白龙桥。旋为寇所乘，地复失，乘势偪城下，缚草束薪，累积如堵墙，列枪砲其上，俯击城中，谓之“柴码兵”，将士损折过半。国发不获已，再告亟，请援师，毓英自将兵破之，檄国发署普洱镇总兵，顿师桃园，接应诸路。
　　八年，寻甸回围马龙，国发至，会诸军战卻之。夜将半，进掩贼营，乘风纵火，熛烟张天，尽焚其垒，围解。转斗逐北，连破十里铺、小偏桥、长坡六十馀里，迁总兵。规弥勒竹园村，马世德构开、广回来援，国发破之赵林寨。十年，攻云南县，与惟述会军普淜，分道入，国发迭克要害。寇窜观音寺，国发麾兵击之，又毁七碉，直薄城下，与惟述军合。十一年，轰裂城垣三十馀丈，相继而登，巷战一昼夜，拔之，留所部守其地。秋，徙镇下关，进围榆城，先后克大小围埂，擢提督，赏黄马褂，更勇号绰勒欢。
　　十三年，再权普洱镇。光绪七年，毓英抚福建，国发率师驻台北。明年，还云南。十年，从毓英援越南宣光、临洮，每战皆克，予优叙。二十六年，卒，附祀毓英祠，予本籍建祠。
　　张保和，云南师宗人。初从岑毓英讨回寇，积功至守备。同治六年，越境讨猪供箐，屡获胜。寇窜海马姑，复与蔡标等合击之。攻大寨，悍酋张项七死拒，保和执予以刺，堕马，枭其首，寇气慑，诸军乘之，大捷，迁游击。明年，西寇围省城，毓英入自曲靖，遣保和为前锋，攻克石虎冈，驰救邵甸，破之。移师杨林，迭克要害，皆挥矛冲阵，所向辄靡。寇见保和旗帜即反奔，无敢与抗者。数负重伤，裹创力战，气不少沮。先后攻克呈贡、晋宁、富民、嵩明，大小百馀战，未尝一挫。省围解，迁副将，赐号扬勇巴图鲁，署楚雄协。
　　规昆阳，遣都司陈贵等自津径取河西乡，而自率师攻仁和街，越墙而入，手刃悍寇数人，一鼓克之，河西亦平，於是城围合。保和揆形势，谓宜先克海口，因勒兵以进，村民争迎附，二十馀寨皆下，遂复州城，署开化镇总兵。九年春，攻弥勒竹园，马世德赴救，保和迎击之，身先陷阵，弹贯鼻及眼，血盈面，士卒愤懑，卒大破之。连克上下坝，竹园平。赴本官，更勇号曰刚安。进取茂克，战数捷，阿迷、大庄望风詟惮。夺后山，增筑砲台，俯瞰其寨，日夜轰击之，汲路绝。寇骇乞降，保和许之，收器械，捕恶党，徙降回大庄。十一年，以次复田心、日者乡。时赵发攻鐍兮未下，保和自开化驰剿。直抵马街，破上下两寨，徙降回新兴，擢提督。十二年，论克腾越功，赏黄马褂，授鹤丽镇总兵。
　　十三年，开化大窝子土夷复叛，毓英收抚之，檄保和再莅开化镇任，发兵二千，责千总李瑶等戍其地。瑶等纵兵凌虐，於是土夷大愤。逾岁，光绪改元，回酋马河图嗾与汉民閧，保和欲树功，与署知府姚嘉骥侈张其事，请调兵数千，发饷巨万，剋期大举。毓英廉得实，斥之。保和怒，乃罢戍，以失守闻。毓英遣何秀林进击，保和诇将至，宵入燔数寨，称克复。毓英乃罢保和。明年，调湖南永州镇。三年，卒。
　　保和在滇将中以智勇著，功亦盛。其卒也，年未四十，时人惜之。
　　论曰：滇回初起，势颇盛，自如龙反正，其气始衰。然非有以善驭之，剿抚兼施，滇事亦未易定也。耀曾善于结士，玉科神于用兵，标等皆善攻坚；而毓秀忠朴，兵后能崇儒兴学，尤称知本，民建生祠以祀之，宜哉！

　　列传二百四十四
　　蒋东才  刘廷  李承先  李南华  兄子得胜  董履高  董全胜
　　牛师韩  曹德庆  马复震  程文炳
　　方耀  郑绍忠  邓安邦
　　蒋东才，字轶众，安徽亳州人。咸丰初，捻酋张洛行围城，筑砲台高阜，俯击城中，东才兄遇害，愤甚，乃创义团，为官军前驱。会城中粮尽，东才杀马飨士，与同邑刘廷、李承先夜縋城出袭，毁之，寇遁。
　　四年，投豫军，英翰器其才，俾充哨长。战亳北，被巨创，卒擒其渠。南道团练大臣毛昶熙檄领东震营，累勋至守备。商丘寇之据金楼也，东才筑土为山顿其上。寇来袭，辄败去，纵兵乘之，遇伏，砲石雨坌。东才方解衣激战，寇突出袭我后，东才回矛决荡，大歼其众，寨拔。同治二年，规汝宁。夜获逻卒，东才乃服寇装，效口号，夺门入，诸军踵之，夷巨垒。乘势下南阳、息县，又败之商丘大周集。数迁至副将。七年，张总愚北犯，东才攻以火，殪寇千馀。又截击任柱等黄河、徒骇间，晋总兵，赐号威勇巴图鲁，徙守运河。捻平，擢提督。明年，赴陕征甘肃窜匪，并败退波罗营以西马贼，更勇号额腾额。十二年，从克肃州，赏黄马褂。事宁，假归。
　　光绪初，统领豫军。先后疏浚贾鲁河、京师内外城河。除甘肃凉州镇总兵，仍留豫。十三年，黄水暴涨，力护郑州以下堤工，救难民二千馀。风雨罢劳，遘疾困笃，俄卒於工次。优诏赐恤，予开封、亳州建祠。
　　廷既解亳围，旋夺西境两河口，补千总，从宋庆驻守宋集。同治间，从攻怀远，平高丘，积功至参将。任柱等掘荥泽将图北，又从庆迎击。夜率壮士袭其营，寇南走，廷截之光州，诛其酋张显。复破张总愚於饶阳、临邑，擢总兵。西捻平，晋提督，赐号额腾依巴图鲁。八年，入陕平绥德，赐秩头品。宁夏既宁，赏黄马褂。光绪四年，卒於洛阳，祀亳州。
　　承先，字光前。少英敏，好读明戚继光书。亳平，赴归德击高州匪，拔汝宁寨，与有功。同治间，攻张冈，匪首孙葵心来援，围承先数匝，冒围出，裹创力战，败之，迁都司。进解光州围，连败之上蔡、祥符。守黄河，降中牟寇冯增，再迁副将。张总愚窜畿南，又从庆败之饶阳，赐号节勇巴图鲁。长驱玉林镇，战良久，中矛，浴血陷阵，大捷。逐北济阳，直蹙之黄河，晋号志勇，擢总兵。录守运河功，晋提督。
　　光绪十四年，河工成，遣散夫役近数万，为奸民所惑，啸聚硃仙镇。提督董明礼被围，巡抚倪文蔚议剿，承先止之曰：“用兵必有溃扰，归、陈各属不能安枕矣！且河工夫役数十万，设有牵动，患更大。”乃单骑往抚，杖其前者数人，馀皆愕错，受部勒。十七年，署河北镇总兵，自同治八年至是凡三摄矣。寻补归德镇。四月，卒。亳民感之，建祠以祀。
　　李南华，字孟庄，安徽蒙城人。咸丰初，粤寇陷江宁，淮北捻蜂起。南华治团卫乡里，击捻数获胜，累勋至守备。捻入境，率死士百人拒之，斩悍贼百馀，进讨群捻，七战皆捷，迁游击，赐号猛勇巴图鲁。
　　同治改元，平澮北。先是，苗练沛霖跨有长淮，既输款发、捻，大诛练之异己者，群练帖伏。独南华与抗，翦除其党，沛霖怒，遣张建猷等围蒙。南华破之马家店，再至再败之，寻就抚。明年，复叛，筑垒蒙城东南，断我粮运，南华会总兵王才秀击卻之。沛霖深堑长濠，谋久困。南华誓死守，数出战，负重创，力疾攻之，尸山积。会粮绝，令众潜取之以为食，一夕皆尽，寇大駴。出奇兵夜袭之，夺其辎重以归，斩馘不可称计。僧格林沁入城，见家食人肉，南华竟体创痕，深叹异之。唐训方上其功，超擢总兵。未几，统全军驻守怀远。三年，徙临淮、寿州。闻任柱入蒙境，亟还军，而捻又窜豫，巡抚乔松年移抚陕，奏自随。张总愚扰关中，率师驰击之。陕事定，称疾去。
　　久家居，慷慨好义，值岁饥嗛，毁家纾难，诵声如沸焉。光绪二十四年，土寇牛世修倡乱涡阳。南华闻警，率练勇赴援，会各军击退之。明年，巡抚邓华熙疏荐其才，令综凤、颍、六、泗团练，参皖北军事。数获剧盗，萑蒲敛迹。调赴豫，权河北镇总兵，寻补福建汀州镇。二十八年，卒。乡人思其德，籥建蒙城专祠，报可。
　　其兄子得胜，佐治乡团，亦颇力。沛霖之乱，战常陷坚。累迁参将，赐号奋勇巴图鲁。蒙围解，改练为军，俾得胜领之。转战直、鲁、苏、豫，颇有功。克宿迁、郯城，擢总兵，补安庆协副将。直、东平，晋提督，更勇号曰刚安。移军江宁，平土寇胡志瑞乱，仍归於亳。十七年，卒，恤如制，附祀英翰祠。
　　董履高，字仰之，安徽合肥人。咸丰末，粤寇乱，治练卫乡里。同治元年春，李鸿章治军上海，履高隶戏下，从援北新泾、四江口。师攻常熟弗克，履高率敢死士数百先登，拔之。连克昭文。历迁至守备。二年，从克江阴、无锡、金匮，移师浙江。时寇麕集嘉善，江、浙道梗。西塘势险奥，寇据为嘉善犄角，殊死众。履高率众泅济，直薄垒下，砲弹掠肩过，弗少顾，譟而上，手刃数悍贼，夺纛而舞，气百倍，寇惊乱，拔西塘。旋克嘉善，江、浙师始相应。四年，师复宜兴、荆溪、嘉定、溧阳，履高每战必克。追击金坛寇，斩馘数千，馀党星散。五年，援湖州，破广德，晋游击。
　　鸿章征捻，檄履高出淮城，次车桥镇，遇寇，击败之。寇截淮关税银，一日夜驰数百里夺还。时捻酋张总愚窜陕西，任柱、赖文光窜山东，履高东西驰逐，夷阬谷，拔卤莽，当者辄靡。捻集麻城、光山、固始间，编木为城，实土其中，燃砲俯击，众莫敢偪。履高率千人，夜掘隧，曳木入，衷击之，尽殪，擢副将。事宁，假归省亲。九年，募淮军赴晋防河，以功晋总兵。
　　光绪三年，蒙古草地马贼蜂起，移师防归化、包头。沙漠平衍，寇骑梠疾，日尝数遇，以寡击众，月馀，讨平之。母忧去。五年，起署浔州协副将。郁林大竹根故盗薮，官军莫能制。履高至，潜易装诇其地，选劲卒数百，距寇巢十里外而军，佯示怯，寇易之，不戒备。忽大风雨，履高锐师宵加之，击杀数百人，寇奔遁。
　　九年，法越肇衅，移顿南宁、龙州备策应。明年，再署浔州协。思恩革生莫梦弼构苗匪，广、黔各匪，据五岗以叛。五月，深入苗疆，擒梦弼诛之，事遂定。擢提督，赐号奇车伯巴图鲁。调署新太协，仍驻龙州。十月，徙屯枚，与法军血战数昼夜，左足中砲几断，当轴遽易之，谅山遂陷。年馀，创平，除庆远协。寻谢病归。十五年，补广西左江镇总兵，严军纪，能捕剧盗，乡民感之，为立主生祀焉。
　　二十五年，调直隶正定。时拳民始萌蘖，月朔望说法愚民。履高督兵擒其渠，绳以法，馀皆股栗，匪卒不敢入境。明年，畿辅大乱，独正定晏然。历江苏淮扬镇、贵州安义镇，袁世凯疏留北洋练军。三十一年，除寿春镇。淮流盛涨，城不没者数尺。履高晨夜徼循，修补救护，城得无虞。三十二年冬，巡视泗州防营，坠马，旧创发，假归。越二年，卒。诏优恤，予建祠。
　　董全胜，字凯臣，江苏铜山人。同治初，以把总隶李鸿章军，充马队官。攻无锡，全胜率敢死士为军先，擒伪潮王黄子隆，城遂克。复金匮、宜兴、荆溪、溧阳、常州、嘉兴，皆有功，累擢守备。移剿捻，贼扰福山、宁海诸地，全胜分防吴家闸，潜出贼背夹击，毙无算。贼南窜，复败之莒州、沭阳，追抵海州境，贼创亡略尽。赣榆六塘河之战，毙贼尤夥。东捻平，擢游击，赏花翎。张总愚窜畿南，全胜败之安平。贼偷渡滹沱河，全胜追剿伪怀王邱得才一支殆尽。贼趋天津，全胜冒雨急驰，绕截贼前。贼回窜高唐，南走陵县、临邑，適黄、运涨，贼既困於水，又屡受巨创，不能军。西捻肃清，擢升参将。驻津沽管练军营，率所部开濬陈家沟，抵北塘咸河百馀里，岁溉稻田无数。
　　光绪十四年，以塞永定河决口功，升副将。北运河红庙漫口，全胜率军堵塞，诏以总兵记名。二十二年，王文韶督直隶，擢充天津练军翼长，兼带中营砲队。二十五年，卒，年六十，恤如例。
　　全胜治军四十年，与士卒同甘苦，故临阵咸为效命；又善以寡击众，身经数百战，未尝一挫败。鸿章恆称之。
　　牛师韩，安徽涡阳人。父斐然，官知府，在乡治团练。师韩随父击贼，数挫之，称“牛家团练营”。咸丰八年，投皖军，破赵家海、檀城集，收抚各圩。十一年，发、捻各寇窜扰睢宁。师韩以少击众，克周堂，积勋至守备。同治二年，苗沛霖据凤台，与捻首张洛行互犄角，数百里寇寨林立。蒙城被围久，士卒无现粮，城几溃。英翰方牧宿州，亟赴援，而悍党斜趋西南，将袭我后。適师韩率骑旅至，战卻之，又出奇兵通运道。已而英翰以凤颍道统蒙、亳诸军，与捻相持数月。师韩常以骑兵摧寇锋，援师续至，复选卒溃围会援军，躏寇垒数十，飞弹伤额，裹创力战，寇党歼焉，围解。
　　先是，英翰计擒洛行，及其子喜、义子王宛兒，夜献僧格林沁军，先遣师韩单骑诣大营，乞兵迎解，穿寇垒而过。比寇觉，驰劫之，不及，张酋竟骈诛，时师韩年甫冠也，再迁至游击。嗣从英翰剿发寇，战霍山黑石渡，大败之。未几，陈得才、蓝长春等构党号十万，游弋英、霍、潜、太间。师韩请英翰剿抚兼施，不及旬日，降者踵接。得才穷蹙自裁，而长春犹嵎负。师韩苦战，婴十馀创，屹不动。旋蓝逆伏诛，馀众悉平。张总愚合赖文光、任柱窥蒙、亳，围雉河集。师韩闻警，率师直薄寇营，内外夹击，遂解重围，擢参将，赐号信勇巴图鲁。
　　六年，任柱窜山东，截之於郯城，又击退宿迁、运河悍贼。东捻平，超擢总兵，更勇号曰达春。七年，西捻窜直、豫间，英翰请驰兵汴梁，入卫畿辅，檄师韩率骑旅三千会援。寻命驻黄河以南备守御。师韩日与豫捻鏖战，所向辄捷，长驱山东境，复与诸军截之恩县。捻惊走，蹑至盐山、海丰，驰四昼夜抵高唐。捻涌至，将犯运河。会天大风，师韩趋上风邀击，寇大溃。西捻平，赏黄马褂。英翰疏称其好谋能断，堪胜提镇任。捻酋宋景诗逋诛，复以计擒僇之，晋提督，赐秩头品。
　　光绪元年，授河南归德镇总兵。十五年，调河北镇，遭父忧去。二十年，日韩构衅，授甘肃宁夏镇，命入卫，驻军榆关。事定，还本官。二十一年，河湟回蠢动，师韩赴之。次西宁，闻平戎驿被围久，亟入。大峡距驿四十里，悍回数千恃险负命。师韩以四百人制之，血战竟日，贼败溃，复大峡，其小峡寇亦遁。旋创发，卒於军。当其赴援时，阴雨弥旬，山迳耸巘，行帐无所用，士卒有假居旅舍者。提督董福祥劾之，议夺职，师韩未及知而已疾终。事闻，诏复故官。总督周馥状其绩以上，予原籍建祠。
　　曹德庆，安徽庐江人。粤寇蹂皖，练团保境。嗣从官军克柘皋、三河，被重创。改隶淮军吴长庆麾下。同治改元，李鸿章督兵上海，檄德庆探贼，尽得其虚实，大破贼新桥。时总兵程学启被围，复从长庆疾击之，围解。自是官军连下十馀城。德庆战常陷坚，积勋至守备。水陆军规苏州，德庆一军为游兵。苏城既下，从克无锡、金匮，移师援浙，助击平湖、乍浦、海盐，据寇弃城走。兴城寇来犯，迎击败之，弹贯右臂，裹创克嘉善，攻嘉兴。从刘铭传克常州，徇下宜、荆、溧、太、嘉诸邑，晋参将。再从郭松林援浙，克湖州；援闽，克潭、浦。东捻平，擢总兵。防直、东运河，铭传困西捻黄、运间，德庆领所部横击之。西捻平，晋提督，赐号烈勇巴图鲁。师旋，驻守江苏，历扬州，徙浦口。会天旱，天长、盱眙盐枭煽乱，擒其渠陈红庆诛之，解遣胁从数万人，发粟赈饥。驻江阴，建议筑鹅枭嘴及下关砲台。
　　光绪二年，统淮扬水师，疏濬赤山湖埂，荡金陵诸河道。十年，法越衅起，移军防吴淞，增筑南石塘、狮子林砲台。曾国籓疏荐其设防要隘，不避艰险，授狼山镇总兵，留防如故。皖北饥，输巨金助赈，诏旌之。十六年，罢戍，赴本官。时通海里下河纵横数百里，枭寇出没，民苦之。德庆尽法惩治，奸宄浸息。二十七年，卒，恤如制，从祀长庆祠。
　　马复震，字心楷，安徽桐城人。曾祖宗梿、祖瑞辰、父三俊，均见儒林传。复震年十六，袭云骑尉。以祖若父均死于贼，誓欲杀寇，投诗曾国籓行营。国籓奇其才，遂檄令增募兵，号淮勇。初，国籓治团练长沙，号湘勇。李鸿章募兵皖北，以淮勇继之，然初不称淮勇。淮勇之名，实自复震始。
　　国籓困祁门，复震扼祁门櫸根岭。次年，会军御寇石门桥。又从攻徽州，拔统领唐义训於重围。迭克黟县、徽郡，又大捷屯溪、岩市，以解徽州围；大捷孔灵，以克绩溪、祁门。复震性刚，不能下人，人或谗之国籓，国籓稍稍戒饬之。复震颇责望国籓，谓：“不当用人言戒我，乃不我知也。”会左宗棠率师征浙，调复震从攻馀杭，比战皆捷。馀杭既克，追寇至遂安、开化、马金。湖州既克，追寇至铅山县坊湖镇。常为诸军选锋，积功至副将。宗棠奏其血性过人，胆识坚定，又好学知书，请改文职，格於例，以总兵随宗棠剿捻陕西。
　　复震自初入军，即誓死灭贼，捻平，年三十，始归娶。事母孝，友爱诸弟甚至。生有奇姿，骯髒不平，往往至於大醉泣下，辄歌诗以自遣。海疆日益多事，朝廷图自强，创造火轮兵船。鸿章任湖广总督，遂委复震管带操江船，则益研求西国水师兵法。鸿章督直隶，调巡北洋，时国籓为两江总督，仍令往来南北，且合疏荐复震沉毅有为，足胜海疆专阃。光绪三年，简授阳江镇总兵，已前卒月馀，年未四十。於是鸿章念其积劳久，且兴淮军及海上兵船，复震皆首其事，乃奏请优恤。著有莪园诗钞；又尝从寇中携父残稿出，展转兵间，卒请宗棠序而刊之，为马徵君遗集。
　　程文炳，字从周，安徽阜阳人。初结乡团自卫。年十八，投袁甲三军，领马队为选锋，战辄冠其曹，洊升至守备。从克定远，破湖沟寇圩，补潜山营游击。同治二年，率所部二千人驻蒙城。会苗沛霖构捻来犯，相持八阅月，大小百十战，数获胜。已而捻酋葛小年拥众可数万，殊死斗，蒙围益急，与布政使英翰内外夹击，大败之。僧格林沁军至，诛沛霖。文炳会诸军擒小年等骈僇之，皖北始稍靖。
　　四年夏，任柱、赖文光复入皖。英翰顿雉河集，与寇相持五十馀日，饷糈不继，兵疲馑，文炳邀击之，军士战稍卻，语所部曰：“此生死呼吸之际，汝辈尚不力耶？军令在，不汝恕！”策马陷阵，将弁继之，呼声震天，寇披靡。追战至夜分，左臂中矛伤，裹创力战，寇惮之。援至，因大破虏。论功，擢总兵。五年，补贵州清江协副将，驻军皖北。
　　朝命英翰抚皖。初，文炳以军事与英翰不相能，至是称疾不出。英翰之母贤，诸将自史念祖以下均母事之。英翰以母命召文炳，至则拜床下，誓捐前隙共生死。比出，即檄统前敌师干。是时，捻骑飘忽成流寇，李鸿章既定圈河策，文炳统皖军万五千人，与总兵张得胜等进击。东捻势蹙，任柱死，其党四散，大呼文炳名求降。鸿章逮降卒问故，佥曰：“昔皖北善后，程公以身家保乡人。今我辈穷而乞怜，必能拯我。”其信义孚人如此。英翰上其功，擢提督。
　　六年，西捻张总愚北犯，诏文炳率师入直会剿。逾岁，败之滹沱河。各军至，捻狂奔，争先渡河，弃骡马赀粮河干。文炳下令军中曰：“速济追贼，敢取物者斩！”於是皖军先渡，蹑贼而南，斩馘无算。西捻平，赏黄马褂，还驻亳。十二年，授江西九江镇总兵。光绪二年，移疾去。明年，秦、晋大饥，捐巨赀佐袁保恆办赈济，民获甦。五年，起署寿春镇，旋补官南赣。九年，擢湖北提督。绿营废弛久，文炳既受事，实行加饷抽练法，军容一振。莅官十载，遭本生继母忧，终丧。会中日战事起，诏趣赴京。至则命统皖军驻守张家湾，寻授福建提督。
　　二十五年，入觐，假归。明年，拳乱作，诏福建、江南、浙江、安徽、江西勤王军受节度，赴彰、卫、怀备守御。又明年，提督长江水师，目睹船械窳敝，乃牒商刘坤一、张之洞改用快枪；调师船二百，编为游击备策应。又以师船旧砲不能击远，与缘江各省筹易快砲，增饷益师，军威始壮。宣统二年，卒，年七十有七。先是，诏疆阃诸臣条陈时政，文炳洞见新军症结，具疏未上。俄病笃，命缮入遗摺中，分编兵籍、节饷糈、增额缺、造器械、变操法五事。上嘉其老成谋国，下所司行。优诏褒恤，予本籍及立功省分建祠，谥壮勤。
　　方耀，字照轩，广东普宁人。咸丰初，随其父原治乡团，所部多悍勇。嗣投官军，征土匪有功，补把总。自是连克清远、广宁、德庆，截击连州窜匪。总督黄宗汉疏荐谋勇冠军，叙都司，赐号展勇巴图鲁。九年，发寇陈四虎侵广宁，土匪四应。耀入自英德，会水师抵三峡，沉贼船，水路始通。进解阳山围，击退婆迳、黄陂各匪，匪奔韶州，复大破之。十年，从克仁化、南雄。总督劳崇光倚以破贼，令援赣，连下安远、平远。十一年，援闽疆，下武平、永定。时伪兴王陈金缸陷信宜，数犯高州。耀还军助击，大败之。
　　同治二年，肇、罗寇氛炽，客匪众至十馀万。耀与副将卓兴以所部八千人夹击之，迭破巨垒，焚其屯粮。其党郑金斩金缸以降，郑金即郑绍忠也。高州平，晋副将。三年，赴平远八尺墟，坐县城失守、进兵迟误，暂褫职。时发寇丁太阳分据武平，耀自平远进逼，奋击退之。又设伏诱敌，乘胜径斫贼营，大溃，城贼亦惊走，遂克武平；而丁贼犹据永定，负固不下，耀进围之，诇知贼将赴金砂，隐卒以待。贼至，伏起，贼返奔，追袭之，夺城外砲楼土垒，俯瞰城中，日夜下袭，贼尸山积，启东门遁，复故官。四年，伪康王汪海洋窜大埔，耀还军扼守，遇伪侍王李世贤，血战三昼夜，以少击众，大败之。复与绍忠会师入闽，连克平和、诏安、长乐、镇平，而馀匪啸聚和平者势犹盛。耀以无备，再褫职。旋收嘉应，复官。
　　七年，授南韶连镇总兵，调署潮州。潮俗故悍，械斗夺敓以为常，甚且负嵎筑寨，拒兵抗粮。耀以为积匪不除，民患不息，乃创为选举清乡法，先办陆丰斗案，明正其罪。潮人始知有官法。陈独目结会戕官，谢奉章恃险擅命，并捕治之，潮民遂安堵。暇辄釐占产，征逋赋，丈沙田，潮税岁增钜万。又御水患以保农田，建书院以育俊秀，士民颂之。总督瑞麟状其绩以上，赏黄马褂。
　　光绪三年，调署陆路提督。五年，还本官，治潮州、南澳、碣石军事。九年，法越构兵，充海防全军翼长，改署水师提督。越二年，实授。尝率师出捣盗穴，广、惠安谧。十七年，卒，恤如制。
　　耀身矫捷，履山险若平地，眼有异光，暮夜击枪靡弗中，以故粤中诸匪咸惮之。
　　绍忠，籍三水。始随金缸为寇，既自赎，提督昆寿许领其众为一营，号安勇。克广西岑溪，赏都司衔，始更名。永定、大埔之役，与有功。数迁至副将，权罗定协。寇据嘉应，其党谭光明等殊死战。绍忠扼守长沙墟，寇至，击卻之。城寇悉众出，并力追击，擒渠率，城拔。以次征肇庆、思平诸匪，赐号敢勇巴图鲁。平五坑客匪，更勇号额腾伊。自是察匪所向，捕之。不二年，擢提督，补潮州镇总兵。光绪二年，搜治钦州、灵山积匪，晋秩头品。五年，攻克琼州、儋临，赏黄马褂。十年，权陆路提督。粤故多匪，绍忠颇善治之。攻剿遍粤境，转战闽、桂，匪为敛迹。十五年，授湖南提督。十七年，还综广东水师。二十年，加尚书衔。越二年，卒，恤如制。
　　邓安邦，广东东莞人。以勇目积功至守备。同治三年，从耀等克武平。四年，汪海洋陷镇平，围平远。安邦赴援，抵城下，饥疲甚，杂食薯芋，卒解城围。再败贼大柘、超竹。嘉应陷，与诸军截歼之，晋游击，赐号锐勇巴图鲁，迁参将。光绪三年，补清远营游击。明年，匪首欧就起袭据佛冈，安邦约绍忠内外合攻，复其城，获就起，置之法。十二年，授湖州镇总兵。十四年，卒。
　　论曰：自发、捻起，各省兴团练，淮、皖为盛，实淮勇之始也。东才以下诸人，初皆起乡团，其后或隶豫军，或隶淮军，皆先后著战绩，为时所称。方耀以粤团归官军，善战兼谋勇，尤善治盗，民多感颂，兹故并著之。

　　列传二百四十五
　　徐延旭  唐炯  何璟  张兆栋
　　徐延旭，字晓山，山东临清人。咸丰十年进士，出知广西容县。师克浔州，与有功，累晋知府。同治九年，除知梧州。光绪三年，迁安襄荆郧道。八年，晋广西布政使，命督办海防，得专奏事。时法人谋占全越，巡抚张之洞、侍读张佩纶先后疏荐堪军事。会南定陷，朝命出镇南关，与提督黄桂兰、道员赵沃筹防，未行，越官刘永福战胜怀德府纸桥，状其绩以上。
　　九年，出关，至北宁而还，顿龙州，被命为巡抚，敕趣永福规河内。延旭上部署防守状，略云：“固广西边疆，必守北宁；固云南边疆，必守山西。左军前锋分驻北宁、涌球，去城止十二里。一旦有事，援之则无辞於法，听之则有惭於越。不如徙军入城，城固我储粮屯戍所也。并简锐扼浪泊湖北岸，为山西声援；别募勇百人扼月德江，与陆军相表里。”附请吏部主事唐景崧留军。
　　初，法人犯顺安，越未败，遽乞和。延旭奏言：“越人仓卒议和，或谓因故君未葬，冀缓须臾；或谓因废立嫌疑，朋兴党祸。越臣黄佐炎等录寄和约，越诚无以保社稷，中国又何以固籓篱？刘永福现驻山西，法人拟益师往攻，请毋撤兵，用警戎备。”越王阮福升嗣位，遣使告哀，并恳允其诣阙乞封；复具和约二十七条及黄佐炎禀，上之枢府。左宗棠檄前布政使王德榜募勇扼桂边，朝命受延旭节度。
　　其冬，力疾再出关，驻谅山，趣军进取，分袭海阳、嘉林缀敌势；并请拨船严扼海口，断其出入：谕仍力守北宁。於是令左军黄桂兰、右军赵沃协防其地。適山西陷，延旭犹虑兵力薄，复遣使入关募勇，通旧五十馀营，厚集於此。随令广间谍，安地营，禁扰民，严冒饷；然沃等皆寡识，桂兰尤侈汰，与越官张登坛日事宴乐。登坛故通法，嗣以有郤泄其事。上命延旭罢登坛，或囚而杀之，延旭以力不能制而止。日唯筹军火济师，以为兵力厚，可恃以无恐。桂兰复希风指，侈谈部下能战，延旭益信之，遂六上书请战。上不许，敕保守未失陷地，毋贪功。
　　十年，法军陷扶良，三路攻北宁，桂兰溃奔太原。李鸿章电奏失守，延旭犹上言：“西联滇军，东防江口，北宁断无他虞。”上责其饰词。会岑毓英抵保胜，部署边外各军，遂命延旭军属之。初，延旭之任西抚也，未及两月，亦知桂兰等未可恃。嗣以临敌易将，操之急，易生变，以故诰诫备至；而桂兰等且纵兵剽夺，越民不堪命，忿滋甚。是役也，群反噬，城乃陷。延旭上其欺饰状，并自纠请治罪。上怒，诏革职留任。
　　法军乘胜入芹驿关，复命力扞之，毋再失。延旭以景崧护军收残兵，更约束，令驻屯梅。时谅江、朗山、狼甲相继屠溃，谅山教民且蠢焉思动。延旭鉴覆辙，严禁防军向越官索夫米，有伐一草一木者斩，越民仍不知感。適德榜至，劝延旭勉自支振，图再举。於是更严勒粤军，仿楚勇制，力求后效。而逮问之命下，吏议斩监候，改戍新疆。追论举主，之洞、佩纶，均被诃责。延旭未出都，病卒。子坊，自有传。
　　唐炯，字鄂生，贵州遵义人。道光二十九年举人，训方子。训方督师金口，炯驰数千里省视。越夕难作，仓皇奉遗疏谒曾国籓，得代奏。武昌复，求遗骸归葬。桐梓乱民起，治乡团御之。服阕，入赀为知县，铨四川。
　　咸丰六年，署南溪。值滇寇李永和蠢动，蓝朝柱应之，陷叙州，吏士皆恐。炯乃训练兵壮，晨夜徼循，人心稍靖。有为寇所获者，纵之还，曰：“为我语唐青天，决不犯南溪一草一木！”炯领兵偪吊黄楼，单骑入营，谕以利害，朝柱款附。永和改犯犍为，炯驰救，壁不动，俟其懈乘之，寇狂奔，自相辚藉。旋与楚军解成都围。八年，檄署绵州事。时郫、彭军事棘，调还省防守。炯诇得黑窝盗虚实，请限八日毕乃事，果如所言。除知夔州，未上，逾月，永和围绵城，炯掘壕登陴，民助赀粮。炯居城三月，不下，誓死守；援至，围始解。已而湘、黔军閧州署，骆秉章劾罢之。事白，仍治军。
　　同治改元，统安定营。会石达开围涪州，与刘岳昭期会师，击走之。其夏，石党窥綦江。炯闻警驰援，燔其壁，寇溃，大破之长宁。以疾还成都。秉章询寇势，时寇退滇边，声入黔，炯曰：“此诱我军东下耳。彼必走夷地，乘虚入川，宁越宜警备。”俄而寇入紫地，复请遣唐友耕军大渡河扼之。达开返西岸，退为倮夷所窘，食尽乞降，枭诛之。明年，权绥定府，区邑为八路，路若干场，场若干寨，置寨总，行记善恶法，月朔上其簿亲判之；又立书院二、社学八十馀：境内称治，下其法他县。越二年，赴陕佐治营田。捻首张总愚犯新丰，大败之。
　　六年，四川总督崇实命率师入黔。黔患贫瘠，崇实先问以理财策，炯曰：“理财莫若节用，节用莫若裁勇，裁勇莫若援黔。”崇实然其言，遂以军事属之。连破偏刀、水上、大平、黄飘、白堡，擒斩王超凡、刘仪顺，降潘人杰、唐天佑，皆积寇也；又克平越、甕安、黄平、清平、麻哈：迁道员，赐号法克精阿巴图鲁。嗣为吴棠所劾，还蜀。
　　光绪四年，丁宝桢督四川，令佐治盐筴，旋补建昌道。六年，署盐茶道，条上善后六事，谓：“发引必先新后旧；徵税必先课后引；收发盐引，责成盐道；改代引张，责成州县；缴残则严定限期；办公则优给公费。”议行，凡百馀年引目浑殽、款项轇轕诸弊，至是尽革，语具盐法志。八年，张之洞、张佩纶先后奏荐堪军事，於是擢云南布政使。炯率川军千人驻关外，滇军悉归节度。既莅事，裁夫马，治厂务，并釐卡，清田粮，民困少苏。
　　法人夺我越南，被命赴开化防守，即於军前除巡抚。误闻将议和，亟还省履任。上大怒，褫职逮问，刑部定谳斩监候。久之，上意解，三历秋审，赦归。左宗棠胪其治行上於朝，命戍云南，交岑毓英差序。十三年，赏巡抚衔，督办云南矿务，偕日本矿师躬履昭通、东川、威宁铜铅各厂，疏陈变通章程，又历请减免贵州铅课，豁免云南矿厂官欠民欠，并报可。惟经营十五年，仅岁解京铜百万斤，为时论所讥。三十一年，谢病归。三十四年，以乡举重逢，晋太子少保。逾岁卒，年八十，恤如制。
　　何璟，字小宋，广东香山人。父曰愈，见循吏传。璟，道光二十七年进士，选庶吉士，授编修，转御史。咸丰七年，英人陷广州，总督叶名琛获谴罢，而巡抚柏贵等罪相埒，谴弗及，时论譁然，璟乃分别上其谬误状。明年，英舰入津沽，疏陈战守要略，先后抗论外务，疏凡八上。迁给事中。十年，出为安徽庐凤道。同治二年，迁按察使。捻至，与总兵喻吉三随方应御，寇不得逞。四年，晋湖北布政使。逾岁，到官，值黄陂饥嗛，民就食江、汉，便宜发帑金济之。九年，擢福建巡抚，历山西、江苏。遭父忧，服阕，起闽浙总督。
　　光绪三年，备日本议起，治海防，饬戎政。其夏患水祲，日坐城上督拯难民，凡阅七昼夜，醵金恤之。水退，濬洪塘江，导支流入海，后患稍杀。五年，兼署巡抚。时日本议废琉球，数以兵舰浮闽、沪。璟以台湾地当要冲，基隆尤扼全台形胜，乃调集轮舶，增募兵勇，建筑砲台，备不虞。
　　九年，法越事起，海防戒严。璟令总兵张得胜等分扼诸郡，提督孙开华等分扼台、澎，并檄杨在元署台湾镇，助防守。明年，又上福、厦、台益船募卒状，上皆勖励之。已而会办军务，张佩纶至，事皆专决，视璟等若属吏；又严劾在元贪谬，璟坐疏忽，干吏议。以是益畏事之，不敢为异同。佩纶调舟师砲船局，璟亦以砲布衙署自卫。廷旨以闽事亟，谆谆谕固守。逮战书至，璟告佩纶曰：“明日法人将乘潮攻马尾矣！”佩编弗听。舟师大挫，璟欲驰援，而临浦无舟可济，株守省城，卒致闽事日坏；然犹左袒广勇，虽逃不问，颇为时訾议。乃飞章自劾，而廷旨已先召还京。寻御史亦劾其阘冗，部议褫职。十四年，卒。
　　张兆栋，字友山，山东濰县人。道光二十五年进士，铨刑部主事，累迁郎中。出知陕西凤翔府，莅事三月，而回寇窃发，乃募乡兵捍之。无何，城被围，寇且掘长壕图久困，兆栋晨夕登陴慰劳守者。寇轰溃西南城，蚁附上，兆栋躬冒矢石，战甚力，寇不得逞。益固结绅民，誓坚守，阅十有六月，援师至，围始解。超授四川按察使。咸丰四年，调广东，迁布政使。左宗棠治军嘉应，餽运阻绝，兆栋殚心筹画，给食不乏。历安徽、江苏，皆称职。
　　九年，擢漕运总督。时运河久废不缉，兆栋虑海警阻漕，为上治河济运状，称旨。十一年，再调广东。粤俗嗜博，闱姓害尤烈，疏请禁止，报可，而总督英翰曲徇商人请，弛其禁，兆栋劾之，落职，遂兼摄总督事，禁益严，终其任，粤吏无敢言闱姓者。光绪四年，母忧归。服阕，起福建巡抚。
　　十年，法越事起，法舰窥台、闽。张佩纶衔命会办闽防军务，兆栋畏其焰，曲意事之，日谒如衙参。佩纶虚饰胜状，诏发万金犒兆栋军。兆栋且疏劾大员谋遁，意指何璟也，朝旨令据实以闻。已而事亟，己亦微服匿民间，数日略定，复出任事。璟罢，兆栋兼总督，朝廷论马尾失守罪，褫职。十三年，卒於闽。宣统元年，复官。
　　论曰：法越初构衅，号识时务者争上书忼慨言战。未及旬日，延旭败退广西，炯弃关外新安行营。何璟、兆栋慑张佩纶之气势，怯懦而无所主，事急皆遁。方其互相汲引，不恤举疆事以轻试；及其败也，其党益肆言荧听，而此数人者，遂得保首领以没。朝廷固宽大，亦失刑甚矣。
  </div>
  <div class="pagination">
   <a href="清史稿_page229.html">
    上一页
   </a>
   <span>
    ...
   </span>
   <a href="清史稿_page225.html">
    225
   </a>
   <a href="清史稿_page226.html">
    226
   </a>
   <a href="清史稿_page227.html">
    227
   </a>
   <a href="清史稿_page228.html">
    228
   </a>
   <a href="清史稿_page229.html">
    229
   </a>
   <span class="current-page">
    230
   </span>
   <a href="清史稿_page231.html">
    231
   </a>
   <a href="清史稿_page232.html">
    232
   </a>
   <a href="清史稿_page233.html">
    233
   </a>
   <a href="清史稿_page234.html">
    234
   </a>
   <a href="清史稿_page235.html">
    235
   </a>
   <span>
    ...
   </span>
   <a href="清史稿_page231.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
