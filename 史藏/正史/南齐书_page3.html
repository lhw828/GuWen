<!DOCTYPE html>
<html>
<head>
    <meta charset="UTF-8">
    <title>南齐书 - 第 3 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南齐书 - 第 3 页/共 36 页</h1>
    <div class="content">　　史臣曰：郁林王风华外美，众所同惑。伏情隐诈，难以貌求。立嫡以长，未知瑕衅，世祖之心，不变周道。既而愆鄙内作，兆自宫闱，虽为害未远，足倾社稷。《春秋》书梁伯之过，言其自取亡也。 
　　赞曰：十愆有一，无国不失。郁林负荷，弃礼亡律。 
本纪第五 海陵王 
　　海陵恭王昭文，字季尚，文惠太子第二子也。永明四年，封临汝公，邑千五百户。初为辅国将军、济阳太守。十年，转持节、督南豫州诸军事、南豫州刺史，将军如故。十一年，进号冠军将军。文惠太子薨，还都。郁林王即位，为中军将军，领兵置佐。封新安王，邑二千户。隆昌元年，为使持节、都督扬南徐二州诸军事、扬州刺史，将军如故。其年，郁林王废，尚书令西昌侯鸾议立昭文为帝。 
　　延兴元年秋，七月，丁酉，即皇帝位。以尚书令、镇军大将军、西昌侯鸾为骠骑大将军、录尚书事、扬州刺史、宣城郡公。诏曰：“太祖高皇帝英谋光大，受命作齐；世祖武皇帝宏猷冠世，继晖下武；世宗文皇帝清明懿铄，四海宅心：并德漏下泉，功昭上象，声教所覃，无思不洽。洪基式固，景祚方融，而天步多阻，运钟否剥。嗣君昏忍，暴戾滋多，弃侮天经，悖灭人纪。朝野重足，遐迩侧视，民怨神恫，宗祧如缀。赖忠谟肃举，霄汉廓清，俾三后之业，绝而更纽，七百之庆，危而复安。猥以冲人，入纂乾绪，载怀驭朽，若坠诸渊，思与黎元，共绥戬福。”大赦，改元。文武赐位二等。 
　　八月，甲辰，以新除卫尉萧谌为中领军，司空王敬则进位太尉，新除车骑大将军陈显达为司空，尚书左仆射王晏为尚书令，左卫将军王广之为豫州刺史，骠骑大将军鄱阳王锵为司徒。诏遣大使巡行风俗。丁未，诏曰：“新安国五品以上，悉与满叙；自此以下，皆听解遣。其欲仕者，适其所乐。”以骁骑将军河东王铉为南徐州刺史，西中郎将临海王昭秀为车骑将军，南徐州刺史永嘉王昭粲为荆州刺史。戊申，以辅国将军王诩为广州刺史，中书郎萧遥欣为兖州刺史。庚戌，以车骑板行参军李庆综为宁州刺史。辛亥，以安西将军王玄邈为中护军，新除后军司马萧诞为徐州刺史。壬子，以冠军司马臧灵智为交州刺史。乙卯，申明织成、金薄、彩花、锦绣履之禁。 
　　九月，癸酉，诏曰：“顷者以淮关徭戍，勤瘁于行役，故覃以荣阶，薄酬厥劳。勋状淹留，未集王府，非所以急舍爵之典，趣报功之旨。便可分遣使部，往彼铨用。”辛巳，以前九真太守宋慈明为交州刺史。癸未，诛新除司徒鄱阳王锵、中军大将军随郡王子隆。遣平西将军王广之诛南兖州刺史安陆王子敬。于是江州刺史晋安王子懋起兵，遣中护军王玄邈讨之。乙未，骠骑大将军鸾假黄铖，内外纂严。又诛湘州刺史南平王锐、郢州刺史晋熙王钅求、南豫州刺史宜都王铿。丁亥，以卫将军庐陵王子卿为司徒，抚军将军桂阳王铄为中军将军、开府仪同三司。冬，十月，癸巳，诏曰：“周设媒官，趣及时之制，汉务轻徭，在休息之典，所以布德弘教，宽俗阜民。朕君制八纮，志敷九德，而习俗之风，为弊未改，静言多愠，无忘昏昃。督劝婚嫁，宜严更申明，必使禽币以时，摽梅息怨。正厨诸役，旧出州郡，徵吏民以应其数，公获二旬，私累数朔。又广陵年常递出千人以助淮戍，劳扰为烦，抑亦苞苴是育。今并可长停，别量所出。诸县使村长路都防城直县，为剧尤深，亦宜禁断。”丁酉，解严。进骠骑大将军、扬州刺史宣城公鸾为太傅，领大将军、扬州牧，加殊礼，进爵为王。戊戌，诛新除中军将军桂阳王铄、抚军将军衡阳王钧、侍中秘书监江夏王锋、镇军将军建安王子真、左将军巴陵王子伦。癸卯，以宁朔将军萧遥欣为豫州刺史，新除黄门郎萧遥昌为郢州刺史，辅国将军萧诞为司州刺史。宣城王辅政，帝起居皆谘而后行。思食蒸鱼菜，太官令答无录公命，竟不与。辛亥，皇太后令曰：“司空、后将军、丹阳尹、右仆射、中领军、八座：夫明晦迭来，屯平代有，上灵所以眷命，亿兆所以归怀。自皇家淳耀，列圣继轨，诸侯官方，百神受职。而殷忧时启，多难荐臻，隆昌失德，特紊人鬼，非徒四海解体，乃亦九鼎将移。赖天纵英辅，大匡社稷，崩基重造，坠典再兴。嗣主幼冲，庶政多昧，且早婴尪疾，弗克负荷，所以宗正内侮，戚藩外叛，觇天视地，人各有心。虽三祖之德在民，而七庙之危行及。自非树以长君，镇以渊器，未允天人之望，宁息奸宄之谋！太傅宣城王胤体宣皇，钟慈太祖，识冠生民，功高造物，符表夙著，讴颂有在，宜入承宝命，式宁宗祏。帝可降封海陵王，吾当归老别馆。昔宣帝中兴汉室，简文重延晋祀，庶我鸿基，于兹永固。言念家国，感庆载怀。” 
　　建武元年，诏“海陵王依汉东海王彊故事，给虎贲、旄头、画轮车，设钟虡宫县，供奉所须，每存隆厚。”十一月，称王有疾，数遣御师占视，乃殒之。给温明秘器，衣一袭，敛以衮冕之服。大鸿胪监护丧事。葬给辒辌车，九旒大辂，黄屋左纛，前后部羽葆鼓吹，挽歌二部，依东海王故事。谥曰恭王。年十五。 
　　史臣曰：郭璞称永昌之名，有二日之象，而隆昌之号亦同焉。案汉中平六年，献帝即位，便改元为光熹，张让、段圭诛后，改元为昭宁，董卓辅政，改元为永汉，一岁四号也。晋惠帝太安二年，长沙王鳷事败，成都王颖改元为永安；颖自邺夺，河间王颙复改元为永兴，一岁三号也。隆昌、延兴、建武，亦三改年号。故知丧乱之轨迹，虽千载而必同矣。 
　　赞曰：穆穆海陵，因亡代兴。不先不后，遭命是膺。 
本纪第六 明帝 
　　高宗明皇帝讳鸾，字景栖，始安贞王道生子也。小讳玄度。少孤，太祖抚育，恩过诸子。宋泰豫元年，为安吉令，有严能之名。补武陵王左常侍，不拜。元徽二年，为永世令。升明二年，为邵陵王安南记室参军，未拜，仍迁宁朔将军、淮南宣城二郡太守。寻进号辅国将军。太祖践阼，迁侍中，封西昌侯，邑千户。建元二年，为持节、督郢州司州之义阳诸军事、冠军将军、郢州刺史，进号征虏将军。世祖即位，转度支尚书，领右军将军。永明元年，迁侍中，领骁骑将军。王子侯旧乘缠帷车，高宗独乘下帷，仪从如素士。公事混挠，贩食人担火误烧牛鼻，豫章王白世祖，世祖笑焉。转为散骑常侍、左卫将军，清道而行，上甚悦。二年，出为征虏将军、吴兴太守。四年，迁中领军，常侍并如故。五年，为持节、监豫州郢州之西阳司州之汝南二郡军事、右将军、豫州刺史。七年，为尚书右仆射。八年，加领卫尉。十年，转左仆射。十一年，领右卫将军。世祖遗诏为侍中、尚书令，寻加镇军将军，给班剑二十人。隆昌元年，即本号为大将军，给鼓吹一部，亲兵五百人。寻又加中书监、开府仪同三司。郁林王废，海陵王立，为使持节、都督扬南徐二州军事、骠骑大将军、录尚书事、扬州刺史，开府如故，增班剑为三十人，封宣城郡公，二千户。镇东府城。给兵五千人，钱二百万，布千匹。九江作难，假黄皞，事宁，表送之。寻加黄皞、都督中外诸军事、太傅，领大将军、扬州牧，增班剑为四十人，给幢络三望车，前后部羽葆鼓吹，剑履上殿，入朝不趋，赞拜不名，置左右长史、司马、从事中郎、掾、属各四人，封宣城王，邑五千户，持节、侍中、中书监、录尚书并如故。未拜，太后令废海陵王，以上入纂太祖为第三子，群臣三请，乃受命。 
　　建武元年冬，十月，癸亥，即皇帝位。诏曰：“皇齐受终建极，握镜临宸，神武重辉，钦明懿铄，七百攸长，盘石斯固。而王度中蹇，天阶荐阻，嗣命多违，蕃衅孔棘，宏图景历，将坠诸渊。宣德皇后远鉴崇替，宪章旧典，畴咨台揆，允定灵策，用集宝命于予一人。猥以虚薄，缵承大业，仰系鸿丕，顾临兆民，永怀先构，若履春冰，寅忧夕惕，罔识攸济，思与万国播此惟新。大赦天下，改元。宿卫身普转一阶，其余文武，赐位二等。逋租宿责，换负官物，在建武元年以前，悉原除。劫贼余口在台府者，可悉原放。负衅流徙，并还本乡。”太尉王敬则为大司马，司空陈显达为太尉，尚书令王晏加骠骑大将军，中领军萧谌为领军将军、南徐州刺史，皇子宝义为扬州刺史，中护军王玄邈为南兖州刺史，新除右将军张瑰为右光禄大夫，平北将军王广之为江州刺史。乙丑，诏断远近上礼。丁卯，诏“自今雕文篆刻，岁时光新，可悉停省。蕃牧守宰，或有荐献，事非任土，严加禁断。”追赠安陆昭侯缅为安陆王。己巳，以安陆侯子宝晊为湘州刺史。诏曰：“顷守职之吏，多违旧典，存私害公，实兴民蠹。今商旅税石头后渚及夫卤借倩，一皆停息。所在凡厥公宜，可即符断。主曹详为其制，宪司明加听察。”十一月，癸酉，以西中郎长史始安王遥光为扬州刺史，晋寿太守王洪范为青、冀二州刺史，尚书令王晏领太子少傅。甲戌，大司马寻阳公王敬则等十三人进爵邑各有差。诏省新林苑，先是民地，悉以还主，原责本直。庚辰，立皇子宝义为晋安王，宝玄为江夏王，宝源为庐陵王，宝夤为建安王，宝融为随郡王，宝攸为南平王。甲申，诏曰：“邑宰禄薄俸微，不足代耕，虽任土恒贡，亦为劳费，自今悉断。”又诏“宣城国五品以上，悉与满叙。自此以下，皆听解遣。其欲仕，适所乐。”乙酉，追尊始安贞王为景皇，妃为懿后。丙戌，以辅国将军闻喜公遥欣为荆州刺史，宁朔将军丰城公遥昌为豫州刺史。丁亥，诏“细作中署、材官、车府，凡诸工，可悉开番假，递令休息”。戊子，立皇太子宝卷，赐天下为父后者爵一级，孝子顺孙、义夫节妇，普加甄赐明扬。表其衡闾，赉以束帛。己丑，诏“东宫肇建，远近或有庆礼，可悉断之。”壬辰，以新除征虏将军江夏王宝玄为郢州刺史。永明中，御史中丞沈渊表百官年登七十，皆令致仕，并穷困私门。庚子，诏曰：“日者百司耆齿，许以自陈，东西二省，犹沾微俸，辞事私庭，荣禄兼谢，兴言爱老，实有矜怀。自缙绅年及，可一遵永明七年以前铨叙之科。”上辅政所诛诸王，是月复属籍，各封子为侯。 
　　十二月，壬子，诏曰：“上览易遗，下情难达，是以甘棠见美，肺石流咏。自月一视黄辞，如有含枉不申、怀直未举者，莅民之司，并任厥失。” 
　　二年春，正月，辛未，诏“京师系囚殊死，可降为五岁刑，三署见徒五岁以下，悉原散。王公以下，各举所知。随王公卿士，内外群僚，各举朕违，肆心极谏。”索虏寇司、豫、徐、梁四州。壬申，遣镇南将军王广之督司州征讨，右卫将军萧坦之督徐州征讨，尚书右仆射沈文季督豫州征讨。己卯，诏京师二县有毁发坟垅，随宜修理。又诏曰：“食惟民天，义高姬载，蚕实生本，教重轩经。前哲盛范，后王茂则，布令审端，咸必由之。朕肃扆岩廊，思弘风训，深务八政，永鉴在勤，静言日昃，无忘寝兴。守宰亲民之主，牧伯调俗之司，宜严课农桑，罔令游惰，揆景肆力，必穷地利，固修堤防，考校殿最。若耕蚕殊众，具以名闻；游怠害业，即便列奏。主者详为条格。”乙未，虏攻钟离，徐州刺史萧惠休破之。丙申，加太尉陈显达使持节、都督西北征讨诸军事。丁酉，内外纂严。 
　　三月，戊申，诏“南徐州侨旧民丁，多充戎旅，蠲今年三课。”己未，司州刺史萧诞与众军击虏，破之。诏“雍、豫、司、南兖、徐五州遇寇之家，悉停今年税调。其与虏交通，不问往罪。”丙寅，停青州麦租。虏自寿春退走。甲申，解严。夏，四月，己亥朔，诏“三百里内狱讼，同集京师，克日听览。此以外委州郡讯察。三署徒隶，原遣有差。”索虏围汉中，梁州刺史萧懿拒退之。己未，以新除黄门郎裴叔业为徐州刺史。 
　　五月，甲午，寝庙成，诏“监作长帅，可赐位一等，役身遣假一年，非役者蠲租同假限。”六月，壬戌，诛领军将军萧谌、西阳王子明、南海王子罕、邵陵王子贞。乙丑，以右卫将军萧坦之为领军将军。秋，七月，辛未，以右将军晋安王宝义为南徐州刺史。壬申，以冠军将军梁王为司州刺史。辛卯，以氐杨馥之为北秦州刺史、仇池公。八月，丁未，以右卫将军庐陵王宝源为南兖州刺史。庚戌，以新除辅国将军申希祖为兖州刺史。九月，己丑，改封南平王宝攸为邵陵王，蜀郡王子文为西阳王，广汉王子峻为衡阳王，临海王昭秀为巴陵王，永嘉王昭粲为桂阳王。冬，十一月，丁卯，诏曰：“轨世去奢，事殷哲后，训物以俭，理镜前王。朕属流弊之末，袭浇浮之季，虽恭已弘化，刻意隆平，而礼让未兴，侈华犹竞。永览玄风，兢言集愧，思所以还淳改俗，反古移民。可罢东田，毁兴光楼。”并诏水衡量省御乘。己卯，纳皇太子妃褚氏，大赦。王公已下，班赐各有差。断四方上礼。 
　　十二月，丁酉，诏曰：“旧国都邑，望之怅然。况乃自经南面，负扆宸居，或功济当时，德覃一世，而茔垅欑秽，封树不修，岂直嗟深牧竖、悲甚信陵而已哉？昔中京沦覆，鼎玉东迁，晋元缔构之始，简文遗咏在民，而松门夷替，埏路榛芜。虽年代殊往，抚事兴怀。晋帝诸陵，悉加修理，并增守卫。吴、晋陵二郡失稔之乡，蠲三调有差。” 
　　三年春，正月，丁卯，以阴平王杨炅子崇祖为沙州刺史，封阴平王。北中郎将建安王宝夤为江州刺史。己巳，诏申明守长六周之制。乙酉，诏“去岁索虏寇边，缘边诸州郡将士有临阵及疾病死亡者，并送还本土。” 
　　三月，壬午，诏“车府乘舆有金银饰校者，皆剔除。”夏，四月，虏寇司州，戍兵击破之。 
　　五月，己巳，以征虏将军萧懿为益州刺史，前军将军阴广宗为梁、南秦二州刺史，前新除宁州刺史李庆宗为宁州刺史。秋，九月，辛酉，以冠军将军徐玄庆为兖州刺史。冬十月，以辅国将军申希祖为司州刺史。闰十二月，戊寅，皇太子冠，赐王公以下帛各有差，为父后者赐爵一级。断远近上礼。又诏“今岁不须光新，可以见钱为百官供给。” 
　　四年春，正月，庚午，大赦。诏曰：“嘉肴停俎，定方旨于必甘；良玉在攻，表圭璋于既就。是以陶钧万品，务本为先；经纬九区，学斅为大。往因时康，崇建庠序，屯虞荐有，权从省废，讴诵寂寥，倏移年稔，永言古昔，无忘旰昃。今华夏鳷安，要荒慕向，缔修东序，实允适时。便可式依旧章，广延国胄，弘敷景业，光被后昆。”壬寅，诏“民产子者，蠲其父母调役一年，又赐米十斛。新婚者，蠲夫役一年”。丙辰，尚书令王晏伏诛。 
　　二月，甲子，以左仆射徐孝嗣为尚书令，征虏将军萧季敞为广州刺史。三月，乙未，右仆射沈文季领护军将军。秋，八月，追尊景皇所生王氏为恭太后。索虏寇沔北。冬，十月，又寇司州。甲戌，遣太子中庶子梁王、右军司马张稷讨之。 
　　十一月，丙辰，以氐杨灵珍为北秦州刺史、仇池公、武都王。丁亥，诏“所在结课屋宅田桑，可详减旧价。”十二月，甲子，以冠军将军裴叔业为豫州刺史，冠军将军徐玄庆为徐州刺史，宁朔将军左兴盛为兖州刺史。丁丑，遣度支尚书崔慧景率众救雍州。 
　　永泰元年春，正月，癸未朔，大赦。逋租宿债在四年之前，皆悉原除。中军大将军徐孝嗣即本号，开府仪同三司。沔北诸郡为虏所侵，相继败没。乙巳，遣太尉陈显达持节救雍州。丁未，诛河东王铉、临贺王子岳、西阳王子文、衡阳王子峻、南康王子珉、永阳王子珉、湘东王子建、南郡王子夏、桂阳王昭粲、巴陵王昭秀。二月，癸丑，遣左卫将军萧惠休假节援寿阳。辛未，豫州刺史裴叔业击虏于淮北，破之。辛巳，平西将军萧遥欣领雍州刺史。 
　　三月，丙午，蠲雍州遇虏之县租布。戊申，诏曰：“仲尼明圣在躬，允光上哲，弘厥雅道，大训生民，师范百王，轨仪千载。立人斯仰，忠孝攸出，玄功潜被，至德弥阐。虽反袂遐旷，而祧荐靡阙，时祭旧品，秩比诸侯。顷岁以来，祀典陵替，俎豆寂寥，牲奠莫举，岂所以克昭盛烈，永隆风教者哉！可式循旧典，详复祭秩，使牢饩备礼，钦飨兼申。”夏，四月，甲寅，改元，赦三署囚系原除各有差。文武赐位二等。丙戌，以镇军将军萧坦之为侍中、中领军。己未，立武陵昭王子子坦为衡阳王。丙寅，以西中郎长史刘暄为郢州刺史。丁卯，大司马会稽太守王敬则举兵反。 
　　五月，壬午，遣辅国将军刘山阳率军东讨。乙酉，斩敬则，传首。曲赦浙东、吴、晋陵七郡。以后军长史萧颖胄为南兖州刺史。丁酉，以北中郎将司马元和为兖州刺史。秋，七月，以辅国将军王珍国为青、冀二州刺史。癸卯，以太子中庶子梁王为雍州刺史，太尉陈显达为江州刺史。己酉，帝崩于正福殿，年四十七。遗诏曰：“徐令可重申八命。中书监本官悉如故，沈文季可左仆射，常侍护军如故，江祏可右仆射，江祀可侍中，刘暄可卫尉。军政大事委陈太尉。内外众事，无大小委徐孝嗣、遥光、坦之、江祏，其大事与沈文季、江祀、刘暄参怀。心膂之任可委刘悛、萧惠休、崔惠景。”葬兴安陵。 
　　帝明审有吏才，持法无所借。制御亲幸，臣下肃清。驱使寒人不得用四幅伞，大存俭约。罢世祖所起新林苑，以地还百姓；废文帝所起太子东田，斥卖之；永明中舆辇舟乘，悉剔取金银还主衣库。太官进御食，有裹蒸，帝曰：“我食此不尽，可四片破之，余充晚食。”而世祖掖庭中宫殿服御，一无所改。性猜忌多虑，故亟行诛戮。潜信道术，用计数，出行幸，先占利害，南出则唱云西行，东游则唱云北幸。简于出入，竟不南郊。上初有疾，无辍听览，秘而不传。及寝疾甚久，敕台省府署文簿求白鱼以为治，外始知之。身衣绛衣，服饰皆赤，以为厌胜。巫觋云：“后湖水头经过宫内，致帝有疾。”帝乃自至太官行水沟。左右启：“太官若无此水则不立。”帝决意塞之，欲南引淮流。会崩，事寝。 
　　史臣曰：高宗以支庶纂历，据犹子而为论，一朝到此，诚非素心，遗寄所当，谅不获免。夫戕夷之事，怀抱多端，或出自雄忍，或生乎畏慑。令同财之亲，在我而先弃；进引之爱，量物其必违。疑怯既深，猜似外入，流涕行诛，非云义举，事苟求安，能无内愧？既而自树本根，枝胤孤弱，贻厥不昌，终覆宗社。若令压纽之徵，必委天命，盘庚之祀，亦继阳甲，杖运推公，夫何讥尔！ 
　　赞曰：高宗傍起，宗国之庆。慕名俭德，垂文法令。兢兢小心，察察吏政。沔阳失土，南风不竞。 
本纪第七 东昏侯 
　　东昏侯宝卷，字智藏，高宗第二子也。本名明贤，高宗辅政后改焉。建武元年，立为皇太子。 
　　永泰元年七月，己酉，高宗崩，太子即位。 
　　八月，丁巳，诏雍州将士与虏战死者，复除有差。又诏辨括选序，访搜贫屈。庚申，镇北将军晋安王宝义进号征北大将军、开府仪同三司。南中郎将建安王宝夤为郢州刺史。冬，十月，己未，诏删省科律。 
　　十一月，戊子，立皇后褚氏，赐王公以下钱各有差。 
　　永元元年春，正月，戊寅，大赦，改元。诏研策秀才，考课百司。辛卯，车驾祀南郊。诏三品清资官以上应食禄者，有二亲或祖父母年登七十，并给见钱。癸卯，以冠军将军南康王宝融为荆州刺史。 
　　二月，癸丑，以北中郎将邵陵王宝攸为南兖州刺史。是月，太尉陈显达败绩于马圈。夏，四月，己巳，立皇太子诵，大赦，赐民为父后爵一级。甲戌，以宁朔将军柳惔为梁、南秦二州刺史。 
　　五月癸亥，以抚军大将军始安王遥光为开府仪同三司。六月，己酉，新除右卫将军崔惠景为护军将军。癸亥，以始兴内史范云为广州刺史。甲子，诏原雍州今年三调。秋，七月，丁亥，京师大水，死者众，诏赐死者材器，并赈恤。八月，乙巳，蠲京邑遇水资财漂荡者今年调税。又诏为马圈战亡将士举哀。丙午，扬州刺史始安王遥光据东府反。诏曲赦京邑，中外戒严。尚书令徐孝嗣以下屯卫宫城。遣领军将军萧坦之率六军讨之。戊午，斩遥光，传首。己未，以征北大将军晋安王宝玄为南徐、兖二州刺史。己巳，尚书令徐孝嗣为司空，右卫将军刘暄为领军将军。闰月，丙子，以江陵公宝览为始安王。虏伪东徐州刺史沈陵降，以为北徐州刺史。九月，丁未，以辅国将军裴叔业为兖州刺史，征虏长史张冲为豫州刺史。壬戌，以频诛大臣，大赦天下。辛未，以太子詹事王莹为中领军。冬，十月，乙未，诛尚书令、新除司空徐孝嗣，右仆射、新除镇军将军沈文季。乙巳，以始兴内史颜翻为广州刺史，征虏将军沈陵为越州刺史。 
　　十一月，丙辰，太尉、江州刺史陈显达举兵于寻阳。乙丑，护军将军崔慧景加平南将军、督众军南讨事。丙寅，以冠军将军王鸿为徐州刺史。十二月，癸未，以前辅国将军杨集始为秦州刺史。甲申，陈显达至京师，宫城严警，六军固守。乙酉，斩陈显达，传首。丁亥，以征虏将军邵陵王宝攸为江州刺史。 
　　二年春，正月，壬子，以辅国将军张冲为南兖州刺史。庚午，诏讨豫州刺史裴叔业。 
　　二月，癸未，以黄门郎萧寅为司州刺史。丙戌，以卫尉萧懿为豫州刺史，征寿春。己丑，裴叔业病死，兄子植以寿春降虏。 
　　三月，癸卯，以辅国将军张冲为司州刺史。乙卯，遣平西将军崔慧景率众军伐寿春。丁未，以新除冠军将军张冲为南兖州刺史。崔慧景于广陵举兵袭京师。壬子，右卫将军左兴盛督京邑水步众军。南徐州刺史江夏王宝玄以京城纳慧景。乙卯，遣中领军王莹率众军屯北篱门。壬戌，慧景至，莹等败绩。甲子，慧景入京师，宫内据城拒守。豫州刺史萧懿起义救援。夏四月，癸酉，慧景弃众走，斩首。诏曲赦京邑、南徐兖二州。乙亥，以新除尚书右仆射萧懿为尚书令。丙子，以晋熙王宝嵩为南徐州刺史。五月，乙巳，以虏伪豫州刺史王肃为豫州刺史。戊申，以桂阳王宝贞为中护军。己酉，江夏王宝玄伏诛。壬子，大赦。乙丑，曲赦京邑、南徐兖二州。戊辰，以始安王宝览为湘州刺史。六月，庚寅，车驾于乐游苑内会，如三元，京邑女人放观。戊戌，以新除冠军将军张冲为郢州刺史，守五兵尚书陆慧晓为南兖州刺史。秋，七月，甲辰，以骠骑司马张稷为北徐州刺史。八月，丁酉，以新除骠骑司马陈伯之为豫州刺史。甲申夜，宫内火。冬，十月，己卯，害尚书令萧懿。 
　　十一月，辛丑，以宁朔将军张稷为南兖州刺史。甲寅，西中郎长史萧颖胄起义兵于荆州。十二月，雍州刺史梁王起义兵于襄阳。戊寅，以冠军长史刘绘为雍州刺史。 
　　三年春，正月，丙申朔，合朔时加寅漏上八刻，事毕，宫人于阅武堂元会，皇后正位，阉人行仪，帝戎服临视。丁酉，以骠骑大将军晋安王宝义为司徒，新除抚军将军建安王宝夤为车骑将军、开府仪同三司。甲辰，以宁朔将军王珍国为北徐州刺史。辛亥，车驾祀南郊，诏大赦天下，百官陈谠言。 
　　二月，丙寅，乾和殿西厢火。壬午，诏遣羽林兵征雍州，中外纂严。乙酉，以武烈将军胡元进为广州刺史。 
　　三月，己亥，以骠骑将军沈徽孚为广州刺史。甲辰，以辅国将军张欣泰为雍州刺史。丁未，南康王宝融即皇帝位于江陵。癸丑，遣平西将军陈伯之西征。六月，京邑雨水，遣中书舍人、二县官长赈赐有差。萧颖胄弟颖孚起兵庐陵。戊子，曲赦江州安成、庐陵二郡。秋，七月，癸巳，曲赦荆、雍二州。甲午，雍州刺史张欣泰、前南谯太守王灵秀率石头文武奉建安王宝夤向台，至杜姥宅，宫门闭，乃散走。己未，以征虏长史程茂为郢州刺史，骁骑将军薛元嗣为雍州刺史。是日，元嗣以郢城降义师。八月，丁卯，以辅国将军申胄监豫州事。辛巳，光禄大夫张瑰镇石头。辛未，以太子左率李居士总督西讨诸军事，屯新亭城。九月，甲辰，以居士为江州刺史，新除冠军将军王珍国为雍州刺史，车骑将军建安王宝寅为荆州刺史。以辅国将军申胄监郢州，龙骧将军马仙琕监豫州，骁骑将军徐元称监徐州。是日，义军至南州，申胄军二万人于姑熟奔归。戊申，以后军参军萧璝为司州刺史，前辅国将军鲁休烈为益州刺史，辅国长史赵越尝为梁、南秦二州刺史。丙辰，李居士与义军战于新亭，败绩。冬，十月，甲戌，王珍国与义军战于朱雀桁，败绩。戊寅，宁朔将军徐元瑜以东府城降。青、冀二州刺史桓和入卫，屯东宫，己卯，以众降。光禄大夫张瑰弃石头还宫。于是闭宫城门自守。庚辰，以骁骑将军胡虎牙为徐州刺史，左军将军徐智勇为益州刺史，游击将军牛平为梁、南秦二州刺史。李居士以新亭降，琅邪城主张木亦降。义师筑长围守宫城。 
　　十二月，丙寅，新除雍州刺史王珍国、侍中张稷率兵入殿废帝，时年十九。 
　　帝在东宫便好弄，不喜书学，高宗亦不以为非，但勖以家人之行。令太子求一日再入朝，发诏不许，使三日一朝。尝夜捕鼠达旦，以为笑乐。高宗临崩，属以后事，以隆昌为戒，曰：“作事不可在人后！”故委任群小，诛诸宰臣，无不如意。 
　　性重涩少言，不与朝士接，唯亲信阉人及左右御刀应敕等，自江祏、始安王遥光诛后，渐便骑马。日夜于后堂戏马，与亲近阉人倡伎鼓叫。常以五更就卧，至晡乃起。王侯节朔朝见，晡后方前，或际暗遣出。台阁案奏，月数十日乃报，或不知所在。二年元会，食后方出，朝贺裁竟，便还殿西序寝。自巳至申，百僚陪位，皆僵仆菜色。比起就会，匆遽而罢。 
　　陈显达事平，渐出游走，所经道路，屏逐居民，从万春门由东宫以东至于郊外，数十百里，皆空家尽室。巷陌悬幔为高障，置仗人防守，谓之“屏除”。或于市肆左侧过亲幸家，环回宛转，周遍京邑。每三四更中，鼓声四出，幡戟横路，百姓喧走相随，士庶莫辨。出辄不言定所，东西南北，无处不驱人。高障之内，设部伍羽仪。复有数部，皆奏鼓吹羌胡伎，鼓角横吹。夜出昼反，火光照天。拜爱姬潘氏为贵妃，乘卧舆，帝骑马从后。著织成袴褶，金薄帽，执七宝缚槊，戎服急装，不变寒暑，陵冒雨雪，不避坑阱。驰骋渴乏，辄下马解取腰边蠡器酌水饮之，复上马驰去。马乘具用锦绣处，患为雨所沾湿，织杂彩珠为覆蒙，备诸雕巧。教黄门五六十人为骑客，又选无赖小人善走者为逐马，左右五百人，常以自随，奔走往来，略不暇息。置射雉场二百九十六处，翳中帷帐及步鄣，皆袷以绿红锦，金银镂弩牙，瑇瑁帖箭。郊郭四民皆废业，樵苏路断，吉凶失时；乳妇婚姻之家，移产寄室，或舆病弃尸，不得殡葬。有弃病人于青溪边者，吏惧为监司所问，推置水中，泥覆其面，须臾便死，遂失骸骨。 
　　后宫遭火之后，更起仙华、神仙、玉寿诸殿，刻画雕彩，青灊金口带，麝香涂壁，锦幔珠帘，穷极绮丽。絷役工匠，自夜达晓，犹不副速，乃剔取诸寺佛刹殿藻井仙人骑兽以充足之。世祖兴光楼上施青漆，世谓之“青楼”。帝曰：“武帝不巧，何不纯用琉璃。” 
　　潘氏服御，极选珍宝。主衣库旧物，不复周用，贵市民间金银宝物，价皆数倍。虎魄钏一只，直百七十万。京邑酒租，皆折使输金，以为金涂。犹不能足，下扬、南徐二州桥桁塘埭丁计功为直，敛取见钱，供太乐主衣杂费。由是所在塘渎，多有隳废。又订出雉头鹤氅白鹭缞。亲幸小人因缘为奸利，课一输十，郡县无敢言者。三年夏，于阅武堂起芳乐苑。山石皆涂以五采；跨池水立紫阁诸楼观，壁上画男女私亵之像。种好树美竹，天时盛暑，未及经日，便就萎枯；于是征求民家，望树便取，毁撤墙屋以移致之。朝栽暮拔，道路相继，花药杂草，亦复皆然。又于苑中立市，太官每旦进酒肉杂肴，使宫人屠酤。潘氏为市令，帝为市魁，执罚，争者就潘氏决判。 
　　帝有膂力，能担白虎幢。自制杂色锦伎衣，缀以金花玉镜众宝，逞诸意态。所宠群小党与三十一人，黄门十人。初任新蔡人徐世檦为直阁骁骑将军，凡有杀戮，皆其用命。杀徐孝嗣后，封为临汝县子。陈显达事起，加辅国将军。虽用护军崔慧景为都督，而兵权实在世檦。及事平，世檦谓人曰：“五百人军主，能平万人都督。”世檦亦知帝昏纵，密谓其党茹法珍、梅虫儿曰：“何世天子无要人，但阿侬货主恶耳。”法珍等争权，以白帝。帝稍恶其凶强，以二年正月，遣禁兵杀之，世檦拒战而死。自是法珍、虫儿用事，并为外监，口称诏敕；中书舍人王咺之与相唇齿，专掌文翰。其余二十馀人，皆有势力。崔慧景平后，法珍封余干县男，虫儿封竟陵县男。及义师起，江、郢二镇已降，帝游骋如旧，谓茹法珍曰：“须来至白门前，当一决。”义师至近郊，乃聚兵为固守之计。召王侯朝贵分置尚书都座及殿省。又信鬼神，崔慧景事时，拜蒋子文神为假黄皞、使持节、相国、太宰、大将军、录尚书、扬州牧、钟山王。至是又尊为皇帝，迎神像及诸庙杂神皆入后堂，使所亲巫朱光尚祷祀祈福。以冠军将军王珍国领三万人据大桁，莫有斗志，遣左右直长阉竖王宝孙督战，呼为“王长子”。宝孙切骂诸将帅，直阁将军席豪发愤突阵死。豪，骁将，既毙，众军于是土崩，军人从朱雀观上自投及赴淮死者无数。于是闭城自守，城内军事委王珍国。兖州刺史张稷入卫京师。以稷为副，实甲犹七万人。帝乌帽袴褶，备羽仪，登南掖门临望。又虚设铠马斋仗千人，皆张弓拔白，出东掖门，称蒋王出荡。素好斗军队，初使宫人为军，后乃用黄门。亲自临陈，诈被创，使人舆将去。至是于阅武堂设牙门军顿，每夜严警。帝于殿内骑马从凤庄门入徽明门，马被银莲叶具装铠，杂羽孔翠寄生，逐马左右卫从，昼眠夜起如平常。闻外鼓叫声，被大红袍登景阳楼屋上望，弩几中之。众皆怠怨，不为致力。募兵出战，出城门数十步，皆坐甲而归。虑城外有伏兵，乃烧城傍诸府署，六门之内皆荡尽。城中阁道西掖门内，相聚为市，贩死牛马肉。帝初与群小计议，陈显达一战便败，崔慧景围城退走，谓义师远来，不过旬日，亦应散去，敕太官办樵米为百日粮而已。大桁败后，众情凶惧，法珍等恐人众惊走，故闭城不复出军。既而义师长围既立，堑栅严固；然后出荡，屡战不捷。帝尤惜金钱，不肯赏赐。法珍叩头请之，帝曰：“贼来独取我邪？何为就我求物！”后堂储数百具榜，启为城防；帝云拟作殿，竟不与。又催御府细作三百人精仗，待围解以拟屏除。金银雕镂杂物，倍急于常。王珍国、张稷惧祸及，率兵入殿，分军又从西上阁入后宫断之，御刀丰勇之为内应。是夜，帝在含德殿吹笙歌作《女儿子》。卧未熟，闻兵入，趋出北户，欲还后宫。清曜阁已闭，阉人禁防黄泰平以刀伤其膝，仆地。顾曰：“奴反邪？”直后张齐斩首送梁王。 
　　宣德太后令曰：“皇室受终，祖宗齐圣，太祖高皇帝肇基骏命，膺录受图，世祖武皇帝系明下武，高宗明皇帝重隆景业，咸降年不永，宫车早晏。皇祚之重，允属储元；而禀质凶愚，发于稚齿。爰自保姆，迄至成童，忍戾昏顽，触途必著。高宗留心正嫡，立嫡惟长，辅以群才，间以贤戚，内外维持，冀免多难，未及期稔，便逞屠戮。密戚近亲，元勋良辅，覆族歼门，旬月相系。凡所任仗，尽慝穷奸，皆营伍屠贩，容状险丑，身秉朝权，手断国命，诛戮无辜，纳其财产，睚眦之间，屠覆比屋。身居元首，好是贱事，危冠短服，坐卧以之。晨出夜反，无复已极，驱斥氓庶，巷无居人。老细奔遑，置身无所。东迈西屏，北出南驱，负疾舆尸，填街塞陌。兴筑缮造，日夜不穷，晨构夕毁，朝穿暮塞。络以随珠，方斯巳陋；饰以璧榼，曾何足道！时暑赫曦，流金铄石，移竹艺果，匪日伊夜，根未及植，叶已先枯，畚锸纷纭，勤倦无已。散费国储，专事浮饰，逼夺民财，自近及远，兆庶恇患，流窜道路。府帑既竭，肆夺市道，工商裨贩，行号道泣。屈此万乘，躬事角抵，昂首翘肩，逞能橦木，观者如堵，曾无怍容！芳乐、华林，并立阛阓，踞肆鼓刀，手铨轻重。干戈鼓噪，昏晓靡息，无戎而城，岂足云譬！至于居丧淫宴之愆，三年载弄之丑，反道违常之衅，牝鸡晨鸣之慝，于事已细，故可得而略也。罄楚、越之竹，未足以言，校辛、癸之君，岂或能匹！征东将军忠武奋发，投袂万里，光奉明圣，翊成中兴。乘胜席卷，扫清京邑，而群小靡识，婴城自固，缓戮稽诛，倏弥旬月。宜速剿定，宁我邦家！可潜遣间介，密宣此旨，忠勇齐奋，遄加荡扑，放斥昏凶，卫送外第。未亡人不幸，骤此百罹，感念存没，心焉如割。奈何！奈何！”又令依汉海昏侯故事，追封东昏侯。茹法珍、梅虫儿、王咺之等伏诛。丰勇之原死。 
　　史臣曰：汉宣帝时，南郡获白虎，获之者张武，言武张而猛服也。东昏侯亡德横流，道归拯乱，躬当翦戮，实启太平。推阉竖之名字，亦天意也。 
　　赞曰：东昏慢道，匹癸方辛。乃隳典则，乃弃彝伦，玩习兵火，终用焚身。 
本纪第八 和帝 
　　和帝讳宝融，字智昭，高宗第八子也。建武元年，封随郡王，邑二千户。三年，为冠军将军，领石头戍军事。永元元年，改封南康王，为持节，督荆、雍、益、宁、梁、南北秦七州军事，西中郎将，荆州刺史。 
　　二年十一月，甲寅，长史萧颖胄杀辅国将军、巴西梓潼二郡太守刘山阳，奉梁王举义。乙卯，教纂严。又教曰：“吾躬率晋阳，翦此凶孽，戎事方勤，宜覃泽惠。所领内系囚见徒，罪无轻重，殊死已下，皆原遣。先有位署，即复本职。将吏转一阶。从征身有家口停镇，给廪食。凡诸杂役见在诸军带甲之身，克定之后，悉免为民。其功效赏报，别有科条。”丙辰，以雍州刺史梁王为使持节、都督前锋诸军事、左将军。丁巳，以萧颖胄为右将军、都督行留诸军事。戊午，梁王上表劝进。十二月，乙亥，群僚劝进，并不许。壬辰，骁骑将军夏侯亶自京师至江陵，称宣德太后令：“西中郎将南康王宜纂承皇祚，光临亿兆。方俟清宫，未即大号，可且封宣城、南琅邪、南东海、东阳、临海、新安、寻阳、南郡、竟陵、宜都十郡为宣城王，相国、荆州牧，加黄皞，置僚属，选百官，西中郎府南康国并如故。须军次近路，主者详依旧典，法驾奉迎。” 
　　三年正月，乙巳，王受命，大赦，唯梅虫儿、茹法珍等不在赦例。右将军萧颖胄为左长史，进号镇军将军，梁王进号征东将军。甲戌，以冠军将军杨公则为湘州刺史。甲寅，建牙于城南。二月，乙丑，以冠军长史王茂先为江州刺史，冠军将军曹景宗为郢州刺史，右将军邵陵王宝攸为荆州刺史。己巳，群僚上尊号，立宗庙及南北郊。甲申，梁王率大众屯沔口，郢州刺史张冲拒守。三月，丁酉，张冲死，骠骑将军薛元嗣等固城。 
　　中兴元年春，三月，乙巳，即皇帝位，大赦，改元。文武赐位二等；鳏寡孤独不能自存者谷，人五斛。即永元三年也。以相国左长史萧颖胄为尚书令，晋安王宝义为司空，庐陵王宝源为车骑将军、开府仪同三司，建安王宝夤为徐州刺史，散骑常侍夏侯详为中领军，领军将军萧伟为雍州刺史。丙午，有司奏封庶人宝卷为零阳侯，诏不许。又奏为涪陵王，诏可。乙酉，尚书令萧颖胄行荆州刺史，假梁王黄皞。壬子，以征虏将军柳惔为益、宁二州刺史。己未，以冠军将军庄丘黑为梁、南秦二州刺史，冠军将军邓元起为广州刺史。夏，四月，戊辰，诏曰：“荆、雍义举所基，实始王迹。君子劳心，细人尽力，宜加酬奖，副其乃诚。凡东讨众军及诸向义之众，可普复除。” 
　　五月，乙卯，车驾幸竹林寺禅房宴群臣。巴西太守鲁休烈、巴东太守萧惠训子璝拒义军。秋，七月，东军主吴子阳十三军救郢州，屯加湖。丁酉，征虏将军王茂先击破之。辛亥，以茂先为中护军。丁卯，鲁山城主孙乐祖以城降。己未，郢城主薛元嗣降。 
　　八月，丙子，平西将军陈伯之降。乙卯，以伯之为江州刺史，子虎牙为徐州刺史。九月，乙未，诏梁王若定京邑，得以便宜从事。冬，十一月，乙未，以辅国将军李元履为豫州刺中。壬寅，尚书令、镇军将军萧颖胄卒，以黄门郎萧澹行荆州府州事。丁巳，萧璝、鲁休烈降。 
　　十二月，丙寅，建康城平。己巳，皇太后令以梁王为大司马、录尚书事、骠骑大将军、扬州刺史，封建安郡公，依晋武陵王遵承制故事，百僚致敬。壬申，改封建安王宝寅鄱阳王。癸酉，以司徒、扬州刺史晋安王宝义为太尉，领司徒。甲戌，给大司马钱二千万，布绢各五千匹。乙酉，以辅国将军萧宏为中护军。 
　　二年春，正月，戊戌，宣德太后临朝，入居内殿。大司马梁王解承制，致敬如先。己亥，以宁朔将军萧昺监南兖州。壬寅，以大司马都督中外诸军事，加殊礼。己酉，以大司马长史王亮为守尚书令。甲寅，诏大司马梁王进位相国，总百揆，扬州牧，封十郡为梁公，备九锡之礼，加远游冠，位在诸王上，加相国绿騑绶。己未，以新除右将军曹景宗为郢州刺史。 
　　二月，壬戌，湘东王宝晊伏诛。戊辰，诏进梁公爵为梁王，增封十郡。三月，乙未，皇太后令给梁国钱五百万，布五千匹，绢千匹。辛丑，鄱阳王宝寅奔虏，邵陵王宝攸、晋熙王宝嵩、桂阳王宝贞伏诛。甲午，命梁王冕十有二旒，建天子旌旗，出警入跸，乘金根，驾六马，备五时副车，置旄头云罕，乐舞八佾，设钟歔宫悬。王子王女爵命一如旧仪。庚戌，以冠军长史萧秀为南徐州刺史，新除中领军蔡道恭为司州刺史。车驾东归至姑熟。丙辰，禅位梁王。丁巳，庐陵王宝源薨。夏，四月，辛酉，禅诏至，皇太后逊外宫。丁卯，梁王奉帝为巴陵王，宫于姑熟，行齐正朔，一如故事。戊辰，薨，年十五。追尊为齐和帝，葬恭安陵。 
　　史臣曰：夏以桀亡，殷随纣灭，郊天改朔，理无延世。而皇符所集，重兴西楚，神器暂来，虽有冥数，徽名大号，斯为幸矣。 
　　赞曰：和帝晚隆，扫难清宫。达机睹运，高颂永终。 
志第一 礼上 
　　礼仪繁博，与天地而为量。纪国立君，人伦攸始。三代遗文，略在经诰，盖秦余所亡逸也。汉初叔孙通制汉礼，而班固之志不载。及至东京，太尉胡广撰《旧仪》，左中郎蔡邕造《独断》，应劭、蔡质咸缀识时事，而司马彪之书不取。魏氏籍汉末大乱，旧章殄灭，侍中王粲、尚书卫觊集创朝仪，而鱼豢、王沈、陈寿、孙盛并未详也。吴则太史令丁孚拾遗汉事，蜀则孟光、许慈草建众典。晋初司空荀摐因魏代前事，撰为《晋礼》，参考今古，更其节文，羊祜、任恺、庾峻、应贞并共删集，成百六十五篇。后挚虞、傅咸缵续此制，未及成功，中原覆没，今虞之《决疑注》是遗事也。江左仆射刁协、太常荀崧，补缉旧文，光禄大夫蔡谟又踵修辑朝故。宋初因循改革，事系群儒，其前史所详，并不重述。永明二年，太子步兵校尉伏曼容表定礼乐。于是诏尚书令王俭制定新礼，立治礼乐学士及职局，置旧学四人，新学六人，正书令史各一人，干一人，秘书省差能书弟子二人。因集前代，撰治五礼，吉、凶、宾、军、嘉也。文多不载。若郊庙庠序之仪，冠婚丧纪之节，事有变革，宜录时事者，备今志。其舆辂旗常，与往代同异者，更立别篇。 
　　建元元年七月，有司奏：“郊殷之礼，未详郊在何年？复以何祖配郊？殷复在何时？未郊得先殷与不？明堂亦应与郊同年而祭不？若应祭者，复有配与无配？不祀者，堂殿职僚毁置云何？”八座丞郎通关博士议。曹郎中裴昭明、仪曹郎中孔逷议：“今年七月宜殷祠，来年正月宜南郊明堂，并祭而无配。”殿中郎司马宪议：“南郊无配，飨祠如旧；明堂无配，宜应废祀。其殷祠同用今年十月。” 
　　右仆射王俭议：“案《礼记·王制》，天子先祫后时祭，诸侯先时祭后祫。《春秋》鲁僖二年祫，明年春禘，自此以后，五年再殷。《礼纬·稽命徵》曰：‘三年一祫，五年一禘。’《经》《记》所论禘祫与时祭，其言详矣，初不以先殷后郊为嫌。至于郊配之重，事由王迹，是故杜林议云‘汉业特起，不因缘尧，宜以高帝配天’。魏高堂隆议以舜配天。蒋济云‘汉时奏议，谓尧已禅舜，不得为汉祖，舜亦已禅禹，不得为魏之祖。今宜以武皇帝配天’。晋、宋因循，即为前式。又案《礼》及《孝经援神契》并云：‘明堂有五室。天子每月于其室听朔布教，祭五帝之神，配以有功德之君。’《大戴礼记》曰：‘明堂者，所以明诸侯尊卑也’。许慎《五经异义》曰：‘布政之宫，故称明堂。明堂，盛貌也。’《周官·匠人职》称明堂有五室。郑玄云：‘周人明堂五室，帝一室也。’初不闻有文王之寝。《郑志》赵商问云：‘说者谓天子庙制如明堂，是为明堂即文庙邪？’郑答曰：‘明堂主祭上帝，以文王配耳，犹如郊天以后稷配也。’袁孝尼云：‘明堂法天之宫，本祭天帝，而以文王配，配其父于天位则可，牵天帝而就人鬼，则非义也。’太元十三年，孙耆之议，称‘郊以祀天，故配之以后稷；明堂以祀帝，故配之以文王。由斯言之，郊为皇天之位，明堂即上帝之庙’。徐邈谓‘配之为言，必有神主；郊为天坛，则堂非文庙’。《史记》云赵绾、王臧欲立明堂，于时亦未有郊配。汉又祀汾阴五畤，即是五帝之祭，亦未有郊配。‘议者或谓南郊之日，已旅上帝，若又以无配而特祀明堂，则一日再祭，于义为黩。案，古者郊本不共日。蔡邕《独断》曰：‘祠南郊。祀毕，次北郊，又次明堂、高庙、世祖庙，谓之五供。’马融云：‘郊天之祀，咸以夏正，五气用事，有休有王，各以其时，兆于方郊，四时合岁，功作相成，亦以此月总旅明堂。’是则南郊、明堂各日之证也。近代从省，故与郊同日，犹无烦黩之疑。何者？其为祭虽同，所以致祭则异。孔晁云，言五帝佐天化育，故有从祀之礼，旅上帝是也。至于四郊明堂，则是本祀之所，譬犹功臣从飨，岂复废其私庙？且明堂有配之时，南郊亦旅上帝，此则不疑于共日，今何故致嫌于同辰？又《礼记》‘天子祭天地、四方、山川、五祀，岁遍’。《尚书·洛诰》‘咸秩无文’。《诗》云‘昭事上帝，聿怀多福’。据此诸义，则四方、山川，犹必享祀，五帝大神，义不可略。魏文帝黄初二年正月，郊天地明堂，明帝太和元年正月，以武皇帝配天，文皇帝配上帝，然则黄初中南郊、明堂，皆无配也。又郊日及牲色，异议纷然。《郊特牲》云：‘郊之用辛，周之始郊也。’卢植云‘辛之为言自新絜也。’郑玄云：‘用辛日者，为人当斋戒自新絜也’。汉魏以来，或丁或己，而用辛常多。考之典据，辛日为允。《郊特牲》又云，郊牲币宜以正色。缪袭据《祭法》，云天地絺犊，周家所尚；魏以建丑为正，牲宜尚白。《白虎通》云，三王祭天，一用夏正，所以然者，夏正得天之数也。魏用异朔，故牲色不同。今大齐受命，建寅创历，郊庙用牲，一依晋、宋。谓宜以今年十月殷祀宗庙。自此以后，五年再殷。来年正月上辛，有事南郊。宜以共日，还祭明堂。又用次辛，飨祀北郊。而并无配。牺牲之色，率由旧章。” 
　　诏：“可。明堂可更详”。 
　　有司又奏：“明堂寻礼无明文，唯以《孝经》为正。窃寻设祀之意，盖为文王有配则祭，无配则止。愚谓既配上帝，则以帝为主。今虽无配，不应阙祀。徐邈近代硕儒，每所折衷，其云‘郊为天坛，则堂非文庙’，此实明据。内外百司立议已定，如更询访，终无异说。傍儒依史，竭其管见。既圣旨惟疑，群下所未敢详，废置之宜，仰由天鉴。”诏“依旧”。 
　　建元四年，世祖即位。其秋，有司奏：“寻前代嗣位，或仍前郊年，或别更始，晋、宋以来，未有画一。今年正月已郊，未审明年应南北二郊祀明堂与不？”依旧通关八座丞郎博士议。尚书令王俭议：“案秦为诸侯，杂祀诸畤，始皇并天下，未有定祠。汉高受命，因雍四畤而起北畤，始畤五帝，未定郊丘。文帝六年，新垣平议初起渭阳五帝庙。武帝初至雍郊见五畤，后常三岁一郊祠雍。元鼎四年，始立后土祠于汾阴，明年，立太一祠于甘泉，自是以后，二岁一郊，与雍更祠。成帝初即位，丞相匡衡于长安定南北郊。哀、平之际，又复甘泉、汾阴祠。平帝元始五年，王莽奏依匡衡议还复长安南北二郊。光武建武二年，定郊祀兆于洛阳。魏、晋因循，率由汉典，虽时或参差，而类多间岁。至于嗣位之君，参差不一，宜有定制。检晋明帝太宁三年南郊，其年九月崩，成帝即位，明年改元即郊；简文咸安二年南郊，其年 
　　七月崩，孝武即位，明年改元亦郊；宋元嘉三十年正月南郊，其年二月崩，孝武嗣位，明年改元亦郊。此则二代明例，差可依放。谓明年正月宜飨祀二郊，虞祭明堂，自兹厥后，依旧间岁。”尚书领国子祭酒张绪等十七人并同俭议。诏“可”。 
　　永明元年当南郊，而立春在郊后，世祖欲迁郊。尚书令王俭启：“案《礼记·郊特牲》云：‘郊之祭也，迎长日之至也，大报天而主日也。’《易说》‘三王之郊，一用夏正’。卢植云：‘夏正在冬至后，《传》曰启蛰而郊，此之谓也。’然则圜丘与郊各自行，不相害也。郑玄云：‘建寅之月，昼夜分而日长矣。’王肃曰：‘周以冬祭天于圜丘，以正月又祭天以祈谷。’《祭法》称‘燔柴太坛’，则圜丘也。《春秋传》云‘启蛰而郊，则祈谷也。谨寻《礼》、《传》二文，各有其义，卢、王两说，有若合符。中朝省二丘以并二郊，即今之郊礼，义在报天，事兼祈谷，既不全以祈农，何必俟夫启蛰？史官唯见《传》义，未达《礼》旨。又寻景平元年正月三日辛丑南郊，其月十一日立春；元嘉十六年正月六日辛未南郊，其月八日立春。此复是近世明例，不以先郊后春为嫌。若或以元日合朔为碍者，则晋成帝咸康元年正月一日加元服，二日亲祠南郊。元服之重，百僚备列，虽在致斋，行之不疑。今斋内合朔，此即前准。若圣心过恭，宁在严洁，合朔之日，散官备防，非预斋之限者，于止车门外别立幔省，若日色有异，则列于省前。望实为允，谓无烦迁日。”从之。 
　　永明二年，祠部郎中蔡履议：“郊与明堂，本宜异日。汉东京《礼仪志》‘南郊礼毕，次北郊、明堂、高庙、世祖庙，谓之五供’。蔡邕所据亦然。近世存省，故郊堂共日。来年郊祭，宜有定准。” 
　　太学博士王祐议：“来年正月上辛，宜祭南郊，次辛，有事明堂，后辛，飨祀北郊。” 
　　兼博士刘蔓议：“汉元鼎五年，以辛巳行事，自后郊日，略无违异。元封元年四月癸卯，登封泰山，坐明堂。五年甲子，以高祖配。汉家郊祀，非尽天子之县，故祠祭之月，事有不同。后汉永平以来，明堂兆于国南，而郊以上丁，故供修三祀，得并在初月。虽郊有常日，明堂犹无定辰。何则？郊丁社甲，有说则从，经礼无文，难以意造，是以必算良辰，而不祭寅丑。且礼之奠祭，无同共者，唯汉以朝日合于报天尔。若依《汉书》五供，便应先祭北郊，然后明堂。则是地先天食，所未可也。” 
　　兼太常丞蔡仲熊议：“《郑志》云‘正月上辛，祀后稷于南郊，还于明堂，以文王配。’故宋氏创立明堂，郊还即祭，是用《郑志》之说也。盖为《志》者失，非玄意也。玄之言曰：‘未审周明堂以何月，于《月令》则以季秋。’案玄注《月令》‘季秋大飨帝’云‘大飨，遍祭五帝’。又云‘大飨于明堂，以文武配’。其时秋也，去启蛰远矣。又《周礼·大司乐》‘凡大祭祀，宿县’。寻宿县之旨，以日出行事故也；若日暗而后行事，则无假预县。果日出行事，何得方俟郊还？东京《礼仪志》不记祭之时日，而《志》云：‘天郊夕牲之夜，夜漏未尽八刻进熟；明堂夕牲之夜，夜漏未尽七刻进熟。’寻明堂之在郊前一刻，而进献奏乐，方待郊还。魏高堂隆表‘九日南郊，十日北郊，十一日明堂，十二日宗庙’。案隆此言，是审于时定制，是则《周礼》、二汉及魏，皆不共日矣。《礼》以辛郊，《书》以丁祀，辛丁皆合，宜临时详择。” 
　　太尉从事中郎顾宪之议：“《春秋传》以正月上辛郊祀，《礼记》亦云郊之用辛，《尚书》独云丁巳用牲于郊。先儒以为先甲三日辛，后甲三日丁，可以接事天神之日。后汉永平二年正月辛未，宗祀光武皇帝于明堂。辛既是常郊之日，郊又在明堂之前，无容不郊而堂，则理应郊堂。” 
　　司徒西阁祭酒梁王议：“《孝经》郑玄注云‘上帝亦天别名’。如郑旨，帝与天亦言不殊。近代同辰，良亦有据。魏太和元年正月丁未，郊祀武皇帝以配天，宗祀文皇帝于明堂以配上帝，此则已行之前准。” 
　　骁骑将军江淹议：“郊旅上天，堂祀五帝，非为一日再黩之谓，无俟厘革。” 
　　尚书陆澄议：“遗文余事，存乎旧书，郊宗地近，势可共日。不共者，义在必异也。元始五年正月六日辛未，郊高皇帝以配天，二十二日丁亥，宗祀孝文于明堂配上帝。永平二年正月辛未，宗祀五帝于明堂，光武皇帝配。章帝元和二年，巡狩岱宗，柴祭，翌日，祠五帝于明堂。柴山祠地，尚不共日，郊堂宜异，于例益明。陈忠《奏事》云‘延光三年正月十三日南郊，十四日北郊，十五日明堂，十六日宗庙，十七日世祖庙’。仲远五祀，绍统五供，与忠此奏，皆为相符。高堂隆表，二郊及明堂宗庙各一日，挚虞《新礼》议明堂南郊间三兆，禋天飨帝共日之证也。又上帝非天，昔人言之已详。今明堂用日，宜依古在北郊后。汉唯南郊备大驾，自北郊以下，车驾十省其二。今祀明堂，不应大驾。” 
　　尚书令王俭议：“前汉各日，后汉亦不共辰，魏、晋故事，不辨同异，宋立明堂，唯据自郊徂宫之义，未达祀天旅帝之旨。何者？郊坛旅天，甫自诘朝，还祀明堂，便在日昃，虽致祭有由，而烦黩斯甚，异日之议，于理为弘。《春秋感精符》云‘王者父天母地’，则北郊之祀，应在明堂之先。汉、魏北郊，亦皆亲奉，晋泰宁有诏，未及遵遂。咸和八年，甫得营缮，太常顾和秉议亲奉。康皇之世，已经遵用。宋氏因循，未遑厘革。今宜亲祠北郊，明年正月上辛祠昊天，次辛瘗后土，后辛祀明堂，御并亲奉。车服之仪，率遵汉制。南郊大驾，北郊、明堂降为法驾。衮冕之服，诸祠咸用。”诏“可”。 
　　建武二年，通直散骑常侍庾昙隆启：“伏见南郊坛员兆外内，永明中起瓦屋，形制宏壮。检案经史，无所准据。寻《周礼》，祭天于圜丘，取其因高之义，兆于南郊，就阳位也。故以高敞，贵在上昭天明，旁流气物。自秦、汉以来，虽郊祀参差，而坛域中间，并无更立宫室。其意何也？政是质诚尊天，不自崇树，兼事通旷，必务开远。宋元嘉南郊，至时权作小陈帐以为退息，泰始薄加修广，永明初弥渐高丽，往年工匠遂启立瓦屋。前代帝皇，岂于上天之祀而昧营构，所不为者，深有情意。《记》称‘扫地而祭，于其质也，器用陶匏，天地之性也’。故‘至敬无文’，‘以素为贵’。窃谓郊事宜拟休偃，不俟高大，以明谦恭肃敬之旨。庶或仰允太灵，俯惬群望。”诏“付外详”。 
　　国子助教徐景嵩议：“伏寻《三礼》，天地两祀，南北二郊，但明祭取牺牲，器用陶匏，不载人君偃处之仪。今栋瓦之构虽殊，俱非千载成例，宜务因循。”太学博士贺翙议：“《周礼》‘王旅上帝，张毡案，设皇邸’。国有故而祭，亦曰旅。毡案，以毡为床于幄中，不闻郊所置宫宇。”兼左丞王摛议，扫地而祭于郊，谓无筑室之议。并同昙隆。 
　　骁骑将军虞炎议，以为“诚悫所施，止在一坛。汉之郊祀，飨帝甘泉，天子自竹宫望拜，息殿去坛场既远，郊奉礼毕，旋幸于此。瓦殿之与帷宫，谓无简格”。祠部郎李捴议：“《周礼》‘凡祭祀张其旅幕，张尸次’。尸则有幄。仲师云‘尸次，祭祀之尸所居更衣帐也’。凡祭之文，既不止于郊祀，立尸之言，理应关于宗庙。古则张幕，今也房省。宗庙旅幕，可变为栋宇；郊祀毡案，何为不转制檐甍？”昙隆议不行。 
　　建武二年旱，有司议雩祭依明堂。祠部郎何佟之议曰：“《周礼·司巫》云：‘若国大旱，则帅巫而舞雩。’郑玄云：‘雩，旱祭也。天子于上帝，诸侯以下于上公之神。’又《女巫》云‘旱则舞雩’。郑玄云：‘使女巫舞旱祭，崇阴也。’郑众云：‘求雨以女巫。’《礼记·月令》云：‘命有司为民祈祀山川百原，乃大雩帝，用盛乐。乃命百县雩祀百辟卿士有益于民者，以祈谷实。’郑玄云：‘阳气盛而恒旱。山川百原，能兴云致雨者也。众水所出为百原，必先祭其本。雩，吁嗟求雨之祭也。雩帝，谓为坛南郊之旁，祭五精之帝，配以先帝也。自鼗鼙至柷敔为盛乐，他雩用歌舞而已。百辟卿士，古者上公以下，谓勾龙、后稷之类也。《春秋传》曰龙见而雩，雩之正当以四月。’王肃云：‘大雩，求雨之祭也。传曰龙见而雩，谓 
　　四月也。若五月六月大旱，亦用雩，《礼》于五月著雩义也。’晋永和中，中丞启，雩制在国之南为坛，祈上帝百辟，舞童八列六十四人，歌《云汉》诗，皆以孟夏，得雨报太牢。于时博士议，旧有坛，汉、魏各自讨寻。《月令》云‘命有司祈祀山川百原，乃大雩’。又云‘乃命百县雩祀百辟卿士’。则大雩所祭，唯应祭五精之帝而已。勾芒等五神，既是五帝之佐，依郑玄说，宜配食于庭也。郑玄云‘雩坛在南郊坛之旁’，而不辨东西。寻地道尊右，雩坛方郊坛为轻，理应在左。宜于郊坛之东、营域之外筑坛。既祭五帝，谓坛宜员。寻雩坛高广，《礼》、《传》无明文，案《觐礼》设方明之祀，为坛高四尺，用圭璋等六玉，礼天地四方之神，王者率诸侯亲礼，为所以教尊尊也。雩祭五帝，粗可依放。谓今筑坛宜崇四尺，其广轮仍以四为度，径四丈，周员十二丈而四阶也。设五帝之位，各依其方，如在明堂之仪。皇齐以世祖配五精于明堂，今亦宜配飨于雩坛矣。古者，孟春郊祀祈嘉谷，孟夏雩祭祈甘雨，二祭虽殊，而所为者一。礼唯有冬至报天，初无得雨赛帝。今虽阙冬至之祭，而南郊兼祈报之礼，理不容别有赛答之事也。礼祀帝于郊，则所尚省费，周祭灵威仰若后稷，各用一牲；今祀五帝、世祖，亦宜各用一犊，斯外悉如南郊之礼也。武皇遏密未终，自可不奏盛乐。至于旱祭舞雩，盖是吁嗟之义，既非存欢乐，谓此不涉嫌。其余祝史称辞，仰祈灵泽而已。礼舞雩乃使无阙，今之女巫，并不习歌舞，方就教试，恐不应速。依晋朝之议，使童子，或时取舍之宜也。司马彪《礼仪志》云雩祀著皂衣，盖是崇阴之义。今祭服皆缁，差无所革。其所歌之诗，及诸供须，辄勒主者申摄备辨。”从之。 
　　隆昌元年，有司奏，参议明堂，咸以世祖配。国子助教谢昙济议：“案《祭法》禘郊祖宗，并列严祀。郑玄注义，亦据兼飨。宜祖宗两配，文、武双祀。”助教徐景嵩、光禄大夫王逡之谓宜以世宗文皇帝配。祠部郎何佟之议：“周之文、武，尚推后稷以配天，谓文皇宜推世祖以配帝。虽事施于尊祖，亦义章于严父焉。”左仆射王晏议，以为“若用郑玄祖宗通称，则生有功德，没垂尊称，历代配帝，何止于郊邪？今殷荐上帝，允属世祖，百代不毁，其文庙乎！诏“可”。 
　　至永元二年，佟之又建议曰：“案《祭法》‘有虞氏禘黄帝而郊喾，祖颛顼而宗尧’。‘周人禘喾而郊稷，祖文王而宗武王’，郑玄云‘禘郊祖宗，谓祭祀以配食也。此禘谓祀昊天于圜丘也。祭上帝于南郊曰郊，祭五帝五神于明堂曰祖宗’，‘郊祭一帝，而明堂祭五帝，小德配寡，大德配众’。王肃云‘祖宗是庙不毁之名’。果如肃言，殷有三祖三宗，并应不毁，何故止称汤、契？且王者之后存焉，舜宁立尧、顼之庙，传世祀之乎？汉文以高祖配泰畤，至武帝立明堂，复以高祖配食，一人两配，有乖圣典。自汉明以来，未能反者。故明堂无兼配之祀。窃谓先皇宜列二帝于文祖，尊新庙为高宗，并世祖而泛配，以申圣主严父之义。先皇于武皇，伦则第为季，义则经为臣，设配飨之坐，应在世祖之下，并列，俱西向。” 
　　国子博士王摛议：“《孝经》‘周公郊祀后稷以配天，宗祀文王于明堂以配上帝’。不云武王。又《周颂》‘《思文》，后稷配天也’。‘《我将》，祀文王于明堂也’。武王之文，唯《执竞》云‘祀武王’。此自周庙祭武王诗，弥知明堂无矣。” 
　　佟之又议：“《孝经》是周公居摄时礼，《祭法》是成王反位后所行。故《孝经》以文王为宗，《祭法》以文王为祖。又孝莫大于严父配天，则周公其人也。寻此旨，宁施成王乎？若《孝经》所说，审是成王所行，则为严祖，何得云严父邪？且《思文》是周公祀后稷配天之乐歌，《我将》是祀文王配明堂之乐歌。若如摛议，则此二篇，皆应在复子明辟之后。请问周公祀后稷、文王，为何所歌？又《国语》云‘周人禘喾郊稷，祖文王，宗武王’。韦昭云‘周公时，以文王为宗，其后更以文王为祖，武王为宗’。寻文王以文治而为祖，武王以武定而为宗，欲明文亦有大德，武亦有大功，故郑注《祭法》云‘祖宗通言耳’。是以《诗》云‘昊天有成命，二后受之’。注云‘二后，文王、武王也’。且明堂之祀，有单有合。故郑云‘四时迎气于郊，祭一帝，还于明堂，因祭一帝，则以文王配’。明一宾不容两主也。‘享五帝于明堂，则泛配文、武’。泛之为言，无的之辞。其礼既盛，故祖宗并配。”参议以佟之为允。诏“可”。 
　　太祖为齐王，依旧立五庙。即位，立七庙，广陵府君、太中府君、淮阴府君、即丘府君、太常府君、宣皇帝、昭皇后为七庙。建元二年，太祖亲祀太庙六室，如仪，拜伏竟，次至昭后室前，仪注应倚立，上以为疑，欲使庙僚行事，又欲以诸王代祝令於昭后室前执爵。以问彭城丞刘瓛。瓛对谓：“若都不至昭后坐前，窃以为薄。庙僚即是代上执爵馈奠耳，祝令位卑，恐诸王无容代之。旧庙仪诸王得兼三公亲事，谓此为便。”从之。及太子穆妃薨，卒哭，祔于太庙阴室。永明十一年，文惠太子薨，卒哭，祔于太庙阴室。太祖崩，毁广陵府君。郁林即位追尊文帝，又毁太中主，止淮阴府君。明帝立，复旧。及崩，祔庙，与世祖为兄弟，不为世数。 
　　史臣曰：先儒说宗庙之义，据高祖已下五世亲尽，故亲庙有四。周以后稷始祖，文、武二祧，所以云王立七庙也。禹无始祖，汤不先契，夏五殷六，其数如之。汉立宗庙，违经背古。匡衡、贡禹、蔡邕之徒，空有迁毁之议，亘年四百，竟无成典。魏氏之初，亲庙止乎四叶，吴、蜀享祭，失礼已多。晋用王肃之谈，以文、景为共世，上至征西，其实六也。寻其此意，非以兄弟为后，当以立主之义，可相容于七室。及杨元后崩，征西之庙不毁，则知不以元后为世数。庙有七室，数盈八主。江左贺循立议以后，弟不继兄，故世必限七，主无定数。宋台初立五庙，以臧后为世室。就礼而求，亦亲庙四矣。义反会郑，非谓从王。自此以来，因仍旧制。夫妻道合，非世叶相承，譬由下祭殇嫡，无关庙数，同之祖曾，义未可了。若据伊尹之言，必及七世，则子昭孙穆，不列妇人。若依郑玄之说，庙有亲称，妻者言齐，岂或滥享？且閟宫之德，周七非数，杨元之祀，晋八无伤。今谓之七庙，而上唯六祀，使受命之君，流光之典不足。若谓太祖未登，则昭穆之数何继？斯故礼官所宜详也。 
　　宋泰豫元年，明帝崩。博士周洽议：“权制：谅闇之内，不亲奉四时祠。”建元四年，尚书令王俭采晋中朝《谅暗议》奏曰：“权典既行，丧礼斯夺，事兴汉世，而源由甚远。殷宗谅间，非有服之称，周王即吉，唯宴乐为讥。《春秋》之义，嗣君逾年即位，则预朝会聘享焉。《左氏》云‘凡君即位，卿出并聘，践修旧好’。又云‘诸侯即位，小国聘焉，以继好结信，谋事补阙，礼之大者’。至于谅暗之内而图婚，三年未终而吉禘，齐归之丧不废搜，杞公之卒不彻乐，皆致讥贬，以明鉴戒。自斯而谈，朝聘蒸尝之典，卒哭而备行；婚禘搜乐之事，三载而后举。通塞兴废，各有由然。又案《大戴礼记》及《孔子家语》并称武王崩，成王嗣位，明年六月既葬，周公冠成王而朝于祖，以见诸侯，命祝雍作颂。襄十五年十一月‘晋侯周卒’，十六年正月‘葬晋悼公’。平公既即位，‘改服修官，烝于曲沃’。《礼记·曾子问》‘孔子曰，天子崩，国君薨，则祝取群庙之主而藏诸祖庙，礼也。卒哭成事，而后主各反其庙’。《春秋左氏传》‘凡君卒哭而祔，祔而后特祀于主，蒸尝禘于庙’。先儒云‘特祀于主者，特以丧礼奉新亡者主于寝，不同于吉。蒸尝禘于庙者，卒哭成事，群庙之主，各反其庙。则四时之祭，皆即吉也。三年丧毕，吉禘于庙，跻群主以定新主也’。凡此诸义，皆著在经诰，昭乎方册，所以晋、宋因循，同规前典，卒哭公除，亲奉蒸尝，率礼无违，因心允协。爰至泰豫元年，礼官立议，不宜亲奉，乃引‘三年之制自天子达’。又据《王制》称‘丧三年不祭，唯祭天地社稷，越绋而行事’。曾不知‘自天子达’，本在至情，即葬释除，事以权夺，委衰袭衮，孝享宜申；越绋之旨，事施未葬，卒哭之后，何绋可越？复依范宣之难杜预，谯周之论士祭，并非明据。晋武在丧，每欲存宁戚之怀，不全依谅暗之典；至于四时蒸尝，盖以哀疾未堪，非便顿改旧式。江左以来，通儒硕学所历多矣，守而弗革，义岂徒然？又且即心而言，公卿大夫则负扆亲临，三元告始则朝会万国，虽金石辍响，而簨泬充庭，情深于恒哀，而迹降于凡制，岂曰能安，国家故也。宗庙蒸尝，孝敬所先，宁容吉事备行，斯典独废！就令必宜废祭，则应三年永阙，乃复同之他故，有司摄礼，进退二三，弥乖典衷。谓宜依旧亲奉。”从之。 
　　永明九年正月，诏太庙四时祭，荐宣帝面起饼、鸭；孝皇后笋、鸭卵、脯酱、炙白肉；高皇帝荐肉脍、俎羹；昭皇后茗、粣、炙鱼：皆所嗜也。先是世祖梦太祖曰：“宋氏诸帝尝在太庙，从我求食。可别为吾祠。”上乃敕豫章王妃庾氏四时还青溪宫旧宅，处内合堂，奉祠二帝二后，牲牢服章，用家人礼。 
　　史臣曰：汉氏之庙，遍在郡国，求祀已渎，缘情又疏。重檐閟寝，不可兼建，故前儒抗议，谓之迁毁。光武入纂，南顿君已上四世，别祠舂陵。建武三年幸舂陵园庙是也。张衡《南都赋》曰“清庙肃以微微”。明帝至于章、和，每幸章陵，辄祠旧宅。建安末，魏氏立宗庙，皆在邺都。魏文黄初二年，洛庙未成，亲祠武帝于建始殿，用家人礼。世祖发汉明之梦，肇祀故宫，孝享既申，义合前典，亦一时之盛也。 
</div>
    <div class="pagination">
<a href="南齐书_page2.html">上一页</a><a href="南齐书.html">1</a><a href="南齐书_page2.html">2</a><span class="current-page">3</span><a href="南齐书_page4.html">4</a><a href="南齐书_page5.html">5</a><a href="南齐书_page6.html">6</a><a href="南齐书_page7.html">7</a><a href="南齐书_page8.html">8</a><span>...</span><a href="南齐书_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
