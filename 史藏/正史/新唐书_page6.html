<!DOCTYPE html>
<html>
<head>
    <meta charset="UTF-8">
    <title>新唐书 - 第 6 页/共 185 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新唐书 - 第 6 页/共 185 页</h1>
    <div class="content">　　七年正月己巳，襄王僙薨。四月，安南首领杜英翰反，伏诛。五月甲申，端王遇薨。九月，回鹘杀杨袭古。十二月戊戌，睦王述薨。是冬，无雪。 
　　八年二月庚子，雨土。三月甲申，宣武军节度使刘玄佐卒，其子士宁自称留后。四月，吐蕃寇灵州。丁亥，杀左谏议大夫知制诰吴通玄。乙未，贬窦参为郴州别驾。尚书左丞赵憬、兵部侍郎陆贽为中书侍郎、同中书门下平章事。五月己未，大风发太庙屋瓦。癸酉，平卢军节度使李纳卒，其子师古自称留后。六月，淮水溢。吐蕃寇连云堡，大将王进用死之。九月丁巳，韦皋及吐蕃战于维州，败之。十一月壬子朔，日有食之。庚午，山南西道节度使岩震及吐蕃战于黑水堡，败之。是月，幽州卢龙军节度使刘济及其弟瀛州刺史澭战于瀛州，澭败奔于京师。十二月甲辰，猎于城东。 
　　九年正月癸卯，复税茶。四月辛酉，关辅、河中地震。五月甲辰，义成军节度使贾耽为尚书右仆射，尚书右丞卢迈：同中书门下平章事。丙午，董晋罢。八月庚戌，李晟薨。十一月癸未，朝献于太清宫。甲申，朝享于太庙。乙酉，有事于南郊，大赦。十二月丙辰，宣武军将李万荣逐其节度使刘士宁，自称留后。 
　　十年正月壬辰，南诏蛮败吐蕃于神川，来献捷。四月癸卯朔，赦京城。戊申，地震。癸丑，又震。是月，太白昼见。六月丙寅，韦皋败吐蕃，克峨和城。自春不雨至于是月。辛未，雨，大风拔木。七月，西原蛮叛。八月，陷钦、横、浔、贵四州。十月，昭义军节度留后王虔休及摄洺州刺史元谊战于鸡泽，败之。十二月丙辰，猎于城南。壬戌，贬陆贽为太子宾客。 
　　十一年四月丙寅，奚寇平州，刘济败之于青都山。五月庚午，中书门下虑囚。八月辛亥，马燧薨。九月，横海军兵马使程怀信逐其兄节度使怀直，自称留后。十月，朗、蜀二州江溢。十二月戊辰，猎于苑中。 
　　十二年二月己卯，吐蕃寇巂州，刺史曹高仕败之。三月丙辰，韶王暹薨。四月庚午，魏博节度使田绪卒，其子季安自称留后。六月己丑，宣武军节度使李万荣卒，其子乃自称兵马使，伏诛。七月戊戌，韩王迥薨。八月己未朔，日有食之。丙戌，赵憬薨。九月，吐蕃寇庆州。十月甲戌，右谏议大夫崔损、给事中赵宗儒同中书门下平章事。 
　　十三年正月壬寅，吐蕃请和。四月辛酉，以旱虑囚。壬戌，雩于兴庆宫。五月壬寅，吐蕃寇巂州，曹高仕败之。庚戌，义宁军乱，杀其将常楚客。七月乙未，京师地震。九月己丑，卢迈罢。 
　　十四年三月丙申，凤翔监军使西门去奢杀其将夏侯衍。五月己酉，始雷。闰月辛亥，有星陨于西北。辛酉，长武城军乱，逐其使韩全义。六月丙申，归化堡军乱，逐其将张国诚，泾原节度使刘昌败之。七月壬申，赵宗儒罢。工部侍郎郑馀庆为中书侍郎、同中书门下平章事。九月丁卯，杞王倕薨。十二月壬寅，明州将栗锽杀其刺史卢云以反。是冬，无雪，京师饥。 
　　十五年正月甲寅，雅王逸薨。壬戌，郴州蓝山崩。二月乙酉，宣武军乱，杀节度行军司马陆长源，宋州刺史刘逸准自称留后。三月甲寅，彰义军节度使吴少诚反，陷唐州，守将张嘉瑜死之。四月乙未，栗锽伏诛。九月乙巳，陈许节度留后上官涚及吴少诚战于临颍，败绩。丙午，少诚寇许州。庚戌，宣武军节度使刘全谅卒，都知兵马使韩弘自称留后。丙辰，宣武、河阳、郑滑、东都汝、成德、幽州、淄青、魏博、易定、泽潞、河东、淮南、徐泗、山南东西、鄂岳军讨吴少诚。十月己丑，邕王原薨。十一月丁未，山南东道节度使于頔及吴少诚战于吴房，败之。陈许节度使上官涚又败之于柴篱。辛亥，安黄节度使伊慎又败之于钟山。十二月庚午，寿州刺史王宗又败之于秋栅。辛未，浑瑊薨。乙未，诸道兵溃于小溵河。 
　　十六年正月乙巳，易定兵及吴少诚战，败绩。二月乙酉，盐夏绥银节度使韩全义为蔡州行营招讨处置使，上官涚副之。四月丁亥，黔中宴设将傅近逐其观察使吴士宗。五月庚戌，韩全义及吴少诚战于广利城，败绩。壬子，徐泗濠节度使张建封卒，其子愔自称知军事。七月丁巳，伊慎及吴少诚战于申州，败之。己未，韦皋克吐蕃末恭城。丙寅，韩全义及吴少诚战于五楼，败绩。八月，刘济及其弟涿州刺史源战于涿州，源败，执之。己丑，杀遂州别驾崔位。韦皋克吐蕃颙城。九月庚戌，贬郑馀庆为郴州司马。庚申，太常卿齐抗为中书侍郎、同中书门下平章事。十月辛未，杀通州别驾崔河图。是岁，京师饥。 
　　十七年二月丁酉，大雨雹。己亥，霜。乙巳，韦皋及吐蕃战于鹿危山，败之。戊申，大雨雹，震电。庚戌，大雪，雨雹。五月壬戌朔，日有食之。六月丙申，宁州军乱，杀其刺史刘南金。己亥，浙西观察使李锜杀上封事人崔善贞。丁巳，成德军节度使王武俊卒，其子士真自称留后。七月，陨霜杀菽。戊寅，吐蕃寇盐州。己丑，陷麟州，刺史郭锋死之。九月乙亥，韦鋋败吐蕃于雅州，克木波城。是岁，嘉王运薨。 
　　十八年七月乙亥，罢正衙奏事。十二月，环王陷欢、爱二州。 
　　十九年二月己亥，安南将王季元逐其经略使裴泰，兵马使赵均败之。三月壬子，淮南节度使杜佑检校司空、同中书门下平章事。七月己未，齐抗罢。自正月不雨至于是月。甲戌，雨。闰十月庚戌，盐州将李庭俊反，伏诛。丁巳，崔损薨。十二月庚申，太常卿高郢为中书侍郎，吏部侍郎郑珣瑜为门下侍郎：同中书门下平章事。 
　　二十年二月庚戌，大雨雹。七月癸酉，大雨雹。冬，雨木冰。 
　　二十一年正月癸巳，皇帝崩于会宁殿，年六十四。 
　　顺宗至德弘道大圣大安孝皇帝讳诵，德宗长子也。母曰昭德皇后王氏。始封宣城郡王，大历十四年六月，进封宣王。十二月乙卯，立为皇太子。 
　　为人宽仁，喜学艺，善隶书，礼重师傅，见辄先拜。从德宗幸奉天，常执弓矢居左右。郜国公主以蛊事得罪，太子妃，其女也，德宗疑之，几废者屡矣，赖李泌保护，乃免。后侍宴鱼藻宫，张水嬉彩艦，宫人为棹歌，众乐间发，德宗欢甚，顾太子曰：“今日何如？”太子诵《诗》“好乐无荒”以为对。及裴延龄、韦渠牟用事，世皆畏其为相，太子每候颜色，陈其不可。故二人者卒不得用。 
　　贞元二十年，太子病风且瘖。 
　　二十一年正月，不能朝。是时，德宗不豫，诸王皆侍左右，惟太子卧病，不能见，德宗悲伤涕泣，疾有加。癸巳，德宗崩。丙申，即皇帝位于太极殿。二月癸卯，朝群臣于紫宸门。辛亥，吏部侍郎韦执谊为尚书左丞、同中书门下平章事。甲子，大赦。罢宫市。民百岁版授下州刺史，妇人郡君；九十以上上佐，妇人县君。乙丑，罢盐铁使月进。三月庚午，放后宫三百人。癸酉，放后宫及教坊女妓六百人。癸巳，立广陵郡王纯为皇太子。四月壬寅，封弟谔为钦王，諴珍王；进封子建康郡王经郯王，洋川郡王纬均王，临淮郡王纵溆王，弘农郡王纾莒王，汉东郡王纲密王，晋陵郡王枿郇王，郡王约邵王，云安郡王结宋王，宣城郡王缃集王，德阳郡王絿冀王，河东郡王绮和王；封子绚为衡王，纁会王，绾福王，绂抚王，绲岳王，绅袁王，纶桂王，繟翼王。戊申，以册皇太子，降死罪以下，赐文武官子为父后者勋两转。七月辛卯，横海军节度使程怀信卒，其子执恭自称留后。乙未，皇太子权句当军国政事。太常卿杜黄裳为门下侍郎，左金吾卫大将军袁滋为中书侍郎：同中书门下平章事。郑珣瑜、高郢罢。 
　　永贞元年八月庚子，立皇太子为皇帝，自称曰太上皇。辛丑，改元。降死罪以下。立良娣王氏为太上皇后。 
　　元和元年正月，皇帝率群臣上尊号曰应乾圣寿太上皇。是月，崩于咸宁殿，年四十六，谥曰至德大圣大安孝皇帝。大中三年，增谥至德弘道大圣大安孝皇帝。 
　　宪宗昭文章武大圣至神孝皇帝讳纯，顺宗长子也。母曰庄宪皇太后王氏。贞元四年六月己亥，封广陵郡王。二十一年三月，立为皇太子。 
　　永贞元年八月，顺宗诏立为皇帝。乙巳，即皇帝位于太极殿。丁未，始听政。庚戌，罢献祥瑞。癸丑，剑南西川节度使韦皋卒，行军司马刘辟自称留后。戊午，天有声于西北。己未，袁滋为剑南西川、山南西道安抚大使。癸亥，尚书左丞郑馀庆同中书门下平章事。九月己巳，罢教坊乐工正员官。十月丁酉，为曾太皇太后举哀。贾耽薨。戊戌，舒王谊薨。袁滋罢。己酉，葬神武圣文皇帝于崇陵。十一月己巳，祔睿真皇后于元陵寝宫。壬申，贬韦执谊为崖州司马。夏绥银节度留后杨惠琳反。十二月壬戌，中书舍人郑絪为中书侍郎、同中书门下平章事。 
　　元和元年正月丁卯，大赦，改元。赐文武官阶、勋、爵，民高年者米帛羊酒。癸未，长武城使高崇文为左神策行营节度使，率左右神策京西行营兵马使李元奕、山南西道节度使严砺、剑南东川节度使李康以讨刘辟。甲申，太上皇崩。刘辟陷梓州，执李康。三月丙子，高宗文克梓州。辛巳，杨惠琳伏诛。四月丁未，杜佑为司徒。壬戌，邵王约薨。初令尚书省六品、诸司四品以上职事官，太子师傅、宾客、詹事，王府傅，日二人待制。五月辛卯，尊母为皇太后。六月癸巳，降死罪以下。赐百姓有父母祖父母八十以上者粟二斛、物二段，九十以上粟三斛、物三段。丙申，大风拔木。丁酉，高崇文及刘辟战于鹿头栅，败之。癸卯，严砺又败之于石碑谷。闰月壬戌，平卢军节度使李师古卒，其弟师道自称留后。七月壬寅，葬至德大圣大安孝皇帝于丰陵。癸丑，高崇文及刘辟战于玄武，败之。八月丁卯，进封子平原郡王宁为邓王，同安郡王宽澧王，延安郡王宥遂王，彭城郡王察深王，高密郡王寰洋王，文安郡王寮绛王；封子审为建王。九月丙午，严砺及刘辟战于神泉，败之。辛亥，高崇文克成都。十月甲子，减剑南东西川、山南西道今岁赋，释胁从将吏。葬阵亡者，禀其家五岁。戊子，刘辟伏诛。十一月庚戌，郑馀庆罢。是岁，召王偲薨。 
　　二年正月己丑，朝献于太清宫。庚寅，朝享于太庙。辛卯，有事于南郊，大赦。赐文武官勋、爵，文宣公、二王后、三恪、公主、诸王一子官，高年米帛羊酒加版授。乙巳，杜黄裳罢。己酉，御史中丞武元衡为门下侍郎，中书舍人李吉甫为中书侍郎：同中书门下平章事。二月己巳，罢两省官次对。癸酉，邕管经略使路恕败黄洞蛮，执其首领黄承庆。九月乙酉，密王绸薨。十月，镇海军节度使李锜反，杀留后王澹。乙丑，淮南节度使王锷为诸道行营兵马招讨使以讨之。丁卯，武元衡罢。癸酉，镇海军兵马使张子良执李锜。己卯，免润州今岁税。十一月甲申，李锜伏诛。十二月丙寅，剑南西川节度使高崇文为邠宁节度、京西诸军都统。 
　　三年正月癸巳，群臣上尊号曰睿圣文武皇帝，大赦。罢诸道受代进奉钱。三月癸巳，郇王枿薨。四月壬申，大风坏含元殿西阙槛。六月，西原蛮首领黄少卿降。七月辛巳朔，日有食之。九月庚寅，山南东道节度使于頔为司空、同中书门下平章事。丙申，户部侍郎裴垍为中书侍郎、同中书门下平章事。戊戌，李吉甫罢。 
　　四年正月壬午，免山南东道、淮南、江西、浙东、湖南、荆南今岁税。戊子，简王遘薨。二月丁卯，郑絪罢。给事中李籓为门下侍郎、同中书门下平章事。三月乙酉，成德军节度使王士真卒，其子承宗自称留后。闰月己酉，以旱降京师死罪非杀人者，禁刺史境内榷率、诸道旨条外进献、岭南黔中福建掠良民为奴婢者，省飞龙厩马。己未，雨。丁卯，立邓王宁为皇太子。七月癸亥，吐蕃请和。八月丙申，环王寇安南，都护张舟败之。十月辛巳，成德军节度使王承宗反，执保信军节度使薛昌朝。癸未，左神策军护军中尉吐突承璀为左右神策、河阳、浙西、宣歙、镇州行营兵马招讨处置使以讨之。戊子，承璀为镇州招讨宣慰使。癸巳，降死罪以下，赐文武官子为父后者勋两转。十一月己巳，彰义军节度使吴少诚卒，其弟少阳自称留后。 
　　五年正月己巳，左神策军大将军郦定进及王承宗战，死之。三月甲子，大风拔木。四月丁亥，河东节度使范希朝、义武军节度使张茂昭及王承宗战于木刀沟，败之。七月丁未，赦王承宗。乙卯，幽州卢龙军节度使刘济卒，其子总自称留后。九月丙寅，太常卿权德舆为礼部尚书、同中书门下平章事。十月，张茂昭以易、定二州归于有司。辛巳，义武军都虞候杨伯玉反，伏诛。是月，义武军兵马使张佐元反，伏诛。十一月甲辰，会王纁薨。庚申，裴垍罢。 
　　六年正月庚申，淮南节度使李吉甫为中书侍郎、同中书门下平章事。二月壬申，李籓罢。己丑，忻王造薨。三月戊戌，有星陨于郓州。十二月己丑，户部侍郎李绛为中书侍郎、同中书门下平章事。闰月辛卯，辰、溆州首领张伯靖反，寇播、费二州。辛亥，皇太子薨。 
　　七年正月癸酉，振武河溢，毁东受降城。四月癸巳，诏民田畮树桑二。六月癸巳，杜佑罢。七月乙亥，立遂王宥为皇太子。八月戊戌，魏博节度使田季安卒，其子怀谏自称知军府事。九月，京师地震。十月乙未，魏博军以田季安之将田兴知军事。庚戌，降死罪以下，赐文武官子为父后者勋两转。是月，魏博节度使田兴以六州归于有司。十一月辛酉，赦魏、博、贝、卫、澶、相六州，给复一年，赐高年、孤独、废疾粟帛，赏军士。 
　　八年正月辛未，权德舆罢。二月丁酉，贬于頔为恩王傅。三月甲子，剑南西川节度使武元衡为门下侍郎、同中书门下平章事。四月己亥，黔中经略使崔能讨张伯靖。五月癸亥，荆南节度使严绶讨伯靖。丁丑，大隗山崩。六月辛卯，渭水溢。辛丑，出宫人。七月己巳，剑南东川节度使潘孟阳讨张伯靖。八月辛巳，湖南观察使柳公绰讨伯靖。丁未，伯靖降。十二月庚寅，振武将杨遵宪反，逐其节度使李进贤。 
　　九年二月癸卯，李绛罢。三月丙辰巂州地震。丁卯，陨霜杀桑。五月乙丑，桂王纶薨。癸酉，以旱免京畿夏税。六月壬寅，河中节度使张弘靖为刑部尚书、同中书门下平章事。闰八月丙辰，彰义军节度使吴少阳卒，其子元济自称知军事。九月丁亥，山南东道节度使严绶、忠武军都知兵马使李光颜、寿州团练使李文通、河阳节度使乌重胤讨之。十月，太白昼见。丙午，李吉甫薨。甲子，严绶为申、光、蔡招抚使。十一月戊子，罢京兆府猎献狐兔。十二月，诏刑部、大理官朔望入对。戊辰，尚书右丞韦贯之同中书门下平章事。 
　　十年正月乙酉，宣武军节度使韩弘为司徒。二月甲辰，严绶及吴元济战于磁丘，败绩。自冬不雨至于是月。丙午，雪。壬戌，河东戍将刘辅杀丰州刺史燕重旰，伏诛。三月庚子，忠武军节度使李光颜及吴元济战于临颍，败之。四月甲辰，又败之于南顿。五月丙申，又败之于时曲。六月癸卯，盗杀武元衡。戊申，京师大索。乙丑，御史中丞裴度为中书侍郎、同中书门下平章事。七月甲戌，王承宗有罪，绝其朝贡。八月己亥朔，日有食之。丁未，李师道将訾嘉珍反于东都，留守吕元膺败之。乙丑，李光颜及吴元济战于时曲，败绩。九月癸酉，韩弘为淮酉行营兵马都统。十月，地震。十一月壬申，李光颜、乌重胤及吴元济战于小溵河，败之。丁丑，李文通又败之于固始。戊寅，盗焚献陵寝宫。十二月甲辰，武宁军都押衙王智兴及李师道战于平阴，败之。是岁，丹王逾薨。 
　　十一年正月己巳，张弘靖罢。乙亥，幽州卢龙军节度使刘总及王承宗战于武强，败之。癸未，免邻贼州二岁税。甲申，盗断建陵门戟。二月庚子，王承宗焚蔚州。乙巳，中书舍人李逢吉为门下侍郎、同中书门下平章事。乙丑，地震。三月庚午，皇太后崩。四月庚子，李光颜、乌重胤及吴元济战于凌云栅，败之。乙卯，刘总及王承宗战于深州，败之。己未，免京畿二岁逋税。五月丁卯，宥州军乱，逐其刺史骆怡，夏绥银节度使田缙败之。丁亥，云南蛮寇安南。六月，蜜州海溢。甲辰，唐邓节度使高霞寓及吴元济战于铁城，败绩。七月壬午，韩弘及元济战于郾城。败之。丙戌，免淮西领贼州夏税。八月甲午，渭水溢。壬寅，韦贯之罢。戊申，西原蛮陷宾、峦二州。己未，昭义军节度使郗士美及王承宗战于柏乡，败之。庚申，葬庄宪皇太后于丰陵。十一月乙丑，邕管经略使韦悦克宾、峦二州。甲戌，元陵火。十二月丁未，翰林学士、工部侍郎王涯为中书侍郎、同中书门下平章事。己未，西原蛮陷岩州。是冬，桃李华。 
　　十二年正月丁丑，地震。戊子，有彗星出于毕。四月辛卯，唐邓隋节度使李愬及吴元济战于嵖岈山，败之。乙未，李光颜又败之于郾城。五月酉，李愬又败之于张柴。七月丙辰，裴度为淮西宣慰处置使，户部侍郎崔群为中书侍郎；同中书门下平章事。八月癸亥，乌重胤及吴元济战于贾店，败绩。九月丁未，李逢吉罢。甲寅，李愬及吴元济战于吴房，败之。十月癸酉，克蔡州。甲戌，淮南节度使李庸阝为门下侍郎、同中书门下平章事。甲申，给复准西二年，免旁州来岁夏税。葬战士，禀其家五年。十一月丙戌，吴元济伏诛。甲午，恩王连薨。是岁，容管经略使阳旻克钦、横、浔、贵四州。 
　　十三年正月乙酉，大赦，免元和二年以前逋负，赐高年米帛羊酒。三月戊戌，御史大夫李夷简为门下侍郎、同中书门下平章事。李庸阝罢。己酉，横海军节度使程权以沧、景二州归于有司，权朝于京师。四月甲寅，王承宗献德、棣二州。庚辰，赦承宗。六月癸丑朔，日有食之。癸亥，给复德、棣、沧、景四州一年。辛未，淮水溢。七月乙酉，宣武、魏博、义成、横海军讨李师道。辛丑李夷简罢。八月壬子，王涯罢。九月甲辰，户部侍郎皇甫镈，诸道盐铁转运使程异为工部侍郎：同中书门下平章事。十月壬戌，吐蕃寇宥州，灵武节度使杜叔良败之于定远城。十一月丁亥，命山人柳泌为台州刺史以求药。十二月，庚戌，迎佛骨于凤翔。 
　　十四年正月丙午，田弘正及李师道战于阳谷，败之。二月戊午，师道伏诛。四月辛未，程异薨。丙子，裴度罢。七月戊寅，韩弘以汴、宋、毫、颍四州归于有司，弘朝于京师。己丑，群臣上尊号曰元和圣文神武法天应道皇帝。大赦，赐文武官阶、勋、爵。遣黜陟使于天下。辛卯，沂海将王弁杀其观察使王遂，处称留后。丁酉，河阳节度使令狐楚为中书侍郎、同中书门下平章事。八月己酉，韩弘为中书令。九月戊寅，王弁伏诛。十月壬戌，安南将杨清杀其都护李象古以反。癸酉，吐蕃寇盐州。十一月辛卯，朔方将史敬奉及吐蕃战于瓠芦河，败之。十二月乙卯，崔群罢。 
　　十五年正月，宦者陈弘志等反。庚子，皇帝崩，年四十三，谥曰圣神章武孝皇帝。大中三年，加谥昭文章武大圣至神孝皇帝。 
　　赞曰：德宗猜忌刻薄，以强明自任，耻见屈于正论，而忘受欺于奸谀。故其疑萧复之轻己，谓姜公辅为卖直，而不能容；用卢杞、赵赞，则至于败乱，而终不悔。及奉天之难，深自惩艾，遂行姑息之政。由是朝廷益弱，而方镇愈强，至于唐亡，其患以此。宪宗刚明果断，自初即位，慨然发慎，志平僭叛，能用忠谋，不惑群议，卒收成功。自吴元济诛，强籓悍将皆欲悔过而效顺。当此之时，唐之威令，几于复振，则其为优劣，不待较而可知也。及其晚节，信用非人，不终其业，而身罹不测之祸，则尤甚于德宗。鸣呼！小人之能败国也，不必愚君暗主，虽聪明圣智，苟有惑焉，未有不为患者也。昔韩愈言，顺宗在东宫二十年，天下阴受其赐。然享国日浅，不幸疾病，莫克有为，亦可以悲夫！ 
　　
本纪第八　穆宗　敬宗　文宗　武宗　宣宗 
　　穆宗睿圣文惠孝皇帝讳恒，宪宗第三子也。母曰懿安皇太后郭氏。始封建安郡王，进封遂王，遥领彰义军节度使。元和七和，惠昭太子薨 ，左神策军中尉吐突承璀欲立澧王恽，而恽母贱不当立，乃立遂王为皇太子。 
　　十五年正月庚子，宪宗崩，陈弘志杀吐突承璀及澧王。辛丑，遗诏皇太子即皇帝位于柩前，司空兼中书令韩弘摄冢宰。闰月丙午，皇太子即皇帝位于太极殿。丁未，贬皇甫镈为崖州司户参军。戊申，始听政。辛亥，御史中丞萧俛、中书舍人翰林学士段文昌为中书侍郎、同中书门下平章事。乙卯，尊母为皇太后。戊辰，京师地震。二月丁丑，大赦。赐文武官阶、爵，高年粟帛，二王后、三恪、文宣公、嗣王、公主、县主、武德配飨及第一等功臣家予一子官。放没掖庭者。幸丹凤门观俳优。丁亥，幸左神策军观角牴、倡戏。乙未，吐蕃寇灵州。丙申，丹王逾薨。三月乙巳，杜叔良及吐蕃战，败之。戊辰，大风，雨雹。辛未，杨清伏诛。五月庚申，葬圣神章武孝皇帝于景陵。六月丁丑，韩弘罢。七月丁卯，令狐楚罢。八月乙酉，容管经略留后严公素及黄洞蛮战于神步，败之。戊戌，御史中丞崔植为中书侍郎、同中书门下平章事。九月辛丑，观竞渡、角牴于鱼藻宫，用乐。十月庚辰，王承宗卒。辛巳，成德军观察支使王承元以镇、赵、深、冀四州归于有司。癸未，吐蕃寇泾州，右神策军中尉梁守谦为左右神策、京西、京北行营都监以御之。丙戌，吐蕃遁。十一月癸卯，赦镇、赵、深、冀四州死罪以下，赐成德军将士钱。十二月庚辰，猎于城南。壬午，击鞠于右神策军，遂猎于城西。甲申，猎于苑北。 
　　长庆元年正月己亥，朝献于太清宫。庚子，朝享于太庙。辛丑，有事于南郊。大赦，改元，赐文武官阶、勋、爵。己未，有星孛于翼。壬戌，萧俛罢。丁卯，有星孛于太徽。二月乙亥，观乐于麟德殿。丙子，观神策诸军杂伎。己卯，刘枿以卢龙军八州归于有司。壬午，段文昌罢。翰林学士、户部侍郎杜元颍同中书门下平章事。辛卯，击鞠于麟德殿。三月庚戌，太白昼见。丁巳，赦幽、涿、檀、顺、瀛、莫、营、平八州死罪以下，给复一年。赐卢龙军士钱。戊午，封弟憬为鄜王，悦琼王，恂沔王，怿婺王，愔茂王，怡光王，协淄王，憺衢王，忄充澶王；子湛为鄂王，涵江王，凑漳王，溶安王，瀍颍王。是月，徙封湛为景王。五月丙辰，建王审薨。六月，有彗星出于昂。辛未，吐蕃寇青塞烽，盐州刺史李文悦败之。七月甲辰，幽州卢龙军都知兵马使硃克融囚其节度使张弘靖以反。壬子，群臣上尊号曰文武孝德皇帝。大赦，赐文武官阶、勋、爵。壬戌，成德军大将王廷凑杀其节度使田弘正以反。八月壬申，硃克融陷莫州。癸酉，王廷凑陷冀州，刺史王进岌死之。丙子，瀛州军乱，执其观察使卢士攻，叛附于硃克融。王廷凑寇深州。丁丑，魏博、横海、昭义、河东、义武兵讨王廷凑。己丑，裴度为幽、镇招抚使。九月乙巳，相州军乱，杀其刺史邢濋。十月丙寅，诸道盐铁转运使、刑部尚书王播为中书侍郎、同中书门下平章事。裴度为镇州西面行营都招讨使。左领军卫大将军杜叔良为深州诸道行营节度使。戊寅，王廷凑陷贝州。己卯，易州刺史柳公济及硃克融战于白石，败之。庚辰，横海军节度使乌重胤及王廷凑战于饶阳，败之。辛卯，灵武节度使李进诚及吐蕃战于大石山，败之。十一月甲午，裴度及王廷凑战于会星，败之。丙申，硃克融寇定州，义武军节度使陈楚败之。十二月庚午，杜叔良及王廷凑战于博野，败绩。丁丑，陈楚及硃克融战于望都，败之，乙酉，赦硃克融。己丑，陈楚及克融战于清源，败之。 
　　二年正月庚子，魏博军溃于南宫。癸卯，魏博节度使田布自杀，兵马使史宪诚自称留后。海州海冰。二月甲子，赦王廷凑。辛巳，崔植罢。工部侍郎元稹同中书门下平章事。戊子，昭义军节度使刘悟囚其监军使刘承偕。三月乙巳，武宁军节度副使王智兴逐其节度使崔群。戊午，守司徒、淮南节度使裴度同中书门下平章事。王播罢。四月辛酉朔，日有之。壬戌，成德军节度使牛元翼奔于京师，王廷凑陷深州。五月壬寅，邕州刺史李元宗叛，奔于黄洞蛮。六月癸亥，宣武军宿直将李臣则逐其节度使李愿，衙门都将李反。甲子，裴度、元稹罢。兵部尚书李逢吉为门下侍郎、同中书门下平章事。乙丑，大风落太庙鸱尾。癸酉，吐蕃寇灵州，盐州刺史赵旰败之。七月丙申，宋王结薨。戊申，李陷宋州。丙辰，衮郓节度使曹华及李战于宋州，败之。丁巳，忠武军节度使李光颜又败之于尉氏。八月壬申，宣武军节度使韩充又败之于郭桥。丙子，李伏诛。癸未，诏瘗汴、宋、郑三州战亡者，禀其家三岁。九月戊子，镇海军将王国清谋反，伏诛。丙申，德州军乱，杀其刺史王稷。十月己卯，猎于咸阳。十一月庚午，皇太后幸华清宫。癸酉，迎皇太后，遂猎于骊山。丙子，集王缃薨。十二月丁亥，不豫，放五坊鹰隼及供猎狐兔。癸巳，立景王湛为皇太子。癸丑，降死罪以下，赐文武常参及州府长宫子为父后者勋两转，宗子诸亲一转。是冬，无冰，草木萌。 
　　三年三月壬戌，御史中丞牛僧孺为户部侍郎、同中书门下平章事。癸亥，淮南、浙东西、江西、宣歙旱，遣使宣抚，理系囚，察官吏。四月甲午，陆州獠反。五月壬申，京师雨雹。七月丙寅，黄洞蛮陷钦州。九月壬子朔，日有食之。十月己丑，杜元颖罢。辛卯，黄洞蛮寇安南。四年正月辛亥，降死罪以下，减流人一岁。赐文武官及宗子、贺正使阶、勋、爵。诏百官言事。辛未，以皇太子权句当军国政事。壬申，皇帝崩于清思殿，年三十。 
　　敬宗睿武昭愍孝皇帝讳湛，穆宗长子也。母曰恭僖皇太后王氏。始封鄂王，徙封景王。 
　　长庆二年十二月，穆宗因击球暴得疾，不见群臣者三日。左仆射裴度三上疏，请立皇太子，而翰林学士、两省官相次皆以为言。居数日，穆宗疾少闲，宰相李逢吉请立景王为皇太子。 
　　四年正月，穆宗崩。癸酉，门下侍郎、平章事李逢吉摄冢宰。丙子，皇太子即皇帝位于太极殿。二月辛巳，始听政。癸未，尊母为皇太后，皇太后为太皇太后。辛卯，放掖庭内园没入者。丁未，击鞠于中和殿。戊申，击鞠于飞龙院。黄洞蛮降。己酉，击鞠，用乐。三月壬子大赦。免京畿、河南青苗税，减宫禁经费、乘舆服膳，罢贡鹰犬。元和以来，两河籓镇归地者予一子官。庚午，太白经天。四月丙申，击鞠于清思殿。梁坊匠张韶反，幸左神策军，韶伏诛。丁酉，还宫。五月乙卯，吏部侍郎李程、户部侍郎判度支窦易直同中书门下平章事。六月庚辰，大风坏延喜、景风门。是夏，汉水溢。八月丁亥，太白昼见。丁酉，中官季文德谋反，伏诛。黄洞蛮寇安南。十一月戊午，环王及黄洞蛮陷陆州，刺史葛维死之。庚申，葬睿圣文惠、孝皇帝于光陵。 
　　宝历元年正月己酉，朝献于太清宫。庚戌，朝享于太庙。辛亥，有事于南郊。大赦，改元。乙卯，牛僧孺罢。四月癸巳，群臣上尊号曰文武大圣广孝皇帝。大赦。赐文武官阶、爵。五月庚戌，观竞渡于鱼藻宫九月壬午，昭义军节度使刘悟卒，其子从谏自称留后。十一月丙申，封子普为晋王。 
　　二年正月甲戌，发神策六军穿池于禁中。二月丁未，山南西道节度使裴度守司空、同中书门下平章事。三月戌寅，观竞渡于鱼藻宫。四月戊戌，横海军节变使李全略卒，其子同捷反。五月戊寅，观竞渡于鱼藻宫。庚辰，幽州卢龙军乱，杀其节度使硃克融，其子延嗣自称节度使。六月辛酉，观渔于临碧池。甲子，观驴鞠、角牴于三殿。七月癸未，衡王绚薨。以氵美陂隶尚食，禁民渔。八月丙午，观竞渡于新池。九月甲戌，观百战于宣和殿，三日而罢。戊寅，幽州卢龙军兵马使李载义杀硃延嗣，自称留后。壬午，李程罢。十一月甲申，李逢吉罢。己丑，禁朝官、方镇置私白身。十二月，中官刘克明反。辛丑，皇帝崩，年十八。 
　　文宗元圣昭献孝皇帝讳昂，穆宗第二子也。母曰贞献皇太后萧氏。始封江王。 
　　宝历二年十二月，敬宗崩，刘克明等矫诏以绛王悟句当军国事。壬寅，内枢密使王守澄、杨承和，神策护军中尉魏从简、梁守谦奉江王而立之，率神策六军、飞龙兵诛克明，杀绛王。乙巳，江王即皇帝位于宣政殿。戊申，始听政。尊母为皇太后。庚戌，兵部侍郎、翰林学士韦处厚为中书侍郎、同中书门下平章事。庚申，出宫人三千，省教坊乐工、翰林伎术冗员千二百七十人，纵五坊鹰犬，停贡纂组雕镂、金筐宝饰床榻。 
　　大和元年二月乙巳，大赦，改元。免京兆今岁夏税半。赐九庙陪位者子孙二阶，立功将士阶、爵，始封诸王后予一子出身。五月戊辰，罢宰臣奏事监搜。丙子，横海军节度使乌重胤讨李同捷。六月癸巳，淮南节度副大使王播为尚书左仆射、同中书门下平章事。乙卯，以旱降京畿死罪以下。七月癸酉，葬睿武昭愍孝皇帝于庄陵。十一月庚辰，横海军节度使李寰讨李同捷。十二月庚戌，王智兴为沧州行营招抚使。 
　　二年正月壬申，地震。六月乙卯，晋王普薨。己巳，大风拔木。乙亥，峰州刺史王升朝反，伏诛。是夏，河溢，坏隶州城；越州海溢。七月辛丑，魏博节度使史宪诚及同捷战于平原，败之。甲辰，有彗星出于右摄提。八月己巳，王廷凑反。壬申，义武军节度使柳公济及廷凑战于新乐，败之。己卯，刘从谏又败之于临城。辛巳，史宪诚及李同捷战于平原，败之。癸未，刘从谏及王廷凑战于昭庆，败之。九月癸卯，柳公济又败之于博野。丁未，岳王绲薨。庚戌，安南军乱，逐其都护韩约。十月庚申，史宪诚及李同捷战于平原，败之。丁卯，洋王忻薨。癸酉，窦易直罢。戊寅，史宪诚及李同捷战于平原，败之。壬午，幽州卢龙军节度使李载义又败之于长芦。十一月壬辰，给复隶州一年，禀战士创废者终身。甲辰，昭德寺火。十二月乙丑，魏博行营兵马使丌志沼反。壬申，韦处厚薨。戊寅，兵部侍郎、翰林学士路隋为中书侍郎、同中书门下平章事。 
　　三年正月丁亥，宣武、河阳兵讨丌志沼。庚子，地沼奔于镇州。三月乙酉，罢教坊日直乐工。乙巳，以太原兵马使傅毅为义武军节度使，义武军不受命，都知兵马使张璠自称节度使。戊申，以璠为义武军节度使。四月戊辰，沧景节度使李祐克德州，李同捷降。乙亥，沧德宣慰使柏耆以同捷归于京师，杀之于将陵。五月辛卯，给复沧、景、德、隶四州一年。六月甲戌，魏博军乱，杀其节度使史宪诚，都知兵马使何进滔自称留后。八月辛亥，以相、卫、澶三州隶相卫节度使，进滔不受命。辛酉，以旱免京畿九县今岁租。壬申，赦王廷凑。甲戌，吏部侍郎李宗闵同中书门下平章事。十月癸丑，仗内火。十一月壬辰，朝献于太清宫。癸巳，朝享于太庙。甲午，有事于南郊。大赦。诏毋献难成非常之物，焚丝布撩陵机杼。是月，云南蛮陷巂、邛二州。十二月丁未，鄂岳、襄邓、忠武军伐云南蛮。庚戌，云南蛮寇成都，右领军卫大将军董重质为左右神策及诸道行营西川都知兵马使以伐之。己未，云南蛮寇梓州。壬戌，寇蜀州。 
　　四年正月戊子，封子永为鲁王。辛卯，武昌军节度使牛僧孺为兵部尚书、同中书门下平章事。甲午，王播薨。二月乙卯，兴元军乱，杀其节度使李绛。三月癸卯，禁京畿弋猎。四月丁未，奚寇边，李载义败之。六月丁未，裴度平章军国重事。是夏，舒州江溢。七月癸未，尚书右丞宋申锡同中书门下平章事。九月壬午，裴度罢。 
　　五年正月庚申，幽州卢龙军乱，逐其节度使李载义，杀莫州刺史张庆初，兵马使杨志诚自称留后。三月庚子，贬宋申锡为太子右庶子。癸卯，降封漳王凑为巢县公。六月甲午，梓州玄武江溢。 
　　六年正月壬子，降死罪以下。二月，苏州地震，生白毛。五月庚申，给民疫死者棺，十岁以下不能自存者二月粮。七月戊申，原王逵薨。十一月甲子，立鲁王永为皇太子。十二月乙丑，牛僧孺罢。己巳，珍王諴薨。 
　　七年正月壬辰，罢吴、蜀冬贡茶。二月丙戌，兵部尚书李德裕同中书门下平章事。三月辛卯，幽州卢龙军节度使杨志诚执春衣使边奉鸾、送奚契丹使尹士恭。辛丑，和王绮薨。六月甲戌，地震。乙亥，李宗闵罢。七月壬寅，尚书右仆射、诸道盐铁转运使王涯同中书门下平章事。闰月乙卯，以旱避正殿，减膳，彻乐，出宫女千人，纵五坊鹰犬。八月庚寅，降死罪以下。赐文武及州府长官子为父后者勋两转。十二月庚子，不豫。 
　　八年二月壬午朔，日有食之。庚寅，以疾愈，降死罪以下。四月丙戌，诏笞罪毋鞭背。五月己巳，飞龙、神驹中厩火。六月丙戌，莒王纾薨。七月辛酉，震定陵寝宫。癸亥，郓王经薨。九月辛亥，有彗星出于太微。十月辛巳，幽州卢龙军大将史元忠逐其节度使杨志诚，自称权句当节度兵马。庚寅，山南西道节度使李宗闵为中书侍郎、同中书门下平章事。甲午，李德裕罢。十一月癸丑，成德军节度使王廷凑卒，其子元逵自称权句当节度事。丙子，莫州军乱，逐其刺史张惟泛。十二月己卯，降京畿死罪以下。 
　　九年正月癸亥，巢县公凑薨。三月辛亥，冀王絿薨。乙卯，京师地震。四月丙申，路隋罢。戊戌，浙江东道观察使贾餗为中书侍郎、同中书门下平章事。辛丑，大风拔木，落含元殿鸱尾，坏门观。五月辛未，王涯为司空。六月壬寅，贬李宗闵为明州刺史。七月辛亥，御史大夫李固言为门下侍郎、同中书门下平章事。九月癸亥，杀陈弘志。丁卯，李固言罢。己巳，御史中丞舒元舆为刑部侍郎，翰林学士、兵部郎中李训为礼部侍郎：同中书门下平章事。十月辛巳，杀观军容使王守澄。十一月乙巳，杀武宁军监军使王守涓。壬戌，李训及河东节度使王璠、邠宁节度使郭行馀、御史中丞李孝本、京兆少尹罗立言谋诛中官，不克，训奔于凤翔。甲子，尚书右仆射郑覃同中书门下平章事。乙丑，权知户部侍郎李石同中书门下平章事。左神策军中尉仇士良杀王涯、贾餗、舒元舆、李孝本、罗立言、王璠、郭行馀、凤翔少尹魏逢。戊辰，昼晦。凤翔监军使张仲清杀其节度使郑注。己巳，仇士良杀右金吾卫大将军韩约。十二月壬申，杀左金吾卫将军李贞素、翰林学士顾师邕。丁亥，降京师死罪以下。开成元年正月辛丑朔，日有食之。大赦，改元。免太和五年以前逋负、京畿今岁税，赐文武官阶、爵。二月乙亥，停献鸷鸟、畋犬。三月，京师地震。四月辛卯，淄王协。薨甲午，山南西道节度使李固言为门下侍郎、同中书门下平章事。七月，滹沱溢。乙亥，雨土。十二月己未，溆王纵薨。 
　　二年二月丙午，有彗星出于东方。己未，均王纬薨。三月丙寅，以彗见减膳。壬申，素服避正殿，彻乐。降死罪，流以下原之。纵五坊鹰隼，禁京畿采捕。四月戊戌，工部侍郎陈夷行同中书门下平章事。乙卯，以旱避正殿。六月丙午，河阳军乱，逐其节度使李泳。己未，绵州獠反。七月癸亥，党项羌寇振武。八月庚戌，封兄子休复为梁王，执中襄王，言扬杞王，成美陈王。癸丑，封子宗俭为蒋王。十月戊申，李固言罢。十一月乙丑，京师地震。丁丑，有星陨于兴元。 
　　三年正月甲子，盗伤李石。戊申，大风拔木。诸道盐铁转运使、户部尚书杨嗣复，户部侍郎李珏：同中书门下平章事。丙子，李石罢。夏，汉水溢。八月己亥，嘉王运薨。十月乙酉，义武军节度使张璠卒，其子元益自称留后。庚子，皇太子薨。乙巳，有彗星出于轸。十一月壬戌，降死罪以下。 
　　四年正月癸酉，有彗星出于羽林。闰月丙午，出于卷舌。五月丙申，郑覃、陈夷行罢。七月甲辰，太常卿崔郸同中书门下平章事。八月辛亥，鄜王憬薨。十月丙寅，立陈王成美为皇太子。甲戌，地震。十一月己亥，降京畿死罪以下。十二月乙卯，乾陵寝宫火。 
　　五年正月戊寅，不豫。己卯，左右神策军护军中尉鱼弘志、仇士良立颍王瀍为皇太弟，权句当军国事，废皇太子成美为陈王。庚辰，仇士良杀仙韶院副使尉迟璋。辛巳，皇帝崩于太和殿，年三十三。 
　　武宗至道昭肃孝皇帝讳炎，穆宗第五子也。母曰宣懿皇太后韦氏。始封颍王，累加开府仪同三司、检校吏部尚书。 
　　开成五年正月，文宗疾大渐，神策军护军中尉仇士良、鱼弘志矫诏废皇太子成美复为陈王，立颍王为皇太弟。辛巳，即皇帝位干柩前。辛卯，杀陈王成美及安王溶、贤妃杨氏。甲午，始听政。追尊母为皇太后。二月乙卯，大赦。庚申，有彗星出于室、壁。四月甲子，大风拔木。五月乙卯，杨嗣复罢。诸道盐铁转运使、刑部尚书崔珙同中书门下平章事。壬寅，大风拔木。六月丙寅，以旱避正殿，理囚，河北、河南、淮南、浙东、福建蝗疫州除其徭。七月戊寅，大风拔木。八月甲寅，雨，壬戌，葬元圣昭献孝皇帝于章陵。内枢密使刘弘逸、薛季棱以兵杀仇士良，不克，伏诛。庚午，李珏罢。九月丁丑，淮南节度副大使李德裕为门下侍郎、同中书门下平章事。十月癸卯，回鹘寇天德军。十一月戊寅，有彗星出于东方。魏博节度使何进滔卒，其子重霸自称留后。十二月，封子峻为杞王。 
　　会昌元年正月己卯，朝献于太清宫。庚辰，朝享于太庙。辛巳，有事于南郊。大赦，改元。三月，御史大夫陈夷行为门下侍郎、同中书门下平章事。七月，有彗星出于羽林。壬辰，汉水溢。九月癸巳，幽州卢龙军将陈行泰杀其节度使史元忠，自称知留务。闰月，幽州卢龙军将张绛杀行泰，自称主军务。十月，幽州卢龙军逐绛，雄武军使张仲武入于幽州。十一月壬寅，有彗星出于营室。辛亥，避正殿，减膳，理囚，罢兴作。癸亥，崔郓罢。 
　　二年正月，宋、毫二州地震。己亥，李德裕为司空。回鹘寇横水栅，略天德、振武军。二月丁丑，淮南节度副大使李绅为中书侍郎、同中书门下平章事。三月，回鹘寇云、朔。四月丁亥，群臣上尊号曰仁圣文武至神大孝皇帝。大赦，赐文武官阶、勋、爵。五月丙申，回鹘没斯降。六月，陈夷行罢。河东节度使刘沔及回鹘战于云州，败绩。七月，幸左神策军阅武。尚书右丞兼御史中丞李让夷为中书侍郎、同中书门下平章事。岚州民田满川反，伏诛。回鹘可汗寇大同川。九月，刘沔为回鹘南回招抚使，幽州卢龙军节度使张仲武为东面招抚使，右金吾卫大将军李思忠为河西党项都将西南面招讨使。十月丁卯，封子岘为益王，岐衮王。十一月，猎于白鹿原。十二月，封子峄为德王，嵯昌王。癸未，京师地震。 
　　三年正月庚子，天德军行营副使石雄及回鹘战于杀胡山，败之。二月庚申朔，日有食之。辛未，崔珙罢。是春，大雨雪。四月乙丑，昭义军节度使刘从谏卒，其子稹自称留后。五月甲午，震，东都广运楼灾。辛丑，成德军节度使王元逵为北面招讨泽潞使，魏博节度使何弘敬为东面招讨泽潞使，及河中节度使陈夷行、河阳节度使王茂元、刘沔以讨刘稹。戊申，翰林学士承旨、中书舍人崔铉为中书侍郎、同中书门下平章事。武宁军节度使李彦佐为晋绛行营诸军节度招讨使。六月，西内神龙寺火。辛酉，李德裕为司徒。是夏，作望仙观于禁中。七月庚子，免河东今岁秋税。九月辛卯，忠武军节度使王宰兼河阳行营攻讨使。丁未，以雨霖，理囚，免京兆府秋税。十月己巳，晋绛行营节度使石雄及刘稹战于乌岭，败之。壬午，日中月食太白。是月，党项羌寇盐州。十一月，寇邠、宁。衮王岐为灵夏六道元帅、安抚党项大使，御史中丞李回副之。安南军乱，逐其经略使武浑。十二月丁巳，王宰克天井关。 
　　四年正月乙酉，河东将杨弁逐节度使李石。二月甲寅朔，日有食之。辛酉，杨弁仗诛。三月，石雄兼冀氏行营攻讨使，晋州刺史李丕副之。六月己未，中书、门下、御史台虑囚。闰七月壬戌，李绅罢。淮南节度副大使杜悰为尚书右仆射，兼中书侍郎、同中书门下平章事。丙子，昭义军将裴问及邢州刺中崔嘏以城降。是月，洺州刺史王钊、磁州刺史安玉以城降。八月乙未，昭义军将郭谊杀刘稹以降。戊戌，给复泽、潞、邢、洛、磁五州一岁，免太原、河阳及怀、陕、晋、降四州秋税。戊申，李德裕为太尉。十月，猎于鄠县。十二月，猎于云阳。 
　　五年正月己酉，群臣上尊号曰仁圣文武章天成功神德明道大孝皇帝。是日，朝献于太清宫。庚戌，朝享于太庙。辛亥，有事于南郊。大赦，赐文武官阶、勋、爵，文宣公、二王、三恪予一子出身。作仙台于南郊。庚申，皇太后崩。三月，旱。五月壬子，葬恭僖皇太后于光陵。壬戌，杜悰、崔铉罢。乙丑，户部侍郎李回为中书侍郎、同中书门下平章事。六月甲申，作望仙楼于神策军。七月丙午朔，日有食之。是月，山南东道节度使郑肃校检尚书右仆射、同中书门下平章事。八月壬午，大毁佛寺，复僧尼为民。十月，作昭武庙于虎牢关。 
　　六年二月癸酉，以旱降死罪以下，免今岁夏税。庚辰，夏绥银节度使米暨为东北道招讨党项使。三月壬戌，不豫。左福策军护军中尉马元贽立光王怡为皇太叔，权句当军国政事。甲子，皇帝崩于大明宫，年三十三。 
　　宣宗元圣至明成武献文睿智章仁神聪懿道大孝皇帝讳忱，宪宗第十三子也。母曰孝明皇太后郑氏。始封光王。性严重寡言，宫中或以为不惠。 
　　会昌六年，武宗疾大渐，左神策军护军中尉马元贽立光王为皇太叔。三月甲子，即皇帝位于柩前。四月乙亥，始听政。尊母为皇太后。丙子，李德裕罢。辛卯，李让夷为司空。五月乙巳，大赦。翰林学士承旨、兵部侍郎白敏中同中书门下平章事。辛酉，封子温为郓王，渼雍王，泾雅王，滋夔王，沂庆王。七月，李让夷罢。八月辛未，大行宫火。壬申，葬至道昭肃孝皇帝于端陵。九月，郑肃罢。兵部侍郎、判度支卢商为中书侍郎、同中书门下平章事。云南蛮寇安南，经略使裴元裕败之。十二月戊辰朔，日有食之。 
　　大中元年正月壬子，朝献于太清宫。癸丑，朝享于太庙。甲寅，有事于南郊。大赦，改元。复左降官死者官爵，赐文武官阶、勋，父老帛，文宣王后及二王后、三恪予一子官。二月癸未，以旱避正殿，减膳，理京师囚，罢太常孝坊习乐，损百官食，出宫女五百人，放五坊鹰犬，停飞龙马粟。三月，卢商罢。刑部尚书、判度支崔元式为门下侍郎，翰林学士承旨、户部侍郎韦琮为中书侍郎：同中书门下平章事。闰月，大复佛寺。四月己酉，皇太后崩。五月，张仲武及奚北部落战，败之。吐蕃、回鹘寇河西，河东节度使王宰伐之。八月丙申，李回罢。庚子，葬贞献皇太后于光陵。十二月戊午，贬太子少保李德裕为潮州司马。 
　　二年正月甲子，群臣上尊号曰圣敬文思和武光孝皇帝。大赦。宗子房未仕者予一人出身，赐文武官阶、勋、爵。三月，封子泽为濮王。五月己未朔，日有食之。崔元式罢。兵部侍郎、判度支周墀，刑部侍郎、诸道盐铁转运使马植：同中书门下平章事。己卯，太皇太后崩。七月己巳，续图功臣于凌烟阁。十一月壬午，葬懿安太皇太后于景陵。贬韦琮为太子宾客，分司东都。 
　　三年二月，吐蕃以秦原安乐三州、石门驿藏木峡制胜六盘石峡萧七关归于有司。三月，诏待制官与刑法官、谏官次对。马植罢。是春，陨霜杀桑。四月乙酉，周墀罢。御史大夫崔铉为中书侍郎，兵部侍郎、判户部事魏扶：同中书门下平章事。癸巳，幽州卢龙军节度使张仲武卒，其子直方自称留后。五月。武宁军乱，逐其节度使李廓。十月辛巳，京师地震。是月，振武及天德、灵武、盐夏二州地震。吐蕃以维州归于有司。十一月己卯，封弟惕为彭王。十二月，吐蕃以扶州归于有司。 
　　四年正月庚辰，大赦。四月壬申，以雨霖，诏京师、关辅理囚，蠲度支、盐铁、户部逋负。六月戊申，魏扶薨。户部尚书、判度支崔龟从同中书门下平章事。八月，幽州卢龙军乱，逐其节度使张直方，衙将张允伸自称留后。十月辛未，翰林学士承旨、兵部侍郎令狐綯同中书门下平章事。十一月，党项羌寇邠、宁。十二月，凤翔节度使李安业、河东节度使李拭为招讨党项使。 
　　五年三月，白敏中为司空，招讨南山、平夏党项行营兵马都统。四月，赦平夏党项羌。辛未，给得灵盐夏三州、邠宁鄜坊等道三岁。六月，封子润为鄂王。八月乙巳，赦南山党项羌。十月，沙州人张义潮以瓜、沙、伊、肃、鄯、甘、河、西、兰、岷、廓十一州归于有司。白敏中罢。戊辰，户部侍郎、判户部魏谟同中书门下平章事。十一月，崔龟从罢。十二月，盗斫景陵门戟。是岁，湖南饥。 
　　六年三月，有彗星出于觜、参。七月，雍王渼薨。八月，礼部尚书、诸道盐铁转运使裴休同中书门下平章事。九月，獠寇昌、资二州。十一月，封弟惴为隶王。是岁，淮南饥。 
　　七年正月丙午，朝献于太清宫。丁未，朝享于太庙。戊申，有事于南郊，大赦。 
　　八年正月丙戌朔，日有食之。三月，以旱理囚。九月，封子洽为怀王，汭昭王，汶康王。 
　　九年正月甲申，成德军节度使王元逵卒，其子绍鼎自称留后。闰四月辛丑，禁岭外民鬻男女者。七月，以旱遣使巡抚淮南，减上供馈运，蠲逋租，发粟赈民。丙辰，崔铉罢。庚申，罢淮南宣歙浙西冬至、元日常贡，以代下户租税。是月，浙西东道军乱，逐其观察使李讷。 
　　十年正月丁巳，御史大夫郑朗为工部尚书、同中书门下平章事。九月，封子灌为卫王。十月戊子，裴休罢。十二月壬辰，户部侍郎、判户部崔慎由为工部尚书、同中书门下平章事。 
　　十一年二月辛巳，魏谟罢。五月，容管军乱，逐其经略使王球。七月庚子，兵部侍郎、判度支萧鄴同中书门下平章事。成德军节度副大使王绍鼎卒，其弟绍懿自称留后。八月，封子澭为广王。九月乙未，有彗星出于房。十月壬申，郑朗罢。 
　　十二年正月戊戌，户部侍郎、判度支刘彖同中书门下平章事。二月，废穆宗忌日，停光陵朝拜及守陵宫人。壬申，崔慎由罢。闰月，自十月不雨，至于是月雨。三月，盐州监军使杨玄价杀其刺史刘皋。四月庚子，岭南军乱，逐其节度使杨发。戊申，兵部侍郎、诸道盐铁转运使夏侯孜同中书门下平章事。五月丙寅，刘彖薨。庚辰，湖南军乱，逐其观察使韩琮。六月丙申，江西都将毛鹤逐其观察使郑宪。辛亥，南蛮寇边。七月，容州将来正反，伏诛。八月，宣歙将康全泰逐其观察使郑薰，淮南节度使崔铉兼宣歙池观察处置使以讨之。丁巳，太原地震。十月，康全泰伏诛。十二月，毛鹤伏诛。甲寅，兵部侍郎、判户部蒋伸同中书门下平章事。 
　　十三年正月戊午，大赦，蠲度支、户部逋负，放宫人。八月壬辰，左神策军护军中尉王宗实立郓王温为皇太子，权句当军国政事。癸巳，皇帝崩于咸宁殿，年五十。谥曰圣武献文孝皇帝。咸通十三年，加谥元圣至明成武献文睿智章仁神聪懿道大孝皇帝。 
　　赞曰：《春秋》之法，君弑而贼不讨，则深责其国，以为无臣子也。宪宗之弑，历三世而贼犹在。至于文宗，不能明弘志等罪恶，以正国之典刑，仅能杀之而已，是可叹也。穆、敬昏童失德，以其以位不久，故天下未至于败乱，而敬宗卒及其身，是岂有讨贼之志哉！文宗恭俭儒雅，出于天惟，尝读太宗《政要》，慨然恭之。及即位，锐意于治，每延英对宰臣，率漏下十一刻。唐制，天子以只日视朝，乃命辍朝、放朝皆用双日。凡除吏必召见访问，亲察其能否。故太和之初，政事脩饬，号为清明。然其仁而少断，承父兄之弊，宦官挠权，制之不得其术，故其终困以此。甘露之事，祸及忠良，不胜冤愤，饮恨而已。由是言之，其能杀弘志，亦足伸其志也。昔武丁得一傅说，为商高宗。武宗用一李德裕，遂成其功烈。然其奋然除去浮图之法甚锐，而躬受道家之箓，服药以求长年。以此见其非明智之不惑者，特好恶有不同尔。宣宗精于听断，而以察为明，无复仁恩之意。呜呼，自是而后，唐衰矣！ 
　　
本纪第九　懿宗　僖宗 
　　懿宗昭圣恭惠孝皇帝讳漼，宣宗长子也。母曰元昭皇太后晁氏。始封郓王。宣宗爱夔王滋，欲立为皇太子，而郓王长，故久不决。 
　　大中十三年八月，宣宗疾大渐，以夔王属内枢密使王归长、马公儒、宣徽南院使王居方等。而左神策护军中尉王宗实、副使丌元实矫诏立郓王为皇太子。癸巳，即皇帝位于柩前。王宗实杀王归长、马公儒、王居方。庚子，始听政。癸卯，令狐綯为司空。尊皇太后曰太皇太后。九月庚申，追尊母为皇太后。十月辛卯，大赦。赐文武官阶、勋、爵，耆老粟帛。十一月戊午，萧鄴罢。十二月甲申，翰林学士承旨、兵部侍郎杜审权同中书门下平章事。丁酉，令狐綯罢。荆南节度使白敏中为司徒，兼门下侍郎、同中书门下平章事。是岁，云南蛮陷播州。 
　　咸通元年正月，浙东人仇甫反，安南经略使王式为浙江东道观察使以讨之。二月丙申，葬圣武献文孝皇帝于贞陵。五月，京师地震。袁王绅薨。七月，封叔忄丐为信王。八月，卫王灌薨。己卯，仇甫伏诛。九月戊申，白敏中为中书令。十月，安南都护李鄠克播州。己亥，夏侯孜罢。户部尚书、判度支毕諴为礼部尚书、同中书门下平章事。闰月乙亥，朝献于太清宫。十一月丙子，朝享于太庙。丁丑，有事于南郊，大赦，改元。是月，庆王沂薨。十二月戊申，云南蛮寇安南。癸亥，福王绾为司空。 
　　二年二月，白敏中罢。尚书左仆射、判度支杜悰兼门下侍郎、同中书门下平章事。福王绾薨。六月，盐州刺史王宽为安南经略招讨使。八月，云南蛮寇邕州。九月，寇巂州。 
　　三年正月庚午，群臣上尊号曰睿文明圣孝德皇帝。大赦。是月，蒋伸罢。二月庚子，杜悰为司空。是月，隶王惴薨。湖南观察使蔡袭为安南经略招讨使。三月戊寅，归义军节度使张义潮克凉州。七月，武宁军乱，逐其节度使温璋。剑南酉川节度使夏侯孜为尚书左仆射，兼门下侍郎、同中书门下平章事。九月，岭南西道军乱，逐其节度使蔡京。十月丙申，封子佾为魏王，侹凉王，佶蜀王。杜悰为司徒。十一月，封叔祖缉为蕲王，叔忄责荣王。云南蛮寇安南。丙寅，降囚罪，免徐州秋税。十二月，翼王繟薨。 
　　四年正月戊辰，朝献于太清宫。己巳，朝享于太庙。庚午，有事于南郊，大赦。云南蛮陷安南，蔡袭死之。庚辰，抚王纮为司空。二月，拜十六陵。秦州经略使高骈为安南经略招讨使。四月，毕諴罢。五月己巳，翰林学士承旨、兵部侍郎杨收同中书门下平章事。戊子，杜审权罢。闰六月，杜悰罢。兵部侍郎、判度支曹确同中书门下平章事。七月辛卯朔，日有食之。免安南户税、丁钱二岁，弛廉州珠池禁。八月，夔王滋薨。十二月乙酉，昭义军乱，杀其节度使沈询。 
　　五年正月丙午，云南蛮寇隽州。三月，寇邕州。四月，兵部侍郎、判户部萧寘同中书门下平章事。五月丁酉，瘗邕、巂州死事者。己亥，有彗星出于娄。八月丁卯，夏侯孜为司空。十月，贞陵隧隐。十一月戊戌，寘夏侯孜罢。壬寅，翰林学士承旨、兵部侍郎路岩同中书门下平章事。 
　　六年三月，萧寘薨。四月，剑南东川节度使高璩为兵部侍郎、同中书门下平章事。五月，高骈及云南蛮战于邕州，败之。六月，高璩薨。御史大夫徐商为兵部侍郎、同中书门下平章事。七月，封子侃为郢王。十二月，晋、绛二州地震。壬子，太皇太后崩。 
</div>
    <div class="pagination">
<a href="新唐书_page5.html">上一页</a><a href="新唐书.html">1</a><a href="新唐书_page2.html">2</a><a href="新唐书_page3.html">3</a><a href="新唐书_page4.html">4</a><a href="新唐书_page5.html">5</a><span class="current-page">6</span><a href="新唐书_page7.html">7</a><a href="新唐书_page8.html">8</a><a href="新唐书_page9.html">9</a><a href="新唐书_page10.html">10</a><a href="新唐书_page11.html">11</a><span>...</span><a href="新唐书_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
