<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 137 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 137 页/共 204 页</h1>
    <div class="content">〔二〕索隐战国策及韩子皆云史举，上蔡监门。
惠王卒，武王立。张仪、魏章去，东之魏。蜀侯辉、相壮反〔一〕，秦使甘茂定蜀。还，而以甘茂为左丞相，以樗里子为右丞相。
〔一〕索隐辉音晖，又音胡昆反。秦之公子，封蜀也。华阳国志作「晖」。壮音侧状反。姓陈也。
秦武王三年，谓甘茂曰：「寡人欲容车通三川，以窥周室，而寡人死不朽矣。」甘茂曰：「请之魏，约以伐韩，而令向寿〔一〕辅行。」甘茂至，谓向寿曰：「子归，言之于王曰『魏听臣矣，然愿王勿伐』。事成，尽以为子功。」向寿归，以告王，王迎甘茂于息壤〔二〕。甘茂至，王问其故。对曰：「宜阳，大县也，上党、南阳积之久矣。〔三〕名曰县，其实郡也。今王倍数险，〔四〕行千里攻之，难。昔曾参之处费，〔五〕鲁人有与曾参同姓名者杀人，人告其母曰『
曾参杀人』，其母织自若也。顷之，一人又告之曰『曾参杀人』，其母尚织自若也。顷又一人告之曰『曾参杀人』，其母投杼下机，踰墙而走。夫以曾参之贤与其母信之也，三人疑之，其母惧焉。今臣之贤不若曾参，王之信臣又不如曾参之母信曾参也，疑臣者非特三人，臣恐大王之投杼也。始张仪西并巴蜀之地，北开西河之外，南取上庸，天下不以多张子而以贤先王。魏文侯令乐羊将而攻中山，三年而拔之。乐羊返而论功，文侯示之谤书一箧。乐羊再拜稽首曰：『此非臣之功也，主君之力也。』今臣，羁旅之臣也。樗里子、公孙奭〔六〕二人者挟韩而议之，王必听之，是王欺魏王而臣受公仲侈〔七〕之怨也。」王曰：「寡人不听也，请与子盟。」卒使丞相甘茂将兵伐宜阳。五月而不拔，樗里子、公孙奭果争之。武王召甘茂，欲罢兵。甘茂曰：「息壤在彼。」〔八〕王曰：「有之。」因大悉起兵，使甘茂击之。斩首六万，遂拔宜阳。韩襄王使公仲侈入谢，与秦平。
〔一〕正义饷受二音，人姓名。
〔二〕索隐按：山海经、启筮云「昔伯鲧窃帝之息壤以堙洪水」，或是此也。正义秦邑。
〔三〕索隐谓上党、南阳并积贮日久矣。正义韩之北三郡积贮在河南宜阳县之日久矣。
〔四〕索隐数音率腴反。正义谓函谷及三崤、五谷。
〔五〕集解音秘。
〔六〕索隐按：战国策作「公孙衍」。正义音释。
〔七〕集解徐广曰：「一作『冯』。」
〔八〕正义甘茂归至息壤，与秦王盟，恐后樗里子、公孙奭伐韩，今二子果争之。武王召茂欲罢兵，故甘茂云息壤在彼邑也。
武王竟至周，而卒于周。其弟立，为昭王。〔一〕王母宣太后，楚女也。楚怀王怨前秦败楚于丹阳而韩不救，乃以兵围韩雍氏。〔二〕韩使公仲侈告急于秦。秦昭王新立，太后楚人，不肯救。公仲因甘茂，茂为韩言于秦昭王曰：「公仲方有得秦救，故敢扞楚也。今雍氏围，秦师不下殽，公仲且仰首而不朝，公叔且以国南合于楚。楚、韩为一，魏氏不敢不听，然则伐秦之形成矣。不识坐而待伐孰与伐人之利？」秦王曰：「善。」乃下师于殽以救韩。楚兵去。
〔一〕索隐按：赵系家昭王名稷。系本云名侧也。
〔二〕索隐按：赵惠王二十六年，楚围雍氏，至昭王七年，又围雍氏，韩求救于秦，是再围也。刘氏云「此是前围雍氏，当赧王之三年」。战国策及纪年与此并不同。正义故城在洛州洛阳县东北二十里。
秦使向寿平宜阳，而使樗里子、甘茂伐魏皮氏。向寿者，宣太后外族也，而与昭王少相长，故任用。向寿如楚，〔一〕楚闻秦之贵向寿，而厚事向寿。向寿为秦守宜阳，将以伐韩。韩公仲使苏代谓向寿曰：「禽困覆车。〔二〕公破韩，辱公仲，公仲收国复事秦，自以为必可以封。〔三〕今公与楚解口地，〔四〕封小令尹以杜阳。〔五〕秦楚合，复攻韩，韩必亡。韩亡，公仲且躬率其私徒以阏〔六〕于秦。〔七〕愿公孰虑之也。」向寿曰：「吾合秦楚非以当韩也，子为寿谒之公仲，〔八〕曰秦韩之交可合也。」苏代对曰：「愿有谒于公。〔九〕人曰贵其所以贵者贵。王之爱习公也，不如公孙奭；其智能公也，不如甘茂。今二人者皆不得亲于秦事，而公独与王主断于国者何？彼有以失之也。〔一０〕公孙奭党于韩，而甘茂党于魏，故王不信也。今秦楚争强而公党于楚，是与公孙奭、甘茂同道也，公何以异之？〔一一〕人皆言楚之善变也，而公必亡之，是自为责也。〔一二〕公不如与王谋其变也，善韩以备楚，〔一三〕如此则无患矣。韩氏必先以国从公孙奭而后委国于甘茂。韩，公之雠也。〔一四〕今公言善韩以备楚，是外举不僻雠也。」向寿曰：「然，吾甚欲韩合。」对曰：「甘茂许公仲以武遂，〔一五〕反宜阳之民，〔一六〕今公徒收之，甚难。」〔一七〕向寿曰：「然则奈何？武遂终不可得也？」对曰：「公奚不以秦为韩求颍川于楚？〔一八〕此韩之寄地也。公求而得之，是令行于楚而以其地德韩也。公求而不得，是韩楚之怨不解〔一九〕而交走秦也。〔二０〕秦楚争强，而公徐过楚〔二一〕以收韩，此利于秦。」〔二二〕向寿曰：「柰何？」对曰：「此善事也。甘茂欲以魏取齐，公孙奭欲以韩取齐。今公取宜阳以为功，收楚韩以安之，而诛齐魏之罪，〔二三〕是以公孙奭、甘茂无事也。」
〔一〕集解徐广曰：「如，一作『和』。」
〔二〕集解譬禽兽得困急，犹能抵触倾覆人车。
〔三〕正义公仲自以为必可得秦封。
〔四〕索隐解口，秦地名，近韩，今将与楚也。正义上纪买反。公，向寿也。解口犹开口得言。向寿于秦开口，则楚人必得封地也。
〔五〕索隐又封楚之小令尹以杜阳。杜阳亦秦地，今以封楚今尹，是秦楚合也。
〔六〕集解音乌曷反。
〔七〕正义公仲恐韩亡，欲将私徒往宜阳阏向寿也。
〔八〕正义子，苏代也。向寿恐，今苏代谒报公仲，云「秦韩交可合」。
〔九〕正义公，向寿也。言向寿亦党于楚，与公孙奭、甘茂党韩、魏同也。
〔一０〕索隐彼，公孙奭及甘茂也。有以失之，谓不见委任，情有所失。正义言秦王虽爱习公孙奭、甘茂，秦事不亲委者，为党韩、魏也。今国事独与向寿主断者，不知寿党于楚以事秦王者，以失之也。
〔一一〕正义苏氏云：「向寿与公孙奭、甘茂皆有党，言无异也。」又一云改异党楚之意。
〔一二〕正义楚善变改，不可信。若变改，向寿必亡败，是自为责。
〔一三〕正义令秦亲韩而备楚之变改，则向寿无患矣。
〔一四〕正义韩氏必先委二人，故韩为向寿之雠。
〔一五〕集解徐广曰：「秦昭王元年予韩武遂。」
〔一六〕正义武遂，宜阳，本韩邑也，秦伐取之。今欲还韩，令其民得反归居之。
〔一七〕正义苏代言甘茂许公仲以武遂，又归宜阳之民，今向寿徒拟收之，甚难事也。
〔一八〕正义颍川，许州也。楚侵韩颍川，苏代令向寿以秦威重为韩就楚求索颍川，是亲向寿。
〔一九〕集解已买反。
〔二０〕索隐韩楚怨不解，二国交走向秦也。
〔二一〕集解徐广曰：「过，一作『适』。」
〔二二〕正义若二国皆事秦，公则渐说楚之过失以收韩，此利于秦也。
〔二三〕正义言公孙奭、甘茂皆欲以秦挟韩魏而取齐，今向寿取宜阳为功，收楚韩安以事秦，而责齐魏之罪，是公孙奭、甘茂不得同合韩魏于秦以伐齐也。
甘茂竟言秦昭王，以武遂复归之韩。〔一〕向寿、公孙奭争之，不能得。向寿、公孙奭由此怨，谗甘茂。茂惧，辍伐魏蒲阪，亡去。〔二〕樗里子与魏讲，罢兵。〔三〕
〔一〕正义年表云秦昭王元年予韩武遂也。
〔二〕集解徐广曰：「昭王元年，击魏皮氏，未拔，去。」
〔三〕索隐邹氏云：「讲读曰媾。媾犹和也。」
甘茂之亡秦奔齐，逢苏代。代为齐使于秦。甘茂曰：「臣得罪于秦，惧而遯逃，无所容迹。臣闻贫人女与富人女会绩，贫人女曰：『
我无以买烛，而子之烛光幸有余，子可分我余光，无损子明而得一斯便焉。』今臣困而君方使秦而当路矣。茂之妻子在焉，愿君以余光振之。」苏代许诺。遂致使于秦。已，因说秦王曰：「甘茂，非常士也。其居于秦，累世重矣。自殽塞〔一〕及至鬼谷，〔二〕其地形险易皆明知之。彼以齐约韩魏反以图秦，非秦之利也。」秦王曰：「然则柰何？」苏代曰：「王不若重其贽，厚其禄以迎之，使彼来则置之鬼谷，〔三〕终身勿出。」秦王曰：「善。」即赐之上卿，以相印迎之于齐。甘茂不往。苏代谓齐愍王曰：「夫甘茂，贤人也。今秦赐之上卿，以相印迎之。甘茂德王之赐，好为王臣，故辞而不往。今王何以礼之？」齐王曰：「善。」即位之上卿而处之。〔四〕秦因复甘茂之家〔五〕以市于齐。
〔一〕正义三殽在洛州永宁县西北。
〔二〕集解徐广曰：「在阳城。」
〔三〕索隐案：徐广云在阳城。刘氏云此鬼谷在关内云阳，是矣。正义刘伯庄云：「此鬼谷，关内云阳，非阳城者也。」案：阳城鬼谷时属韩，秦不得言置之。
〔四〕索隐案：处犹留也。
〔五〕正义复音福。
齐使甘茂于楚，楚怀王新与秦合婚而驩。〔一〕而秦闻甘茂在楚，使人谓楚王曰：「愿送甘茂于秦。」楚王问于范蜎〔二〕曰：「寡人欲置相于秦，孰可？」对曰：「臣不足以识之。」楚王曰：「寡人欲相甘茂，可乎？」对曰：「不可。夫史举，下蔡之监门也，大不为事君，小不为家室，以苟贱不廉闻于世，甘茂事之顺焉。故惠王之明，武王之察，张仪之辩，而甘茂事之，取十官而无罪。茂诚贤者也，然不可相于秦。夫秦之有贤相，非楚国之利也。，且王前尝用召滑于越，〔三〕而内行章义之难，〔四〕越国乱，故楚南塞厉门〔五〕而郡江东。〔六〕计王之功所以能如此者，越国乱而楚治也。今王知用诸越而忘用诸秦，臣以王为巨过矣。然则王若欲置相于秦，则莫若向寿者可。夫向寿之于秦王，亲也，少与之同衣，长与之同车，以听事。王必相向寿于秦，则楚国之利也。」于是使使请秦相向寿于秦。秦卒相向寿。而甘茂竟不得复入秦，卒于魏。
〔一〕集解徐广曰：「昭王二年时迎妇于楚。」
〔二〕集解徐广曰：「一作『蠉』。」索隐音休缘反，又休软反。蠉，休缘反。战国策云作「蝝」也。正义许缘反。
〔三〕集解徐广曰：「滑，一作『涓』。」
〔四〕集解徐广曰：「一云『内句章昧之难』。」索隐谓召滑内心猜诈，外则佯章恩义，而卒包藏祸心，构难于楚也。注「一云内句章、昧之难」。案：战国策云「纳章句之难」。
〔五〕集解徐广曰：「一作『濑湖』。」正义刘伯庄云：「厉门，度岭南之要路。」
〔六〕正义吴越之城皆为楚之都邑。
甘茂有孙曰甘罗。
甘罗者，甘茂孙也。茂既死后，甘罗年十二，事秦相文信侯吕不韦。〔一〕
〔一〕索隐战国策云甘罗事吕不韦为庶子。
秦始皇帝使刚成君蔡泽于燕，三年而燕王喜使太子丹入质于秦。秦使张唐往相燕，欲与燕共伐赵以广河闲之地。张唐谓文信侯曰：「
臣尝为秦昭王伐赵，赵怨臣，曰：『得唐者与百里之地。』今之燕必经赵，臣不可以行。」文信侯不快，未有以强也。甘罗曰：「君侯何不快之甚也？」文信侯曰：「吾令刚成君蔡泽事燕三年，燕太子丹已入质矣，吾自请张卿〔一〕相燕而不肯行。」甘罗曰：「臣请行之。」文信侯叱曰：「去！我身自请之而不肯，女焉能行之？」〔二〕甘罗曰：「大项橐〔三〕生七岁为孔子师。今臣生十二岁于兹矣，君其试臣，何遽叱乎？」于是甘罗见张卿曰：「卿之功孰与武安君？」卿曰：「武安君南挫强楚，北威燕、赵，战胜攻取，破城堕邑，不知其数，臣之功不如也。」甘罗曰：「应侯〔四〕之用于秦也，孰与文信侯专？」张卿曰：「应侯不如文信侯专。」甘罗曰：「卿明知其不如文信侯专与？」曰：「知之。」甘罗曰：「应侯欲攻赵，武安君难之，去咸阳七里而立死于杜邮。今文信侯自请卿相燕而不肯行，臣不知卿所死处矣。」张唐曰：「请因孺子行。」令装治行。
〔一〕索隐即张唐也。卿，字也。
〔二〕正义女音汝。焉，乙连反。
〔三〕索隐音托。尊其道德，故云「大项橐」。
〔四〕索隐范睢。
行有日，甘罗谓文信侯曰：「借臣车五乘，请为张唐先报赵。」文信侯乃入言之于始皇曰：「昔甘茂之孙甘罗，年少耳，然名家之子孙，诸侯皆闻之。今者张唐欲称疾不肯行，甘罗说而行之。今愿先报赵，请许遣之。」始皇召见，使甘罗于赵。赵襄王郊迎甘罗。甘罗说赵王曰：「王闻燕太子丹入质秦欤？」曰：「闻之。」曰：「闻张唐相燕欤？」曰：「闻之。」「燕太子丹入秦者，燕不欺秦也。张唐相燕者，秦不欺燕也。燕、秦不相欺者，伐赵，危矣。燕、秦不相欺无异故，欲攻赵而广河闲。王不如赍臣五城〔一〕以广河闲，请归燕太子，与强赵攻弱燕。」赵王立自割五城以广河闲。秦归燕太子。赵攻燕，得上谷三十城，〔二〕令秦有十一。〔三〕
。并谓割五城与臣也。?〔一〕索隐赍音侧奚反，一音
〔二〕索隐战国策云得三十六县。正义上谷，今妫州也，在幽州西北。
〔三〕索隐谓以十一城与秦也。
甘罗还报秦，乃封甘罗以为上卿，复以始甘茂田宅赐之。
太史公曰：樗里子以骨肉重，固其理，而秦人称其智，故颇采焉。甘茂起下蔡闾阎，显名诸侯，重强齐楚。〔一〕甘罗年少，然出一奇计，声称后世。虽非笃行之君子，然亦战国之策士也。方秦之强时，天下尤趋谋诈哉
〔一〕集解徐广曰：「恐或疑此当云『见重强齐』，误脱一字。」正义甘茂为强齐楚所重。
【索隐述赞】严君名疾，厥号「智囊」。既亲且重，称兵外攘。甘茂并相，初佐魏章。始推向寿，乃攻宜阳。甘罗妙岁，卒起张唐。
史记卷七十二
穰侯列传第十二
穰侯魏冉者，秦昭王母宣太后弟也。〔一〕其先楚人，姓芈氏。〔二〕
〔一〕索隐宣太后之异父长弟也，姓魏，名冉，封之穰。地理志穰县在南阳。宣太后者，惠王之妃，姓芈氏，曰芈八子者是也。
〔二〕正义芈，亡尔反。
秦武王卒，无子，立其弟为昭王。昭王母故号为芈八子，及昭王即位，芈八子号为宣太后。宣太后非武王母。武王母号曰惠文后，先武王死。〔一〕宣太后二弟：其异父长弟曰穰侯，姓魏氏，名冉；同父弟曰芈戎，为华阳君。〔二〕而昭王同母弟曰高陵君、〔三〕泾阳君。〔四〕而魏冉最贤，自惠王、武王时任职用事。武王卒，诸弟争立，唯魏冉力为能立昭王。昭王即位，以冉为将军，卫咸阳。诛季君之乱，〔五〕而逐武王后出之魏，昭王诸兄弟不善者皆灭之，威振秦国。昭王少，宣太后自治，任魏冉为政。
〔一〕索隐秦本纪云：「昭王二年，庶长壮与大臣公子为逆，皆诛，及惠文后皆不得良死。」又按：纪年云「秦内乱，杀其太后及公子雍、公子壮」是也。
〔二〕索隐华阳，韩地，后属秦。芈戎后又号新城君。正义司马彪云：「华阳，亭名，在洛州密县。」又故华城在郑州管城县南三十里，即此。
〔三〕索隐名显。
〔四〕索隐名悝。
〔五〕集解徐广曰：「年表曰季君为乱，诛。本纪曰庶长壮与大臣公子谋反。伏诛。」索隐按：季君即公子壮，僭立而号曰季君。穰侯力能立昭王，为将军，卫咸阳，诛季君及惠文后，故本纪言「伏诛」。又云「及惠文后皆不得良死」，盖谓惠文后时党公子壮，欲立之，及壮诛而太后忧死，故云「不得良死」，亦史讳之也。又逐武王后出之魏，亦事势然也。
昭王七年，樗里子死，而使泾阳君质于齐。赵人楼缓来相秦，赵不利，乃使仇液〔一〕之秦，请以魏冉为秦相。仇液将行，其客宋公〔二〕谓液曰：「秦不听公，楼缓必怨公。公不若谓楼缓曰『请为公毋急秦』。秦王见赵请相魏冉之不急，且不听公。公言而事不成，以德楼子；事成，魏冉故德公矣。」于是仇液从之。而秦果免楼缓而魏冉相秦。
〔一〕索隐战国策作「仇郝」，盖是一人而记别也。正义音亦，姓名。
〔二〕索隐战国策作「宋交」。
欲诛吕礼，礼出奔齐。昭王十四年，魏冉举白起，使代向寿将而攻韩、魏，败之伊阙，斩首二十四万，虏魏将公孙喜。明年，又取楚之宛、叶。魏冉谢病免相，以客卿寿烛为相。其明年，烛免，复相冉，乃封魏冉于穰，复益封陶，〔一〕号曰穰侯。
〔一〕集解徐广曰：「一作『阴』。」索隐陶即定陶也。徐广云作「阴」，陶阴字本易惑也。王劭按：定陶见有魏冉冢，作「阴」，误也。
穰侯封四岁，为秦将攻魏。魏献河东方四百里。拔魏之河内，取城大小六十余。昭王十九年，秦称西帝，齐称东帝。月余，吕礼来，而齐、秦各复归帝为王。魏冉复相秦，六岁而免。免二岁，复相秦。四岁，而使白起拔楚之郢，秦置南郡。乃封白起为武安君。白起者，穰侯之所任举也，相善。于是穰侯之富，富于王室。
昭王三十二年，穰侯为相国，将兵攻魏，走芒卯，〔一〕入北宅，〔二〕遂围大梁。梁大夫须贾说穰侯曰：「臣闻魏之长吏谓魏王曰：『昔梁惠王伐赵，战胜三梁，〔三〕拔邯郸；赵氏不割，而邯郸复归。齐人攻卫，拔故国，杀子良；〔四〕卫人不割，而故地复反。卫、赵之所以国全兵劲而地不并于诸侯者，以其能忍难而重出地也。宋、中山数伐割地，而国随以亡。臣以为卫、赵可法，而宋、中山可为戒也。秦，贪戾之国也，而毋亲。蚕食魏氏，又尽晋国，〔五〕战胜暴子，〔六〕割八县，地未毕入，兵复出矣。夫秦何厌之有哉！今又走芒卯，入北宅，此非敢攻梁也，且劫王以求多割地。王必勿听也。今王背楚、赵而讲秦，〔七〕楚、赵怒而去王，与王争事秦，秦必受之。秦挟楚、赵之兵以复攻梁，则国求无亡不可得也。愿王之必无讲也。王若欲讲，少割而有质；不然，必见欺。』〔八〕此臣之所闻于魏也，〔九〕愿君（王）之以是虑事也。周书曰『惟命不于常』，此言幸之不可数也。夫战胜暴子，割八县，此非兵力之精也，又非计之工也，天幸为多矣。今又走芒卯，入北宅，以攻大梁，是以天幸自为常也。智者不然。臣闻魏氏悉其百县胜甲以上戍大梁，臣以为不下三十万。以三十万之众守梁七仞之城，〔一０〕臣以为汤、武复生，不易攻也。夫轻背楚、赵之兵，陵七仞之城，战三十万之众，而志必举之，臣以为自天地始分以至于今，未尝有者也。攻而不拔，秦兵必罢，陶邑必亡，〔一一〕则前功必弃矣。今魏氏方疑，可以少割收也。〔一二〕愿君逮楚、赵之兵未至于梁，亟以少割收魏。魏方疑而得以少割为利，必欲之，则君得所欲矣。楚、赵怒于魏之先己也，必争事秦，从以此散，〔一三〕而君后择焉。且君之得地岂必以兵哉！割晋国，秦兵不攻，而魏必效绛安邑。又为陶开两道，〔一四〕几尽故宋，〔一五〕卫必效单父。秦兵可全，而君制之，何索而不得，何为而不成！愿君熟虑之而无行危。」〔一六〕穰侯曰：「善。」乃罢梁围。〔一七〕
〔一〕集解上莫卬反。下陌饱反。
〔二〕集解徐广曰：「魏惠王五年，与韩会宅阳。」正义竹书云：「宅阳，一名北宅。」括地志云：「宅阳故城在郑州荥阳县西南十七里。」
〔三〕集解徐广曰：「田完世家云魏伐赵，赵不利，战于南梁。」索隐三梁即南梁也。
〔四〕索隐卫之故国，盖楚丘也。下文「故地」，亦同谓楚丘也。战国策「卫」字皆作「燕」，「子良」作「子之」，恐非也。
〔五〕索隐河东、河西、河内并是魏地，即故晋国。今言秦蚕食魏氏，尽晋国之地也。
〔六〕集解徐广曰：「韩将暴鸢。」
〔七〕索隐讲，和也。
</div>
    <div class="pagination">
<a href="史记集解三家注索隐正义_page136.html">上一页</a><span>...</span><a href="史记集解三家注索隐正义_page132.html">132</a><a href="史记集解三家注索隐正义_page133.html">133</a><a href="史记集解三家注索隐正义_page134.html">134</a><a href="史记集解三家注索隐正义_page135.html">135</a><a href="史记集解三家注索隐正义_page136.html">136</a><span class="current-page">137</span><a href="史记集解三家注索隐正义_page138.html">138</a><a href="史记集解三家注索隐正义_page139.html">139</a><a href="史记集解三家注索隐正义_page140.html">140</a><a href="史记集解三家注索隐正义_page141.html">141</a><a href="史记集解三家注索隐正义_page142.html">142</a><span>...</span><a href="史记集解三家注索隐正义_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
