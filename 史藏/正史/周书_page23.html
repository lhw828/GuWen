<!DOCTYPE html>
<html>
<head>
    <meta charset="UTF-8">
    <title>周书 - 第 23 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周书 - 第 23 页/共 46 页</h1>
    <div class="content">
　　又除行台仆射、荆州刺史。时梁岳阳王萧察内附，初遣使入朝，至荆州。俭于厅事列军仪，具戎服，与使人以宾主礼相见。俭容貌魁伟，音声如钟，大为鲜卑语，遣人传译以问客。客惶恐不敢仰视。日晚，俭乃着裙襦纱帽，引客宴于别斋。因序梁国丧乱，朝廷招携之意，发言可观。使人大悦。出曰：「吾所不能测也。」

　　及梁元帝嗣位于江陵，外敦邻睦，内怀异计。俭密启太祖，陈攻取之谋。于是征俭入朝，问其经略。俭对曰：「今江陵既在江北，去我不远。湘东即位，已涉三年。观其形势，不欲东下。骨肉相残，民厌其毒。荆州军资器械，储积已久，若大军西讨，必无匮乏之虑。且兼弱攻昧，武之善经。国家既有蜀土，若更平江汉，抚而安之，收其贡赋，以供军国，天下不足定也。」太祖深然之，乃谓俭曰：「如公之言，吾取之晚矣。」令俭还州，密为之备。寻令柱国、燕公于谨总戎众伐江陵。平，以俭元谋，赏奴婢三百口。太祖与俭书曰：「本图江陵，由公画计，今果如所言。智者见未萌，何其妙也。但吴民离散，事藉招怀，南服重镇，非公莫可。」遂令俭镇江陵。进爵昌宁公，迁大将军，移镇荆州，总管五十二州。

　　俭旧尝诣阙奏事，时值大雪，遂立于雪中待报，自旦达暮，竟无惰容。其奉公勤至，皆此类也。三年，以疾还京。为夏州总管，薨，遗启世宗，请葬于太祖陵侧，并以官所赐之宅还官。诏皆从之。追封郐公。荆民仪同赵超等七百人，感俭遗爱，诣阙请为俭立庙树碑，诏许之。诏曰：「昔叔敖辞沃壤之地，萧何就穷僻之乡，以古方今，无惭曩哲。言寻嘉尚，弗忘于怀。而有司未达大体，遽以其第即便给外。今还其妻子。」子隆。长孙绍远字师，河南洛阳人。少名仁。父稚，魏太师、录尚书、上党王。

　　绍远性宽容，有大度，望之俨然，朋侪莫敢亵狎。雅好坟籍，聪慧过人。时稚作牧寿春，绍远幼，年甫十三。稚管记王硕闻绍远强记，心以为不然。遂白稚曰：「伏承世子聪慧之姿，发于天性，目所一见，诵之于口。此既历世罕有，窃愿验之。」于是命绍远试焉。读月令数纸，纔一遍，诵之若流。自是硕乃叹服。魏孝武初，累迁司徒右长史。及齐神武称兵而帝西迁，绍远随稚奔赴。又累迁殿中尚书、录尚书事。太祖每谓群公曰：「长孙公任使之处，令人无反顾忧。汉之萧、寇，何足多也。然其容止堂堂，足为当今模楷。」六官建，拜大司乐。孝闵践阼，封上党公。

　　初，绍远为太常，广召工人，创造乐器，土木丝竹，各得其宜。为黄钟不调，绍远每以为意。尝因退朝，经韩使君佛寺前过，浮图三层之上，有鸣铎焉。忽闻其音，雅合宫调，取而配奏，方始克谐。绍远乃启世宗行之。绍远所奏乐，以八为数。故梁黄门侍郎裴正上书，以为昔者大舜欲闻七始，下洎周武，爰创七音。持林钟作黄钟，以为正调之首。诏与绍远详议往复，于是遂定以八为数焉。授小司空。高祖读史书，见武王克殷而作七始，又欲废八而悬七，并除黄钟之正宫，用林钟为调首。绍远奏云：「天子悬八，肇自先民，百王共轨，万世不易。下逮周武，甫修七始之音。详诸经义，又无废八之典。且黄钟为君，天子正位，今欲废之，未见其可。」后高祖竟（废）〔行〕七音。属绍远遘疾，未获面陈，虑有司遽损乐器，乃书与乐部齐树之。

　　澄字士亮。年十岁，司徒李琰之见而奇之，遂以女妻焉。十四，从征讨，有策谋，勇冠诸将。及长，容貌魁岸，风仪温雅。魏孝武初，除征东将军、渭州刺史。

　　魏文帝尝与太祖及群公宴，从容言曰：「孝经一卷，人行之本，诸公宜各引要言。」澄应声曰：「夙夜匪懈，以事一人。」座中有人次曰：「匡救其恶。」既而出合，太祖深叹澄之合机，而谴其次答者。

　　后从太祖援玉壁，又从战邙山，进位骠骑大将军、开府。孝闵践阼，拜大将军，封义门公，为玉壁总管。卒，自丧初至及葬，世宗三临之。典祀中大夫宇文容谏曰：「君临臣丧，自有节制。今乘舆屡降，恐乖礼典。」世宗不从。

　　澄操履清约，家无余财。太祖尝谓曰：「我于公间，志无所惜，公有所须，宜即具道。」澄曰：「澄自顶至足，皆是明公恩造。即如今者，实无所须。」雅对宾客，接引忘疲。虽不饮酒，而好观人酣兴。常恐座客请归，每敕中厨别进异馔，留之止。

　　兕字若汗，性机辩，强记博闻，雅重宾游，尤善谈论。从魏孝武西迁。天和初，累迁骠骑大将军、开府，迁绛州刺史。斛斯征字士亮，河南洛阳人。父椿，太傅、尚书令。征幼聪颖，五岁诵孝经、周易，识者异之。及长，博涉群书，尤精三礼，兼解音律。有至性，居父丧，朝夕共一溢米。以父勋累迁太常卿。

　　自魏孝武西迁，雅乐废缺，征博采遗逸，稽诸典故，创新改旧，方始备焉。又乐有錞于者，近代绝无此器，或有自蜀得之，皆莫之识。征见之曰：「此錞于也。」众弗之信。征遂依干宝周礼注以芒筒捋之，其声极振，众乃叹服。征乃取以合乐焉。六官建，拜司乐中大夫，进位骠骑大将军、开府。

　　后高祖以征治经有师法，诏令教授皇太子。宣帝时为鲁公，与诸皇子等咸服青衿，行束修之礼，受业于征，仍并呼征为夫子。儒者荣之。

　　宣帝嗣位，迁上大将军、大宗伯。时高祖初崩，梓宫在殡，帝意欲速葬，令朝臣议之。征与内史宇文孝伯等固请依礼七月，帝竟不许。帝之为太子也，宫尹郑译坐不能以正道调护，被谪除名。而帝雅亲爱译，至是拜译内史中大夫，甚委任之。译乃献新乐，十二月各一笙，每一笙用十六管。帝令与征议之，征驳而奏，帝颇纳焉。及高祖山陵还，帝欲作乐，复令议其可不。征曰：「孝经云「闻乐不乐」。闻尚不乐，其况作乎。」郑译曰：「既云闻乐，明即非无。止可不乐，何容不奏。」帝遂依译议。译因此衔之。

　　帝后肆行非度，昏虐日甚。征以荷高祖重恩，尝备位师傅，若生不能谏，死何以见高祖。乃上疏极谏，指陈帝失，帝不纳。译因谮之，遂下征狱。狱卒张元哀之，乃以佩刀穿狱墙，遂出之。元卒被拷而终无所言。征遇赦得免。

　　隋文践极，例复官，除太子太傅，诏修撰乐书。开皇初，薨。子谚。征所撰乐典十卷。

　





周书卷二十七　　列传第十九

赫连达韩果蔡佑常善辛威厍狄昌田弘梁椿梁台宇文测弟深

　　赫连达字朔周，盛乐人，勃勃之后也。曾祖库多汗，因避难改姓杜氏。达性刚鲠，有胆力。少从贺拔岳征讨有功，拜都将，赐爵长广乡男，迁都督。及岳为侯莫陈悦所害，军中大扰。赵贵建议迎太祖，诸将犹豫未决。达曰：「宇文夏州昔为左丞，明略过人，一时之杰。今日之事，非此公不济。赵将军议是也。达请轻骑告哀，仍迎之。」诸将或欲南追贺拔胜，或云东告朝廷。达又曰：「此皆远水不救近火，何足道哉。」贵于是谋遂定，令达驰往。太祖见达恸哭，问故，达以实对。太祖遂以数百骑南赴平凉，引军向高平，令达率骑据弹筝峡。时百姓惶惧，奔散者多。有数村民，方扶老弱、驱畜牧，欲入山避难，军士争欲掠之。达曰：「远近民黎，多受制于贼，今若值便掠缚，何谓伐罪吊民！不如因而抚之，以示义师之德。」乃抚以恩信，民皆悦附，于是迭相晓语，咸复旧业。太祖闻而嘉之。悦平，加平东将军。太祖谓诸将曰：「当清水公遇祸之时，君等性命悬于贼手，虽欲来告，其路无从。杜朔周冒万死之难，远来见及，遂得共尽忠节，同雪雠耻。虽藉众人之力，实赖杜子之功。劳而不酬，何以劝善。」乃赐马二百匹。达固让，太祖弗许。魏孝武入关，褒叙勋义，以达首逆元帅，匡复秦、陇，进爵魏昌县伯，邑五百户。

　　从仪同李虎破曹泥，除镇南将军、金紫光禄大夫，加通直散骑常侍，增邑并前一千户。从复弘农，战沙苑，皆有功。又增邑八百户，除（泉）〔白水〕郡守，转帅都督，加持节，除济州刺史。诏复姓赫连氏。以达勋望兼隆，乃除云州刺史，即本州也。进爵为公，拜大都督，寻授仪同三司。

　　从大将军达奚武攻汉中。梁宜丰侯萧循拒守积时，后乃送款。武问诸将进止之宜。开府贺兰愿德等以其食尽，欲急攻取之。达曰：「不战而获城，策之上者。无容利其子女，贪其财帛。穷兵极武，仁者不为。且观其士马犹强，城池尚固，攻之纵克，必将彼此俱损。如其困兽犹斗，则成败未可知。况行师之道，以全军为上。」武曰：「公言是也。」乃命将帅各申所见。于是开府杨宽等并同达议，武遂受循降。师还，迁骠骑大将军、开府仪同三司，加侍中，进爵蓝田县公。

　　六官初建，授左遂伯。出为陇州刺史。保定初，迁大将军、夏州总管、三州五防诸军事。达虽非文吏，然性质直，遵奉法度，轻于鞭挞，而重慎死罪。性又廉俭，边境胡民或馈达以羊者，达欲招纳异类，报以缯帛。主司请用官物，达曰：「羊入我厨，物出官库，是欺上也。」命取私帛与之。识者嘉其仁恕焉。寻进爵乐川郡公。建德二年，进位柱国，薨。子迁嗣。大象中位至大将军、蒲州刺史。

　　韩果字阿六拔，代武川人也。少骁雄，善骑射。贺拔岳西征，引为帐内。击万俟丑奴及其枝党，转战数十合，并破之。膂力绝伦，被甲荷戈，升陟峰岭，犹涉平路，虽数十百日，不以为劳。以功授宣（武）〔威〕将军、子都督。从太祖讨平侯莫陈悦，迁都督，赐爵邯郸县男。魏孝武入关，进爵石〔城〕县伯，邑五百户。大统初，进爵为公，增邑通前一千户，加通直散骑常侍。

　　果性强记，兼有权略。所行之处，山川形势，备能记忆。兼善伺敌虚实，揣知情状，有潜匿溪谷欲为间侦者，果登高望之，所疑处，往必有获。太祖由是以果为虞候都督。每从征行，常领候骑，昼夜巡察，略不眠寝。

　　从袭窦泰于潼关，太祖依其规画，军以胜返。赏真珠金带一腰、帛二百匹，授征虏将军。又从复弘农，攻拔河南城，获郡守一人，论功为最。破沙苑，战河桥，并有功，授抚军将军、银青光禄大夫，增邑九百户。迁朔州刺史，转安州刺史，加帅都督。九年，从战邙山，军还，除河东郡守。又从大军破稽胡于北山。胡地险阻，人迹罕至，果进兵穷讨，散其种落。稽胡惮果劲健，号为着翅人。太祖闻之，笑曰：「着翅之名，宁减飞将。」累迁大都督、车骑大将军、仪同三司、骠骑大将军、开府仪同三司，出为宜州刺史。录前后功，进爵褒中郡公。魏恭帝元年，授大将军。从贺兰祥讨吐谷浑，以功别封一子县公。武成二年，又率军破稽胡，大获生口。赐奴婢一百口，除宁州刺史。保定三年，拜少师，进位柱国。四年，从尉迟迥围洛阳。军退，果所部独全。天和初，授华州刺史，为政宽简，吏民称之。建德初，薨。

　　子明嗣。大象末，位至上大将军、黎州刺史。与尉迟迥同谋，被诛。

　　蔡佑字承先，其先陈留圉人也。曾祖绍为夏州镇将，徙居高平，因家焉。祖护，魏景明初，为陈留郡守。父袭，名著西州。正光中，万俟丑奴寇乱关中，袭乃背贼，弃妻子，归洛阳。拜齐安郡守。及魏孝武西迁，仍在关东。后始拔难西归，赐爵平舒县伯，除岐、夏二州刺史，卒。赠原州刺史。

　　佑性聪敏，有行检。袭之背贼东归也，佑年十四，事母以孝闻。及长，有膂力，便骑射。太祖在原州，召为帐下亲信。太祖迁夏州，以佑为都督。

　　及侯莫陈悦害贺拔岳，诸将遣使迎太祖。将赴，夏州首望弥姐元进等阴有异计。太祖微知之，先与佑议执元进。佑曰：「狼子野心，会当反噬，今若执缚，不如杀之。」太祖曰：「汝大决也。」于是召元进等入计事。太祖曰：「陇贼逆乱，与诸人戮力讨之。观诸人辈似有不同者。」太祖微以此言动之，因目佑。佑即出外，衣甲持刀直入，瞋目叱诸人曰：「与人朝谋夕异，岂是人也！蔡佑今日必斩奸人之头。」因按剑临之。举座皆叩头曰：「愿有简择。」佑乃叱元进而斩之，并其党并伏诛。一坐皆战栗，不敢仰视。于是与诸将结盟，同心诛悦。太祖以此知重之。乃谓佑曰：「吾今以尔为子，尔其父事我。」后从讨悦，破之。

　　又从迎魏孝武于潼关。以前后功，封苌乡县伯，邑五百户。大统初，加宁朔将军、羽林监，寻持节、员外散骑常侍，进爵为侯，增邑一千一百户。从太祖擒窦泰，复弘农，战沙苑，皆有功，授平东将军、太中大夫。

　　又从太祖战于河桥，佑乃下马步斗，手杀数人。左右劝乘马以备急卒。佑怒曰：「丞相养我如子，今日岂以性命为念！」遂率左右十余人，齐声大呼，杀伤甚多。敌以其无继，遂围之十余重，谓佑曰：「观君似是勇士，但弛甲来降，岂虑无富贵耶。」佑骂之曰：「死卒！吾今取头，自当封公，何假贼之官号也。」乃弯弓持满，四面拒之。东魏人弗敢逼，乃募厚甲长刀者，直进取佑。去佑可三十步，左右劝射之，佑曰：「吾曹性命，在一矢耳，岂虚发哉。」敌人渐进，可十步，佑乃射之，正中其面，应弦而倒，便以矛刺杀之。因此，战数合，唯失一人。敌乃稍却。佑徐引退。是战也，我军不利。太祖已还。佑至弘农，夜中与太祖相会。太祖见佑至，字之曰：「承先，尔来，吾无忧矣。」太祖心惊，不得寝，枕佑股上，乃安。以功进爵为公，增邑三百户，授京兆郡守。

　　九年，东魏〔北〕豫州刺史高仲密举州来附。太祖率军援之，与齐神武遇，战于邙山。佑时着明光铁铠，所向无前。敌人咸曰「此是铁猛兽也」，皆遽避之。俄授青州刺史，转原州刺史，加帅都督，寻除大都督。十三年，遭父忧，请终丧纪。弗许。迁车骑大将军、仪同三司，加骠骑大将军、开府仪同三司、侍中，赐姓大利稽氏，进爵怀宁郡公。

　　魏恭帝二年，中领军。六官建，授兵部中大夫。江陵初附，诸蛮骚动，诏佑与大将军豆卢宁讨平之。三年，拜大将军，给后部鼓吹。以前后功，增邑并前四千户，别封一子县伯。太祖不豫，佑与晋公护、贺兰祥等侍疾。及太祖崩，佑悲慕不已，遂得气疾。

　　孝闵帝践阼，拜少保。佑与尉迟纲俱掌禁兵，递直殿省。时帝信任司会李植等，谋害晋公护，佑每泣谏，帝不听。寻而帝废。世宗即位，拜小司马，少保如故。帝之为公子也，与佑特相友昵，至是礼遇弥隆。御膳每有异味，辄辍以赐佑；群臣朝宴，每被别留，或至昏夜，列炬鸣笳，送佑还宅。佑以过蒙礼遇，常辞疾避之。至于婚姻，尤不愿交于势要。寻以本官权镇原州。顷之，授（宣）〔宜〕州刺史，未之部，因先气疾动，卒于原州。时年五十四。

　　佑少有大志，与乡人李穆，布衣齐名。尝相谓曰：「大丈夫当建立功名，以取富贵，安能久处贫贱邪！」言讫，各大笑。穆即申公也。后皆如其言。及从征伐，常溃围陷阵，为士卒先。军还之日，诸将争功，佑终无所竞。太祖（乃）〔每〕叹之，尝谓诸将曰：「承先口不言勋，孤当代其论叙。」其见知如此。性节俭，所得禄皆散与宗族，身死之日，家无余财。赠使持节、柱国大将军、大都督、五州诸军事、原州刺史。谥曰庄。子正嗣。官至使持节、车骑大将军、仪同三司。

　　佑弟泽，颇好学，有干能。起家魏广平王参军、丞相府兼记室，加宣（武）〔威〕将军、给事中。从尉迟迥平蜀，授帅都督，赐爵安弥县男。稍迁司辂下大夫、车骑大将军、仪同三司、澧州刺史。在州受赂，总管代王达以其功臣子弟，密奏贳之。后为（邙）州刺史，不从司马消难，被害。

　　常善，高阳人也。世为豪族。父安成，魏正光末，茹茹寇边，以统军从镇将慕容胜与战，大破之。时破六汗拔陵作乱，欲逼安成。不从，乃率所部讨陵。以功授伏波将军，给鼓节。后与拔陵连战，卒于阵。

　　善，魏孝昌中，从尔朱荣入洛，授威烈将军、都督，加龙骧将军、中散大夫、直寝，封房城县男，邑三百户。后从太祖平侯莫陈悦，除天水郡守。魏孝武西迁，授武卫将军，进爵武始县伯，增邑二百户。大统初，加平东将军，进爵为侯。擒窦泰，复弘农，破沙苑，累有战功。除使持节、卫将军，假骠骑大将军、秦州刺史。四年，从战河桥，加大都督，进爵为公，除泾州刺史。属茹茹入寇，抄掠北边，善率所部破之，尽获所掠。拜车骑大将军、仪同三司，迁骠骑大将军、开府仪同三司，西安州刺史。转蔚州刺史。频莅三蕃，颇有政绩。魏恭帝二年，进爵永阳郡公，增邑二千户。

　　孝闵帝践阼，拜大将军、宁州总管。保定二年，入为小司徒。四年，突厥出师与隋公杨忠东伐，令善应接之。五年夏，卒，时年六十四。赠使持节、柱国大将军、大都督、延夏盐恒燕五州诸军事、延州刺史。子升和嗣。先以善勋，拜仪同三司。辛威，陇西人也。祖大汗，魏渭州刺史。父生，河州四面大都督。及威着勋，追赠大将军、凉甘等五州刺史。

　　威少慷慨，有志略。初从贺拔岳征讨有功，假辅国将军、都督。及太祖统岳之众，见威奇之，引为帐内。寻授羽林监，封白土县伯，邑五百户。从迎魏孝武，因攻回洛城，功居最。大统元年，拜宁远将军，增邑二百户。累迁通直散骑常侍，进爵为侯，增邑三百户。从擒窦泰，复弘农，战沙苑，并先锋陷敌，勇冠一时。以前后功，授抚军将军、银青光禄大夫。从于谨破襄城。又从独孤信入洛阳，经河桥阵，加持节，进爵为公，增邑八百户。五年，授扬州刺史，加大都督。十三年，迁车骑大将军、仪同三司，骠骑大将军、开府仪同三司，赐姓普（毛）〔屯〕氏，出为鄜州刺史。威时望既重，朝廷以桑梓荣之，迁河州刺史，本州大中正。频领二镇，颇得民和。

　　闵帝践阼，拜大将军，进爵枹罕郡公，增邑五千户。及司马消难来附，威与达奚武率众援接。保定初，复率兵讨丹州叛胡，破之。三年，与达奚武攻阳关，拔之。明年，从尉迟迥围洛阳。还，拜小司马。天和初，进位柱国。复为行军总管，讨绥、银等诸州叛胡，并平之。六年，从齐王宪东伐，拔伏龙等五城。建德初，拜大司寇。三年，迁少傅，出为宁州总管。宣政元年，进位上柱国。大象二年，进封宿国公，增邑并前五千户，复为少傅。其年冬，薨，时年六十九。

　　威性持重，有威严。历官数十年，未尝有过，故得以身名终。兼其家门友义，五世同居，世以此称之。子永达嗣。大象末，以威勋，拜仪同大将军。

　　厍狄昌字恃德，神武人也。少便骑射，有膂力。及长，进止闲雅，胆气壮烈，每以将帅自许。年十八，尔朱天光引为幢主，加讨夷将军。从天光定关中，以功拜宁远将军、奉车都尉、统军。天光败，又从贺拔岳。授征西将军、金紫光禄大夫。及岳被害，昌与诸将议翊戴太祖。从平侯莫陈悦，赐爵阴盘县子，加卫将军、右光禄大夫。

　　后从太祖迎魏孝武，复潼关，改封长子县子，邑八百户。大统初，进爵为公，增邑一千户。从破窦泰，授车骑将军、左光禄大夫。又从复弘农，战沙苑，昌皆先登陷阵。太祖嘉之，授帅都督。四年，从战河桥，除冀州刺史。后与于谨破胡贼刘平伏于上郡，授冯翊郡守。久之，转河北郡守。十三年，录前后功，授大都督、通直散骑常侍。又从随公杨忠破蛮贼田社清，昌功为最，增邑三百户，拜仪同三司。寻迁开府仪同三司。十六年，出为东夏州刺史。魏废帝元年，进爵方城郡公，增邑并前四千一百户。六官建，授稍伯中大夫。孝闵帝践阼，拜大将军。后以疾卒。

　　田弘字广略，高平人也。少慷慨，志立功名，膂力过人，敢勇有谋略。魏永安中，陷于万俟丑奴。尔朱天光入关，弘自原州归顺，授都督。

　　及太祖初统众，弘求谒见，乃论世事，深被引纳，即处以爪牙之任。又以迎魏孝武功，封鹑阴县子，邑五百户。太祖常以所着铁甲赐弘云：「天下若定，还将此甲示孤也。」大统三年，转帅都督，进爵为公。从太祖复弘农，战沙苑，解洛阳围，破河桥阵，弘功居多，累蒙殊赏，赐姓纥干氏。寻授原州刺史。以弘勋望兼至，故以衣锦荣之。太祖在同州，文武并集，乃谓之曰：「人人如弘尽心，天下岂不早定。」即授车骑大将军、仪同三司。魏废帝元年，加骠骑大将军、开府仪同三司。

　　平蜀之后，梁信州刺史萧韶等各据所部，未从朝化，诏弘讨平之。又讨西平叛羌及凤州叛氐等，并破之。弘每临阵，摧锋直前，身被一百余箭，破骨者九，马被十矛，朝廷壮之。信州群蛮反，又诏弘与贺若敦等平之。孝闵帝践阼，进爵鴈门郡公，邑通前二千七百户。

　　保定元年，出为岷州刺史。弘虽武将，而动遵法式，百姓颇安之。三年，从随公杨忠伐齐，拜大将军。明年，又从忠东伐。师还，乃旋所镇。吐谷浑寇西边，宕昌羌潜相应接，诏弘讨之，获其二十五王，拔其七十（二）栅，遂破平之。
</div>
    <div class="pagination">
<a href="周书_page22.html">上一页</a><span>...</span><a href="周书_page18.html">18</a><a href="周书_page19.html">19</a><a href="周书_page20.html">20</a><a href="周书_page21.html">21</a><a href="周书_page22.html">22</a><span class="current-page">23</span><a href="周书_page24.html">24</a><a href="周书_page25.html">25</a><a href="周书_page26.html">26</a><a href="周书_page27.html">27</a><a href="周书_page28.html">28</a><span>...</span><a href="周书_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
