<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 200 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 200 页/共 291 页
  </h1>
  <div class="content">
   六十年，迁福建按察使，嘉庆三年，就迁布政使。疏言：“乾隆中，业农家必畜骡马三四以任耕种，嗣后官吏借用应差，渐形滋扰，应严行革除。狱讼必速为审结，开释无辜，小民始得安业。常平仓穀积久弊生，民未受益，官仓已受其亏。无灾之年，不宜贷假。吏役例有定额，近则人思讬足，藉免役徭。关津税口，官署长随，呼朋引类，并为奸薮，宜并禁止。”诏下直省一体察禁。闽俗售田，田面田根，纠缠不决。蠹吏影射，佃户顽抗，钱粮日多脱欠，徵收不敷，每以虚出通关而致亏缺，殿图奏请严治。在任逾年，库储大增。
　　擢安徽巡抚，七年，调福建。有林、陈、蓝、胡诸大姓纠众械斗，治如律。治海盗三脚虎及蔡牵羽党，请祀海洋阵亡官兵，缉匪死事者一体入祀，从之。十一年，蔡牵久未平，仁宗以台湾剿捕事殷，殿图操守尚好，军务未嫺，调江西巡抚。寻诏斥殿图於军事无所陈奏，又不能禁止海口偷漏水米火药，降四五品京堂；又以所属久羁案犯，以中允、赞善降补。寻迁翰林院侍讲，引病归。十七年，卒。光绪初，闽浙总督文煜疏陈殿图前任福建政绩昭著，谥文肃。
　　张师诚，字兰渚，浙江归安人。乾隆中，南巡，召试赐举人，授内阁中书，充军机章京。迁吏部主事，忤和珅，缘事降中书。得应会试，五十五年，成进士，改庶吉士，授编修。嘉庆元年，出为山西蒲州知府，历雁平道，河南、江苏按察使，迁山西布政使。州县仓库多亏，师诚知清查有名无实，特严於交代之际，有亏必完，在任三年，库储充裕。十一年，擢江西巡抚，以兼提督赐花翎，遂著为令。寻调福建，清治淹牍，疏陈整顿积弊事宜，诏嘉勉。
　　时海盗蔡牵、硃濆方猖獗，总督玉德废弛黜去，阿林保继任，复与提督李长庚不协；师诚至，始严防海口，杜岸奸接济，筹备船械，长庚得尽力剿捕。是年冬，长庚追蔡牵於粤洋，以伤殒。牵犯台湾后山噶仔兰，为生番击退，请收其地入版籍，免为贼踞。十三年，硃濆与牵有隙，独窜闽洋，总兵许松年击毙之。其弟渥，势蹙思投首，会道员德华由台湾内渡，遇牵党围劫，渥救之，藉以通款，寻复拒敌粤师不果降。十四年，阿林保调两江，师诚暂署总督。闻蔡牵窜浙洋，亲驻厦门，提督王得禄、邱良功合剿，毁盗舟，牵堕海死。硃渥寻率三千馀人归诚，赦其罪，海疆以安，闽人刊石乌石山以纪功。海寇稽诛久，由闽、浙不能合力，自师诚治闽，而阮元复莅浙，始告成功。仁宗嘉其严断接济，为殄寇之本。京察特予奖叙。
　　十九年，调江苏。百龄为总督，诸巡抚皆承望风旨，师诚独举其职。初彭龄奉命同查亏帑，意与百龄、师诚不合，遂劾两人皆受餽遗，而不得实，诏原之。会百龄穷治逆书狱，闾阎悚息，巡抚所主五府州得无扰。川沙民有烧香传徒者，有司密捕解江宁，师诚遣标弁要於途，交按察司依律鞫治，免辜磔者数十人，时以称之。二十一年，父病笃，不俟代回籍，被严议褫职。寻予编修，服阕，迁中允。历江西、安徽布政使。道光元年，擢广东巡抚，调安徽，继母忧去官。复历山西、江苏巡抚。六年，召授仓场侍郎。以病乞归，卒於家。
　　师诚警敏综覈，在当时疆吏中有能名，治福建最著，继之者为王绍兰。
　　绍兰，字南陔，浙江萧山人。乾隆五十八年进士，授福建南屏知县，调闽县。巡抚汪志伊荐其治行，仁宗曰：“王绍兰好官，朕早闻其名。”召入见，以知州用，擢泉州知府。漳、泉两郡多械斗，自绍兰治泉州，民俗渐驯，而漳州守令以械斗狱获罪，诏举绍兰以为法。擢兴泉永道，捕获蔡牵养子蔡三及其党蔡昌等，予议叙。迁按察使，母忧去，服阕，起故官，就迁布政使。嘉庆十九年，擢巡抚，始终未出福建。寻汪志伊来为总督，与布政使李赓芸不合，因讦告受赂，劾治，属吏希指罗织，赓芸愤而自缢。志伊获谴，绍兰坐不能匡正，牵连罢职。
　　少嗜学，究经史大义。去官后，一意著述，以许慎、郑康成为宗，於仪礼、说文致力尤深，著书皆可传。
　　李奕畴，字书年，河南夏邑人。乾隆四十五年进士，选庶吉士，授检讨。大考改礼部主事，典贵州乡试，洊迁郎中。五十七年，出为山西宁武知府，调平阳，有政声。历江苏粮道、山东按察使。嘉庆十一年，坐巡抚保荐属吏违例，牵连被议，左迁江南河库道。
　　十三年，迁安徽按察使，治狱明慎，多平反。霍丘民范受之者，赘於顾氏，与妻反目，外出久不归。县令误听讹言，谓其妻私於邻杨三，锻鍊成狱，当顾氏、杨三谋杀罪，其母与弟及佣工某加功，实无左证，五人者不胜刑，皆诬服。奕畴阅供词，疑之，骤诘曰：“尔曹言骨已被焚，然尚有脏腑肠胃，弃之何所？”囚不能对，惟伏地哭。奕畴慨然曰：“是有冤！”使幹吏侦之，至陈姓家，言正月十五夜受之曾过宿，而谳曰被杀在十三日，乃缓系诸囚，严缉受之。久之，受之忽自归，则以负博远避，不敢使家人知所在，今始闻大狱起，乃归投案也。事得白。奕畴故无子，狱既解，乃生子铭皖。民间传颂，至演为剧曲。就迁布政使。
　　十八年，擢浙江巡抚。时近畿教匪未靖，或言严、衢两郡匪徒传习天罡会，诏奕畴严治。奕畴逮讯叶机、姚汉楫等，实止愚民相聚诵经祈福，无逆迹，坐罪首犯数人，株连皆省释。安徽、江西游民来浙租山垦种者日众，言官请禁。奕畴疏陈势难遽逐，请分年遣令回籍。上悟曰：“兹事不易言。游民皆无恆产，驱之此省，又转徙他省，断不能复归乡里。”命徐谋教养，俾流亡者变为土著，乃得安。
　　寻授漕运总督，在任五年，运务无误。奕畴固长者，待下宽，坐滥委运弁降四级，命以吏、礼二部郎中用。复以运弁纵容帮丁索费，被劾，降主事。二十五年，宣宗即位，命奕畴以尚书守护昌陵。道光二年，原品休致。十九年，重宴鹿鸣，加太子少保。明年，会榜重逢，子铭皖適登第，同与恩荣宴，称盛事焉。二十四年，卒，年九十有一。
　　钱楷，字裴山，浙江嘉兴人。乾隆五十四年进士，选翰林院庶吉士，散馆改户部主事，充军机章京。嘉庆三年，典四川乡试，督广西学政，回京，仍直军机。迁礼部郎中，调刑部，甚被眷遇。截取京察当外用，予升衔留任。十一年，诏嘉楷久直勤勉，以四五品京堂用。历太常寺少卿、光禄寺卿。十二年，京师旱，疏请循汉书求雨闭阳纵阴之说，停止正阳门外石路工程，诏“修省在实政，无事傅会五行”，罢其奏。迭命往河南、山西鞫狱，次第奏结，无枉纵。授河南布政使，十四年，护理巡抚，暂署河东河道总督。擢授广西巡抚，寻调湖北。
　　十六年，疏言：“外洋鸦片烟入中国，奸商巧为夹带。凡粤东西两省匪类纠结，多由於此，以致盗风益炽。请饬闽、粤各关监督并近海督抚，严督关员盘检，按律加等究办。内地货卖一经发觉，穷究买自何人，来从何处，不得含糊搪塞，将失察偷漏监督委员及地方官一体参处，务使来踪尽绝，流弊自除，乃清理匪源之一端也。”诏下沿海督抚认真察办。授户部侍郎，兼管钱法堂事。奏陈湖北地方事宜应酌剂者四端：请附近荆州粮米供支满营兵食，馀俱改归北漕；沿江契买洲地，准其耕种纳粮，无契者作为官地，召佃承种；新设提督，移驻襄阳府城；楚北均食淮盐，襄阳、宜昌等府筹议减价。下所司会议，惟沿江洲地一事照行，馀以窒碍置之。
　　复出署河南巡抚。匪徒王胯子句结南阳饥民滋事，成大狱。楷至任，疏言：“前任巡抚恩长於南阳匪徒一案，前后具奏情节与原报不符，办理过当。府、州、县等缉犯并未废弛，平日声名尚好，现拟绞监候之二十馀犯，明年秋审，均应情实，不敢知而不言。”诏以“句决与否，临时自有权衡，非臣下所可豫定。地方官咎有应得，岂能开复？”斥楷敷陈未当，近於喜事。调补工部侍郎。寻授安徽巡抚。以歙县监生张良璧采生毙命，命楷亲讯，谳拟未依凌迟律，失於轻比，部议降一级调用，改降二级留任。十七年，卒。诏以“楷直枢曹久，有劳，自简封圻，治理安静。母程年逾七旬，嗣子尚幼，深悯之，特赐恤。”
　　和舜武，伊拉里氏，满洲镶蓝旗人。官学生，考授太常寺笔帖式。累迁步军统领衙门员外郎。以治狱明获议叙，迁兵部郎中，兼公中佐领。嘉庆十五年，出为江苏盐法道。累迁山东布政使，整饬吏治，舆论归之。二十二年，擢山西巡抚，调河南。会布政使吴邦庆疏请於漳、卫合流之处建闸坝，和舜武谓：“漳河盛涨湍悍，非一闸所能御，越闸旁趋，且停蓄泥沙，塞卫水宣泄之路。”疏请罢之，仍旧章每年挑濬窦公河以资盐运，如所议行。逾年，调山东。仁宗闻其前为布政使有声，故有此授。山东民俗好讼，又近畿，辄走诉京师。和舜武再莅，讼顿减，特诏褒勉。疏请清理京控积案，责巡抚、籓、臬分提鞫讯，月定课程，各自陈奏；又请酌改窃盗窝匪条例，加重定拟，俟盗风稍戢，复旧：并从之。至年终，审结积案千馀起，予优叙。京察复予议叙。二十四年，卒，上甚惜之，优诏赐恤，赠总督衔，谥恭慎。
　　论曰：仁宗初政，特重廉吏。岳起、荆道乾清操实政为之冠；谢启昆、张师诚才猷建树，卓越一时：并专圻硕望矣。李殿图、李奕畴、钱楷亦各以明慎慈惠见称，和舜武课最簿书，遂邀易名旷典；王绍兰一眚坐废，晚成经学：殆有幸有不幸哉？

　　列传一百四十七
　　司马騊  王秉韬嵇承志  康基田  吴璥  徐端
　　陈凤翔  黎世序
　　司马騊，字云皋，江苏江宁人。乾隆中，大学士高晋为两江总督，辟佐幕司章奏。习河事，以从九品留工效用，授山阳主簿。累迁淮安同知，仍兼幕职。从晋塞河，屡有功。萨载继任总督，亦倚之。五十年，奏擢江南河库道。道库岁修六十万，溢额则俟上闻，遇险工，员借帑，久辄因缘为弊，騊从容筹补，公私具举。五十五年，迁江西按察使，在官七年，巡抚簠簋不饬，被劾多所牵连，騊以谨慎获免。嘉庆元年，迁山西布政使。二年，调山东，兼管河务。是年秋，曹州河溢，命騊偕两江总督李奉翰、南河总督康基田、前山东巡抚伊江阿同任堵塞。冬，擢河东河道总督。曹工寻合龙。三年春，西坝蛰，革职留任。疏言豫东两岸堤工卑薄，请择要增高，以御汛涨。诏以下游不能深通，徒事加堤，斥其不揣本而齐末，曹工之蛰，由於堵筑不坚，罚騊等赔修，夺翎顶，所议工事仍允行。九月，睢州河溢，诏免治罪，责速塞。四年正月，工竣，复顶戴，议叙，免其代赔帑银。寻卒於工次，赐恤。
　　王秉韬，字含谿，汉军镶红旗人。由举人授陕西三原知县，累迁河南光州直隶州知州。缘事降浙江按察司经历，改云南知县。累迁山西保德知州，有政声。乾隆五十五年，擢安徽颍州知府，因谳狱迟延罢职，诏以原官发江苏，补淮安。嘉庆二年，复调颍州。会教匪犯河南，去颍州甚近。秉韬慨然曰：“同为守土臣，岂可以畛域遗害乎？”与寿春镇总兵定柱团结乡勇数千，励以忠义，助粮饷，战於境上，破贼走之。时大学士硃珪为安徽巡抚，器其才。未几，擢广西左江道。复以在颍州失察逸犯，罣议，镌级去官，留治江南丰、砀河工。寻署庐凤道。洎仁宗亲政，硃珪荐之，擢奉天府尹，迁河南布政使。五年，擢河东河道总督。
　　秉韬老於吏事，治河主节费，堤埽单薄者择要修筑，不以不急之工扰民。河北道罗正墀信用劣幕舞弊，曹考通判徐鼐张皇糜费，并劾治之。薪料如额采买，河员滥报辄駮斥，使多积土以备异涨，於是浮冒者不便其所为，言官遽论劾，诏慰勉，戒勿偏於节省。七年，防汛，卒於工次。
　　秉韬性方正，不沽名。时疆吏中长麟、汪志伊并以廉著，秉韬不惬其为人，尝曰：“长三，汪六皆名过其实，奚足贵？”继其任者为嵇承志。
　　承志，大学士璜子。由举人官内阁中书，累迁长芦盐运使。乾隆五十九年，天津海河溢，筑堤守御。高宗以承志无守土责，能尽力，特诏嘉之。寻病归。嘉庆六年，从侍郎那彦宝治永定河，复授长芦盐运使。七年，署河东河道总督。承志年已老，上特以其家世习河事，故任之。八年，河决封丘衡家楼，次年，塞决工竣。召还京，授大理寺少卿。十年，迁顺天府尹。寻卒。
　　康基田，字茂园，山西兴县人。乾隆二十二年进士，授江苏新阳知县，调昭文。为令几十年，迁广东潮州通判。以获盗功，晋秩同知。累迁河南河北道，调江南淮徐道，治河有声。五十二年，擢江苏按察使。命每年大汛赴淮、徐襄河务。六月，河南睢州河溢，基田奉檄驰往堵筑。次年，迁江宁布政使，兼河务如故。五十四年，署江南河道总督，寻回任。六月，基田防汛睢南，值周家楼河溢，上游魏家庄大埽翻陷，基田压焉，援救得生。诏嘉其奋勉，特加恩赉。五十五年，护理安徽巡抚。以高邮粮胥伪造印串，巡抚闵鹗元被严谴，褫基田顶戴。复以陈奏不实，革职逮问，遣戍伊犁。寻许赎罪，以南河同知用。五十六年，仍授淮徐道。五十九年，力守丰汛曲家庄堤，特诏褒奖。擢江苏按察使，调山东，仍兼黄、运两河事。
　　嘉庆元年，南河丰汛河溢，基田赴工襄治，迁布政使。命回山东，疏消漫水，抚恤灾民，基田遂往来其间。次年春，丰工竣，赐花翎。擢江苏巡抚。秋，河溢砀山杨家坝，命驰视。山东曹县河亦溢，复命往襄同堵筑。授河东河道总督，寻调南河。三年，曹工合而复蛰，部议革职，诏宽免。疏言：“口门深逾十丈，拟就二坝前河势湾处开引河，别筑一坝，即以旧西坝改作挑水坝，俟秋后兴工。”诏责其延玩，褫翎顶。寻命专任下游挑河事。九月，河南睢州河复溢，水入涡、濉诸河，正河断流。大工旋合。次年春，睢工亦竣，河归故道，引河通暢，复翎顶。时有条奏治海口及复旧制混江龙者，基田疏言：“治河之法，首在束水攻沙。自曹工漫溢，溜或旁趋，遂致正河淤垫。因上决而下淤，非先淤而后决。今睢工、曹工既竣，连年黄水漫衍，所在停沙，比至清江会淮，已成清水。海口刷涤宽三百数十丈，毋庸疏濬。混江龙助水之力甚微，不若束水攻沙、以水治水之力大而功倍。”仁宗嘉纳之。
　　秋，河溢邵家坝。十二月，堵合未旬日，坝复蛰，渗水，责基田赔帑。五年正月，坝工失火，积料尽焚，革职，留工效力。基田驭下素严，督率将卒守堤，动以军法从事，稽延者杖枷不贷，人多怨之。又官吏积弊惧揭，阴纵火以掩其迹。帝亦知基田性刚守洁，惟责其苛细，仍命随办要工，欲复用之。及邵家坝工竣，以知州用，补江苏太仓直隶州。逾年，擢广东布政使，调江西，又调江宁。十一年，因贵州铅船迟滞，降调，授户部郎中。
　　十三年，从协办大学士长麟、戴衢亨察视南河，基田请修复天然闸迤东十八里屯二石闸，靳辅所建也，足以减黄济运，且山石夹峙，无夺溜冲决之患，据以入告。帝嘉其留心河务，加道衔，赐花翎。寻予太仆寺少卿职衔，稽核南河要工钱粮。十六年，以年逾八旬，乞休，允之，命来京就养，以示优恤。后议改建山盱五坝，特命与议。基田疏陈：“旧制尽善，不宜轻改。今仁、义、礼三坝石底损坏，跌成深塘，不得已为变通之计。请将仁、义二坝先改其一，俟大汛果见顺利，再议添所建。拟礼坝先筑草坝，非湖水大涨，不可轻放。”奏入，报闻。十八年，乡举重逢，赐三品卿衔，与鹿鸣宴。寻卒。
　　吴璥，字式如，浙江钱塘人，吏部侍郎嗣爵子。乾隆四十三年进士，选庶吉士，授编修。大考擢侍讲学士，典陕西乡试。五十四年，督安徽学政。召见，高宗因其父曾为总河，询以河务，所对称旨，即日授河南开归陈许道。累迁布政使。五十九年，巡抚出视赈，璥充乡试监临，闻河水暴涨，即出闱驰防，帝嘉之。六十年，署巡抚。
　　嘉庆二年，楚匪齐王氏犯河南，击走之，复剿息县匪，赐花翎。母忧留任。四年，署河东河道总督，寻实授。请增河工料价，归地粮摊徵，诏斥其病民，革职留任。五年，调南河，堵合邵家坝漫口，加太子少保。八年秋，河决衡家楼，命豫筹来年漕运，请疏邳州、宿迁诸闸，於宿迁、桃源交界筑束水草坝，濬淤浅，依议行。又言徐州一带河水宽深而未消落，乃海口壅塞所致，诏相度治之。寻疏陈：“云梯关海口暗滩，尚非全被阻遏。请於黄泥嘴开引河，并挑吉家浦、于家港、倪家滩、宋家尖诸滩。”允之。九年秋，洪湖水涨未消，请缓筑仁、智两坝，以保堰、盱堤工。时东河衡工甫合，清江浦河口水浅阻粮船，上谓清水力弱，由启放仁、智等坝所致，命侍郎姜晟往会筹蓄黄济运。璥与合疏请堵二坝及惠济闸之钳口坝，使湖水全力东注，刷通河口，并启李工口门，减掣黄水，从之。上终以璥多病，治河不力，虽宥其罪，命解职。十年，授兵部侍郎，调仓场侍郎。
　　十一年，复授河东河道总督。因料物例价不敷，请依南河按时价折销，允之。复请岁料帮价归地粮摊徵，被严斥，革职留任。寻又以堤堰工需并入衡工善后题销，上切责之。十三年，召回京，授刑部尚书。命偕侍郎托津赴江苏鞫狱，并勘议海口改道，请仍复故道，接筑云梯关外大堤，从之。复授江南河道总督。十四年，疏陈：“海口应濬，而大堤不坚，旁泄必淤；蓄清为要，而堤坝不复，遇涨必溃。今闸坝无减黄之路，五坝无节宣之方，皆宜急为救治。”诏韪之，令尽心经理。是冬，以海口挑复正河，费用浩繁，不及於次年桃汛前举工，请权宜仍濬北潮河以通去路。十五年春，偕两江总督松筠合疏请修复正河，诏允行；而斥璥无定见，前后矛盾，责其认真督治，不得以事由松筠主持为推诿之地。寻因病乞假，诏解职，俟病痊以六部尚书用。
　　璥既去任，松筠疏论河工积弊，谓璥与徐端治理失宜，用人不当，垫款九十馀万，恐有冒捏。又两淮盐政阿克当阿劾扬河通判缪元淳浮冒工款，称：“璥路过扬州，与言员营弁不肖者多，往往虚报工程，且有无工借支。前在任六七年，用帑一千馀万，今此数年，竟至三四千万。”诏斥璥知而不奏，命尚书托津等往南河按之，劾璥失察误工；又濬淮北盐河，未经奏陈，濬后复淤，诏切责，降四级调用，与徐端分赔盐河工款，命璥赴南河襄办王营减坝及李家楼漫口。十七年，补光禄寺卿，累迁吏部侍郎。
　　十八年，睢州河溢，命赴南河察勘湖河。十九年，授河东河道总督，督治睢工。次年，迁兵部尚书，工竣回京，历刑部、吏部，协办大学士。上以璥练习河务，无岁不奉使出勘河。二十一年，协防东河秋汛。二十二年，勘睢工及山东运河，南河萧南民堰，清江浦御黄、束清诸坝。二十三年，筑沁河漫口。二十四年，筑河南兰阳、仪封及武涉马营坝决口。二十五年，勘南河束清、御黄诸坝及泄水事宜。其间再署河南巡抚，一署河东河道总督。道光元年，以病免。二年，因侍郎那彦宝治河不职降黜，追论璥与同罪，虽已致仕家居，褫其翎顶。寻卒。
　　徐端，字肇之，浙江德清人。父振甲，官江苏清河知县。端少随任，习於河事。入赀为通判。乾隆中，河决青龙冈。振甲知涉县，分挑引河，端佐役，大学士阿桂督工，见而器之，留东河任用，授兰仪通判。寻升缺为同知，调睢宁，又调开封下南河。
　　嘉庆三年，署山东沂曹道。睢州河决，端预筑曹州堤，得无害。四年，擢江西饶州知府，未之任，调江苏淮安。七年，擢淮徐道，丁父忧，与假治丧，仍回任。九年，加三品顶戴，护理东河河道总督。时衡家楼甫塞决，诏以前官王秉韬惜费，嵇承志年衰，修防多疏，责端通筹全河为未雨绸缪之计。端疏陈临河埽工固紧要，无工之地尤须慎防，仁宗韪之。冬，清口水浅阻漕船，端偕尚书姜晟等往视，请展引河，启祥符五瑞坝，分河水入洪湖助清敌黄，清口乃通。寻授江南河道总督。十年，请疏治云梯关沙淤，培筑桃源以下堤工；又请移建河口束清坝於迤南湖水汇出之处，以资节制；挑清坝外筑束清东坝，对岸张家庄增筑西坝，留口门二十丈，视湖水大小为束展：诏允行。秋，筑义坝。时命侍郎戴均元会筹蓄黄济运，端与合疏请濬王营减坝以下盐河，遇盛涨，相机启放，庶黄减淮强，湖水暢出，堰工亦免著重，从之。
　　十一年，洪湖异涨，高堰赖新筑子堰抵御，不为害。俄黄水并涨，决盐河民堰，运河东岸荷花塘亦决。以功过相抵，免议。旧制，南河设正副总河，后裁其副；至是授戴均元为河道总督，端副之。秋，河决周家楼，上游郭家房堤蛰，命端专治郭家房堵口，四阅月工竣。时黄水由减坝六塘河入海，正河断流，群议改道，上颁示御制黄河改道记，命端视察海口。寻以六塘河下游水势散漫，难施工作，复颁示御制治旧河记，命端专驻减坝督工。十二年春，工竣，河循故道，加太子少保。秋，海潮上漾，河由陈家浦旁溢入射阳湖归海，请於黄泥嘴建坝，择要疏淤，俾仍故道。
　　十三年，署正总河。先是端屡言河淤由於海口流缓，宜接筑云梯关外长堤，束水攻沙，未及举。至是两江总督铁保疏申前议，并请培高堰土坡，修补智、礼二坝，以备湖涨；复毛城铺石堤、王营减坝，以节宣黄水：端赞其议。命协办大学士长麟、戴衢亨察视，惟辍毛城铺坝工，改建徐州十八里屯双闸，馀依原议行。夏，湖水涨，端启智、信二坝，不敷宣泄，坏砖工百馀丈，褫翎顶，降三级留任。寻堵合，复之。时黄水由马港口分流，经灌河口归海，命尚书吴璥、侍郎托津会勘，以荷花塘坝工垂成复蛰，降端为副总河。十五年，复授河道总督，裁副总河。端始终主复旧海口堵马港，命尚书马慧裕会同督治。两江总督松筠劾端於河流逢湾取直，以致停淤，上不直其奏，端疏辨，诏松筠无预河务，责端与慧裕速施工，勿游移。寻以洪湖风汛，坏高堰、山盱两工甚钜，革职留任。松筠复密陈端祗知工程，不晓机宜，糜帑千万，迄无成功，且恐有浮冒之弊。诏斥端不胜河督之任，革职留工，专任堵筑义坝。十六年，命以通判用，复命治李家楼引河。十七年，工甫竣，病卒。
　　端治南河七年，熟谙工作。苇柳积堤，一过测其多少。与夫役同劳苦，廉不妄取。河工积弊，端知之，惮於轻发，欲入觐面陈而终不得，以至於败。继之者为陈凤翔，河事遂益敝。
　　陈凤翔，字竹香，江西崇仁人。謄录，议叙授县丞，发直隶河工，累迁永定河道。嘉庆六年，畿辅大水，河决者四，凤翔从侍郎那彦宝塞决，为仁宗所知。逾年，丁父忧，赐金治丧。后复授永定河道。
　　十四年，擢河东河道总督，逾年，调南河。时南河敝坏已久，河湖受病日深，诏以蓄清敌黄为急务，其要在修复高堰之堤，责凤翔克期程工，尤以借黄济运为戒。十六年，疏陈急治河口及运河各工，高堰二堤亦次第兴办。寻偕两江总督勒保奏报堵合御黄、钳口两坝，疏末微言：“海口北岸无人烟之地，面面皆水，俟秋间水落，相机办理。”上以上年堵筑马港，两岸皆新堤，北岸地势尤高，明是新决讳饰，责令据实奏闻。適王营减坝土堤又决，诏切责，革职留任。寻奏：“王营减坝旁注，由海口逼紧，水无他路，致有漫溢。请俟水落，修筑减坝海口，但保南岸，勿筑北岸，以免水逼。”援引高宗谕旨云梯关外勿与水争地，诏以“从前濒海沙滩无居民，今则马港口外现有村落，非昔可比。且水势散漫，河缓沙停，弊不胜言。又凤翔等所绘海口图无村落地名，与十三年吴璥所呈图说不同，河形曲直亦异。”斥凤翔意存朦混，恃才妄作：“前称云梯关外溜势暢达，未挑处刷深至十馀丈，可见海口非高仰；凤翔既未身历其境，今因北岸漫溢，束手无策，反言从前挑筑皆属非计，以相抵塞。”特简百龄为两江总督，与凤翔同勘海口。凤翔谓海口不能暢，下壅故上溃，诿为淮海道黎世序所言；而世序实谓下壅在倪家滩新堤上下，非在海口。及百龄至，亲勘海口深通，惟中段涸成平陆，乃去岁挑河积土河滩，春水漫刷，仍归河内。又拦潮坝放水时，坝根起除未净，阻水停淤，世序屡请筹办，凤翔视为缓图，诏斥因循贻误。会上游绵拐山、李家楼两处漫口，革职留任。
　　十七年春，礼坝又决，百龄劾：“凤翔急开迟闭，坝下冲动，不早亲勘堵筑，用帑二十七万两有奇；而坝工未竣，清水大泄，下河成灾。”严诏斥凤翔贻误，革职，罚赔银十万两，荷校两月，遣戍乌鲁木齐。寻凤翔诉辨，命大学士松筠、府尹初彭龄按讯，得百龄与凤翔同时批准开坝状；凤翔又讦百龄信任盐巡道硃尔赓额督办苇荡柴料，捏报邀功：谴百龄等，凤翔免枷，仍赴戍，未行，病殁。
　　黎世序，初名承惠，字湛溪，河南罗山人。嘉庆元年进士，授江西星子知县，调南昌。擢江苏镇江知府。十六年，迁淮海道。与河督陈凤翔争堵倪家滩漫口，由是知名。
　　十七年，调淮阳道。寻凤翔黜，诏加世序三品顶戴，署南河河道总督，俟三年后果称职，始实授。疏言：“自上年大濬，千里长河，王营减坝及李家楼漫口堵合，云梯关外水深二三丈至四五丈，为近年所未有。而清江浦至云梯关一带，较之河底深通时尚高八九尺。此非人力所能猝办，计惟竭力收蓄湖水，以期暢出。敌黄蓄清之法，在堰、盱二堤，有旨缓办；今年礼坝跌损，宣泄路少，二是尤应急筑，以资捍卫。”允之。
　　十八年，以仁、义、礼三坝基坏，请於蒋家坝附近山冈移建三坝，挑引河三道，诏令详议，并饬填实旧坝。寻如议行。因全漕渡黄较早，议叙。疏请加高徐州护城石工，添筑越堤，於清江浦汰黄堤外加重堤，又於骆马湖尾闾五坝迤下添碎石滚坝，并允之。先是百龄拟於清江浦石马头筑圈堤，其湾处对王营，上起御黄坝，下属贴心坝，河宽千馀丈，至此陡束为二百丈，论者以为不便，得不行；世序卒成之。是年秋，睢南薛家楼、桃北丁家庄漫水坏堤，世序跃入河者再。会上游河南睢州决口夺溜，河水陡落，睢、桃两工得补筑无事，诏以世序不能先事预防，降一级留任。睢州决口久未合，黄水全入洪湖。世序力筹宣泄，濬顺清河於清口淤窄处，自束清坝起至御黄坝止，挑引河三，束清、钳口各坝一律辟展，智、仁两坝及蒋坝以南，新挑仁、义两坝引河，并为分减之路。至十九年霜降，安澜，诏嘉世序修防得宜，加二品顶戴。
　　二十年，疏言：“徐州十八里屯旧有东西两闸，金门宽三丈五尺，不足减水。其西南虎山腰两山对峙，凹处宽二十馀丈，山根石脚相连，可作天然滚坝。北面临河，即十八里屯，山冈淤於土中，剥平山顶，改作临河滚坝。以虎山腰为重门擎托，可期稳固。”允之。夏，洪湖盛涨，拆展束清，御黄两坝，启山盱引河滚坝，清水暢出，会黄东注，刷河益深，特诏嘉奖，赐花翎。
　　世序治河，力举束水对坝，课种柳株，验土埽，稽垛牛，减漕规例价。行之既久，滩柳茂密，土料如林，工修河暢。南河岁修三百万两为率，每年必节省二三十万。碎石坦坡，自靳辅始用之於高堰，后兰第锡、吴璥、徐端偶一用之；世序始用之於通工，谤言四起，世序力持，卒获其效。二十一年，京察，议叙。二十二年，因御黄坝刷深不能施工，束清坝掣溜太急，亦难稳立，请於旧二坝水浅处添筑重坝，又於束清坝外添建一坝，以为重门钳束，於是比岁安澜，奏减料价一成。
　　道光元年，入觐，宣宗嘉其劳勚，加太子少保，开复一切处分，赐诗以宠之。二年，京察，复予议叙。四年，卒於官，优诏褒恤，加尚书衔，赠太子太保，谥襄勤，入祀贤良祠。江南请祀名宦建专祠，帝追念前劳，御制诗一章，命勒石於墓。赐其子学淳，主事；学渊，举人；学澄，副榜贡生。
　　自乾隆季年，河官习为奢侈，帑多中饱，浸至无岁不决；又以漕运牵掣，当其事者，无不蹶败。世序澹泊宁静，一湔靡俗。任事十三年，独以恩礼终焉。幕僚邹汝翼，无锡人，世序倚如左右手，欲援陈潢故事，荐之於朝，力辞而止。泾县包世臣号知河事，世序多用其说，惟筑圈堰一事论不合。及创虎山腰滚坝，世臣阻之曰：“河以无溜为至险，攻大埽不与焉；湖以淤底为至险，掣石工不与焉。公谓减黄入湖，为化险为平。黄缓湖高，吾坐见其积平成险也。两险交至，其祸甚烈。公意在及身，然以忧患贻后世已。”世序初奏亦谓坝成遇不得已乃启，然后实无岁不启。洎嘉庆二十五年，上游河南睢州马营两口既合，阅岁大汛至，清河、安东、阜宁三县境内河水常平堤，而中泓无溜。世序心知其害，忧瘁而卒。后数月，高堰竟决。
　　论曰：仁宗锐意治河，用人其慎。然承积弊之后，求治愈殷，窟穴於弊者转益诪张以为尝试。海口改道之说起，纷纭数载而后定。康基田、徐端等皆谙习河事，程功亦仅。至黎世序宣勤久任，南河乃安；而减黄病湖，遂遗隐患。得失之故，具於斯焉。

　　列传一百四十八
　　刘清  傅鼐  严如熤子正基
　　刘清，字天一，贵州广顺人。由拔贡议叙，授四川冕宁县丞，擢南充知县，政声为一省之冠。
　　嘉庆元年，教匪起，清得民心，募乡勇五百人击贼，人乐为用。贼自为民时知其名，遇辄避之。继从总督英善剿达州匪徐天德，数捷，率乡勇罗思举赴贼营谕降罗其清，未得要领；而徐天德与王三槐、冷天禄合陷东乡，二年春，始复之，遂署东乡。进克清谿场，擒贼党王学礼，天德之舅也，言天德与王三槐皆有归顺意。总督宜绵令清往招三槐，遍历诸贼垒，迎送奉酒食甚谨，宣示招抚，皆听命，夜宿其帐中。三槐随至大营，约期率所部出降，然实藉觇虚实，非真意。届期，三槐诡称於双庙投降，伏匪为掩袭计，官军预设备，击败之。时罗其清、冉文俦并聚方山坪，清偕总兵百祥夺多福山贼垒，会诸路兵攻方山坪，克之。贼窜通江、巴州，与徐天德、王三槐合，清所部乡勇增至千馀人，桂涵、李子青等皆骁勇善战，偕诸军击贼，叠有歼获，罗、冉二匪渐蹙。
　　三年，署广元县事。总督勒保攻王三槐於安乐坪，未下，复令清往招抚。三槐恃前此出入大营无忌，留随人刘星渠等为质，三槐遂诣军门，勒保奏报大捷，俘三槐至京。廷讯时，言：“官逼民反。”仁宗诘之曰：“四川一省官皆不善耶？”对曰：“惟有刘青天一人。”刘青天者，川民以呼清也。帝深嘉之，特谕曰：“朕闻刘清官声甚好，每率众御敌，贼以其廉吏，往往退避引去。如果始终奋勇，民情爱戴，著勒保据实保奏。”寻以清治绩战功奏上，晋秩同知直隶州，赐花翎。於是刘青天之名闻天下。
　　四年，补忠州，加知府衔。参赞额勒登保破冉天元、张子聪於竹峪关，令清於通江、巴州招抚馀匪。自王三槐被诱，诸贼首皆疑惮不敢出；然感清无他，不忍加害，每至贼营，必留宿尽礼，其胁从者先后投出二万馀人，遣散归农，以功加道衔。命随副都御史广兴驻达州治军饷，擢建昌道。五年，冉天元等合诸路贼渡嘉陵江，总督魁伦退守盐亭凤凰山，令清集民团守潼河，上下三百馀里，多浅滩，尽撤防兵；清争之，不可。贼果於太和镇上游王家嘴偷渡，委罪於清，夺职，命以知县用，留营效力。既而德楞泰破贼，天元伏诛，诸路窜贼旁皇通、巴之间，勒保以清去岁招降成效，责筹安抚。时川匪父子兄弟一家中不尽习教为贼，而奔窜往来，过乡里辄归视。清屯要隘，且剿且抚，遣人存问贼首家属有归诚之意者，潜令图之，展转相引，贼遂瓦解。蓝号鲜大川，巴州人，号为狡悍。其族人文炳、路保及党杨似山，清皆厚恤其家，感恩原效死，乃使文炳劝大川降，不可，且与似山谋杀文炳。似山乘间杀大川，与文炳、路保同降。巴州匪遂灭。六年，以功复原官，仍授建昌道。七年春，破贼於南江五方坪，擒贼首李彬及辛文等，加按察使衔，寻授四川按察使。败蓝号齐国典馀匪於两河口，追擒其党葛成胜。诸匪以次平，大功告蕆，下部议叙。
　　清在军七年，先后招降三万馀人。有业者归乡里，无业及有业原从者为乡勇，后立战功者三十馀人。其中苟崇勋、苟文耀、李彬、辛文、李世玉、赵文相，皆贼魁也。崇勋即苟文通，已奏报歼毙而改名。及军事竣，当遣，清以诸人田庐焚荡，骤散将复为贼，临行重犒之。自向富室巨商贷金，人感其诚，多响应。事毕，积逋负至十万。
　　八年，陕西馀匪自南山窜出栈道，清驰扼广元，遣卒招抚被戕，诏斥轻信纵贼，以前功免罪，命理粮饷及搜捕馀匪、裁撤乡勇。十年，事竣入觐，赐御制诗，有曰：“循吏清名遐迩传，蜀民何幸见青天！诚心到处能和众，本性从来不爱钱。”时以异数荣之。丁继母忧，去官，服阕，授山西按察使，迁布政使。忤巡抚初彭龄，劾其袒护属吏，降四级，以从四品京堂用。清亦自陈不胜籓司之任，诏斥冒昧，降补刑部员外郎。热河新设理刑司员，以清往，边方草创，多持大体，断狱平允，蒙民亦以青天呼之。
　　十七年，授山东盐运使。十八年，河南教匪起，山东贼党硃成良等应之，陷定陶、曹县，巡抚同兴恇惧，清自请将兵。承平久，兵习晏安，清蹑草屩先之，以五百人败贼於仿山，复定陶，又败之於韩家庙，殪贼二千，进攻扈家集，纵火焚栅，贼突出皆死，诛贼首硃成良、王奇山，自滑县奔至者并歼焉，两阅月而事平。贼初起时，煽惑甚众，清先解散其胁从，成良势孤不得逞，故得速定。上嘉其以文职身先士卒，特诏褒奖，加布政使衔。寻授云南布政使，仍留旧任。
　　清性坦率，厌苛礼，不合於上官，又不耐簿书钱穀，遂乞病，上亦知之，改授山东登州镇总兵，调曹州镇。道光二年，以老休致，命在籍食全俸。八年，卒，赐祭葬，祀山东名宦，官其孙炽昌为兵部主事；莹，举人。
　　傅鼐，字重庵，顺天宛平人，原籍浙江山阴。由吏员入赀为府经历，发云南，擢宁洱知县。乾隆末，福康安征苗疆，调赴湖南军营司饷运，晋秩同知直隶州，赐花翎。
　　嘉庆元年，授凤凰同知。治当苗冲，会大军移征湖北教匪，降苗要求苗地归苗，当事议允之。鼐知愈抚且愈骄，乃招流亡，团丁壮，於要害筑碉堡，防苗出没。苗以死力来攻，且战且修，阅三年而碉堡成。有哨台以守望，砲台以御敌，边墙相接百馀里。每警，哨台举铳角，妇女、牲畜立归堡，环数十里皆戒严。四年，擒苗酋吴陈受，加知府衔。巡抚姜晟疏荐鼐能胜艰钜，方治镇筸一带荒田，均给丁壮，请俟事竣送部。时镇筸左、右营黑苗最为边患，五年，跴金塘苗出掠泸溪，偕总兵富志那夜分三路捣其巢，伏兵隘路苟岩要击，痛歼之，毙首逆吴尚保，苗始夺气。诏嘉奖，命在任食知府俸。
　　六年，贵州苗复乱，湖南环苗地东、南、北三面七百馀里，其西二百馀里接贵州，未设备。石岘苗煽十四寨纠湖南苗叛，鼐率乡勇千五百驰赴铜仁。贵州巡抚伊桑阿以招抚戡定上闻，各寨实尚沸然，枪械未缴。总督琅玕至，急檄鼐会剿崖屯沟，黔兵攻其前，鼐夜由山径入，连破五巢。上下湖山峡尤险，夜分兵围攻，至次日克之，火其寨。三日中尽破诸寨，歼苗二千有奇。仿湖南法，建碉堡守之。伊桑阿因冒功误边伏法，录鼐功，加道衔，总理边务，并命以苗疆道员用。七年，丁父忧，诏鼐办理边防善后，民、苗悦服，难易生手，命留任。初，鼐建议迁永绥城於花园，副将营於茶洞，而贵州方藉永绥为声援，尼其事。至是诏琅玕察奏，乃赴铜仁面陈永绥孤悬苗中，形如釜底，有二难、三可虑；并请移湖南守备於贵州边境螺螄堡，以为犄角，乃决议移之。既而群苗率众来争，鼐率乡勇深入，苗大集，环之数重，以奇计突围出。寻议勒缴枪械，苗酋石崇四等抗命，并阻丈田，十年，与其党石贵银纠众数千来犯，败之夯都河，追至孟阳冈，歼贼甚众，生擒石崇四、石贵银。是役因贼戕良苗，故得用苗兵深入，战月馀，破寨十六，馀皆乞降，永绥苗遂平。属高都、两头羊二寨皆震慑，无敢抗。事闻，予优叙，擢辰沅永靖道。
　　鼐治苗专用雕剿法，大小百战，所用仅乡勇数千。苗人於穹山峭壁蓦越如平地，无部伍行列，伏箐中从暗击明，铳锐且长，随山起伏，多命中。鼐因苗地用苗技训练士卒，囊沙轻走，习藤牌闪跃，狭路则用短兵。每战后辄严汰，数年始得精卒千，号“飞队”，风雨不乱行列，遗资道路无反顾，甘苦与共，是以能致死。
　　先是议兴屯田，上书巡抚高杞曰：“防边之道，兵民相辅。湖南苗疆，环以凤凰、永绥、乾州、古丈坪、保靖五县，犬牙相错，营汛相距各数里。元年班师后苗扰如故，鼐竭心筹之，制胜无如碉堡。募丁壮数千，与苗从事。来则痛击，去则修边，前戈矛，后邪许。得险即守，寸步而前，然后苗锐挫望绝。湖南自乙卯二载用兵，耗帑七百馀万。国家经费有常，顽苗叛服无定。募勇不得不散，则碉堡不得不虚；后患不得不虑，则自图不得不亟。通力合作，且耕且战，所以招亡拯患也。均田屯丁，自养自卫，所以一劳永逸也。相其距苗远近、碉堡疏密，为屯田多少：凤凰碉堡八百，需丁四千轮守，并留千人备战，需田三万馀亩；乾州碉堡九十馀，守丁八百，屯田三千馀亩；保靖县碉堡四十馀，守丁三百，屯田千五百馀亩；古丈坪苗驯，止设碉堡十馀，守丁百，屯田五百馀亩；永绥新建碉堡百馀，留勇丁二千，亦屯田万亩：而后边无馀隙，环苗以成圈围之势，峻国防、省国计也。异族逼处，非碉堡无以固，碉堡非勇丁无以守，勇丁非屯田无以赡。边民濒近锋镝，固原割世业而保身家；后路同资屏蔽，亦乐捐有馀以补不足。所募土丁，非其子弟即其亲族。距边稍远者，仍佃本户输租，视古来屯戍以客卒杂处，势燕越矣。与其一旦散数千骁健无业子弟流为盗贼，何如收驾轻就熟之用而不费大帑一钱？惟执事图之！”於是收叛产分给无业穷苗佃种。
　　自擒石崇四，馀匪原返侵地，永绥得万馀亩，乾州、凤凰二次之，乃续垦沿边隙地二万亩，曰“官垦田”，赎苗质民田万馀亩，曰“官赎田”。以廪屯官授屯长，给老幼，筹补助，备犒赏，暨岁修城堡、神祠、学校、育婴、养济诸费。复以兵威勒交苗占民田三万五千馀亩，苗自献田七千馀亩。其经费田则佃租变价，屯丁田则附碉躬耕，训练讲武，设屯田守备掌之，辖於兵备道。屯政举，使兵农为一以相卫，民、苗为二以相安。与官及兵民约曰：“毋擅入苗寨，毋稍役苗夫。”与苗约曰：“毋巫鬼椎牛群饮以糜财，毋挟枪矛寻睚眦酿衅。”请乾、凤、永、保四编立边字号，广乡试中额一名；苗生编立田字号，加中额一名，苗益感奋。十三年，屯务竣，入觐，诏曰：“傅鼐任苗疆十馀年，锄莠安良，兴利除弊，建碉堡千有馀所，屯田十二万馀亩，收恤难民十馀万户，练兵八千人，收缴苗寨兵器四万馀件；又多方化导，设书院六，义学百，近日苗民向学，革面革心。朕久闻其任劳任怨，不顾身家。今召见，果安详谙练，明白诚实，洵为杰出之才，堪为岩疆保障。其加按察使衔，以风有位。”
　　十四年，擢湖南按察使。苗人籥留，命每年秋一赴苗疆抚慰边人。鼐在苗疆，设木匭於门，诉者投牒其中，夜出阅之，黎明起视事，剖决立尽。兵民白事，直至榻前。及为按察使，一如同知时。下无壅情，事无不举。十五年，兼署布政使。十六年，卒於官，仁宗深悼惜，诏谓：“倚畀方隆，正欲简任疆寄。加恩赠巡抚衔，照赠官赐恤，赐祭一坛。”苗疆建专祠，祀湖南名宦。光绪中，追谥壮肃。
　　初，鼐排众议以事攻剿，为大吏所惎，将中以开边衅罪。监司阿意，旁掣其肘，镇筸总兵富志那独保全之。富志那从征金川，习知山碉设险之利，鼐实从受之，卒以成功。鼐殁后，二妾寡居，饣于粥不给，其廉操尤著云。
　　严如熤，字炳文，湖南溆浦人。年十三，补诸生，举优贡。研究舆图、兵法、星卜之书，尤留心兵事。
　　乾隆六十年，贵州苗乱，湖南巡抚姜晟辟佐幕，上平苗议十二事，言宜急复乾州，进永绥，与保靖、松桃、镇筸声势可通。攻乾州道泸溪，必先得大小章。大小章者，故土司遗民，名曰仡佬，骁健，与苗世仇。如熤募能仡佬语者往，开示利害，挟其酋六人出，推诚与同卧起，乃送质，率其属阳投乾州为内应，约一举破贼，因黔师牵掣未果。次年，卒赖其众，救两镇兵於河溪。后复平陇，战花园，皆为军锋。大小章於大府檄或不受，必得如熤手书始行云。
　　嘉庆五年，举孝廉方正。廷试平定川、楚、陕三省方略策，如熤对几万言，略谓：“军兴数载，师老财匮。以数万罢惫之众，与猾贼追逐数千里长林深谷中。投诚之贼，无地安置，则已降复乱；流离之民，生活无资，则良亦从乱。乡勇戍卒，多游手募充。虑一旦兵撤饷停，则反思延乱。如此，则乱何由弭？臣愚以为莫若仿古屯田之法。三省自遭蹂躏，叛亡各产不下亿万亩，举流民降贼之无归、乡勇戍卒之无业者，悉编入屯，团练捍卫，计可养胜兵数十万。饷省而兵增，化盗为民，计无逾此。”仁宗亲擢第一。次日，召诣军机处询屯政，复条上十二事。召见，以知县发陕西。下其疏於三省大吏，令采行。
　　六年，补洵阳，县在万山中，与湖北边界相错，兵贼往来如织。时方厉行坚壁清野，如熤於筑堡练团，措置尤力。贼至无可掠，去则抄其尾。又择坚寨当冲者，储粮供给官军。徐天德、樊人杰败於张家坪，因马鞍寨阻其前，故不得窜。杨遇春破张天伦，亦赖太平寨夹击之力。以功加知州衔，赐花翎。八年，击湖北逸匪於蜀河口，斩王祥，擒方孝德，晋秩同知直隶州。新设定远，即以如熤补授。九年，建新城，复於西南百馀里黎坝、渔渡坝筑二石城为犄角。治团如洵阳，贼至辄歼，先后擒陈心元、冯世周。丁母忧，大吏议留任，辞不可，服阕，十三年，补潼关。寻擢汉中知府。兵燹后，民困兵骄，散勇逸匪，心犹未革。如熤联营伍，立保甲，治堡寨，问民疾苦。兴劝农事，行区田法，教纺织，使务本计。修复褒城山河堰及城固五门、杨填二堰，各灌田数万亩，他小堰百馀，皆履勘濬治，水利普兴。复汉中书院，亲临讲授。於华州渭南开谕悍回，缚献亡命数十人；於宁羌解散湖北流民；於城固擒教首陈恆义：皆治渠魁，宽胁从。令行禁止，人心帖服，南山遂大定。
　　道光元年，擢陕安道。会廷议川、楚、陕边防建设事宜，下三省察勘，以如熤任其事，周历相度，析官移治，增营改汛，建城口、白河、砖坪、太平、佛坪五，移驻文武。奏上，报可。如熤尝言：“山内州县距省远，多推诿牵掣。宜仿古梁州自为一道及明郧阳巡抚之制，专设大员镇抚，割三省州县以附益之，庶势专权一，可百世无患。”以更张重大，未竟其议。三年，宣宗以如熤在陕年久，熟於南山情形，任事以来，地方安靖，特诏嘉奖，加按察使衔，以示旌异。巡抚卢坤尤重之，采其议增治於盩厔、洋县界，增营汛於商州及略阳；檄勘全秦水利，於沣、泾、浐、渭诸川，郑白、龙首诸渠，规画俱备。社仓、义学，亦以次推行。五年，擢贵州按察使，未到官。六年，入觐，仍调陕西，抵任数日而卒，赠布政使。陕民请比硃邑桐乡故事，留葬南山，勿得，乃请祀名宦。湖南亦祀乡贤。
　　如熤自为县令至臬司，皆出特擢。在汉中十馀年不调，得成其镇抚南山之功。宣宗每论疆吏才，必首及之。将大用，已不及待。为人性豪迈，去边幅，泊荣利，视之如田夫野老。於舆地险要，如聚米画沙。所规画常在数十年外，措施略见所著书。尝佐那彦成筹海寇，有洋防备览；佐姜晟筹苗疆，有苗防备览；佐傅鼐筹屯田，有屯防书。又有三省边防备览，汉江南北、三省山内各图，汉中府志及乐园诗文集。
　　子正基，原名芝，字山舫。副贡生。少随父练习吏事。道光中，官河南知县，有声。擢郑州知州。治贾鲁河，息水患。河决开封，正基佐守护。治河兵狱，雪其冤，得河兵死力，城赖以完。母忧归，服阕，补奉天复州。兴屯练，捕盗有法，民杀盗者勿论。奉天治吏素弛，府尹下所属，以正基为法，盗风为戢。引疾去。江南大吏疏调，擢授常州知府。二十九年，大水，勘灾勤至，郡人感之，输钱二十馀万助赈，全活甚众。累署淮扬道、按察使。咸丰初，侍郎曾国籓、吕贤基交章荐之，命赴广西治军需，授右江道。擢河南布政使，留广西。时粤匪披猖，将帅龃，师久无功。正基曲为调和，疏论其事，谓：“师克在和，事期共济。统兵大帅与地方大吏，宜定纷更不齐之势，联疏阔难合之情。布德信以服人心，明功罪以扬士气。勿因贼盛而生推诿，勿因兵单而务自救，勿以小忿而不为应援，勿以偶挫而坐观成败。庶逆氛可殄，大功可成。”时以为谠言。二年，桂林围解，赐花翎。寻随大军赴湖北，时武昌初复，命驰往抚恤难民，署湖北布政使。调广东，复赴广西清覈军需。内召授通政副使，迁通政使。七年，引疾归，卒。
　　论曰：乱之所由起与乱之所由平，亦在民之能治否耳。教匪起於官逼民叛，其间独一得民心之刘清，卒赖以招抚，助诛剿之成功。征苗频烦大兵，而未杜乱源，傅鼐乃以一一道之力，剿抚兼施，岩疆绥定。南山善后，严如熤始终其事，化榛莽为桑麻。此其功皆在一时节钺之上，光於史策矣。

　　列传一百四十九
　　方积  硃尔汉  杨頀  廖寅  陈昌齐  硃尔赓额  查崇华
　　方积，字有堂，安徽定远人。拔贡生。以州判发四川，补阆中知县，署梁山。达州东乡贼起，梁山当其冲，贼犯县境，营白兔山守兵溃。积以一百人据小山为疑兵，贼不敢进。筑砦二百馀所，令人自为守。他县流民依集者三十馀万人，贼至无所掠食，屡出奇兵击走之。坚壁清野之法，盖自梁山始。既而万县宝灵寺贼起，越境剿平之，又助大兵歼伍文相於石坝山，卻林亮功於望牛垭，毙亮功弟廷相，赐花翎。擢宁远知府，仍留驻梁山，凡四年。至嘉庆六年，诸路贼渐平，调夔州，继刘清为建昌道。凉山生番叛，率师讨平之。未几，里塘正土司索诺木根登杀副土司，夺其印，副将德宁兵为所困。积单骑往，密授旧头目希拉工布方略，以其众破之。历川北道、盐茶道，擢按察使。马边、峨眉岭诸夷结梁山生番盗边，积偕提督丰绅由马边三河口凿山深入，克六拔夷巢，遂出赤夷间道，进攻岭夷十二地。浃旬之间，每战皆捷。曲曲乌助逆死拒，潜师出其后，殄之。迁布政使。
　　积官四川二十馀年，驰驱殆遍，山川风土，了然於胸，用兵辄独当一面。及任籓司，僚属多故交，一无瞻徇。清节自励，尤为时称。卒於官，祀名宦。
　　硃尔汉，字丽江，顺天大兴人。少为户部吏。乾隆中，官甘肃靖远典史，母忧去官。服阕待次，时平凉回酋田五作乱，尔汉与通判吴廷芳、知县黄家驹守靖远城，贼来攻。靖远回豪哈得城等期夜半为内应，尔汉得其情，令守者悉登城不得下，至哈得成家，阳科其穀饷军，因拘之；分遣人诱擒城下贼，贼之杂守者在城上已数十人，县役铁光保最为剧贼，猝擒之。角声起，扼城上贼无脱者，外贼觉，遂引去。由是以知兵闻，擢隆德知县。徙底店砦降回，擢泾州直隶州知州。擒教匪刘松，擢巩昌知府。
　　嘉庆元年，教匪起，蔓延三省。二年，四川贼尤炽，总统宜绵驻达州，檄尔汉参军事。是时王三槐踞方山坪，白岩山者，地险固，贼渠林亮功、樊人杰屯山上，与方山坪为声援。将军舒亮、提督穆克登布屯山前之韩彭坳，尔汉兵三百、乡勇三千屯山后之排亚口。排亚口之上曰金凤观，曰草店，曰鸭坪，一日尽攻克之。复进，有木栅当隘，不见贼，惟以犬守。兵跃攀栅，贼自崖旁斫伤之，鸣锣掣旗，左右贼大至，尔汉虑断后路，退师。先是与韩彭坳诸师为期，中道而止，贼得专力山后，故不克。既而奉节贼千馀来援，败之，擒贼渠邱广福。岩贼久困欲走，倾巢来犯，战一昼夜不得路，仍退。尔汉攻之三阅月，博战被创，乃回巩昌。
　　三年，运麦十万石饷军，行至成县，贼渠高均德来夺，败之於格楼坝，擒其党李德胜。四年，张汉潮犯秦州，尔汉赴成县会剿。巩昌警至，驰还，贼已据城东鸳鸯河，夜掠贼卡而入，城守始固，以功擢巩秦阶道。生番铁布者，居西倾山中，众十馀万，乘教匪猖獗，时出盗内地。尔汉以铁布未叛乱，且地险，一构兵非数年不能平。铁布奉回教，乃召其阿浑谕之，於是来首者踵至。一日书姓名一纸，曰：此铁布党也。又出一图，曰：盗巢及要隘尽於此。分遣百馀人捕之，悉就擒，铁布遂定。六年，川、楚、陕贼渐蹙，馀贼多窜甘肃，率兵扼剿，凡数十战皆捷。八年，甘肃匪平，上功最，赐花翎。
　　尔汉有识断，能得人死力，奴客悉以兵法部之。自出仕即在行间，后遂与教匪相终始。用兵有法，所用乡勇侯达海，侍卫李荣华，武举刘养鹏，千总邹坤、桂攀桂皆操刺勇健善战，故所至有功。寻调广东肇罗道，擢广西按察使，署布政使。十二年，卒於官。
　　杨頀，字迈功，江西金谿人。乾隆四十九年进士，授刑部主事。总办秋审，执法平。内监讼其弟妻，頀按律杖赎守夫墓。和珅方总刑部，意有所徇，驳诘之，頀面争。和珅叱曰：“司员敢尔！”頀厉声曰：“司员主稿，知为刑狱得其平耳！何叱为？”和珅不能夺。及珅败，擢员外郎。仁宗召见，嘉其有守，命解饷四十万两赴四川济军。川、陕大吏交章论荐，授陕西延榆绥道。时三省清釐叛产，抚恤难民，事方殷，诏责疆吏慎选公正大员如及刘清者任其事。頀周历田野，综覈不苟，民渐复业。巡抚秦承恩檄府县募民补伍，頀曰：“农工商贾各有其业，若预选送营，旷日失业，与抽丁何殊？”议乃寝。调甘肃平庆泾固盐法道。
　　嘉庆九年，擢安徽按察使，捕六安州匪刘成巨置诸法。十三年，迁江宁布政使。淮、扬大水，乘舴艋历灾区访问疾苦，渡湖几覆，灾黎感之。寻以失察山阳知县王仲汉冒赈，坐褫职。诏頀查赈认真，平日实心办事，留河工效力。复起用，历淮海道、浙江按察使、江苏布政使。二十二年，擢浙江巡抚。未几，坐临海民殴差酿大狱，降四品京堂；复不俟代去任，降礼部郎中。引疾归。道光五年，重宴鹿鸣，加四品卿衔。卒，年八十五。
　　廖寅，字亮工，四川邻水人。乾隆四十四年举人。家贫，不能常试礼部，十二年中，仅再至都。以大挑知县官河南，署叶县。时教匪方炽，叶当冲，寅抚民不扰。民有从逆者，捕其魁乃定。长子思芳有武略，省父至叶，任以守卫事。诏捕教首刘之协，久不获。一日，思芳巡历近郊，见二人絷马坐树下语，异之，归戒门者伺状。俄二人入城饮肆中，有识之者，其一即之协。寅趣思芳往与杂坐，出不意缚之，鞫得实，械至都伏法。特擢江苏镇江知府。濬丹阳九曲河，筑徬，以时启闭，民便之。擢江西吉南赣道，兼筦关榷，正税外无多取，吏胥奉法。会南昌煽乱，捕首恶置法。安远复乱，单骑往谕，解散党与，耆民等缚其魁以献，事遂平。历署布政使、按察使。嘉庆十六年，迁两淮盐运使。恤灶丁，治私枭，盐课渐增。河北滑县教匪起，总督百龄檄寅往徐州协守御。会捕逆匪刘第五，误系同姓名者，坐失察降调，上念其擒刘之协功，许捐复原职。以老病归，遂卒。
　　思芳少时居乡治团练，从军数有功，官至江苏候补道。在叶手擒刘之协，名闻天下。后以捕刘第五获罪下狱，寻赦之。
　　陈昌齐，字宾臣，广东海康人。乾隆三十六年进士，选庶吉士，授编修，累迁中允。大学士和珅欲罗致之，昌齐以非掌院，无晋谒礼，不往。大考，左迁编修。寻授御史，迁给事中。
　　昌齐生海邦，习洋盗情状。上疏论剿捕事，略曰：“洋匪上岸，率不过一二百人，陆居会匪助凶行劫。沿海居民皆采捕为生，习拳勇，谙水势，匪以利诱，往往从匪。可以为盗，即可用以捕盗。宜令地方官明示，有能出洋剿捕，或遇匪上岸，歼擒送官验实者，船物一概充赏。被诱从匪者，能擒盗连船投首，免罪。则兵力所未及，丁壮亦必图赏力捕。仍令地方各官稽户口，编保甲，以清其源。於各埠访拏济匪粮物，各市镇严缉代匪销赃，俾绝水陆勾通之路。庶几洋面肃清，地方宁谧。”
　　嘉庆九年，出为浙江温处道。时海寇蔡牵肆扰，昌齐修战舰，简军伍，募人出海绘浙、闽海洋全图，纤悉备具。每牒报贼情及道里远近稍有虚妄，必指斥之。与提督李长庚深相结纳，俾无掣肘，鞫海盗必详尽得其情。德楞泰奉命按阅闽、浙，议申海禁，谓不数月盗可尽毙。昌齐曰：“环海居民耕而食者十之五，馀皆捕鱼为业。若禁其下海，数万渔户无以为生，激变之咎谁任之？”德楞泰改容称善。在任五年，以鞫狱迟延，部议镌级。江南、福建大吏辟调，皆不往。归里，主雷阳粤秀讲席。修通志。考据详覈，著书终老焉。
　　硃尔赓额，原名友桂，字白泉，汉军正红旗人，裔出明代。王父孝纯，工诗古文，有异才，由四川知县历官至两淮盐运使。
　　硃尔赓额纳赀为兵部主事，充军机章京，累迁郎中，出为江安粮道。两江总督苏凌阿阍人为和珅旧奴，恣睢用事，廉得其状，白而逐之。从总督赴安徽察治刘之协逆党，株连数百人，多所省释。署安徽布政使，引疾归。以母老乞改京秩，授户部郎中。和珅奴刘全之婿号槟榔蒋者，倚势夺民产，讼於部，刑责不稍贷。西贾利旗产，嗾言官疏陈，使得与汉民通售买，下部议，啖以重贿，却之，持不可。大学士硃珪管部，闻而重之。故事，自告改京官，不外用。珪荐其才守可大受，复出为广东潮州知府。海盗方张，硃濆尤黠悍，乃亲历海壖，治乡团，调镇兵千守沿海，断内奸接济。濆粮绝，屡败走台湾，潮盗胆落，因其穷蹙解散之。盗魁黄茂高、许云湘、王腾魁、杨胜广、黄德东、关兆奎受抚，选其强幹者编入练勇。会匪李崇玉踞惠、潮山谷中，时游弋海上，使降人招之自首，硃濆部众亦有来投者。会以母忧去，未竟其事，服阕，补云南曲靖。
　　嘉庆十四年，百龄为两广总督，疏请调硃尔赓额广东，擢高廉道，署督粮道，剿匪事一以倚之。勘海口砲台旧在山上，发砲辄从桅顶过，悉改建於山麓，屡碎盗舰，挫其锋。暂改运盐由陆，撤红单船入内港，以杜接济。戒并海郡县严断水米，如在潮州时。匪势渐蹙，用旧降人招郭学显就抚。未几，郑一妻与张保仔率众逾万泊虎门，要总督亲至海口面议，文武噤莫敢决，硃尔赓额独进曰：“保仔自知罪大，众多无粮，拂其请，将死斗。请撤兵卫，单舟迳诣，谕以恩威，必可集事。”先遣南海、番禺两令往传命，使熟筹而志坚。翌晨，从百龄登舟，行四十里，见列舰数百，夹水如衢，举砲迎，声震城中。请总督过舟，叱之曰：“保仔当泥首乞命，如仍骄肆迟疑，无死所矣！”迨晡，保仔登舟，请留三千人招西路贼乌石二，不听则擒之以自赎，许之，给米千石慰遣。保仔乃使馀众登岸受抚，自起椗出洋。群谓其所散皆罢弱，自留精锐，得米将不可制，笑应之曰：“此不必以口舌争。”至期，保仔果诱乌石二至高州，诛之。海盗悉平，以功获优叙，赐花翎。寻调署南韶道。
　　十六年，河决李家楼，特命百龄为两江总督治河事，调硃尔赓额为江南盐巡道。至则佐百龄定计，接筑洪泽湖口束清坝，逼溜刷深太平河，使水有所归。次年，李家楼决口合龙，新筑格堤遏水与大堤平。初，当事主守格堤，奉严旨，失守者从军法。至是见事危急，请改守大堤，听河溜穿格堤而下，免旁泄之险。又新筑减坝受水攻，展侧上游筑斜坝挑水，数日坝根挂淤乃稳固。所筹措工事悉合机宜。苇荡营久为弊薮，樵兵空额无人，营员领帑，临时雇募，弁目专其利。又为滩棍所持，荡料归滩棍者十五六。归弁目者十二三，归工用者十一二，岁仅得苇十数万束。百龄檄硃尔赓额督治其事，乃请以荡地不产柴者给樵兵，人四十亩，给牛具籽种，建棚厂以居，荡始有兵。濬沟渠便筏出入，采运始及远，建衙署俾营员常年驻荡，民挟制偷窃者有禁，荡始有官。受事之年，采足正额二百四十万束。於是滩棍之利尽失，员得料抵价，少所沾润，皆不便之。適有船兵中途改束，斤重不敷，八藉欲撼摇全局。百龄悉其奸，偕河督察讯，硃尔赓额往勘定十七年新苇，每束箍口以二尺八寸为率，增旧三寸，估右营得苇八百万束；会署江宁布政使，未及估左营。时河督陈凤翔为百龄所劾，自诉於朝，命尚书松筠、侍郎初彭龄按讯，牵及苇荡事。员荧说，嗾验尾帮，舟载馀苇九百束，据其重率，以衡已收三百万束之数，斥为不足，遂被劾虚糜钱粮，苦累樵兵，遣戍伊犁。时冤之。
　　硃尔赓额因百龄前劾凤翔词不尽实，狱无结正，原以身任，遂不辩。在戍六年，放还，久之，卒。
　　查崇华，字九峰，安徽泾县人。少孤，游福建佣书。久之，福州将军魁伦辟佐幕，甚见信任。魁伦劾总督伍拉纳、巡抚浦霖，即命署总督，治其狱。闽地瘠苦，历任大吏责供张无艺，所属罗织大户勒贿，民不堪命，至是贪酷之吏悉伏辜。崇华名闻於时。纳赀为通判，留福建。
  </div>
  <div class="pagination">
   <a href="清史稿_page199.html">
    上一页
   </a>
   <span>
    ...
   </span>
   <a href="清史稿_page195.html">
    195
   </a>
   <a href="清史稿_page196.html">
    196
   </a>
   <a href="清史稿_page197.html">
    197
   </a>
   <a href="清史稿_page198.html">
    198
   </a>
   <a href="清史稿_page199.html">
    199
   </a>
   <span class="current-page">
    200
   </span>
   <a href="清史稿_page201.html">
    201
   </a>
   <a href="清史稿_page202.html">
    202
   </a>
   <a href="清史稿_page203.html">
    203
   </a>
   <a href="清史稿_page204.html">
    204
   </a>
   <a href="清史稿_page205.html">
    205
   </a>
   <span>
    ...
   </span>
   <a href="清史稿_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
