<!DOCTYPE html>
<html>
<head>
    <meta charset="UTF-8">
    <title>前汉书 - 第 51 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>前汉书 - 第 51 页/共 74 页</h1>
    <div class="content"><史部,正史类,前汉书>
　　钦定四库全书
　　前汉书卷四十九
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　爰盎鼂错传第十九
　　【师古曰鼂古朝字其下作朝盖通用耳】
　　爰盎字丝其父楚人也【师古曰盎音一浪反】故爲羣盗徙安陵【师古曰羣盗者羣众相随而爲盗也】高后时盎爲吕禄舍人孝文即位盎兄哙任盎爲郎中【如淳曰盎爲兄所保任故得爲郎中也】绛侯爲丞相朝罢趋出意得甚【师古曰意甚自得也】上礼之恭常目送之盎进曰丞相何如人也上曰社稷臣盎曰绛侯所谓功臣非社稷臣社稷臣主在与在主亡与亡【如淳曰人主在时与共治在时之事人主虽亡其法度存当奉行之高祖誓非刘氏不王而勃等听王诸吕是从生主之欲不与亡者也】方吕后时诸吕用事擅相王刘氏不絶如带【师古曰言微细也】是时绛侯爲太尉本兵柄【师古曰执兵权之本】弗能正吕后崩大臣相与共诛诸吕太尉主兵适会其成功所谓功臣非社稷臣丞相如有骄主色陛下谦譲【师古曰如似也】臣主失礼窃为陛下弗取也后朝上益庄丞相益畏【师古曰庄严也】已而绛侯望盎曰吾与汝兄善今儿廼毁我【师古曰望责怨之也】盎遂不谢及绛侯就国人上书告以为反徴繋请室【师古曰请室狱也解在贾谊传】诸公莫敢为言唯盎眀绛侯无罪绛侯得释盎颇有力绛侯廼大与盎结交淮南厉王朝杀辟阳侯【师古曰自国入朝而杀之】居处骄甚盎谏曰诸侯太骄必生患可适削地【师古曰适读曰谪】上弗许淮南王益横【师古曰横音胡孟反】谋反发觉上徴淮南王迁之蜀槛车传送盎时为中郎将谏曰陛下素骄之弗稍禁以至此今又暴摧折之淮南王为人刚有如遇霜露行道死陛下竟为以天下大弗能容有杀弟名奈何上不听遂行之【○宋祁曰越本无遂字】淮南王至雍病死闻【师古曰雍是扶风雍县闻闻于天子也○宋祁曰注是字当删】上辍食哭甚哀【师古曰辍止也】盎入顿首请辠【师古曰自责以不强谏也】上曰以不用公言至此盎曰上自寛此往事岂可悔哉且陛下有高世行三此不足以毁名上曰吾高世三者何事盎曰陛下居代时太后尝病三年陛下不交睫解衣【师古曰睫目傍毛也交睫谓睡寐也睫音接○宋祁曰解字上当有不字】汤药非陛下口所尝弗进夫曾参以布衣犹难之【○宋祁曰曽参字上浙本存孝字句义并足】今陛下亲以王者脩之过曾参逺矣诸吕用事大臣颛制【师古曰颛与专同】然陛下从代乗六乗传驰不测渊【郑氏曰大臣乱乗传而赴之故曰不测渊】虽贲育之勇不及陛下【孟康曰孟贲夏育皆古勇士也】陛下至代邸西乡譲天子者三南乡譲天子者再【师古曰乡读曰向】夫许由一譲【师古曰许由古高士尧譲天下于由由不受也】陛下五以天下譲过许由四矣且陛下迁淮南王欲以苦其志使改过有司宿衞不谨故病死于是上廼解盎繇此名重朝廷【师古曰繇读与由同】盎常引大体忼慨宦者赵谈以数幸常害盎盎患之盎兄子种为常侍骑谏盎曰君众辱之后虽恶君上不复信【师古曰恶谓谮毁之言其过恶】于是上朝东宫赵谈骖乗盎伏车前曰臣闻天子所与共六尺舆者皆天下豪英今汉虽乏人陛下独奈何与刀锯之余共载【○宋祁曰一本云刀锯余人载】于是上笑下赵谈谈泣下车上从覇陵上欲西驰下峻阪盎防辔【师古曰防与同】上曰将军怯邪盎言曰臣闻千金之子不埀堂【师古曰言富人之子则自爱也垂堂谓坐堂外邉恐坠堕也○宋祁曰或无之字下同】百金之子不骑衡【如淳曰骑倚也衡楼殿邉栏楯也师古曰骑谓跨之耳非倚也】圣主不乗危不徼幸今陛下骋六飞【如淳曰六马之疾若飞也】驰不测山有如马惊车败陛下纵自轻奈高庙太后何上乃止上幸上林皇后愼夫人从其在禁中常同坐【师古曰同坐谓所坐之处髙下齐同无差等也】及坐郎署长布席盎引郤愼夫人坐【蘓林曰郎署上林中直衞之署也如淳曰盎时为中郎将天子幸署豫设供帐待之故得郤愼夫人坐也师古曰郤谓退而卑之也坐音材卧反○宋祁云赵本及景德本监本并无长布席三字一本云郎署长布席学官本无长布席三字若上云及坐郎署似不成语与上句了不缀属必须曰郎署长布席义乃可安】愼夫人怒不肯坐上亦怒起盎因前说曰臣闻尊卑有序则上下和今陛下既以立后愼夫人廼妾妾主岂可以同坐哉且陛下幸之则厚赐之陛下所以为愼夫人适所以祸之也独不见人豕乎【张晏曰戚夫人也】于是上廼说【师古曰说读曰悦】入语愼夫人愼夫人赐盎金五十斤然盎亦以数直諌不得乆居中调为陇西都尉【师古曰调选也音徒钓反】仁爱士卒士卒皆争为死迁齐相徙为呉相辞行种谓盎曰吴王骄日乆国多奸今丝欲刻治【如淳曰种称叔父字曰丝】彼不上书告君则利劒刺君矣南方卑湿丝能日饮亡何说王母反而已【师古曰无何言更无余事】如此幸得脱盎用种之计呉王厚遇盎盎告归道逢丞相申屠嘉下车拜谒丞相从车上谢盎还媿其吏【师古曰慙不见礼也】乃之丞相舍上谒求见丞相【师古曰上谒若今通名也】丞相良久乃见因跪曰愿请间【师古曰欲因间隙私有所白也】丞相曰使君所言公事之曹与长史掾议之吾且奏之则私吾不受私语盎即起说曰君为相自度孰与陈平绛侯【师古曰度计量也与犹如也】丞相曰不如盎曰善君自谓弗如夫陈平绛侯辅翼髙帝定天下为将相而诛诸吕存刘氏君廼为材官蹶张迁为队帅【如淳曰队帅军中小官师古曰帅音所类反】积功至淮阳守非有竒计攻城野战之功且陛下从代来每朝郎官者上书疏【○宋祁曰郎官者旣云郎官何更施者字明是官与宦者畧述禁中人耳】未尝不止辇受其言不可用置之言可采未尝不称善何也欲以致天下贤英士大夫日闻所不闻以益圣【师古曰日日得闻异言也○宋祁曰景德本无大夫上三字越本亦无大夫上字而此本独无上字要须得之对下句君字】而君自闭箝天下之口而日益愚【师古曰箝籋也音其炎反】夫以圣主责愚相君受祸不久矣丞相乃再拜曰嘉鄙人廼不知将军幸教引与入坐为上客盎素不好鼂错错所居坐盎輙避盎所居坐错亦避两人未尝同堂语及孝景即位鼂错为御史大夫使吏案盎受呉王财物抵辠诏赦以为庻人呉楚反闻【师古曰闻闻于天子】错谓丞史曰【如淳曰百官表御史大夫有两丞丞史丞及史也】爰盎多受呉王金钱专为蔽匿言不反今果反欲请治盎宜知其计谋丞史曰事未发治之有絶【如淳曰事未发之时治之乃有所絶也】今兵西向治之何益且盎不宜有谋【如淳曰盎大臣不宜有奸谋】错犹与未决【师古曰与读曰豫】人有告盎盎恐夜见窦婴为言呉所以反愿至前口对状【师古曰至天子之前也】婴入言上廼召盎盎入见竟言呉所以反独急斩错以谢呉呉可罢上拜盎为泰常窦婴为大将军两人素相善是时诸陵长安中贤大夫争附两人车骑随者日数百乗及鼂错已诛盎以泰常使呉呉王欲使将不肯欲杀之使一都尉以五百人围守盎军中初盎为吴相时从史盗私盎侍儿【文颖曰婢也】盎知之弗泄遇之如故人有告从史君知女与侍者通廼亡去盎驱自追之【师古曰驱驰而追言疾速】遂以侍者赐之复为从史及盎使呉见守从史适在守盎校为司马【师古曰为校中之司马所领士卒正当守盎】廼悉以其装赍买二石醇醪【师古曰装赍谓所赍衣物自随者也醇者不杂言其醲也醪汁滓合之酒也音牢】会天寒士卒饥渴饮醉西南陬卒卒皆卧【师古曰陬隅也饮音于禁反陬音子侯反又音邹○宋祁曰古本饥字下有乏字今削之无害】司马夜引盎起曰君可以去矣呉王期旦日斩君盎弗信曰何为者司马曰臣故为君从史盗侍儿者也盎乃惊谢曰公幸有亲【文頴曰言汝有亲老】吾不足絫公【师古曰絫古累字也音力瑞反】司马曰君弟去【师古曰弟但也】臣亦且亡辟吾亲【如淳曰藏匿吾亲不使遇害也晋灼曰辟音避】君何患乃以刀决帐道从醉卒直出【师古曰于醉卒之处决帐而开令通道得亡也】司马与分背【师古曰一时各去也】盎解节旄懐之【如淳曰不欲令人见】屐歩行七十里【如淳曰着屐歩行而逃亡】眀见梁骑驰去遂归报【文颖曰梁骑将击吴楚者也师古曰遇梁军之骑因遂得脱归报天子】呉楚已破上更以元王子平陆侯礼为楚王以盎为楚相尝上书不用盎病免家居与闾里浮湛相随行鬭鸡走狗【师古曰湛读曰沉】雒阳剧孟尝过盎盎善待之安陵富人有谓盎曰吾闻剧孟博徒【服防曰博戱之徒也】将军何自通之盎曰剧孟虽博徒然母死客送丧车千余乗此亦有过人者且缓急人所有【师古曰凡人在生不能无缓急之事】夫一旦叩门不以亲为解【张晏曰不语云亲不听也臣瓒曰凡人之于赴难济危多以有父母为解而孟兼行之师古曰瓒说是也解者若今言分疏矣】不以在亡为辞【师古曰或实在家而辞云不在】天下所望者独季心剧孟【文颖曰心季布弟也】今公阳从数骑【邓展曰阳外也晋灼曰阳犹常也师古曰邓説是也】一旦有缓急宁足恃乎遂骂富人弗与通诸公闻之皆多盎【师古曰多犹重】盎虽居家景帝时时使人问筹防梁王欲求为嗣盎进说其后语塞【师古曰塞不行也】梁王以此怨盎使人刺盎刺者至闗中问盎称之皆不容口【师古曰称羙其徳口不能容也】乃见盎曰臣受梁王金刺君君长者不忍刺君然后刺者十余曹【如淳曰曹辈也】备之盎心不乐家多怪廼之棓生所问占【苏林曰音桮文頴曰音陪秦时贤士善术者也师古曰蘓音文说是】还梁刺客后曹果遮刺杀盎安陵郭门外
　　鼂错颍川人也【晋灼曰音厝置之厝师古曰据申屠嘉传序云责通请错匪躬之故以韵而言晋音是也潘岳西征赋乃读为错杂之错不可依也】学申商刑名于轵张恢生所【师古曰轵县之儒生姓张名恢错从之受申商法也】与雒阳宋孟及刘带同师以文学为太常掌故【应劭曰掌故六百石吏主故事】错为人陗直刻深【师古曰陗字与峭同峭谓峻陿也音千笑反】孝文时天下亡治尚书者独闻齐有伏生故秦博士治尚书年九十余老不可徴廼诏太常使人受之太常遣错受尚书伏生所还因上书称说【师古曰称师法而説其义】诏以为太子舍人门大夫【师古曰初为舍人又为门大夫】迁博士又上书言人主所以尊显功名扬于万世之后者以知术数也【张晏曰术数刑名之书也臣瓒曰术数谓法制治国之术也师古曰瓒説是也公孙云擅生杀之力通壅塞之途权轻重之数论得失之道使逺近情伪必见于上谓之术此与错所言同耳】故人主知所以临制臣下而治其众则羣臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃为皇太子急之人臣之议或曰皇太子亡以知事为也【师古曰言何用知事】臣之愚诚以为不然窃观上世之君不能奉其宗庙而刼杀于其臣者皆不知术数者也皇太子所读书多矣而未深知术数者不问书说也【师古曰说谓所说之义也】夫多诵而不知其说所谓劳苦而不为功臣窃观皇太子材智髙竒驭射伎蓺过人絶逺然于术数未有所守者以陛下为心也【张晏曰若伯鱼须仲尼教乃读诗书也】窃愿陛下幸择圣人之术可用今世者以赐皇太子因时使太子陈明于前唯陛下裁察上善之于是拜错为太子家令【臣瓒曰茂陵中书太子家令秩八百石】以其辩得幸太子太子家号曰智嚢【师古曰言其一身所有皆是智算若嚢橐之盛物也】是时匈奴彊数寇边上发兵以御之错上言兵事曰臣闻汉兴以来胡虏数入边地小入则小利大入则大利髙后时再入陇西攻城屠邑畧畜产【师古曰与驱同】其后复入陇西杀吏卒大寇盗窃闻战胜之威民气百倍【师古曰益奋厉也】败兵之卒没世不复【师古曰永挫折也】自髙后以来陇西三困于匈奴矣民气破伤亡有胜意今兹陇西之吏頼社稷之神灵奉陛下之明诏和辑士卒底厉其节【师古曰辑与集同底与砥同】起破伤之民以当乗胜之匈奴用少撃众杀一王败其众而法曰大有利【○宋祁曰而法曰大有利此语絶不傍理盖下有兵法曰故后人误书耳当从淛本作败其众而有大利】非陇西之民有勇怯廼将吏之制巧拙异也故兵法曰有必胜之将无必胜之民繇此观之【师古曰繇读与由同】安边境立功名在于良将不可不择也臣又闻用兵临战合刃之急者三【师古曰合刃谓交兵】一曰得地形二曰卒服习三曰噐用利兵法曰丈五之沟渐车之水【师古曰渐读曰瀻谓浸也音子亷反】山林积石经川丘阜【师古曰经川常流之水也大陆曰阜】屮木所在【师古曰古草字】此歩兵之地也车骑二不当一土山丘陵曼衍相属【师古曰曼衍犹联延也属续也衍音弋战反属音之欲反】平原广野此车骑之地【○宋祁曰地字下当有也字前后相凖存也成文】歩兵十不当一平陵相逺川谷居闲【师古曰逺离也】仰髙临下此弓弩之地也短兵百不当一两陈相近平地浅屮可前可后此长防之地也劒楯三不当一萑苇竹萧【师古曰萑薍也苇葭也萧蒿也萑音完】木蒙茏支叶茂接【师古曰蒙茏覆蔽之貎也茏音来东反】此矛鋋之地也【师古曰鋋铁把短矛也音上延反】长防二不当一曲道相伏险阸相薄此劒楯之地也弓弩三不当一士不选练卒不服习起居不精动静不集【师古曰集齐也】趋利弗及避难不毕前击后解与金鼓之音相失【师古曰金金钲也鼔所以进众金所以止众也○宋祁曰学官本越本并作金鼔之指据云金鼔则音为是作指非】此不习勒卒之过也百不当十兵不完利与空手同甲不坚密与袒裼同【应劭曰袒裼肉袒也师古曰裼音锡】弩不可以及远与短兵同射不能中与亡矢同中不能入与亡镞同【师古曰镞矢锋也音子木反】此将不省兵之祸也【师古曰省视也】五不当一故兵法曰器械不利以其卒予敌也卒不可用以其将与敌也将不知兵以其主予敌也君不择将以其国予敌也四者兵之至要也臣又闻小大异形彊弱异埶险易异备【师古曰易平也音弋豉反】夫卑身以事彊小国之形也合小以攻大敌国之形也【师古曰彼我力均不能相胜则须连结外援共制之也】以蛮夷攻蛮夷中国之形也【师古曰不烦华夏之兵使其同类自相攻撃也】今匈奴地形技蓺与中国异上下山阪出入溪涧中国之马弗与也【师古曰与犹如】险道倾仄且驰且射【师古曰仄古侧字】中国之骑弗与也风雨罢劳饥渴不困【师古曰罢读曰疲】中国之人弗与也此匈奴之长技也若夫平原易地轻车突骑【师古曰易亦平也突骑言其骁锐可用冲突敌人也】则匈奴之众易挠乱也【师古曰挠搅也音火高反其字从手一曰挠曲也弱也音女敎反其字从木】劲弩长防射疏及逺【师古曰疏亦濶逺也○刘奉世曰长防恐误或者劲弩如今九牛大弩以枪为矢欤故可射疏及逺也然防有钩又不可射】则匈奴之弓弗能格也坚甲利刃长短相杂游弩徃来什伍俱前【师古曰伍人为伍二伍为什】则匈奴之兵弗能当也材官驺发矢道同的【苏林曰驺音马骤之骤如淳曰驺矢也处平易之地可以矢相射也臣瓒曰材官骑射之官也射者驺发其用矢者同中一的言其工妙也师古曰驺谓矢之善者也春秋左氏传作菆字其音同耳材官有材力者驺发发驺矢以射也手工矢善故中则同的的谓所射之准臬也苏音失之矣臬音牛列反即谓橜也】则匈奴之革笥木荐弗能支也【孟康曰革笥以皮作如铠者被之木荐以木板作如楯一曰革笥若楯木荐之以当人心也师古曰一说非也笥音息嗣反】下马地鬭劒防相接去就相薄【师古曰薄迫也】则匈奴之足弗能给也【师古曰给谓相连也】此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一击十之术也虽然兵凶器战危事也以大为小以彊为弱在俛卬之间耳【师古曰言不知其术则虽大必小虽彊必弱也俛亦俯字卬读曰仰】夫以人之死争胜跌而不振【服防曰蹉跌不可复起也师古曰跌足失据也跌音徒结反】则悔之亡及也帝王之道出于万全今降胡义渠蛮夷之属来归谊者其众数千饮食长技与匈奴同可赐之坚甲絮衣劲弓利矢益以边郡之良骑令明将能知其习俗和辑其心者【师古曰辑与集同也】以陛下之明约将之即有险阻以此当之平地通道则以轻车材官制之两军相为表里各用其长技衡加之以众【张晏曰衡音横师古曰衡即横耳无劳借音】此万全之术也传曰狂夫之言而明主择焉臣错愚陋昧死上狂言唯陛下财择【师古曰财与裁同也】文帝嘉之乃赐错玺书宠荅焉曰皇帝问太子家令上书言兵体三章闻之【李竒曰三者得地刑卒服习器用利】书言狂夫之言而明主择焉今则不然言者不狂而择者不明国之大患故在于此使夫不明择于不狂是以万听而万不当也错复言守邉备塞劝农立本当世急务二事曰臣闻秦时北攻胡貉筑塞河上【师古曰貉音莫客反】南攻粤【张晏曰州之南越也】置戍卒焉其起兵而攻胡粤者非以衞邉地而救民死也贪戾而欲广大也故功未立而天下乱且夫起兵而不知其埶战则为人禽屯则卒积死夫胡貉之地积隂之处也木皮三寸氷厚六尺【文頴曰土地寒故也】食肉而饮酪其人宻理鸟兽毳毛【师古曰宻理谓其肌肉也毳细毛也】其性能寒【师古曰能读曰耐此下能暑亦同】粤之地少隂多阳其人疏理鸟兽希毛其性能暑秦之戍卒不能其水土戍者死于边输者偾于道【服防曰偾仆也如淳曰偾音奋】秦民见行如徃弃市因以讁发之名曰讁戍先发吏有讁及赘婿贾人后以尝有市籍者又后以大父母父母尝有市籍者后入闾取其左【孟康曰秦时复除者居闾之左后发役不供复役之也或云直先发取其左也师古曰闾里门也居闾之左者一切皆发之非谓复除也解在食货志】发之不顺行者深恐有背畔之心凡民守战至死而不降北者以计为之也【师古曰北谓败退】故战胜守固则有拜爵之赏攻城屠邑则得其财卤以富家室故能使其众蒙矢石赴汤火【师古曰蒙冒犯也】视死如生今秦之发卒也有万死之害而亡铢两之报死事之后不得一算之复【师古曰复复除也音方目反】天下明知祸烈及已也【师古曰猛火曰烈取以喻耳】陈胜行戍至于大泽为天下先倡【师古曰倡读曰唱】天下从之如流水者秦以威劫而行之之敝也胡人衣食之业不着于地【师古曰着音直畧反】其埶易以扰乱邉竟【师古曰竟读曰境】何以明之胡人食肉饮酪衣皮毛非有城郭田宅之归居如飞鸟走兽于广壄【师古曰壄古野字○宋祁曰浙本居字下有也字兽字下有放字若去也去放语迫而不文放字犹害于义】羙草甘水则止草尽水竭则移以是观之往来转徙时至时去此胡人之生业而中国之所以离南畮也【师古曰畮古畆字也南畆耕种之处也○宋祁曰景徳本无以离二字校添刋误亦改】今使胡人数处转牧行猎于塞下或当燕代或当上郡北地陇西以猴备塞之卒卒少则入陛下不救则邉民絶望而有降敌之心救之少发则不足多发远县才至则胡又已去【李竒曰才音裁师古曰才浅也犹言仅至他皆类此】聚而不罢为费甚大罢之则胡复入如此连年则中国贫苦而民不安矣陛下幸忧邉境遣将吏发卒以治塞甚大恵也然令逺方之卒守塞一岁而更【师古曰更谓易代也音庚又读如本字】不知胡人之能不如选常居者家室田作且以备之以便为之髙城深堑具蔺石布渠荅【服防曰蔺石可投人石也苏林曰渠荅鐡蒺藜也如淳曰蔺石城上雷石也墨子曰城上二歩一渠立程长三尺冠长十尺臂长六尺二歩一荅荅广九尺袤十二尺师古曰蔺石如说是也渠荅苏说是也雷音来内反○宋祁曰以便为之存以字不成句且无义】复为一城其内城闲百五十歩要害之处通川之道调立城邑母下千家【师古曰调谓算度之也总计城邑之中令有千家以上也调音徒钓反】为中周虎落【郑氏曰虎落者外蕃也若今时竹虎也蘓林曰作虎落于塞要下以沙布其表旦视其迹以知匈奴来入一名天田师古曰苏说是也虎落者以竹篾相连落之也】先为室屋具田器廼募辠人及免徒复作令居之【张晏曰募民有罪自首除罪定输作者也复作如徒也臣瓒曰募有罪者及罪人遇赦复作竟其日月者今皆除其罚令居之也师古曰瓒说是也复扶目反】不足募以丁奴婢赎辠及输奴婢欲以拜爵者不足廼募民之欲往者皆赐髙爵复其家【师古曰复音方目反】予冬夏衣廪食能自给而止【师古曰初徙之时县官且廪给其衣食于复能自供赡乃止也】郡县之民得买其爵以自増至卿【孟康曰食货志所谓乐卿者也朝位从卿而无职也师古曰孟说非也乐卿武帝所置耳错之上书未得豫言之也然二十等爵内无有卿名盖谓其等级同列卿者也】其亡夫若妻者县官买予之人情非有匹敌不能久安其处塞下之民禄利不厚不可使久居危难之地胡人入驱而能止其所驱者以其半予之【孟康曰谓胡人入为寇驱收中国能夺得之者以半与之师古曰孟説非也言胡人入为寇驱畧汉人及畜产而它人能止得其所驱者令其本主以半赏之】县官为赎【张晏曰得汉人官为赎也师古曰此承上句言谓官为备价赎之耳张説非也】其民如是【○刘奉世曰其民当属上句】则邑里相救助赴胡不避死非以徳上也【师古曰言非以此事欲立徳义于主上也】欲全亲戚而利其财也此与东方之戍卒不习地埶而心畏胡者功相万也【如淳曰东方诸郡民不习战鬪当戍邉者也】以陛下之时徙民实边使逺方亡屯戍之事塞下之民父子相保亡系虏之患利施后世名称圣明其与秦之行怨民相去逺矣【师古曰言发怨恨之人使行戍役也】上从其言募民徙塞下错复言陛下幸募民相徙以实塞下使屯戍之事益省输将之费益寡【如淳曰将送也或曰将资也】甚大也下吏诚能称厚奉明法【师古曰称副也】存恤所徙之老弱善遇其壮士和辑其心而勿侵刻【师古曰辑与集同】使先至者安乐而不思故乡则贫民相募而劝往矣臣闻古之徙逺方以实广虚也【师古曰所以充实寛广空虚之地】相其隂阳之和尝其水泉之味审其土地之宜观其屮木之饶然后营邑立城制里割宅通田作之道正阡陌之界先为筑室家有一堂二内门户之闭【张晏曰二内二房也】置器物焉民至有所居作有所用此民所以轻去故乡而劝之新邑也【师古曰之往也】为置医巫以救疾病以脩祭祀男女有昬【师古曰昬谓防姻配合也】生死相防坟墓相从种树畜长【张晏曰畜长六畜也师古曰种树谓桑果之属长音竹两反○刘攽曰所种所树畜积长茂】室屋完安此所以使民乐其处而有长居之心也臣又闻古之制邉县以备敌也使五家为伍伍有长十长一里里有假士四里一连连有假五百【服防曰假音假借之假五百帅名也师古曰假大也音工雅反○刘奉世曰假服説是古者戍皆有期代则不置故曰假谓其权设犹假司马之类亦非常置也】十连一邑邑有假皆择其邑之贤材有护【师古曰有保护之能者也今流俗书本护字作让妄改之耳】习地形知民心者居则习民于射法出则教民于应敌故卒伍成于内则军正定于外服习以成勿令迁徙【师古曰各守其业也】幼则同游长则共事夜战声相知则足以相救昼战目相见则足以相识驩爱之心足以相死如此而劝以厚赏威以重罚则前死不还踵矣【师古曰还读曰旋旋踵回旋其足也】所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也【师古曰意疑之也】壹大治则终身创矣【师古曰创惩艾也音初亮反○宋祁曰治字下疑有之字存之则语缓且易】欲立威者始于折胶【苏林曰秋气至胶可折弓弩可用匈奴常以为而出军】来而不能困使得气去【师古曰使其得胜逞气志而去】后未易服也愚臣亡识唯陛下财察后诏有司举贤良文学士错在选中上亲防诏之曰惟十有五年九月壬子皇帝曰昔者大禹勤求贤士施及方外【师古曰施延也音弋防及】四极之内舟车所至人迹所及靡不闻命以辅其不逮【师古曰意所不及者取其言以自辅也】近者献其明逺者通厥聪比善戮力以翼天子【师古曰比和也翼助也比音频寐反】是以大禹能亡失德夏以长楙【师古曰楙羙也】高皇帝亲除大害去乱从【师古曰从音子容反乱从谓祸乱之踪迹也一曰乱谓作乱者从谓合从者若六国时为从者也今书本从下或有顺字或有治字者皆非也后人妄加之也○刘奉世曰大害谓秦乱从谓项羽时汉得闗中羽西向争天下故曰乱从】并建豪英以为官师【师古曰师长也各为一官之长也字或作帅音所类反】为谏争辅天子之阙而翼戴汉宗也頼天之灵宗庙之福方内以安泽及四夷今朕获执天下之正以承宗庙之祀朕旣不徳又不敏明弗能烛而智不能治【○宋祁曰智当作知】此大夫之所着闻也故诏有司诸侯王三公九卿及主郡吏【师古曰主郡吏谓郡守也】各帅其志以选贤良明于国家之大体通于人事之终始及能直言极谏者各有人数将以匡朕之不逮二三大夫之行当此三道【张晏曰三道国体人事直言也师古曰二三大夫总谓当时受防者非止错一人焉】朕甚嘉之故登大夫于朝亲谕朕志【师古曰谕告也】大夫其上三道之要及永惟朕之不徳吏之不平政之不宣民之不寜【师古曰永犹深也惟思也】四者之阙悉陈其志毋有所隠上以荐先帝之宗庙下以兴愚民之休利着之于篇【师古曰休羙也篇谓简也】朕亲览焉观大夫所以佐朕至与不至书之周之宻之重之闭之【师古曰重音直陇反】兴自朕躬【师古曰言朕自发视也】大夫其正论毋枉执事【张晏曰毋为有司枉挠也】乌虖戒之【师古曰虖读曰呼】二三大夫其帅志毋怠错对曰平阳侯臣窋【孟康曰曹窋参子也】汝隂侯臣灶【如淳曰夏侯婴子也】颍隂侯臣何【文颍曰灌婴子】廷尉臣宜昌陇西太守臣昆邪【服防曰公孙昆邪也师古曰昆读曰混音下昆反】所选贤良太子家令臣错【师古曰诏列侯九卿及郡守举贤良故错为窋□所举】昧死再拜言臣窃闻古之贤主莫不求贤以为辅翼故黄帝得力牧而为五帝先【服防曰力牧黄帝之佐也】大禹得咎繇而为三王祖齐桓得筦子而为五伯长【师古曰筦字与管同伯读曰霸】今陛下讲于大禹及高皇帝之建豪英也【臣瓒曰讲谓讲议也】退托于不明以求贤良【师古曰自托不明是谦退】譲之至也臣窃观上世之传【师古曰谓史传】若高皇帝之建功业陛下之徳厚而得贤佐皆有司之所览刻于玉版藏于金匮歴之春秋纪之后世为帝者祖宗与天地相终今臣窋等廼以臣错充赋【如淳曰犹言备数也臣瓒曰充赋此错之谦也云如赋调也】甚不称明诏求贤之意臣错茅臣亡识知昧死上愚对曰诏防曰明于国家大体愚臣窃以古之五帝明之臣闻五帝神圣其臣莫能及故自亲事【师古曰亲理万几之务】处于法宫之中明堂之上【如淳曰法宫路寝正殿也】动静上配天下顺地中得人故众生之类亡不覆也根着之徒亡不载也【师古曰有根着地者皆载之也着音直畧反】烛以光明无偏异也【师古曰烛照也】德上及飞鸟下至水虫草木诸产皆被其泽【师古曰被音皮义反】然后隂阳调四时节日月光风雨时膏露降【师古曰甘露凝如膏】五谷熟祅孽防贼气息民不疾疫河出图洛出书神龙至鳯鸟翔徳泽满天下灵光施四海此谓配天地治国大体之功也诏防曰通于人事终始愚臣窃以古之三王明之臣闻三王臣主俱贤故合谋相辅计安天下莫不本于人情人情莫不欲夀三王生而不伤也人情莫不欲富三王厚而不困也人情莫不欲安三王扶而不危也人情莫不欲逸三王节其力而不尽也其为法令也合于人情而后行之其动众使民也本于人事然后为之取人以已内恕及人【师古曰以已之心揆之于人也】情之所恶不以彊人情之所欲不以禁民是以天下乐其政归其德望之若父母从之若流水百姓和亲国家安寜名位不失施及后世【师古曰施延也音弋豉反】此明于人情终始之功也诏防曰直言极谏愚臣窃以五伯之臣明之【师古曰伯读曰霸】臣闻五伯不及其臣故属之以国任之以事【师古曰属委也音之欲反】五伯之佐之为人臣也察身而不敢诬【师古曰各察已之材用不敢逾越而诬上】奉法令不容私尽心力不敢矜【师古曰矜谓自伐也】遭患难不避死见贤不居其上受禄不过其量不以亡能居尊显之位自行若此可谓方正之士矣其立法也非以苦民伤众而为之机陷也【孟康曰禨发也陷穽也】以之兴利除害尊主安民而救暴乱也其行赏也非虚取民财妄予人也以劝天下之忠孝而明其功也故功多者赏厚功少者赏薄如此敛民财以顾其功【师古曰顾雠也若今言雇赁也】而民不恨者知与而安已也其行罚也非以忿怒妄诛而从暴心也【师古曰从读曰纵】以禁天下不忠不孝而害国者也故辠大者罚重辠小者罚轻如此民虽伏罪至死而不怨者知罪罚之至自取之也立法若此可谓平正之吏矣法之逆者请而更之不以伤民【师古曰更改也】主行之暴者逆而复之不以伤国【师古曰谓逆主意而反还之不令施行至伤国也复音扶目反】救主之失补主之过扬主之羙明主之功使主内亡邪辟之行外亡骞污之名【师古曰辟读曰僻骞损也污辱也】事君若此可谓直言极諌之士矣此五伯之所以徳匡天下威正诸侯功业甚羙名声章明举天下之贤主五伯与焉【师古曰与读曰豫】此身不及其臣而使得直言极谏补其不逮之功也今陛下人民之众威武之重德之厚令行禁止之埶万万于五伯而赐愚臣防曰匡朕之不逮愚臣何足以识陛下之高明而奉承之诏防曰吏之不平政之不宣民之不寜愚臣窃以秦事明之臣闻秦始并天下之时其主不及三王而臣不及其佐【师古曰臣亦不及三王之佐】然功力不迟者何也地形便山川利财用足民利战其所与并者六国六国者臣主皆不肖谋不辑【师古曰辑与集同辑和也】民不用故当此之时秦最富彊夫国富彊而邻国乱者帝王之资也故秦能兼六国立为天子当此之时三王之功不能进焉【师古曰进前也言不在秦之前也】及其末涂之衰也任不肖而信谗贼宫室过度耆欲亡极【师古曰耆读曰嗜】民力罢尽赋敛不节【师古曰罢读曰疲】矜奋自贤羣臣恐谀【张晏曰恐机发陷祸而为谄谀以求自全也师古曰此説非也直为恐惧而为谄谀也恐音丘勇反】骄溢纵恣不顾患祸妄赏以随喜意妄诛以快怒心法令烦憯【师古曰憯痛也言痛害于下憯音千感反】刑罚暴酷轻絶人命身自射杀【○宋祁曰杀字下疑有人字若直言身自射杀未见其事必着人字义乃易了】天下寒心莫安其处奸邪之吏乗其乱法以成其威狱官主断生杀自恣上下瓦解各自为制秦始乱之时吏之所先侵者贫人贱民也至其中节所侵者富人吏家也及其末涂所侵者宗室大臣也是故亲疏皆危外内咸怨离散逋逃人有走心陈胜先倡天下大溃【师古曰倡读曰唱】絶祀亡世为异姓福此吏不平政不宣民不寜之祸也今陛下配天象地覆露万民【如淳曰覆防也露膏泽也】絶秦之迹除其乱法躬亲本事废去滛末除苛解娆【文颍曰娆烦绕也师古曰音如绍反】寛大爱人肉刑不用辠人亡帑【师古曰谓除收帑相坐律亡读曰无帑读曰孥】非谤不治铸钱者除【张晏曰除铸钱之律听民得自铸也师古曰非读曰诽】通闗去塞【张晏曰文帝十二年除关不用传】不孽诸侯【应劭曰接之以礼不以庻孽畜之如淳曰孽疑也去闗禁明无疑于诸侯师古曰应説是】賔礼长老爱防少孤辠人有期【张晏曰早决之也晋灼曰刑法志云罪人各以轻重不亡逃有年而免满其年免为庻人也师古曰晋说是也】后宫出嫁尊赐孝悌农民不租【张晏曰足用则除租也】明诏军师【○宋祁曰师疑作帅军帅有义言师无取】爱士大夫求进方正废退奸邪除去阴刑【张晏曰宫刑也】害民者诛忧劳百姓列侯就都【师古曰各就其国也】亲耕节用视民不奢【师古曰视读曰示】所为天下兴利除害变法易故以安海内者大功数十皆上世之所难及陛下行之道纯徳厚元元之民幸矣诏防曰永惟朕之不徳愚臣不足以当之诏防曰悉陈其志毋有所隠愚臣窃以五帝之贤臣明之臣闻五帝其臣莫能及则自亲之三王臣主俱贤则共忧之五伯不及其臣则任使之此所以神明不遗而贤圣不废也【师古曰遗弃也不弃神明之徳不废贤圣之名】故各当其世而立功德焉传曰往者不可及来者犹可待【师古曰言各当其时务立功也】能明其世者谓之天子此之谓也窃闻战不胜者易其地民贫穷者变其业今以陛下神明徳厚资财不下五帝【师古曰资质也谓天子之财质】临制天下至今十有六年民不益富盗贼不衰邉竟未安【师古曰竟读曰境】其所以然意者陛下未之躬亲而待羣臣也今执事之臣皆天下之选已【师古曰已语终之辞】然莫能望陛下清光【晋灼曰今之臣不能望见陛下之光景所及】譬之犹五帝之佐也陛下不自躬亲而待不望清光之臣臣窃恐神明之遗也【师古曰言天子虚弃神明之徳】日损一日岁亡一岁日月益暮盛德不及究于天下【师古曰究竟也】以传万世愚臣不自度量窃为陛下惜之昧死上狂惑屮茅之愚臣言【○宋祁曰臣言臣字衍存之句不成】唯陛下财择时贾谊已死对防者百余人唯错为高第繇是迁中大夫【师古曰繇读与由同】错又言宜削诸侯事及法令可更定者书凡三十篇孝文虽不尽听然竒其材当是时太子善错计防爰盎诸大功臣多不好错景帝即位以错为内史错数请间言事輙听幸倾九卿法令多所更定丞相申屠嘉心弗便力未有以伤内史府居太上庙堧中【师古曰耎者内垣之外游地也音人縁反】门东出不便错廼穿门南出凿庙堧垣丞相大怒欲因此过为奏请诛错错闻之即请闲为上言之丞相奏事因言错擅凿庙垣为门请下廷尉诛上曰此非庙垣乃堧中垣不致于法丞相谢【师古曰以所奏不当天子意故谢】罢朝因怒谓长史曰吾当先斩以闻乃先请固误丞相遂发病死错以此愈贵迁为御史大夫请诸侯之罪过削其支郡【师古曰支郡在国之四邉者也】奏上上令公卿列侯宗室杂议莫敢难独窦婴争之繇此与错有隙【师古曰繇读与由同】错所更令三十章【师古曰更改也】诸侯讙哗错父闻之从颍川来谓错曰上初即位公为政用事【如淳曰错为御史大夫位三公也】侵削诸侯疏人骨肉口譲多怨公何为也【师古曰譲责也】错曰固也【师古曰言固当如此】不如此天子不尊宗庙不安父曰刘氏安矣而鼂氏危吾去公归矣遂饮药死曰吾不忍见祸逮身后十余日呉楚七国俱反以诛错为名上与错议出军事错欲令上自将兵而身居守会窦婴言爰盎诏召入见上方与错调兵食【师古曰调谓计发之也音徒钓反】上问盎曰君尝为呉相知呉臣田禄伯为人虖今呉楚反于公意何如对曰不足忧也今破矣上曰呉王即山铸钱煑海为盐【师古曰即就也】诱天下豪桀白头举事此其计不百全岂发虖何以言其无能为也盎对曰呉铜盐之利则有之安得豪桀而诱之诚令呉得豪桀亦且辅而为谊不反矣呉所诱皆亡頼子弟亡命铸钱奸人故相诱以乱错曰盎防之善上问曰计安出盎对曰愿屏左右上屏人独错在盎曰臣所言人臣不得知廼屏错错趋避东箱甚恨【○宋祁曰一本恨字下有之字】上卒问盎【师古曰卒竟也】对曰呉楚相遗书言髙皇帝王子弟各有分地【师古曰分音扶问反】今贼臣鼂错擅适诸侯削夺之地【师古曰适读曰谪】以故反名为西共诛错复故地而罢方今计独有斩错发使赦呉楚七国复其故地则兵可毋血刃而俱罢于是上黙然良久曰顾诚何如吾不爱一人谢天下【师古曰顾念也诚实也】盎曰愚计出此唯上孰计之乃拜盎为泰常宻装治行后十余日丞相青翟中尉嘉廷尉敺【师古曰张敺也音区】劾奏错曰呉王反逆亡道欲危宗庙天下所当共诛今御史大夫错议曰兵数百万独属羣臣不可信【师古曰属委也音之欲反】陛下不如自出临兵使错居守徐僮之旁呉所未下者可以予呉【邓展曰徐僮临淮二县也】错不称陛下徳信欲疏羣臣百姓又欲以城邑予呉亡臣子礼大逆无道错当要斩父母妻子同产无少长皆弃市臣请论如法制曰可错殊不知乃使中尉召错绐载行市【师古曰诳云乗车案行市中也行音下更反】错衣朝衣斩东市【师古曰朝衣朝服也】错已死谒者仆射邓公为校尉撃呉楚为将还上书言军事见上上问曰道军所来【如淳曰道路从呉军所来也师古曰道军所来即是从军所来耳无烦更说道路也】闻鼂错死呉楚罢不邓公曰呉为反数十嵗矣发怒削地以诛错为名其意不在错也且臣恐天下之士拑口不敢复言矣【师古曰拑音其炎反】上曰何哉邓公曰夫鼂错患诸侯彊大不可制故请削之以尊京师万世之利也计画始行卒受大戮【师古曰卒竟也】内杜忠臣之口外为诸侯报仇【师古曰杜塞也】臣窃为陛下不取也于是景帝喟然长息曰公言善吾亦恨之乃拜邓公为城阳中尉邓公成固人也【师古曰汉中之县】多竒计建元年中【○宋祁曰着年字则俗而不古但言中则是史常体】上招贤良公卿言邓先【师古曰邓先犹云邓先生也一曰先者其名也】邓先时免起家为九卿一年复谢病免归其子章以脩黄老言显诸公闲
　　赞曰爰盎虽不好学亦善傅会【张晏曰因宜附着合防之】仁心为质引义忼慨遭孝文初立资适逢世【张晏曰资财也适值其世得骋其才】时已变易【张晏曰谓景帝】及呉壹说果于用辩【师古曰谓杀鼂错也】身亦不遂鼂错锐于为国逺虑而不见身害其父睹之经于沟渎亡益救败不如赵母指括以全其宗【张晏曰赵奢卒赵使赵括为将其母言之赵王曰愿王易括王不许母要王括有罪愿不坐王许之后括果败于长平以母前约故卒不得坐】悲夫错虽不终世哀其忠故论其施行之语着于篇







　　前汉书卷四十九
　　前汉书卷四十九考证
　　爰盎传爰盎○史记作袁【臣召南】按爰与袁辕通史游急就章云爰展世师古注曰陈申公后世孙爰诸生爰涛涂因而命氏其后或为辕字又作袁字本一族也按爰涛涂左传作辕公谷作袁袁盎史记作袁汉书作爰实系通用
　　任盎为郎中○郎中史记作中郎
　　是时绛侯为太尉本兵柄○史记作主兵柄
　　今丝欲刻治○按从子呼叔父字仅见此文史记作茍欲劾治下文丝能日饮史记作君能日饮似为得之
　　盎入见竟言呉所以反云云○【臣召南】按此文删去史记鼂错在前一叚以详序于错传中也
　　鼂错传及刘带同师○刘带史记作刘礼
　　为太常掌故注应劭曰掌故六百石○林駉曰史记注应劭曰掌故百石此注六字衍文也
　　劲弩长防射疏及逺○刘奉世曰长防恐讹○胡三省曰文意各有所属劲弩所以射疏长防所以及逺也
　　复为一城○眞徳秀曰谓大城中复立一小城也连有假五百○刘奉世曰谓假司马之类○胡三省曰五百即后所谓伍伯也贾公彦曰伍伯者汉制五人为伍伯长也沈约曰旧説古者君行师从卿行旅从旅者五百人也今诸官府及郡各置五百四以象卿行旅从依古义也
　　上与错议出军○【臣召南】按此二句补史记之缺窦婴言盎以下云云则裁取史记呉王濞传中语丞相青翟等劾错云云又补史记之缺但丞相青翟不当有翟字此陶青也讹与景纪同
　　赞亡益救败不如赵母指括以全其宗○李观曰史臣责错父不逮赵括母何其鄙也鼂错用至忠之畧与赵括必败之势异也使错父为之是沮其子为忠也孰可拟议
　　前汉书卷四十九考证
　　钦定四库全书
　　前汉书卷五十
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　张冯汲郑传第二十
　　张释之字季南阳堵阳人也【师古曰堵音者索隠堵韦昭音褚又音如字地名属南阳】与兄仲同居以赀为骑郎【苏林曰雇钱若出谷也如淳曰汉注赀五百万得为常侍郎师古曰如説是也】事文帝十年不得调【师古曰调选也音徒钓反○宋祁曰百官公卿表云孝文三年中郎将张释之为廷尉此传云文帝十年不得调恐必有误也】亡所知名释之曰久宦减仲之产不遂【师古曰遂犹逹○宋祁曰逹字下当添也字】欲免归中郎将爰盎知其贤惜其去乃请徙释之补谒者释之既朝毕因前言便宜事文帝曰卑之毋甚髙论【师古曰令其议论依附时事也】令今可行也于是释之言秦汉之间事秦所以失汉所以兴者【○宋祁曰汉字上当存而字所以缓其语】文帝称善拜释之为谒者仆射从行上登虎圏【师古曰圈飬兽之所也音求逺反】问上林尉禽兽簿【师古曰簿谓簿书也音歩户反】十余问尉左右视尽不能对【师古曰视其属官皆不能对也】虎圏啬夫从旁代尉对上所问禽兽簿甚悉【师古曰悉谓详尽也】欲以观其能口对向应亡穷者【师古曰观犹示也向读曰响如响应声言其疾也】文帝曰吏不当如此邪尉亡頼【张晏曰材无可恃也】诏释之拜啬夫为上林令释之前曰陛下以绛侯周勃何如人也上曰长者又复问东阳侯张相如何如人也上复曰长者释之曰夫绛侯东阳侯称为长者此两人言事曾不能出口岂效此啬夫喋喋利口防给哉【晋灼曰喋音牒】且秦以任刀笔之吏争以亟疾苛察相高【师古曰亟急也音居力反】其敝徒文具亡恻隠之实【师古曰文具谓具文而已】以故不闻其过陵夷至于二世天下土崩【师古曰陵夷穨替也解在成纪】今陛下以啬夫口辩而超迁之臣恐天下随风靡争口辩亡其实且下之化上疾于景向举错不可不察也【师古曰向读曰响错音干故反】文帝曰善乃止不拜啬夫就车召释之骖乗徐行行问释之秦之敝【师古曰行问且行且问也】具以质言【如淳曰质诚也】至宫上拜释之为公车令顷之太子与梁王共车入朝不下司马门【如淳曰宫衞令诸出入殿门公车司马门者皆下不如令罚金四两】于是释之追止太子梁王毋入殿门遂劾不下公门不敬奏之薄太后闻之文帝免冠谢曰教儿子不谨薄太后使使承诏赦太子梁王然后得入文帝繇是奇释之【师古曰繇读与由同】拜为中大夫顷之至中郎将从行至霸陵上居外临厠【师古曰厠岸之邉侧也解在刘向传】时愼夫人从上指视愼夫人新丰道曰此走邯郸道也【张晏曰慎夫人邯郸人也如淳曰走音奏趣也师古曰视读曰示】使愼夫人鼓瑟上自倚瑟而歌【李奇曰声气依倚瑟也师古曰倚瑟即今之以歌合曲也倚音于绮反】意凄怆悲懐顾谓羣臣曰嗟乎以北山石为椁用纻絮斮陈漆其间岂可动哉【师古曰纻音竹吕反斮音侧略反】左右皆曰善释之前曰使其中有可欲虽锢南山犹有隙使其中亡可欲虽亡石椁又何戚焉【师古曰解并在刘向传】文帝称善其后拜释之为廷尉顷之上行出中渭桥【张晏曰在渭桥中路○刘奉世曰渭上有桥非一此在中故曰中渭桥张説非也】有一人从桥下走乗舆马惊于是使骑捕之属廷尉【师古曰属委也音之欲反次下亦同】释之治问曰县人来【如淳曰长安县人也】闻跸匿桥下久以为行过【师古曰言天子已过】既出见车骑即走耳释之奏当此人犯跸【如淳曰乙令跸先至而犯者罚金四两师古曰当谓处其罪也】当罚金上怒曰此人亲惊吾马马頼和柔令它马固不败伤我乎而廷尉乃当之罚金释之曰法者天子所与天下公共也【师古曰公谓不私也】今法如是更重之是法不信于民也且方其时上使使诛之则已【师古曰言初执获此人天子即令诛之其事即毕】今已下廷尉廷尉天下之平也壹倾天下用法皆为之轻重民安所错其手足【师古曰安焉也错置也音千故反】唯陛下察之上良久曰廷尉当是也其后人有盗高庙座前玉环得【师古曰得者盗环之人为吏所捕得也】文帝怒下廷尉治案盗宗庙服御物者为奏当弃市上大怒曰人亡道乃盗先帝器吾属廷尉者欲致之族而君以法奏之【师古曰法谓常法】非吾所以共承宗庙意也【师古曰共读曰防】释之免冠顿首谢曰法如是足也且罪等【如淳曰俱死罪也盗玉环不若盗长陵土之逆○刘奉世曰此等读如等级之等言凡罪之等差】然以逆顺为基【○宋祁曰基字上疑有本字】今盗宗庙器而族之有如万分一假令愚民取长陵一抔土【张晏曰不欲指言故以取土喻也师古曰抔音歩侯反谓手掬之也其字从手不忍言毁彻故止云取土耳今学者读抔为杯勺之杯非也杯非应盛土之物也○宋祁云新本抔作防】陛下且何以加其法虖文帝与太后言之乃许廷尉当是时中尉条侯周亚夫与梁相山都侯王恬啓见释之持议平【○宋祁曰啓作咸】乃结为亲友张廷尉繇此天下称之【师古曰繇读与由同】文帝崩景帝立释之恐【师古曰以尝劾帝不下司马门】称疾欲免去惧大诛至欲见则未知何如用王生计卒见谢景帝不过也王生者善为黄老言处士尝召居廷中公卿尽会立王生老人曰吾韤解【师古曰韤音武伐反】顾谓释之为我结韤释之跪而结之【师古曰结读曰系】既已人或譲王生独奈何廷辱张廷尉如此王生曰吾老且贱自度终亡益于张廷尉廷尉方天下名臣吾故聊使结韤欲以重之【○宋祁曰聊使结韤疑云聊廷使跪结韤存廷跪二字乃是详了前语不可削也】诸公闻之贤王生而重释之释之事景帝岁余为淮南相犹尚以前过也年老病卒其子挚字长公官至大夫免以不能取容当世故终身不仕
　　冯唐祖父赵人也父徙代汉兴徙安陵唐以孝着为郎中署长【郑氏曰以至孝闻也师古曰以孝得为郎中而为郎署之长也着音竹助反】事文帝帝辇过问唐曰父老何自为郎家安在【师古曰言年已老矣何乃自为郎也崔浩以为自从也从何为郎此説非也○刘敞曰按文帝问因唐遂及居代时事则何自为郎正问从何处来为郎崔説是索隠过音戈】具以实言文帝曰吾居代时吾尚食监高袪数为我言赵将李齐之贤战于钜鹿下吾每饭食意未甞不在钜鹿也【张晏曰毎食念监所説李齐在钜鹿时也】父老知之乎唐对曰齐尚不如廉颇李牧之为将也上曰何已【师古曰已犹耳】唐曰臣大父在赵时为官帅将【师古曰大父祖父也帅音所类反将音子亮反】善李牧臣父故为代相善李齐知其为人也上既闻廉颇李牧为人良説【如淳曰良善也师古曰説读曰悦闻颇牧之善帝意大悦○刘攽曰闻亷颇李牧为人即是知其实矣良説者甚喜也犹良久也】乃拊髀曰【师古曰髀音陛】嗟乎吾独不得廉颇李牧为将岂忧匈奴哉唐曰主臣【师古曰恐惧之言解在陈平传○宋祁曰解在王陵传注误】陛下虽有廉颇李牧不能用也上怒起入禁中良久召唐譲曰公众辱我独亡闲处虖【师古曰何不闲隙之处而言】唐谢曰鄙人不知忌讳当是时匈奴新大入朝那杀北地都尉卬上以胡寇为意乃卒复问唐曰公何以言吾不能用颇牧也唐对曰臣闻上古王者遣将也跪而推毂曰闑以内寡人制之闑以外将军制之【韦昭曰门中橛为闑师古曰音牛列反】军功爵赏皆决于外归而奏之此非空言也臣大父言李牧之为赵将居邉军市之租皆自用飨士赏赐决于外不从中覆也【师古曰覆谓覆白之也音芳目反】委任而责成功故李牧乃得尽其知能选车千三百乗彀骑万三千匹【师古曰彀张弩也音遘】百金之士十万【服防曰良士直百金也如淳曰黄金一斤直万言富家子弟可任使也师古曰百金喻其贵重耳服説是也】是以北逐单于破东胡灭澹林【郑氏曰澹音担石之担如淳曰胡也匈奴传曰晋北有澹林之胡楼烦之戎也师古曰澹音都甘反又音谈】西抑彊秦南支韩魏当是时赵几伯【师古曰几致于霸也伯读曰霸】后会赵王迁立【苏林曰赵幽王】其母倡也【师古曰倡乐家之女】用郭开谗而诛李牧令顔聚代之【○宋祁曰聚一作最】是以为秦所灭今臣窃闻魏尚为云中守军市租尽以给士卒出私养钱【服防曰私假钱也】五日壹杀牛以飨賔客军吏舍人是以匈奴逺避不近云中之塞虏尝一入尚帅车骑击之所杀甚众夫士卒尽家人子起田中从军安知尺籍伍符【李竒曰尺籍所以书军令伍符军士五五相保之符信也如淳曰汉军法曰吏卒斩首以尺籍书下县移郡令人故行不行夺劳二岁伍符亦什伍之符要节度也师古曰家人子谓庻人之家子也】终日力战斩首捕虏上功莫府一言不相应文吏以法绳之【○宋祁曰绳字上疑有纠字句似长而义具】其赏不行吏奉法必用愚以为陛下法太明赏太轻罚太重且云中守尚坐上功首虏差六级陛下下之吏削其爵罚作之繇此言之【师古曰繇读与由同】陛下虽得李牧不能用也臣诚愚触忌讳死罪文帝説【师古曰説读曰悦】是日令唐持节赦魏尚复以为云中守而拜唐为车骑都尉主中尉及郡国车士【服防曰车战之士也】十年景帝立以唐为楚相武帝即位求贤良举唐唐时年九十余不能为官乃以子遂为郎遂字王孙亦奇士魏尚槐里人也
　　汲黯字长孺濮阳人也其先有宠于古之衞君也【文颖曰六国时衞弱但称君也】至黯十世世为卿大夫以父任孝景时为太子洗马【孟康曰大臣任举其子弟为官】以严见惮武帝即位黯为谒者东粤相攻上使黯徃视之至呉而还报曰粤人相攻固其俗不足以辱天子使者河内失火烧千余家上使黯往视之还报曰家人失火屋比延烧【师古曰比近也言屋相近故连延而烧也比音频寐反】不足忧臣过河内河内贫人伤水旱万余家或父子相食臣谨以便宜持节发河内仓粟以振贫民请归节伏矫制辠【师古曰矫托也托奉制诏而行之】上贤而释之迁为荥阳令黯耻为令称疾归田里上闻乃召为中大夫以数切谏不得久留内迁为东海太守黯学黄老言治官民好清静择丞史任之【如淳曰择郡丞及史任之也郑当时为大司农官属丞史亦是也】责大指而已不细苛黯多病卧閤内不出嵗余东海大治称之上闻召为主爵都尉列于九卿治务在无为而已引大体不拘文法为人性倨少礼【师古曰倨简傲也音居庻反】靣折不能容人之过合已者善待之不合者弗能忍见士亦以此不附焉然好游侠任气节行修絜其谏犯主之顔色常慕傅伯爰盎之为人【应劭曰傅伯梁人为孝王将素抗直也】善灌夫郑当时及宗正刘弃疾亦以数直谏不得久居位是时太后弟武安侯田蚡为丞相中二千石拜谒蚡弗为礼黯见蚡未甞拜揖之上方招文学儒者上曰吾欲云云【张晏曰所言欲施仁义也师古曰云云犹言如此如此也史畧其辞耳】黯对曰陛下内多欲而外施仁义柰何欲效唐虞之治虖上怒变色而罢朝公卿皆为黯惧上退谓人曰甚矣汲黯之戆也羣臣或数黯【师古曰数责之音所具反】黯曰天子置公卿辅弼之臣寜令从谀承意防主于不谊虖且已在其位纵爱身柰辱朝廷何黯多病病且满三月上常赐告者数终不瘉【如淳曰杜钦所谓病满赐告诏恩也数者非一也师古曰数音所角反瘉与愈同】最后严助为请告上曰汲黯何如人也曰使黯任职居官亡以瘉人【师古曰瘉胜也读与愈同】然至其辅少主守成虽自谓贲育弗能夺也【师古曰孟贲夏育皆古之勇士也贲音奔】上曰然古有社稷之臣至如汲黯近之矣大将军青侍中上踞厠视之【如淳曰厠溷也孟康曰厠床邉侧也师古曰如説是也○刘奉世曰厠当从孟説古者见大臣则御坐为起然则踞厠者轻之也】丞相宴见上或时不冠至如见黯不冠不见也上甞坐武帐【应劭曰武帐织成帐为武士象也孟康曰今御武帐置兵阑五兵于帐中也师古曰孟説是也】黯前奏事上不冠望见黯避帷中使人可其奏其见敬礼如此张汤以更定律令为廷尉【师古曰更改也】黯质责汤于上前【师古曰质对之也】曰公为正卿上不能襃先帝之功业下不能化天下之邪心安国富民使囹圄空虚何空取高皇帝约束纷更之为【师古曰言何为乃纷乱而改更也】而公以此无种矣【师古曰言当诛及子孙也】黯时与汤论议汤辩常在文深小苛黯愤发骂曰天下谓刀笔吏不可为公卿果然必汤也令天下重足而立仄目而视矣【师古曰重累其足言惧甚也仄古侧字也】是时汉方征匈奴招懐四夷黯务少事间常言与胡和亲毋起兵【师古曰每因间隙而言也】上方乡儒术【师古曰乡读曰向】尊公孙及事益多吏民巧【○宋祁曰迁史作吏民巧弄】上分别文法汤等数决谳以幸而黯常毁儒而触等徒懐诈饰智以阿人主取容而刀笔之吏专深文巧诋【师古曰诋毁辱也音丁礼反】防人于罔以自为功上愈益贵汤汤心疾黯虽上亦不説也【师古曰説读曰悦】欲诛之以事【师古曰以事致其罪而诛也】为丞相廼言上曰右内史界部中多贵人宗室难治非素重臣弗能任请徙黯为右内史数歳官事不废大将军青既益尊姊为皇后然黯与亢礼或説黯曰自天子欲令羣臣下大将军【师古曰下音胡稼反】大将军尊贵诚重君不可以不拜黯曰夫以大将军有揖客反不重耶【师古曰言能降贵以礼士最为重也】大将军闻愈贤黯数请问以朝廷所疑遇黯加于平日淮南王谋反惮黯曰黯好直谏守节死义至説公孙等如发防耳【师古曰説音式鋭反】上既数征匈奴有功黯言益不用始黯列九卿矣而公孙张汤为小吏及汤稍贵与黯同位黯又非毁汤已而至丞相封侯汤御史大夫黯时丞史皆与同列或尊用过之黯褊心不能无少望【师古曰褊陿也望怨也】见上言曰陛下用羣臣如积薪耳后来者居上黯罢上曰人果不可以无学观汲黯之言日益甚矣【师古曰言其鄙俚也或曰积薪之言出曽子故云不可无学也】居无何匈奴浑邪王帅众来降【师古曰浑音胡昆反】汉发车三万乗县官亡钱从民贳马【师古曰賖买也】民或匿马马不具上怒欲斩长安令黯曰长安令亡罪独斩臣黯民乃肯出马且匈奴畔其主而降汉徐以县次传之何至令天下骚动罢中国甘心夷狄之人乎【师古曰罢读曰疲】上黙然后浑邪王至贾人与市者坐当死五百余人黯入请间见高门【晋灼曰三辅黄图未央宫中有高门殿也】曰夫匈奴攻当路塞絶和亲中国举兵诛之死伤不可胜计而费以钜万百数【师古曰即数百钜万也】臣愚以为陛下得胡人皆以为奴婢赐从军死者家卤获因与之以谢天下塞百姓之心【师古曰塞满也】今纵不能浑邪帅数万之众来虚府库赏赐发良民侍养若奉骄子愚民安知市买长安中而文吏绳以为防出财物如邉关乎【应劭曰防妄也律胡市吏民不得持兵器及鐡出闗虽于京师市买其法一也臣瓒曰无符传出入为阑也】陛下纵不能得匈奴之赢以谢天下【师古曰赢余也音戈成反】又以微文杀无知者五百余人臣窃为陛下弗取也上弗许曰吾久不闻汲黯之言今又复妄发矣后数月黯坐小法会赦免官于是黯隠于田园者数年会更立五铢钱民多盗铸钱者楚地尤甚上以为淮阳楚地之郊也【师古曰郊谓交道冲要之处也】召黯拜为淮阳太守黯伏谢不受印绶诏数强予然后奉诏召上殿黯泣曰臣自以为填沟壑不复见陛下【师古曰填音大贤反】不意陛下复收之臣常有狗马之心【师古曰思报效】今病力不能任郡事【师古曰力谓甚也】臣愿为中郎出入禁闼补过拾遗臣之愿也上曰君薄淮阳邪吾今召君矣【师古曰言后即召也】顾淮阳吏民不相得【师古曰顾谓思念也】吾徒得君重【师古曰徒但也重威重也】卧而治之黯既辞过大行李息曰黯弃逐居郡不得与朝廷议矣【师古曰与读曰豫】然御史大夫汤智足以距谏诈足以饰非非肯正为天下言专阿主意主意所不欲因而毁之主意所欲因而誉之好兴事舞文法【师古曰舞犹弄也】内懐诈以御主心外挟贼吏以为重公列九卿不早言之何【师古曰言何不早言也】公与之俱受其戮矣息畏汤终不敢言黯居郡如其故治淮阳政清后张汤败上闻黯与息言抵息罪令黯以诸侯相秩居淮阳【如淳曰诸侯王相在郡守上秩眞二千石律眞二千石月得百五十斛嵗凡得千八百石耳二千石月得百二十斛嵗凡得一千四百四十石耳】居淮阳十歳而卒卒后上以黯故官其弟仁至九卿子偃至诸侯相黯姊子司马安亦少与黯为太子洗马安文深巧善宦四至九卿以河南太守卒昆弟以安故同时至二千石十人濮阳段宏始事盖侯信【服防曰景帝王皇后凡也】信任宏【苏林曰任保举】官亦再至九卿然衞人仕者皆严惮汲黯出其下
　　郑当时字荘陈人也其先郑君尝事项籍籍死而属汉髙祖令诸故项籍臣名籍郑君独不奉诏诏尽拜名籍者为大夫而逐郑君郑君死孝文时当时以任侠自喜脱张羽于阸【服防曰梁孝王将楚相之弟也师古曰喜音许吏反脱音佗活反】声闻梁楚间孝景时为太子舍人每五日洗沬常置驿马长安诸郊【如淳曰郊交道四通处也以请賔客便臣瓒曰长安四靣郊祀之处闲静可以请賔客也师古曰二説皆非也此谓长安城外四靣之郊耳邑外谓之郊近郊二十里○刘奉世曰近郊乃三十里盖字误然不必分别逺近】请谢賔客夜以继日至明旦常恐不徧当时好黄老言其慕长者如恐不称【师古曰恐不称其意】自见年少官薄【○刘攽曰其慕长者礼意不称所自见即以为慊然自见当属上句】然其知友皆大父行天下有名之士也【师古曰大父谓祖父音胡浪反】武帝即位当时稍迁为鲁中尉济南太守江都相至九卿为右内史以武安魏其时议贬秩为詹事【师古曰议田蚡及窦婴事】迁为大司农当时为大吏戒门下客至亡贵贱亡留门下者【○宋祁曰卲本无下字】执賔主之礼以其贵下人性廉又不治产卬奉赐给诸公【师古曰卬音牛向反奉音扶用反】然其餽遗人不过具器食【师古曰犹今言一盘食也】每朝上间説未尝不言天下长者【师古曰天子间隙之时其所称説皆言长者也】其推毂士及官属丞史诚有味其言也【师古曰推毂言荐举人如推毂之运转也有味者其言甚羙也】常引以为贤于已未尝名吏与官属言若恐伤之闻人之善言进之上唯恐后山东诸公以此翕然称郑荘使视决河自请治行五日【如淳曰治行谓荘严】上曰吾闻郑荘行千里不赍粮治行者何也然当时在朝常趋和承意【师古曰趋读曰趣趣向也和音胡卧反】不敢甚斥臧否汉征匈奴招四夷天下费多财用益屈【师古曰屈尽也音其勿反】当时为大司农任人賔客僦【晋灼曰当时为大司农而任使其賔客辜较作僦也师古曰僦谓受顾赁而载运也言当时保任其賔客于司农载运也僦音子就反】入多逋负司马安为淮阳太守发其事当时以此陷罪赎为庻人顷之守长史【如淳曰丞相长史也】迁汝南太守数嵗以官卒昆弟以当时故至二千石者六七人当时始与汲黯列为九卿内行修两人中废賔客益落【师古曰落散也】当时死家亡余财先是下邽翟公为廷尉【苏林曰邽音圭京兆县名也】賔客亦塡门【师古曰塡满也音田】及废门外可设爵罗【师古曰言其寂静无人行也】后复为廷尉客欲往翟公大署其门【师古曰署谓书之】曰一死一生乃知交情一贫一富乃知交态一贵一贱交情乃见【师古曰见音胡电反】
　　赞曰张释之之守法冯唐之论将汲黯之正直郑当时之推士不如是亦何以成名哉子以为孝文亲诎帝尊以信亚夫之军【师古曰子谓雄也信读曰伸】曷为不能用颇牧彼将有激云尔【师古曰谓冯唐欲理魏尚故以此言激文帝也】






　　前汉书卷五十
　　前汉书卷五十考证
　　张释之传尉左右视尽不能对注视其属官尽不能对○胡三省曰盖帝问之而不能对故仓皇失措而左右视也顔注非
　　然以顺逆为基○按基字史记作差文义甚明
　　与梁相山都侯王恬启○宋祁曰启作咸○【臣召南】按如宋説则咸字属下文为句也但山都侯自名恬启史无截去人名一字之理史记以避景帝讳作王恬开注徐广曰汉书作启即知本文作王恬启矣宋説无谓
　　冯唐传为即中署长○史记作为中郎署长又父老何自为郎父老知之乎史记并无老字
　　赵将李齐○胡三省曰钜鹿之战当是秦将王离围钜鹿时
　　军市之租○索隠曰军中立市市有税即租也
　　汲黯传至黯十世○【臣召南】按史记作七世又治官民史记作治官理民此传于史记本文字句多所删节处如严助言黯辅少主守城深坚招之不来麾之不去虽自谓贲育弗能夺也汉书改守城为守成又删深坚以下二句黯言以微文杀无知者五百余人是所谓庇其叶而伤其枝者也汉书删去是所谓一句皆不如本文逺甚
　　召为主爵都尉○【臣召南】按公卿表黯以建元六年为主爵都尉十一年徙为右内史元朔五年也主爵都尉掌列侯
　　居淮阳十嵗而卒○史记作七嵗
　　郑当时传迁为大司农○【臣召南】按史记作迁为大农令是也当时为大农令在元光中至太初元年始改曰大司农此史文偶然失检处也
　　下邽翟公为廷尉○【臣召南】按公卿表翟公为廷尉在元光五年
　　前汉书卷五十考证
<史部,正史类,前汉书>
　　钦定四库全书
　　前汉书卷五十一
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　贾邹枚路传第二十一
　　贾山颍川人也祖父袪故魏王时博士弟子也【师古曰六国时魏也】山受学祛所言渉猎书记不能为醇儒【师古曰渉若渉水猎若猎兽言歴览之不专精也醇者不杂也】尝给事颍隂侯为骑【师古曰为骑者常骑马而从也】孝文时言治乱之道借秦为谕名曰至言其辞曰臣闻为人臣者尽忠竭愚以直谏主不避死亡之诛者臣山是也臣不敢以久逺谕愿借秦以为谕唯陛下少加意焉夫布衣韦带之士【师古曰言贫贱之人也韦带以单韦为带无饰也○宋祁曰韦带南本浙本作革带】修身于内成名于外而使后世不絶息至秦则不然贵为天子富有天下赋敛重数百姓任罢【师古曰数屡也任谓役事也罢读曰疲任疲言疲于役使也】赭衣半道羣盗满山【师古曰犯罪者则衣赭衣行道之人半着赭衣言被罪者众也盗贼皆依山为阻故云满山也】使天下之人戴目而视倾耳而听【师古曰戴目者言常逺视有异志也倾耳而听言乐祸乱也】一夫大謼天下向应者陈胜是也【师古曰謼字与呼同謼呌也音火故反向读曰响】秦非徒如此也起咸阳而西至雍离宫三百【师古曰凡言离宫者皆谓于别处置之非常所居也】钟鼓帷帐不移而具又为阿房之殿殿髙数十仞【师古曰阿房者言殿之四阿皆为房也一説大陵曰阿言其殿髙若于阿上为房也房字或作旁説云始皇作此殿未有名以其去咸阳近且号阿旁阿近也八尺曰仞】东西五里南北千歩从车罗骑四马骛驰旌旗不桡【师古曰桡屈也言庭之广大殿之髙敞众骑驰骛无所廹触建立旌旗不屈挠挠音女孝反○宋祁曰注屈桡下当有也字】为宫室之丽至于此使其后世曾不得聚庐而托处焉为驰道于天下东穷燕齐南极呉楚江湖之上濒海之观毕至【师古曰濒水涯也濒海谓缘海之边也毕尽也濒音频又音宾字或作濵音义同】道广五十歩三文而树厚筑其外隠以金椎【服防曰作壁如甬道隠筑也以铁椎筑之师古曰筑令坚实而使隆髙耳不为甬壁也隠音于靳反】树以青松为驰道之丽至于此使其后世曾不得邪径而托足焉死葬乎骊山吏徒数十万人【师古曰吏以督领徒以役作也○宋祁曰乎当作虖】旷日十年【师古曰旷空也废也言为重役空废时日积年嵗也】下彻三泉【师古曰三重之泉言其深也】合采金石冶铜锢其内桼涂其外【师古曰锢谓铸而合之也音固】被以珠玉饰以翡翠【应劭曰雄曰翡雌曰翠臣瓒曰异物志云翡色赤而大于翠师古曰鸟各别类非雄雌异名也被音皮义反】中成观游上成山林为葬薶之侈至于此使其后世曾不得蓬颗蔽而托葬焉【服防曰谓块墣作冢喻小也臣瓒曰蓬颗犹祼颗小冢也晋灼曰东北人名土块为蓬颗师古曰诸家之説皆非颗谓土块颗言块上生蓬者耳举此以对冢上山林故言蓬颗蔽冢也颗音口果反】秦以熊罴之力虎狼之心蚕食诸侯并吞海内而不笃礼义【师古曰笃厚也】故天殃已加矣臣昧死以闻愿陛下少留意而详择其中【师古曰中音竹仲反】臣闻忠臣之事君也言切直则不用而身危不切直则不可以眀道故切直之言眀主所欲急闻忠臣之所以蒙死而竭知也【师古曰防冐犯也】地之硗者虽有善种不能生焉【师古曰硗埆瘠薄也硗音口交反】江臯河濒虽有恶种无不猥大【李奇曰臯水边淤地也师古曰猥盛也】昔者夏商之季世虽闗龙逄箕子比干之贤身死亡而道不用【服防曰闗龙逄桀之忠臣也师古曰比干谏纣而纣杀之论语曰微子去之箕子为之奴比干谏而死】文王之时豪俊之士皆得竭其智刍荛采薪之人皆得尽其力【师古曰刍刈草也荛草薪也言执贱役者也大雅板之诗曰询于刍荛】此周之所以兴也故地之羙者善养禾君之仁者善养士雷霆之所击无不摧折者【师古曰霆疾雷也音廷】万钧之所压无不糜灭者今人主之威非特雷霆也【师古曰特独也】埶重非特万钧也开道而求谏和顔色而受之用其言而显其身士犹恐惧而不敢自尽又廼况于纵欲恣行暴虐恶闻其过乎【○宋祁曰乎当作虖】震之以威压之以重【师古曰震动也】则虽有尧舜之智孟贲之勇岂有不摧折者哉【师古曰孟贲古之勇士贲音奔】如此则人主不得闻其过失矣弗闻则社稷危矣古者圣王之制史在前书过失工诵箴谏【李竒曰古有诵诗之工记过之史常在君侧也师古曰箴戒也音之林反】瞽诵诗谏【师古曰瞽无目之人】公卿比谏【李奇曰相亲比而谏也或曰比方事类以谏也师古曰比方是也】士传言谏过庶人谤于道商旅议于市【师古曰旅众也】然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执酱而餽执爵而酳【师古曰餽字与馈同进食曰餽酳者少少饮酒谓食已而荡口也音】祝防在前祝鲠在后【师古曰防古饐字谓食不下也以老人好饐鲠故为备祝以祝之○宋祁曰防当作】公卿奉杖大夫进履举贤以自辅弼求修正之士使直谏【师古曰修正谓修身正行者】故以天子之尊尊养三老视孝也【师古曰视读曰示】立辅弼之臣者恐骄也置直谏之士者恐不得闻其过也学问至于刍荛者求善无餍也商人庶人诽谤已而改之从善无不听也昔者秦政力并万国富有天下破六国以为郡县筑长城以为闗塞秦地之固大小之埶轻重之权其与一家之富一夫之彊胡可胜计也【师古曰胡何也胜尽也】然而兵破于陈渉地夺于刘氏者何也秦王贪狼暴虐残贼天下穷困万民以适其欲也【师古曰适快也】昔者周盖千八百国以九州之民养千八百国之君用民之力不过嵗三日什一而籍【师古曰什一谓十分之中公取一也籍借也谓借人力也一曰为簿籍而税之】君有余财民有余力而颂声作【师古曰颂者六诗之一羙盛徳之形容盖帝王之嘉致】秦皇帝以千八百国之民自养力罢不能胜其役财尽不能胜其求【师古曰胜堪也罢读曰疲以下亦同】一君之身耳所以自养者驰骋弋猎之娯天下弗能供也【师古曰弋缴射也】劳罢者不得休息饥寒者不得衣食亡罪而死刑者无所告诉人与之为怨家与之为雠【师古曰言人人为怨家家为雠】故天下坏也秦皇帝身在之时天下已坏矣而弗自知也秦皇帝东廵狩至防稽琅邪刻石着其功自以为过尧舜统【如淳曰统继也尧舜子不才不能长世而秦自以过尧舜可至万世也师古曰此说非也统治也言自羙功德治理天下过于尧舜也其下乃言以一至万之事】县石铸钟虡【服防曰县石以为磬也苏林曰秦欲平天下法使轻重如石之在称也师古曰二说皆非也县称也石百二十斤称铜铁之斤石以铸钟虡言其奢泰也虡猛兽之名谓钟鼔之柎饰为此兽虡音钜】筛土筑阿房之宫【师古曰筛以竹簁为之筛音师簁音山尔反】自以为万世有天下也古者圣王作諡三四十世耳虽尧舜禹汤文武絫世广徳【师古曰絫古累字】以为子孙基业无过二三十世者也【张晏曰夏十七世殷三十一世周三十六世】秦皇帝曰死而以諡法是父子名号有时相袭也以一至万则世世不相复也【师古曰复重也音扶目反】故死而号曰始皇帝其次曰二世皇帝者欲以一至万也秦皇帝计其功徳度其后嗣世世无穷【师古曰度音大各反】然身死才数月耳【师古曰才音财暂也浅也】天下四靣而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士纵恣行诛退诽谤之人杀直谏之士是以道谀媮合茍容【师古曰道读曰导导引主意于邪也媮奥偷同】比其徳则贤于尧舜课其功则贤于汤武天下已溃而莫之告也【师古曰水旁决曰溃言天下之坏如水溃】诗曰匪言不能胡此畏忌听言则对譛言则退此之谓也【师古曰此大雅桑柔之篇也言贤者见事之是非非不能分别言之而不言者何也此但畏忌犯顔得罪罚也又言言而见听则悉意荅对不见信受则屏退也今诗本云听言则对诵言如醉説者又别为义与此不同○宋祁曰注文又言言而见听南本浙本并无一言字余谓当存二言字】又曰济济多士文王以宁【师古曰此大雅文王之篇也济济多威仪也此言文王以多士之故能安天下也】天下未尝亡士也然而文王独言以宁者何也文王好仁则仁兴得士而敬之则士用用之有礼义【○宋祁曰礼义下语未属疑文不足】故不致其爱敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亡数【师古曰言心实忧念之不为礼饰也】死则往吊哭之临其小敛大敛已棺涂而后为之服锡衰麻绖【师古曰已棺谓已大敛也涂谓涂殡也锡衰十五升布无事其缕者也棺音工唤反】而三临其丧未敛不饮酒食肉未葬不举乐当宗庙之祭而死为之废乐故古之君人者于其臣也可谓尽礼矣服法服端容貌正顔色然后见之故臣下莫敢不竭力尽死以报其上功德立于后世而令闻不亡也【师古曰令善也闻谓声之闻也】今陛下念思祖考术追厥功【师古曰术亦作述】图所以昭光洪业休徳【师古曰图谋也休美也】使天下举贤良方正之士天下皆防防焉【师古曰防读与欣同】曰将兴尧舜之道三王之功矣天下之士莫不精白以承休德【师古曰厉精而为洁白也】今方正之士皆在朝廷矣又选其贤者使为常侍诸吏与之驰射猎【师古曰与驱同】一日再三出臣恐朝廷之解弛【师古曰解读曰懈弛放也音式尔反○宋祁曰江浙本廷作臣】百官之堕于事也诸侯闻之又必怠于政矣陛下即位亲自勉以厚天下损食膳不听乐减外徭卫卒止嵗贡省廏马以赋县传【师古曰赋给与也传音张恋反】去诸苑以赋农夫出帛十万余匹以振贫民礼髙年九十者一子不事八十者二算不事【师古曰一子不事蠲其赋役二算不事免二口之算赋也】赐天下男子爵大臣皆至公卿发御府金赐大臣宗族亡不被泽者赦罪人怜其亡髪赐之巾怜其衣赭【师古曰衣音于既反】书其背父子兄弟相见也而赐之衣平狱缓刑天下莫不説喜【师古曰说读曰悦】是以元年膏雨降五谷登此天之所以相陛下也【师古曰相助也】刑轻于它时而犯法者寡衣食多于前年而盗贼少此天下之所以顺陛下也【师古曰天下之人也】臣闻山东吏布诏令民虽老羸疾扶杖而往聼之愿少须臾母死思见徳化之成也今功业方就名闻方昭四方乡风【师古曰乡读曰向】今从豪俊之臣方正之士直与之日日猎射击兔伐狐【○宋祁曰兎疑作莵】以伤大业絶天下之望臣窃悼之诗曰靡不有初鲜克有终【师古曰此大雅荡之诗也言人初始皆庶防于善道而少有能终之者】臣不胜大愿愿少衰射猎以夏嵗二月定明堂造太学修先王之道【师古曰时以十月为嵗首则谓夏正之二月为五月今欲定制度循于古法故特云用夏嵗二月也夏音胡雅反】风行俗成万世之基定然后唯陛下所幸耳【师古曰言乃可恣意也】古者大臣不媟【师古曰媟狎也音息列反】故君子不常见其齐严之色肃敬之容【师古曰见显示也音胡电反】大臣不得与宴游【师古曰安息曰宴与读曰豫】方正修絜之士不得从射猎使皆务其方以髙其节【师古曰方道也一曰方谓亷隅也】则羣臣莫敢不正身修行尽心以称大礼【师古曰称副也】如此则陛下之道尊敬功业施于四海垂于万世子孙矣诚不如此则行日坏而荣日灭矣夫士修之于家而坏之于天子之廷臣窃愍之陛下与众臣宴游与大臣方正朝廷论议夫游不失乐朝不失礼议不失计轨事之大者也【师古曰谓法度也】其后文帝除铸钱令山复上书谏以为变先帝法非是又诵淮南王无大罪【○宋祁曰诵疑作讼诵是诵说字非是】宜急令反国又言柴唐子为不善足以戒【邓展曰淮南传棘蒲侯柴武太子柴竒与士伍开章谋反】章下诘责【师古曰以其所上之章令有司诘问】对以为钱者亡用器也而可以易富贵富贵者人主之操柄也【师古曰操持也音千高反】令民为之是与人主共操柄不可长也【师古曰长谓畜养也言此事宜速禁絶不可畜养】其言多激切善指事意然终不加罚所以广谏争之路也其后复禁铸钱云
　　邹阳齐人也汉兴诸侯王皆自治民聘贤呉王濞招致四方游士阳与呉严忌枚乘等俱仕呉皆以文辩著名久之呉王以太子事怨望称疾不朝隂有邪谋阳奏书谏为其事尙隐恶指斥言故先引秦为谕因道胡越齐赵淮南之难然后廼致其意其辞曰臣闻秦倚曲台之宫【应劭曰始皇帝所治处也若汉家未央宫师古曰倚恃也音于绮反】悬衡天下【服防曰闗西为衡应劭曰衡平也如淳曰衡犹称之衡也言其悬法度于其上也师古曰此说秦自以为威力彊固非论平法也下又言陈胜连从兵之据则是説从横之事耳服释是也】画地而不犯兵加胡越【师古曰画地不犯者法制之行也】至其晩节末路张耳陈胜连从兵之据【师古曰从音子容反】以叩函谷咸阳遂危【师古曰叩击也】何则列郡不相亲万室不相救也今胡数渉北河之外上覆飞鸟下不见伏菟【苏林曰言胡来人马之盛扬尘上覆飞鸟下不见伏菟也一曰覆尽也言上射飞鸟下尽伏莬也师古曰覆尽是也音方目反○刘奉世曰自胡渉北河以下苏説最近之阳已知赵连匈奴呉交越不欲斥言故谬其辞而云胡攻赵越攻吴四国有怨救兵不専汉梁淮阳不能助已欲吴王晓其谬辞也然文意僻澁故不可通】鬭城不休救兵不止死者相随辇车相属【师古曰属连也音之欲反○宋祁曰不止姚本作不至】转粟流输千里不绝何则彊赵责于河间【应劭曰赵幽王为吕后所幽死文帝立其长子遂为赵王取赵之河间立遂弟辟疆为河间王至子哀王无嗣国除遂欲复还得河间】六齐望于惠后【孟康曰髙后割齐济南郡为吕台奉邑又割琅邪郡封营陵侯刘泽为琅邪王文帝乃立悼惠王六子为王言六齐不保今日之恩而追怨恵帝与吕后也一説惠帝二年悼惠王入朝吕后欲鸩杀之献城阳郡尊鲁元公主得免六子以此怨之】城阳顾于卢博【孟康曰城阳王喜也喜父章与弟兴居讨诸吕有功本当尽以赵地王章梁地王兴居文帝闻其欲立齐王更以二郡王之章失职嵗余薨兴居诛死卢博济北王治处喜顾念而怨也】三淮南之心思坟墓【张晏曰淮南厉王三子为三王念其父见迁杀思墓故报怨也师古曰三子为王谓淮南衡山济北也○宋祁曰别本注文自张晏至墓故漏此二十一字故报怨当作欲报怨】大王不忧臣恐救兵之不专【孟康曰不专救汉也如淳曰皆自私怨宿忿不能为呉也若吴举兵反天子来讨谓四国但有意不敢相救也师古曰二说皆非也言诸国各有私怨欲申其志不肯专为吴非不敢相救也】胡马遂进窥于邯郸越水长沙还舟青阳【张晏曰青阳地名还舟聚舟船也言胡为赵难越为吴难不可恃也○刘奉世曰越水长沙者阳盖谬言越先以水军攻长沙而后还舟侵吴也下文云水章邯是其为文如此青阳呉地】虽使梁并淮阳之兵下淮东越广陵以遏越人之粮汉亦折西河而下北守漳水以辅大国胡亦益进越亦益深此臣之所为大王患也【应劭曰时赵王遂北连匈奴吴王濞素事三越故邹阳微言胡越亦自受敌救兵之不专也胡马故曰进越水故曰深苏林曰折截也阳知呉王隂连结齐赵淮南胡越欲谏不敢指斥言故陈胡越之难齐赵之怨微言梁并淮阳絶越人之粮汉折西河以辅大国以破难其计欲隐其辞故谬言胡益进越益深为大王患之以错乱其语若吴为忧助汉者也自此以下乃致其意焉师古曰苏说是也】臣闻交龙襄首奋翼则浮云出流雾雨咸集【师古曰襄举也○宋祁曰南本徐锴改交为蛟】圣王底节修徳则游谈之士归义思名【师古曰底厉也音指】今臣尽智毕议易精极虑【如淳曰改易精思以极尽谋虑也】则无国不可奸【师古曰奸音干】饰固陋之心则何王之门不可曵长裾乎然臣所以歴数王之朝背淮千里而自致者非恶臣国而乐吴民也窃髙下风之行尤説大王之义【师古曰言在下风侧聼髙尙羙悦大王之行义也说读曰悦】故愿大王之无忽察聼其志臣闻鸷鸟絫百不如一鹗【孟康曰鹗大雕也如淳曰鸷鸟比诸侯鹗比天子师古曰鸷击之鸟鹰鹯之属也鹗自大鸟而鸷者耳非雕也絫古累字鹗音愕】夫全赵之时【服防曰全赵赵未分之时】武力鼎士服丛台之下者一旦成市【师古曰袨服盛服也鼎士举鼎之士也丛台赵王之台也在邯郸袨音州县之县】而不能止幽王之湛患【师古曰幽王谓赵幽王友也湛读曰沈沈患言幽王为吕后所幽死】淮南连山东之侠死士盈朝不能还厉王之西也【师古曰厉王淮南厉王长也西谓废迁严道而死于雍也】然而计议不得虽诸贲不能安其位亦明矣【师古曰诸谓专诸贲谓孟贲皆古勇士也】故愿大王审画而已【师古曰画计也音获】始孝文皇帝据闗入立寒心销志不眀求衣【张晏曰据函谷闗立为天子诸国闻文帝入闗为之寒心散志也求衣夜索衣着不及待明意不安也臣瓒曰文帝入闗而立以天下多难故乃寒心战栗未明而起师古曰瓒说是也】自立天子之后使东牟朱虚东褒义父之后【应劭曰天下已定文帝遣朱虚侯章东喻齐王嘉其首举兵欲诛诸吕犹春秋褒邾仪父也师古曰立天子谓立为天子也义读曰仪父读曰甫】深割婴儿王之【应劭曰封齐王六子为王其中有小小婴儿者文帝于骨肉厚也或曰皇子武为代王参为太原王揖为梁王师古曰或说是也○刘奉世曰使东牟朱虚东言其东使就王封也而义父者似谓悼惠而不可考据褒其后故封其子皆为王封时有防者故举言婴儿也下文自言梁代淮阳文三子是矣则知此或说非也】壤子王梁代【如淳曰文帝之二子晋灼曰雄方言梁益之间所爱谓其肥盛曰壤或曰言深割婴儿王之壤壤土也壤字当上属也师古曰或说非也○宋祁曰注文江浙本谓作讳于理最切言谓者漫而无綂】益以淮阳卒仆济北囚弟于雍者岂非象新垣平等哉【应劭曰仆僵仆也济北王兴居反见诛囚弟于雍者淮南王长有罪见徙死于雍所以然者坐二国有奸臣如新垣平等劝王其反师古曰仆音赴】今天子新据先帝之遗业左规山东右制闗中变权易埶大臣难知大王弗察臣恐周鼎复起于汉新垣过计于朝【如淳曰新垣平诈言鼎在泗水中臣望东北汾隂有金寳气鼎其在乎弗迎则不至为吴计者犹新垣平之言周鼎终不可得也服防曰过误也】则我呉遗嗣不可期于世矣【师古曰言呉当绝灭无遗嗣也】髙皇帝烧栈道水章邯【应劭曰章邯为雍王髙祖以水灌其城破之也】兵不留行【师古曰言无所稽留不废于行】收弊民之倦东驰函谷西楚大破【张晏曰项羽自号西楚霸王】水攻则章邯以亡其城陆击则荆王以失其地【如淳曰荆亦楚也谓项羽败走】此皆国家之不防者也【应劭曰言不可庶防也李奇曰不但防微乃着见也或曰防危也此数事于国家皆无危险之虑也师古曰言汉朝之安诸侯不当妄起邪意应说是也○刘攽曰防读曰冀】愿大王孰察之呉王不内其言【○宋祁曰内疑作纳】是时景帝少弟梁孝王贵盛亦待士于是邹阳枚乘严忌知吴不可説皆去之梁从孝王防阳为人有智畧忼慨不茍合【师古曰忼音口朗反】介于羊胜公孙诡之间【师古曰介谓间厠也】胜等疾阳恶之孝王【师古曰恶谓谗毁也其下亦同】孝王怒下阳吏将杀之阳客游以谗见禽恐死而负絫【师古曰絫音力瑞反】廼从狱中上书曰臣闻忠无不报信不见疑臣常以为然徒虚语耳昔荆轲慕燕丹之义白虹贯日太子畏之【应劭曰燕太子丹质于秦始皇遇之无礼丹亡去厚养荆轲令西刺秦王精诚感天白虹为之贯日也如淳曰白虹兵象日为君为燕丹表可克之兆师古曰精诚若斯太子尚畏而不信也太白食昴义亦如之】卫先生为秦画长平之事太白食昴昭王疑之【苏林曰白起为秦伐赵破长平军欲遂灭赵遣卫先生说昭王益兵粮为应侯所害事用不成其精诚上逹于天故太白为之食昴昴赵分也将有兵故太白食昴食干歴之也如淳曰太白天之将军】夫精变天地而信不谕两主岂不哀哉【○宋祁曰精字下疑有诚字】今臣尽忠竭诚毕议愿知【张晏曰尽其计议愿王知之】左右不明卒从吏讯为世所疑【师古曰言左右不明者不欲斥王也讯谓鞫问也音信】是使荆轲卫先生复起而燕秦不寤也愿大王孰察之昔玉人献寳楚王诛之【应劭曰卞和得玉璞献之武王王示玉人曰石也刖其右足武王殁复献文王玉人复曰石也则其左足至成王时抱其璞哭于郊乃使玉人攻之果得寳玉也○宋祁曰玉人南浙本并作玉尹】李斯竭忠胡亥极刑【张晏曰李斯谏二世以正而二世杀之具五刑】是以箕子阳狂接舆避世【张晏曰接舆楚贤人阳狂避世师古曰舆音弋于反】恐遭此患也愿大王察玉人李斯之意而后楚王胡亥之听【师古曰以谬聼为后后犹下也】毋使臣为箕子接舆所笑臣闻比干剖心子胥鸱夷【应劭曰呉王取马革为鸱夷受子胥沈之江鸱夷榼形师古曰鸱夷即今之盛酒鸱夷幐○宋祁曰幐字下当有也字】臣始不信廼今知之愿大王孰察少加怜焉语曰有白头如新【孟康曰初相识至白头不相知○宋祁曰此注未安越本孟康作师古南本初相识作初不相识】倾盖如故【文頴曰倾盖犹交盖驻车也】何则知与不知也故樊于期逃秦之燕借荆轲首以奉丹事【张晏曰于期为秦将被谗走之燕始皇灭其家又重购之燕遣荆轲欲刺秦王于期自刎首令轲赍徃师古曰之往也借假也】王奢去齐之魏临城自刭以郤齐而存魏【孟康曰王奢齐臣也亡至魏其后齐伐魏奢登城谓齐将曰今君之来不过以奢故也义不茍生以为魏累遂自刭也】夫王奢樊于期非新于齐秦而故于燕魏也所以去二国死两君者行合于志慕义无穷也是以苏秦不信于天下为燕尾生【服防曰苏秦于秦不出其信于燕则出尾生之信也晋灼曰说齐宣王使还燕十城又令闵王厚葬以弊齐终死为燕也师古曰尾生古之信士守志亡躯故以为喻】白圭战亡六城为魏取中山【张晏曰白圭为中山将亡六城君欲杀之亡入魏文侯厚遇之还防中山】何则诚有以相知也苏秦相燕人恶之燕王燕王按劒而怒食以駃騠【孟康曰駃騠骏马也生七日而超其母敬重苏秦虽有谗谤而更食以珍竒之味师古曰食读曰飤駃音决騠音题】白圭显于中山【师古曰以防中山之功而尊显也】人恶之于魏文侯文侯赐以夜光之璧何则两主二臣剖心析肝相信【师古曰析分也】岂移于浮辞哉【师古曰不以浮说而移心】故女无羙恶入宫见妒士无贤不肖【○宋祁曰南本贤下有愚字衍字不可从】入朝见嫉昔司马喜膑脚于宋卒相中山【苏林曰六国时人被此刑也】范雎拉胁折齿于魏卒为应侯【应劭曰魏人也魏相魏齐疑其以国隂事告齐乃掠笞数百拉胁折齿师古曰后入秦为相封为应侯拉摧也音卢合反】此二人者皆信必然之画捐朋党之私挟孤独之交故不能自免于嫉妒之人也【师古曰言直道而行不求朋党之助谓忠信必可恃也画计也音获】是以申徒狄蹈雍之河【服防曰殷之末世介士也雍之河雍州之河也师古曰雍者河水溢出为小流也言狄初因蹈雍遂入大河也尔雅曰水自河出为雍又曰江有沲河有雍雍音于龙反服云雍州之河非也】徐衍负石入海【服防曰周之末世人也师古曰负石者欲速沈也】不容于世【○宋祁曰容字下一添身字】义不茍取比周于朝以移主上之心【师古曰比音频寐反】故百里奚乞食于道路缪公委之以政【应劭曰虞人也闻秦缪公贤欲往干之乏资乞食以自致也】甯戚饭牛车下桓公任之以国【应劭曰齐桓公夜出迎客甯戚疾击其牛角髙歌曰南山矸白石烂生不遭尧与舜禅短布单衣适至骭从昬饭牛薄夜半长夜曼曼何时旦桓公召与语说之以为大夫师古曰矸字与岸同骭胫也薄止也骭音下谏反曼音莫干反○宋祁曰注文髙字合作商韩昌黎诗云为我商声讴乃用此事也浙本亦作商作髙盖监本误刋耳】此二人者岂素宦于朝借誉于左右然后二主用之哉感于心合于行坚如胶桼昆弟不能离岂惑于众口哉故偏聼生奸独任成乱昔鲁聼季孙之说逐孔子【师古曰季孙鲁大夫季桓子也名斯论语云齐人归女乐季桓子受之三日不朝孔子行盖桓子故使定公受齐之女乐欲令去孔子也】宋任子冉之计囚墨翟【文頴曰子冉子罕也】夫以孔墨之辩不能自免于谗谀而二国以危何则众口铄金积毁销骨也【师古曰羙金见毁众共疑之数被烧鋉以至销铄谗佞之人肆其诈巧离散骨肉而不觉知】秦用戎人由余而伯中国【师古曰伯读曰霸】齐用越人子臧而彊威宣【师古曰齐之二王諡也】此二国岂系于俗牵于世系竒偏之浮辞哉公聼竝观埀明当世【师古曰公聼言不私也并观所见齐同也】故意合则胡越为兄弟由余子臧是矣不合则骨肉为雠敌朱象管蔡是矣【师古曰朱丹朱尧子象舜弟管蔡周之二叔也】今人主诚能用齐秦之明后宋鲁之聼则五伯不足侔而三王易为也【师古曰侔等也伯读曰霸○宋祁曰郭去而字一本为字下有比字】是以圣王觉寤捐子之之心而不说田常之贤【应劭曰燕王哙贤其相子之欲禅以燕国国乃大乱田常陈恒也齐简公悦之而杀简公今使人君去此心则国家安全也师古曰说读曰悦】封比干之后修孕妇之墓【应劭曰纣刳妊者观其胎产师古曰武王克商反其故政乃封修之】故功业覆于天下【师古曰覆犹被也】何则欲善亡厌也夫晋文亲其雠彊伯诸侯齐桓用其仇而一匡天下【张晏曰寺人勃鞮为晋献公逐文公斩其祛及文公即位用其言以免吕郄之难管仲射中桓公带钩而用为相师古曰伯读为霸下皆类此○宋祁曰注文郄当作郤】何则慈仁殷勤诚加于心不可以虚辞借也至夫秦用商鞅之法东弱韩魏立彊天下卒车裂之【师古曰卒终也】越用大夫种之谋禽劲吴而伯中国遂诛其身是以孙叔敖三去相而不悔【师古曰叔敖三为楚相而三去之狐丘之封人谓之曰吾闻处官久者士妬之禄厚者众怨之位尊者君恨之今相国有此三者而不得罪于楚之士众何也叔敖曰吾三相楚而身愈卑每益禄而施愈博位滋尊而礼愈恭是以不得罪于楚人也】于陵子仲辞三公为人灌园【师古曰于陵地名也子仲陈仲子也其先与齐同族兄戴为齐相仲子以为不义乃将妻子适楚居于于陵自谓于陵子仲楚王闻其贤使使者持金百镒聘之欲以为相仲子不许遂夫妻相与逃而为人灌园终身不屈其节】今人主诚能去骄傲之心懐可报之意披心腹见情素【师古曰见显示之也素谓心所向也】堕肝胆施徳厚【师古曰堕毁也音火规反】终与之穷达无爱于士【师古曰无所吝惜也】则桀之犬可使吠尧【○宋祁曰犬字当从浙本作狗则近古而语直】跖之客可使刺由【应劭曰盗跖之客为其人使刺由由许由也师古曰此言被之以恩则用命也】何况因万乘之权假圣王之资乎然则轲湛七族要离燔妻子岂足为大王道哉【应劭曰荆轲为燕刺秦始皇不成而死其族坐之湛没也吴王阖闾欲杀王子庆忌要离诈以罪亡令呉王燔其妻子要离走见庆忌以劒刺之张晏曰七族上至曽祖下至曽孙师古曰此说云湛七族无荆字也寻诸史籍荆轲无湛族之事不知阳所云者定何人也湛读曰沈○刘敞曰王充书言秦怨荆轲并杀其九族杀则是湛矣非必沈之水也宋祁曰淳化本作荆轲景祐本无荆字按浙本郭本去荆字云据注无荆字南本徐锴亦灭荆字】臣闻明月之珠夜光之璧以闇投人于道众莫不按劒相眄者何则无因而至前也蟠木根柢轮囷离竒【苏林曰柢音蔕张晏曰柢根下本也轮囷离竒委曲盘戾也师古曰蟠木屈曲之木也囷音去轮反离音力尔反竒音于绮反一曰离竒各读如本字】而为万乘器者以左右先为之容也【师古曰万乘器天子车舆之属也容谓雕刻加饰】故无因而至前虽出随珠和璧秪怨结而不见德【师古曰随国之侯见大蛇伤者疗而愈之蛇衔明珠以报其德故称随珠和氏之璧即卞和所献之玉耳秪适也音支】有人先游则枯木朽株树功而不忘【师古曰先游谓进纳之也树立也】今夫天下布衣穷居之士身在贫羸【师古曰衣食不充故羸痩也一曰羸谓无威力】虽蒙尧舜之术挟伊管之辩【师古曰伊伊尹管管仲】懐龙逄比干之意而素无根柢之容虽竭精神欲开忠于当世之君【师古曰开谓陈说也】则人主必袭按劒相眄之迹矣【师古曰袭重也言蹑其故迹也】是使布衣之士不得为枯木朽株之资也是以圣王制世御俗独化于陶钧之上【张晏曰陶家名模下圆转者为钧以其制器为大小比之于天也师古曰此说非也陶家名转者为钧盖取周回调钧耳言圣王制驭天下亦犹陶人转钧非陶家转象天也】而不牵乎卑辞之语不夺乎众多之口【师古曰夺者言欲行善道而为佞人夺其计也○宋祁曰浙本辞作乱】故秦皇帝任中庶子蒙之言【师古曰蒙者庶子名也今流俗书本蒙下辄加恬字非也】以信荆轲而匕首窃发【师古曰匕首短劒也其首类匕便于用也】周文王猎泾渭载吕尙归以王天下【应劭曰西伯出遇吕尚于渭之阳与语大悦因载归】秦信左右而亡周用乌集而王【师古曰言文王之得太公非因旧故若乌鸟之集】何则以其能越挛拘之语驰域外之议【师古曰挛音力全反】独观乎昭旷之道也【师古曰昭明也旷广也】今人主沈謟谀之辞牵帷廧之制【孟康曰言为左右便僻侍帷廧臣妾所见牵制矣】使不覊之士与牛骥同皁【师古曰不覊言才识髙逺不可覊系也皁也雄方言云梁宋齐楚燕之间谓曰皁皁音在早反】此鲍焦所以愤于世也【孟康曰周之介士也师古曰鲍焦怨时之不用已采蔬于道子贡难曰非其时而采其蔬此焦之有哉弃其蔬乃立枯于洛水之上蔬谓菜也】臣闻盛饰入朝者不以私污义底厉名号者不以利伤行【师古曰底厉言其自修亷隅若磨厉于石也】故里名胜母曾子不入【师古曰曽子至孝以胜母之名不顺故不入也】邑号朝歌墨子回车【晋灼曰纣作朝歌之音朝歌者不时也师古曰朝歌殷之邑名也淮南子云墨子非乐不入朝歌】今欲使天下寥廓之士笼于威重之权胁于位埶之贵【师古曰寥廓逺大之度也胁廹也寥音聊】回面污行以事謟谀之人【师古曰回邪也污不洁也音一故反或曰污曲也音一胡反】而求亲近于左右则士有伏死堀穴岩薮之中耳【师古曰堀与窟同泽无水曰薮】安有尽忠信而趋阙下者哉书奏孝王孝王立出之卒为上客初胜诡欲使王求为汉嗣王又尝上书愿赐容车之地径至长乐宫自使梁国士众筑作甬道朝太后爰盎等皆建以为不可【师古曰建谓立议】天子不许梁王怒令人刺杀盎上疑梁杀之使者冠盖相望责梁王梁王始与胜诡有谋阳争以为不可故见谗枚先生严夫子皆不敢谏【师古曰先生枚乘夫子严忌】及梁事败胜诡死孝王恐诛廼思阳言深辞谢之赍以千金令求方畧解罪于上者阳素知齐人王先生【师古曰素与相知也】年八十余多奇计即往见语以其事王先生曰难哉人主有私怨深怒欲施必行之诛诚难解也以太后之尊骨肉之亲犹不能止况臣下乎昔秦始皇有伏怒于太后羣臣谏而死者以十数得茅焦为廓大义【郑氏曰齐人也应劭曰茅焦谏云陛下车裂假父有嫉妬之心囊扑两弟有不慈之名迁母咸阳有不孝之行臣窃为陛下危之臣所言毕乃解衣趋镬始皇下殿左手接之曰先生起矣即迎太后遂为母子如初】始皇非能说其言也廼自强从之耳【师古曰说读曰悦】茅焦亦厪脱死如毛耳【师古曰厪少也言才免于死也厪音巨刃反】故事所以难者也今子欲安之乎【师古曰安焉也之往也】阳曰邹鲁守经学齐楚多辩知韩魏时有竒莭吾将歴问之王先生曰子行矣还过我而西邹阳行月余莫能为谋还过王先生曰臣将西矣为如何王先生曰吾先日欲献愚计以为众不可盖【师古曰盖覆蔽也】窃自薄陋不敢道也若子行必往见王长君士无过此者矣邹阳发寤于心曰敬诺辞去不过梁径至长安因客见王长君长君者王羙人兄也后封为盖侯邹阳留数日乘间而请曰【师古曰间谓空隙无事之时】臣非为长君无使令于前故来侍也【师古曰使令谓役使之人也令音力成反】愚戆窃不自料愿有谒也【师古曰料量也谒告也】长君跪曰幸甚阳曰窃闻长君弟得幸后宫天下无有【师古曰言独一耳无所比类也】而长君行迹多不循道理者今爰盎事即穷竟梁王恐诛如此则太后怫鬰泣血无所发怒【师古曰怫鬰蕴积也怫音佛】切齿侧目于贵臣矣臣恐长君危于絫卵【师古曰絫卵者言其将隤而破碎也】窃为足下忧之长君惧然曰将为之奈何【师古曰惧读曰瞿音居具反瞿然无守之貌】阳曰长君诚能精为上言之得毋竟梁事长君必固自结于太后太后厚德长君入于骨髓而长君之弟幸于两宫【如淳曰太后宫及帝宫也】金城之固也【师古曰言其荣宠无极不可坏故取喻于金城也】又有存亡继絶之功德布天下名施无穷愿长君深自计之昔者舜之弟象日以杀舜为事【师古曰言日日欲杀也】及舜立为天子封之于有卑【服防曰音畀予之畀也师古曰地名也音鼻今鼻亭是也在零陵】夫仁人之于兄弟无臧怒无宿怨厚亲爱而已是以后世称之鲁公子庆父使仆人杀子般【师古曰庆父庄公弟也子般庄公太子也仆人即邓扈乐也父读曰甫般字与班同】狱有所归【师古曰归罪于邓扈乐也】季友不探其情而诛焉【师古曰季友庆父之弟不探庆父本情而诛扈乐】庆父亲杀闵公季子缓追免贼【师古曰庆父出奔季友纵而不追免其贼乱之罪】春秋以为亲亲之道也【师古曰公羊之说也言季友亲其兄也】鲁哀姜薨于夷孔子曰齐桓公法而不谲以为过也【师古曰哀姜庄公夫人也滛于二叔而豫杀闵公齐人杀之于夷夷齐地也法而不谲者言守法而行不能用权以免其亲也】以是说天子徼幸梁事不奏长君曰诺乘闲入而言之及韩安国亦见长公主事果得不治初吴王濞与七国谋反及发齐济北两国城守不行汉既破吴齐王自杀不得立嗣【○刘奉世曰齐孝王自杀景帝闻之以为首善即立其子此云不得立嗣者盖尝有为此议者耳】济北王亦欲自杀幸全其妻子齐人公孙玃谓济北王曰【师古曰玃音俱畧反】臣请试为大王眀说梁王通意天子说而不用死未晩也公孙玃遂见梁王曰夫济北之地东接彊齐南牵吴越北胁燕赵此四分五裂之国【张晏曰四方受敌济北居中央为五晋灼曰四分即交五而裂如田字也】权不足以自守劲不足以扞宼【师古曰扞御也音胡旦反】又非有竒怪云以待难也【如淳曰非有竒材异计欲以为乱逆也但假权许吴以避其祸耳晋灼曰非有以怪异之心而城守须待变难而应吴也师古曰二説皆非也此言权谋劲力既不能扞守又无竒怪神灵可以御难恐不自全故坠言于吴也○宋祁曰徐锴改云作亡予谓云义安不须改】虽坠言于吴非其正计也【苏林曰坠犹失也】昔者郑祭仲许宋人立公子突以活其君非义也春秋记之为其以生易死以存易亡也【师古曰祭仲郑大夫祭足也事郑庄公为公娶邓曼生昭公故祭仲立之而宋大夫雍氏以女妻庄公而生突昭公既立宋人诱祭仲而执之曰不立突将死祭仲与宋人盟以厉公归而立之昭公奔卫言足胁于大国茍顺其心欲以全昭公也祭音侧界反○宋祁曰亡也邵本无也字】乡使济北见情实示不从之端【师古曰乡读曰向见谓显也】则吴必先歴齐毕济北【张晏曰歴过毕尽收济北之地】招燕赵而总之如此则山东之从结而无隙矣【师古曰从音子容反】今吴楚之王练诸侯之兵白徒之众【师古曰练选也与驱同白徒言素非军旅之人若今言白丁矣】西与天子争衡济北独底节坚守不下使吴失与而无助跬歩独进【师古曰半歩曰跬音空絫反○宋祁曰跬歩独进一作行义直可行】瓦解土崩破败而不救者未必非济北之力也夫以区区之济北而与诸侯争彊【师古曰区区小貌也】是以羔犊之弱而扞虎狼之敌也守职不桡可谓诚一矣【师古曰挠曲也音女教反○宋祁曰一当作壹】功义如此尙见疑于上胁肩低首絫足抚衿【师古曰胁翕也谓敛也】使有自悔不前之心【张晏曰悔不与吴西也】非社稷之利也臣恐藩臣守职者疑之臣窃料之【师古曰料量也】能歴西山径长乐抵未央攘而正议者独大王耳【师古曰西山谓崤及华山也抵至也攘郤也袂衣袖也攘袂犹今人云掉臂耳】上有全亡之功下有安百姓之名德沦于骨髓【师古曰沦入也】恩加于无穷愿大王留意详惟之【师古曰惟思也】孝王大说【师古曰说读曰悦】使人驰以闻济北王得不坐徙封于淄川也【○宋祁曰姚本及越本并无也字】
　　枚乘字叔淮隂人也为吴王濞郎中吴王之初怨望谋为逆也乘奏书谏曰臣闻得全者全昌失全者全亡舜无立锥之地以有天下禹无十户之聚以王诸侯【师古曰聚聚邑也音才喻反】汤武之土不过百里上不絶三光之明下不伤百姓之心者有王术也【师古曰德政和平上感天象则日月星辰无有错谬故言不絶三光之明也】故父子之道天性也忠臣不避重诛以直谏【师古曰言父子君臣其义一也】则事无遗策功流万世臣乘愿披腹心而效愚忠唯大王少加意念恻怛之心于臣乘言夫以一缕之任系千钧之重上县无极之髙下埀不测之渊虽甚愚之人犹知哀其将絶也马方骇鼓而惊之【师古曰骇亦惊也鼓击鼓也】系方絶又重镇之系絶于天不可复结队入深渊难以复出其出不出间不容发【苏林曰改计取福正在今日言其激切甚急也】能聼忠臣之言百举必脱【师古曰脱者免于祸也音土活反】必若所欲为危于絫卵难于上天变所欲为易于反掌安于泰山今欲极天命之夀敝无穷之乐究万乘之埶【师古曰敝尽也究竟也】不出反掌之易以居泰山之安而欲乘絫卵之危走上天之难【师古曰走趋向之也音奏】此愚臣之所以为大王惑也【○宋祁曰景德本云此愚臣之所大惑也无以为王三字】人性有畏其景而恶其迹者郤背而走【师古曰背音歩内反】迹愈多景愈疾不知就隂而止景灭迹絶欲人勿闻莫若勿言欲人勿知莫若勿为欲汤之凔【郑氏曰音凄怆之怆寒也○宋祁曰注文音字上当有凔字注须复文为训故必待凔字乃足】一人炊之百人扬之无益也【师古曰炊谓防火也】不如絶薪止火而已不絶之于彼而救之于此譬犹抱薪而救火也养由基楚之善射者也去杨叶百歩百发百中杨叶之大加百中焉可谓善射矣然其所止廼百歩之内耳比于臣乘未知操弓持矢也【师古曰乘自言所知者逺非止见百歩之中故谓由基为不晓射也】福生有基祸生有胎【服防曰基胎皆始也】纳其基絶其胎祸何自来【师古曰纳犹藏也何自来言无所从来也】泰山之霤穿石单极之防断干【孟康曰西方人名屋梁为极单一也一梁谓井鹿卢也言鹿卢为绠索久锲断井干也晋灼曰防古绠字也单尽也尽极之绠断干干井上四交之干常为汲索所契伤也师古曰晋说近之干者交木井上以为栏者也孟云鹿卢失其义矣防绠皆音鲠锲契皆刻也音口计反】水非石之钻索非木之锯渐靡使之然也【师古曰靡尽也】夫铢铢而称之至石必差寸寸而度之至文必过【郑氏曰石百二十斤张晏曰乘所转四万六千八十铢而至于石合而称之必有盈缩也师古曰言自小小以至于大数则有轻重不同也度音徒各反】石称丈量径而寡失【师古曰径直也】夫十围之木始生如蘖足可搔而絶手可擢而防【师古曰如蘖言若蘖之生牙也搔谓狐也搔音索髙反狐音荘交反】据其未生先其未形也磨砻底厉不见其损有时而尽【师古曰砻亦磨也底柔石也厉皂石也皆可以磨者砻音聋】种树畜养不见其益有时而大积德絫行不知其善有时而用弃义背理不知其恶有时而亡臣愿大王孰计而身行之此百世不易之道也吴王不纳乘等去而之梁从孝王游景帝即位御史大夫鼂错为汉定制度损削诸侯吴王遂与六国谋反举兵西乡【师古曰乡读曰向】以诛错为名汉闻之斩错以谢诸侯枚乘复说吴王【○刘攽曰此枚乘説呉王后是后人以呉事寓言尔故言齐王杀身等事不同又卭筰武帝始通此已云南距筰之塞益知其非】曰昔者秦西举胡戎之难北备榆中之闗【师古曰即今所谓榆闗也】南距筰之塞【师古曰筰西南夷也音力各反○宋祁曰筰当从艸下同】东当六国之从【师古曰从音子容反】六国乘信陵之籍【孟康曰魏公子无忌号信陵君无忌尝总五国却秦有地资也】明苏秦之约厉荆轲之威并力一心以备秦然秦卒禽六国灭其社稷而并天下是何也则地利不同而民轻重不等也今汉据全秦之地兼六国之众修戎狄之义【师古曰修恩义以抚戎狄】而南朝筰此其与秦地相什而民相百大王之所明知也【师古曰地十倍于秦众百倍于秦】今夫谗防之臣为大王计者不论骨肉之义民之轻重国之大小以为吴祸【师古曰言劝王之反则于吴为祸也】此臣所以为大王患也夫举吴兵以訾于汉【李竒曰訾量也师古曰音子私反】譬犹蝇蚋之附羣牛腐肉之齿利劒锋接必无事矣【师古曰蚋蚊属也齿谓当之也蚋音芮又音人悦反】天子闻吴率失职诸侯愿责先帝之遗约【师古曰失职谓被削黜失其常分】今汉亲诛其三公以谢前过是大王之威加于天下而功越于汤武也夫吴有诸侯之位而实富于天子有隐匿之名而居过于中国【师古曰隐匿谓僻在东南】夫汉并二十四郡十七诸侯方输错出运行数千里不絶于道其珍怪不如东山之府【张晏曰汉时有二十四郡十七诸侯王也四方更输错互更出攻也如淳曰东方诸郡以封王侯不以封者二十四耳时七国谋反其余不反者十七也东山呉王之府藏也师古曰二说皆非也言汉此时有二十四郡十七诸侯方轨而输杂出贡赋入于天子犹不如吴之富也】转粟西乡陆行不絶水行满河不如海陵之仓【如淳曰言汉京师仰须山东漕运以自给也晋灼曰海陵海中山为仓也臣瓒曰海陵县名也有吴太仓师古曰瓒说是也乡读曰向】修治上林杂以离宫积聚玩好圈守禽兽不如长洲之苑【服防曰呉苑孟康曰以江水洲为苑也韦昭曰长洲在吴东○宋祁曰注文呉苑字下当有也字】游曲台临上路不如朝夕之池【张晏曰曲台长安台临道上苏林曰吴以海水朝夕为池也师古曰三辅黄图未央宫有曲台殿○宋祁曰注文上字下当有也字】深壁髙垒副以闗城不如江淮之险此臣之所以为大王乐也【师古曰言其富饶及游晏之处逾天子也○宋祁曰景祐本无以字】今大王还兵疾归尙得十半【师古曰十分之中可兾五分无患故云尚得十半】不然汉知吴之有吞天下之心也赫然加怒遣羽林黄头循江而下【苏林曰羽林黄头郎习水战者也张晏曰天子舟立黄旄于其端也师古曰邓通以擢船为黄头郎苏説是也】袭大王之都鲁东海絶呉之饟道【师古曰饟古饷字】梁王饬车骑习战射【师古曰饬与勅同饬整也】积粟固守以备荥阳待吴之饥大王虽欲反都亦不得已【师古曰已语终之辞】夫三淮南之计不负其约【晋灼曰吴楚反皆守约不从也】齐王杀身以灭其迹【晋灼曰齐孝王将闾也吴楚反坚守距三国后栾布闻齐初与三国有谋欲伐之王惧自杀师古曰齐王传云吴楚已平齐王乃自杀今此枚乘谏书即已称之二传不同当有误者】四国不得出兵其郡【晋灼曰胶东胶西济北淄川王也发兵应呉楚皆见诛】赵囚邯郸【应劭曰汉将郦寄围赵王于邯郸与囚无异○刘奉世曰按诸传吴王正月先起兵二月败走中间五十日尔三国围齐三月不能下汉兵至乃引归解围而后齐王自杀则当在吴走后一月外事又乘此书云梁固守以待吴饥则是未饥以前安得已知齐王杀身与四国不得出兵及赵囚之详疑乘书非真事后追加之或传之者増之也】此不可掩亦已明矣【师古曰言事已彰著】大王已去千里之国而制于十里之内矣【师古曰梁下屯兵方十里也】张韩将北地【如淳曰张张羽韩韩安国也时皆仕梁北地良家子善骑射者也师古曰将北地者言将兵而处吴军之北以距吴非北地良家子也张羽韩安国不将汉兵如说非也】弓马宿左右【服防曰韩頽当也如淳曰宿军左右也后弓髙侯竟将轻骑絶吴粮道师古曰宿止也言弓髙所将之兵屯止于吴军左右也】兵不得下壁军不得大息臣窃哀之愿大王孰察焉吴王不用乘防卒见禽灭汉既平七国乘由是知名景帝召拜乘为农都尉乘久为大国上賔与英俊并游得其所好不乐郡吏以病去官复游梁梁客皆善属辞赋乘尤髙孝王薨乘归淮隂武帝自为太子闻乘名及即位乘年老廼以安车蒲轮徴乘【师古曰蒲轮以蒲裹轮○宋祁曰注末当有也字】道死【师古曰在道病死也】诏问乘子无能为文者后廼得其孽子臯【师古曰孽庶也】臯字少孺乘在梁时取臯母为小妻乘之东归也臯母不肯随乘乘怒分臯数千钱留与母居年十七上书梁共王【师古曰恭王名买孝王之子也】得召为郎三年为王使与冗从争【师古曰冗从散职之从王者也】见谗恶遇罪【师古曰恶谓冗从言其短恶之事】家室没入臯亡至长安防赦上书北阙自陈枚乘之子上得之大喜【○宋祁曰得之大喜越本无之字】召入见待诏臯因赋殿中诏使赋平乐馆善之拜为郎使匈奴臯不通经术诙笑类俳倡【李竒曰诙嘲也师古曰俳杂戱也倡乐人也诙音恢俳音排嘲竹交反○宋祁曰注文嘲南本作謿后人不识改从嘲耳】为赋颂好嫚戱【师古曰嫚亵污也音慢】以故得媟黩贵幸【师古曰媟狎也黩垢浊也音渎】比东方朔郭舍人等而不得比严助等得尊官【师古曰尊髙也】武帝春秋二十九廼得皇子羣臣喜故臯与东方朔作皇太子生赋及立皇子禖祝【师古曰礼记月令祀于髙禖髙禖求子之神也武帝晩得太子喜而立此禖祠而令臯作祭祝之文也○宋祁曰皇子禖祝浙本皇字下有太字】受诏所为皆不从故事重皇子也初卫皇后立臯奏赋以戒终【师古曰令慎终如始也】臯为赋善于朔也从行至甘泉雍河东东廵狩封泰山塞决河宣房游观三辅离宫馆临山泽弋猎射驭狗马蹵鞠刻镂【师古曰蹵足蹵之也鞠以韦为之中实以物蹵蹋为戯乐也蹵音千六反鞠音巨六反】上有所感輙使赋之为文疾受诏輙成故所赋者多司马相如善为文而迟故所作少而善于臯臯赋辞中自言为赋不如相如又言为赋廼俳见视如倡自悔类倡也故其赋有诋娸东方朔【如淳曰娸音欺诋犹刑辟也师古曰诋毁也娸丑也诋音丁礼反】又自诋娸其文骫骳曲随其事皆得其意【师古曰骫古委字也骳音被骫骳犹言屈曲也】颇诙笑不甚闲靡凡可读者百二十篇其尤嫚戱不可读者尚数十篇
　　路温舒字长君钜鹿东里人也父为里监门使温舒牧羊温舒取泽中蒲截以为牒编用写书【师古曰小简曰牒编聨次之】稍习善求为狱小吏因学律令转为狱史县中疑事皆问焉太守行县见而异之署决曹史又受春秋通大义举孝亷为山邑丞【苏林曰县名在常山晋灼曰地理志常山有石邑无山邑师古曰山邑不知其处今流俗书本云常山石邑丞后人妄加石字耳】坐法免复为郡吏元鳯中廷尉光以治诏狱请温舒署奏曹掾【师古曰光解光】守廷尉史防昭帝崩昌邑王贺废宣帝初即位温舒上书言宜尚徳缓刑其辞曰臣闻齐有无知之祸而桓公以兴晋有骊姬之难而文公用伯【师古曰伯读曰霸】近世赵王不终诸吕作乱而孝文为太宗繇是观之【师古曰繇读与由同】祸乱之作将以开圣人也故桓文扶防兴壊尊文武之业泽加百姓功润诸侯虽不及三王天下归仁焉文帝永思至悳以承天心崇仁义省刑罚通闗梁一逺近敬贤如大賔爱民如赤子内恕情之所安而施之于海内是以囹圄空虚天下太平夫继变化之后必有异旧之恩此贤圣所以昭天命也往者昭帝即世而无嗣大臣忧戚焦心合谋皆以昌邑尊亲援而立之【师古曰援引也音爰】然天不授命滛乱其心遂以自亡深察祸变之故廼皇天之所以开至圣也故大将军受命武帝股肱汉国【师古曰谓霍光】披肝胆决大计黜亡义立有徳辅天而行然后宗庙以安天下咸宁臣闻春秋正即位大一统而慎始也陛下初登至尊与天合符宜改前世之失正始受命之统涤烦文除民疾存亡继絶以应天意臣闻秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言【师古曰遏止也音一曷反】故盛服先生不用于世忠良切言皆鬰于胷【师古曰鬰积也】誉防之声日满于耳虚美熏心实祸蔽塞【师古曰熏气烝也音勲】此乃秦之所以亡天下也方今天下赖陛下恩厚亡金革之危饥寒之患父子夫妻勠力安家然太平未洽者狱乱之也夫狱者天下之大命也死者不可复生者不可复属【师古曰古絶字属连也音之欲反】书曰与其杀不辜宁失不经【师古曰虞书大禹谟载咎繇之言辜罪也经常也言人命至重治狱宜慎宁失不常之过不滥无罪之人所以崇寛恕也】今治狱吏则不然上下相以刻为明【师古曰与驱同】深者获公名平者多后患故治狱之吏皆欲人死非憎人也自安之道在人之死是以死人之血流离于市被刑之徒比肩而立大辟之计嵗以万数此仁圣之所以伤也【○宋祁曰所以伤也江浙本并无以字予谓存以则语缓而迂不如去之则句易了】太平之未洽凡以此也夫人情安则乐生痛则思死棰楚之下何求而不得故囚人不胜痛则饰辞以视之【师古曰视读曰示】吏治者利其然则指道以眀之上奏畏郤则鍜链而周内之【晋灼曰精熟周悉致之法中也师古曰郤退也畏为上所郤退郤音丘畧反】盖奏当之成【师古曰当谓处其罪也】虽咎繇聼之犹以为死有余辜【师古曰咎繇作士善聼狱讼故以为喻也】何则成练者众文致之罪明也是以狱吏专为深刻残贼而亡极媮为一切【如淳曰媮茍且也一切权时也】不顾国患此世之大贼也故俗语曰画地为狱议不入刻木为吏期不对【师古曰画狱木吏尚不入对况真实乎期犹必也议必不入对】此皆疾吏之风悲痛之辞也故天下之患莫深于狱败法乱正离亲塞道莫甚乎治狱之吏此所谓一尚存者也臣闻乌鸢之卵不毁而后皇集【师古曰鸢鸱也音弋全反】诽谤之罪不诛而后良言进故古人有言山薮臧疾川泽纳污瑾瑜匿恶国君含诟【师古曰春秋左氏传载晋大夫伯宗之辞诟耻也言山薮之有草木则毒害者居之川泽之形广大则能受于污浊人君之善御下亦当忍耻病也诟音垢】唯陛下除诽谤以招切言开天下之口广箴谏之路扫亡秦之失尊文武之悳省法制寛刑罚以废治狱则太平之风可兴于世永履和乐与天亡极天下幸甚【师古曰与天长久无穷极也】上善其言迁广阳私府长【师古曰藏钱之府天子曰少府诸侯曰私府长者其官之长也】内史举温舒文学髙第迁右扶风丞时诏书令公卿选可使匈奴者温舒上书愿给厮养骨方外以尽臣节【师古曰求为卒而随使至匈奴也】事下度辽将军范明友太仆杜延年问状罢归故官【师古曰以其言无可取故罢而遣归故官】久之迁临淮太守治有异迹卒于官温舒从祖父受歴数天文以为汉厄三七之间【张晏曰三七二百一十嵗也自汉初至哀帝元年二百一年也至平帝崩二百十一年】上封事以豫戒成帝时谷永亦言如此【师古曰永上书所谓渉三七之节絶者也】及王莾簒位欲章代汉之符着其语焉温舒子及孙皆至牧守大官
　　赞曰春秋鲁臧孙逹以礼谏君君子以为有后【师古曰臧孙逹鲁大夫臧哀伯也桓公取郜大鼎于宋哀伯谏之周内史闻之曰臧孙逹其有后于鲁乎君违不忘谏之以德也】贾山自下劘上【孟康曰劘谓剀切之音靡厉也师古曰剀也苏林曰劘音工来反】邹阳枚乘游于危国然卒免刑戮者以其言正也路温舒辞顺而意笃遂为世家宜哉【师古曰谓子孙为大官不絶】










　　前汉书卷五十一
　　前汉书卷五十一考证
　　贾山传尝给事颍隂侯为骑○胡三省曰颍隂侯灌婴也骑者在侯家为骑士
　　又言柴唐子为不善足以戒○【臣召南】按棘蒲侯柴武太子竒谋反见淮南王传此文应云柴武子疑唐字讹
　　邹阳传城阳顾于卢博注济北王治处○【臣召南】按地理志卢县济北王都博县则济北属县耳注当云卢博济北地
　　宋任子冉之计囚墨翟注文颍曰子冉子罕也○【臣召南】按子冉史记作子罕故文頴以为一人顾炎武曰子罕是鲁襄公时人墨翟在孔子之后子冉当另是一人文颍注非也又齐用越人子臧而强威宣史记作齐用越人蒙
　　故秦皇帝任中庶子蒙之言注蒙者庶子名也○顾炎武曰史记秦王宠臣中庶子蒙嘉为先言于秦王非蒙恬亦非蒙名传文脱嘉字耳
　　枚乘传枚乘复説吴王○顾炎武曰上云吴王不纳乘等去而之梁此云复説吴王盖吴王举兵之时乘已家居而复与之书不然无缘复説也
　　四国不得出兵其郡注晋灼曰胶东胶西济北淄川王也○【臣召南】按济北系济南之譌
　　路温舒传元鳯中廷尉光注师古曰光解光○【臣召南】按此李光也公卿表李光以元鳯六年为廷尉四年免师古以成哀间解光当之非是






　　前汉书卷五十一考证
　　钦定四库全书
　　前汉书卷五十二
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　窦田灌韩传第二十二
</div>
    <div class="pagination">
<a href="前汉书_page50.html">上一页</a><span>...</span><a href="前汉书_page46.html">46</a><a href="前汉书_page47.html">47</a><a href="前汉书_page48.html">48</a><a href="前汉书_page49.html">49</a><a href="前汉书_page50.html">50</a><span class="current-page">51</span><a href="前汉书_page52.html">52</a><a href="前汉书_page53.html">53</a><a href="前汉书_page54.html">54</a><a href="前汉书_page55.html">55</a><a href="前汉书_page56.html">56</a><span>...</span><a href="前汉书_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
