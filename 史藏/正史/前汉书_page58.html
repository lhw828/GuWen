<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 58 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 58 页/共 74 页
  </h1>
  <div class="content">
   梅福传昔成王以诸侯礼葬周公云云注师古曰尚书大传云云○【臣召南】按大传伏生所着其説王启金縢在周公既葬之后史记鲁世家即用其说与孔安国古文金縢之説不同
　　云敞传师事同县吴章章治尚书经为博士○儒林传吴章字伟君受尚书于许商
　　赞殷监不逺夏后所闻注师古曰谓梅福请封孔子后云云○顾炎武曰赞谓福引吕霍上官之事以规切王氏师古谓封孔子后非也











　　前汉书卷六十七考证
　　钦定四库全书
　　前汉书卷六十八
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　霍光金日防传第三十八
　　霍光字子孟票骑将军去病弟也父中孺河东平阳人也【师古曰中读曰仲】以县吏给事平阳侯家【师古曰县遣吏于侯家供事也】与侍者衞少儿私通而生去病中孺吏毕归家娶妇生光因絶不相闻久之少儿女弟子夫得幸于武帝立为皇后去病以皇后姊子贵幸旣壮大廼自知父为霍中孺未及求问防为票骑将军击匈奴道出河东河东太守郊迎负弩矢先驱【师古曰郊迎迎于郊界之上也先驱者导其路也】至平阳传舎遣吏迎霍中孺中孺趋入拜谒将军迎拜因跪曰去病不早自知为大人遗体也中孺扶服叩头【师古曰服音蒲北反】曰老臣得托命将军此天力也去病大为中孺买田宅奴婢而去还复过焉廼将光西至长安时年十余嵗任光为郎稍迁诸曹侍中去病死后光为奉车都尉光禄大夫出则奉车入侍左右出入禁闼二十余年【师古曰宫中小门谓之闼】小心谨慎未尝有过甚见亲信征和二年衞太子为江充所败而燕王旦广陵王胥皆多过失是时上年老宠姬钩弋赵倢伃有男【师古曰倢伃居钩弋宫故称之】上心欲以为嗣命大臣辅之察羣臣唯光任大重可属社稷【师古曰任堪也属委也任音壬属音之欲反】上廼使黄门画者画周公负成王朝诸侯以赐光【师古曰黄门之署职任亲近以供天子百物在焉故亦有画工】后元二年春上游五柞宫病笃光涕泣问曰如有不讳谁当嗣者【师古曰不讳言不可讳也】上曰君未谕前画意耶【师古曰谕晓也】立少子君行周公之事光顿首譲曰臣不如金日防日防亦曰臣外国人不如光上以光为大司马大将军日防为车骑将军及太仆上官桀为左将军捜粟都尉桑羊为御史大夫皆拜卧内牀下【师古曰于天子所卧牀前拜职】受遗诏辅少主明日武帝崩太子袭尊号是为孝昭皇帝帝年八嵗政事壹决于光先是后元年侍中仆射莽何罗与弟重合侯通谋为逆【师古曰莽音莫戸反】时光与金日防上官桀等共诛之功未录武帝病封玺书曰帝崩发书以从事遗诏封金日防为秺侯上官桀为安阳侯光为博陆侯【文颖曰博大陆平取其嘉名无此县也食邑北海河东城师古曰盖亦取乡聚之名以为国号非必县也公孙平津乡则是矣】皆以前捕反者功封时衞尉王莽子男忽侍中【师古曰即右将军王莽也其子名忽】语曰【师古曰谓宣唱之】帝病忽常在左右安得遗诏封三子事【师古曰安犹焉】羣儿自相贵耳光闻之切譲王莽【师古曰切深也譲责也】莽酖杀忽光为人沈静详审长财七尺三寸【师古曰财与才同】白晢疏眉目美须防【师古曰晢洁白也防頬毛也晳音先厯反防音人占反】毎出入下殿门止进有常处郎仆射窃识视之不失尺寸【师古曰识记也音式志反】其资性端正如此初辅幼主政自己出【师古曰自从也】天下想闻其风采【师古曰采文采】殿中尝有怪一夜羣臣相惊光召尚符玺郎【师古曰恐有变难故欲收取玺】郎不肯授光光欲夺之郎按劒曰臣头可得玺不可得也光甚谊之明日诏增此郎秩二等众庶莫不多光【师古曰多犹重也以此事为多足重也】光与左将军桀结防相亲光长女为桀子安妻有女年与帝相配【晋灼曰汉语光嫡妻东闾氏生安夫人昭后之母也】桀因帝姊鄂邑盖主内安女后宫为倢伃【师古曰鄂邑所食邑为盖侯所尚故云盖主也】数月立为皇后父安为票骑将军封桑乐侯光时休沐出桀辄入代光决事桀父子旣尊盛而徳长公主【师古曰懐其恩徳也】公主内行不修近幸河间丁外人桀安欲为外人求封幸依国家故事以列侯尚公主者光不许又为外人求光禄大夫欲令得召见又不许长主大以是怨光而桀安数为外人求官爵弗能得亦慙自先帝时桀已为九卿位在光右【师古曰右上也】及父子并为将军有椒房中宫之重【师古曰椒房殿皇后所居】皇后亲安女光廼其外祖而顾专制朝事【师古曰顾犹反也】繇是与光争权【师古曰繇读与由同】燕王旦自以昭帝兄常懐怨望及御史大夫桑羊建造酒盐铁为国兴利伐其功【师古曰伐矜也】欲为子弟得官亦怨恨光于是盖主上官桀安及羊皆与燕王旦通谋诈令人为燕王上书言光出都肄郎羽林道上称防【孟康曰都试也肄习也师古曰谓总阅试习武备也】太官先置【师古曰供饮食之具】又引苏武前使匈奴拘留二十年不降还廼为典属国而大将军长史敞亡功为捜粟都尉【师古曰杨敞也】又擅调益莫府校尉【师古曰调选也莫府大将军府也调音徒钓反】光専权自恣疑有非常臣旦愿归符玺入宿衞察奸臣变司光出沐日奏之桀欲从中下其事【师古曰下谓下有司也音胡稼反】桑羊当与诸大臣共执退光书奏帝不肯下眀旦光闻之止画室中不入【如淳曰近臣所止计画之室也或曰雕画之室也师古曰雕画是也】上问大将军安在左将军桀对曰以燕王告其罪故不敢入有诏召大将军光入免冠顿首谢上曰将军冠【师古曰令复着冠也】朕知是书诈也将军亡罪光曰陛下何以知之上曰将军之广明都郎属耳【师古曰之徃也广明亭名也属耳近耳也属音之欲反】调校尉以来未能十日燕王何以得知之且将军为非不须校尉【文颖曰帝云将军欲反不由一校尉】是时帝年十四尚书左右皆惊而上书者果亡捕之甚急桀等惧白上小事不足遂【师古曰遂犹竟也不须穷竟也】上不听后桀党与有譛光者上辄怒曰大将军忠臣先帝所属以辅朕身【师古曰属委也音之欲反其下亦同】敢有毁者坐之自是桀等不敢复言廼谋令长公主置酒请光伏兵格杀之因废帝迎立燕王为天子事发觉光尽诛桀安羊外人宗族燕王盖主皆自杀光威震海内昭帝既冠遂委任光讫十三年百姓充实四夷宾服元平元年昭帝崩亡嗣武帝六男独有广陵王胥在羣臣议所立咸持广陵王王本以行失道先帝所不用光内不自安郎有上书言周太王废太伯立王季文王舎伯邑考立武王唯在所宜【师古曰太伯者王季之兄伯邑考文王长子也】虽废长立少可也广陵王不可以承宗庙言合光意光以其书视丞相敞等【师古曰视读曰示敞即杨敞也】擢郎为九江太守即日承皇太后诏遣行大鸿胪事少府乐成宗正徳光禄大夫吉中郎将利汉迎昌邑王贺贺者武帝孙昌邑哀王子也旣至卽位行滛乱光忧懑【师古曰懑音满又音闷】独以问所亲故吏大司农田延年延年曰将军为国柱石【师古曰柱者梁下之柱石者承柱之础也言大臣负国重任如屋之柱及其石也】审此人不可何不建白太后【师古曰立议而白之】更选贤而立之光曰今欲如是于古尝有此不【师古曰光不渉学故有此问也】延年曰伊尹相殷废太甲以安宗庙后世称其忠【师古曰商书太甲篇曰太甲旣立弗明伊尹放诸桐是也】将军若能行此亦汉之伊尹也光廼引延年给事中隂与车骑将军张安世图计【师古曰图谋也】遂召丞相御史将军列侯中二千石大夫博士防议未央宫光曰昌邑王行昏乱恐危社稷如何羣臣皆惊鄂失色【师古曰凡言鄂者皆谓阻碍不依顺也后字作愕其义亦同】莫敢发言但唯唯而已田延年前离席按劔曰先帝属将军以幼孤寄将军以天下以将军忠贤能安刘氏也今羣下鼎沸社稷将倾且汉之传諡常为孝者以长有天下【○宋祁曰孝者下当添所字】令宗庙血食也如令汉家絶祀【师古曰如若也】将军虽死何面目见先帝于地下乎今日之议不得旋踵【师古曰宜速决】羣臣后应者臣请劔斩之光谢曰九卿责光是也天下匈匈不安光当受难【师古曰受其忧责也○宋祁曰受难改作处难】于是议者皆叩头曰万姓之命在于将军唯大将军令【师古曰言一听之也】光即与羣臣俱见白太后具陈昌邑王不可以承宗庙状皇太后廼车驾幸未央承明殿诏诸禁门毋内昌邑羣臣王入朝太后还乗辇欲归温室中黄门宦者各持门扇王入门闭昌邑羣臣不得入王曰何为大将军跪曰有皇太后诏毋内昌邑羣臣王曰徐之何廼惊人如是光使尽驱出昌邑羣臣置金马门外车骑将军安世将羽林骑收缚二百余人皆送廷尉诏狱令故昭帝侍中中臣侍守王光勑左右谨宿衞卒有物故自裁令我负天下有杀主名【师古曰卒读曰猝物故死也自裁自杀也】王尚未自知当废谓左右我故羣臣从官安得罪而大将军尽系之乎【师古曰安焉也】顷之有太后诏召王王闻召意恐廼曰我安得罪而召我哉太后被珠襦【如淳曰以珠饰襦也晋灼曰贯珠以为襦形若今革襦矣师古曰晋说是也】盛服坐武帐中侍御数百人皆持兵期门武士陛防陈列殿下【师古曰陛防谓执防以衞陛下也】羣臣以次上殿召昌邑王伏前听诏光与羣臣连名奏王尚书令读奏曰丞相臣敞【师古曰杨敞也】大司马大将军臣光车骑将军臣安世【师古曰张子孺】度辽将军臣明友【师古曰范明友】前将军臣增【师古曰韩增】后将军臣充国【师古曰赵充国】御史大夫臣谊【师古曰蔡谊】宜春侯臣谭【师古曰王防子】当涂侯臣圣【师古曰姓魏也】随桃侯臣昌乐【师古曰姓赵故苍梧王赵光子】杜侯臣屠耆堂【师古曰故胡人】太仆臣延年【师古曰杜延年】太常臣昌【师古曰蒲侯苏昌】大司农臣延年【师古曰田延年】宗正臣徳【师古曰刘向父】少府臣乐成【师古曰姓史也】廷尉臣光【师古曰李光】执金吾臣延夀【师古曰李延夀】大鸿胪臣贤【师古曰韦贤】左冯翊臣广明【师古曰田广明】右扶风臣徳【师古曰周徳】长信少府臣嘉【师古曰不知姓】典属国臣武【师古曰苏武】京辅都尉臣广汉【师古曰赵广汉】司校尉臣辟兵【师古曰不知姓】诸吏文学光禄大夫臣迁【师古曰王迁】臣畸【师古曰宋畸】臣吉【师古曰景吉】臣赐臣管臣胜臣梁臣长幸【师古曰并不知姓也】臣夏侯胜【李竒曰同官同名故以姓别也】大中大夫臣徳【师古曰不知姓】臣卬【师古曰赵充国子也】昧死言皇太后陛下臣敞等顿首死罪天子所以永保宗庙总壹海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使征昌邑王典丧服斩缞【师古曰典丧服言为丧主也斩缞谓缞裳下不缏直斩割之而已缏音歩千反】亡悲哀之心废礼谊居道上不素食【师古曰素食菜食无肉也言王在道常肉食非居丧之制也而郑康成觧丧服素食云平常之食失之逺矣素食义亦见王莽传】使从官畧女子载衣车内所居传舎始至谒见立为皇太子常私买鸡豚以食受皇帝信玺行玺大行前【孟康曰汉初有三玺天子之玺自佩行玺信玺在符莭台大行前昭帝柩前也韦昭曰大行不反之辞也】就次发玺不封【师古曰玺既国噐常当缄封而王于大行前受之退还所次遂尔发漏更不封之得令凢人皆见言不重慎也】从官更持节【师古曰更音工衡反次下亦同】引内昌邑从官驺宰官奴二百余人常与居禁闼内敖戏自之符玺取节十六【师古曰之徃也自徃至署取节也】朝暮临【师古曰临哭临也力禁反】令从官更持节从【师古曰更互执节従至哭临之所】为书曰皇帝问侍中君卿【师古曰昌邑之侍中名君也】使中御府令高昌奉黄金千斤赐君卿取十妻大行在前殿发乐府乐噐引内昌邑乐人撃鼓歌吹作俳倡【师古曰俳优谐戏也倡乐人也俳音排】防下还上前殿【如淳曰下谓柩之入冡葬还不居丧位便处前殿也师古曰下音胡稼反】撃钟磬召内泰壹宗庙乐人辇道牟首【郑氏曰祭泰壹神乐人也孟康曰牟首地名也上有观如淳曰辇道阁道也牟首屏面也以屏面自隔无哀戚也臣瓒曰牟首池名也在上林苑中方在衰绖而辇游于池言无哀戚也师古曰召泰壹乐人内之于辇道牟首而鼓吹歌舞也牟首瓒説是也屏面之言失之逺矣又左思吴都赋云长涂牟首刘逵以为牟首阁道有室屋也此说更无所出或者思及逵据此辇道牟首便误用之乎○刘敞曰辇道辇仁之牟首也予谓牟者岑牟也岑牟盖鼓角士胄即祢衡为鼓吏所著者】鼓吹歌舞悉奏众乐发长安厨三太牢具祠阁室中【如淳曰黄图北出中门有长安厨故谓之厨城门阁室阁道之有室者不知祷何淫祀也】祀已与从官饮防【师古曰啗食也音徒敢反】驾法驾皮轩鸾旗驱驰北宫桂宫弄彘鬬虎【师古曰皮轩鸾旗皆法驾所陈也北宫桂宫并在未央宫北】召皇太后御小马车【张晏曰皇太后所驾游宫中辇车也汉廐有果下马髙三尺以驾辇师古曰小马可于果树下乗之故号果下马】使官奴骑乗游戏掖庭中与孝昭皇帝宫人蒙等淫乱诏掖庭令敢泄言要斩太后曰止【师古曰令且止读奏】为人臣子当悖乱如是邪【师古曰责王也悖乖也音布内反】王离席伏尚书令复读曰取诸侯王列侯二千石绶及墨绶黄绶以幷佩昌邑郎官者免奴【师古曰免奴谓免放为良人者】变易节上黄旄以赤【师古曰以刘屈牦与戾太子战加节上黄旄遂以为常贺今辄改之】发御府金钱刀劒玉器采缯赏赐所与游戏者与从官官奴夜饮湛沔于酒【师古曰湛读曰沉又读曰躭沈沔荒迷也】诏太官上乗舆食如故食监奏未释服未可御故食【师古曰释谓觧脱也】复诏太官趣具无闗食监【师古曰趣读曰促闗由也】太官不敢具即使从官出买鸡豚诏殿门内以为常【师古曰内入也令每日常入鸡豚也】独夜设九賔温室【师古曰于温室中设九賔之礼也九賔觧在叔孙通传】延见姊夫昌邑闗内侯祖宗庙祠未举为玺书使使者持节以三太牢祠昌邑哀王园庙称嗣子皇帝【师古曰时在丧服故未祠宗庙而私祭昌邑哀王也】受玺以来二十七日使者旁午【如淳曰旁午分布也师古曰一縦一横为旁午犹言交横也】持节诏诸官署征发凡千一百二十七事文学光禄大夫夏侯胜等及侍中傅嘉数进谏以过失使人簿责胜【师古曰簿音步戸反簿责以文簿具责之】缚嘉系狱荒淫迷惑失帝王礼谊乱汉制度臣敞等数进谏不变更【师古曰更改也】日以益甚恐危社稷天下不安臣敞等谨与博士臣覇臣隽舎【晋灼曰隽姓舍名也下有臣虞舍故以姓别之师古曰隽音辞阮反又音字阮反】臣徳臣虞舍臣射臣仓议皆曰高皇帝建功业为汉太祖孝文皇帝慈仁莭俭为太宗今陛下嗣孝昭皇帝后行淫辟不轨【师古曰轨法也辟读曰僻】诗云借曰未知亦既抱子【师古曰大雅抑之诗卫武公刺厉王也借假也此言假令人云王尚幼少未有所知亦已长大而抱子矣实不幼少也】五辟之属莫大不孝【师古曰五辟即五刑也辟音频亦反】周襄王不能事母春秋曰天王出居于郑繇不孝出之絶之于天下也【师古曰防王惠王子也僖二十四年经书天王出居于郑公羊传曰王者无外此其言出何不能乎母也繇读与由同】宗庙重于君陛下未见命高庙不可以承天序奉祖宗庙子万姓当废臣请有司御史大夫臣谊宗正臣徳太常臣昌与太祝以一太牢具告祠髙庙臣敞等昧死以闻皇太后诏曰可光令王起拜受诏王曰闻天子有争臣七人虽亡道不失天下【师古曰引孝经之言】光曰皇太后诏废安得天子廼即持其手【师古曰即就也】觧脱其玺组奉上太后扶王下殿出金马门羣臣随送王西面拜【○宋祁曰西疑作四】曰愚戆不任汉事起就乗舆副车大将军光送至昌邑邸光谢曰王行自絶于天臣等驽怯不能杀身报徳臣宁负王不敢负社稷愿王自爱臣长不复见左右【师古曰言不复得侍见于左右】光涕泣而去羣臣奏言古者废放之人屏于逺方不及以政【师古曰言不豫政令】请徙王贺汉中房陵县太后诏归贺昌邑赐汤沐邑二千戸昌邑羣臣坐亡辅导之谊防王于恶光悉诛杀二百余人出死号呼市中【师古曰呼音火故反】曰当断不断反受其乱【师古曰悔不早杀光等也】光坐庭中会丞相以下议定所立广陵王已前不用及燕刺王反诛其子不在议中近亲唯有卫太子孙号皇曾孙在民间咸称述焉光遂复与丞相敞等上奏曰礼曰人道亲亲故尊祖尊祖故敬宗大宗亡嗣择支子孙贤者为嗣孝武皇帝曾孙病已武帝时有诏掖庭养视至今年十八师受诗论语孝经躬行节俭慈仁爱人可以嗣孝昭皇帝后奉承祖宗庙子万姓臣昧死以闻皇太后诏曰可光遣宗正刘徳至曾孙家尚冠里洗沐赐御衣太仆以軨猎车迎曾孙就斋宗正府入未央宫见皇太后封为阳武侯【师古曰觧并在宣纪軨音零】已而光奉上皇帝玺绶谒于髙庙是为孝宣皇帝眀年下诏曰夫褒有徳赏元功古今通谊也大司马大将军光宿衞忠正宣徳明恩守莭秉谊以安宗庙其以河北东武阳益封光万七千戸与故所食凡二万戸赏赐前后黄金七千斤钱六千万杂缯三万疋奴婢百七十人马二千疋甲第一区自昭帝时光子禹及兄孙云皆中郎将云弟山奉车都尉侍中领胡越兵光两女壻为东西宫衞尉昆弟诸壻外孙皆奉朝请为诸曹大夫骑都尉给事中党亲连体根据于朝廷光自后元秉持万机及上即位廼归政上谦譲不受诸事皆先闗白光然后奏御天子光毎朝见上虚已敛容礼下之已甚【师古曰下音胡稼反】光秉政前后二十年地节二年春病笃车驾自临问光病上为之涕泣光上书谢恩曰愿分国邑三千戸以封兄孙奉车都尉山为列侯奉兄票骑将军去病祀事下丞相御史即日拜光子禹为右将军光薨上及皇太后亲临光丧太中大夫任宣与侍御史五人持节防丧事中二千石治莫府冡上【如淳曰典为冡者】赐金钱缯絮绣被百领衣五十箧璧珠玑玉衣【师古曰汉仪注以玉为襦如铠状连缀之以黄金为缕要已下玉为札长尺广二寸半为甲下至足亦缀以黄金缕】梓宫【服防曰棺也师古曰以梓木为之亲身之棺也为天子制故亦称梓宫】便房黄肠题凑各一具【服防曰便房藏中便坐也苏林曰以栢木黄心致累棺外故曰黄肠木头皆内向故曰题凑如淳曰汉仪注天子陵中明中髙丈二尺四寸周二丈内梓宫次楩椁栢黄肠题凑师古曰便房小曲室也如氏以为楩木名非也○刘敞曰以次言之先亲身者衣被次梓宫次便房次题凑次外藏则当以如说为是也且出汉仪注宜以为信尔今但云曲室果用何木为之置于何所耶自是臆説耳○宋祁曰小栢室也姚改小曲室也以为梓木姚改以为楩木】枞木外臧椁十五具【服防曰在正臧外婢妾臧也或曰厨廏之属也苏林曰枞木栢叶松身师古曰尔雅及毛诗传并云枞木松叶栢身桧木乃栢叶松身耳苏说非也枞音七庸反桧音工濶反字亦作栝】东园温眀【服防曰东园处此器形如方漆桶开一面漆画之以镜置其中以悬尸上大敛并盖之师古曰东园署名也属少府其署主作此器也】皆如乗舆制度载光尸柩以輼辌车【文颖曰輼辌车如今丧轜车也孟康曰如衣车有窻牖闭之则温开之则凉故名之輼辌车也臣瓒曰秦始皇道崩秘其事载以輼辌车百官奏事如故此不得是轜车类也案杜延年奏载霍光柩以辌车驾大廏白虎驷以輼车驾大廏白鹿驷为倅师古曰輼辌本安车也可以卧息后因载丧饰以栁翣故遂为丧车耳輼者密闭辌者旁开窻牖各别一乗随事为名后人既专以载丧又去其一总为藩饰而合二名呼之耳倅副也音千内反】黄屋左纛【师古曰觧在髙纪也】发材官轻车北军五校士军陈至茂陵以送其葬諡曰宣成侯发三河卒穿复土起冡祠堂置园邑三百家长丞奉守如旧法旣葬封山为乐平侯以奉车都尉领尚书事天子思光功徳下诏曰【○宋祁曰此诏纪中已有】故大司马大将军博陆侯宿衞孝武皇帝三十余年辅孝昭皇帝十有余年遭大难躬秉谊率三公九卿大夫定万世册以安社稷天下蒸庶咸以康寕功徳茂盛朕甚嘉之复其后世畴其爵邑【应劭曰畴等也师古曰复音方目反】世世无有所与功如萧相国【师古曰与读曰豫】眀年夏封太子外祖父许广汉为平恩侯复下诏曰宣成侯光宿衞忠正勤劳国家善善及后世【师古曰善善者谓褒宠善人也】其封光兄孙中郎将云为冠阳侯禹既嗣为博陆侯太夫人显改光时所自造茔制而侈大之【师古曰茔墓域也音营】起三出阙筑神道北临昭灵南出承恩【服防曰昭灵承恩皆馆名也李竒曰昭灵高祖母冡园也文颖曰承恩宣平侯冡园也师古曰服説是也文李并失之】盛饰祠室辇阁通属永巷而幽良人婢妾守之【晋灼曰阁道乃通属至永巷中也师古曰此亦其冡上作辇阁之道及永巷也非谓掖庭之永巷也】广治第室作乗舆辇加画绣絪冯黄金涂【如淳曰絪亦茵冯谓所冯者也以黄金涂饰之师古曰茵蓐也以绣为茵冯而黄金涂于辇也○宋祁曰于姚改舆】韦絮荐轮【晋灼曰御辇以韦缘轮着之以絮师古曰取其行安不揺动也着音张吕反】侍婢以五采丝挽显游戏第中【师古曰挽谓牵引车辇也音晚】初光爱幸监奴冯子都常与计事及显寡居与子都乱【晋灼曰汉语东闾氏亡显以婢代立素与冯殷奸也师古曰监奴谓奴之监知家务者也殷者子都之名】而禹山亦并缮治第宅走马驰逐平乐馆云当朝请数称病私出【师古曰请音才姓反】多从賔客张围猎黄山苑中使苍头奴上朝谒【文頴曰朝当用谒不自行而令奴上谒者也师古曰上谒若今见尊贵而通名也】莫敢谴者而显及诸女昼夜出入长信宫殿中亡期度【师古曰长信宫上官太后所居】宣帝自在民间闻知霍氏尊盛日久内不能善光薨上始躬亲朝政御史大夫魏相给事中显谓禹云山女曹不务奉大将军余业【师古曰女音汝曹軰也】今大夫给事中他人壹间女能复自救邪【师古曰间音居苋反】后两家奴争道【师古曰谓霍氏及御史家】霍氏奴入御史府欲躢大夫门御史爲叩头谢廼去人以谓霍氏【师古曰告语也】显等始知忧防魏大夫为丞相数燕见言事平恩侯与侍中金安上等径出入省中时霍山自若领尚书【师古曰自若犹言如故也】上令吏民得奏封事不闗尚书羣臣进见独徃来【师古曰谓各各得尽言于上也】于是霍氏甚恶之宣帝始立微时许妃为皇后【○宋祁曰微字上别本更有立字】显爱小女成君欲贵之私使乳医淳于衍行毒药杀许后【师古曰乳医视产乳之疾者乳音而树反】因劝光内成君代立为后语在外戚传始许后暴崩吏捕诸医劾衍侍疾亡状不道下狱吏簿问急【师古曰簿音歩戸反】显恐事败即具以实语光光大惊【○宋祁曰语疑作告】欲自发举不忍犹与【师古曰犹与不决也与读曰豫】防奏上因署衍勿论【师古曰署者题其奏后也】光薨后语稍泄【○宋祁曰稍下疑有漏字】于是上始闻之而未察【师古曰未知其虚实】廼徙光女壻度辽将军未央衞尉平陵侯范眀友为光禄勲次壻【○宋祁曰次字下当有女字】诸吏中郎将羽林监任胜出为安定太守数月复出光姊壻给事中光禄大夫张朔为蜀郡太守羣孙壻中郎将王汉为武威太守顷之复徙光长女壻长乐衞尉邓广汉为少府更以禹为大司马冠小冠亡印绶罢其右将军屯兵官属特使禹官名与光俱大司马者【苏林曰特但也○宋祁曰使禹官名字删官字名下当添为字】又收范眀友度辽将军印绶但为光禄勲及光中女壻赵平为散骑骑都尉光禄大夫将屯兵又收平骑都尉印绶诸领胡越骑羽林及两宫衞将屯兵悉易以所亲信许史子弟代之禹为大司马称病禹故长史任宣问禹曰我何病县官非我家将军不得至是【如淳曰县官谓天子】今将军坟墓未干尽外我家【师古曰外谓疏斥之】反任许史夺我印绶令人不省死【师古曰不自省有过耳】宣见禹恨望深【师古曰望怨也】廼谓曰大将军时何可复行【师古曰言今何得复如此也】持国权柄杀生在手中廷尉李种王平【师古曰种音冲】左冯翊贾胜胡及车丞相女壻少府徐仁皆坐逆将军意下狱死使乐成小家子得幸将军至九卿封侯【师古曰即上所云少府乐成者也使者其姓也字或作史】百官以下但事冯子都王子方等【服防曰皆光奴】视丞相亡如也【师古曰亡如犹言无所象似也】各自有时今许史自天子骨肉贵正宜耳大司马欲用是怨恨愚以为不可禹黙然数日起视事显及禹山云自见日侵削数相对啼泣自怨山曰今丞相用事县官信之尽变易大将军时法令以公田赋与贫民发扬大将军过失又诸儒生多窭人予【师古曰窭贫而无礼音其羽反】逺客饥寒喜妄说狂言【师古曰喜音许吏反】不避忌讳大将军常讐之【师古曰言嫉之如仇讐也】今陛下好与诸儒生语人人自使书封事多言我家者尝有上书言大将军时主弱臣强専制擅权今其子孙用事昆弟益骄恣恐危宗庙灾异数见尽为是也其言絶痛山屏不奏其书后上书者益黠尽奏封事辄下中书令出取之【○宋祁曰辄下添使字】不闗尚书益不信人显曰丞相数言我家独亡罪乎山曰丞相防正安得罪我家昆弟诸壻多不谨又闻民间讙言霍氏毒杀许皇后【师古曰讙众声也音许爰反】寕有是邪显恐急即具以实告山云禹山云禹惊曰如是何不早告禹等县官离散斥逐诸壻用是故也此大事诛罚不小奈何于是始有邪谋矣初赵平客石夏善为天官【师古曰晓星文者】语平曰荧惑守御星御星太仆奉车都尉也不黜则死平内忧山等云舅李竟所善张赦见云家卒卒【师古曰卒读曰猝怱遽之貎也】谓竟曰今丞相与平恩侯用事可令太夫人言太后先诛此两人移徙陛下在太后耳长安男子张章告之事下廷尉执金吾捕张赦石夏等后有诏止勿捕山等愈恐相谓曰此县官重太后故不竟也【师古曰重难也竟穷竟其事也】然恶端已见又有弑许后事陛下虽寛仁恐左右不听久之犹发发即族矣不如先也【师古曰言先反】遂令诸女各归报其夫皆曰安所相避【师古曰言无处相避当受祸也】防李竟坐与诸侯王交通辞语及霍氏有诏云山不宜宿衞免就第光诸女遇太后无礼【服防曰光诸女自以于上官太后为姨母遇之无礼】冯子都数犯法上并以为譲【师古曰总以此事责之也】山禹等甚恐显梦第中井水溢流庭下灶居树上又梦大将军谓显曰知捕儿不【师古曰知儿见捕不】亟下捕之【苏林曰亟疾下捕之师古曰亟音居力反】第中防暴多与人相触以尾画地鸮数鸣殿前树上【师古曰鸮恶声之鸟也古者室屋髙大则通呼为殿耳非正天子宫中其语亦见黄霸传鸮音羽骄反○宋祁曰正天子姚改止天子】第门自坏云尚冠里宅中门亦坏巷端人共见有人居云屋上彻瓦投地就视亡有大怪之禹梦车骑声正讙来捕禹举家忧愁山曰丞相擅减宗庙羔莵鼃【如淳日髙后时定令辄有擅议宗庙者弃市师古曰羔菟鼃所以供祭也】可以此罪也谋令太后为博平君置酒【文颖曰宣帝外祖母也】召丞相平恩侯以下使范眀友邓广汉承太后制引斩之因废天子而立禹约定未发云拜为莵太守太中大夫任宣为代郡太守山又坐写秘书显为上书献城西第入马千匹以赎山罪书报闻【师古曰不许之】防事发觉云山眀友自杀显禹广汉等捕得禹要斩显及诸女昆弟皆弃市唯独霍后废处昭台宫与霍氏相连坐诛灭者数千家上廼下诏曰廼者东织室令史张赦使魏郡豪李竟报冠阳侯云谋为大逆【师古曰觧在宣纪也】朕以大将军故抑而不扬冀其自新今大司马博陆侯禹与母宣成侯夫人显及从昆弟子冠阳侯云乐平侯山诸姊妹壻谋为大逆欲诖误百姓頼宗庙神灵先发得咸伏其辜【师古曰事发而捕得】朕甚悼之诸为霍氏所诖误事在丙申前未发觉在吏者皆赦除之男子张章先发觉以语期门董忠忠告左曹杨恽恽告侍中金安上恽召见对状后章上书以闻侍中史高与金安上建发其事【师古曰言共立意发之也】言无入霍氏禁闼卒不得遂其谋【师古曰遂成也】皆雠有功【晋灼曰雠等也师古曰言其功相等类也】封章为博成侯忠高昌侯恽平通侯安上都成侯高乐陵侯初霍氏奢侈茂陵徐生曰霍氏必亡夫奢则不逊不逊必侮上侮上者逆道也在人之右众必害之【师古曰右上也】霍氏秉权日久害之者多矣天下害之而又行以逆道不亡何待廼上疏言霍氏泰盛陛下即爱厚之宜以时抑制无使至亡书三上辄报闻其后霍氏诛灭而告霍氏者皆封人为徐生上书曰臣闻客有过主人者见其灶直突傍有积薪客谓主人更为曲突逺徙其薪不者且有火患主人嘿然不应俄而家果失火邻里共救之幸而得息于是杀牛置酒谢其邻人灼烂者在于上行【师古曰灼谓被焼炙者也行音胡郎反】余各以功次坐而不录言曲突者人谓主人曰乡使听客之言不费牛酒终亡火患【师古曰乡读曰向次下亦同也】今论功而请賔曲突徙薪亡恩泽燋头烂额为上客邪主人廼寤而请之今茂陵徐福数上书言霍氏且有变宜防絶之鄕使福说得行则国无裂土出爵之费臣亡逆乱诛灭之败徃事既已而福独不防其功唯陛下察之贵徙薪曲突之策使居焦髪灼烂之右【师古曰右上也】上廼赐福帛十疋后以为郎宣帝始立谒见高庙大将军光从骖乗上内严惮之若有芒刺在背后车骑将军张安世代光骖乗天子从容肆体甚安近焉【师古曰肆放也展也近音钜靳反】及光身死而宗族竟诛故俗传之曰威震主者不畜霍氏之祸萌于骖乗【师古曰萌谓始生也】至成帝时为光置守冡百家吏卒奉祠焉元始二年封光从父昆弟曾孙阳为博陆侯千戸
　　金日防字翁叔【师古曰防音丁奚反】本匈奴休屠王太子也【师古曰休音许蚪反屠音储】武帝元狩中票骑将军霍去病将兵击匈奴右地多斩首虏获休屠王祭天金人【○宋祁曰去病传作天祭金人】其夏票骑复西过居延攻祁连山大克获于是单于怨昆邪休屠居西方多为汉所破【师古曰昆音下门反】召其王欲诛之昆邪休屠恐谋降汉休屠王后悔昆邪王杀之幷将其众降汉封昆邪王为列侯日防以父不降见杀与母阏氏弟伦俱没入官输黄门养马时年十四矣久之武帝游宴见马【师古曰方于宴游之时而召阅诸马】后宫满侧日防等数十人牵马过殿下莫不窃视【师古曰视宫人】至日防独不敢日防长八尺二寸容貎甚严马又肥好上异而问之具以本状对上竒焉卽日赐汤沐衣冠拜为马监迁侍中驸马都尉光禄大夫日防旣亲近未尝有过失上甚信爱之赏赐累千金出则骖乗入侍左右贵戚多窃怨曰陛下妄得一胡儿反贵重之上闻愈厚焉日防母教诲两子甚有法度上闻而嘉之病死【○宋祁曰病疑作母】诏图画于甘泉宫署曰休屠王阏氏【师古曰题其画】日防每见画常拜鄕之涕泣然后廼去【师古曰乡读曰向】日防子二人皆爱为帝弄儿常在旁侧弄儿或自后拥上项【师古曰拥抱也】日防在前见而目之【师古曰目视怒也】弄儿走且啼曰翁怒上谓日防何怒吾儿为其后弄儿壮大不谨自殿下与宫人戏日防适见之恶其淫乱遂杀弄儿弄儿即日防长子也上闻之大怒日防顿首谢具言所以杀弄儿状上甚哀为之泣已而心敬日防初莽何罗与江充相善及充败卫太子何罗弟通用诛太子时力战得封后上知太子寃廼夷灭充宗族党与何罗兄弟惧及【师古曰及谓及于祸也】遂谋为逆日防视其志意有非常心疑之隂独察其动静与俱上下【师古曰上下于殿也】何罗亦觉日防意以故久不得发是时上行幸林光宫【服防曰甘泉一名林光师古曰秦之林光宫胡亥所造汉又于其旁起甘泉宫】日防小疾卧庐【师古曰殿中所止曰庐】何罗与通及小弟安成矫制夜出共杀使者发兵明旦上未起何罗无何从外入【师古曰无何犹言无故也】日防奏厠心动【师古曰奏向也日防方向厠而心动】立入坐内戸下须臾何罗褏白刃从东厢上【师古曰置刃于衣褏中也褏古袖字】见日防色变走趋卧内欲入【师古曰趋读曰趣向也卧内天子卧处】行触寳瑟僵日防得抱何罗因传曰莽何罗反【师古曰传谓传声而唱之】上惊起左右防刃欲格之上恐并中日防【师古曰中音竹仲反】止勿格日防捽胡投何罗殿下【孟康曰胡音互捽胡若今相僻卧轮之类也晋灼曰胡颈也捽其颈而投殿下也师古曰晋说是也捽音才兀反○宋祁曰卧轮当改卧输】得禽缚之穷治皆伏辜繇是着忠孝节【师古曰繇读与由同】日防自在左右目不忤视者数十年【师古曰忤逆也】赐出宫女不敢近上欲纳其女后宫不肯其笃慎如此上尤竒异之及上病属霍光以辅少主【师古曰属音之欲反○宋祁曰及上下当添疾字】光让日防日防曰臣外国人且使匈奴轻汉于是遂为光副光以女妻日防嗣子赏初武帝遗诏以讨莽何罗功封日防为秺侯【师古曰秺音丁故反】日防以帝少不受封辅政嵗余病困大将军光白封日防卧授印绶一日薨赐葬具地送以轻车介士军陈至茂陵諡曰敬侯日防两子赏建俱侍中与昭帝略同年共卧起赏为奉车建驸马都尉及赏嗣侯佩两绶上谓霍将军曰金氏兄弟两人不可使俱两绶邪霍光对曰赏自嗣父为侯耳上笑曰侯不在我与将军乎光曰先帝之约有功廼得封侯时年俱八九嵗宣帝即位赏为太仆霍氏有事萌牙上书去妻【师古曰萌牙者言始有端绪若草之始生】上亦自哀之独得不坐元帝时为光禄勲薨亡子国除元始中继絶世封建孙当为秺侯奉日防后初日防所将俱降弟伦字少卿为黄门郎早卒日防两子贵及孙则衰矣而伦后嗣遂盛子安上始贵显封侯安上字子侯少为侍中惇笃有智宣帝爱之颇与发举楚王延夀反谋【师古曰与读曰豫】赐爵闗内侯食邑三百戸后霍氏反安上传禁门闼无内霍氏亲属【师古曰禁止也门闼宫中大小之门也传声而止诸门闼也】封为都成侯至建章衞尉薨赐冡茔杜陵諡曰敬侯四子常敞岑眀岑眀皆为诸曹中郎将常光禄大夫元帝为太子时敞为中庶子幸有宠帝即位为骑都尉光禄大夫中郎将侍中元帝崩故事近臣皆随陵为园郎敞以世名忠孝太后诏留侍成帝为奉车水衡都尉至衞尉敞为人正直敢犯顔色左右惮之唯上亦难焉【师古曰臣下皆敬惮唯有天子一人亦难之】病甚上使使者问所欲以弟岑为托上诏岑拜为使主客【服防曰官名属鸿胪主胡客也○宋祁曰拜为下当添郎字】敞子渉本为左曹上拜渉为侍中使待幸绿车载送卫尉舍【李竒曰辇绿车常设以待幸也临敞病困拜子为侍中以此车送欲敞见其荣宠也如淳曰幸绿车常置左右以待召载皇孙今遣渉归以皇孙车载之宠之也晋灼曰汉注绿车名皇孙车太子有子乘以从师古曰如晋二说是也】须臾卒敞三子渉参饶渉眀经俭莭诸儒称之成帝时为侍中骑都尉领三辅胡越骑【师古曰胡越骑之在三辅者若长水长杨宣曲之属是也】哀帝即位为奉车都尉至长信少府而参使匈奴拜匈奴中郎将【师古曰以其出使匈奴故拜为匈奴中郎将也】越骑校尉闗内都尉【○宋祁曰当删内字】安定东海太守饶为越骑校尉渉两子汤融皆侍中诸曹将大夫【师古曰将亦谓中郎将也】而渉之从父弟钦举眀经为太子门大夫哀帝即位为太中大夫给事中钦从父弟迁为尚书令兄弟用事帝祖母傅太后崩钦使护作【师古曰监主葬送之事也】职办擢为泰山农太守着威名平帝即位征为大司马司直京兆尹帝年幼选置师友大司徒孔光以眀经高行为孔氏师京兆尹金钦以家世忠孝为金氏友徙光禄大夫侍中秩中二千石封都成侯时王莽新诛平帝外家衞氏召眀礼少府宗伯凤【如淳曰宗伯姓】入说为人后之谊白令公卿将军侍中朝臣并听【师古曰白令皆听之】欲以内厉平帝而外塞百姓之议【师古曰塞止也】钦与族昆弟秺侯当俱封初当曾祖父日防传子节侯赏而钦祖父安上传子夷侯常皆亡子国絶故莽封钦当奉其后当母南即莽母功显君同产弟也当上南大行为大夫人【文颖曰南名也大行官名当上名状于大行也邓展曰当上南为大夫人恃莽姨母故耳为父立庙非也】钦因缘谓当诏书陈日防功亡有赏语当名为以孙继祖也自当为父祖父立庙【晋灼曰当是赏弟建之孙此言自当为其父及祖父建立庙也】赏故国君使大夫主其祭【如淳曰以赏故国君使大夫掌其祭事臣瓒曰当是支庶上继大宗不得顾其外亲也而钦见当母南为太夫人遂尊其父祖以续日防不复为后赏而令大夫主赏祭事师古曰瓒说是也】时甄邯在旁庭叱钦【师古曰于朝庭中叱之也】因劾奏曰钦幸得以通经术超擢侍帷幄重厚恩封袭爵号【师古曰重音直用反】知圣朝以世有为人后之谊前遭故定陶太后背本逆天孝哀不获厥福廼者吕寛衞寳复造奸谋至于反逆咸伏厥辜太皇太后惩艾悼惧【师古曰艾读曰乂乂创也】逆天之咎非圣诬法大乱之殃诚欲奉承天心遵眀圣制専壹为后之谊以安天下之命数临正殿延见羣臣讲习礼经孙继祖者谓亡正统持重者也赏见嗣日防从成为君持大宗重【○宋祁曰从成姚本作后成】则礼所谓尊祖故敬宗大宗不可以絶者也钦自知与当俱拜同谊即数言殿省中敎当云云【师古曰云云者多言也谓上所陈以孙继祖也】当即如其言则钦亦欲为父眀立庙而不入夷侯常庙矣进退异言颇惑众心【○宋祁曰颇惑当作疑惑】乱国大纲开祸乱原诬祖不孝罪莫大焉尤非大臣所宜大不敬秺侯当上母南为太夫人失礼不敬莽白太后下四辅公卿大夫博士议郎皆曰钦宜以时即罪【师古曰即就也】谒者召钦诣诏狱钦自杀邯以纲纪国体亡所阿私忠孝尤着益封千戸更封长信少府渉子右曹汤为都成侯汤受封日不敢还归家以眀为人后之谊益封之后莽复用钦弟遵封侯歴九卿位
　　赞曰霍光以结髪内侍起于阶闼之间确然秉志谊形于主【师古曰形见也】受襁褓之托任汉室之寄当庙堂拥幼君摧燕王仆上官【师古曰仆顿也音赴】因权制敌以成其忠处废置之际临大节而不可夺遂匡国家安社稷拥昭立宣光为师保虽周公阿衡何以加此【师古曰阿衡伊尹官号也阿倚也衡平也言天下所倚羣下取平也】然光不学亡术闇于大理隂妻邪谋【晋灼曰不其过也】立女为后湛溺盈溢之欲以增顚覆之祸【师古曰湛读曰沈】死财三年宗族诛夷【师古曰财与才同】哀哉昔霍叔封于晋【师古曰霍叔文王之子武王之弟也】晋即河东光岂其苗裔乎金日防夷狄亡国羁虏汉庭而以笃敬寤主忠信自着勒功上将传国后嗣世名忠孝七世内侍何其盛也本以休屠作金人为祭天主故因赐姓金氏云











　　前汉书卷六十八
　　前汉书卷六十八考证
　　霍光传时光与金日防上官桀等云云○【臣召南】按捕莽何罗日防功也汉书入日防于功臣表入光桀于外戚恩泽侯表是有深意存焉
　　光为博陆侯注文颖曰食邑北海河东城○【臣召南】按河字下脱间字而城字则郡字之譌也恩泽侯表云北海河间东郡师古注曰光初封食北海河间后益封又食东郡可知此注脱误显然
　　桀已为九卿位在光右○桀为太仆秩中二千石光为奉车都尉仅比二千石故曰位在光右
　　诈令人为燕王上书○【臣召南】按武五子传作旦闻之喜上疏云云则是燕王实使人上书也但下文云调校尉以来未能十日燕王何以得知之又云上书者果亡捕之甚急则此传谓盖主桀安等诈令人为燕王上书正得其实燕刺王传未及刋正耳
　　皇太后廼车驾幸未央承眀殿○胡三省曰未央宫有承眀殿天子于是延儒生学士武帝责庄助曰君厌承眀之庐西都赋曰承眀金马著作之庭是也
　　称嗣子皇帝注师古云云○胡三省曰贺入继大宗不当于昌邑哀王称嗣子皇帝旣于礼悖三年不祭之义又悖为人后者为之子之义
　　光两女壻为东西宫衞尉○【臣召南】按范眀友为未央卫尉邓广汉为长乐衞尉
　　防奏上因署衍勿论注师古曰署者题其奏后也○【臣召南】按外戚传同此文注李竒曰光题其奏也师古曰言之于帝故觧释耳光不自署也二注并出师古之手而判然不同胡三省曰光薨后帝始闻毒许后事光于是时安敢言于帝耶李竒説是也
　　廷尉李种○李种公卿表作李仲字季主雒阳人始元元年为廷尉王平徐仁贾胜胡事详于杜延年传
　　皆雠有功注晋灼曰雠等也师古曰言其功相等类也○顾炎武曰注非也此如诗无言不雠之雠左传曰忧必雠焉注雠犹对也律歴志广延宣问以理星度未能雠也郊祀志其方尽多不雠伍被传诈忠不终而诈雠魏其传上使御史簿责婴所言颇不雠
　　金日防传于是遂为光副○【臣召南】按与霍光同传故防其文不言拜为车骑将军也










　　前汉书卷六十八考证
&lt;史部,正史类,前汉书&gt;
　　钦定四库全书
　　前汉书卷六十九
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　赵充国辛庆忌传第三十九
　　赵充国字翁孙陇西上邽人也【师古曰邽音圭】后徙金城令居【师古曰令音零】始为骑士以六郡良家子善骑射补羽林【服防曰金城陇西天水安定北地上郡是也师古曰陇西天水安定北地上郡西河是也昭帝分陇西天水置金城充国自武帝时已为假司马则初以六郡良家子者非金城也此名数正与地理志同也】为人沈勇有大略少好将帅之节而学兵法通知四夷事【师古曰通知者谓明晓也】武帝时以假司马从贰师将军击匈奴大为虏所围汉军乏食数日死伤者多充国廼与壮士百余人溃围陥陈贰师引兵随之遂得觧身被二十余创贰师奏状诏徴充国诣行在所武帝亲见视其创嗟叹之拜为中郎迁车骑将军长史昭帝时武都氐人反【师古曰氐音丁奚反】充国以大将军防军都尉将兵击定之迁中郎将将屯上谷【师古曰领兵屯于上谷也将音子亮反】还为水衡都尉击匃奴获西祁王【文颖曰匈奴王也】擢为后将军兼水衡如故与大将军霍光定册尊立宣帝封营平侯本始中为蒲类将军征匈奴斩虏数百级还为后将军少府匈奴大发十余万骑南旁塞至符奚卢山【师古曰旁依也音歩浪反○刘敞曰按百官表本始年后少府皆有姓名充国未尝为之亦未尝有将军兼少府者明此府字是时字少时犹言无几也】欲入为防亡者题除渠堂降汉言之遣充国将四万骑屯縁邉九郡【文颖曰五原朔方之属也师古曰九郡者五原朔方云中代郡鴈门定襄北平上谷渔阳也四万骑分屯之而充国縂统领之】单于闻之引去是时光禄大夫义渠安国使行诸【师古曰行音下更反】先零豪言愿时渡湟水北【郑氏曰零音怜孟康曰豪帅长也师古曰湟水出金城临塞外东入河湟水之北是汉地湟音皇○刘奉世曰湟北非谓汉地也意欲稍北近匈奴合而为防安国不知其情故受其词详下文可见】逐民所不田防畜牧安国以闻充国劾安国奉使不敬是后人旁缘前言抵冒渡湟水【师古曰旁依也抵冒犯突而前旁音歩浪反冒音莫北反○宋祁曰冒作莫报反】郡县不能禁元康三年先零遂与诸羌种豪二百余人觧仇交质盟诅【师古曰羌人无大君长而诸种豪遁相杀伐故每有仇雠徃来相报今觧仇交质者自相亲结欲入汉为防也】上闻之以问充国对曰羌人所以易制者以其种自有豪数相攻击埶不壹也徃三十余嵗西羌反时亦先觧仇合约攻令居【师古曰合约共为要契也】与汉相距五六年廼定至征和五年先零豪封煎等通使匈奴【师古曰煎读曰翦】匈奴使人至小月氏【师古曰氏音支】传告诸羌曰汉贰师将军众十余万人降匈奴羌人为汉事苦【师古曰事使役】张掖酒泉本我地地肥美可共击居之以此观匈奴欲与羌合非一世也间者匈奴困于西方闻乌桓来保塞恐兵复从东方起数使使尉黎危须诸国设以子女貂裘欲沮觧之【师古曰设谓开许之也沮壊也欲壊其计令觧散之沮音才汝反】其计不合疑匈奴更遣使至羌中道从沙隂地出盐泽过长阬入穷水塞南抵属国与先零相直【师古曰直当也】臣恐羌变未止此且复结聫他种宜及未然为之备【师古曰未然者其计未成】后月余羌侯狼何果遣使至匈奴借兵【师古曰借借也】欲击鄯善敦煌以絶汉道【师古曰鄯音善】充国以为狼何小月氏种在阳闗西南埶不能独造此计疑匈奴使已至羌中先零防开廼觧仇作约【蘓林曰防开在金城南师古曰防开羌之别种也此下言遣开豪雕库宣天子至徳防开之属皆闻知明其下又云河南大开小开则防羌开羌姓族殊矣开音口坚反而地理志天水有防开县盖以此二种羌来降防之此地因以名县也而今之羌姓有防井者总是防开之类合而言之因为姓耳变开为井字之讹也】到秋马肥变必起矣宜遣使者行边兵豫为备敇视诸羌毋令觧仇【师古曰行音下更反视读曰示示语之也其下并同○宋祁曰觧仇上疑有复字】以发觉其谋于是两府复白遣义渠安国行视诸羌分别善恶安国至召先零诸豪三十余人以尤桀黠皆斩之【师古曰桀坚也言不顺从也黠恶也为恶坚也】纵兵击其种人斩首千余级于是诸降羌及归义羌侯杨玉等恐怒亡所信乡【师古曰恐中国泛怒不信其心而纳向之乡读曰向○刘奉世曰恐怒且恐且怒也羌未有变而汉吏无故诛杀其人故杨玉等谓汉无所信向于是与他族皆叛也】遂劫略小种背畔犯塞攻城邑杀长吏安国以骑都尉将骑三千屯备羌至浩亹【师古曰浩音诰亹音门水名也觧在地理志】为虏所击失亡车重兵器甚众【师古曰重音直用反】安国引还至令居以闻是嵗神爵元年春也时充国年七十余上老之使御史大夫丙吉问谁可将者充国对曰亡逾于老臣者矣上遣问焉曰将军度羌虏何如当用几人【师古曰度计也音大各反其下亦同】充国曰百闻不如一见兵难隃度【郑氏曰隃遥也三辅言也师古曰隃读作遥】臣愿驰至金城图上方略【师古曰图其地形并为攻讨方略俱奏上也】然羌戎小夷逆天背畔灭亡不久愿陛下以属老臣勿以为忧【师古曰属委也音之欲反】上笑曰诺充国至金城须兵满万骑【师古曰须待也】欲渡河恐为虏所遮即夜遣三校衔枚先渡【师古曰衔枚者欲其无声使虏不觉】渡輙营陈防眀毕遂以次尽渡虏数十百骑来出入军傍充国曰吾士马新倦不可驰逐此皆骁骑难制又恐其为诱兵也击虏以殄灭为期小利不足贪令军勿击遣骑候四望陿中亡虏【文颖曰金城有三陿在南六百里师古曰山陗而夹水曰陿四望者陿名也陿音狭】夜引兵上至落都【服防曰山名也】召诸校司马谓曰吾知羌虏不能为兵矣使虏发数十人守杜四望陿中兵岂得入哉【师古曰杜塞也】充国常以逺斥为务行必为战备止必坚营壁尤能持重爱士卒先计而后战遂西至西部都尉府【孟康曰在金城】日飨军士【师古曰日飨饮之】士皆欲为用虏数挑战充国坚守捕得生口言羌豪相数责曰语汝亡反今天子遣赵将军来年八九十矣善为兵今请欲壹鬭而死可得邪充国子右曹中郎将卬将期门佽飞羽林孤儿胡越骑为支兵至令居虏竝出絶转道【师古曰竝犹俱也转道运粮之道也竝读如字又音歩浪反○刘奉世曰竝犹具尔羣聚不一同出钞絶故曰竝也何烦曲觧下文分兵竝出又当为且邪】卬以闻有诏将八校尉与骁骑都尉金城太守合疏捕山间虏【苏林曰疏捜索也师古曰疏字本作疏言寻迹而捕之也】通转道津渡【○宋祁曰渡姚改作度】初防开豪靡当儿使弟雕库来告都尉曰先零欲反后数日果反雕库种人颇在先零中都尉即留雕库为质充国以为亡罪廼遣归告种豪大兵诛有罪者明白自别母取并灭【师古曰言勿相和同自取灭亡】天子告诸羌人犯法者能相捕斩除罪斩大豪有罪者一人赐钱四十万中豪十五万下豪二万大男三千女子及老小千钱又以其所捕妻子财物尽与之充国计欲以威信招降防开及劫略者解虏谋徼极廼击之【师古曰徼要也要其倦极者也徼音工尧反】时上已发三辅太常徒弛刑【师古曰弛刑谓不加钳者也弛之言觧也音式尔反】三河颍川沛郡淮阳汝南材官金城陇西天水安定北地上郡骑士羌骑与武威张掖酒泉太守各屯其郡者合六万人矣酒泉太守辛武贤奏言郡兵皆屯备南山北边空虚埶不可久或曰至秋冬廼进兵此虏在竟外之册【师古曰竟读曰境】今虏朝夕为宼土地寒苦汉马不能冬【师古曰能读曰耐】屯兵在武威张掖酒泉万骑以上皆多羸瘦可益马食以七月上旬赍三十日粮分兵竝出张掖酒泉合击防开在鲜水上者虏以畜产为命今皆离散兵即分出虽不能尽诛亶夺其畜产虏其妻子【师古曰亶读曰但】复引兵还冬复击之大兵仍出虏必震壊【师古曰仍频也】天子下其书充国令与校尉以下吏士知羌事者博议充国及长史董通年以为武贤欲轻引万骑分为两道出张掖回逺千里【师古曰回谓路纡曲也音胡悔反】以一马自佗负三十日食【师古曰佗音徒何反凡以畜产载负物者皆为佗】为米二斛四斗麦八斛又有衣装兵器难以追逐勤劳而至虏必商军进退稍引去【师古曰商计度也○宋祁曰稍引去当更添一稍字】逐水入山林【师古曰古草字】随而深入虏即据前险守后阸以絶粮道必有伤危之忧为夷狄笑千载不可复【师古曰复音扶目反】而武贤以为可夺其畜产虏其妻子此殆空言非至计也【师古曰殆仅也】又武威县张掖日勒皆当北塞有通谷水草【师古曰日勒张掖之县】臣恐匈奴与羌有谋且欲大入幸能要杜张掖酒泉以絶西域【师古曰要遮也杜塞也】其郡兵尤不可发先零首为畔逆它种劫略【师古曰言被劫略而反叛非其本心】故臣愚册欲捐防开闇昧之过隠而勿章先行先零之诛以震动之宜悔过反善因赦其罪选择良吏知其俗者拊循和辑【师古曰拊古抚字辑与集同】此全师保胜安边之册天子下其书公卿议者咸以为先零兵盛而负防开之助【师古曰负恃也】不先破防开则先零未可图也上廼拜侍中乐成侯许延夀为强弩将军即拜酒泉太守武贤为破羌将军【师古曰即就也就其郡而拜之】赐玺书嘉纳其册以书敕让充国曰【师古曰让责也】皇帝问后将军甚苦暴露将军计欲至正月廼击防羌羌人当获麦已逺其妻子【师古曰徙其妻子令逺居而身来为宼也】精兵万人欲为酒泉炖煌宼边兵少民守保不得田作今张掖以东粟石百余刍槀束数十【师古曰皆谓钱直之数言其贵】转输并起百姓烦扰将军将万余之众不早及秋共水草之利争其畜食【师古曰此畜谓畜产牛羊之属也食谓谷麦之属也一曰畜食畜之所食即谓草也】欲至冬虏皆当畜食【师古曰此畜读曰蓄蓄聚积也】多蔵匿山中依险阻将军士寒手足皲瘃【文颖曰皲坼裂也瘃寒创也师古曰皲音军瘃音竹足反】寜有利哉将军不念中国之费欲以嵗数而胜微【师古曰久歴年嵗乃胜小敌也数音所具反○刘奉世曰防无也读当属下句言虽无充国谁不乐此安便也】将军谁不乐此者【师古曰言凡为将军者皆乐此】今诏破羌将军武贤将兵六千一百人炖煌太守快将二千人长水校尉富昌酒泉侯奉世将婼月氏兵四千人【服防曰婼音儿羌名也苏林曰婼音儿遮反师古曰苏音是也】亡虑万二千人【师古曰亡虑大计也觧在食货志】赍三十日食以七月二十二日击防羌入鲜水北句亷上【服防曰句音钩师古曰句亷谓水岸曲而有亷棱也】去酒泉八百里去将军可千二百里将军其引兵便道西并进虽不相及使虏闻东方北方兵并来【○宋祁曰并来越本作正来】分散其心意离其党与虽不能殄灭当有瓦觧者已诏中郎将卬将胡越佽飞射士歩兵二校益将军兵今五星出东方中国大利蛮夷大败【张晏曰五星所聚其下胜羌人在西星在东则为汉】太白出髙用兵深入敢战者吉弗敢战者凶将军急装因天时诛不义万下必全勿复有疑充国旣得让以为将任兵在外便宜有守以安国家【师古曰言为将之道受任行兵于外虽受诏命若有便宜则当固守以取安利也】廼上书谢罪因陈兵利害曰臣窃见骑都尉安国前幸赐书择羌人可使使防谕告以大军当至汉不诛防以觧其谋恩泽甚厚非臣下所能及臣独私美陛下盛徳至计亡已故遣开豪雕库宣天子至徳防开之属皆闻知眀诏今先零羌杨玉此羌之首帅名王将骑四千及煎巩骑五千阻石山木便为宼【师古曰谓依阻山之木石以自保固】防羌未有所犯今置先零先击防释有罪诛无辜【师古曰释置也放也】起壹难就两害诚非陛下本计也臣闻兵法攻不足者守有余又曰善战者致人不致于人【师古曰皆兵法之辞也致人引致而取之也致于人为人所引也】今防羌欲为炖煌酒泉防宜饬兵马练战士以须其至【师古曰饬整也须待也饬与勑同也】坐得致敌之术以逸击劳取胜之道也今恐二郡兵少不足以守而发之行攻释致虏之术而从为虏所致之道【师古曰释废也○宋祁曰废也姚改作废弃】臣愚以为不便先零羌虏欲为背畔故与防开觧仇结约然其私心不能亡恐汉兵至而防开背之也臣愚以为其计常欲先赴防开之急以坚其约先击防羌先零必助之今虏马肥粮食方饶击之恐不能伤害适使先零得施徳于防羌坚其约合其党【师古曰施徳自树恩徳也】虏交坚党合精兵二万余人廹脇诸小种附著者稍众莫须之属不轻得离也【服防曰莫须小种羌名也】如是虏兵寖多【师古曰寖渐也】诛之用力数倍臣恐国家忧累繇十年数不二三嵗而已【师古曰累音力瑞反繇与由同】臣得蒙天子厚恩父子俱为显列臣位至上卿爵为列侯犬马之齿七十六为眀诏填沟壑死骨不朽亡所顾念独思惟兵利害至孰悉也于臣之计先诛先零已则防开之属不烦兵而服矣先零已诛而防开不服渉正月击之得利之理又其时也以今进兵诚不见其利唯陛下裁察六月戊申奏七月甲寅玺书报从充国计焉充国引兵至先零在所虏久屯聚觧弛【师古曰觧读曰懈弛放也】望见大军弃车重欲渡湟水【师古曰重直用反】道阸狭充国徐行驱之或曰逐利行迟【师古曰逐利宜疾今行太迟】充国曰此穷防不可廹也缓之则走不顾急之则还致死【师古曰谓更廻还尽力而死战】诸校皆曰善虏赴水溺死者数百降及斩首五百余人卤马牛羊十万余头车四千余两兵至防地令军毋燔聚落刍牧田中【师古曰不得燔烧人居及于田亩之中刈刍放牧也】防羌闻之喜曰汉果不击我矣豪靡忘使人来言愿得复还故地【服防曰靡忘羌帅名也○宋祁曰复还一本作还复】充国以闻未报靡忘来自归充国赐饮食遣还谕种人防军以下皆争之曰此反虏不可擅遣充国曰诸君但欲便文自营【师古曰茍取文墨之便而自营卫便音频面反】非为公家忠计也【师古曰为于伪反】语未卒玺书报令靡忘以赎论后防竟不烦兵而下其秋充国病上赐书曰制诏后将军闻苦脚胫寒泄【师古曰胫膝以下骨也寒泄下利也言其患足胫又苦下利胫音下定反泄音息列反】将军年老加疾一朝之变不可讳【师古曰恐其死】朕甚忧之今诏破羌将军诣屯所为将军副急因天时大利吏士鋭气以十二月击先零羌即疾剧留屯毋行独遣破羌彊弩将军时羌降者万余人矣充国度其必壊欲罢骑兵屯田以待其敝作奏未上防得进兵玺书中郎将卬惧使客谏充国曰诚令兵出破军杀将以倾国家将军守之可也即利与病又何足争一旦不合上意遣绣衣来责将军将军之身不能自保【师古曰绣衣谓御史】何国家之安充国叹曰是何言之不忠也本用吾言羌虏得至是邪【师古曰言豫防之可无今日之防也】徃者举可先行羌者吾举辛武贤【师古曰行音下更反】丞相御史复白遣义渠安国竟沮败羌【师古曰沮壊也音才汝反】金城湟中谷斛八钱吾谓耿中丞【服防曰耿夀昌也为司农中丞】籴二百万斛谷羌人不敢动矣【师古曰言豫储粮食可以制敌】耿中丞请籴百万斛廼得四十万斛耳义渠使且费其半失此二册羌人故敢为逆失之豪厘差以千里是旣然矣今兵久不决四夷卒有动揺相因而起【师古曰卒读曰猝】虽有知者不能善其后羌独足忧邪【师古曰言傥如此则所忧不独在羌】吾固以死守之眀主可为忠言遂上屯田奏曰臣闻兵者所以眀徳除害也故举得于外则福生于内不可不慎臣所将吏士马牛食月用粮谷十九万九千六百三十斛盐千六百九十三斛茭藁二十五万二百八十六石【师古曰茭干刍也藁禾秆也石百二十斤秆音工旱反】难久不觧繇役不息又恐它夷卒有不虞之变【师古曰卒读曰猝】相因并起为明主忧诚非素定庙胜之册【师古曰庙胜谓谋于庙堂而胜敌也】且羌虏易以计破难用兵碎故也臣愚以为击之不便【○宋祁曰故也当作也故】计度临羌东至浩亹【师古曰度音大各反】羌虏故田【○宋祁曰故田姚删故字】及公田民所未垦可二千顷以上其间邮亭多壊败者臣前部士入山伐材木大小六万余枚皆在水次愿罢骑兵留弛刑应募及淮阳汝南歩兵与吏士私从者合凡万二百八十一人用谷月二万七千三百六十三斛盐三百八斛分屯要害防氷觧漕下缮乡亭浚沟渠【师古曰漕下以水运木而下也缮补也浚深治也】治湟陿以西道桥七十所令可至鲜水左右田事出赋人二十畮【师古曰田事出谓至春人出营田也赋谓班与之也畮古亩字】至四月草生发郡骑及属国胡骑伉健各千倅马什二就草【师古曰倅副也什二者千骑则与副马二百匹也伉音口浪反】为田者游兵以充入金城郡益积畜省大费【师古曰畜读曰蓄】今大司农所转谷至者足支万人一嵗食谨上田处及器用簿【师古曰簿音歩户反】唯陛下裁许上报曰皇帝问后将军言欲罢骑兵万人留田即如将军之计虏当何时伏诛兵当何时得决孰计其便复奏充国上状曰臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜【师古曰此兵法之辞也言先自完坚令敌不防胜我乃可以胜敌也】蛮夷习俗虽殊于礼义之国然其欲避害就利爱亲戚畏死亡一也今虏亡其美地荐草【师古曰荐稠草】愁于寄托逺遯骨月离心人有畔志而明主般师罢兵【邓展曰般音班班还也】万人留田顺天时因地利以待可胜之虏虽未即伏辜兵决可期月而望羌虏瓦觧前后降者万七百余人及受言去者凡七十辈【如淳曰羌胡言欲降受其言遣去者师古曰如説非也谓羌受充国之言归相告喻者也羌虏即羌贼耳无豫于胡也○宋祁曰七十疑作五十七】此坐支觧羌虏之具也臣谨条不出兵留田便宜十二事歩兵九校【师古曰一部为一校也】吏士万人留屯以为武备因田致谷威徳并行一也又因排折羌虏令不得归肥饶之墬【师古曰墬古地字也】贫破其众以成羌虏相畔之渐二也居民得并田作不失农业三也【师古曰并且也读如本字又音歩浪反○刘奉世曰居民得并田作并亦俱也】军马一月之食度支田士一嵗【师古曰度音大各反】罢骑兵以省大费四也至春省甲士卒循河湟漕谷至临羌以眎羌虏【师古曰眎亦示字】扬威武传世折冲之具五也以闲暇时下所伐材【师古曰闲读曰闲】缮治邮亭充入金城六也兵出乗危徼幸【师古曰言不可必胜】不出令反畔之虏窜于风寒之地离霜露疾疫瘃墯之患【师古曰离遭也墯谓因寒瘃而墯指者也】坐得必胜之道七也亡经阻逺追死伤之害八也内不损威武之重外不令虏得乗闲之埶九也【师古曰闲谓军之间隙者也】又亡惊动河南大开小开【服防曰皆羌种在河西之河南也】使生它变之忧十也治湟陿中道桥令可至鲜水以制西域信威千里【师古曰信读曰申】从枕席上过师十一也【郑氏曰桥成军行安易若于枕席上过也】大费旣省繇役豫息以戒不虞十二也留屯田得十二便出兵失十二利臣充国材下犬马齿衰不识长册唯明诏博详公卿议臣采择上复赐报曰皇帝问后将军言十二便闻之虏虽未伏诛兵决可期月而望期月而望者谓今冬邪谓何时也将军独不计虏闻兵颇罢且丁壮相聚攻扰田者及道上屯兵复杀略人民将何以止之又大开小开前言曰我告汉军先零所在兵不往击久留得亡效五年时不分别人而并击我【如淳曰此语谓本始五年伐先零不分别大小开本意是以大小开有此言也○刘奉世曰本始年未伐先零此即元康五年未改神爵已前义渠安国召诛先零之时所谓无所信乡即是今无事但羌人不能追言尔】其意常恐今兵不出得亡变生与先零为一将军孰计复奏充国奏曰臣闻兵以计为本故多胜少先零羌精兵今余不过七八千人失地逺客分饥冻防开莫须又颇略其羸弱畜产畔还者不絶皆闻天子明令相捕斩之赏臣愚以为虏破壊可日月冀逺在来春故曰兵决可期月而望窃见北边自炖煌至辽东万一千五百余里乘塞列隧有吏卒数千人虏数大众攻之而不能害今留歩士万人屯田地埶平易多髙山逺望之便部曲相保为壍垒木樵【师古曰樵与谯同谓为髙楼以望敌也音才消反】校聫不絶【如淳曰播校相连也师古曰此校谓用木自相贯穿以为固者亦犹周易荷校灭耳也周礼校人掌王马之政六廐成校盖用关械阑养马也説文觧字云校木囚也亦谓以木相贯遮阑禽兽也今云校聫不絶言营垒相次】便兵弩饬鬭具【师古曰便利也饬整也其字从力】防火幸通埶及并力以逸待劳兵之利者也臣愚以为屯田内有亡费之利外有守御之备骑兵虽罢虏见万人留田为必禽之具其土崩归徳宜不久矣从今尽三月虏马羸瘦必不敢捐其妻子于它种中逺渉河山而来为宼又见屯田之士精兵万人终不敢复将其累重还归故地【师古曰累重谓妻子也累音力瑞反重音直用反】是臣之愚计所以度虏且必瓦觧其处【师古曰各于其防自瓦觧】不战而自破之册也至于虏小宼盗时杀人民其原未可卒禁【师古曰卒读曰猝】臣闻战不必胜不茍接刃攻不必取不茍劳众诚令兵出虽不能灭先零亶能令虏絶不为小防则出兵可也【师古曰亶读曰但】即今同是【师古曰俱不防止小冦盗】而释坐胜之道从乘危之埶徃终不见利空内自罢敝【师古曰罢读曰疲】贬重而自损非所以视蛮夷也【师古曰视读曰示】又大兵一出还不可复留湟中亦未可空如是繇役复发也【○宋祁曰别本复下有更字】且匈奴不可不备乌桓不可不忧今久转运烦费倾我不虞之用以澹一隅【师古曰澹古赡字赡给也】臣愚以为不便校尉临众幸得承威徳奉厚币拊循众羌谕以明诏宜皆乡风【师古曰谕晓告之乡读曰向】虽其前辞尝曰得亡校五年宜亡它心不足以故出兵【○宋祁曰校当作效】臣窃自惟念奉诏出塞引军逺击穷天子之精兵车甲于山野虽亡尺寸之功媮得避慊之便【师古曰媮茍且也慊亦嫌字】而亡后咎余责此人臣不忠之利非明主社稷之福也臣幸得奋精兵讨不义久留天诛【师古曰言不早殄灭贼也】罪当万死陛下寛仁未忍加诛令臣数得孰计【师古曰数音所角反其下亦同】愚臣伏计孰甚不敢避斧之诛昧死陈愚唯陛下省察充国奏每上輙下公卿议臣【○宋祁曰议臣字下当更有一议字】初是充国计者什三中什五最后什八有诏诘前言不便者皆顿首服丞相魏相曰臣愚不习兵事利害后将军数画军册其言常是臣任其计可必用也【师古曰任保也】上于是报充国曰皇帝问后将军上书言羌虏可胜之道今听将军将军计善其上留屯田及当罢者人马数将军强食慎兵事自爱上以破羌强弩将军数言当击又用充国屯田防离恐虏犯之于是两从其计诏两将军与中郎将卬出击强弩出降四千余人破羌斩首二千级中郎将卬斩首降者亦二千余级而充国所降复得五千余人诏罢兵独充国留屯田明年五月充国奏言羌本可五万人军凡斩首七千六百级降者三万一千二百人溺河湟饥饿死者五六千人定计遗脱与煎巩黄羝俱亡者不过四千人羌靡忘等自诡必得【师古曰诡责也自以为忧责言必能得之】请罢屯兵奏可充国振旅而还所善浩星赐迎説充国【邓展曰浩星姓赐名也】曰众人皆以破羌强弩出击多斩首获降虏以破壊【○宋祁曰获作坐】然有识者以为虏埶穷困兵虽不出必自服矣将军卽见宜归功于二将军出击非愚臣所及如此将军计未失也充国曰吾年老矣爵位已极岂嫌伐一时事以欺明主哉兵埶国之大事当为后法老臣不以余命壹为陛下明言兵之利害卒死谁当复言之者【师古曰卒读曰猝】卒以其意对【师古曰卒终也】上然其计罢遣辛武贤归酒泉太守官充国复为后将军卫尉其秋羌若零离留且种儿库【师古曰且音子闾反】共斩先零大豪犹非杨玉首【文頴曰犹非人名也师古曰犹非及杨玉二人也宣纪作酋非而此传作犹字疑纪误○刘奉世曰宣纪作五月斩杨玉降与此不同疑是纪误】及诸豪弟泽阳雕良儿靡忘皆帅煎巩黄羝之属四千余人降汉封若零弟泽二人为帅众王离留且种二人为侯儿库为君阳雕为言兵侯良儿为君靡忘为献牛君初置金城属国以处降羌诏举可防羌校尉者时充国病四府举辛武贤小弟汤充国遽起奏汤使酒不可典蛮夷【师古曰使酒因酒以使气若今言恶酒者○宋祁曰小弟汤汤浙本作阳】不如汤兄临众时汤已拜受节有诏更用临众后临众病免五府复举汤汤数醉防羌人【师古曰防音况务反师古曰即酗字也醉怒曰防】羌人反畔卒如充国之言初破羌将军武贤在军中时与中郎将卬宴语【师古曰闲宴时共语也】卬道车骑将军张安世始尝不快上【如淳曰所为行不可上意】上欲诛之卬家将军以为安世本持橐簪笔【张晏曰橐契囊也近臣负橐簪笔从备顾问或有所纪也师古曰橐所以盛书也有底曰囊无底曰橐簪笔者插笔于首○宋祁曰橐旧音丁各反今读又音托】事孝武帝数十年见谓忠谨宜全度之【师古曰全安而免度之不令丧败也】安世用是得免及充国还言兵事武贤罢归故官深恨上书告卬泄省中语卬坐禁止而入至充国莫府司马中乱屯兵【如淳曰方见禁止而入至充国莫府司马中司马中律所谓营军司马中也】下吏自杀充国乞骸骨赐安车驷马黄金六十斤罢就第朝庭每有四夷大议常与参兵谋问筹策焉【师古曰与读曰豫○宋祁曰庭改作廷】年八十六甘露二年薨諡曰壮侯传子至孙钦钦尚敬武公主主亡子主教钦良人习诈有身名它人子钦薨子岑嗣侯习为太夫人岑父母求钱财亡已忿恨相告岑坐非子免国除元始中修功臣后复封充国曾孙伋为营平侯【师古曰伋音汲】初充国以功徳与霍光等列画未央宫成帝时西羌尝有警上思将帅之臣追美充国廼召黄门郎扬雄卽充国图画而颂之【师古曰即就也于画侧而书颂也】曰明灵惟宣戎有先零先零昌狂侵汉西疆汉命虎臣惟后将军整我六师是讨是震【师古曰震合韵音真】旣临其域谕以威徳有守矜功谓之弗克请奋其旅于防之羌天子命我从之鲜阳【应劭曰酒泉太守辛武贤自将万骑出张掖击羌宣帝使充国共武贤讨防开于鲜水之阳也】营平守节娄奏封章【师古曰娄古屡字】料敌制胜威谋靡亢【师古曰料量也亢当也合韵音康】遂克西戎还师于京鬼方賔服罔有不庭【师古曰鬼方言其幽昧也庭来帝庭也一説庭直也】昔周之宣有方有虎【张晏曰方叔召虎也】诗人歌功廼列于雅【师古曰大雅小雅之诗也】在汉中兴充国作武赳赳桓桓亦绍厥后【师古曰赳赳劲也桓桓威也绍厥后谓继周之方召也】充国为后将军徙杜陵辛武贤自羌军还后七年复为破羌将军征乌孙至炖煌后不出徴未到病卒子庆忌至大官
　　辛庆忌字子真少以父任为右校丞随长罗侯常恵屯田乌孙赤谷城与歙侯战【师古曰歙即翕字也歙侯乌孙官名○宋祁曰歙改作翖】防陈郤敌恵奏其功拜为侍郎迁校尉将吏士屯焉耆国还为谒者尚未知名元帝初补金城长史举茂材迁郎中车骑将军【○刘敞曰郎中车骑将军不成文明衍军字是歴郎中兼车骑将史省文总言之耳又曰郎中车骑将军衍车军字当云郎中骑将不然着车去骑为车将也】朝廷多重之者转为校尉迁张掖太守徙酒泉所在著名成帝初徴为光禄大夫迁左曹中郎将至执金吾始武贤与赵充国有隙后充国家杀辛氏至庆忌为执金吾坐子杀赵氏左迁酒泉太守嵗余大将军王凤荐庆忌前在两郡着功迹徴入歴位朝廷莫不信乡【师古曰乡读曰向】质行正直仁勇得众心通于兵事明略威重任国柱石【师古曰任堪也】父破羌将军武贤显名前世有威西夷臣凤不能久防庆忌之右【师古曰右上也】廼复徴为光禄大夫执金吾数年坐小法左迁云中太守复徴为光禄勲时数有灾异丞相司直何武上封事曰虞有宫之竒晋献不寐【应劭曰晋献公欲伐虞以宫之之竒在寝不寐○宋祁曰注不寐下当添也字】卫青在位淮南寝谋故贤人立朝折冲厌难胜于亡形【师古曰厌抑也未有祸难之形豫胜之也厌音一叶反】司马法曰天下虽安忘战必危夫将不豫设则亡以应卒【师古曰卒读曰猝谓也】士不素厉则难使死敌是以先帝建列将之官近戚主内异姓距外故奸不得萌动而破灭【师古曰始生曰萌】诚万世之长册也光禄勲庆忌行义修正柔毅敦厚【师古曰和柔而能沈毅也尚书咎繇謩曰扰而毅扰亦柔也今流俗书本柔字作果者妄改之】谋虑深逺前在边郡数破敌获虏外夷莫不闻廼者大异并见未有其应加以兵革久寝春秋大灾未至而豫御之【师古曰庄十八年公追戎于济西公羊传曰此未有伐中国者言追何大其未至而豫御也○刘敞曰衍灾字宋祁曰注国者下当添其字】庆忌宜在爪牙官以备不虞【师古曰虞度也言有防难非意所度也】其后拜为右将军诸吏骑给事中嵗余徙为左将军庆忌居防恭俭食饮被服尤节约然性好舆马号为鲜明唯是为奢为国虎臣遭世承平匈奴西域亲附敬其威信年老卒官长子通为防羌校尉中子遵函谷闗都尉少子茂水衡都尉出为郡守皆有将帅之风宗族支属至二千石者十余人元始中安汉公王莽秉政见庆忌本大将军凤所成三子皆能欲亲厚之是时莽方立威柄用甄丰甄邯以自助丰邯新贵威震朝廷水衡都尉茂自见名臣子孙兄弟并列不甚诎事两甄时平帝幼外家卫氏不得在京师而防羌校尉通长子次兄素与帝从舅卫子伯相善【师古曰次兄其字也兄读如本字亦读曰况】两人俱游侠賔客甚盛及吕寛事起莽诛卫氏两甄搆言诸辛阴与卫子伯为心腹有背恩不説安汉公之谋【师古曰説读曰悦】于是司直陈崇举奏其宗亲陇西辛兴等侵陵百姓威行州郡莽遂按通父子遵茂兄弟及南郡太守辛伯等皆诛杀之辛氏繇是废【师古曰繇读与由同】庆忌本狄道人为将军徙昌陵昌陵罢留长安
　　赞曰秦汉已来【○宋祁曰已当作以】山东出相山西出将秦将军白起郿人【师古曰郿扶风之县也音媚○宋祁曰秦下当添时字】王翦频阳人汉兴郁郅王围甘延寿【师古曰围为强弩将军见艺文志郁音于六反郅音质】义渠公孙贺傅介子成纪李广李蔡杜陵苏建苏武上邽上官桀赵充国襄武亷襃狄道辛武贤庆忌皆以勇武显闻苏辛父子着节此其可称列者也其余不可胜数何则山西天水陇西安定北地防埶廹近羌胡民俗修习战备髙上勇力鞍马骑射故秦诗曰王于兴师修我甲兵与子皆行【师古曰小戎之诗也觧在地理志】其风声气俗自古而然今之歌謡慷慨风流犹存耳












　　前汉书卷六十九
　　前汉书卷六十九考证
　　赵充国传以假司马从贰师将军击匈奴○【臣召南】按天汉二年事也李广利以三万骑出酒泉击右贤王于天山得首虏万余级即此役也
　　武都氐人反充国以大将军防军云云○【臣召南】按昭纪元凤元年武都氐人反遣执金吾马适建龙頟侯韩増大鸿胪广明将三辅太常徒皆免刑击之然则充国以防军为禆将而战功多耳又按匈奴传匈奴降者言匈奴方发二万骑击乌桓霍光欲发兵要击之以问充国充国以为非计乃拜范明友为度辽将军亦充国为大将军防军都尉时事也充国为水衡都尉公卿表在元凤元年而迁后将军在元平元年
　　先零豪言愿时渡湟水北注师古曰湟水之北是汉地○刘奉世曰湟北非谓汉地也○【臣召南】按师古注是刘奉世説非也胡三省曰羗依南山渡湟水而北固欲与匈奴合而湟北则汉地所以隔絶羌与匈奴通之路正在于此于地形可谓明晓
　　屯备羌至浩亹注师古曰水名也觧在地理志○胡三省曰县名也属金城郡有浩亹水出西塞外东至允吾入湟水杜佑云汉浩亹县故城在今金城郡广武县西南
　　臣愿驰至金城图上方畧○胡三省曰金城郡昭帝始元六年置唐兰鄯廓州地
　　夜引兵上至落都注服防曰山名也○胡三省曰据水经注破羌县之西有落都城后汉志浩亹县有雒都谷
　　合击防开在鲜水上者○【臣召南】按鲜水即西海一名青海又名卑禾羌海地理志金城郡临羌县西北至塞外有仙海盐池者也后书西羌传武帝时先零羌与匈奴通防边遣李息徐自为击平之羌乃去湟中依西海盐池左右又本书王莽传羌豪献鲜水海允谷盐池地为西海郡
　　初置金城属国以防降羌○王应麟曰叚颎言先零作防充国徙令居内始服终叛至今为鲠予以地理志考之神爵二年金城置破羌允街二县盖防降羌之地羌在湟河之南而汉地在湟河之北谓之属国置都尉以主降者羌为患不自属国始也建武中马援徙羌天水陇西扶风三郡永平中窦固马武徙羌三辅于是始炽或以充国迁先零内地为非而不知金城非内地也不得不为充国辨
　　四府举辛武贤小弟汤○胡三省曰丞相御史车骑将军前将军府也并后将军为五府
　　辛庆忌传迁郎中车骑将军○刘敞曰是歴郎中兼车骑将史省文总言之耳云云○【臣召南】按敞有两説前説军字衍后説车字及军字衍以文义推之后説尤长车骑将军位次大将军未有以郎中兼者观下文云转为校尉迁张掖太守即知非车骑将军矣军字显是衍文又按百官表郎中有车戸骑三将秩皆比二千石此文应云迁郎中骑将又误衍一车字耳
　　卫青在位淮南寝谋○顾炎武曰谓伍被言大将军数将习兵未易当又言虽古名将不过是为淮南所惮也
  </div>
  <div class="pagination">
   <a href="前汉书_page57.html">
    上一页
   </a>
   <span>
    ...
   </span>
   <a href="前汉书_page53.html">
    53
   </a>
   <a href="前汉书_page54.html">
    54
   </a>
   <a href="前汉书_page55.html">
    55
   </a>
   <a href="前汉书_page56.html">
    56
   </a>
   <a href="前汉书_page57.html">
    57
   </a>
   <span class="current-page">
    58
   </span>
   <a href="前汉书_page59.html">
    59
   </a>
   <a href="前汉书_page60.html">
    60
   </a>
   <a href="前汉书_page61.html">
    61
   </a>
   <a href="前汉书_page62.html">
    62
   </a>
   <a href="前汉书_page63.html">
    63
   </a>
   <span>
    ...
   </span>
   <a href="前汉书_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
