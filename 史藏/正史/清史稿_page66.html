<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 66 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 66 页/共 291 页
  </h1>
  <div class="content">
   延平府：冲，难。延建邵道治所。明，领县七。雍正十二年，割大田隶永春。东南距省治三百六十里。广三百里，袤三百十八里。北极高二十六度三十九分。京师偏东一度四十九分。领县六。南平冲，繁，难。倚。南：九峰山。东南：屏山。城西：虎头。东北：演仙。西北：莲花。西南：金凤。剑江一曰建江，为闽江上流。二源：东北东溪，上承建安建溪入，迳高桐，左合埂埕溪，右群仙洋、大小湆水，迳城东而南；西北西溪，上承顺昌大溪入，迳上洋口，左合鸕甪溪，又东南，右合黄泥溪，至双溪口，右纳沙溪，又东南，折东北，迳城南来会，是为剑江。右合十里庵口溪、南平里溪、罗源溪，左纳吉溪。又东南，左合岳溪，右金钢岭水，尤溪亦自南来会。又东，左合武步溪入古田。东溪、黯淡滩、南溪、龙窟滩险甚。嵢峡巡司。又大历废司。大横、剑浦二驿。顺昌繁，难。府西少北百二十里。北：华阳山。西：凤山。西南：大明。西北：七台。城南大溪，二源：西北富屯溪，上承邵武大溪入，东南，左合顺溪，右大幹溪，迳城西而南，亦曰礶砧溪；西金溪，自将乐入，合交溪、娄杉溪来会，是为大溪。右合洄村溪水、南溪，又东，右合石溪、棋溪，入南平。镇四：仁寿、上洋、大幹、安抚。仁寿废巡司。将乐疲。府西二百二十里。城北：西台山、龟山。东：莲花。西：钟楼。东南：天阶、乌石。东北：封山、石帆。南：仙人塘。西南：五龙。城南金溪，西北上承泰宁大溪入，迳万全北，合常溪、竹洲溪、将溪，屈东南，右合三溪寨水，左望江溪、獬村溪，又东，右纳池湖溪、水口溪，折东北，至城东南，是为金溪。龙池溪合沙溪自北来会。又东，左合安福口溪，迳三涧渡，右合常口溪、漠村溪，左濑口溪、黄坑口溪，又东入顺昌。西北瓜溪，屈西北入泰宁。万安巡司。沙繁，难。府西南百二十里。城北：凤冈山。西：岩山。西北：陶金。西南：吕峰。北：将军。东北：马笠。东：玉山。南：七朵。其下沙溪，二源：一太史溪，西南上承永安燕水溪入，迳莘口，右合西霞坂水，左明溪，又北，右合蒋坑水，左斑竹溪、陇东溪，至城东南；东溪出顺昌界天柱山曰半溪，东南至漈口，又会瓦溪，合幼溪，又南迳城东来会，是为太史溪。又东，左合鸕甪溪、玉溪、杨溪、下涌溪、下湖溪，右洛溪、琅溪、丹溪、高溪、渔溪，入南平。北乡砦巡司。永安繁，难。府西南三百里。城东二山，南登云塔，北栟榈。西北：黄杨岩。东南：斗山。东北：贡川。城北燕水溪，西北上承清流九龙滩水入，迳大岭，屈东，左合罗峰溪；右櫞岭水，至八仙岩。东连城姑田溪自西南来会，是为燕水溪。又东，右会南溪及浮流溪、林田水、桂溪，至城北，右合大梅溪，左益溪，又东北为贡溪，左纳坊溪、田沙溪，右合青溪，其东南黄田岭水，北合乌阬水为西霞坂水。其北明溪自归化入，又东并入。镇二：西洋、星桥。安沙、小陶二巡司。英果、黄杨、湖口三废司。尤溪繁，难。府南百六十里。城北：永山。西南：鸕甪。西：璠山。东南：石井。南：眠象。东：参拜。尤溪城南二源：湖田溪西南上承大田县溪入，迳高才，左合包溪，右漈头溪及汶水，又北，左合新桥溪，右宝溪，至城南；青印溪出沙界罗岩峰，东南右合新坑水，左麻溪、小溪，迳城西来会，是为尤溪。又东为云潭，右合双髻山源湖水，左华南溪，又东，左合塔兜，右资寿溪，入南平。明溪北自归化入，又东入沙。官陂西南溉田数千顷，波及德化界。高才坂巡司。
　　建宁府：冲，繁。隶延建邵道。明领县八。雍正十二年，割寿宁属福宁。东南距省治四百八十里。广四百九十五里，袤四百三十里。北极高二十七度四分。京师偏东二度。领县七。建安冲，疲，难。府东南。东北隅：黄华山。城南：覆船山。东北：马鞍山。东南：象山。西南：龙池。建溪亦曰建江，二源：松溪东北自政和入，屈西南，左合川石漈，右东游、横谷、坤口、千源诸溪，又西南，左合东苌溪、沙溪，至城东南为东溪；又西，西溪自瓯宁迳城西南来会，是为建溪。又南迳太平驿，右合古老岭、下溪、秦溪及其支津，左纳百丈溪、房村口溪，入南平。双溪、大官陂各溉田十一顷。迪口县丞。房村巡司。太平一驿。瓯宁冲，繁。附府西北。北：天湖山。西北：乌石。东：东山。城西：龙首。城南：覆船。东北：天堂。西溪二源：建阳溪自县入，东南迳叶坊驿；柘溪自浦城入，迤西南，左合蓬岭水来会，为双溪口，又南，右合吉阳溪、兴贤溪、跃鳞溪，左紫溪、宜均溪，至城北分流，复合于临江门外，是为西溪。百丈溪出县西北山，合登仙里水，东游溪出东北仑口，并入建安。巧溪出西黄源岭，入顺昌。凤坑水出东北白石山，东入松溪。将军山下陂溉田千馀顷。吉阳、营头二巡司。叶坊、城西二驿。建阳冲，疲。府西北百二十里。城西隅：大潭山。西三十里，太平、九峰、唐石。西北：芦峰。北：阑干。东北：砚山。南：莲台。西南：五峰。建阳溪亦建溪，二源并西北：崇溪自崇安入，曰北溪，左合陈溪，又南折东，左合芹溪，至河船，右合石船溪，左锦溪及油溪，屈西南至城东南；西溪出西北毛虚漈山，会竹溪、瓦溪，屈南，右合化龙溪，折东，右合莒溪、马伏溪，左龙口溪，迳玉枕峰西，又东来会，是为建溪，亦曰交溪。迤东南迳樟滩，左合窑溪、将溪，右长湍溪、吴墩溪、徐墩溪，入瓯宁。油陂溉田五十顷。西：麻沙镇。南：盖竹镇。南槎巡司。建溪一驿。崇安冲，繁。府西北二百四十里。南：武夷山，道书第十六洞天，周百二十里，峰三十六，岩三十七，岸壁红腻，棱叠可爱。北：黄石。东北：济拔。西北：三髻。西：白华。东：仙洲。东南：寨山。崇溪二源：东溪出东北石臼里。汇岑阳、寮竹诸山水，西南，左合小浑溪，右浴水溪、岚溪、新丰溪，至大浑里，右合大漈溪，又西南至林渡；西溪出西北分水岭，会大安源、双溪，又东，左合温林、观音二寨水来会，是为崇溪。又南过押衙洲，分流复合，迳城东，右合黄龙溪。又南，左合梅溪，迤西右合九曲溪，屈南至黄庭，右合黄石溪及籍溪，又东南入建阳，为北溪。芦陂溉田万馀顷。镇二：温岭、黄亭。五夫里巡司。兴田、裴村、大安三驿。浦城冲，繁。府东北二十七里。治黄华山南麓。城东隅：越王山。城北：横山。东北：太姥、盖仙、仙霞岭。南：回隆。西南：西阳。东南：金斗。柘溪、南浦溪出东北柘岭西南，右合灰坞漈、上溪，左半源、渔仓、里洋诸水，又西，右合渔梁溪，左官田溪，侧城西南，冻蕤夹岸，亦曰梅花溪。新溪出西北百丈山，合洪源溪来会，是为柘溪。又南，右合东源溪，左大石溪，又西南，右合临江溪，左富岭溪，迳曹村，右合石陂溪，又南入瓯宁。北盆亭溪，西会小竿岭、梨岭水，詹溪，入江西广丰，注信溪。富岭，县丞治。镇一：渔梁。巡司二：庙湾、溪源。驿二：小关、人和。松溪简。府东百六十里。治蹲狮子山南麓石壁山。东：王认山。东南：七峰。西：皆望。东北：鸾峰。松溪二源，分出浙江龙泉小梅、庆元温屿而合，迳木城隘入。西南迳旧县塘，左纳新窑水，又西，右纳松源溪，又西至城东南，右合杉溪、白石溪，又西南入政和。吴村，县丞驻。渭田巡司。政和简。府东百四十五里。东：池栋山。东南：大风。南：飞凤、洞宫山，道书三十七洞天。东北：天柱峰。西北：南禅。松溪自其县入，迳常口，迤东南至西津渡。七星溪迳铁山口，合石龟溪、胡屯溪，又西合茶溪，迳城南合官湖，又西南来会。又南，亦曰当阳溪，左合小层溪，右山表溪，入建安为东溪。东北新阬水，出天柱山，东南双涧溪出溪门岭，合下园溪、李洋水，并入寿宁。又南和溪出西表岭，入宁德。范屯诸陂四十有四。下庄巡司。又苦竹废巡司。
　　邵武府：冲，疲。隶延建邵道。明属福建布政司。顺治三年，隶武平道及分守建南道。康熙六年并废，改。东南距省六百七十里。广二百二十里，袤二百六十里。北极高二十七度二十一分。京师偏东一度五分。领县四。邵武冲，繁，疲，难。倚。西南：殊山，为郡祖龙。西：登高。南：福山。东：鸡鸣。东南：浮潭。北：云际。东北：泉山。邵武溪即大溪，西北上承光泽交溪入，中合中坊溪，左勋溪。又东南，左合田段漠口，右和顺高家渡龙斗溪，迳紫云滩，右合溪西镇龙桥药村水。又东至城北，左合石鼓溪、石樵溪，又东南，右合鹿口溪、铜青溪、大竹溪。折东，左合拿口上下溪，右密溪。又南，左合骄溪，至板孔滩，右合外石，左卫闽溪。又南，右合谢坊，左下黄溪、绣溪，至水口，右合桃溪，又东南入顺昌。官坊溪出东南官尖峰，西南入泰宁，注龙湖溪。黄溪溉田四十顷。乌坂城，城东。黄土关，西南。有黄土三盐场。水口、拿口巡司二。光泽冲，难。府西北八十里。城东：罗嘉山。西南：管蜜。西北：大和、昂山。东北：乌君坞。西溪上承马岭山水，自江西新城入，东迳罗家渡，右会象牙山岩岭隘，左石螺山水，为西溪。迤北，左得小禾山水，又东至水口，左纳硃溪，右陈溪，折北合大岭水，至册下。左合马丫山、何家山、上下原诸水，迳城西，支津入城为九曲溪。又北，过牛洲至城东，复与云岩水来会。又东至乌洲。北溪东北自铅山马铃隘入，迳云际关南会大棋山水。又西南，左合延寮，右火烧关水，至举贤，右合苦株阬，左肩盘岭水，又西迳小寺州，右纳冷水坑水。又西南，右合峰坳水，又南迳城东来会，是为交溪。又东南，右合花园水，入邵武。西北大和山水，其西牛田水，并入芦溪。松林陂溉田八顷。清化镇。大寺巡司。建宁疲，难。府西南二百十里。西北：白鹿山。北：何家。东南：大弋。城东：南山。西：凤山。城南：濉江，西南上承宁化宁溪入，左合都溪及里源溪，又北，右合金铙山水，又东北，右合百丈岭水，是为濉溪，迳城东而北，汇为何潭。又东，右合开山溪，迳横口，左纳永城溪，右合武调溪及冯家漈溪，又北，东入泰宁。东南黄土岭水，东入归化。双溪、张家陂各溉田七顷。泰宁简。府西南百四十里。城西隅：炉峰山。北：钟石。西：青莲。东北：旗山。南：石山。大溪亦东溪，东北上承邵武官坊溪入，右会龙湖。东溪纳龙湖，迳济桥，右纳交溪，左合梅林溪及硃口溪。又西南，合龙门溪及将溪，至山夹桥，左纳黄溪，至城东，右合杉溪，汇于何潭，是为城东三涧。折西，左合福冲溪、均福溪、二十四溪，至南会保，右合瑞溪、石塘溪，建宁濉江亦自西来会，是为双溪口。折南，右合龙安溪、金口溪，又东南为布溪，入将乐。乐思坝本鸕甪陂，溉田四十顷。
　　汀州府：冲，繁，疲。隶汀漳龙道。东北距省治九百七十五里。广三百五十五里，袤四百三十里。北极高二十五度四十七分。京师偏东二分。领县八。长汀冲，繁。倚。今治南城。北：卧龙山。东：马鞍。城南：圆珠、宣严。西：玉女。东北：翠峰。东南：七宝。鄞江即汀水，东北自宁化入，右合将军山、天井山水，又西南出龙门峡，右合梓步溪，又南为湘洪峡，右合小湘溪。折西，右合北溪及东溪，又西南，右合篁竹岭水，迳城南，右会西溪。又南，左合南溪，又东南，左合锺家坑诸水。又西南，左合黄风溪，濯田溪合桃杨隘水、腊溪、黄峰水、桐木坑水，迳濯田自其西来会。又南，左合羊角溪，右纳小澜溪，入上杭，下至广东下埔为韩江，至澄海入海。东：虎忙岭水，其南牛尾岭水，又南八仙岩水，并入连城。其西矶头水，入上杭。西北贡水，即湖汉水，入江西瑞金，为贡江，行七百馀里，下流与章江会为赣江。大城寨巡司。馆前、临汀、三洲三驿。宁化简。府东北六十里。城北：翠华山。南：五灵。西南：南山。东：墨瓦。东北：宝螺。西北：西华。大溪二源：西溪西南出狐栖岭，东汇为蛟湖，折北，左会陈家坑水、觉溪，折东至城东南；东溪，北出建宁界三都岭，又南，左合罕坑，右若竹岭水来会，是为大溪。有乌路峡。右合合溪及上坪村诸水，与其南安乐水、罗溪并入清流。西南龙萝山水，入长汀。西北宁溪，东北入建宁。七里圳导竹篙岭水自新安桥至西溪三百五十丈，溉田数千顷。县丞驻泉上里。石牛、安远二巡司。清流简。府东北二百里。城北：屏山。南：龙山。东：东华。东北：国母崠。东：隘岭。清溪即大溪，西北上承宁化大溪入，左合三港溪、郑家坑溪，右合安乐水，迳城南，右合严坊水，左嵩溪、梓材坑水，又东南至罗口。文川溪，上承连城清溪入，合楮岭水，会罗溪。又东北，合官坊溪来会。又东，左合油瓶、隔右、洞口水，又东入永安。东北梦溪合芹溪、炭山水入注之。铁石矶废巡司。归化简。府东北二百九十里。南：楼台鼓角山。西南：银瓶玉■D9。东：龟山。东南：南山。西：黄牛。北：蛾眉。东北：龙西嶂。明溪西出永安界五通坳，会大岭水，迳城北，右合黄溪而东，左合隘门叉，右雪山水。又珩溪、小明溪，又东左合瀚溪，又东为沙溪，左合无尘坑，右吕源水，至紫口坊。右合夏阳溪，折东南，左合紫云台水，与南大吉溪、胡坊溪并入永安。西北铺溪出黄婆山，会宁化泉、上里水。又北建宁水，自长岭隘入，合枫溪来会，折东，左合鼇坑，右丘地、茶坑二水，又东北入将乐。东北瓦溪入沙。大陂圳西北长二十里，溉田数万亩。夏阳巡司。明溪驿。连城简。府东南百四十里。北：蟠龙山、萧坑。南：银屏。东：莲峰。东南：天马。东北：马坑。文川溪源自西南五磜，东北，右会金鸡山，左张坊水，迳城南而东，合草笠山水。折北，左合李坊水，至麻潭，右合楮岭水。又西北，左纳虎忙岭、牛尾屴二水，折东北入清流。西南丰头溪，源自郎村隘，左会冈上水，右会牛尾屴南水。又西南，左合莒溪、苎园溪，右纳八仙岩水，入上杭。东南曲溪，其南赖源水，并东北入永安。少西大东溪，又西隔溪，并东南入宁洋。北团寨巡司。上杭冲，繁。府南二百四十里。北：紫金山。东北：覆箩。东：冷洋。东南：铁障。南：横琴。西：展旗。西南：羊厨。城南大溪二源：鄞江西北自长汀入，屈东南，左合射溪、金山溪，右九华溪，至水铺塘，右纳檀溪，至九洲关；丰头溪东北自连城入，右纳矶头水，左合九曲溪、苦竹溪，又西南来会，是为大溪。屈南，迳城东而南，濑溪自西南来会。横琴冈一曰龙翔溪，又南，左合安乡溪，至樟树潭，左纳丰稔溪，又西南，右合白沙磜水，又东南，左会永定溪，右合磜头水，入广东大埔，注神泉河。县丞驻峰市。平西、篮屋二驿。武平简。府西南二百六十里。北：交椅山。东：梁野。西：灵洞。武平溪二源：东北大丰溪，源自永平寨东，左会当风岭水，右合渔溪，左灵聚溪，西南，左合下黄溪、黄沙溪，为化龙溪，至硃阬西北；大溪自江西会昌入，左合石径岭水，径武平所东，屈南，右合溪头水来会，是为武平溪。又西南，左合岩前寨水，入广东镇平，注大溪。东中保水，东南象洞水，并入上杭。北大顺溪，东北，左纳石子岭水，入长汀。西南马战崠水，西北张阬水，分入江西长宁、会昌。象洞、永平二巡司。永定繁，难。府东南三百六十里。北：龙冈山。南：挂榜。西：印匣。西北：黎袍崠。东北：寒袍崠。东：圆岭。永定溪东北上承龙岩、文笔山水，迳富岭北，屈西南，左合分水岭水，右文溪、武溪，至溪口，右合凉伞寨，左湖雷水，迳城东。又西南，左合当风坳，右分水坳水，入上杭。东南金丰溪，出岩背山，西会下佛子隘水，屈西南，左合高头水、莒溪、香南溪，右鸣岐岭、新村水，入广东大埔。西北丰稔溪，出茫荡洋山，错上杭，会大丰坝水复入，合合溪、香溪、跳鱼溪、跃鳞溪、汤湖溪，再错复入，合小大阜漈水仍入之。三层岭、太平砦二巡司。兴化废司。
　　漳州府：冲，繁，疲，难。汀漳龙道。漳州总兵驻。明，领县十。清初因之。雍正十二年，升龙岩为直隶州。漳平、宁洋割隶。嘉庆元年，析平和、诏安地增置云霄。东北距省治六百八十里。广二百七十里，袤二百九十里。北极高二十四度三十二分。京师偏东一度二十分。领县七，一。龙溪冲，繁，疲，难。倚。城西北隅：登高山。北：天柱。西北：九龙。南：名第。东：文山。东南：龙漈。西：天宝。九龙江西北上承漳平九龙溪入，迳涵口，又南为华崶溪。又东南，左合石兀山水，迳下漳，左纳高层溪，右三脚灶水，入为汰溪。碧溪至香洲渡，左纳龙津溪为郭溪，又东为柳营江。南门溪上承南靖大溪入为梅溪，支津入城。又东，合龙漈山水，至三叉河歧为石码港，又东北来会，为福河。又东为锦江，过许茂乌礁歧为二，分出二洲间，并入海澄，与南溪合入海。通判驻石码。镇四：东关外、木屐、石尾、玉洲。驿三：江东、甘棠、丹霞。有新岱巡司。九龙、柳营江二废司。海澄难。府东南五十里。雍正十一年割漳浦之镇海卫来隶。西南：儒山。北：文圃。南：席帽。东：吴养。西南：侯山。东南：鹿石。东、南、北际海。北自同安迤西南为浮宫港。南溪，西南上承南靖马坪溪，缘界为马口溪，又东南为倒港，歧为二：一东北迳白水营北入；一东北迳城南，复歧为二，一东夹洲入，一北迳城西而北为普贤港，迳沈屿为卢沈港，会龙溪、石码港、锦江，又东过恆溪、玉枕二洲，迳胡使二屿、圭屿与海沧港，达同安鼓浪屿入焉。镇四：镇海、浯屿、海沧、海门。海门、濠门、岛美三废巡司。南靖繁，疲。府西四十里。南：林壁山、西天山、独坐。东北：岩仓岭。东：峡口。西南：麒麟。西北：朝天岭。城南双溪二源：大溪亦西溪，西南自和平入，为高港，西北迳长窑墟，折东北为小溪口，左纳博平岭水，折东南为鲤鱼溪、船场溪，合象溪，纳琯溪，至旗尾渡；小溪亦东溪，西北自漳平入为员沙溪，又南合沄水、阬水，折东合鹅髻山水，又南迳金山北，出涌口至太监岭，西合涵溪，折东，左纳苦竹村水，又南来会，为双溪口。折东，迳城南，为湖山溪，又东南为峡口溪，又东入龙溪。马坪溪自平和缘界合老灶山水，又北，东入漳浦。龙磜陂溉田三千馀亩。巡司二：和溪、永丰。又九龙砦废司。驿一：平南。漳浦冲，繁，难。府南百二十里。城北：罗山。南：梁山，西麓盘陀岭。西南：将军。东：海云。东北：太武。东南：良山。东南际海。自海澄迤西南为井尾澳，黄女江入。又南将军澳。迤西虎头山，山北六鼇废所。又西竹屿、浮头港。李澳川西北上承平和五寨溪入，右合崎溪，又东南为秦河，又东南迳龙头保入，又西南为古雷城，至云霄界。其北杜浔溪入。南溪上承南靖马坪溪，缘界合小溪，又东迳大帽山北入海澄。县丞驻佛昙。镇一：杜浔。驿二：临漳、盘陀岭。平和冲，繁。府西南二百里。东北：长卢山。东：九牙。南：天马。西北：象湖。东南：大夆，四溪出焉。曰河头溪，西会官寮山水为合溪、粗溪，又西迳楼宅山，至城南。又西，右合大芦溪，入广东大埔，注清远河。曰高山溪，东北，左会小坪山水，右合南胜溪。又东北为琯溪，左合高溪、碧微溪，右九团溪，又东北入南靖。曰河上溪，东南会白石山水为三合溪，又东南合佛几岭水，入云霄。曰徐阬溪，西南会陈溪、天马山水，又南，左合下陂溪、马溪入诏安。东南五寨溪，东入漳浦为李澳川。高港溪东北入南靖为大溪。南靖故城，县丞驻。镇二：南胜、庵后。有琯溪巡司。诏安冲，繁。府西南二百五十里。城西：良峰山。西北：金鸡。北：乌山。东：奇山。东南：川陵。东南际海。自云霄迤西南为铜山废所，东北与古雷城直为石城屿。其西渐山、八尺门汛。其间后澳港、大陂溪合梅洲溪入，有金石废司。其南南浦，又西南宫前，迤西北悬钟废所。东溪东北上承平和徐阬溪，合下陂溪，又南，右合白叶洞水，又东南合赤溪，迳城东园林歧为二，一自东沈村循甲州而东，一自奥雅头右合磁窑溪，迳牛姆礁，入于海。南南澳，总兵驻。又西至广东饶平界。新陂溉二千馀亩。镇九：悬钟、云澳、青澳、西砲台、草寮尾、红花岭、分水关及铜林之后林村、宫前村。铜山场大使。漳潮巡司。驿二：南诏、大碑塘。长泰简。府东北三十八里。西北：良冈山。北：董峰。东：天柱、蜈蚣。东北：内方。龙津溪出东北林口隘，东南，左合芹果溪，又南左合白桐山水，右歧为岩溪，注高层溪，入龙溪。又南，左合马洋溪、可垅溪，折西迳城南，又西南迳鼎山北入龙溪。有朝天岭废巡司。云霄中。府西南百六十里。嘉庆三年，析平和、诏安置。东：大臣山。南：马山。西：将军。西南：直武崎。西北：呈奇岭。东南际海。自漳浦迤西南，杜浔港入。又西，西林溪，西北上承平和白石溪入北，又南迳大田，左合岭脚水，右纳龙头水，又南迳为西林溪，右合将军山水，侧城东南，右合御史岭水，与杜浔港达于漳江。陈岱港出城东南盘石，东南流，迳八尺门，入于海。石蛇尾、梅州二镇。
　　龙岩直隶州：繁，难。隶汀漳龙道。清初因明制为县，属漳州。雍正十二年，为直隶州，割漳州之漳平、宁洋隶之。东北距省治九百二十里。广二百二里，袤百九十一里。北极高二十五度九分。京师偏东三十九分。领县二。城内：大崶山。城北：后山。南：奇迈。东：东宝。西：虎岭。城南龙川，出州西九曲岭，会大小池水，东为罗桥溪，迳城南，汇为石鼓潭。右合陈陂溪及曹溪，又东为东溪，迳观音座山，汇为甕口潭。左合傅溪，又东北为雁石溪，左合溪、硿头溪。其北藿溪，上承连城大东溪入，合隔溪，迳溪口，右合长坂溪，左纳小东溪。有雁石巡司。適中驿。漳平难。州东百七十里。西北：古漈山。北：三山。西：龙停。东：东关。南：覆鼎。东北：凌云。城南九龙溪二源：东源西北上承宁洋大溪入，为九鹏溪，又东南，左纳藿溪、西阬水，又南迳盐场塘西；西源雁石溪自州来会，是为九龙溪，又东，右合吴地溪，迳城南，汇为九龙潭，又东南，右合黄畬铺水，至华口塘，左纳感化溪，右合下折溪，二溪相交如十字然，又东南，与南三脚灶水并入龙溪。东北古格岭水，入安溪。后溪洋陂溉田六顷有奇。有永福里镇。归化、芦溪南废巡司。宁洋简。州东北百八十里。北：金凤山。南：香寮。西：芙蓉。西北：杀狐岭。城南大溪三源：北溪出西北梨子岭，会百种畬洞水，迳城北，会西溪，至城南，会南溪，是为大溪；又南，右合西溪，又东南，并入漳平；东溪出县西炉山峰，西南流，合热水、小溪水入龙岩。
　　兴化府：冲，繁。隶兴泉永道。清初因明制。北距省治二百四十里。广二百十里，袤八十五里。北极高二十五度二十六分。京师偏东二度四十七分。领县二。莆田冲，繁，疲，难。倚。南：壶公山。东南：五侯。西南：天马、龟山。西北：夹漈。北：浮山。东北：澄渚。东：持久。东南际海。自福清迤南为黄竿。北荻芦溪，会澳溪为洙溪，汇为北洋太平陂，达迎仙港。延寿溪上承九鲤湖，东为莒溪，汇为北洋延寿陂，达涵头港。木兰溪上承仙游仙溪，东为濑溪，又东堰为南洋木兰陂，达白湖港。三港既会，是为三江口，又东入焉。又南：美南。东南：青山。沥寻塘，唐筑，溉田百四十顷。县丞驻平海。盐场大使三，驻涵江、前沁、东峤。湄州、忠门二镇。涵江二巡司。大洋凌厝废司。莆阳驿。仙游难。府西七十里。治大飞山南麓。西北：仙游山。东：铁山。北：将军。东北：石所。南：白岩。城南仙溪，西北自德化入，为大目溪，右合古濑溪，又东，右纳金沙溪，左合大济溪，为三会溪。右合神堂溪，迳城南，又东北，左合走马山水，右纳石二岭水，至东渡，左合安吉溪。其北九鲤湖，并入莆田。其南枫亭溪入海。北游洋溪入永福。兴泰、枫亭二巡司。白岭废司。
　　泉州府：冲，繁，疲，难。隶兴泉永道。提督驻。通判驻蚶江。明，领县七。雍正十二年，升永春为直隶州，割德化隶之。东北距省治四百十里。广二百七十里，袤二百里。北极高二十四度五十六分。京师偏东二度二十五分。领县五。晋江。冲，繁，疲，难。倚。城北：清源山。东南：法石。南：狮山。西南：石塔。北：双阳。东北：凤山。东南际海。自惠安迤西，其洛阳港入为洛阳江，会长溪入白屿。晋江上承南安黄龙江，东南为笋江、浯江、溜石江，至磁灶，迳法石汛为蚶江入。少南，陈埭、玉兰浦、植璧港入金屿。屿南石湖即日湖。又东东埔，东北与崇武所直。又西深沪湾，又西南围头镇，又西北石菌、白沙。九溪自南安入，为安海港，合灵源山水入，又西至南安界。县丞驻石狮。浔美场大使。镇二：浦边、围头。巡司二：鹧鸪、雒阳。又庵上废司。驿一：晋安。南安繁，疲，难。府西四十五里。城北：葵山。西北：鹊髻。南：灵秀。西：九日。西南：觉海。城南金溪二源：自永春入者桃溪、小姑溪，合于便口，又东南歧为二，一南合高田山水，一东合泸溪、凌斜溪。复合为双溪口；自南安入者蓝溪，东迳珠渊汛，左合洞后埔水，右英溪、归溪，又东亦歧为二，东与永春水会，东南迳金鸡山为金溪，至城南为黄龙江，一南合囷山、解阬山水，至白石复歧，一东迳娘子桥，一南迳官厝，合柏峰山水为九溪，并入晋江。县丞驻罗溪。莲河场大使驻营前。镇一：洪濑。巡司驻大盈。又澳头、莲河二废司。驿一：康店。惠安冲，繁，难。府东北五十里。东北：龙屈岭。西北：大帽山。东：五公。东南：松洋。南：锦田。西南：盘龙。城西：登科。东际海。自莆田迤西为横屿、洋屿、沙格澳、傅埭、添崎港入，又南峰尾澳、峰崎港入岱屿、吉屿，又南黄崎澳，又南小岞，东北与莆禧所直。胡埭出石佛岭，合籓厝水，迤西大岞，又西崇武澳、獭窟澳，又西下按澳。峰崎港支津西南迳走马埭，合龙津溪、马山埭入。其北洛阳港，至晋江界。又北大溪，入仙游。镇三：崇武、沙格、黄崎。门头乡，盐大使驻。良兴巡司。涂岭废司。驿一：锦田。同安冲，繁，疲，难。府西南百三十里。北：三秀山。东北：大轮、北辰山。东：九跃。南：宝盖。西：西山、夕阳。南际海。自南安迤南为大嶝屿，莲溪入。又西北石寻港，抵城南，东溪、西溪入。又南下店、浔尾，后溪、深青溪入。迤东高埔、离埔、洲屿、白屿。其南大岛二，东曰金门，有北大武山，县丞驻。其北官澳，其东峰上，又东料罗。西曰厦门，故嘉禾屿，东南与澎湖直，有洪济山。道光二十二年，金陵条约为商埠。分巡兵备道。光绪甲午后，水师提督驻。五通渡、高崎汛、筼筜港入金、厦之间。悬屿有大担门、小担门，南抵海澄、浯屿。厦门西南隅鼓浪屿，有德、英、日、法领事署。镇六：店头、新墟、下店、大路尾、浯屿、高崎。通判驻马家巷。浯州、祥丰二盐大使。灌口、石浔、刘五店三巡司。驿二：大轮、深青。安溪疲，难。府西一百五里。西：蓬莱、驷马。南：黄龙山。黄蘖又名午山，为县中众山之宗。北：凤山、翠屏、雪山。东南：北观、金龟。西南：龙塘。西北：鹤顶、佛耳、朝天诸山。县南三里，蓝溪亦曰清溪，源二。西北源出龙岩、漳平东北古格岭，东南流入县。东南迳桃舟隘，西受梯子岭水，南流迳连德坂，南折而东北，迳龟坝南来会，又东北错入永春洲，永春洞口溪自北来注之，又折而东南，复入县。又东迳小横乡南，受熊田溪，溪亦自永春入。又东南受汉阪水，又南至魁斗西，受东溪、三层溪，又东南迳县治西，曰吴埔溪，又南合西源。西源出县西南北岸山东麓，东北流，受白叶山水，又东北迳举溪坝南，受留山水，又东北受溪益水，复合九峰山后溪、胡坑诸水，又折而东南，迳五里埔北，受龙门岭水，又东曰澚江，又东与西北源合。合而环县东南，是为蓝溪。又东迳罗渡南、田隙乡北，入南安。有长坑、湄上二镇。
　　永春直隶州：繁，难。隶兴泉永道。明，县，属泉州府。清初因之。雍正十二年，为直隶州。泉州德化、延平大田割隶。东北距省治四百十里。广百八十五里，袤百八十八里。北极高二十五度一十八分。京师偏东一度一十八分。领县二。西北：大鹏山、雪山。东：昆仑。东南：花石。西：陈岩。西南：龙山。北：浮空。东北：乐山；雪山，桃溪出，为陈岩溪，合锦溪为埔兜溪，左合新田溪，又东迳东平山为洑溪，左合冷水坑水。又北，东为磁灶溪、石鼓溪，合龟龙溪，又东为州前溪，留湾溪，左合新溪支津，又东南与小姑溪并入南安。新溪出西北天马山，其经流东入仙游。西北熊田溪自德化入，屈西南为碧溪，右合上窑水、南洋水，其西洞口溪，并入安溪。黄坂镇。德化难。州西北三十里。治龙浔山南麓。北：绣屏。东北：石牛。东：龙门。东南：天马。南：双鱼。西：五华。西北：戴云，浐溪出，为东埔水，会李山水，南，西为白泉溪；又南，右合黄洋溪、花桥溪，为石溪、苏溪、涂坂溪，右合龙潭水，左盖竹溪、郭坂溪、丘店溪，又东为西门溪，至城南，是为浐溪。右合大云溪、黄斜溪，左丁溪。又东北，左合龙门溪，右碧潭水，至高漈。左合龙潭水及上云溪，又东北迳岱山，左合南埕溪，折西北，左合卢溪，又东北入永福。西北小尤溪、锦屏山水、汤岭水，分入大田、永春、尤溪。东北石牛洞水，入仙游。内洋镇。小尤、杨梅诸废巡司。大田简。州西北二百六十五里。南：大仙山。西南：台阁。东：银瓶。东南：文笔。北：双髻。东北：白鹤。县前溪上承小尤溪，东南自德化入，合龙背岭水为梓溪。又西北，左合小坑水，折东北为汤泉溪，至城南，汇为塔兜潭。又东北迳京口，右合仙峰溪，左上华水，至漈头，英果溪合渡头溪自其西来会，又北入尤溪。西南沈口溪，入宁洋。其南武陵安水入漳平。有桃源巡司。花桥废司。

　　志四十六  地理十八
　　△台湾
　　台湾：古荒服之地，不通中国，名曰东番。隋开皇中，遣虎贲陈棱略澎湖三十六岛。明嘉靖四十二年，海寇林道乾掠近海郡县，都督俞大猷征之，追至澎湖，道乾遁入台湾。天启元年，闽人颜思齐引日本国人据其地。久之，为荷兰所夺。清顺治十八年，海寇郑成功逐荷兰人据之，伪置承天府，名曰东都，设二县，曰天兴，曰万年。其子郑经改东都为东宁省，升二县为州。康熙二十二年讨平之，改置台湾府，属福建省，领县三。雍正元年，增置彰化县，领县四。光绪十三年，改建行省。光绪十三年九月庚午，闽浙总督杨昌濬、台湾巡抚刘铭传会奏，略云：“台湾疆域，南北相距七百馀里，东西近者二百馀里，远或三四百里，崇山大溪，钩连高下。从前所治，不过山前迤南一线，故仅设三县而有馀。自后榛莽日开，故屡增治而犹不足。光绪元年，沈葆桢请设台北府、县以固北路，又将同知移治卑南以顾后山，全台官制，粗有规模。然彼时局势，未闻择要修举，非一劳永逸之计也。臣等公同商酌，窃谓建置之法，恃险与势，分治之道，贵持其平。台省治理，视内地为难，而各县幅员，反较多于内地。如彰化、嘉义、凤山、新竹、淡水等县，纵横二百馀里、三百里不等，仓卒有事，鞭长莫及。且防务为治台要领，辖境太广，则耳目难周，控制太宽，则声气多阻。至山后中、北两路，延袤三四百里，仅区段所设碉堡，并无专驻治理之员，前寄清虚，亦难遥制。现当改设伊始，百废俱兴，若不量予变通，何以定责成而垂久远？臣铭传于上年九月亲赴中路督剿叛番，沿途察看地势，并据各地方官，将境内扼塞道里、田园山溪，绘图贴说，呈送前来。又据抚番清赋各员弁将抚垦地所陆续禀报，谨就山前后通局筹画，有应添设者，有应改设者，有应裁撤者。查彰化桥孜图地方，山环水衤复，中开平原，气象宏敞，又当全台適中之地，拟照前抚臣岑毓英议，就该处建立省城，分彰化东北之境设首府曰台湾府，附郭首县曰台湾县，将原有之台湾府、县改为台南府安平县。嘉义之东，彰化之南，自浊水溪至姑石圭溪止，截长补短，方长四百馀里，拟添设一县曰云林县。新竹苗栗街一带，扼内山之冲，东连大湖，沿山新垦荒地甚多，拟于新竹西南各境添设一县曰苗栗县，合原有之彰化，及埔里社通判，一、四县，均隶台湾府属。其鹿港同知一缺，应即裁撤。淡水之北，东控三貂岭，番社歧出，距县太远。基隆为台北第一门户，通商建埠，交涉纷繁，现值开采煤矿，修造铁路，商民麕集，尤赖抚绥。拟分淡水东北四堡之地，撤归基隆管辖，将原设通判改为抚民理番同知，以重事权。此前路添改之大略也。后山形势，北以苏溪为总隘，南以卑南为要区，控扼中权，厥惟水尾。其地与拟设之云林县东西相直，现开路百九十馀里，由丹社岭集集街经达彰化，将去省城，建立中路，前后脉络，呼吸相通，实为台东锁钥。拟添设直隶州知州一员曰台东直隶州，左界宜兰，右界恆春，计长五百馀里，宽约四十里、十馀里不等，统归该州管辖，仍隶于台湾兵备道。其卑南旧治，拟请改设直隶州同一员。水尾迤南，改为花莲港。其内已垦熟田约数千亩。其外海口水深数丈，稽查商舶，弹压民番，拟请添设直隶州判一员，常川驻扎，均隶台东直隶州属。此后路添设之大略也。谨按台湾疆土赋役，日增月广，与旧时羁縻侨置情形迥不相同，因地制宜，似难再缓。况年来生番归化，狉榛之性初就范围，尤须分道拊循，藉收实效。辑遐牖迩，在在需员，臣等身在局中，既不敢遇事纷更，以紊典章之旧，亦不敢因陋就简，以失富庶之基，损益酌中，期归妥协。”二十一年，割隶日本。省在福建东南五百四十里。西北距京师七千二百五十里。东界海；西界澎湖岛；南界矶头海；北界基隆城海。广五百里，袤一千八百里。一统志载户口原额人丁一万八千八百二十七，滋生男妇大小口共一百七十八万六千八百八十三，户二十二万四千六百四十六。领府三，州一，三，县十一。台湾屹峙海中，为东南屏障，四面环海，崇山峻岭，横截其中，背负崇冈，襟带列岛。浪峤南屏，鸡笼北卫，澎湖为门户，鹿耳为咽喉。七鲲身毗连环护，三茅港汇聚澄泓。畜牧之饶，无异中土。诚东南一大都会也。
　　台湾府：冲，繁，疲，难。为台湾省治。巡抚、布政使、分巡兵备道兼按察使衔，共驻。其地东及东南界台东州；西及北界海；南及西南界台南府；东北界台北府。广袤里数阙。北极高二十四度三十三分。京师偏东四度二十分。领县四，一。台湾冲，繁，疲，难。倚。分彰化县治。葫芦墩，巡司驻。彰化繁，难。府北百里。鹿港，县丞驻。云林难。林圮埔，县丞驻。苗栗冲。大甲，巡司驻。埔里社调。府东南。其山在府境者，西北：五鹤、牛困山。西：史老榻山。南：芦芝、芎根、郡坑、松柏山、土山。东：内山。浊水出埔里社东南山，西南流，左合二水，经云林县东北，一水自南来注之。曲北，右纳一水，经县北。又西北，一水自嘉义县来，北流注之。又西经牛埔厝，歧为三支：一支曰石龟溪，西为牛椆溪；一支曰虎尾溪，经汕头厝为麦藔港，并经县西入于海；一支为东螺溪，又歧为三，曰刺桐港即番挖港，曰鹿港，曰二林港，并经彰化县西入于海。大肚溪上源曰合水溪，出埔里社东南鱼池仔，西北流，合南硿溪，经西北，北港溪、北硿溪并西流注之。又西，珠子山二水合西北流注之，经府治南，左右各纳一水，经大肚街为大肚溪，又西北入于海。大甲溪出苗栗县东南，合数小水，西南流，右出支津注于吞霄溪。正渠南流，左纳一水，折西北，经铁砧山南，又西北入于海。吞霄溪出苗栗县东南，合大甲溪支津，经县南，西北流入于海。后垅溪出苗栗县东南山，合一水，西北流，经五鹤山，南至钢罗湾，夹二洲，又西北，经县治北，右通中港溪，左纳一水，入于海。中港溪出县东山，缘界西北流，经县治，左出支津合后垅港支水为乌眉溪，与正渠并西北入于海。
　　台南府：冲，繁，难。旧台湾府改设。东北距省治二百里。东及东南界台东州；西及南界海；北及东北界台湾府。广袤里数阙。北极高二十三度。京师偏东三度三十一分。领县四，一。噶玛兰头围，巡司驻。安平冲，繁，难。倚。大武垅、斗六门二巡司。凤山繁，难。府南八十里。下淡水，县丞驻。枋寮，巡司驻。嘉义繁，难。府北一百十七里。笨港，县丞驻。佳里兴，巡司驻。恆春疲，难。澎湖简。府西水程二百四十里。澎湖，总兵驻。澎湖八罩巡司。其山在府境者，北：太湖、白水、木冈山。东北：大福兴、大利山。东：观音、枕头山。北：华山。东南：武吉、草山。南：虎头、龟山。西：凤山，凤山县以此得名。凤山北大冈滚水、大武垅、大木冈山。县东傀儡山，俗曰加礼山。澎湖悬居海中。牛椆溪出嘉义县东，西北流，经治北，与布袋嘴港并西流入于海。八掌溪出云林县界，西北流，经平鼻山北半月山，南合瀵箕湖及一小水，西流至盐水港，入于海。急水溪二源，并出云林县西界，经嘉义县东南，合西流，又经急水铺南，左纳十八重溪，又经铁线桥街北，又西入于海。曾文溪出府治东北，西北流，经大武垅北，右纳茄拔溪，左纳一小水，经府治北，又西经倒风港，入于海。柴头港出府治东北山，西北流，经治北，又西合德庆港为安平港，入于海。二层行溪出府治东，茄定港出雁门关岭，阿公店溪出凤山县东北，并西流入于海。淡水溪出府治东六张犁，西南流，右纳一水，左纳二水，经下淡水西，凤山县治东，至潮州厝汛北，西冷水沟水出县东芋匏山，合二水西南流注之。又西南汇为东港，入于港海。茄藤港在凤山县南，西流入于海。率芒溪出恆春县北武吉山，合一水，西流入于海。刺桐港、枫港、五重溪、三重港、射寮溪并在恆春县北，西流入于海。龙銮潭在恆春县南，西北流入于海。猪犭劳束港在恆春县东，东流入于海。
　　台北府：冲，繁。西南距省治三百五十里。东、北、西界海；南界台东州；西南界台湾府。广袤里数阙。北极高二十五度十七分。京师偏东五度十五分。领县三，一。淡水冲。倚。新竹疲，难。府西南。宜兰疲，难。府东南。头围，县丞驻。基隆冲，繁。府东北二百七十五里。其山在府境者，北：大屯、沙帽、大武垅山。东北：鸡笼山，在基隆东。府城东：攀山。南：瓦窑山、大羁尖山、五指山。西南：横山、金面山、虎头山。西南：嵌山。海环府东、北、西三面。基隆口在基隆东北。扈尾口在府治西北。磺溪出府治南山，合石头溪，东北流，左右各纳一小水，至枋桥街，红仙水合摆接溪诸水西流注之。又北经府治西，艋舺、十八重溪水北流折东注之。至大稻埕。大隆洞溪出基隆东鸡笼山，合一水西流注之。又西北，分流复合，经扈尾港入于海。南崁港上流为大过溪，在府治西北。中沥溪、土牛沟、红毛港、凤山崎溪、旧港、油车港、香山港并在新竹县西北入于海。三貂溪在基隆东南，草岭大溪、加礼远港、苏澳门并在宜兰县南，俱入于海。
　　台东直隶州：冲，繁，疲，难。卑南改设。西北距省治五百里。东及南界海；西及西北界台湾府；北界台北府；西南界台南府。广袤里数阙。北极高二十二度二十五分。京师偏东四度。卑南，州同驻。花莲港，州判驻。其山在州境者，北：岐来山、能高山。西：秀姑峦山。东：丁象山。西出八同关，为秀姑峦山一带番社，系属峦番所居。西南一带高山番社，系属昆番所居。大港上源曰打马溪，出秀姑峦山，东流经治北，右合网网溪，左合一水，经奇密社北，入于海。卑南大溪出州西南新武洛社，合三水东南流入于海。花莲港二源，并出州西北，合数小水，经太平厂南入于海。东澳、南澳、大浊水溪、大清水溪、小清水溪、得其黎溪、三栈溪、尤丹溪、米仑港并在州东北，入于海。红虾港、黎仔阬溪、郎阿郎溪、马武窟溪、八里芒溪、吕家望溪、知本溪、大苗里溪、虷子仑溪、大足高溪、干子壁溪、大乌万溪、巴塱卫溪、鲁木鹿溪、牡丹湾、八磘湾并在州东南，入于海。

　　志四十七  地理十九
　　△广东
　　广东：禹贡扬州之南裔。明置布政使司，治广州。清初因明制，定为省。雍正中，升连州及程乡为嘉应州，并直隶。嘉庆中，南雄降直隶州，寻并复故，增佛冈，南雄仍降州，增连山。同治中，阳江升，增赤溪。光绪中，升钦州、崖州，降万州。为道六，为府九，直隶州七，直隶三，散州四，散一，县七十九。东至福建诏南；千里。西至广西宣化；千五百里。南至海；三百里。北至湖南桂阳；七百八十里。东南至海；二百八十里。西南至崖州海；二千四百里。东北至江西长宁；八百里。西北至广西贺。七百三十里。广二千五百里，袤一千八百里。东北距京师七千五百七十里。宣统三年，编户五百四万一千七百八十，口二千八百一万五百六十四。其名山：灵洲、黄岭、罗浮。其巨川：西江、北江、东江。铁路：粤汉南段，自广州西迳三水，又北清远、英德、曲江至乐昌，与湖南兴宁路接。
　　广州府：冲，繁，疲，难。隶广肇罗道。两广总督旧驻肇庆，乾隆十一年徙。光绪二十四年裁巡抚，寻复。三十一年，仍与粤海关监督、粮道同裁。布政、提学、提法、盐运四司，巡警、劝业二道，广州将军，满洲、汉军副都统，广东水师提督驻。明领县十三。康熙中增置花县。广四百二十里，袤五百二十二里。北极高二十三度十一分。京师偏西三度三十三分。领县十四。有三：曰佛山，雍正十一年置；曰前山，乾隆八年置；曰虎门，道光二十五年置。有粤海关，康熙二十四年置。广州商埠，道光二十二年英南京条约订开。南海冲，繁，疲，难。倚。府西偏。粤之山，五岭据其三。北：越秀。西北：灵洲。西南：西樵山。北江自三水入，东南流，东别出为紫洞水，至番禺，合珠江入顺德。西江自三水入，东南过九江，亦入顺德。西北马迳水，首受芦包水，南与三江水会。屈东北流，左合黄洞水，南流溪水自番禺西南注之。南出石门山为石门水，过府治西南，屈东为珠江，入番禺。有九江浦主簿。三江、金利、神安、黄鼎、江浦、五斗口六巡司。西粤汉，西南三佛铁路。番禺冲，繁，难。倚。在城有番、禺二山，县以是名。北：白云。东南：浮练，一名浮莲冈。东南滨海。南有珠江，上承南海石门水，东南流，歧为二，至长洲复合。又东南为波罗江，左合东江，为三江口。又东南，狮子洋合沙湾水入于海。有狮子营。西：永靖营。有慕德、鹿步、沙湾、茭塘四巡司。鱼雷营有船坞在黄埔。番禺、五羊二驿。东广九，西北粤汉铁路。顺德繁，疲，难。府南百里。北：都宁。西：天湖。西北：西淋山。北江自南海入，为河澎海，东南流，屈北为扶闾海，又东叠石海，东别为沙湾水，合珠江。至半江为板沙海，入香山。西江自南海入，东别出为甘竹滩水，与板沙海合，过仰船冈，别出为仰船海，至新会入海。县丞一，治容奇。有紫泥、江村、马宁，又北都宁四巡司。有甘竹商埠，光绪二十三年中英缅甸条约开。东莞冲，繁，疲，难。府东南百八十里。南：黄岭。东南：宝山。西南滨海。海中秀山，东西峙若门然，曰虎头门，珠江出其中，又谓之珠江口。有砲台五：曰威远、上横档、下横档、大角、沙角。东江自博罗入，合沥林水、九江水，西过黄家山，南别出为到涌水，会珠江，皆入海。石龙镇，县丞一。京山、缺口、中堂巡司三。铁冈驿一。广九铁路。从化简。府北百三十里。东北：五指山。又十八山，流溪水出焉，南合陈峒水、玉溪，合过县治东南，左纳曲江，右纳黎塘，至番禺入石门。有流溪巡司。石岐驿。龙门简。府东北二百一十里。西：蓝粪山。西北：分水凹山。山西之水汇流溪入北江，山东之水汇西林水入东江。西林水一名九淋水，出西北三角山，合高明、白沙，屈西南，纳群溪水、永清水，入增城为增江。有热水湖在西北。有庙子角巡司，后迁永清墟。新宁疲，难。府西南三百六十里。北：三台。东：百峰山。西南：大隆山。南滨海。海中有上川洲、下川洲。北：长沙河，即恩平江，自开平入，东南流，合南门河，西北合紫霞河，入新会。东南：泥涌河，南合牛角水，至烽火角入海。西：那扶水，亦南至狮子洲入海。又有潭■E1河，康熙二十六年总督吴在南凿，西引泥涌河，东北达新会崖门，以通舟楫。温泉、醴泉在西南。广海寨，县丞驻。有上川盐巡司。有公益商埠。宁阳铁路。增城简。府东百六十二里。西：云母。西南：南樵。东北：罗浮山。东江自博罗入，西流屈南，至番禺合珠江。增江上流为龙门水，南与派潭水合，又南至三江口，右纳澄溪水，左纳九曲水，过县治东南，分流入东江。绥福水出西北青幽山，亦东南入于东江。有茅田巡司，新塘墟主簿。香山疲，繁，难。府东南二百廿里。北：浮虚。东南：五桂。又濠镜澳山，山突出海中成半岛形，曰澳门。光绪十三年入于葡萄牙。其北濠镜澳关。又西，拱北湾有关。东南滨海。海中有东澳山、九星山，下曰九星洋。又有老万、九澳、横琴、三灶、浪白诸山在海中。西北：板沙海，自顺德入，东南至潭洲。木头海首受仰船水，东南分流入海。古镇海首受西江，亦自顺德入，东南至螺洲，与石岐水合，南出磨刀门入海。前山寨城，县丞驻。黄梁都城，都司、巡检驻。又淇澳、香山、黄圃三巡司。有香洲商埠，宣统元年奏开。新会繁，疲，难。府西南二百三十里。北：黄云、圭峰。东南：崖山，与西南汤瓶嘴山对峙，熊海出其中，曰崖门。南滨海。西江自南海入，为天河海，东屈而南，过猪头山，歧为二：东南出者曰荷塘水，合古镇海东南入香山，又西别为外海水，西南至虎跳门入海；西南出者曰分水江，合潖水，南过江门，注熊海。又西，恩平江自开平入，与潭江合，东北流，为青胆洋，左纳桥亭水，东南合分水江，出崖门入海。江门，县丞驻。潮连、牛肚湾、沙村三巡司。大瓦司，废。蜆冈、东亭二驿。江门商埠，光绪二十八年中英商约订开。有宁阳铁路。三水冲，难。府西北二百七十里。南：昆都。北：龙坡山。北江西南流，至胥江口东别出为芦包水，又西南至四会，合绥江，别为思贤■E1水，会西江。东过县治南，为肄江，至于西南潭入南海。北江自西南潭别出为三江水，与芦包水合，至南海，出石门，其下流为珠江。西有西江，自高要入。青岐水首受绥江，东南过金洲山，亦入南海。西南镇，县丞驻。有胥江、三水二巡司。三水口亦名河口，有商埠，光绪二十三年中英缅甸条约订开。有三水、西南二驿。三佛铁路。清远冲，难。府北三百四十里。西：秦王。东：中宿峡，一名飞来峡。北江自英德入，西南流，潖江水东来注之，曰潖五江口。至县治西南，合政宾江。屈南，右纳山塘水，左纳大燕水，过回岐山，入三水。有回岐、潖江、滨江三巡司。有清远驿，安远废驿。有粤汉铁路。新安疲，难。府东南二百六十里。康熙六年省入东莞，八年复置。南：杯渡，一名圣山，古谓之屯门山。东南：官富。东北：大鹏山。其南曰老大鹏山，有东涌所城。东、西、南三面滨海。海中有零丁山，其下曰零丁洋。又南，头沱泞、佛堂门、急水门、大屿山、榕树湾等澳。西北：永平河，首受东莞九江水，东南至碧头汛入海。大鹏所，县丞驻。有福永、九龙二巡司。其南：香港岛，道光二十二年割于英。咸丰十年，又割九龙寨属焉。光绪二十四年，又拓租九龙司属地二百方英里，订九十九年之约，置九龙关榷税。有广九铁路。花简。府北九十里。康熙二十四年，以番禺县平岭置，析南海县地益之，来属。东北：花山，县以是名。西北：盘古洞，黄洞水出焉，西南流，右纳横潭水、罗洞水，屈南曰泥水，出清远，自西北来注之，又东南入南海。有狮岭、水西二巡司。有粤汉铁路。
　　肇庆府：冲，繁，疲，难。广肇罗道治所。初沿明制，领州一，县十一。雍正九年增鹤山。同治九年，阳江升直隶。光绪三十二年，复改直隶州，阳春、恩平割隶。东距省治二百九十里。广一百一十九里，袤三百九十五里。北极高二十三度五分。京师偏西四度八分。领州一，县九。高要冲，繁，疲，难。倚。北：定山。东北：顶湖，有高峡。西北：腾豺山。西江自德庆入县西北境曰端溪，北屈而东，都偃水、笋洞水南流入焉。东合大湘水，屈南，合小湘水，过府治南，新兴江自西南来注之，谓之新江口。又东北，与宋崇水合。过羚羊峡，左纳长利水，右纳苍梧水，入三水。县丞驻金利墟。有横槎、禄步二巡司。高要、新村二驿。四会简。府东北百三十里。北：金鸡山。南：贞山。东南：北江自三水入。西北：绥江，一名绥建水，自广宁入，东南流，至县治东南，龙江水西北来注之。过消息岭，南别出为青岐水，至三水合西江，东至南津口合北江，入三水。有南津巡司。新兴冲，难。府西南百三十里。北：巨福、云斛。南：龙山。东北：利山。北：新兴江，源出县南六阬顶山，屈西北流，入东安。迳县西南为锦水，东北至洞口，卢溪水北流合焉。又北与通利水合，是为新兴江也。又西北，入东安。西南：立将巡司治天堂墟。有腰古废驿。高明疲。府东南七十里。西北：老香山。东北：凌云。西南：表山。西江自三水入。南沧江一名仓步水，出高要，东南流，合云宿水、屏山水，迳县治东南，左纳北港水，右纳清泰水，又东南合西江水入南海。有三洲巡司。广宁疲。府西北二百九十里。东北：大罗山。西南：高望山。西：绥江自广西怀集入，南流出峡山，南乡水东北流合焉。又南，与顾水合，屈东南，右纳金场水、新招水，左纳东乡水、扶罗水，东南入四会。又龙江水出东北石马山，亦至四会合绥江。开平疲，难。府东南二百六十里。顺治六年，以新兴县开平屯置，析新会、恩平二县地益之，来属。东北：梁金山。西南：北猎山、罗汉山。蜆江水上承恩平江，东南流，右纳长塘水，东南至赤磡为赤磡水。北双桥水，南流入焉，至县治南，与独鹤水合，是为尖石水也。又东南流为长沙河，过赤水口，入新会。有松柏、沙冈二巡司。鹤山疲，难。府东南二百六十里。雍正九年，以广州府新会县大官田置，析开平县地益之，来属。在城有鹤山，县以是名。东北：昆仑。西北：云宿。西江自南海入，过县东北境曰古劳河，又曰苏海，合古劳小河，东过大雁山入新会。潭江出县西马耳山，东南至锣鼓潭，屈西错入开平，至新会合恩平江。官田水出东北嶂背山，东南与岚洞水合，入新会为桥亭水也。双桥水出西北云盖村，西南流，至水坪墟曰水坪江，西南过胡卢山入开平。有双桥、药径二巡司。德庆州冲。府西百八十里。西北：香山，一名利人山。东北：西源山。南：西江自封川入，东流过锦石山曰锦水，又东与渌水合，过州治，端溪水南流入焉。又东过南江口，合马墟水、悦城水。悦城水上源曰灵溪，又曰灵陵水也，东北入高要。有悦城巡司。德庆驿。旧寿康驿，废。封川冲。府西北三百三十里。东：封门山。东北：白马、留连大山。西江，古郁水，合黔水、桂水自广西苍梧入，东南至灵州。贺江自开建入，左合宁洞、文德水，右合东安江，又东南，右纳蟠龙，左世阳水，迳圆珠山，屈西南入德庆。渌水出东北丰寿山，亦南至德庆入西江。有文德巡司。封川驿。旧麟山驿，废。开建简。府西北四百一十里。西北：圆珠山。东北：忠谠山。开江在西，即贺江，古谓之封溪水，自广西贺县入，东南至潭霜山，潭霜水合金装水南流入焉。又南，与莲塘水合，过县治西南，左纳金缕水、黎水，右纳大小玉水，屈东南入封川。
　　罗定直隶州：繁，疲，难。隶广肇罗道。东北距省治六百八十九里。广一百八十四里，袤二百里。北极高二十三度四十二分。京师偏西五度十三分。沿明制，领县二。西：云致山。西南：云际山，一名云沙山。泷水源出西宁县榃棉村，东北流，入州西南分界墟，东南过罗镜所城，屈北与石印水合，又西南合三都水，过州治，入西宁为南江。东水出州南沙墟，亦东北入西宁合南江。州判治罗镜墟。晋康巡司治连滩墟。有晋康废驿。东安难。州东北百六十里。西南：云雾山。西江自西宁入，东南至绛水口，大绛水自西南来注之，又东北入高要。东南：新兴江出新兴，东北流，左纳客朗水，过腰古汛，入高要合西江。有西山巡司。西宁难。州北百二十里。北：玉枕山。西江自封川入，至罗旁口，文昌水合宝珠水、桂河水北流入焉。又南，南江上源泷水出西南榃棉村，东北入罗定，过连滩墟合西江，入于东安。西南：到沙水，出罗云山，东南至罗定入泷水。又西，蟠龙水，出大笋岭，东北入封川。有夜护巡司。都城巡司，废。
　　佛冈直隶：难。隶广肇罗道。明大埔坪地，分属清远、英德。雍正九年置同知，隶广州府。乾隆七年废。嘉庆十六年复置，更名。南距省治四百四十里。广五十七里，袤四十八里。北极高二十三度五十分。京师偏西二度五十九分。北：观音山。东北：独凰山，水头汛河出焉，北合高江水，至燕岭墟为燕岭水。又西北至英德，合罗纹水，入翁江。吉河水亦出独凰山，迤西流，神迳水自北来注之，南别出为达溪，潴为潭。过治北，屈南，右纳黄沙河，出大庙峡入清远。黄华水出东南羊角山，亦西南入清远，合于吉河水。其下流是为潖江也。
　　赤溪直隶：要。隶广肇罗道。同治七年，析新宁县赤溪、曹冲等地置。东北距省治四百一十五里。广二十里，袤二十里。北极高二十一度五十四分。京师偏西三度三十五分。东、西、南三面滨海。南：曹冲山。西南：铜鼓山，其下曰铜鼓海。又有黄茅、青洲、大金、小金诸山，在海中。
　　韶州府：冲，疲，难。韶连道治所。南距省治八百七十里。广一百九十五里，袤三百一十一里。北极高二十四度五十五分。京师偏西三度二十一分。领县六。有太平桥钞关，旧在南雄，后迁府治西南。又有太平分关，在英德。曲江繁，难。倚。北：浮岳。东北：韶石。西：芙蓉山。东南：南华山。湞水在东，一名湘江，自始兴入，西南流，合锦江、零溪，迳府治东南，武水自北来会，曰曲江，又谓之始兴大江也。又西南，过虎榜山，屈东南，右纳泷水，左纳曹溪水、宣溪水，南入英德为北江。县丞治莲花岭村。有濛浬、平圃二巡司。曲江县驿。旧芙蓉驿，废。有粤汉铁路。乐昌冲，难。府西北八十里。东：昌山，县以是名。北：桂山。东北：冷君。西北：九峰山。武水在西，一名虎溪，古谓之溱水，出湖南临武，东北至宜章。屈而南，入县西北境，武阳溪自乳源东流合焉。屈东南，历蓝毫山，为三泷水，与罗渡水、九峰水合。过县治西南，莲花江分流注之。又东，屈而南，左纳长垑水，右纳杨溪水，入曲江。有九峰、罗家渡二巡司。有粤汉铁路。仁化简。府东北百里。西北：黄岭山。东南：丹霞山。东：锦江出分水坳，西南至恩口，与恩溪水合，即蓝田水也。西南流，左纳扶溪水、康溪水，过县治东南，澌溪水合潼阳水自西北来注之。屈东南入曲江。有扶溪巡司。仁化县驿。乳源简。府西九十里。北：云门山。西南：腊岭。武阳溪自湖南宜章入，东北迳武阳司，右合七姑滩水，左纳瀔溪，屈东至乐昌入武水。杨溪水出西北神仙坪，亦至乐昌入武水。泷水一名洲头水，出西南梯子山，北屈而东，左纳员子山水，右纳汤盘水，过县治南，大布水北流合焉，又东南入于曲江。南有武阳巡司。世袭抚瑶一，管埠巿。翁源冲，难。府东南百八十里。嘉庆十六年改隶江西南安府，十七年仍来属。北：鸡笼。东：玉华。东北：婆髻山，罗江水所出，西南迳翁山南，浦水自东南来注之。屈南，右纳芙蓉水，左纳龙仙水，又西南与周陂水合，迤西过三华镇入英德。又西，太平水，一名江镇水，出东北桂袨山，南流至英德合罗江水，是为翁江也。桂山、磜下二巡司。英德冲，难。府南二百二十里。北：英山。南：南山。又南：皋石山，一名湞阳峡。北江在北，自曲江入，过湞石山，屈西至县治东南，东有翁江，右合曲潭水，左合罗纹水，西南流合焉。南至洸口，洭水合波罗水自西北来会。洭水者，湟水也，亦曰洸水，东南流入清远。有洸口、象冈二巡司。英德县驿。旧湞阳驿，废。有粤汉铁路。
　　南雄直隶州：冲，繁，疲。隶南韶连道。初沿明制为府，领县二，治保昌。嘉庆十一年，降为直隶州，省保昌县。十六年，复升为府。十七年，又降为直隶州。西南距省治千一百七十里。广一百七十里，袤一百二十一里。北极高二十五度十五分。京师偏西二度三十分。领县一。大庾岭在东北，一名梅岭，有梅关。东：天柱。东南：青嶂山。南有湞水，出东北油山，南迳浆田镇，与昌水合。西南流，左合平田水、芙蓉水，右合东溪水，至长浦桥，北坑水合横水南流入焉。水出梅岭，又谓之大庾河水也。又西合长潭水，过州治南，楼船水自西北来注之，西南与修仁水合。又北纳半径水，入始兴。又西北，分水坳，石峡水出，为康溪水，入仁化。有平田、红梅、百顺三巡司。有保昌驿。旧临江驿，废。始兴冲，繁。北：丹凤山。南：机山。北：湞水自州入，西南至圆岭铺，跃溪水北流合焉。又南，墨江，出西南沙子岭，迤东为清化水，屈西北为凉伞水，右合翔水为始兴水，即古斜阶水也。又西北过县治南，与官石水合，又西北合氵贞水入曲江。有清化径巡司。在城驿。
　　连州直隶州：冲，难。隶南韶连道。初沿明制，隶广州府。雍正五年，升为直隶州，其阳山、连山割隶。嘉庆中，连山直隶。东南距省治七百六十里。广八十里，袤一百六十八里。北极高二十四度四十八分。京师偏西四度十七分。领县一。南：楞枷，一名贞女山。西南：昆湖。西北：桂阳。湟水在西，一名洭水，汉志以为汇水。上源为卢溪，出西北黄蘖岭，又曰蘖水，南迤东过圭峰山，东北合奉化、潭源、黄娇诸水，至州治西南，高良水自连山西来注之，东南过同冠峡，入阳山。州判治皇子墟。有硃冈巡司。阳山难。州东南二百里。雍正十五年自广州府来属。北：骑田岭。西北：阳岩。东北：宝源山。湟水自州入，一名阳谿，南合同冠水，又东南过县治南，通儒水自马丁岭东流注之，又东与青莲水合。水出县北大陂墟，又谓之大陂水也。又东南，过三峡入英德。有淇潭、七巩二巡司。
　　连山直隶：繁，难。隶南韶连道。本连山县，隶广州府。雍正五年，改隶连州。嘉庆二十一年，升为绥瑶。东南距省治八百七十里。广一百里，袤一百二十六里。北极高二十四度四十九分。京师偏西四度三十五分。北：昆湖山。西北：锺留、大雾。南：黄帝源山，一名黄连山，中有大排瑶五，小排瑶二十四。高良水在南，一名大获水，上源为横水，出西北天堂岭，东南流，迳治南，屈东北，与茂古水合。过鸡鸣关入连州，合于湟水。又，上吉水出西分水坳，西南流，至木羌墟，八排瑶水自东南来注之，屈西北，过钟山，入广西贺县，又为贺江别源也。有宜善巡司。
　　惠州府：冲，繁，难。隶惠潮嘉道。西距省治三百九十里。广四百五十里，袤四百里。北极高二十四度八分。京师偏西二度三十七分。领州一，县九。有通判一，治碣石卫城，道光二十一年置。有惠州商埠，光绪二十八年中英商约订开。归善冲，繁，难。倚。东北：归化山，一名鸡笼山。东南：平海山。东南滨海，中有霞涌、吉头、澳头诸港。东江在北，一名龙江，自河源入，西南流，至府治东北。西江出县东龙头石山，西南合长塘水、上下淮水，入博罗。西丰湖、潼湖，皆引流入于东江。内外管、平山、平政、平海、碧甲五巡司。欣乐司，废。博罗繁，疲。府西北三十里。西北：罗浮山。东北：象山。东江自河源入，中与归善分界。合公庄水，迳县治南，右纳榕溪水，过缸瓦洲入东莞。其支渠，西北至黄家山，与罗阳水合，过石湾镇入增城。有石湾、善政、苏州三巡司。莫村废驿。长宁简。府西北四百里。北：玉女峰、云髻山。东北：雪洞山。新丰水在南，出西北分水凹，屈东与沙罗山水合。一东迳县治，又东，左合羌阬水，迳马头墟，左纳密溪、大席、忠信水，右纳锡场水，过立溪口，至河源入东江。罗纹水出县西宋洞山，西北至来石汛，屈西南入英德合翁江。有乍坪巡司。永安简。府东北二百里。西南：越王山。东南：南岭。南：秋香江，一名榄溪，出县东鸡公岭，西南流，与南山水合，至河源入东江。又西，神江、义容江从之。南琴江，源出公阬嶂，南流至米潭，又东北入长乐。北琴江亦至长乐，合于南琴江，其下流是为梅江也。有驯雉里、宽仁里二巡司。海丰难。府东南三百里。东：龙山。西北：五坡岭。南滨海。有丽江，一名长沙港，上流曰龙津水，出西北莲花山，东南会黄姜水，南屈而西，至鹿镜山，汇为青草澳，合大液水，迳大金笼山入海。东北有热水，南流过九龙山，屈东为大德港，至陆丰，合内河水入海。西：凤河水，南与鹅埠水合为小漠港入海。东：汕尾镇，县丞驻。有鹅埠巡司。平安废驿。陆丰难。府东南三百五十里。雍正九年析海丰县地置，治东海■E1，来属。东北：内洋山。南：虎头山。滨海。北：内河水，一名罗江，源出东北旗头嶂，与吉石溪合。南过石头山，分流，至大德港、乌敢港入海。又东：草洋水，东南流，屈西为华清港，至甲子港入海。上沙墟水出东北赤岭，至普宁合南溪。有甲子、黄沙阬、河田三巡司。有法留铺在县西，道接海丰，又东至惠来百六十里。有盐场三：曰石桥、海甲、小靖。龙川简。府东北四百里。东：霍山。东北：龙穴，一名龙川山。西北：山。龙川水在东，又名合河，上源为定南水，自和平入，东南合河口会杜田河，西南流，与浰溪合，迳县治东南，雷江水南流入焉。又西南，合合溪入河源为东江。又练溪出东北鹅石嶂，西南流，右纳通衢水，入长乐。有老隆、通衢、十一都三巡司。雷乡废驿。连平州简。府北四百里。东北：九连山。南：戈罗、笔山。有密溪水，出分水坳，东南流，与杨梅坪水合。又过州治南，纳内管水、九岭水，东南至长宁入新丰水。东大席水从之。又忠信水，西南入河源。有忠信、上坪、长吉三巡司。河源冲，难。府北百五十五里。西：桂山。东：古云。东北：蓝溪山。东江一名槎江，西南至蓝镇墟，左纳蓝溪水，右纳曾田水，又西南与康禾水合。过县治东南，新丰江自长宁东来注之，西南合秋香江入归善。西北：忠信水，出连平，西南过枫木镇，合二龙冈水，至长宁入新丰水。噩湖东为河源旧城，今谓之下城也。有蓝口巡司。义合、宝江二驿，后废。和平简。府东北四百二十里。北：紫云山。西：九连山。东北：定南水，自江西定南入，东南流，右纳乌虎水，又东北过江口，屈东南入龙川。浰水出西北羊角山，东南至合水口，汤坊水自东北来注之，过林镇墟，与九龙水合。屈东至龙川，入于定南水。有浰头巡司，后废。
　　潮州府：冲，繁，难。隶惠潮嘉道。西距省治千一百八十五里。广二百五十五里，袤三百里。北极高二十三度二十七分。京师偏东十二分。领一，县九。有黄冈同知，康熙五十七年置。有通判一，治菴埠镇。海阳冲，繁，难。倚。东：韩山。南：桑浦山。西：湖山。西北：海阳山。韩江在东，一名意溪，上承留隍河，自丰顺入，东南过蒲都山，分流为三：正渠东南流为东溪；东北出者曰涸溪，旧名噩溪，屈东南，过七屏山至饶平为后溪；西南出者曰西溪，过府治东南，右纳白茫洲水，屈南，北溪水自揭阳来注之，屈东，与东溪合，南流入于澄海。县丞一，治菴埠镇。有浮洋巡司。凤城废驿。丰顺疲，难。府西北百九十里。乾隆三年以海阳县丰顺镇置，析嘉应州及揭阳、大埔二县地益之，来属。南：瘦牛山，一名云落山。东北：铜鼓嶂。东：留隍河自大埔入，西南合丰溪水，又南合九河水，入海阳为韩江。又南汤溪，一名汤阬水，下流至揭阳为北溪。有汤阬、留隍二巡司。潮阳繁，疲，难。府南百四十里。东：东山。东南：钱澳。西北：曾山，一名双髻山。北、东、南三面滨海。海中有东沙岛。练江在西，首受揭阳南溪，自普宁入，至县治南合后溪，西南出海门入海。西北：后溪水亦出揭阳，东南过石井山为铺前水，过浔洄山，别出为后溪，引流入练江，过磊口山为招沙水，屈南，至河渡门入海。有招宁、吉安、门辟三巡司。有灵山驿。揭阳繁，难。府西南八十里。西：独山。西北：揭阳山。东南滨海。南：南溪，出县西明山，东南流入普宁，又东北入县。西南：古溪水北流合焉。迤东迳县治南，与北溪别派合，东南过双溪口入海。北溪出丰顺南，屈东分流注南溪，又东北至海阳合韩江。县丞驻棉湖寨。有河婆、北寨二巡司。饶平难。府东北百五十里。北：九峻。西：凤凰山。东南：红螺山。南滨海。海中有井洲、信洲、浮浔、牛心石诸澳。东南：黄冈溪，出东北界山，西屈而南至望海岭，姚源水自西北来注之，南与飞龙径水合，屈东南为大石溪，至黄冈镇分流入海。西南：韩江，自海阳入，合后溪水，东入澄海。东南有黄冈镇城，其东南为大城所城，又南为柘林，有柘林巡司。海山、东界二盐场。惠来难。府西南二百七十里。西：龙溪。西南：钓鼇山。东南滨海。南：神泉港，上流为龙江溪，出西北南阳山，东南合葵潭水、梅林水，迤东过龙江关，林招溪自西北来注之，东注神泉港。东福溪、禄昌溪皆流合焉，又南入海。有神泉、葵潭二巡司。北山驿。惠来栅盐场。大埔简。府东北百六十里。西：阴那山。汀水自福建上杭入，一名神泉河，东南流，迳县治东北，屈西，漳溪水东流北屈注之。又西过大河山，屈南与小河水合，又南至三河市，清远河西北流合焉。河出福建平和，其上源曰河头溪也，东南入丰顺。有三河、白堠二巡司。乌槎司一，废。澄海繁，难。府东南六十里。康熙五年省入海阳县，八年复置。北：管陇山。西南：龙泉山。东南滨海。海中有凤屿，其下曰侍郎洲、大莱芜、小莱芜山。西北：横陇溪，首受东溪，自海阳入，西南别出为新港水，分流入海。正渠迤东流，南别出为玉带溪，至县治东南入海。又东迳狮子山，与饶平后溪合，东至东陇关为东陇港入海。有漳林、鮀浦二巡司。商埠曰沙汕头，咸丰八年英天津条约订开。有潮海关。潮汕铁路。小江盐场。普宁繁，疲，难。府西南百二十里。南：铁山。西北：官人望山。南溪自揭阳入，歧为二：一东迳马嘶岩山，东北入揭阳；一西南迳鲤湖埠为鲤湖水，屈东南，与上沙墟水合，过望夫石山，为寒婆径水，东北为白阬湖，又东入潮阳为练江。又东：普宁港，一名通潮港，东北入揭阳为古溪。有云落径巡司。南澳中。府东南百五十里。本南澳镇地。分四澳。云、青二澳隶闽之诏安，隆、深二澳隶粤之饶平。雍正十年置海防同知，为南澳治，深澳来属。南：金山。东南：云盖山。四面滨海。北腊屿、虎屿，在海中。西南有赤屿、白屿，其田产盐。有南澳巡司。
　　嘉应直隶州：冲，繁，难。隶惠潮嘉道。旧程乡县，隶潮州府。雍正十一年，升为嘉应州，直隶广东布政使司。嘉庆十二年，升为嘉应府，复置程乡县为府治。十七年，仍改为直隶州，省程乡县。西南距省治千二百八十二里。广百五十七里，袤百五十四里。北极高二十四度十二分。京师偏西十九分。领县四。东：百花。东南：酉阳，一名九峰山。东北：王寿山。南：梅江即兴宁江，东北流，迳州治南，左纳程江水，屈东与周溪水合，东北至丙市，石窟溪西北自镇平来注之。东北合松源溪，屈东南，过蓬辣滩入大埔，是为小河水也。州同驻松口。有丰顺、太平二巡司。程乡、武宁二驿，后废。长乐冲，难。州西南百一十里。旧隶惠州府。雍正十一年来隶。北：五华山。东南：嵩螺山。西南：龙村河自永安入，东北至琴口乡，华阳水首受北琴江，东流合焉，东北至七都河口会岐岭河。河出龙川曰练溪，其下流又谓之清溪也；又东北流为长乐河，入兴宁。有十二都巡司。兴宁难。州西七十里。旧隶惠州府。雍正十一年来属。东：鸡灵山。北：大望山。其西麓罗冈水，合龙归水、杨梅砦水，西南流为大河水，又迳县治西为西河，亦名通海河，屈东南至水口镇，长乐河自西南来会，是为兴宁江也，东北入嘉应为梅江。西北：杜田河，出江西长宁，西南过杜田汛入龙川。有十三都、水口二巡司。平远简。州西北七十里。旧隶潮州府。雍正十一年来属。东北：顶山、五子石山。西：凤头嶂。其东麓曰分水坳，县前水出焉，东南流，左纳顶山水，过卓笔山，至福建武平，合于武平溪。又河头溪，源出西南九乡堡，东南过石镇山，大拓水东流合焉，东南流为横梁溪，与长田水合，东入镇平为徐溪。有坝头巡司。镇平简。州北六十里。旧隶潮州府。雍正十一年来属。西：铁山嶂。东：大峰嶂。西北：石窟溪出平远，自福建武平入，合杨子山水，过县治西，与东山水合，南至小诰山纳徐溪，至嘉应入于梅溪。又东北：松源溪，源出玉华峰，亦至嘉应入梅溪。有罗冈巡司。
　　高州府：冲，繁，难。高雷阳道治所。东北距省治千六十里。广三百一十五里，袤二百三十里。北极高二十一度四十九分。京师偏西五度四十分。领州一，县五。有通判一，治梅菉。茂名繁，难。倚。高凉山在东北，州以是名。东山在东。南滨海。北：窦江自信宜入，东南流。左纳双柘水，至府治东北，鉴江水西流合焉，今又谓之石骨水也。屈西南，过那射岭入化州。东南有浮山水，即三桥河，出电白，西南至赤岭为赤岭水，又西南入吴川。有赤水、平山二巡司。大陵废驿。电白繁，疲，难。府东南百六十里。北：浮山。南：莲头山，其下曰莲头港。又西南，有赤水港。南滨海。有博贺岛在海中。东北有儒垌河，源出分水凹，西南流，过望夫山曰望夫水，屈南与界头河合，又南为五蓝河，入于海。又三桥河，出东北木力岭，西南至潭儒山为潭儒河，合龙珠河，西南入于茂名，其下流是为浮山水也。有沙琅巡司。盐场二，曰博茂、电茂。信宜难。府东北八十里。东：龙山。东北：云开。西川水出大人山，西南过旧潭峨县曰潭峨江，至县治西南，东川水来会。屈南，过罗窦洞为窦江，又南入茂名。东：双龙水出长充坑，西南至古丁墟，屈东入阳春，合双■E1水。又东北，双床水出大水岭，南合吐珠水，屈东北流为石印水，至罗定入泷水。又怀乡水出东北黄陂岭，会扶龙水、石人水，西北与响水合，为黄华江，入广西岑溪。又金洞水出县北雷公岭，水西北至广西容县为渭龙江也。有怀乡巡司。化州简。府西南九十里。北：浮梁山。东北：龙王，一名来安山。茂名水在东北，即窦江，又东北有陵水，源出广西北流，入，屈西南至合江墟，罗水亦自陆水入，其合流曰罗江，又谓之陵罗水也。屈东南，迳州治北合窦江，又东南流为平源江，入吴川。有梁家沙巡司。吴川简。府西南百二十里。北：丽山。西北：特思山。东南滨海。南为利剑门，至匈州，又西南至于通明港，谓之广州湾。光绪二十五年租于法。吴川水在东北，一名吴江，自化州入，东南过三江岭，浮山水西流合焉。屈西南为木棉江，与平城江合，分流至限门港入海。石门港源出石城东桥水，东南流，山角水自东北来注之，又东南至麻斜入海。有塘缀巡司。盐场一，曰茂晖。石城简。府西南百九十里。北：谢建山。西南：敷复山，滨海。西有南廉江，即乌江，自广西陆川入，西南流，至石角墟曰石角水，又西南与武陵江合，为合江，青榕水西流合焉。又西南为九洲江，贺江水自西北来注之，至鲤鱼潭入海。又西：洗米河，出广西博白，迤南流，为英罗港，入海。又东，东桥水，出鸡头岭，东南过两家滩，入吴川，是为石门港也。有凌绿巡司。息安废驿。
　　雷州府：简。隶高雷阳道。东南距省治千五百一十里。广九十五里，袤二百二十九里。北极高二十度四十九分。京师偏西六度二十八分。领县三。府境突出海中作半岛形。东为广州湾，西为东京湾，其南则琼州海峡也。同知一，治海安所城，后废。海康疲。倚。西：博袍山。南：擎雷山。东、西滨海。有北莉埠、新{艹了}埠诸岛，在东海中。西北：南渡水，出博政村，东南流，屈北，西别出为东亭水，潴为湖。屈东，过县治南，又别出为大肚河，北至遂溪入海。又东南流为双溪港，擎雷水自西南来注之，又东北入海。有清道巡司。雷阳废驿。武郎废盐场。遂溪简。府东北百八十里。东：石门岭，其下曰石门港，东、西滨海。海中有东山岛，一名湛川岛，岛北为分流港，其西则通明港也。西北有西溪水，出分界村，东南流，与东溪水合，屈东过县治南，东北合石门港入海。又城月水，出西南螺冈岭，南屈而东为库竹港，入海。又牛鼻水亦出螺冈岭，迤西流为乐民港，入海。县丞治杨柑墟。有湛川废司。城月废驿。调楼、蚕村二废盐场。徐闻简。府西南百六十里。西：冠头岭。东、西、南三面滨海。北：遇贤水出石湾岭，会青桐港水，又西合濂滨水，为流沙港，入海。又东，大水溪，出东北龙床岭，西南与葫芦溪合，西南流为海安港，入海。有宁海、东场二巡司。又有新兴盐场，后废。
　　阳江直隶州：繁，难。隶高雷阳道。旧阳江县，隶肇庆府。同治五年，升为直隶。光绪三十二年，改为直隶州。东北距省治七百三十里。广一百三十里，袤一百一十五里。北极高二十一度五十二分。京师偏西四度三十分。领县二。北：北甘山。东南：北津山。又海朗，一名镇海山。南滨海。海陵山在海中。西：漠阳江自阳春入，左合轮水河，东南至河口市，左合第八河，右歧为西河，又东南至州治南为鼍江，亦谓之恩江也。左纳那龙河，为北津港，西河水自西南来注之，东南过虎头山入海。紫萝水源出紫萝山，下流为三鸦港，入海。坡尾河出罗王嶂，与织篢河合。又东南为丰头港，亦入海。又西南有双鱼港。又有北额港，上源即望夫水也。有太平巡司、那龙巡司，后废。有太平驿、莲塘驿，亦废。盐场一，曰双恩。阳春冲，难。州西北百七十里。旧隶肇庆府。光绪三十二年来属。东南：射木。东北：铜石。西：漠阳江，源出县北云浮山，曰云浮水，东南流，合云霖水，屈西南，左纳罗凤水，右纳博学水，至县治西北，北泷水西流合焉，东南入阳江。又西，双■E1水，出东安，南合双龙水，又南屈而东，麻陈水自西南来注之，又东过古良镇，屈东北，合于漠阳江。有古良、黄泥湾二巡司。乐安废驿。恩平简。州东北百五十一里。旧隶肇庆府。光绪三十二年来属。石神山在北，一名鼇山。龙鼍山在西南。南有恩平江，亦曰锦水，上源为岑洞水，出西北双穴，迳东南至平城山，君子河东流合焉。又东与横槎水合，屈东北，左纳牛冈水，右纳金鸡水，又东入开平。又东南，长塘水，亦至开平合于恩平江。又西南：那吉水，南至阳江，其下流为那龙水也。
　　廉州府：繁，难。隶廉钦道。初沿明制。领州一，县二。光绪十四年，钦州直隶。东北距省治千八百里。广一百六十里，袤二百二十六里。北极高二十一度二十四分。京师偏西七度十九分。领县二。合浦疲。倚。东北：大廉山，州以是名。又北：五黄山。南：冠头岭。东南滨海。海中有珠池，曰珠海。又有潿洲、蛇洋洲，在海中。廉江在北，一名西门江，自广西博白入，迤西流，右纳小江水，又西合张黄江，屈西南为罗成江。武利江自东北来注之，至府治西北合洪潮江，又西南分流入海。又东北，漆桐江自广西兴业入，左合六硍江，又西北入广西贵县，是为武思江也。县丞驻永安所城。珠场、高仰、潿洲、永平四巡司。北海市税关。商埠，光绪二年英烟台会议条约订开。有还珠废驿。灵山简。府西北百八十里。北：洪崖山。西：六峰山。西南：林冶山。南：陆屋江，一名南岸大江，源出县东罗阳山，西南至钦州为钦江。西北：那良江，出那良山，南流过太平墟曰太平江，又东北入广西横州为平塘江也。又黄橄江出西北英雄山，亦东北入广西永淳为秋风江。有西乡巡司。太平废驿。
　　钦州直隶州：冲，繁，难。廉钦道治所。初沿明制，属廉州府。光绪十四年，升为直隶州，析灵山县林墟司隶之，又析州属防城、如昔二司置防城县来属。东北距省治千九百里。广二百二十四里，袤一百九十五里。北极高二十一度五十五分。京师偏西七度五十分。领县一。北：铜鱼山。东南：乌雷岭，其下曰乌雷港。南滨海。海中有牙山、龙门诸岛。东：钦江，自灵山入，迤西南至州治南，歧为二，又西南汇为猫尾海，屈东南，过龙门入海。北：那蒙江，源出灵山高塘岭，西南流，右合长潭水，至三门滩，大寺江自西来注之，又南为渔洪江，又东南合于钦江。又篆岭江亦出灵山，西南至平银渡曰平银江，屈东南与丹竹江合，南流为大观港，入海。又那陈江出西北心岭，东北至那陈墟为那陈江，又东北复入宣化为八尺江也。有沿海、林墟、长墩三巡司。那陈司废。防城冲，繁，难。州西南百里。十万大山在西北。白龙山在西南。山麓斗入海，向隶越南，光绪十三年来属。又西南，分茅岭，与越南界。南滨海。防城江出西北稔宾山，东南流，右纳滑石江，迳县治南，过石龟头汛入海。北：大直江，出虎豹隘，南与卖竹江合。又东南过狮子岭，那良江东北流合焉。又东为凤凰江，又东南合于渔洪江，至钦州入海。又西潭洪江，出大勉山，东南过铜皮山为潭洪港，入海。北仑河，其上源曰文义河，出拷邦岭，东北至北仑汛，屈而南，嘉隆江自西南来注之。其南岸则越南界也。又东与那良江合，迳越南海宁府北境入海。东兴，县丞驻。有如昔、永坪二巡司。
　　琼州府：繁，疲，难。琼崖道治所。东北距省治千八百一十里。广一百五十二里，袤二百一十里。北极高二十度一分。京师偏西六度五分。领州一，县七。府及崖州在南海中，曰海南岛，中有五指山，绵亘数邑。山南隶崖州，山北隶府。环山中生黎，其外熟黎，又外各州县。山峒深阻，黎、岐出没为患，光绪十五年，总督张之洞始开五指山道为大路十二：东路三，西路三，南路、北路、东南路、东北路、西南路、西北路各一。奥区荒徼，辟为坦途，人以为便。琼州，商埠，咸丰八年英天津条约订开。有琼海关。琼山繁。倚。南：琼山，县以是名。北滨海。海西南白石河即建江，自澄迈入，北屈而东，入定安。又北入县东南，为南渡江，又北为北沙河，屈西北至白沙门入海。县丞驻海口所城。有水尾巡司。感恩盐场。澄迈简。府西六十里。迈山在南。北滨海。西南：建江，一名新安江，自临高入，东南过黎母岭，右纳新田溪，入于琼山。又澄江出东南独珠岭，西北流，至县治西，合九曲水，又西为东水港，入海。稍阳水上源为南滚泉，北合沙地水，过石矍岭为石矍港，入海。有澄迈巡司。定安简。府南八十里。西南有五指山，一名黎母山，绵亘而东，为光螺岭。又东为南闾岭，南远溪出焉。北：建江自琼山入，东合南远溪，过县治东北，潭览溪、仙客溪北流入焉，东北入于琼山为南渡江。西南有万全河，出喃嘮峒，东南流，入乐会。有太平巡司。文昌难。府东南百六十里。北：玉阳。南：紫贝山。东北滨海。海中有浮山，其下曰分洲洋。南：文昌溪，出县西白玉岭，东南流，右纳白石溪、白芒溪，屈东，平昌溪自西北来注之。又南为清澜港，入海。又南，白延溪，出八角山，东南为长岐港，入海。又北，三江水，即罗汉溪，出抱虎岭，西北流，为铺前港，入海。有铺前、青蓝二巡司。有乐会盐场。会同简。府东南二百九十里。东：多异岭，滨海。西：龙角溪，源出西崖岭，东南至嘉积市为嘉积溪，黎盆溪西流合焉。又东南为五湾溪水，入乐会。乐会简。府东南三百三十里。西：白石岭。西南：纵横岭。东滨海。西：万全河自定安入，迤东流，屈而北，会太平水。又东南，会五湾水，迳龙磨山，分流环县治，复合，又东过莲花峰，屈东南为博鼇港，入海。又流马河，源出西南龙岩岭，东南入万县，与龙滚河合。又东北复入县境，为嘉濂河。又东北为九曲河，纳莲塘溪。又东北会万全河入海。临高疲。府西南百八十里。南：那盆岭。西：毗耶山。北滨海。南：大江即建江，自儋州入，北至腰背岭，西别出为县前江，屈东北流，至文澜村，为文澜水。透滩水北流合焉，亦谓之迎恩水也。又北为博铺港，入海。其正渠，东北过白石岭入澄迈，有和舍巡司。马袅盐场。儋州要。府西南三百里。儋耳山在北，一名松林山，又名藤山。西北滨海。狮子山在海中。东南建江，亦曰黎母江，西北过龙头岭，歧为二：东出曰大江，东北入临高；西出曰北门江，一名伦江，西北流，至州治东北，屈而西，为新英港，新昌江自东南来注之，又西南入海。东北有榕桥江，西南有沙沟江，皆西北流入海。有薄沙巡司。镇南司，废。盐场曰兰馨。
　　崖州直隶州：冲，繁。隶琼崖道。崖州旧隶琼州府。光绪三十一年，升为直隶州。东北距省治二千六百八十里。广二百四十二里，袤一百七十五里。北极高十八度二十七分。京师偏西七度三十六分。领县四。东：回风岭。西南：澄岛山，一名澄崖山。东南滨海。东北：安远水自陵水入，西南流，至郎勇岭，歧为二：一西南至大村入海；一西北流为抱漾水，过州治北，屈南为保平港，入港。北：乐安河，西南过多港岭，屈西北入感恩。东：多银水，一名临川水，出黎峒，东南与三亚水合，又东南为榆林港，入海。有乐安、永宁二巡司。盐场曰临川。感恩难。州西北百九十五里。旧隶琼州府。光绪三十一年来属。东：大雅山。东北：九龙山。西滨海。东南：龙江，出小黎母山，西南流，别出为感恩水，迤西至县治北为县门港，入海。其正渠西北过北黎市为北黎港，又西南入海。乐安河出州，西北流，入昌化。昌化简。州西北三百六十里。旧隶琼州府。光绪三十一年来属。东北：峻灵山。东南：九峰山。西北滨海。南：昌江即乐安河，自感恩入，至县治东南，歧为二，西南出曰南崖江，北出曰北江，皆入海。又安海江出东北歌谤岭，西北至儋州入海。陵水难。州东北二百一十里。旧隶琼州府。光绪三十一年来属。西：独秀山。南：多云岭。东南滨海。有加摄屿、双女屿，在海中。西北：大河水，出七指岭，东南过博吉岭，屈南为桐栖港，又东入海。又南，青水塘水出西北狼牙村，东南流，至县治西，别出为笔架山水，与大河水合，潴为灶仔港。屈西南，至新村港口入海。有宝停巡司。万冲，繁。州东北三百七十里。万州旧隶琼州府，光绪三十一年降为县，来属。东：东山。北：六连岭。东南滨海。海中有独洲山，其下曰独洲洋。西北：龙滚河，出纵横峒，南屈而东，与流马河合，又东北入乐会，屈东南复入县北。东别出为莲塘溪，屈北至乐会，合万全河。其正渠，东南过连岐岭入海。又都封水亦出纵横峒，东南流，歧为四派：曰和乐港，曰港北港，曰石狗涧，曰金仙河，至县治东北入海。又南，踢容河，出西北鹧鸪山，东南至瘦田村分流，与石龟河合，又东南流入海。有龙滚巡司。盐场一，曰新安。

　　志四十八  地理二十
　　△广西
　　广西：禹贡荆州南徼之域。元置广西等处行中书省，明改承宣布政使司。清初建省，置巡抚、布政共治焉。置两广总督。康熙二年，广东西分设总督，四年复故。雍正元年，复分设，明年复合。六年，以云贵总督兼辖广西。十二年，仍复故，驻广东肇庆府，后移治广州府。初领府九。桂林、柳州、庆远、思恩、平乐、梧州、浔州、南宁、太平。顺治十五年，升泗城土州为府，寻改为军民府。雍正三年，升郁林、宾州为直隶州。五年，泗城复为府。七年，置镇安府。十二年，降宾州隶思恩府，升西隆州为直隶州。乾隆七年，降西隆州隶泗城府。光绪元年，升百色为直隶。十二年，升归顺州为直隶州。十八年，升上思州为直隶。东北距京师七千四百六十里。东至湖南道州；三百七十里。西至贵州普安；二千五百五十里。南至广东信宜；九百四十里。北至湖南城步县；三百二十里。广二千八百十里，袤二千九百六十里。宣统三年，编户百二十七万四千五百四十四，口八百七十四万六千七百四十七。领府十一，直隶二，直隶州二，八，州十五，县四十九，土州二十四，土县四，土司十三。在庆远者曰长官司。其名山：越城、临贺、句漏、阳海、大容。其巨川：漓江、黔江、郁江、湘江。驿道：东北逾越城峤达湖南永州；西南逾昆仑关达龙州；东南达广东封川。电线：东北达长沙，东南达广州，西通庆远。铁路：自龙州出镇南关达安南谅山。
　　桂林府：冲，繁，难。隶桂平梧郁道。巡抚，布政、提学、提法，劝业、巡警道驻。光绪三十二年，桂平梧郁兼管盐法道，徙驻梧州。提督徙驻南宁。明洪武五年，改静江府为桂林府，领州二，县七。顺治初，因明旧为省治。乾隆六年，析义宁县地置龙胜。光绪三十二年，析永宁州永福、融、柳城、雒容四县地置中渡。广二百五十里，袤三百里。北极高二十五度十三分。京师偏西六度十四分。领一，州二，县七。临桂冲，繁，难。倚。明府治因之。内：桂山、独秀。城东：七星。南：南溪。西：隐山。东北：駮鹿。漓水一曰桂江，省境西江北岸第二大受渠也。自灵川入，西南流，经府治，合阳江。屈而东南，右受灵建水，又东与秋陂江合。屈东南流，乖水西流注之，南入阳朔。西：白石江，上源曰义江，自义宁入，经县西南入永福。相思江出县南卧石山，南注分水塘，歧为二：东出者与浪石江合，入漓江；西出者与绕江合，入白石江。南，六塘堡有汛。同知驻大墟，光绪三十二年徙中渡。西南，苏桥巡司；南，六塘巡司。驿一：东江。兴安冲，繁。府东北百三十四里。东北：越城岭，一曰始安峤，五岭在广西北境者二，此其最西岭也。东南：龙蟠山。西南：郁金山。海阳江即湘、漓二水源也，出灵川，右受石梯山水，左受太平堡水，又东北，经治东分水塘，歧为二，西南流者为漓水，东北流者为湘水。湘水自治东东北流，右受莫川，入全州。漓水经治北曰陡河，西流折南，至兴隆市，六峒江合黄柏江、华江、川江、反璧江为大融江，自西北来注，西南入灵川。西北：小融江，出戴云山，东南流，亦入灵川。全州营分防汛驻城。西北有泍水汛。社水巡司。盐砂、唐家二寨废司。驿一：白云。灵川冲，难。府东北五十里。北：北障山。东南：尧山。西：吕仙。北：凤皇。东南：阳海山，海阳江出，绕兴安城西南流为漓水，复经县东北曰灵江。合小融江，又西南至治东，右受潞江，左受淦水，西南合甘棠江入临桂。甘棠江自兴安入，经县西北曰东江，东南流，合西江，又南，松木江合流风江东流注之。经龙岩，诸水汇岩下，伏流而南，左受社江，曲流入灵江。有带融南北二堰，引潞江溉田二千馀顷。西，塘下有镇。全州营分防汛驻。驿一：大龙。阳朔冲。府南少东百五十四里。北：阳朔山。西北：云源。西：都利。南，古罗。漓水自临桂入，东南流，兴平、熙平二水西流注之。屈曲南流，至治东折东，安乐、归义二水东北流注之。左受白鹤山水，东南入平乐。西，金宝堡，明置戍。康熙八年，游击驻防，后废。桂林营分防汛驻城。东北有铅宝塘汛，有水汛。驿一：古祚。永宁州简。府西百四十里。东：百寿岩，东北：都狼。北：银瓶山，白马江经其下。东江一曰黄源水，出龙胜西南；经州北，东南流，至江口村，白马江合大岩江、风门隘、茫洞江诸水，东北流，经治东注之，东南入临桂境，折入永福，会白石江。富河江出州西南古河山；东南流，经高坡，伏流，至蒲台寨西复出，合大洋江，西南错入中渡曰中渡江，即雒容水也。西南桐木、富禄、南常安三镇。永宁营驻城。西南安良、屯秋，南常安，有汛。南喇峒巡司。永福冲。府西南百里。明初属府。后属永宁州。顺治初改属府。西南：金山，与马芒山对峙，江流经其中。又太和山滨江。西：白石江自临桂入，北经治东曰永福江，毛江合泗定河西北流注之。东江亦自临桂入，合西江东流注之。西南流，受★E2容水，入雒容为洛清江。石流江，上源曰四牌溪，自修仁流经县东南，折而西，亦入雒容。西南：兰麻山，俗呼拦马山，拦马水所出，东入永福江。山路险绝。有兰麻镇。桂林营左哨驻城。南寨沙、西南理定、黄冕、鹿寨有汛。县丞驻鹿寨。驿二：三里、横塘。义宁难。府西北八十二里。明初属府。后属永宁州。顺治初改属。西南：华严山、灵鷟。西北：智慧。北：丁岭，义江出，南流，右受观音田山、江头岭北诸山溪水，又南，智慧江合高家山水东南流注之。经治西，左受石豪江，南入临桂为白石江。西北旧有桑江口废司。乾隆六年，以所属置龙胜通判。东：杨梅关。义宁协左营分防汛驻城。南有大岭汛。全州冲，繁，难。府东北二百五十四里。东：黄华山。西：覆釜、湘山、礼山。西北有七十二峰，州西诸水多滥觞山麓。湘水自兴安入，右受建安乡水，又东北，四溪源、大朝源水合为长亭江，北流注之。经治南，灌江自灌阳北流注之。罗水承万乡、寨墟、大会三水，东南流注之。又东北，宜湘河合横溪、梓溪、锅头、玉升诸源水，西北入湖南零陵。西延水出州西，东北合众小水，入湖南新宁。西延镇，州同驻。有山角、山枣二巡司。康熙二十五年，改置全州营，驻城。黄沙、西延并有汛。驿一：零陵。灌阳难。府东北三百六十四里。明属全州。顺治初改属。东北：麒麟山。东南：三峰山。西南：赉子山。灌江，古观水，出县西南仙人掌诸山，合牛江，至黄牛市，盐川承赉子诸山水，东南流注之。又东北，右受澥江水，经治东，左受龙川水，马渡江承乌石江、黑岩水，东南流注之，北入全州，合于湘水。东北石櫃、永安，北昭义有关。全州营分防汛驻城。北：巨岩堡汛。西南：崇顺里巡司。龙胜要。府西北二百十七里。明，义宁县地。乾隆六年，析义宁西北地置，改龙胜理苗通判。东南：龙脊山。西南：大罗山。贝子溪自湖南城步入，西南流，右合芙蓉溪，经治北，左受牛胫溪、平水江，又西北，南平江合西南诸水北流注之。太平溪亦自城步入，合独车溪，西南流注之，西入怀远，是为浔江。有义宁协左营驻防副将驻，右营分防。西北广南、城北小江、独车，东北龙甸、芙蓉、贝子，西瓢里，西北石村有汛。西：广南巡司。又有龙胜巡司，本桑江，改驻城。中渡要。府西南百二十里。光绪三十年，剿平四十八峒匪，以桂林同知带兵移驻峒内。三十二年，析永宁、永福、融、柳城、★E2容地置，四十八峒俱入辖境。改桂林同知为中渡抚民同知，仍属府。中渡江上源即富河江，自永宁入，东北受北来一水，折东南，经治东，受西来一水，东至永福曰雒容水，入永福江。有保安营驻防。西：平山巡司，光绪三十二年，以原驻中渡平乐司改置，移驻峒内平山墟。
　　柳州府：冲，难。右江道驻，府隶焉。明洪武元年为府，领州二，领县十。顺治初，因明旧为府。雍正三年，升宾州为直隶州，以府属之来宾、武宣、迁江、上林四县隶之。十二年，降宾州隶思恩府，来宾还属。有柳庆镇标左右营、柳州城守营驻防。提督旧驻府，光绪十二年移驻龙州，置柳庆镇总兵官驻。光绪末年废。东北距省治三百六十里。广百五十里，袤五百里。北极高二十四度二十一分。京师偏西六度五十七分。领州一，县七。马平冲，繁，难。倚。明府治，因之。城东北隅：鹊山。南：仙奕、石鱼。东南：甑山。东北：龙壁山。柳江即黔江，省境西江北岸第一大受渠也。自柳城入，南与五都水合。屈东南，绕府治西、南、东三面，东北经横濑山麓，左界雒容。复西南，三江出县西，伏流，至鸡公山北复出，东北流注之。东流，左受洛清江，折南入象州为象江，穿山水从之。东新兴、西樟木有镇。东振柳、东南白沙、西北洛满塘、南穿山、西南三都墟、鸡公山有汛。穿山、三都二巡司。驿二：雷塘、穿山。雒容冲，难。府东北六十里。光绪三十二年，划长盛坳以北地属中渡。西：横濑山。西北：八角岭。西南：独静山。南有柳江，缘界东流入象州。洛清江自永福流入县东北，西南流，左受山道江，经治南，屈曲东南流，注柳江。柳庆镇左营分防汛驻城。西洛垢墟、西南高岭、南丰轨乡有汛。东南有江口镇巡司，因明旧置。罗城难。府西北百四十里。东北：覆钟。北：青陵、磨盘山。东：大小蒙山。西：九万山。武阳江旧名归顺水，有二源，一出西北平西里，一出东北高悬里，合于寺门墟，东南入融江。大仁江一曰通道江，源出西北大仁岗，东流，经三防司北，东入融县曰背江。融怀营分防汛驻城。北：通道汛。通道旧有镇，当万山中，多瘴疠。明置巡司，乾隆五十一年改为三防塘主簿。又武阳镇巡司，因明旧置。柳城简。府北七十里。南：乌鸾。西南：青凤。东：伏虎山。北：融江自融县流入县北曰柳江，东南流，沙铺水出融县思管镇，西南流注之。洛澰河出中渡黄泥村，西流注之。经治西，会龙江，南入马平。柳庆镇右营分防汛驻城。东北山嘴汛、西北古砦镇二巡司，因明旧置。驿三：马头、东江、罗江。怀远冲，难。府北三百十里。北：白云、龙顶、九曲。东北：林溪。西北：朝万山。西：溶江，上源曰黔江，自贵州永从入县西北曰福禄江。东流，合蔡江、大年河、南江，又东，左受腮江、孟团江，折南受浔江。经治北，歧为二，绕至治南复合，入融县。浔江，即贝子溪下流也，自龙胜入，西南流，左受斗江，右受石眼江，西南注福禄江。融怀营驻城。西北石牌塘、沈口有汛。东北浔江、西北万石有镇。梅寨巡司。古宜甲主簿。驿一：在城。来宾冲，难。府南百八十五里。明属府。雍正三年改属直隶宾州，十二年还属。北：龙镇山、瑞象。东北：鹅头。东南：金峰山。城南大江即红水江，一曰都泥江，西江幹流也，自迁江入，东北流，左受北三江，至城南，白马溪出白牛峒，北流注之。又东北，右受观音山水，左受定清水，复折东南，与象江会，曰潭江，入武宣。东：蓬莱镇。宾州营分防汛驻城。东南：平安汛。有界牌巡司，因明旧置。驿一：在城。融冲，难。府西北二百五十里。西南：真仙岩，一曰老君洞。西北：揽口山。东北：老鸦山。福禄江自怀远入，左受宝江，曰融江，西南流，浪溪江自永宁来，合南江，西流注之。又西南，背江上承三源，其一即罗城通道江也，合于三江门，东南流注之。经治东，西南流，左受清流江，右受高桥江，合罗城之武阳江，南入柳城。南：清流镇。融怀营分防汛驻城。东南思管镇、东北长安镇二巡司，因明旧置。象州冲。府东南百五十里。西：象山。又西：西山。南：独傲。东：雷山。东北：圣塘山。北：象江即柳江，自马平入州。北，运江，上承仁义、下里二江，西流注之。折西而南，经治西，又南，古城江自武宣来，西流注之，南入武宣。甕岭，城东南，热水江所出，一曰十里江，溉田其广，西北入象江。柳庆镇左营分防汛驻城。东北：大乐汛。龙门寨巡司，因明旧置。驿一：象台。
　　庆远府：繁，难。隶右江道。庆远协左营驻防副将驻。明洪武三年复为府，领州四，县五，长官司三。顺治初，因明旧。雍正七年，划分东兰土州，同升东兰土州为州，设流官。十年，改河池州属之荔波县隶贵州都匀府。光绪三十一年，置安化。东北距省治五百八十里。广四百七十里，袤二百九十里。北极高二十四度三十分。京师偏西七度四十二分。领一，州二，县三，土州二，土县一，长官司三。宜山繁，难。倚。北：北山，一曰宜山，下临龙江。南：大号、南山。西：羊角。东：小曹、大曹。西北：龙江上源曰劳村江，柳江西系也，自河池入，合东江，东南流，折北，右受马鬃河，左受中洲小河。又东南，经府治北，合洛蒙江、思吾溪，经永顺副土司南，受永顺水，东至柳城合于融江。东大曹、西怀远、东江有镇。有白土、德胜、龙门三巡司。县丞驻楞村。水驿二：大曹、宜阳。马驿：德胜。天河难。府北八十五里。东：东山。北：独俊山。西北：高寨山。东小江源出罗城，流入县东北，合数小水，西南流，经治北，思吾溪合西北小水，东南流注之，又东南入宜山，注龙江。西南：福禄镇。庆远协左营分防汛驻城。河池州难。府西二百五里。北：凤仪山，州城半枕山麓。东：都铭。南：天马。西：吴山。东北：屏风。金城江，龙江上流也，自南丹土州入，右合秀水，经治南，伏而复出，东入宜山。洪龙江出南丹北，为中平溪，流入州西，右受坡旺水，东南入永顺土司，下流为刁江。庆远协右营驻城。州同驻三旺里。思恩难。府北百二十里。明，旧属府。正德元年，属河池州。顺治初，改属府。明建治欧家山。顺治中，迁治清潭村，十五年仍徙欧家山。北：马廕、绀山。南：寒山。东：三峰。东南：米岭。环江，东江上流也，自安化入县北，屈曲南流，经治西至宜山，注龙江。中洲小河亦自安化入，南流至宜山注龙江。庆远协右营分防汛驻城。安化要。府北二百里。光绪三十一年，析思恩北境置，以宜山德胜理苗同知移驻五十二峒，改为抚民理苗同知。东北：中洲上里，接贵州古州八万瑶山界。中洲小河自古州流入东北，中有沙洲，四面水绕，分上、中、下三里，悉为瑶居。环江自贵州荔波来，南流合带溪，南入思恩。有庆远防营驻防。东兰州难。府西南四百四十里。雍正七年以东院内六哨改流建治。东：都夷。东南：霸陵。南：双凤。北：福山。西北：红水江自那地土州入，为隘洞江，右纳九曲水，又东南迳那州墟，左合平江，迳板马墟入兴隆。南丹土州府西北三百四十里。北：莲花山、青云峰。西北：孟英。东：金鸡山。东南：三宝、罗侯。东北：劳村江自贵州荔波入，东南流，右受金城江，左界思恩，南流入河池。中平溪出州北十里许，经治东，东南流，入河池，曰洪龙江。那地土州府西北三百四里。北：黄花岭。西北：翠灵山。又三碧、虎山。红水江自凌云流入州西北，左受一水，东南入东兰。有龙泉沟，出州北黄花岭，一州水利赖之。东兰土州府西五百二十里。明，东兰州地。雍正七年降土知州为州同，分辖凤山外六哨地。北：交椅。东：十八鹤。东北：九曲。乔英墟水出州西北银腾隘，东南流，入水云洞，至州治北复出，经治西，至坡龙村，伏流数里，又南出，复伏流入百色。三里墟水出东北巴华村，东流，右纳一水，折入东兰。忻城土县府南少东九十里。北：马鞍山。西北：叠石山。红水江自安定土司缘南界东流，右为上林界。龙塘江出永定土司，南流注之。又东南，右界迁江，左受古万墟水，入迁江。永定长官司府南六十里。南：头盔山。东：罗汉山。司东：凤凰岭。西北：龙桥江出司西北，东南流，合北来一水，南入忻城，曰龙塘江。永顺正长官司府西南三百里。南：高椅山。北：西龙山。司北：多灵山。东北有泉溉田。刁江，洪龙江下流也，自河池流入司西北，东南流，经司治北，入安定土司。永顺副长官司府东北四十里。永顺水有二源，一自罗城入，一自柳城入，至司南合流入龙江。
　　思恩府：繁，难。隶右江道。明正统四年升府，六年改军民府，领州二，县二，土巡检司九。顺治初，改明军民府复为府。康熙二年，镇安土府改流官来属。三年，降直隶土田州来属。五年，升安隆长官司为西隆州，上林长官司为西林县，并来属。雍正七年，升镇安土府为府，以向武、都康、上映三土州隶之，析土田州置百色。八年，改西隆州西林县隶泗城府。十年，改奉议州判隶镇安府。十二年，降直隶宾州，并所领迁江、上林二县来属。乾隆七年，析土田州置阳万土州判。同治九年，废那马土司，改置那马。光绪元年，升百色为直隶，废土田州，置恩隆县及上林土县、下旺土司，往属之。五年，改阳万土州判为恩阳州判，并属百色直隶。东北距省治千百五十里。广三百三十五里，袤二百四十里。北极高二十三度二十七分。京师偏西八度五分。领一，州一，县三，土司七。土司疆域，华离瓯脱。无附郭县。东北：三台山，东溪出。西北：笔架山，西溪出。夹城而南，合为府江，入武缘。武缘繁，难。府南七十五里。明正统七年，府迁治乔利，在今治北四十里白山土司境。嘉靖七年，徙县北止戈里之荒田驿，即今治安山。府治北：蜿蜒山。东北：大名。东：思粦山。县东：黄道山。北：高峰岭。府江二源，至府城南合流，左受大揽江，右受仙湖江，经治西，与南流江会。南流江自上林经县东北，受名山、黄塘各墟水，折西南，驮浅江出县东南，西流注之，会府江。又西南，左受那楞江，又西，右受三朝水，西南流，入隆安。思恩营驻城。府城有分防汛。西有高井寨巡司，旧驻上林土县，乾隆十九年移驻罗墟。宾州繁，难。府东二百里。明属柳州府。顺治初因之。雍正三年升直隶州，领迁江、上林、来宾、武宣四县。十二年降州来属。南：仙影山。西：古漏山，古漏水所出。镇龙山，东南七十五里。思览江，上源曰北江，自上林流经州东北，武陵江出州南，合龙龚江曰李依江，又合丁桥江，北流注之，东入迁江，下流为清水江。丁桥江出州西南，二源合东北流，歧为二，至州治东北复合，入李依江。宾州营驻城。东：安城汛。有安城镇巡司。驿二：在城，清水。迁江冲，难。府东少北三百二十里。明属宾州。顺治初，隶柳州府。雍正三年改属直隶宾州，十二年来属。北：泊鉴山。西北：云屏。东北：莲花。东南：牛眠、纱帽。红水江自上林入，东南流，左受俭排水，经治北，会清水江，东入来宾。思览江自宾州入县南，屈曲北流，左受贺水曰清水江，北注红水江。北三江出忻城土县，经县东，北流入来宾，注红水江。东南有清水镇。宾州营分防汛驻城北。北四墟、西洛峒有汛。西：平阳墟巡司。上林繁，难。府东百八十里。明属宾州。顺治初，隶柳州府。雍正三年改属直隶宾州，十二年来属。北：八角山。东北：云凌山。东南：张光岭。南北两江合流，其下红水江，经县北，缘忻城南界，东南流入迁江。北江出县西北清水隘，东南流，经治北，右受南江，曰鼓江。又东，汇水自县东北二源合南流注之。又东，右受狮螺江，东南入宾州。县丞驻三里城。乾隆三年改州同，置三里营驻焉。东邹墟，北六便，东北乔贤墟、思吉镇有汛。又东北周安镇、东南思陇墟二巡司。驿一：思陇。那马府西北八十五里。明，那马土巡司。顺治初因之。同治九年废那马土司，改置通判，仍属府。东：岜鹿山。东南：岜颜山。西南：苏韦山，苏韦水出焉，北流，右受岜马山水，北入兴隆土司。西南：穠企水，出穠企山，北入旧城土司。白山土司府北八十里。旧治西南乔利墟。明末移治陇兔村。吴三桂乱，徙博结村，即今治。南：独秀山。西南：九兒山。红水江在北，左界安定土司，东北流，入忻城，合姑娘江，屈东南入上林。兴隆土司府北七十里。西南：七首山。西北：天堂岭。红水江自都阳土司境南流入司西北，右界恩隆。折东南，经都阳土司南、旧城土司东北，复入司境。又东北，右受那马水，罗墟、乔利墟水合西流注之，北入白山、安定二土司界。定罗土司府西九十里。北：罗汉山。东北：五更。架溪出旧城土司，东南流，至五更山，右受一水，伏流，经那马合穠企水，至旧城贡村墟入红水江。旧城土司府西北百五十里。北：八峰山。东北：崠嵝山。红水江界司东北境，穠企水流合焉。那感水出治前，南流入武缘。都阳土司府西北二百八十五里。北：岜皁山。南：强山。西：宝珠岩。红水江界恩隆境入司西南，屈东北，右受北来一水，东南入兴隆土司。古零土司府东北八十里。南：纱帽、象山。东北：狮子山。古旺墟水出司东局董村，东南流入龙洞，复出，经古旺墟，至上林注汇水。安定土司府北百六十里。北：大察山。东南：八仙山。红水江自兴隆土司北流，经司东南，合九邓墟水，迳灭蛮关入，左纳刁江，折东南入上林。匹夫关。
　　百色直隶：要。隶左江道。右江镇标中左营驻防总兵官，雍正七年由泗城府皈乐墟移驻。明为州，直隶布政司。顺治初，因明旧为土田州。康熙三年，改属思恩府，隶右江道。雍正七年，迁思恩府理苗同知原驻武缘。驻百色，曰百色。光绪元年，田州改土归流，升百色为直隶，隶左江道，废土田州，置恩隆县及思恩府属之上林土县、下旺土司并属焉。五年，又改阳万土州判为恩阳州判来属。东北距省治千七百八十五里。广二百七十五里，袤百五十里。北极高二十三度五十五分。京师偏西九度四十六分。领县一，州判一，土县一，土司一。北：探鹅岭。东：献宝山。东北：仙桥山。西洋江一曰右江，亦曰鹅江，郁江北系也，自恩阳来，右岸为恩阳界。东流，经治南，澄碧水自凌云南流注之。屈南而东，入奉议。寅桑河亦自凌云南流，经东，入奉议。隆溪亦自凌云南流，经东北，入恩阳，至奉议，并注右江。篆溪源出东北坡耶墟，东南流，缘界入东兰，注红水江，城雍正八年建，亦曰鹅城。恩隆冲，繁。东南百八十里。光绪元年，废土田州，改流来隶。五年，自来安徙平马墟，为今治。东：天马山。北：莲花山。南：右江自奉议缘界东南流，左受砦桑水，经治南，又东南入上林土县。东北：红水江，经县东北，自东兰南流，左界兴隆土司，右受篆溪，又南，众水汇合，东流注之。折东北，入都阳土司。恩隆营驻城。东：平马汛。燕峒在北，县丞治。东榜墟巡司。恩阳州判西南水程七十里。乾隆七年，析土田州置阳万土州判，属思恩府。光绪五年改流，置恩阳州判来隶。西：马武山。其南：大王山、八角山。西八十里，右江，即西洋江，古牂牁水也，自云南土富经剥隘入州西北，者郎河北流注之。又东，左右受数水，左界百色境，折南，紫欧溪东北流注之。又东经治北，屈南入奉议。西巴平墟、西北逻村、渌丰墟有汛。西南：东凌寨巡司。上林土县东南二百五十里。旧属思恩府。光绪元年来隶。南：那造山。旧治在东岜耀。西北，右江界恩隆、奉议入县西北，又东南经治北，右纳枯榕江，即大含溪，左纳小溪，又东南入果化土州。下旺土司东南二百六十里。有瓯脱。旧属思恩府。光绪元年来隶。东：独秀山。北：魁山。东南：波岌山，波岌水所出，绕司治东北流，入旧城土司。小溪水出旧城南流，经新墟，至上林土县，入右江。
　　泗城府：难。隶左江道。右江镇标右营驻防。雍正五年置右江镇，驻皈乐墟。七年移驻百色。明为泗城州，与利州直隶布政司。嘉靖二年废利州。顺治初，为泗城土府。十五年为府。寻改为军民府，属思恩府。雍正五年复为府，改流官，隶右江道。乾隆五年，置凌云县为府治。七年，降直隶西隆州并所属西林县来属。九年，改隶左江道。东北距省治千七百八十里。广四百二十里，袤二百五十里。北极高二十四度二十五分。京师偏西九度五十分。领州一，县二。凌云难。倚。乾隆五年，以泗城府本治置。北：凌云山、莲花峰。西：■E3阳。东：三台坡。西北：青龙山。红水江为县北界，自西隆入，东北流，左界贵州贞丰、罗斛境，右受白朗塘、罗西塘水。东南布柳水，上承鞋里、甘田、伞里、巴更各墟水，东北流注之，东南入那地。澄碧水出县北灵洞，绕治西南流，入百色。东逻楼、农登，东北平蜡，东南龙川，南皈乐，西逻里，西北长隘、百乐，西南汪甸各墟有汛。天峨甲，县丞治。东有平乐一甲巡司。县城，嘉庆二年建。西林难。府西南五百十里。明，上林长官司。万历中，省入泗城州。康熙五年，改流官升县，隶思恩府。雍正十二年改属直隶西隆州。乾隆七年来属。北：交椅山。东：端峰山。西北：界亭山。右江有二源，南源曰西洋江，北源曰清水河。西洋江自云南宝宁流入县南，东北流，与北源会。驮娘江上流即清水河，自西隆来，东南流，右受驮门江，经治东南，者文、那阳、界廷各墟水自县北合流注之。又东折南，会西洋江，入云南土富。上林营驻城。东北潞城、东南周马、南八盘、西八柴有汛。有潞城巡司。县城，康熙六年建。西隆州冲，难。府西北九百六十里。明，安隆长官司。康熙五年改流官升州，隶思恩府。雍正十二年升直隶州，领西林县。乾隆七年复为州，来属。南：三台山。西：营盘山。西南：金钟山。南盘江即八达河，西江初源也，下流为红水江，自云南宝宁缘界北流，受者扛、羊街二墟水，经州北，东南至北楼墟，冷水河合治西小水，东北流注之。又东北，会北盘江，东南流，入凌云。清水河即同舍河，自云南宝宁北流入州西南，折东北入西林。八达城，州同驻。旧州，州判驻。州城有里仁汛。东旧州、东北三隘、东南隆或、西南永静、古障有汛。州城，雍正七年建。
　　平乐府：冲，难。隶桂平梧郁道。平乐协左右营驻防副将驻。明为府，领州一，县一。顺治初，因明旧。宣统三年，析贺县、怀集暨广东开建地置信都。西北距省治二百十六里。广三百八十里，袤二百五十里。北极高二十四度三十五分。京师偏西五度四十七分。领一，州一，县七。平乐冲，繁。倚。明府治，因之。东：团山、瓜岭。东南：莲花。北：目岩。东北：鲁溪。桂江一曰府江，自阳朔缘界南流，会修江。屈东，经府治西南，平乐江自北来会，又东南流入昭平。平乐江亦曰乐川，上源曰东江，自恭城入县。东北纳岛坪江，又东南，势江自恭城东南境西北流注之。折西，诞山江合南平江西北流注之，折西南，合于府江。沙子街，县丞驻。水驿三：昭潭、昭平、龙门。恭城简。府东北九十里。北：仙姑。西：石盆。东南：五马山。东北：印山、银殿。西北：金龙山。东江自湖南永明入，西南流，平川江合平源瑶小河南流注之。折南，右受南江，南错入平乐。旋复入县境，经治东，左受下山源、北洞源水，入平乐为乐川。平乐营分防汛驻城。东北：龙虎关汛。有镇峡寨巡司，因明旧置。富川繁，难。府东北二百六十里。东北：独秀岩。西南：白云山。东南：东山。富江出县西北石鼓山，东南流，左受麦岭水，经治东南，龙窝水合白源水西南流注之。又南至锺山渡，折东南，左受白沙水，入贺县曰临水。麦岭，县北，麦岭营驻防。雍正八年移同知驻。光绪三十三年徙信都。旧治东南锺山下，县徙置镇，通判驻焉，宣统元年废。富贺营分防汛驻城。东白沙、东北牛岩、东南锺山、西北小水峡有汛。西南有白霞寨巡司，因明旧置。贺繁，难。府东南百九十五里。东北：临贺岭，即桂岭，五岭之第四岭也，与湖南江华、广东连山接界。西：瑞云山。西南：大桂山。临水自富川经县西北，东南流，右受马窝山水，左受里松墟水，经治北。又东南，右受大桂山水，贺江合桂岭诸山水西南流来会，东南入信都。富贺营驻城。东龙水、东北大发、大凝墟有汛。县丞驻桂岭大会墟。西北：里松乡巡司。信都简。府东南五百七十里。光绪三十四年，析贺县、怀集暨广东开建地置，改平乐府分防麦岭同知为抚民同知，移驻信都。铺门墟旧隶三县，抚民耕兵划归辖。宣统元年，迁治官潭墟。北：湖头山。西北：大鼇。西南：云台。临水自贺南流，经治东，又南，右受临田水，至铺门墟，深冲源水西南流注之，右受云台山水，南入开建。东石牛坡、南铺门墟有汛。旧信都巡司，光绪三十四年废，改信都照磨兼司狱。荔浦简。府西七十五里。东北：三奇、火焰。西北：镆铘山。东南：鹅翎。修江一曰荔江，自修仁入，左受荔江尾水，东北经治东，左受夹板隘水，右受丹竹江水，又东北，绿水河上承栗江、普陀河、龙坪河东流注之，东北入平乐注桂江。平乐协右营分防汛驻城。北两江墟、东北马岭、西北王瑶隘、西南莲塘有汛。修仁难。府西南百二十里。东北：罗仁山。西南：凌云山。南：崇仁大峒。修江出西南瑶山界分水坳，东北流，经治东，至罗仁山东南麓，入荔浦曰荔江。四牌溪出西南文笔山，西北流，经四牌墟，入永福。平乐协右营分防汛驻城。西：石墙堡汛。昭平冲。府南二百里。东：木皮山，其北接米岭，山高路险。雍正三年，开凿岭道，上下四十里。东南：天朝岭、羊角岭。桂江自平乐流入县北，右受归化江，左受思懃江，经治东，又东南至马江塘，富郡江出县东，合招贤水西南流注之，东南入苍梧。平乐协左营分防汛驻城。东南榄水、东北莲花、燕塘、山口有汛。东樟木墟巡司，东南马江塘巡司。永安州简。府西南百六十五里。东北：石鼓山。东南：石印、古眉、摩天岭。西南：力山。西北：天堂、马鬃岭。眉江，古蒙水，一曰激江，出州西北，东南流，右受浊川水、西江水，经治南，左合银江，又东南，六樟水东流注之，又东南，榕木岭水西南流注之，南入藤县曰濛江。平乐协右营分防汛驻城。
　　梧州府：冲，繁。桂平梧郁道治所。梧州协左右营驻防副将驻。明洪武元年为府，领州一，县九。顺治初，因明旧。雍正三年，升郁林州为直隶州，割博白、北流、陆川、兴业四县往属焉。西北距省治九百三十五里。广二百七十里，袤四百六十里。北极高二十三度三十分。京师偏西五度二分。领县五。光绪二十三年设关通商，以桂平梧盐法道兼梧州关监督。三十年，由桂林移驻。苍梧冲，繁。倚。明府治因之。东北：芋荚、古榄岭。西北：文殊山。南：铜镬、冲霄。龚江上流即藤江，自藤县流入，左受安平江，分流夹思化洲、长洲，右受须罗江、长行江，至石矶塘复合，又东会桂江，东入广州封川曰西江。桂江自昭平入，左受龙江，右受石涧河，东南流，思良江、峡山水出治北南流注之，折西南，至治西注龚江。沿江有水汛。东分界塘，南三角嘴、广平墟，东南大燕，东北三番，西北卬竹、古榄，西南戎墟有汛。同知驻戎墟。有东安乡、安平乡、长行乡三巡司，因明旧置。水驿二：府门、龙江。梧州关。商埠，光绪二十二年中缅条约开。藤繁，难。府西百六十里。南：灵山。西南：勾刀。西北：谷。藤江上流即浔江，自平南入，流经县西北，右受都榜江，濛江合牛皮江南流注之，曰龚江。又东南，右受慕寮江，折东，经治北，绣江合思罗江、黄华江、义昌江，自西南经治东来会，曰剑江。又东北，左受四培江，右受黄桶江、白石江，东入苍梧。梧州协左营分防汛驻城。沿江有水汛。东南糯峒、西白马有汛。有白石寨、窦家寨二巡司，因明旧置。明故五屯千户所，称藤峡左臂，今白石司治。驿四：双兢、黄甲、金鸡、藤江。容简。府西南四百八十里。东北：朝阳岭。东南：人文岭。西北：大容山，亘数百里，浔、郁分据其麓。容江上承北流之圭江，经县西南，渭龙江自广东宜信入，北经治南，左受思登江，曰容江。又东北，右受波罗江，北入藤县曰绣江。梧州协左营分防汛驻城。有自良墟、粉壁寨二巡司。驿二：自良、绣江。岑溪难。府西南百八十里。东：白石山。西：邓公山。东南：通天岭。东北：周公。黄华江自广东信宜入，流经县南，西北流，折入藤县。腰峨岭，东北义昌江出，西南流，铁根隘水合黄陵隘水西北流注之。又西，洋罗隘水东北流注之，西北经治南入藤县。梧州协左营分防汛驻城。东：大洴汛。南：大峒镇。有平河巡司，因明旧置。怀集繁，难。府东三百里。西：忠谠山。南：天马。西北：齐岳、牛栏山。西南：白鹤山。怀溪一曰南溪，出县西北大石屋村，东南流，合古城水、赤水，又东南，右受宿泊水，左受冷坑水、白沙水，经治南，右受甘峒水。又东南，桃花水合东北诸山溪水西南流注之，东南入广东广宁，下流曰绥江。永固水出西南南洲山，北流，经永固墟，入广宁。怀集营驻城。东龙门、东北洽水、西南朋冈有汛。有武城乡、慈乐塞二巡司，因明旧置。
　　郁林直隶州：冲，繁，难。隶左江道。浔州协郁林营驻防。明为州，属梧州府，领县四。顺治初，因明旧。雍正三年，升为直隶州。旧隶桂平梧郁道。光绪十三年，改隶左江道。东北距省治千五百二十五里。广二百七十里，袤二百九十里。北极高二十二度四十七分。京师偏西六度十分。领县四。北：寒山。东：信石、峡山。东南：天马。东北：大容山。西：石人岭。定川江自兴业入，东南流，左受鸦桥江，右受都黄江。又东南，绿蓝江自北来，西南流，经治南，合罗望江注之，曰南流江。又南，桥丽江即回龙江，自陆川西南流注之，入博白。东夹山，西平山、石井，北北底，西北蒲塘、枫木有汛。有抚康巡司。西瓯废驿。博白难。州西南九十里。雍正三年，自梧州来隶。南：大荒。东南：蟠龙。西南：九岐、飞云。西北：绿萝山。南流江自郁林入，流经治西，右受绿珠江，左受小白江、大白江。屈西，右合浪马江，至宴石山西麓，陀角江西北流注之。又西南，左受旺胜江，入广东合浦。郁林营分防汛驻城。西南：龙潭汛。有周罗寨、沙河寨二巡司。因明旧置。北流繁，难。州东六十里。雍正三年自梧州来隶。东北：句漏山，山脉自越南来，东入广东境，郁江南岸一大系也，东会灵山。西北：大容山。南：绿蓝山，绿蓝水所出，南入郁林注南流江。圭江出县东南，有二源，一石梯水，出大云岭，一双威水，出双威山，至三口铺合流曰圭江，西北流，思贺江自陆川东北流注之。右受螭蜍河，经治东入容县，曰容江。郁林营分防汛驻城。东南陆靖、善迳有汛。有双威寨巡司，因明旧置。驿一：宝圭。陆川难。东南九十里。雍正三年自梧州来隶。东：文龙山。西：鸣石。西北：石湖。东南：大这。北：分水山，二水源出焉：一南流，经治东，馒头岭水自西北绕城南合流曰乌江，又南，左受水车江、龙化江，曰平南江，入广东石城；一西北流，曰回龙江，屈西南，合略峒江，入郁林，曰桥丽江。郁林营分防汛驻城。北马坡、南花槎有汛。有温水寨巡司，因明旧置。有永宁废驿。兴业简。州西北七十三里。雍正三年自梧州来隶。北：北斗山，与东斗山对峙。西：万石、白马岩。西南：夔龙岩。定川江三源，北源曰龙穿江，出县西北，东南流，通济江自东北绕城来会，岑江自西来会，三江合曰定川江，东南入郁林。郁林营分防汛驻城。北番车、南六纂、西南雷塱、城隍墟有汛。
　　浔州府：冲，繁。隶右江道。浔州协左右营驻防副将驻。明洪武元年为府。领县三。顺治初，因明旧。雍正八年，武宣来属，旧隶左江道。乾隆九年，改隶右江道。东北距省治八百七里。广四百里，袤五百二十里。北极高二十三度二十九分。京师偏西六度十六分。领县四。桂平冲。倚。明府治，因之。西：西山、石梯。西南：罗丛。东南：白石、大容、紫荆关。西北：大藤峡数百里，跨西江西岸，明韩雍破瑶贼地，咸丰金田之役实肇乱于此。黔江上流即柳江，一曰右江，自武宣入县西北，左出支津曰南渌江，东南经治北，与郁江会。郁江一曰左江，自贵县经县西南，右受绣江，左受蓬阆江，屈曲东北流，至治东会黔江，曰浔江。又东北，大江岭水合东南诸水西北流注之。南渌江，合相思江东流注之，东入平南。有南北河水汛。北静安、东北武靖有镇。有大黄江、穆乐墟二巡司。平南冲。府东九十里。东北：勾崖岭。东南：黄花山。西北：阆石山。浔江自桂平入，左受思旺江，东南流，乌江合数小水南流注之。经治南，又东南，左受秦川河、白沙江自桂平东北流注之，东入藤县。大同江出西北龙军瑶地，东南流，亦入藤县。浔州协左营分防汛驻城。东南樟木墟、丹竹墟有汛。有大同乡、秦川乡二巡司，因明旧置。水驿：乌江。贵繁，难。府西南百七十里。北：大北山。东：小北山。龙山，北五十里，藤峡右臂也。西：金鸡峡。郁江自横州入县西南，武思江自广东合浦来，北流注之。东北流，左受思缴江，宝江自宾州来，东流注之。经治南而东，左受沙江、东津江，右受横眉江，入桂平。浔州协右营分防汛驻城。东南三塘、西覃塘、西北五山有汛。有五山镇巡司。通判驻木梓墟，宣统二年废。水驿二：东津、香江武宣冲。府西北百九十里。明宣德六年更名，属象州。顺治初，隶柳州府。雍正三年改属直隶宾州，八年来属。南：大藤峡。东北：金龙山。西南：仙岩山。柳江缘象州、来宾界，流经县西北，受古城水，屈曲南流，经治南，勾楼山水西南流注之。又东南，右受古豪江、武赖水，左受阴江、新江水，入桂平。浔州协左营分防汛驻城。南寺村、西南大樟有汛。有县廓镇巡司。驿一：仙山。
　　南宁府：冲，繁，难。左江道治。左江镇中左右营、南宁城守营驻防总兵官驻。光绪三十二年，提督由龙州移驻。明洪武元年为府，领州七，县三。顺治初，因明旧。雍正十年，下雷土州改隶镇安府。光绪十三年，上思州改隶太平府。东北距省治千十里。广三百里，袤百五十里。北极高二十二度五十四分。京师偏西七度五十六分。领州二，县三，土州三。宣化冲，繁，疲，难。倚。明府治，因之。北：高峰山。西北：圣岭。东北：昆仑山。郁江即左江，省境西江南岸一大受渠也，上承左、右二江。左江自新宁入，东北流，右江自隆安入，东南流，至合江镇合流曰郁江。屈折东流，左受星盈江，经府治南，右受乌水江、八尺江。又东，左受大冲江、伶俐江，入永淳。东八尺江、西三江口、南那晓墟、北宣宾陆路有汛。有八尺寨、三官堡、金城寨、迁隆寨、墰落墟五巡司。驿四：建武、黄花、陵山、大淮。南宁关。商埠，光绪三十二年自开。新宁州简。府西百十里。北：青云山。南：独秀山。东北：六合山。丽江一曰左江，亦曰定渌江，郁江南系也，自土江州入，受响水，东北流，右受旺庄河，经治北，左受渌甕水，曰左江，入宣化。左江镇右营分防汛驻城。隆安简。府西北二百八十五里。东：马王山。东南：金榜、梅龟山。右江自果化北、归德南东南入，左纳塘河水，南，右受佛子溪、曲霞溪，经治北，东南流，绿绛水自万承来，合罗兴江，东北流注之。又东南，南流江亦自武缘来会，折南入宣化。左江镇左营分防汛驻城。西北有果化卡汛。横州冲，繁。府东南二百四十里。东：横岭。北：震龙山。东北：定祥山。西北：平天岭。郁江自永淳入，东流，右受横槎江、平南江、鹿江，经治南，东北流，左受清江，右受武流江，折北，古江自永淳东南流注之，东北入贵县。南宁营分防汛驻城。有大滩巡司。水驿二：乌蛮、川门。永淳简。府东二百五里。明属横州。顺治初，改属府。东：雷峰岭。东南：火烟。东北：镇龙山。郁江自宣化入，东南流，经治北，东班江自宾州来注之。绕城东南，秋风江自广东灵山来注之。又东南入横州。左江镇中营分防汛驻城。西南：那怀汛。北有武罗、南里乡二巡司。水驿二：永淳、火烟。土忠州府西南二百二十里。北：芭仙山。旺庄河出州南，东北流，经治南，折北入新宁，注定渌江。归德土州府西北三百二十五里。北：九兒山。右江自上林流经白山南、果化北入，缘界东南流，至驮湾村，入隆安。果化土州府西北三百六十里。南：青秀山。东南：独石山。右江为州北界，东南流，经旺墟，右界归德，入隆安。
　　太平府：冲，难。太平思顺道治所。新太协左营驻防副将驻。明洪武二年为府，领州十七，县三。顺治初，因明旧。雍正三年，置上龙、下龙二土司。七年，废下龙司，置龙州。十年，改思明土府为土思州，并所属下石西土州来属。十一年，改思明州为宁明州，置明江，兼管上石土州事，降直隶江州为土州，及所属罗白县为土县，又降思陵、凭祥二直隶为土州，并来属，省思城土州入崇善县。光绪十三年，上思州来属。十八年，升上思州为直隶。宣统二年，凭祥土司改流官，置凭祥。旧隶左江道。光绪十三年，改隶太平思顺道。提督驻龙州，督办边防。光绪十二年由柳州移驻。二十九年，改置督办边防大臣。三十一年废。以太平思顺道办理边防事务。自光绪十一年越南沦陷，法人逼处西南一隅，与越南谅山、高平、宣光等省接壤；边防处处险要。分三路：自镇南关口及关以内凭祥所辖各关前隘为中路；关以东，自明江宁明州暨下石西、思陵土州，至土思州属派迁山止，所辖各隘为东路；关以西，自龙州、归顺州即下冻、下雷土州，至镇边县属各达村岩峒桥头止，所辖各隘为西路。沿边千八百九十四里，隘卡百五十有六，有防兵二十五营，分扎沿边对汛及各砲台。东北距省治千二百八十里。广五百七十里，袤六百六里。北极高二十二度二十五分。京师偏西八度五十分。领二，州四，县一，土州十六，土县二，土司一。崇善冲，难。倚。明府治，又思城州地。顺治初因之。雍正十一年省思城土州入，以县丞分驻。北：青连。东：将军。东南：银山。西北：翠微、马鞍山。西南：丽江自上龙流经县西南，左受逻水，东北流，绕治西、南、东三面，纳逻水，旧名归顺河，一曰旧县江，自安平南流，通利江自养利来注之，又经太平流入县西北，右受多烈水，注丽江。东北有崩坎汛。有驮卢巡司。左州冲。府东北九十五里。南：天灯。东：云岩。西北：金山。西南：华父山。丽江自崇善缘界，经崇善驮卢司，左受桥龙江，东北入新宁。新大协左营分防汛驻城。驿一：驮林。养利州难。府西北百四十里。东：武阳山。南：无怀。西：印山。西北：通利江自龙英缘界，东南流入州，西经响水桥，大岭墟水东北来，至迎恩桥注之，南入崇善。新太协左营分防汛驻城。永康州难。府东北百八十里。明万历二十八年升州，省思同州入，与陀陵县并属府。顺治初因之。康熙三十八年，陀陵县并入州。南：凤凰山。西南：天马山。西：吞臼、星游、月狮、连吸诸岭。西北：渌倥山，渌倥江所出，一曰绿甕江，屈曲东南流，经治西南，渌零水东流注之，东南入罗阳。新太协左营分防汛驻城。宁明州冲，难。府西南百二十里。明，思明州。顺治初为土州。康熙五十八年改流官。雍正五年罢知州，以思明府同知兼管州事。十一年，以思明四寨、六团改置宁明州。乾隆元年移治思明土府旧城。东北：风门岭。西北：龙胜山。西南：伏波山。明江自土思州入，西流，经明江西南，交趾河自越南来，左合下石州水注之，西北经治北，曲流三十馀里，入上龙土司会龙江。馗纛营驻防风门岭。西南罗隘有汛。明江冲，难。府西南百十里。明，思明府又上石西州地。顺治初为思明土府同知。雍正十一年改为明江理土督捕同知、兼管上石西州事，驻思明土府旧城。北：珠峡。西南：伏波。东北：风门岭。东南：白马山。明江自土思州入，屈西，迳明江至城东，又西北迳那关山，入上龙。馗纛营分防汛驻城。龙州冲，难。府西百八十里。明，龙州，直隶布政司。顺治初来属。雍正三年罢州，析其地为上龙司、下龙司，置土巡检。七年废下龙司，移太平府通判驻劄。乾隆五十六年改同知。东：独山。北：军山。西南：秀岭。龙江有南北二源：北源曰平定溪，自越南流入西北水口关，东南流，经上下冻土州，至治西南，会南源；南源曰岂宜溪，自越南流经西南平南关，界凭祥北境，屈东北至治西南，与北源合，东流曰龙江，入上龙。光绪十三年，提督来驻。二十九年，督办边防大臣驻。寻废，提督移驻南宁。有提标中营、龙州城守营驻防。西北：水口关、斗奥隘有汛。龙州关。商埠，光绪十三年法越商务条约开。有东西关砲台。有铁路。凭祥府西南二百三十里。明成化十八年升州，直隶布政司。顺治初，为土州来属。宣统二年改流官，置抚民同知，并明江同知兼摄之。旧上石土州入焉，并兼辖承审下石土州，仍旧治。东：白石山。南：叫谷山、马鞍山。龙江南源界北境，凭祥水自治南合涧水北流注之，东南入龙州。西南：镇南关，一曰界首关，越南入境第一门户也。有左右辅山砲台。东受降城、北平南关、南由隘南关、西南咘沙卡有汛。太平土州府西北百十里。东：九峰山。东南：龙蟠山。西北：逻水自安平入，右受五桥水，东南入崇善。多烈水亦自安平入，东南流入上龙。安平土州府西北百三十七里。南：会仙岩，西南：星山。逻水自下雷入，东南经州署北，左界崇善、思城境，入太平。多烈水自越南流入，经岩昆山南麓，又东南亦入太平。五桥水出州西北要村隘，东南流，经五桥，至太平土州，注逻水。万承土州府东北二百五十里。东北：金童山。西北：莲花山。西南：云门、紫洞。绿降水一曰玉带水，出州西南玉屏山，经州署南，东北入隆安，注右江。茗盈土州府西北百七十里。南：岜怀山。东北：观音岩，涧水出焉，西来一涧水，至州署南合流，曰茗盈水，西南经养利入龙英，注通利江。全茗土州府西北百六十里。北：州望山。西北：猛山。通利江自龙英东南流，至仙桥入境，又东南经州署西，合布显水，屈西南，复入龙英。龙英土州府西北二百里。北：笔架山。西南：通山。通利江自都康东流入州，西北，左受宁墟水，东南流，屈西南，经全茗境，复折入州，州署前诸水合穠茗水东流注之，又东南，纳茗盈水，入养利。结伦土州府西北二百三十里。东：高峙山。东北：阳果岭。西北：斗牟山。咘吝水出山涧中，流绕州前，南有咘毕水自都结来，堰水上流也。结安土州府西北二百二十里。东：马鞍山。南：窟井山。北：飞鼠山。西南有堰水，即涧水也，出都结山涧中，流入境，伏而复出，土人堰水灌田，曰堰水。镇远土州府西北三百十里。南：笔架山。西：天马山。北：扬山。西北：布腰岩。磨水出东南，入结安。都结土州府东北三百六十里。北：青云山。南：观音山。西：阳果岭，沛水出焉，曲折东北流，受二小水，东南经州署北曰绿水江，东入隆安。咘毕水一曰涧水，西南流；经结伦，至结安南为堰水。思陵土州府西南二百四十里。明，思陵州，直隶布政司。顺治初，为土州来属。东：天马山。东北：东陵山。南：角硬山，角硬水所出，东流，右受板邦隘、叫荒隘二水，又东北，折西，经东陵山南麓，又西南，经州署南，入越南。土江州府南二十五里。明，江州，直隶布政司。顺治初，为土州来属。南：波岩山。州东：挂榜山。东南：榕树岭。丽江自上龙流经州西北，左界崇善境，东北流，屈东南，入左州、新宁界。土思州府南百二里。明，思明府，直隶布政司。顺治初，为土府来属。雍正十年改土州，更名，移治伯江哨。西：飞仙岩，西南：摩天岭。东南：派迁山。明江自迁隆峒入，经州署北，又西入宁明。东有海渊墟汛。驿一：明江。下石西土州府西南百六十里，明属思明府。顺治初来属，归宁明州兼辖。宣统二年，改归凭祥。西北：白乐山。西：独山。东有一水流合交趾河，东北注明江。上下冻土州府西二百二十里。南：湖山。北：岜梱山。西南：八峰山。龙江北源自越南入龙州西北辖境，东南流，经州署北，咘局隘水合咅花隘水，东流至州南注之，东入龙州。有龙州营分防汛。罗白土县府东南五十里。明属江州。顺治初来属。东南：龙洞山。西南：罗高山。北：独龙山。陇水出，西北入江州。罗阳土县府东北二百里。东：青龙山。西北：白虎山，一曰白面山。绿甕水自永康流经县署西南，又东南，沙房墟水合一水东流注之，入新宁。上龙土司府西百八十里。明，龙州地。雍正三年析置。西北：武德山。北：古甑山，古甑泉出焉，南流经司署，西入龙州。龙江自龙州入司南，东北至三江口会明江。屈东南流，合逻水，入崇善。多烈水自太平入司东北，亦东南入崇善，注逻水。
　　上思直隶要。隶左江道。提标上思营驻防。明，上思州，属南宁府。顺治初，因明旧。光绪十三年，改属太平府。十八年，升为直隶，以南宁府属之迁隆土司隶之。东北距省治千二百八十里。广百二十五里，袤七十三里。北极高二十二度十一分。京师偏西八度十三分。领土司一。北：望州山。西南：营盘山。十万大山环列东、南、西三面，延袤百馀里，接广东钦州讫越南禄州界，游匪出没所也。沿山有八隘。明江出西南十万山中，东北流六十馀里，屈西北，经治南，又西南，平弄隘、平寨隘二水合会迁隆峒、板蒙隘水北流注之，西北入迁隆。迁隆峒土司西七十里。明土巡检司，属上思州。顺治初因之，与上思并属南宁府。光绪十八年来属。北：分界岭。东南：那马。明江自入，西北迳城东，屈西南入土思州。
　　镇安府难。隶左江道。明洪武二年为府。顺治初，为土府，隶思恩府。康熙二年，改设流官通判。雍正七年，升为府，隶右江道，以向武、都康、上映三土州隶之，归顺州改流来属。十年，思恩府属之奉议土州，改设流官州判，又南宁府属之下雷土州并来属。改隶左江道。乾隆三年，置天保县为府治。三十一年，置小镇安。光绪元年，升奉议为州。十二年，升归顺州为直隶州，改小镇安为镇边县，并下雷土州往属之。东北距省治千六百八十五里。广百三十里，袤百六十里。北极高二十三度十九分。京师偏西九度四十三分。领州一，县一，土州三。天保难。倚。明，镇安府地。乾隆三年置。北：天保山，东北：扶苏山。西：鉴山。归顺江一曰浤渰江，自归顺入县西，伏流，至鉴山前复出，东流经治南，右受驮命江，天保泉自北来注，又东，左受咘来河，右受归顺之武平河，东北入奉议。镇安协右营分防汛驻城。奉议州冲。府东北二百十里。明洪武二十八年改卫，寻复为州，直隶布政司。嘉靖中，改属思恩府。顺治初为土州。雍正十年改掌印州判来属。光绪元年升为州。东北：狮子山。东南：三齐山。西：大小莲花山，有莲花关。右江自百色南流入州，西北折东，经治北。又东北，寅桑河自百色来，隆溪自恩隆来，南流注之。东南流，右受归顺江，左界恩隆入上林。镇安协左营分防汛驻城。西南：古眉墟汛。东南：作登墟巡司。向武土州府东南百六十里。明初属田州府，寻废。建文中复置，直隶布政司。顺治初，隶思恩府。雍正七年来属。东南：天台。东北：向阳山，山上有关。西北：上旱山，下有上旱溪，出天保山中，东北流，入奉议。枯榕江一曰大乃溪，出上映州山中，东北曲流合劳溪，经州署西北，又东北入上林。有镇安协右营分防汛。都康土州府东南百九十里。明初没于夷僚，建文初复置，直隶布政司。康熙三年，改隶思恩府。雍正七年来属。东：崇山。北：映秀。南：翠屏山。通利江自上映州入，东流，经州署南，左受岜营水，入龙英。上映土州府东南百八十五里。明初废为峒。万历中复置，隶思恩府。顺治初因之。雍正七年来属。南：锦屏山。西：嵚岫山。西南：八字咅。通利江上源为秀泉，出州西北山中，东南流，经州署南，至仙桥入都康。
　　归顺直隶州繁，难。隶太平思顺道。镇安协左营驻防副将驻。明，归顺州，直隶布政司。顺治初，为土州，隶思恩府。雍正七年，改流官，隶镇安府。乾隆十二年，省湖润寨土巡检司入焉。光绪十二年，升为直隶州，隶太平思顺道，改镇安府属之小镇安为镇边县，及下雷土州来属。东北距省治千八百六十里。广二百二十里，袤百六十里。北极高二十三度六分。京师偏西九度五十四分。领县一，土州一。南：狮子。西：岭卫。西南：叫鹅山。西北：三台、照阳山。龙潭水出城东北里许，南流经治东，穠黎水出州西北，东南流注之，入越南。穠那水出州西，亦东南入越南。归顺江出西北耑雷墟，武平河出东北小龙潭，并东流入天保。逻水出州东，东南流，左受立咅水，入下雷。西：荣劳墟。南：陇邦、壬庄、频峒各隘有汛。东南：湖润寨巡司。镇边繁，难。州西北二百三十里。明永乐中分置镇安土州，属思恩府，寻废。乾隆八年设土巡检。三十一年改流官。通判驻辖曰小镇安，光绪十二年改置县，更名来属。北：感驮岩。又北：末山，有水西北流，入云南土富。劳山，劳水所出，西北流，经治西，合大魁水、弄内水，折东北，伏流复出，亦入土富。德窝水出县南，东南流，经百合墟。折西南，苟华水、坡芽水、百都水并出县西南，合流注之，入越南。那摩水自越南入州西南边境，合坡酬水，复西入越南。镇安协右营驻防。下雷土州府东南二百二十里。本下雷峒。明万历十八年，升为州，属南宁府。顺治初，因之为土州。雍正十年，属镇安府。光绪十二年来属。北：天关山。南：地轴山。又南：神农山。逻水一曰西北河，自归顺入州西北，北河自向武来，伏流复出，西南流注之，经署东，又东南，西南河自越南缘界东流注之，入安平。有镇安营分防汛。

　　志四十九  地理二十一
　　△云南
　　云南：禹贡梁州徼外地。清初沿明制，置承宣布政使司，为云南省，设巡抚，治云南府，并设云贵总督，两省互驻。康熙元年，改云南总督，驻曲靖。三年，裁贵州总督并云南，驻贵阳。二十二年，移驻云南。雍正五年，定云贵总督兼辖广西。十二年，停兼辖广西。乾隆元年，设云南总督。十二年，改云贵总督。光绪中，裁巡抚。领府二十，直隶州一。康熙五年，降北胜直隶州为州，隶大理。八年，降寻甸府为州，隶曲靖。三十七年，升北胜州为永北府，省永宁。雍正三年，改威远土州为直隶。四年，割四川之东川府来隶。五年，以四川乌蒙、镇雄二府来隶。六年，降镇雄为州，属乌蒙。东川、镇雄，元属云南，明属四川。乌蒙，元属四川，明初属云南，后改属四川。七年置普洱、八年置开化二府。九年，改乌蒙为昭通府。乾隆三十一年，永北降直隶。三十五年，广西、武定、元江、镇沅四府降直隶州，景东、蒙化二府皆降直隶，省姚安属楚雄，改鹤庆府为州，属丽江。嘉庆二十四年，升腾越州为直隶。道光二年，改分防同知，又改镇沅直隶州为直隶。光绪十三年，置镇边抚夷直隶。二十四年，升镇雄州为直隶。东至广西泗城；七百五十里。南至交阯界；七百五十里。北至四川会理；四百里。西至天马关，接缅甸界。二千三百一十里。西南：英领缅甸。光绪中，曾纪泽谋与英勘界，索八募，复我太平江以南汉龙、天马、虎踞、铁壁四关侵地，议未决。薛福成继之，力持前画。腾越西以伊洛瓦谛江源流为界，江东野人山地概归中国，尚可由大盈江之新街入伊洛瓦谛，经阿瓦至仰光海口行轮，又索还故壤二千馀里。及中东事起，俄、法、德居间，后赠法以红江瓯脱及孟俄地，英藉口改薛约，割科干，复许以滇缅铁路，而边事日棘，片马不守矣。广二千五百一十里，袤一千一百五十里。北极高二十九度三十分至二十一度四十分。京师偏西十度二十九分至十九度十分。宣统三年，编户一百五十四万八千一十四，口六百四十万三千九百三。共领府十四，直隶六，直隶州三，十二，州二十六，县四十一；又土府一，土州三，土司十八。驿路：东达贵州普安，东南达广西百色，西达缅甸八募，西南达缅甸景东。铁路：滇越。电线：东北通重庆，西通八募，东南通南宁。
　　云南府：冲，繁，疲，难。云武分巡、粮储道治所。总督、巡抚，布政、提学、提法三使，盐法、巡警、劝业各道驻。东北距京师八千二百里，广三百七十里，袤二百九十八里。北极高二十五度六分。京师偏西十三度三十七分。领州四，县七。昆明冲，繁，疲，难。倚。城内：五华山、螺山。山有潮音洞，山侧有翠湖。东：鹦鹉山。西：太华、聚仙。南：万德。北：商山。东北：龙泉山。西南：碧鸡山。盘龙江自嵩明入，西南流，迳城东，合银棱河，至县南，汇为滇池。滇池一名昆明池，长百二十馀里，县东诸水入焉，下流折入昆阳州曰海口，即螳螂川上游。金棱河自城东北松华坝分盘龙口水入滇池。宝象河自嵩明入，西南流，迳城南，亦入滇池。西：碧鸡关、高峣关。东：金马关。同知一，驻南关。驿二：板桥、滇阳。汛二：昆明、板桥。富民简。府西北七十里。东：天马山。西：卧云、玉屏。南：灵芝。北：法华山。螳螂川自安宁入，纳城西北农纳水，入武定州禄劝，为普渡河。大营河出昆明西北山，西流入境，洞溪水来会，西至城北入螳螂川，清水河从之。宜良冲，繁。府东百二十里。北：万寿。南：雉山。东：客争容山，县镇山也。西：石燕。东南：骆驼山。西南：凤凰山。西：大城江，自河阳之杨宗海流入，迳城西北，折东南，分二支，同入大池江。大池江即八达河，为南盘江上流。西北有汤池。嵩明州冲，难。府东北百三十里。城内：黄龙山。东：马头。西：灵云、登花。西北：东葛勒山，元梁王结寨地。南：凤谿、石华山。龙巨河一曰龙济溪，自寻甸入，南流汇为嘉利泽，一名杨林海，迳城东南，纳杨梅河、对龙河诸水，汇为泽，周百馀里。东南出河口，折北流入寻甸，为车洪河、宽郎河、邵甸河，合九十九泉，西南流，会牧养河。又西南，入昆明，为盘龙江，即滇池上源也。西南：兔兒关。驿一：杨林。晋宁州繁，难。府南九十里。城内：螺髻山。东：梅溪、五龙。西：石美山，与百花山相望。南：石壁。东南：玉案。西南：石鱼山。西有天女城。滇池在州西北，大堡河自新兴来会，又西北迳城西，分数道流入滇池。盘龙河源出五龙山，分二派，一西北流入大坝河，一东北流分为二，一入澂江抚仙湖，一入昆池。呈贡冲，繁。府南四十里。明与归化同隶晋宁。康熙八年省归化入焉。北：三台山。东：军营。南：龙翔。东南：象兔、罗藏山。滇池在县西南，东捞鱼河、南淤泥河、东南梁王河皆汇焉。洛龙河源出城东白龙潭，西流，会黑龙潭，贯城注滇池，南冲河偕清水河从之。南：太平关，临、澂孔道。安宁州冲，繁。府西七十里。康熙六年省三泊入昆阳。雍正三年又改其地来隶。城内：太极、白华。西北：葱山。东：印山、龙马。西：罗青。南：天马山。螳螂川一名安宁河，自昆阳入，北流入富民。鸣蚁河源出龙洞，北流，望洋河，又北资利河，同来会。折东北，至州东南，入螳螂川。有煎盐水，出岈峻山。有大井、石井、河中、大界、连然等盐井。驿二：禄表、安宁。罗次简。府西北百三十里。西：金凤。北：百花。南：崛嵕山、九戌山，易江出焉。东北有苴么崱裒山，绵亘县西，两峰相望。易江北流入禄丰。金水河东北流，纳青龙山南北二溪水，又折西北，汇碧城河水、东渠河水，折西亦入禄丰，名星宿江。北：炼象关。禄丰简。府西北二百十里。西：三次和山，旧名蒙荅缚山。北：象头、马头山。东：姚陵山。星宿江自罗次入，纳南河、九渡河诸水，南入易门。易江亦自罗次入县东境，绕安宁，复折入境，东南入易门。东：老鸦关。驿一：禄丰。昆阳州疲，难。府南百二十里。东：龙泉山。西：月山、珊蒙果山。南：金龟山。北：望州。东南：御屏。西北：怱蒙山。滇池在城东北隅。螳螂川自滇池分三支，西北入安宁。渠滥川迳城东南入滇池。南：铁炉关。易门简。府西南二百五十里。城内：龟山。东：屏山、左右旗山、鼓山。西：象山。东南；虎头山。星宿江自禄丰入，南流，纳太和川水，又南汇大小绿汁河，入丁癸江。南流，易江亦自禄丰入，南流汇上下渠江水，庙兒山水自东来合焉。折西，纳狮山水、速末水，合星宿江为丁癸江，南流入习峨。
　　武定直隶州：隶云武分巡、粮储道。明，武定府。领州二，县一。乾隆三十五年，降为直隶州，裁府治和曲，降禄劝州为县。东南距省治二百四十里。广三百六十里，袤三百三十九里。北极高二十五度三十二分三十秒。京师偏西十三度五十七分，领县二。北：甲甸背。西北：猗朵。西：狮子山。北：金沙江自元谋入，左有会川，卫水自四川会理合东安河南流来注。又东流，合大环川，入禄劝。盘龙河源出罗次白花山，为鸠水河，东北流，至城东，左会鹞鹰河，为盘龙河，东入禄劝。南：小营关。东南：小甸关。西北：油榨关、龙街关。明只旧、草起二盐井，今废。巡司一，驻金沙江岸。元谋难。州西北九十里。东：定见山。西：翠峰。南：马头。北：温泉、莲花山。北：金沙江自大姚入，合西溪河，即龙川江下流，自广通北流入境。又北会南号河、黑占乾河、元马河、罗又乾河、午茂乾河、炉头河，自大姚东流，合为苴宁河，又北入金沙江。元马冢，州北二十里。华阳国志谓县有元马，日行千里，元马河以此得名。土人呼马为“谋”，县以此氏焉。东：望城关。禄劝难。州东北二十里。明，州，乾隆二十五年降。东北：乌蒙山，一名雪山。北：法塊、幸丘。东南：普照山。北：金沙江自州入，东流，勒洟溪、东洟溪自幸丘山合北流入焉，又东纳普渡河水，乌龙河自乌蒙山北流注之，又东入东川巧家。普渡河即螳螂川下流，自富民北流入境，纳掌鸠河水，北迳雪山入金沙江。西南：雄关。
　　大理府：冲，繁。迤西道治所。提督驻。顺治初，因明制。康熙五年，降北胜直隶州为州来属。三十一年，仍直隶。东南距省治八百九十里。广九百六十里，袤二百二十里。北极高二十五度四十四分。京师偏西十六度十一分。领州四，县三，长官司一。太和冲，繁。倚。西：点苍山，高六十里，山椒悬瀑，注为十八溪，绵亘百馀里，府之镇山也，西拱县城如抱弓然。西洱河，亦名洱海，形如月抱珥，亦曰珥河。县东五里，即古叶榆泽，源出浪穹北，境内诸水入焉。长百三十里，阔三十九里，下流会样备江，迳赵州入蒙化。北：上关，亦曰龙首关，又曰石门关。南：下关，亦曰龙尾关。谚曰：“苍山雪，洱海月，上关花，下关风。”下关贸易极盛，南陬名镇。赵州冲，繁。府南六十里。东：九龙山，与州西凤仪山对峙。西：三台山。南：昆弥。东南：龙母。西南：华藏山。大江一名波罗江，有二源，合流而北，迳城南，折东会玉阆泉、乌龙、双塔诸水，北入洱海。白崖江即礼社江，上流自云南县入，流经白崖，有鼻窗厂水及赤水江来会，入蒙化。东南：蒿菁关、松花关。南：弥渡市镇，通判驻。驿二：西岭、德胜。云南冲，难。府东南百三十里。明属赵州。顺治初，改隶府。东：飞凤。西：金龙。南：青华山。北：梁王山，礼社江与一泡江同源于此。一支南流至团山坝，分为三。其一南流为溪沟，迳青华山南，入赵州，为礼社江东源。其二东流，一迳县南，汇为青龙海，一迳县北，汇为品甸王海，仍归青龙海，海周四十馀里，灌田利溥。一支北出为周官{此夕}海，合流而南，至云南县，折而东北，纳你甸河诸水，为一泡江，入姚州。东北：楚场关。东南：安南关。土主簿驻白岩川。邓川州疲。府北九十里。东：玉案、鸡足。西：象山、弥勒山。东南：鼎胜。南：伏虎。北：天马山。西北：覆钟山。罗时江源出钟山下绿玉池，亦曰西湖，南流迳象山下，又东南至上关。闷地江源出州东北焦石洞，亦曰东湖，南流迳城东，又南至上关，弥苴佉江自浪穹来注之，入洱海。高涧河源出鸡足山，北流，罗陋河自鹤庆来会，合为枯木河，入宾川。东：大把关。驿一：邓川。浪穹简。府北百十里。明属邓川州。顺治初，改属府。西：铁甲场山，闷江所出。西南：凤羽山。黑惠江自剑川入，亦曰白石江，南流迳城西，纳诸山溪水，入太和为样备江。大营河源出剑川，南流，凤羽河源出清源洞，北流，并会宁河。宁河源出罢谷山，汇为茈碧湖，南流，迳城东北，南会大营河，折西，纳闷江、凤羽河二水，曰三江口。又南，迳城东蒲陀崆，为弥苴佉江，历邓川入太和，即洱海上源也。西：罗坪关。西北：大树关。东北：一女关。有蒲陀崆、凤羽乡、上江嘴、下江嘴巡司四。宾川州难。府东百二十里。西：鸡足山。东：锺英山。北：华盖、摩尼。东北：赤石岩山。西北：翠屏山。东北：金沙江自鹤庆入，东流，纳答旦河、一泡江诸水，入姚州。答旦河一曰六溪河，其源有六，曰锺良溪、银溪、石宝溪、寒玉溪、通洱溪、赤龙溪，并自城西东流，又北迳城西北，丰乐溪自盒子孔山来会，亦曰七溪，北流入金沙江。西南：毕罗关。云龙州繁，难。府西五百里。东：大罗山，明设大罗卫，今废。西：三崇山。北：清水朗。东北：大雒马山，与西小雒马夹河相望。西：澜沧江自丽江入，纳沘江、表村河、松牧溪诸水，南入永昌。怒江、俅江自俅夷境入，迳三崇山，南入永昌。北：太平关。东：新关。有大井盐课大使。盐井六：顺荡、诺邓、石门、天耳、山井、师井。十二关长官司府东三百里。本云南县楚场地。元置十二关防送千户所。明置长官司，隶大理，徙一泡江之西。清因之。土官李姓，世袭。东：白沙坡。西：观音箐。
　　丽江府：要。隶迤西道。明为军民府，领州四，县一。顺治十六年，改土府，省所属州县并入。雍正元年设流官。乾隆二十一年，置中甸。三十五年，置丽江县为府治，改鹤庆府为州，并所属剑川州、维西来隶。东南距省治一千二百四十里。广六百七十里，袤九百五十九里。北极高二十六度五十二分。京师偏西十六度二分。领二，州二，县一。丽江疲，难。倚。明，通安州。乾隆三十六年改今名。西南：老君山，南幹诸山之祖。西北：雪山，一名玉龙。西：花马：汉薮山，高百仞，上有三湖。西：怒江即潞江，源出西藏布喀池，自夷境入，南流入云龙。澜沧江自维西入，分二，正支西纳白水，南流入云龙，分支为漾备江，东流纳老君山下分江诸水，入剑川。金沙江即丽水，亦自维西入；纳汉薮山桥头、巨甸诸水，入鹤庆。东：雪山门关。西：石门关。有丽江井盐课大使。鹤庆州繁，难。府东南三百五十五里。明，军民府，领剑川、顺州。康熙中，顺州省入。乾隆三十六年降州来隶。西南：方丈山，为南诏十七名山之一。南：半子。北：汤乾。东北：三台山。东：金沙江自丽江入，东南流，合漾共江，一名鹤川，亦自丽江入，纳境内诸水，潴为湖，伏流石穴中三里，南出为腰江，折东流注金沙江。西南：观音山河，南流入大理浪穹。南：宣化关。北：印塘关。西南：观音山关，鹤丽镇总兵驻。剑川州冲。府南九十里。明属鹤庆，今改隶。东：青崖山。南：夜合。西：石锺山。西北：老君山，与丽江分界。白石江自丽江合分江水缘界入，合磨刀去石河。又东南，大桥头河亦曰黑惠江，出西北老君山，东南会千木河、螳螂河，至城南为剑湖，广六十里，合桃羌河诸水，西南出为剑川，曲流三折入浪穹。南：大理国望德故城。盐井二：弥沙、桥后。中甸要。府北二百三十里。明，丽江府地。康熙时，吴三桂以其地畀达赖喇嘛。雍正五年，来隶鹤庆府，移剑川州州判驻之。乾隆十一年设治，隶府。东南：雪山，与丽江雪山接，两崖壁立，金沙江贯其中，流迳城东南，与维西以江为界，左合硕多冈河，入丽江。多克楚河、里楚河，并自四川里塘入，为无量河，入永北。维西简。府西北七十里。明末拓元临西西北吐蕃地为土府。雍正五年设治，隶鹤庆府，通判驻之。乾隆十一年随鹤庆来隶。雪山东金沙江自四川巴塘入，总文河自巴塘东来注之，折东南，纳所楚河水入丽江。澜沧江亦自巴塘纳徐那山水，又南流，永青河水自城东北来注之，入丽江。
　　楚雄府：冲。隶迤西道。明领州二，县五。康熙八年，省咢嘉入南安。雍正七年，省定边改隶蒙化府。乾隆三十五年，裁姚安府，以所辖姚州及大姚县来隶。东距省治四百二十里。广三百七十五里，袤五百八十里。北极高二十五度四分。京师偏西十四度四十五分。领州三，县四。楚雄冲，繁。倚。城内：雁塔山，即古金矿山。西：峨录山。西南：九台、碧藏山。龙川江自镇南入，纳大石河、青龙河诸水，折东北，合方家河，缘定远界入广通。东：平山关。南：雪里关。吕合一驿。土县丞驻县西南。广通冲。府东七十里。东：高登山。西：凤山。南：卧象山，与伏狮山对峙。东北：阿陋雄山，有阿陋井、猴井，俱产盐。龙川江自定远入，东北流，纳立龙、清风、罗申诸水，北流入元谋，注金沙江。立龙河自北，清风河自东，并入龙川江。有阿陋井盐课大使。回磴关土巡司。驿二：路田、翀资。定远简。府北百二十里。东：宝华。西：乌龙、云龙山。东北：诸葛鼇峰、宝应山，俱在旧琅盐井司境。绝顶峰在黑盐井司境。龙川江自楚雄入，纳琅溪、零川、龙沟河、紫甸河诸水，入广通。县境产盐，旧设琅盐井提举司，后裁。黑盐井提举司驻宝泉乡。土主簿驻县西。驿一：新田。南安州难。府东南五十里。康熙八年省咢嘉县入。雍正九年设州判驻焉。西南：表罗山。东：健林苍山。南：茶山。青龙河源出州北，入楚雄。马龙河源出镇南，南流，大厂河东南流，二水相合为礼社江。妥稍关、鹅毛关、会稽关，俱在州南。镇南州冲，疲。府西北七十里。东：石鼓、五楼。南：石吠。西：苴力铺山，白龙河出其下，纳清水河、平夷川诸水，与龙川江合流入楚雄。西：白崖江，自姚州缘界入，入南安。北：十八盘山，连厂河出，入姚州。其东紫甸河，入定远。东南：阿雄关，土巡司驻。西：镇南关、鹦鹉关，土州同驻。永宁乡，土州判驻。驿一：沙桥。姚州繁。府西北二百一十里。明，姚安府。乾隆三十五年裁府，以附郭之姚州改隶。东：白马山、燕子山。西：赤石、龟祥。东北：妙峰。西北：回龙、象岭山。一字水源出黎武山，北流，迳白盐境，又西北入一泡江。香水河出黎武南麓，西南流，入大姚。蜻蛉河出三窝山，西北流，潴为大石硼，北流，纳回龙厂河，折东入大姚。阳派河源出金秀山，北流汇为阳片湖，又北流，会连场河，同入蜻蛉河。北：白盐井有提举司。驿一：普淜，州判驻。土州同驻州西南六十里。大姚简。府西北三百二里。南：几山。北：方山、龙山。西北：玉屏山。羊氾江源出城北么(此夕)村，东北流入金沙江。香水河自姚州入，南流入大姚河。大姚河源出镇南北十八盘山，纳蛟龙江、苴郤河、紫丘、滥泥箐诸水，入金沙江。白马河、卧马刺河、矣资河从之。东：黎石关。西：龙门关。有苴郤巡司。
　　永昌府：要。隶迤西道。明为军民府。领州一，县二，土府一，土州二。顺治十六年，凤溪、施甸二长司省入。乾隆三十年，削“军民”字。三十五年，置龙陵。嘉庆中，腾越升直隶。道光二年降。东距省治一千三百四十五里。广六百九十里，袤一千一百二十里。北极高二十五度六分。京师偏西十七度四分。领二，县二，土府一，土州二，宣抚司五，安抚司三，长官司二。保山繁，难。倚。城内：太保山，县以此名。东：哀牢山。西：九隆。南：法宝。西北：怒江，自云龙入，纳西溪、雪山、蒲缥、坪市、八湾诸水，东南入潞江。东北：澜沧江，自云龙来，与永平分水，纳罗岷北山水、沙木河水，东南入顺宁。南甸河，上流为清水河，有二源，合流而南，郎义河自城北来会，至城东，汇为青华海。折东南，穿峡口洞出，为枯柯河，南入湾甸土州。南：蒲关、水眼关。北：甸头关。东南：老姚关。东北：山塔关。西北：马面关。施甸、沙木和巡司二。永平简。府东北百七十里。东：天马、罗武。西：和丘。北：罗木。西南：博南山、花桥山。银龙江出东北阿荒山，南流至城东南，纳罗木场、曲洞河、花桥河诸水，入顺宁，入澜沧江。东：胜备江，源出罗武山，东南纳九渡、双桥诸水，至蒙化入碧溪江。西南：花桥关。东北：上甸关。龙陵要。府西南二百九十里。明，猛弄司。乾隆三十五年置同知，徙驻。东：怒江，自潞江土司东南流入境，纳野猪河、施甸河、邦买、回环诸水，南流折西，历孟定土府入缅甸。龙川江缘西界，纳香柏河、芒市河，西南流，合南歌郎水，迳遮放南入瑞丽江。东：象达关。南：遮放副宣抚司，本陇川宣抚司地，明万历十二年以多恭为副宣抚使，管遮放。今因之。腾越要。迤西道驻。府西三百六十里。腾越镇总兵驻。明属永昌府。嘉庆二十五年升直隶。道光二年降。光绪间，开埠通商。东：高黎贡山，一名昆仑岗，山顶有泉，东入保山，西入腾越，又名分水岭。北：明光。西：雅乌猛弄。西北：姊妹山。龙川江源出西藏桑楚河，亦曰麓川江，至城东，纳曲石江水，折而西，至天马关入缅甸。大盈江亦曰大车江，源出赤土山，曰马邑河，西流至城东北，纳马场河、黄坡、缅箐、桥头、曩拱诸水，南与槟榔江会，有盏达河北流来注，西南迳铜壁关东、铁壁关北，入蛮募土司，入大金沙江。西：槟榔江，东南流，入干崖土司，会大盈江。东：龙川江关。南：镇夷关。西：滇滩关。西北：神护关。孟定土府府东南八百七十里。明，土府。顺治初因之。土官罕氏世袭，隶府。北：无量山，跨镇康、耿马两土司界。南丁河，自缅宁入，纳无量山水，西南流，纳南卡、南路、南们、南底、南滚诸水，西迳府北，折南入阿瓦。怒江自龙陵入，俗名喳哩江，迳府北入缅甸。为府境之险要。湾甸土州府东南二百二十里。土官景姓世袭，隶府。西北：高黎贡山。东：孟通山。枯柯河自保山入，南流，姚关水来会，又南至城西北，会镇康河。镇康河自镇康入，左纳响水河，右纳杜伟山水，北与枯柯河会，合为南甸河。折西，流入龙陵，注怒江。有黑泉，毒不可涉。北：姚关。镇康土州府南三百八十里。古石睒黑僰所。土官刁姓世袭，隶府。东南：乌木龙山。西：无量山，即蒙乐山。镇康河有二源，一出乌木龙山北麓，西北流，一出无量山北麓，东北流，合为乌木龙河，迳城西南，怕红河来会，为镇康河，折北迳城西，入湾甸。南：昔剌寨。西南：控尾寨。潞江安抚司隶府。府西南百三十五里。明，柔远府，旋改潞江长官司。永乐九年升安抚司。顺治初因之。土官线氏世袭。东：雷弄山。南：掌元山、高仑山。潞江自保山入，南流入龙陵。南：何坡寨。西南：景罕寨。东南：细甸。皆蛮酋结寨处。南：全胜关。孟连长官司隶府。在南。古名哈瓦。明永乐四年置长官司，直隶云南都司。嘉靖中裁。万历十三年复置。顺治初因之，属永昌。乾隆二十九年改属顺宁。光绪二十年还属。东北：孟连河，东南流入阿瓦。南甸宣抚司隶腾越。南七十里。明置南甸府，属腾冲，旋改州。正统八年升宣抚司，直隶布政司。顺治初因之，改隶腾越。土司刁氏世袭。东：丙弄蛮干山，土酋世居其上。南：沙木笼山。西南：牙山，延袤百馀里，山泉流入南牙江。南牙江一名小梁河，即大盈江上流，纳猛送水，西入干崖。干崖宣抚司隶腾越。西南百二十里。明置府，属麓川平缅司。永乐元年析置长官司。正统九年升宣抚司，直隶布政司。顺治初因之，改隶腾越。土官刁氏世袭。东：云笼山，云笼河出焉。南：云晃山。西：刺朋山布岭。北：白莲山，土官居之。大盈江自南甸入，名安乐河，西迳司北，与槟榔江会，又西南入盏达。盏达副宣抚司隶腾越。西南百四十里。本干崖地。明正统中置。万历中为缅据。顺治中复置。嘉庆二十四年隶腾越。土官刁氏世袭。北：盏达山，盏达河出焉，西南会曩送河入槟榔江。槟榔江自干崖入，迳司东南境，西南流入腊撒。陇川宣抚司隶腾越。西南百四十里。明置麓川平缅军民宣抚司。正统十一年改置，治陇把，与干崖、南甸称为三宣抚，后入于缅。顺治初复置，隶腾越。土官多氏世袭。有摩犁、孔明、寄箭、罗木诸山。东：龙川江，亦曰麓川江，自芒市入，西南流入遮放。西北为大金沙江。芒市安抚司隶腾越。东南四十里。古为怒谋、大枯睒、小枯睒之地。明，芒市府。正统九年改置长官司，直隶布政司，后升安抚。顺治初因之，改隶腾越。土司放氏。西南：青石山，峭拔万仞，夷砦居之。芒市河源出司西北境，西南流入遮放。猛卯安抚司隶腾越。西南百四十里。本木邦地。明析置蛮莫宣抚司。万历三十年，改土酋长。顺治初复置。十六年改今名。土司思姓。司治后蛮哈山，山如象鼻。北：等练山，山有等练城，又有雷哈、打线诸地，皆司境险要。东：龙川江自遮放入，纳碗顶河、蛮胆河诸水，又西南出汉龙、天马关间，又西入缅甸。又西南，那莫江，下流入大金沙江。户撒长官司隶腾越。西南百九十里。本莪昌夷地。明置土司。雍正二年裁。乾隆三十一年复置。腊撒长官司隶腾越。西南二百二十里。与户撒同时置。西北：槟榔江自盏达入，西南流入缅甸。
　　顺宁府：繁，难。隶迤西道。明，顺宁府，领州一。顺治初，沿明制。乾隆十二年，升猛缅长官司为缅宁。三十五年，置顺宁县为府治。东距省治一千二百里。广三百四十里，袤六百九十里。北极高二十四度三十六分。京师偏西十六度二十二分。领一，州一，县一，宣抚司一。顺宁要。倚。东：东山、九龙。西：旗山。南：昙花、把边、琼岳。北：★山、偰山、墨玉、阿鲁司泥、赤龟。东南：猛盬者石山。西南：西粤山，山下有琼英洞。北：黑惠江，一名碧鸡江，即样濞江，自蒙化入，南流，绕津山东麓，合澜沧江。澜沧江自保山入，东南流，合高枧槽河、三苔菁水，会黑惠江，入云州。顺甸河、顺宁河合流从之。阿铎河源出阿铎山，南流入缅宁，注猛缅河。南：把边关。西南：等腊关。县西北：望城关、金马关。府经历驻县西北右甸。缅宁要。府南三百里。明，猛缅长官司，隶云州。乾隆十二年，置隶府，兼大猛撒之地，亦称三猛。西南：梳头山。东：银锭、翠屏、天喜、接天。西：高岚。南：凤凰山、乌龙山，北对松猢猻山。澜沧江自景东入，迳东南入镇边。猛缅河，即南丁河上游，源出南猛准之分水岭，折东北，纳云州小河水及四十八道水，又西至猛赖南，为猛赖河，入孟定。南：分水岭关。西：箐口关。北：锡蒲关。南：猛猛土巡司。云州要。府东三十里。东北：无量山，即蒙乐山，东：阿轮山，层峰叠巘，四时苍翠。西：蛮赖山，多竹。北：八刺、天马。南：猛卯、蛮弥山。澜沧江自顺宁入，合顺宁河，东迳州南，猛郎河、猛麻河注焉。又东入景东。南有永镇关。小河水细流支分，凡四十八道，西南猛赖、西溪水，俱流入缅宁，注猛缅河。南：永镇关，大猛麻土巡司驻。耿马宣抚司府西南二百五十三里。古蛮地。本属孟定土府。明万历十三年，析孟定地置安抚司，旋升宣抚司，以喳哩江为界，北距孟定百里。顺治中，罕闷睆投诚，仍授宣抚司，世袭，隶永昌。乾隆二十九年改隶顺宁。西：三尖山、养马山。西南：们河源山。西北：南路河源山。北：耿马河源山。南：们河西流，南路河北流，并入孟定。耿马河南流，合南别河入镇边，即辣蒜江上源也。
　　永北直隶：繁，疲，难。隶迤西道。明，北胜州，隶鹤庆府，兴澜沧卫同治。康熙五年，降为属州，隶大理。二十六年，省卫入州。三十一年，复为直隶州。三十七年，升永北府，以永宁土府隶之。三十八年，又以鹤庆府属故顺州地入焉。乾隆三十五年，改直隶。光绪三十四年，以属之华荣庄经历改设知县，仍隶。东南距省治一千四里。广四百七十五里，袤八百二十里。北极高二十六度四十三分。京师偏西十五度三十一分。领县一，土府一，土州一。东：壶山、阿剌山。东南：大坡难岭，高二万馀丈，巅有龙湫。西：三刀山、伏虎山。西南：澜沧山，卫、驿皆以此得名。西北：太保山，一曰近屯东山，下有九龙潭。其西为近屯西山，下有草海。西：金沙江自鹤庆入，缘西南入大姚。无量河自中甸入，纳走马河、观音河、他留河、沘那河、三渡河诸水，南入金沙江。经历司二，一驻旧衙坪，一驻华荣庄。今改县知事一，驻金沙。顺州土州同在西百二十里。西：西山关。南：南山关。北：北山关。华坪县□□里，本名华荣庄，旧设经历于此。光绪三十四年，云贵总督锡良奏改县，即以庄为县治。永宁土府北四百五十里。明属鹤庆，寻升为府。土官阿姓。领长官司四，今属。北：卜兀山、剌不。东南：甲母。东北：六捏山。打冲河源出府南；北流为三岔河，又北至府东南，为勒基河，又北至府东南，纳泸沽湖水，东入四川，注鸦蹐江。泸沽湖在府东三十里，中有三岛，周二十五里，东北流，入打冲河。蒗蕖土州北百八十里。明属鹤庆，寻废。顺治初，土官阿化投诚，未授职。康熙三十一年改土官为土舍。道光十九年复设土州，仍以阿氏袭。西南：绵绵山，麦架河出，亦曰蒗蕖水，折东北为挖开河，纳别别河、盐井河入鸦蹐江。走马河源出东南倮儸关，西南流，入永北。罗易江自州北流，入永宁泸沽湖。
　　蒙化直隶：要。隶迤西道。明，蒙化府。康熙四年，置流官，设掌印同知。雍正七年，省楚雄府之定边入之。乾隆三十五年，改直隶。东距省治八百二十里。广二百里，袤二百九十五里。北极高二十五度十九分。京师偏西十五度五十七分。明，蒙化故卫。康熙六年裁。西：文华、屯库、交椅、金牛。南：甸尾。北：蒙舍山、天耳山一名甸头山、石母山。东南：玉屏山、螺盘山、月牙山。西南：五印山。西北：巄鸃图山。西南：澜沧江自永昌入，南入顺宁。西北：漾濞江自太和入，缘西流入顺宁。礼社江有二源：东源曰白崖睑江，东自赵州入，纳毗雌江水，东南流；西源曰阳江，西北自花判山南流，纳盟石河、教场河、锦溪、五道河、定边河、窝接河诸水，东南与白崖睑江会，曰礼社江，东南流，入南安。阿集左河，即把边江上流，东南流，纳虎街、牛街、安定河诸水，南入景东。诸始河纳七溪诸水，西南流，入顺宁。东：隆庆关。东南：白普关。巡司三：一驻南涧，即废定边城；一驻澜沧江；一驻漾濞江。镇一：迷渡。
　　景东直隶：繁，疲，难。隶迤西道。明，景东府。康熙四年，置流官，设掌印同知。乾隆三十五年，改直隶。东北距省治一千一百七十五里。广三百四十里，袤四百二十里。北极高二十四度二十九分三十秒。京师偏西十五度三十一分。治后玉屏山。东：凤山，旧土官陶姓世居。西：无量山，即蒙乐山，连亘三百馀里，与蒙化、云州、缅宁、镇边接界，即禹贡梁州蒙山也。南：锦屏、孔雀、南鲸。北：鹤笼山。东南：瑞霞。西北：景董山，明建景东卫城于上。西南：澜沧江，自蒙化入，缘西界入镇边。江上汉永平中建兰津桥，两岸峭壁，镕铁系南北，古称巨险。把边江一名中川河，东南流入镇沅。又猛统河、者干河，均南流入镇沅。景谷河流入威远。盐井四：在南者曰磨腊、磨外，在西者曰大井、小井。南：景兰关、母瓜关。北：安定关。西北：保甸土司，明宣德中建，土官陶姓，世袭巡司。北：三岔河土司，明弘治中建，土官杨姓，世袭巡司。东北：板桥驿，土官阿姓，世袭驿丞。有猛统巡司一。
　　曲靖府：冲，繁，疲，难。迤东道治所。明，曲靖府，领州四，县二。康熙八年，省亦佐入罗平，又降寻甸府为州来隶。三十四年，改旧平彝卫为平彝县来隶。雍正五年，析霑益州地置宣威州。西南距省治三百里。广三百九十里，袤六百二十里。北极高二十五度三十三分。京师偏西十二度三十九分。领州六，县二。南宁冲，难。倚。东：青龙、白水、关山。西：胜峰。南：石宝、观音。北：龙华山。东南：汤池、莲花、杨梅、潇湘。交河自霑益入，纳南、北河水，迳县北，合白石江，折南，潇湘江自马龙入，西南入陆凉。东：东海子、黑龙潭，均资灌溉。白水关驿丞兼巡司，裁，移白崖巡司驻。南宁一驿。霑益州冲，难。府北三十里。康熙二十六年裁平彝卫，分境屯赋并州。三十五年仍改归平彝。雍正五年分置宣威州。北：花山洞，交河出，即水经温水，南盘江上源也，东南流，迳州东北，纳玉光溪、沙河、阿幢河诸水，入南宁。别有盘江，自贵州毕节入，绕州北境，仍入贵州南安。南：松韶关、阿幢桥关。有炎松巡司一。驿二：松林、炎方。陆凉州疲，难。府南百二十里。明置陆凉卫。康熙六年裁卫入州。东：丘雄山、平山。西：老鸦、月砑、铁山、桃花山。南：终南山、天马山。交河即南盘上流，自南宁入，纳板桥河、关上河、乾冲河、汇为中埏泽，折西流，纳大龙潭水，又西合西山大河、铺上河，入宜良，为大池江。东北：陆凉湖，与中埏泽相连，周百馀里。南：大生关。西：木容关。北：石嘴头关。驿一：普陀。罗平州难。府东南二百七十里。东：金鸡、云峰、淑龙。西：天目、月涛。南：五台、碧泉。北：安乐山、禄南山。黄泥河自贵州普安入，缘平彝界注塊泽河。复入，右合恩勤河，迳州东南。西：楼革江自师宝入，右会鲁沂河，迳城北注之，至江底。八达河会西源交河入贵州兴义，九龙河从之。板桥、偏山、大水井、恩勤诸汛。马龙州冲，难。府西南五十里。西：杨唐山，一名关索岭，上有夷关。又木容、华盖、龙鼎、罗仵侯、中和诸山。潇湘江源出木容山，东北合流为龙潭河，又西南为白蟒河，折西入寻甸。响水河出州东北，东流会札海子水，东入南宁为白石江。东：三叉口关。西南：分水岭关。驿一。寻甸州冲，繁。府西百三十里。明，寻甸府。康熙八年降州来隶。东：哇山、中和山、小关索岭。西：三棱山，山有九十九泉。南：石龙、梁王。北：珀珰山。车湖源出花箐哨山，会北山诸水潴为湖，一名清水海，周数十里，北入会泽界为小江。龙洞，州北，三龙泉，州西，咸利灌溉。车洪河自嵩明入，亦曰寻川河，纳归龙河、玉带河、螳螂河诸水，为阿交合溪，又东北入会泽。果马溪源出果马山，南流合花箐哨水，入嵩明为龙巨河。东南：木密关。北：八叉关。有易古巡司。驿一：易龙。平彝冲，繁，难。府东北九十里。明，平夷卫。康熙二十六年省卫入霑益州。三十四年改平彝。东：蛮岗山、旱感山。南：宗孟山。北：蒙洞山。塊泽河自霑益入，东流为响水河，又东至城西为十里河，又南纳贵州普安明月所水，南入罗平。东：豫顺关、宣威关。北：分山关。驿一：多罗。宣威州疲，难。府北二百三十里。明，霑益州。顺治十六年移州治于交水。雍正五年析霑益州新化里至高坡顶置。东：宣威岭。北：狮山、斗山、光山、马鞍、鹧鸪。东南：木宗山。车洪江自寻甸入，纳赤水河、西泽河水，北入会泽。可渡河自贵州威宁入，有二源，合为瓦岔河，会得吉河、皁卫河诸水，东北流入贵州，即北盘江上流。宛温水源出州南东屯，北流，纳州西境诸水，入可渡河。可渡关在焉，巡司驻此。驿一：傥塘。
　　东川府要。隶迤东道。明，东川府，寻改隶四川。康熙三十八年，设流官。雍正四年，改隶云南。五年，置会泽县，治巧家汛。六年，移县附郭。嘉庆十九年，设分防巧家同知。南距省治五百九十五里。广五百里，袤四百二十里。北极高二十六度二十一分四十一秒。京师偏西十三度一分。领一，县一。会泽要。倚。西：天马、云弄、纳雄。北：青龙山，山有青龙洞。西南：绛云露山，盘亘七十馀里，接禄劝界。车洪江一名牛栏江，自宣威缘界入，纳沙河、小河，流迳贵州威宁，折西北入巧家。小江自寻甸入，为阿汪河，纳花沟、普翅诸水，迳碧谷坝为碧谷江，北流入巧家。以礼河源出县南野马川，东北纳麦则、夷溪诸水，环府治，歧数支，仍同流入巧家。头道河源出县东犀牛塘，西北流入巧家。西南：者海一巡司。巧家要。府北二百四十里。雍正四年置会泽县，治此。六年移县附郭。嘉庆十九年析会泽县地置。东：堂琅山，水经注所谓“羊肠绳屈，八十馀里”，即此。西：鬯拙。北：大乐。东北：大凉山。西北：归化山。西：金沙江自禄劝入，纳四川会通河水，又东流，纳会泽以礼河、牛栏江及境内木期古水、木期古北水，东北入鲁甸。牛栏江西流，与鲁甸分水，纳头道河水，并入金沙江。木期古土千户，乾隆三十一年设，禄氏世袭。
　　眧通府：最要。明，乌蒙府。寻改隶四川。雍正五年，改隶云南。六年，设流官，置恩安、永善两县，降镇雄府为州，并属府。九年，改今名。光绪三十四年，析永善之副官村置靖江县，仍升镇雄为直隶州。东南距省治九百二十里。广五百五十里，袤六百三十里。北极高二十七度二十分。京师偏西十二度三十六分三十秒。领二，县二。恩安繁，难。倚。明属乌蒙府。雍正六年置。东：宝山、我未山。东南：朴窝。西南：博特。东北：撒途。西北：九龙山。金沙江自鲁甸入，北流入永善。擦拉河自鲁甸入，东北流，会普五寨水、淄泥河、八仙海水，潴为湖。又东流入大关。大关最要。府北百八十里。雍正六年设大关通判。九年设府同知，驻此，移通判驻鲁甸。西：犄角山。北：鸡爪山、梨山。东南：雪山。南：龙聚山。洒鱼河自恩安入，会大关河，北流，迳盐井渡，会永善河，又北流为大纹溪，入四川庆符。东北：角魁河自镇雄入，西北流，入大纹溪。西南：豆沙关。北：盐井渡巡司。鲁甸简。府西南四十里。雍正九年置，移大关通判驻此。北：鲁甸山，以此名。南：乐马厂山、大黑山。北：大小凉山，山峰危耸。金沙江自巧家入，北流，迳西南入恩安。牛栏江自贵州威宁入，西北流，至南入金沙江。擦拉河源出大黑山，东北流，会马鹿沟水，入恩安。洒鱼河源出大凉山，东流，纳居乐河水，入恩安。靖江旧为永善县境副官村，县丞驻此。光绪三十四年改县隶府。北：巴布梁山，蛮酋居之，广千里，袤二百馀里。东北：龙头山，森林繁茂，矿产极盛。
　　镇雄直隶州：最要。隶迤东道。明，镇雄府，隶四川。雍正五年，改隶云南。六年，降为州，属眧通府。光绪三十四年，升直隶州。广、袤、北极偏度，阙。东：凤翅、黄甲。西：九龙、沙呐。南：竹鸡山、硌砌雄山。北：乌通山。白水江自贵州威宁入，名八匡河，会九股水、黄水河、小溪河，迳牛街西北，入四川筠连，为定川溪。角魁河亦自威宁入，为洛泽河，又西北，纳龙塘、威洛河诸水，西北入大关。黑墩河西北流入四川筠连。洛甸河东流入四川永宁。苴虬河，东南流入贵州威宁。彝良，州同；威信，州判、知事驻。西北：牛街。母亨巡司一。盐井二。
　　澂江府：繁，难。隶迤东道。明，澂江府，领州二，县三。康熙八年，省阳宗入河阳。西北距省治百二十里。广二百三十六里，袤百七十五里。北极高二十四度四十二分。京师偏西十三度二十七分。领州二，县二。河阳冲，繁。倚。康熙八年，省阳宗县入焉。东：云龙山。西：虎山。北：罗藏。东南：赦人、天马。东北：碌碌山。明湖一名阳宗湖，周七十馀里，合锦溪、日角溪、七古泉诸水潴为湖，北入宜良，为大成江。南：抚仙湖，一名罗伽湖，周三百馀里，东入铁池河，东流入路南。东北：玗扎溪，一名东大河，合镜庄、北坡二泉，西南入抚仙湖。罗藏溪、立马溪、石涧溪、西浦泉诸水并从之。东北有东关、中关、西关。江川冲，繁。府东南九十里。东：海瀛山，一名孤山，特立抚仙湖中。北：屈颡颠山，上有泉，三派分流，西入滇池，东入抚仙湖，南入星云湖。星云湖纳上河、中河、下河诸水，周八十馀里，东由海门入河阳，汇为抚仙湖。两湖相通，中有界鱼石。北：关索岭关。驿一：江川。新兴州繁。府南百二十里。东：连珠。西：马拖罗山。南：玉乞山、研和东山。北：金莲、落伽、卧牛。大溪自江川入，会香柏河、撒喇河，又西纳罗么溪、罗木箐二水，至州西北为玉溪。玉溪河自江川入，纳西河、窑沟水、牟溪、黑龙潭，又西会甸苴河、良江河、清水河诸水，南入习峨，即曲江上流也。北；刺桐关。路南州冲，繁。城内：鹿阜山。东南：遮口山。南：紫玉、香花。西南：竹子山，峰高千仞。大池江，即铁池河上流，自陆凉西流入，迳州北境，纳小河水入宜良，复自河阳流入州西南境，绕竹子山三面，纳巴盘江水为铁池河，又南纳抚仙湖诸水入宁州。东南：革泥关。驿一：和摩。
　　广西直隶州：冲，繁，难。隶迤东道明，广西府，领州三。康熙八年，省维摩州，改置三乡县。九年，省入师宗。雍正九年，设师宗州，州同驻旧维摩州之丘北。乾隆三十五年，降府为直隶州，降师宗、弥勒为县，降丘北同知为县丞。道光二十年，升丘北县丞为县。西北距省治四百里。广六百三十里，袤三百一十里。北极高二十四度三十九分。京师偏西十二度三十八分。领县三。东：灵龟山，下有矣邦池。南：文笔。北：骑鹤。西：阿卢山，山洞深邃，洞泉流入西溪，迳城西与东溪合，入矣邦池。池一名龙甸海，中有岛，周三十馀里，又东南汇为支酺，又南，伏流入盘江。盘江一名南盘江，自弥勒入，东北流，迳五嶆，入丘北。巴甸河，一名巴盘江，一名潘江，南流入弥勒。五嶆，州判驻白马嶆。师宗难。州北八十里。明，师宗州。乾隆三十五年改县。东：恩容山。西：通元洞。南：塊卯。北：锁北门山。盘江自丘北入，流迳县西，与广西西林县分水，五罗河水南来注之，东北流入罗平。师宗水北流至县东南，有水自落龙洞北流来会，又北至大河口，通元洞水南流折东来会，又北入罗平，注蛇场河。弥勒冲，繁。州西九十里。明，弥勒州。乾隆三十五年改县。东：盘江山。西：阿欲部山。南：部笼山。北：陀峨。西南：十八寨山，山箐连属。盘江自阿迷入，迳盘江山南，纳石穴中浊水，名混水江，又东北入州界。巴甸河自州南入，为瀑布河，纳赤甸泉、白马河、山金河、阿欲泉、竹园村、龙潭诸水，西南入盘江。北：革泥关。西南：涅沼关。有竹园村一巡司。丘北要。州东南二百九十里。明，维摩州地。康熙八年改置三乡县。九年省，设州同驻此。乾隆三十五年改州同为县丞。道光二十年改县。北：革龙山。西：盘笼。南：石龙。盘江自州境入，纳清水河，东北流入师宗。驿一：任城。
　　临安府：繁，疲，难。隶临安开广道。明，临安府，领州五，县五。康熙五年，省新化入新平。雍正十年，改新平属元江。乾隆三十五年，降建水为县。北距省治四百三十里。广五百七十里，袤四百八十里。北极高二十三度四十分。京师偏西十三度二十三分。领州三，县五。建水疲，难。倚。明，建水州。乾隆三十五年改县。东：石岩山，一名蒙山，山有水云、南明、万象三洞。西：马鞍山。南：焕文山、五老峰。北：回龙山、晴山。东南：矣和波山。西南有猛屏、曲通山。泸江自石屏入，纳黄龙潭、白沙江、象冲河、塌冲河水，伏流阎洞中，东出为乐蒙河，入阿迷。礼社江自石屏入，迳亏容土司境，东南入蒙自。曲江自通海入，纳狗街汛、羚羊河水，西入蒙自。黑江自思茅缘界纳茨通坝、猛蚌诸水，南流入交趾。临元镇总兵驻此。猛丁县，西南百六十里。光绪十六年，改土归流，设府经历。北：曲江巡司一。南：纳更土巡司一。西南：纳楼有中场、鹅黄、摩诃三矿。长官司一，光绪九年裁。西南：亏容长官司一，阿氏世袭。西北：大关。东北：箐口关。驿一：曲江。石屏州难。府西八十里。南：石屏山，州以此得名。又南：锺秀。东：迥龙山。北：集英、乾阳。西南：左能、思陀。东南：五爪山。泸江源出州西宝秀湖，周三十里，夹城东流，汇为异龙湖，周百五十里，中有三岛。东流入建水为泸江，即盘江最远之一源也。北河纳白花霙、昌明诸水，西流过龟枢，奔洪为龟枢河，折南流，为三百八渡河，有州南南河纳五塘、弥勒沟诸水，西流来会，又南入礼社江。礼社江自元江流入西南土司境。清水河、南鼎河诸水东南流入建水。西：宝秀关，巡司一，乾隆二十年裁。西南：落恐长官司一，土官陈姓世袭。西南：左能长官司一，土官吴氏世袭。思陀长官司一，土司李氏世袭。南：瓦渣、溪处土官各一，康熙四年省，寻复置。驿一：宝秀。阿迷州冲，繁。府东南百二十里。东：东山、水城山，周围渚泽。西：日冲、漾田。南：南洞山。东南：雷公。西南：万象洞山。北：火山，东北有火井。乐荣河即泸江，自万象洞伏流，东出，绕漾田山麓，至燕子洞又伏流，东出，纳东山水，折东北入盘江。盘江自宁州入，南流，至州东北会泸江水，入弥勒。清水河自蒙自入，至水泉山入乐荣河。白期河出禄丰乡，东南流，入文山。东：东山关。西：阿宝关。宁州冲，繁。府东北二百五十里。东：阳暮山。西：丹凤山。南：双狮山。北：华盖山。东南：登楼山，山顶有池，方百步。婆兮江，即铁池河，自建水入，会于婆兮甸，又东南会曲江。曲江自通海入，纳瓜水，东流入阿迷，为盘江。抚仙湖、星云湖俱北与河阳分界。杞麓湖西南与通海分界。西北：甸苴关。通海难。府东北百五十里。东：东华。西：西华。南：秀山，一名螺峰。北：梅山。西南：黄龙。东北：灵宝。曲江自河西入，纳东山、龙泉、六村河诸水，东入宁州。杞麓湖一名通海，周百五十里，白马沟、秀山沟、黄龙山诸水皆入焉，与河西湖中分界，与宁州湖边分界。东：宁海关。南：建通关。驿一：通海。河西简。府西北百八十里。东：碌溪山。西：普应、佛光、仙人洞山。南：茶山、九街子。北：琉璃山、夹雄山、碧山、黄草坝山。曲江上流为合流江，自习峨入，亦曰碌碌河，迳县西，纳舍郎河水，东入通海，为曲江。杞麓湖源出碌溪山，凡跨三邑，周百五十里，北：曲陀关。习峨难。府西北二百六十里。东：登云山。西：老鲁关、五凤。西北：胜郎。东北：习山，其后峨山，县以此得名。曲江自新兴入，亦曰猊江，迳县北会练江。练江源出胜郎山，流迳石屏，名龙车河，东北会于猊江，为合流江，入河西。丁癸江自易门入，西南至新平入礼社江，即元江上流也。西北：伽罗关。西：老鲁关、兴衣关。蒙自繁，难。府东南百五十里。东：大小云龙山。西：目则山，即蒙自山，县以是名。南：天马山。东南：屏风。西南：麒麟。礼社江自建水入，为梨花江，纳蛮迷渡、蛮提渡、个旧厂诸水，又东至蛮板渡，纳稿吾卡水，又东南至蛮耗汛，入文山。东北：长桥海，源出县西大屯坝，曰矣波海，南流迳新安所，有法果泉、学海迳县南来会，下流合白期河，为三岔河，又南流，与红河会于河口，为中、法通商要口。新安所在城西南十五里。南：莲花滩，入越南大道。光绪间开埠通商，设临安开广道，有税关，移临元镇总兵同驻此。东南：石马脚关。西：菁江关。西南：杨柳口关、大窝关。南有打巫白箐，又南至江浒，地名矣吝母，渡江为勒古簿地，路通交趾。光绪间设府同知，驻个旧。
　　广南府：要。隶临安开广道。明，广南府。顺治十八年，改流官。康熙八年，省广西府之维摩州，以其地来隶。乾隆元年，设宝宁县为府治。西北距省治八百五十里。广七百二十里，袤四百三十里。北极高二十四度十四分。京师偏西十一度二十二分。领县一，州一。宝宁要。倚。乾隆元年置。东：零雨山。南：麻卯、僻令。东南：宝月关山。西北：速部、板郎、木主三山，山各一泉，为西洋江源，东南流入富州。马别河自文山入，纳者种河诸水，北入师宗。普梅河自文山入，为藤条江，东南入交趾。西北有宝宁溪，县以此得名。东：宝月关。南：普塘，府经历驻。土富州府东南二百六十里。土同知侬氏世袭。光绪间设通判。城内：翠岭。西：袪丕山。西北：花架、玉泉。西北：西安山，山洞深邃。西洋江自宝宁入，折东北，错入广西西林界，右合剥江，左郎河水，仍入广西百色。西南：普梅河，自文山入，为木奔江，入越南，左赖河从之。东：剥隘镇。
　　开化府：最要。隶临安开广道。总兵驻。明，教化、王弄、安南三长官司，属临安府。康熙六年，改流设府。八年，省广西府维摩州，分其地来隶。雍正六年，命侍郎杭奕禄、学士任兰枝赐交阯铅厂河内地四十里，以马白赌呪河下流为界。八年，置文山县为府治。嘉庆二十五年，改马白关同知为安平，仍属府。西北距省治七百五十里。广一千一百四十五里，袤四百二十五里。北极高二十三度二十一分。京师偏西十二度九分。领一，县一。文山要。倚。雍正八年省通判经历置。东：东文山，县以此得名。西：秀石、蓑衣。北：凤虎山。西南：西华山，层峦叠嶂，连络如屏，横列三十六峰。教化废长官司治在焉。西南：红河，即礼社江下流，自蒙自入，左新现河、右龙膊河注之，东南流入安平。白期河，一名三岔河，自蒙自流入，有那木果河注之，南流入安平界。开化大河源出县西白龙潭，北流，汇六十五潭水，至乌期石洞出，为乌期河，折东南流，为盘龙河，伏流，至府东北复出，经府东，折而南，至天生桥汛，伏流出安平。北马别河，东普梅河，并入宝宁。南：洪衣关、大窝关。县丞驻江那。安平要。府南百三十里。明，安南长官司地，属临安府。康熙四年，长官司王朔作乱，讨平之。六年，改属府。嘉庆二十五年改，并析文山县之东安、逢春、永平三里地属之，仍附郭。道光三年移今治。西：天洞山，顶有石洞，瀑布飞流。西南：阿得山，绵亘无际。红河自文山入，西南至河口汛，与白期水会。白期河自文山入，纳吉林箐诸水，与红河会，入交阯。盘龙河自文山入，南流至交阯城汛，有牛羊河来会，又东南，纳左右数小水，入交阯。普梅河自宝宁入，一名那楼江，仍南流入宝宁。攀枝花河，西，下流为坝不河。南：马白河、归仁里二小水，均西南流入盘龙河。南：马白关。
　　镇沅直隶：最要。隶迤南道。明，镇沅府。雍正五年，设流官，并改者乐甸长官司为恩乐县来隶。乾隆三十五年，降直隶州。道光二十年升，省恩乐入焉。东北距省治九百一十里。广三百四十里，袤二百九十里。北极高二十三度四十九分。京师偏西十五度二十一分。东：云龙、石花。西：案板。南：马容。东南：波弄。东北：哀牢山。东：鲁马河，自景东入，迳新平，复流入境，又南流人他郎，为阿墨江。东北：景来河自景东入，纳蛮岗、阿萨、大弄、凹必诸水，东南入他郎，为把边江。树根河，亦名蛮况河，南流折西，猛统河自景东来会，为杉木江，又西南入威远。东南：猛赖河，合栏马河，南流入威远。东北：恩乐故城，府经历驻。新抚巡司，雍正十三年设，驻新抚。盐井二：东南曰波弄，东北曰案板。雍正三年设盐大使驻此。东北：旧禄谷寨长官司。
　　镇边直隶：最要。隶迤南道。明始置猛甸长官司。乾隆十二年，设缅宁，今境隶之。光绪十三年，析倮黑土司地上改心为猛猛土巡检辖境，下改心为孟连宣抚司辖境。以小黑江为界。置，以猛朗坝为治。西南距省治一千八百二十里。广四百九十里，袤一千零四十里。北极偏度阙。南：东岗。北；仙人、习远。东南：儒冈。西南：西监、佧佤。西北：多衣岭、老炭山。西北：小黑江，即辣蒜江，源出耿马、孟定两土司境。纳仙人山水、南猛河水，东流入澜沧江。澜沧江自缅宁入，合蛮怕河、南底河，东南流入思茅。黑河，一名札糯江，自北流，经大雅口东入澜沧江。乾河自西磨刀厂东流，经小寨，纳南木河水，入思茅。南：西河，一名金河。西南有南康河，合落水洞、合英河、龙塘诸水，南流来会，入蟒冷。上改心东，下改心北，光绪十三年设二巡司分驻之。西境有佧佤、蟒冷诸夷。
　　元江直隶州：最要。隶迤南道。明，元江府。领州二。顺治六年，设流官。十八年，省恭顺、奉化二州入之。雍正十年，以临安府新平县来隶。乾隆三十五年，降直隶州。东北距省治五百二十里。广三百里，袤二千一百里。北极高二十三度三十六分。京师偏西十四度十九分。领县一。辖土职五。儒林里辕门，复设辕门千总三。永丰里、茄革把总二。东：玉台山，一名罗槃山，凡二十五峰。西：瓦纳。西北：九龙。西南：宝山，一名银矿山。元江即礼社江，自新平入，纳漫★河、甘庄河、南淇河诸水，迳城东，南流，会清水河、南河、矣落河诸水，入石屏。李仙江自他郎入，纳布固江、萨普江，名三江口，入建水，为藤条江。龟枢河自新平入，纳厂沟、大小哨诸水，东南入石屏，名三百八渡，入礼社江。南：猛甸关。北：青龙关。西南：界牌关。西北：瓦厄关、定南关、杉木关。巡司一，驻因远。新平难。州北二百里。明属临安府。雍正十年来隶。东：马鹿塘山。西：哀牢山；高百数十里，广八百里，滇南最高山也。北：硿硿山。硿硿山北有诸龙山与马笼，皆蛮酋结寨处。南：南峒山，山七十二峒，巡司驻。西北：元江，有二源，一曰礼社江，一曰麻哈江，自习峨入，其上流为星宿江，名三岔河。迳哀牢山麓，纳化龙河、宾橘河、了味河、马龙河诸水，南入州界为元江。龟枢河即习峨，流入之。腊猛，纳县东北境羊毛冲、牛毛冲诸水，南迳鲁魁山北，纳亚泥河、清水河、三他拉河、窑房、得勒诸箐水，南流经大开门，为大开河，又东南流，纳石屏之北河水，折西，经鲁魁山南，纳藤子箐诸水，入州东界。巡司一，驻杨武坝。
　　普洱府：最要。迤南道治所。普洱总兵驻。明，车里宣慰司，属元江府。土官那氏世袭。雍正七年，置普洱府。东北距省治一千二百三十里。广一千七百九十里，袤一千二百四十里。北极高二十三度一分。京师偏西十五度十二分。领三，县一，宣慰司一。宁洱要。倚。明，车里宣慰司地。顺治十六年编隶元江府。康熙三年调元江府通判分防普洱。其车里十二版仍属司。雍正七年裁通判，以所属普洱等处六大茶山及橄榄坝江内六版地置府。乾隆元年裁攸乐通判，置县附郭。东：锦袍山，一名光山。西：太乙。南：双星。北：观音、玉屏。东南：班鸠坡，高出群峰，行途艰危。把边江自他郎入，纳磨黑、慢冈二河水，东南仍入他郎。猛赖河自威远入，西南流入思茅。普洱河一名三岔河，合金龙河水，南流至县南，合东河水，又南会南蕴河，入思茅。补远江，源出县东南，纳整董河水，会大开河，东南入思茅。府经历驻通关哨。东：磨黑井，设盐大使。猛乌、整董井二盐大使，今裁。同治十三年设石膏井提举。光绪间，割猛乌、乌得与法。威远最要。府西三百四十里。明，威远直隶州。雍正三年改，属镇沅。又设猛班巡司。乾隆三十五年改隶府，并以猛戛、扛哄、猛班三土弁隶焉。东南：集翠山、铁厂山。西南：仙人脚山。西：波麻。北：雷贯。澜沧江自镇边入，杉木江纳景谷江、宝谷江水来会，入思茅。猛撒江一名猛赖河，自镇沅入，纳暖里河、铁厂河水，入宁洱。经历驻猛戛。西南有戛关。西香、抱母二盐井，雍正三年设盐大使，驻抱母。八年移驻香盐井，名抱香井，今改隶石膏井。思茅最要。府南百二十里。明，车里地，名思茅寨。雍正十三年设治，分车里九土司及攸乐土目地隶焉。东：倚象、铁山。西：玉屏、六困。东南：六茶山：曰攸乐、曰蟒支、曰革登、曰蛮砖、曰倚邦、曰漫撒。易武山亦产茶。澜沧江自威远入，纳猛撒江水，又东南，纳南钟、南匀诸水，绕九龙山麓，名九龙江，至车里北。南哈河自遮放入，又东会罗梭江，东南入交阯。罗梭江上源为清水河，南流迳宁洱为大开河，仍流入境，纳龙谷、猛腊诸水，又西南入九龙江。南：永靖关。东南：倚象关。他郎要。府东北百六十里。明，恭顺土州。顺治十八年省入元江府。雍正十年设。乾隆三十五年改属府。东：球香、水癸。西：红岩、猛连、遮蔽、灵山。东南：太极山。西南：班了、法山。把边江自镇沅入，迳宁洱，仍南流，至南入元江。阿墨江自镇沅入，纳慢会河水、他郎河水，为布固江。宁洱南平湖，汇流灌田。车里宣慰司辖江外六版地。乾隆三十八年宣慰司刁维屏潜逃，裁革。四十二年，以刁土宛复袭。

　　志五十  地理二十二
　　△贵州
　　贵州：禹贡荆、梁二州徼外之域。清初沿明制，设贵州布政使司，为贵州省。顺治十六年，设巡抚，治贵阳，并设云贵总督，分驻两省。康熙元年，改贵州总督。四年，仍为云贵总督，驻贵州。二十一年，移驻云南。旧领府十。康熙三年，增置黔西、平远、大定、威宁四府。二十二年，大定、平远、黔西降州，隶威宁府。雍正五年，增置南笼府。六年，割四川遵义来属。七年，复升大定、降威宁。乾隆四十一年，升仁怀，嘉庆二年，升松桃，均为直隶，改南笼为兴义府。三年，降平越府为直隶州。十四年，升普安为直隶州。十六年，改。东至湖南晃州；五百四十里。西至云南霑益；五百五十里。南至广西南丹；二百二十里。北至四川綦江。五百五十里。东北距京师七千六百四十里。广一千九十里，袤七百七十里。北极高二十五度四分至二十八度三十三分。京师偏西七度三十三分至十度五十五分。宣统三年，编户一百七十七万一千五百三十三，口八百五十万三千九百五十四。共领府十二，直隶三，直隶州一，十一，州十三，县三十四，土司五十三。驿道：一东出镇雄关达湖南晃州；一西逾关索岭达云南平彝；一西北渡六广河达四川永宁。电线：北通重庆、毕节，又分达威宁至云南。
　　贵阳府：冲，繁，难。巡抚、布政使、提学使、按察使、粮储道同驻。光绪三十四年裁粮储道，设巡警道、劝业道。宣统元年改按察使为提法使。顺治初，因明为军民府，领州三，县一。康熙十一年，增置龙里县。二十六年，裁“军民”字，增置贵筑、修文二县，又改平越府之贵定来隶。三十四年，省新贵入贵筑。雍正四年，置长寨。光绪七年，以罗斛州判地置，移长寨同知驻，降长寨为镇，并入定番。广一百五十里，袤三百七十里。北极高九度五十二分。京师偏西九度五十二分。领一，州三，县四。南：青岩土千总一。东：虎坠司长官一，雍正八年裁。贵筑冲，繁，难。倚。明，贵州、贵前二卫。康熙二十六年改置，与新贵同城。三十四年省新贵入之。城内：翠屏山。东：铜鼓、栖霞、石门。北：贵山，府以此名。南：斗岩，板桥最高。西北：黔灵山，又木阁山，延袤百里，亘修文境内，通黔西。南明河自广顺入，合济番河、四方河、阿江河，折东，龙洞河北流注之，又北入开州。鸡公河自清镇北流入境，又北仍入清镇。贯城河出崆巃山，合城北择溪水入城中，南流注南明河。东南：图安关。东北：鸦关。驿一：皇华。南：白纳司正副长官一，中曹司土千总一。西北：养龙司长官一。顺治初，承明属府，康熙间改属县。顺治十五年，设中曹司正副长官一，雍正七年裁。又喇平司，康熙二十三年裁。贵定冲，繁。府东百十里。顺治初，因明隶平越。康熙二十六年改隶。南：文笔、天马、松牌、连珠山。西：金星、银盘。北：阳宝、西华。东北：蔡苗山。甕首河出县西平伐土司，东北错入都匀，复迳县南，加牙河自龙里来注之。又北，八字河注之，北流，与博奇河会，折西北流，至巴香汛，合南明河。十万溪，在县北，苗众每恃险为乱。东：玉杵关、谷满关。西：马桑关、甕城关。驿一：新添。有汛。南：新添司长官一。又平伐、大平伐、小平伐司长官一。西牌土舍一。东丹平、北把平二司，均裁。龙里冲，繁。府东五十里。明，龙里卫。康熙十一年改置。南：龙驾。西：长冲。北：云台。西南：回龙山。东门水出县东南，老罗水、新安水西南分流，迳城北，合为博奇河。东龙洞河西北来注之，入贵定。加牙河出谷者岩，东流入甕首河。东：陇耸关。西：黎兒关。驿一：龙里。北：大谷龙土千总一。小谷龙土把总一。南：羊肠土千总一。又西北：龙里司，裁。修文冲。府北五十里。明，敷勇卫。康熙二十六年改置。城内：屏山。西：宝峰。北：凤凰、将军。东：西望山，绵亘百馀里。东南：龙冈。乌江自黔西入，即黔江，迳城西北，合鸡公河，北流为六广河，入开州。鸡公河自清镇入，石洞水合孟冲水西注之，又北注乌江。东北：底寨司正副长官一。开州难。府东百二十里。东：鲁郎。西南：南望山、阴阳山。南明河自贵筑入，迳城东，洗泥河东北注之，又北流，落旺河东北注之，又东为清水江，合乌江。乌江自修文入，为六广河，迳城西北，纳沙溪水、养龙水，迳城北，洋水河、横水河合流注之，东南会清水江，缘遵义境入甕安。可渡河出城东南，伏流复出，为落旺河，东注清水江。东北：西司正副长官一，裁。定番州难。府南百里。定广协副将驻。东：琴山。南：三宝、笔架。西：旗山。东南：松岐。西北：屏风山，濛江出，即连江，一曰牂牁江，一曰都泥江，出城西北山中，迳广顺再入境，崇水、潮井水注之，又西南入罗斛。丰宁河自都匀入，注巴盘江，错入罗斛，合北盘江，东流，入广西那地土州。上马桥河出西北废上马桥司东，东北流，入贵筑，注南明河。南：石门关、克度关。东北：程番关。大塘、长寨州判二。附郭程番司长官一。东南：大龙番、小龙番司长官一。南：韦番、罗番司长官一。西南：木瓜司正副长官一，麻乡司长官一。东北：卢番司长官一。西：牛路、木官土舍一。又东：金石番司。南方番、卢山、洪番、卧龙番，西大华，西北上马桥、小程番七司，裁。广顺州难。府西南百十里。西：真武。东：螺拥、白云。南：天台山。南明河出城东北，折东入贵筑。鸡公河自普定入，麻★河注之，折北入安平。尤爱河在城东从仁里，东流注济番河。东：白崖关、翁桂关。西：文马关。北：燕溪关。长寨州判一。有宗角、长寨、同笋三汛。有金筑司，裁。罗斛府西南四百二十里。顺治初，因明隶广西泗城土州，寻改隶泗城府。雍正三年割置永丰州，设州判，隶南笼府。乾隆十四年改隶定番。光绪七年置。东南：老人峰。西南：六合山。濛江自定番入，剋孟河自普定、猛渡河自归化合流注之，又南流，注北盘江。北盘江合南盘江自贞丰东流入，受濛江水，入那地土州。又巴盘江在城东北，上流曰丰宁河，自都匀入，合藤茶河，东南入广西泗城。扎佐巡司一。有罗斛汛。罗斛打拱土千户一。何往土外委一。
　　安顺府：冲，繁，难。旧隶贵西道。提督驻。顺治初，沿明制，为军民府。康熙二十六年，裁“军民”字。东北距省治百八十里。广三百十里，袤百六十里。北极高三十六度十二分。京师偏西二十度二十四分。领二，州二，县三。西北：西堡司副长官一。西南：安谷、西堡二司，裁。普定冲，繁，难。倚。明，普定卫。康熙十一年改置，省定南所入之。城内：塔山。东：飞虹、岩孔。南：屏风。东南：旗山。西北：旧坡、新坡山。宁谷河出东山，合数水，西南流入镇宁。簸渡河自镇宁入，东北流入安平。剋孟河出县东南，南流入罗斛。猛渡河出县西南，南流入归化。鸡公河上源为大水河，出县东北，东南流入广顺。东：罗仙关、杨家关。南：半天关。西：牛氾关、大屯关、老虎关、打铁关。驿一：普利。有宁谷废司。上五苑枝土千总，裁。镇宁州冲，繁。府西五十里。康熙二十六年，省安庄卫入之。南：玉京、青龙。东：东坡山。西：白岩、慈母山。北：九十九陇，周百馀里。南：乌泥江，源出山箐中，汇诸溪涧水，东北定番宁谷河自普定入，合州西诸水，南流入贞丰，注北盘江。簸渡河自郎岱入，堕极河南流，谷龙河合三岔河北流，并注之。东北流，缘普定界入平远。东：猴兒关。西南：土地关、凤凰关、石龙关。驿二：安庄、坡贡。有坡贡汛。东康佐、北十二营二司，裁。永宁州冲，繁。府西百四十里。城内：顶箐山。东：二龙。南：箭眉。西：普肇、安笼箐山。西北：红崖山。北盘江自郎岱入，拖长江自普安合庚、戌二河，东北流注之，迳城西，纳西坡河、马凉河，又屈西南，马毕河自安南东北流注之，折东入贞丰。西：梅子关。慕役巡检一。有关岭、慕役、上卦三汛。西：沙营顶营长官一。盘江土巡检一。清镇冲，繁。府东北百二十里。明，威清卫。康熙二十六年改置，省镇西卫，赫声、威武二所入之。东：狮子山。南：马鞍。西：铜鼓。北：羊耳山。鸡公河自安平入，北流，迳城西，曲循城北，错入贵筑，又北入修文。三岔河自安平入，折西北流，牛场河西南来注之，亦入修文。西有滴澄关。安平冲，繁。府东六十里。明，平坝卫。康熙二十六年改置，省柔远所入之。东：金鼇、高峰。南：圆帽、天台。东南：马头山。簸渡河自普定入，迳天马山，北流入平远。鸡公河自广顺入，羊肠河东流注之。羊肠河双源夹城流，至县南十里而合，又屈东北，与麻线河会，
　　折北入清镇。东：铜鼓关。南：沙子关、杨家关。东南：平坝关。郎岱简。府西百八十五里。明，土司陇氏地。康熙五年平之。雍正九年置。永安协副将驻。北盘江自普安入，迳西，又东南流，入永宁。簸渡河自水城入，合北诸水，折东流，入镇宁。东：石龙关。西：打铁关。驿一：毛口。有羊肠巡司一。归化要。府南百六十里。明，康佐长官司及镇宁、定番、广顺三州交错之地。雍正八年置。岩下河出西，南流，错入贞丰，复入境。乌泥河西南流来会，复入贞丰。猛渡河自普定入，复东南入罗斛。东：摆浪关。北：银子关。南：红沙关。有大营、坝阳、白岩、猴场、鼠场、牛场六汛。
　　都匀府：要。隶贵东道。副将驻。顺治初，因明制。领州二，县一。康熙中，置都匀。雍正中，辟八寨、都江、丹江，置同知一，通判二。十一年，广西荔波割隶。西北距省治二百四十里。广三百二十里，袤四百五十里。北极高二十六度十三分。京师偏西九度三分。领三，州二，县三。西南：六硐司长官一。南：王司、吴司长官司一。又东天坝、西南平州、西丹行三司，裁。都匀繁。倚。明，都匀卫。康熙十一年置。城内：东山。西：龙山。北：梦遇。西南：凯阳山。马尾河为清水江南源，出县西南，合一小水，又北纳邦水河、龙潭河，东流入麻哈。麦冲河出县南，合四小水，西南流为丰安河，入独山。西：石屏关、威镇关。北：平定关。南：都匀司，西：邦水司长官一，明属府。顺治初改隶。平浪司长官一，明属府。顺治初改隶。雍正五年裁。麻哈州繁，难。府北六十里。东：皮陇、天台。南：天马。西：玉屏、铜鼓山。南：麻哈河，有二源，经城西合为一水，又名两岔江，北流入平越。马尾河自府东流入境，迳吴家司，北流入清平。谷硐、卡乌二汛。南：乐平司长官一。落户土舍一。东：平定司长官一。宣威土舍一。北：养鹅土千总一。西：旧司土舍一。独山州耍。府西南百二十里。南有独山，州以此名。东：文汉山。南：镇灵。西：行郎山。南：独山江，即都江上源，古牂柯江也，出水岩梅花峒，东北流，经烂土司，马场河分流注之，折东入都江。西：凤饮河，出飞凤井，环城流，入独山江。丰安河自都匀入，迳城北，深河、平舟河来注之，再西入长寨。南：鸡公关。北：阿坑关。三角州同一。巴开、打略二汛。附郭独山司长官一。南：丰宁上长官司一。东南：丰宁下长官司一。三捧土舍一。东：烂土司长官一。东北：普安土舍一。清平衡，难。府东北百二十里。明，县。康熙七年省入麻哈州，十一年复置，裁清平卫入之。南：水箐。东：棋盘。北：侍讲山。东南：香炉。东北：天榜山。猪梁江为清水江北源，自平越入，会麻哈河，东流入黄平。东南：马尾河，即剑江，自都匀入，北流入清水。南：鸡场关。凯里县丞一。排养、炉山二汛。东：凯里司安抚使，裁。荔波要。府东南二百里。顺治初，承明隶广西庆远府。雍正十年改隶。东：水排山。北：分水岭。荔泉在城北，县以此名。劳村江出县东北，西南流，与峨江会。峨江河，南北二源，合于水董，再西南，永长溪自古州迳都江南，合数小水注之，入广西南丹土州。南：黎明关。西：马甲关。方村县丞一。有三洞、方村二汛。八寨要。府东九十里。明，天坝土司地。雍正六年，平苗疆置。西：得鹿山、大登高山，均险要。西：马尾河，自都匀入，东北流，入麻哈。龙泉自龙井、南泉自丹江，均入马尾河。都江自独山迳都江南，一水出北坡脚寨，南流入都江境来会。南：羊勇关。北：五里关。有九门汛。东南：杨武排调司长官一。东：永安司长官一。丹江要。府东北百四十里。明，生苗地。雍正六年，平苗疆置。西南：九门山。东南：牛皮箐，迤逦数百里，亘八寨、都江、古州界。大丹江源出西南，小丹江自东南来会，曰九股河，东北流，入台拱。东：防里河，西流入丹江。鸡讲、黄茅、乌叠、顶冠、空稗、松林六汛。东北鸡讲、北黄茅、西南乌叠土千总一。都江要。府东南二百二十二里。明，来牛大寨地。雍正六年，平苗疆置。西：柳叠山。东北：大坪山。都江上流曰独山江，自独山东流入，羊乌河合乌沟河来会，又东入古州。北：排常关。有顺德、归仁土千总一。
　　镇远府：衡，繁，难。隶贵东道。总兵驻。顺治初，因明制。西南距省治四百五十二里。广一百七十五里，袤二百五里。北极高二十七度二分。京师偏西八度十三分。领二，州一，县三。治后，石屏山。山半有穴，久雨水注则江溢。东南：思邛山，都波、都来二山。邛水司南：马首山。偏桥司南：石柱山。偏桥司长官一。左副、右副长官一，嗣改左副、右副为七品土官。镇远冲，繁。倚。康熙二十二年以湖广镇远卫来属，省入县。东：铁山、中河山、马场山、观音岩。南：五老山。北：大小石崖山。东北：打杵岩。西：鼓楼坡山。清水江自施秉入，迳镇远土司东入台拱。邛水有二源，合流迳邛水司南，入清江。德明河源出德明洞，东南入台拱，注清水江。潕水自施秉入，白水溪、小由溪诸水注之，迳城西南为镇阳江，又东纳焦溪，东北流，入青溪。西北：金石关。北：文德关、镇雄关。东：鸡鸣关。邛水，县丞一。四十八溪，主簿一。东南：邛水司正副长官一，嗣改为七品土官。施秉冲，难。府西南七十里。康熙二十二年以湖广偏桥卫来属。二十六年省入县。城内：飞凤山。东：金钟、玉屏。北：三台山、岑山。清水江自黄平东流入，纳一小水，又东流入台拱。潕水自黄平东北流入，受瓦窑河、杉木河诸水，小江南自黄平来会，谓之两江河，东流入镇远。西：栏桥关。胜秉，县丞一。偏桥废驿。天柱繁，疲，难。府东南二百十里。顺治初，因明隶湖广靖州。雍正五年改隶黎平府，十一年来隶。东：高云山、茨岭山。南：春花、黄少。西：莲花。北：柱石山，县以此名。清水江自开泰入，迳城南，直银水、等溪东南流注之，入湖南会同。西江一曰等溪，东南流，至城北，入鉴水江。东：老黄田关。南：王桥关。西：西安哨关。北：渡头关。柳霁，县丞一。远口巡司一。岔处、革溪二汛。黄平州冲，繁，难。府西南一百三十里。顺治初，因明属平越。康熙二十六年徙州治于旧兴隆卫。嘉庆三年来隶。东：飞云岩。南：鼓台山。西：斗岩山。北：北辰、岑舟、石林山。清水江上源二，并自清平入，迳城南，合东流，入施秉。潕水出州南金凤山，北流，合西来二小水，东北入施秉。东：冷水河、秀水溪、高溪，下流合秀水入重安江。东：马鬃岭关、大石关。旧州城巡检一。驿一：重安江。黄平汛。东岩关司、东南重安司长官一。又有朗城司土吏目，裁。台拱要。府东南一百三里。明，九股生苗地。雍正十一年，平苗疆置，移清江同知驻之。北：猫坡山。东：莲花。西南：台雄山。清水江即施洞河，自镇远入，在城北，自黄平流入，折东南，迳革东汛，入丹江。九股河一名巴拉河，自丹江北流入境，至城西，斩水西北流来注之，折东北，入清水江。番招、台雄、革东、稿贡四汛。清江要。府东南一百九十里。明，清水江苗地。雍正八年，平苗疆置，设同知。十一年，移同知于台拱，改通判。清江协副将驻。南：白索。西：公鹅、三台。北：柳罗山、白济关山。清水江自台拱东南流入，邛水自左来注之。乌蔑河、乌拥河、乌拉河自丹江入，汇为南哨河，自右来注之。再东纳德河，入开泰。东：东镇关。北：白济关。
　　思南府：繁。隶贵东道。顺治初，沿明制。西南距省治六百四十五里。广四百里，袤五百六十里。北极高二十七度五十六分。京师偏西八度五分。领县三。城内：中和山。东：东胜、思唐。西：岩门、白鹿。北：双峰、象山。乌江自石阡入，鹦鹉溪、板坪河会清江溪注之，折东错入安化。北行至齐滩场，复入府境，曹溪东流注之，小郎坝水北流注之，再北复入安化。东：石峡关、武胜关、永胜关。南：芙蓉关。西北：鹦鹉关。东朗溪司、北沿河司长官一。西：西山阳洞蛮夷司，裁。安化繁。旧附郭。光绪八年移治大堡。府北百三十里。东：凤凰、莲花。南：文中。北：柱岩、椅子山。西南：仓廪山，下俯煎茶溪，有泉名第一。乌江自府东北流入，思邛江自印江西北流注之。三岔小河自四川酉阳西流注之，东北流，入酉阳。洪渡河自龙泉东北流入，经简家沟，下流曰丰乐河，一水西北来注之，错入婺川，复东北入县境，北流入四川酉阳。西北：覃韩偏刀水废土巡司一。婺川繁，难。府西北二百四十里。东：大岩。南：泥塘。西：华盖。东北：长钱山。北：卧龙山。丰河自安化入，合龙登河，晓洋江合白皎溪东北来注之，又东北，复入安化。芙蓉江出县西，西北流，错入正安，复迳县西北，北流入四川涪州。东：焦岩关、水云关。西：石将关。北：九杵关、乌金关、石板关、青岩关。印江简。府南四十里。东：文笔、峨岭、大圣、登山。西：河缝山。北：石笋山。思邛江自松桃入，折北流，合一小水入安化，注乌江。东：峨岭关、仡楠关。南：秀宝关。
　　思州府：冲。隶贵东道。顺治初，因明制。领长官司四，不领县。雍正五年，割湖广平溪、清浪二卫来属。寻改玉屏、青溪二县。西南距省治五百四十里。广一百九十里，袤二百六十里。北极高二十七度十一分。京师偏西七度五十五分。领县二。东：岩前、龙塘。南：圣德。西：盘山、岑巩。北：红崖、六农山。镇阳江自青溪入，迳城东南入玉屏。潞濑河出府西北，合洪寨河，东南流，又纳施溪、洒溪、架溪诸水，东南入镇阳江。易家河出府东北，合文水河，南流亦入镇阳江。东：都哨关。南：清平关、黄土关。东北：鲇鱼关。西：盘山关。附郭都坪司，西南都素司、东北黄道溪司正副长官一，嗣裁副长官。北：施溪司长官一。玉屏冲，繁。府东一百里。顺治初，因明湖广平溪卫。雍正五年改置来隶。北：玉屏山，县以此名。城内：回龙山。东：三台、月屏山。南：道定山，与双荐峰对峙。界牌山为诸蛮出入要路。镇阳江自府东北入，流迳城北，名曰平江，北流入湖南晃州。西：野鸡河，汇西溪、梭溪诸水，迳飞凤山、野鸡坪入平江。太平河从之。青溪冲，繁。府南九十里。顺治初，因明湖广清浪卫。雍正五年改置来隶。县治后北障山。东：竺云。西：灵宝山。北：观音山。镇阳江即青溪江，自镇远入，铁厂河合竹坪河、描龙河注之，东北流入府。东：清浪关、鸡鸣关。西：粟子关。
　　铜仁府：中，繁，难。隶贵东道。副将驻。顺治初，因明制。康熙四十三年，平红苗，设正大营，以同知驻其地。雍正八年，平松桃红苗，移同知驻，以正大营地割隶铜仁县。嘉庆三年，升松桃为直隶，以乌罗、平溪二司地拨归辖。光绪六年，剿平梵净山匪，移铜仁县治江口，即提溪吏目驻地，分府属五硐归县，分县属六乡及坝盘等三乡之半归府亲辖，移吏目大万山。西南距省治六百六里。广一百七十里，袤二百七十里。北极高二十七度三十八分。京师偏西七度三十分。领县一。南：铜崖，府以此名。东：石笏、天台。南：天马、六龙。西：诸葛山。北：翀凤山。大江即辰水，自县东流入府，合甕怕洞水，又东与小江合。小江发源梵净山，合茶山塘水，南流与辰水会，东入湖南麻阳，谓之麻阳江。东：龙势、石榴、漾头等关。北：倒马、芭龙、甕梅、倒水等关。大万山吏目一。正大、施溪二汛。东南省溪司、西提溪司正副长官一。铜仁繁。府西北九十里。月波山在县治右，形如半月，斜对三岩，高十馀仞。西北有梵净山，周五六百里，跨思南、镇远、松桃、印江界。南：五云山。西南：百丈山。辰水出梵净山，有二源，右源纳标杆河、羊溪数小水，东南迳提溪司，左源经哨上渡，纳一小水，至提溪司与右源会，省溪、凯洪溪注之，东流入府。正大营县丞一。滑石汛。
　　遵义府：中，冲，繁。旧隶贵西道。副将驻。顺治初，因明制，为军民府，隶四川。康熙二十六年，裁“军民”字。雍正五年改隶。西南距省治二百八十里。广七百九十里，袤三百六十里。北极高二十七度三十七分。京师偏西九度二十九分。领一，州一，县四。遵义冲，繁，难。倚。顺治初，因明隶四川。雍正七年，同府改隶。东：香风、三台。西：洪关、元宝、大水田山、娄山。北：大楼、龙岩、定军山。西北：永安山。乌江缘开州入，中渡河、乐闽河及二小水南流注之，又东南会清水江，入甕安。湘江出县西北龙岩山，二源合南流，洪江合凤凰溪来会，南迳湄潭，至甕安注乌江。赤水河自仁怀入，沙坝河合数小水北流注之，又纳盐井河，错入桐梓。东：三渡关。西：乌江关、落濛关。北：太平关。驿四：乌江、播川、松坎、湘川。桐梓繁，疲，难。府北百二十里。顺治初，因明隶四川。甕正七年，同府改隶。东：石女、九龙山。北：扶欢。南：金马。西：金鹅山。赤水河自仁怀东流入遵义，复错入县境，斋郎河合溱溪水西流注之，复入仁怀。松坎河，即綦江上源，自正安入，出县东北，二源合，西北流，坡头河自正安西流注之，又北入四川綦江。石嘴河，即温水上源，出县西北，入仁怀界。北：张九关。东北：石壶关。绥阳简。府东一百里。顺治初，因明隶四川。雍正七年，同府改隶。东：绥阳山，县以此名。南：鼓山、冠子。北：波利山、仙人山。西：金子山。乐安河一曰鹿塘河，二源出县北，合南流入遵义，注湘江。湄潭河自湄潭南流，迳城东南，仍入湄潭。小乌江一曰渡头河，出县北，合桑木塘水、关渡河，北流入正安。东：九杼关、石卯关、苦竹关。西：郎山关。南：板阁关。东有桑木关、龙洞关。正安州难。府东北三百四十里。顺治初，因明为真安，隶四川。康熙中，迁治古凤。雍正二年改正安。七年，同府改隶。南：罗蒙山、石场清净。西：子、峻岭。北：豹子山。小乌江自绥阳入，右纳牛渡河，左纳清溪河，又东北流，注芙蓉江。三江河自四川綦江入，纳安四溪水，又东北入婺川，亦曰芙蓉江。坡头河自綦江西南流，迳县境，又西入桐梓，注松坎河。北：老鹰关、青岩关。西：白岩关。仁怀冲。府西北百八十里。顺治初，因明隶四川。雍正七年，同府改隶。八年，移治亭子坝。东：翠涛。西：夕阳。北：牛心山。西北：老色山。赤水河自四川永宁入，迳瑒子关，合二小水，错入遵义、桐梓。折西北，复入县，右纳枫香坝河，左纳九溪河，古蔺河北流注之。又西北，入赤水南，曲折西流，复东北，再入县境，纳高洞河，入四川合江。温水自桐梓入，合三岔沟水，入四川綦江。温水场府经历一。有汛。赤水要。府西北二百四十里。雍正八年，以通判分驻之，留元坝改置仁怀。乾隆四十一年升直隶。光绪三十四年改名，降。东：天台。南：三台、五老。西：官山，绵长三百馀里。赤水河自仁怀入，永思河亦自仁怀来注之，南纳儒溪、泥溪、猿猴溪，北纳葫芦溪、尧坝溪、沙坝溪，经南，后溪注之。又北流，风水溪并二小水注之，东北流，仍入仁怀。南：葫芦关。西：中箐关。猿猴汛。
　　石阡府：简。旧隶粮储道。顺治初，沿明制。康熙中，省葛彰、苗民。雍正中，省石阡副司。西南距省治五百七十四里。广六十五里，袤四百四十里。北极高二十七度二十九分。京师偏西八度十九分。领县一。阡山，自平越入境，蜿蜒数百里，府以此名。东：九龙、镇东。南：松明、十万山。西：万寿山。北：香炉山。乌江自馀庆入，落花屯水东南流注之。龙底河有二源，经府治西，合一小水，东北流注之，入思南。龙底河一曰白岩河，上源为包溪，北流迳黄芧囤，纳大溪、凯科溪，再北入乌江。南乐回溪，西北深溪、北洋溪，皆入龙底河。东：松明关。东南：大定关。西南：镇安关、锡乐平关。北：镇夷关。龙泉繁，难。府西北二百四十里。城内：凤凰山。南：将军山。西：绥阳。北：鸡翁山。龙泉出凤凰山麓，县以此名。羊子河、贯石河并出县西，合东流，迳义阳山南，为义阳江。右合一水，东流为清江溪，入思南。洪渡河出县西北山，东北流，入安化。大水河亦出县西北，合小水河东流从之。东：张教坝关。西：平水口关、虎踞关。偏刀水汛。土县丞、土主簿一，均裁。
  </div>
  <div class="pagination">
   <a href="清史稿_page65.html">
    上一页
   </a>
   <span>
    ...
   </span>
   <a href="清史稿_page61.html">
    61
   </a>
   <a href="清史稿_page62.html">
    62
   </a>
   <a href="清史稿_page63.html">
    63
   </a>
   <a href="清史稿_page64.html">
    64
   </a>
   <a href="清史稿_page65.html">
    65
   </a>
   <span class="current-page">
    66
   </span>
   <a href="清史稿_page67.html">
    67
   </a>
   <a href="清史稿_page68.html">
    68
   </a>
   <a href="清史稿_page69.html">
    69
   </a>
   <a href="清史稿_page70.html">
    70
   </a>
   <a href="清史稿_page71.html">
    71
   </a>
   <span>
    ...
   </span>
   <a href="清史稿_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
