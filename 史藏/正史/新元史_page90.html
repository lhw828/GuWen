<!DOCTYPE html>
<html>
<head>
    <meta charset="UTF-8">
    <title>新元史 - 第 90 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 90 页/共 398 页</h1>
    <div class="content">
　　瓜州。下。宋为瓜州，西夏因之。西夏亡，州废。至元十四年，复立，二十八年，徙居民于肃州，但名存而已。 

　　亦集乃路。下。在肃州东北五百里，城东北有大泽，西北俱沙碛。西夏立威福军。太祖二十一年，归附。至元二十三年，置总管府。旧领山丹、西宁二州，后并直隶行省。 

　　宁夏府路。下。西夏为兴州，升兴庆府，又改中兴。太祖二十二年，西夏主李璮以城降。中统二年，置行省于中兴府。至元八年，立西夏中兴等路行尚书省。九年，改为行中书省。十年罢。二十四年，以中兴府隶甘肃行省。二十五年，置宁夏路总管府。三十一年，分省按治宁夏。寻并归甘肃行省，领州三：按至元十二年，于中兴路改置怀远、灵武二县，分处新民。省并年分阙。 

　　灵州。下。宋为灵州，西夏改翔庆军，元初，仍立州。 

　　鸣沙州。下。宋灵州鸣沙县，西夏因之。元初，升鸣沙州。 

　　应理州。下。西夏为应理县。太祖二十一年，克应理县。后升为州。 

　　山丹州。下。宋为删丹县。西夏取之。置甘肃军。元初，为阿只吉大王分地。至元六年，行山丹城事，讹删为山字。二十二年，升为州。直隶行省。 

　　西宁州。下。吐番青唐城。宋改为西宁州。元初，章吉驸马分地。至元二十三年，置西宁州等处拘榷课程所。 

　　兀刺海路。太祖二年，伐西夏，克兀剌海城。故城在龙骨山与山丹州接界。 

卷四十九 志第十六
　　○地理四 

　　云南诸路行中书省，领路四十二、府七，属府三，属州五十六，属县五十三。甸寨军民等府，不在此数。 

　　云南诸路道肃政廉访司。治中兴路。至元二十七年，置云南行御史台。二十九年，徙行御史台于西川，设云南道肃政廉访司。三十年。复立行台。大德二年，罢，复置肃政廉访司。又至顺二年，置云南等处宣慰司都元帅府；旧志不书，当为元统后所罢。 

　　中庆路。上。唐姚州。南诏蒙氏为善阐府。至大理段氏，以高智升领善阐牧，世有其地。宪宗三年，世祖征大理，收府八，善阐其一也。宪宗五年，置万户府十有九，分善阐为万户府四。至元七年，改为路。八年，分大理国三十七部为南北中三路，路设达鲁花赤并总管。十三年，置云南行中书省，分置州县，改善阐为中庆路。领司一： 

　　录事司。 

　　县三： 

　　昆明，中，倚郭。宪宗四年，分其地立于户二。至元十二年，改善州，领昆明、官渡二具。二十一年，废州存县。寻又省官渡县入焉。富民，下。唐匡州。乌蛮酋些门些禾即其地筑马举笼城，号梨瀼甸。至元四年，立梨瀼千户所。十二年，改为富民县。宜良，下。唐匡州。蛮酋啰氏即其地筑啰哀笼城。宪宗六年，立宜良匡城及大池千户所。隶嵩盟万户府。至元十三年，升宜良州，领大池、匡地二县。二十一年，州罢为县，省二县入焉。 

　　州四： 

　　嵩盟州。下。旧志作嵩明，误脱盟字下半；《明一统志》可证。治沙札卧城。鸟蛮车氏等居此，后为枳氏所夺，因名枳硙。汉人尝立长州，筑金城及阿葛城，与蛮盟，故又名其地曰嵩盟。蒙氏置长州。段氏改嵩盟郡。宪宗六年，置嵩盟万户府。至元十二年，复改长州。十五年，升嵩盟府。廿二年，降为州。领县二： 

　　杨林，下，杂种蛮枳氏、车氏、斗氏、么氏所居。城东门内有石如羊，因名羊林。宪宗七年，立羊林千户所。至元十二年，改为杨林县。邵甸。下。治白邑村。车蛮、斗蛮旧名为东甸，土音以东为邵。宪宗七年，立邵甸千户。至元二十二年，改为县。 

　　晋宁州。下。蒙氏改唐宁县为阳城堡部，段氏因之。宪宗七年，置阳城堡万户府。至元十二年，改晋宁州。旧领三县：晋宁、呈贡、归化。后并晋宁县入本州。领县二： 

　　呈贡，下。世为乌白些门些莫徒阿茶僰五种蛮所居，号晟贡城。宪宗六年，立呈贡千户所。至元十二年，析诏营、切龙、呈贡、雌甸、塔罗、和罗忽六城及乌纳山立呈贡县。归化，下。旧为安江城，有吴氏居之，因名大吴龙，后为些莫徒蛮永偈所据，世隶善阐。宪宗六年。分隶呈贡千户。至元十三年，割大吴龙、安江、安淜立归化县。 

　　昆阳州。下。南宁夷爨玩降，隋拜昆州刺史即此地，至唐没于南诏，其后大理以高氏治之，名巨桥城。宪宗并罗富等十二城，立巨桥万户府，至元十三年，改昆阳州，旧领三县：三泊、易门、河西，后并河西县入本州。领县二： 

　　三泊，下。僰、獠所居之地，后为大理所有，以隶善阐。至元十三年，于那龙城置三泊县。易门。下。治市坪村。乌蛮酋绅磨由男所居之地。段氏时，高智升治善阐，以高福世守其地。至元四年，立洟门千户所。十二年，改为县。县西有泉曰洟源，讹为易门。 

　　安宁州。下。唐安宁县。蒙氏以蛮酋苏阿褒治之，段氏以善阐猷孙氏为安宁城主。后袁氏、高氏互有其地。宪宗七年，隶阳城堡万户府。至元三年，置安宁千户所。十二年，改安宁州。旧领三县：禄丰、罗次、大甫。后省大甫县入本州。领县二： 

　　禄丰，下。旧为禄琫甸白村，乌僰蛮居之，以地瘴热，迁徙不常。段氏时，高智升子义胜治其地。至元十三年，割宁安千户所之禄琫、化泥、骥宗龙三处立禄丰县。因江中有石如甑，蛮语石为禄，甑为琫，讹为禄丰也。罗次。下。治压磨吕白村，本乌蛮罗部地。至元十二年，置罗次州，隶中庆路。二十四年，改为县，隶本州。 

　　威楚开南等路。下。夷名俄碌晱。爨蛮筑城居之，城名威楚。蒙氏以此地属银生节度。段氏以银生属姚州，又名当筋睑，又改为白鹿郡，又为威楚郡。高升泰执大理国柄，封其侄量成于威楚，筑外城号德江城，传至裔孙长寿。宪宗三年，归附。六年，立威楚万户府。至元八年、改威楚路，置总管府。后改宣慰司，又仍为总管府。旧领威楚、定远、南宁三县。后省南宁县入定远，改崿嘉千户为崿嘉县。领县三： 

　　威楚，下。倚郭。唐故县，为爨蛮所据。元初，立于户所。至元十五年，升为威州。立威楚，下。倚郭。唐故县，为爨蛮所据。元初，立千户所。至元十五年，升为威州。立富民、净乐二县。二十一年，降为威楚县，并二县入之。定远，下。唐髳州。夷名直晱蒙氏改牟州，以爨酋抬萼守之，筑新城曰耐笼。高氏又命云南些莫徒酋吏羡徙二百户于黄逢宑。宪宗四年，立牟州千户所，黄蓬宑为百户。至元十二年，改定远州，黄蓬宑改南宁县。后改州为县，并南宁县入之。崿嘉。下。 

　　州四：天历二后，威楚路黄州士官哀放入贡，乃羁縻州。 

　　镇南州。下。濮落蛮所居川名欠舍，中有城曰鸡和，蒙氏置石鼓县，又于沙却置俗富郡，即今州治也。大理时，欠舍、沙却之地俱为高氏所有。宪宗三年内附。七年，置欠舍千户、石鼓百户。至元二十二年，改欠舍千户为镇南州，立定边、石鼓二县。二十四年，省二县入本州。州属尚有安远一县，省并年分阙。 

　　南安州。下。黑爨蛮所居寨名摩楚，大理时为高氏所据。宪宗立摩刍千户。隶威楚万户府。至元十二年，改为南安州，隶本路。领县一： 

　　广通。下。夷名路晱。蒙氏立路晱县，大理时为高氏属地。其后宜州酋些莫徒裔易裒等附之，至高长寿遂移居路晱，筑城曰龙戏新栅。宪宗七年，内附，立路晱千户。至元十二年，改为广通县。 

　　开南州。下。蒙氏为银生府，分十二甸，昔濮、和泥二种蛮所居。后为金齿白蛮所据，蒙氏、段氏皆莫能复。中统三年，讨平之，以所部隶成楚万户府。至元十二年，置为开南州。 

　　威远州。下。其川有六，昔濮、和泥二种蛮所居。后为白夷酋阿只步等所据。中统三年，讨平之。至元十二年，置为威远州，与开南并隶威楚路。 

　　武定路军民总管府。下。本獹鹿等蛮所居之地。至大理，使乌蛮阿励治此，其裔孙法瓦浸盛，并纳洟月尼共笼等地，以其远祖罗婺为部名。宪宗四年内附。七年，置罗婺万户府。至元八年，并所隶仁德、于矢二部入罗婺，为北路总管府。十一年，割出仁德、于矢二部，改本路为武定。领县一： 

　　南甸。下。本路所治蛮名瀼甸。又曰洟陬笼。至元二十六年置县。 

　　州二： 

　　和曲州。下。僰丑诸种蛮所居名叵簉甸。蒙氏时，白蛮据其地。至段氏，以乌蛮阿励并吞诸蛮聚落三十余处，分兄弟子侄治之，皆隶罗婺部。宪宗六年，改叵簉甸日和曲，至元二十六年，升为州。领县一： 

　　元谋。下。旧名华竹，又曰环州。至元十六年，改为县。 

　　禄劝州。下。旧名洪农碌劝甸，易笼蛮所居。至元二十六年，置禄劝州。领县二： 

　　易笼，下。地名培场，有二水，合流绕城而东。蛮语洟为水，笼为城，故又名易笼。罗婺部大酋居之，为群蛮会集之地。至元二十六年，置易笼县。石旧。下。旧有四甸：曰掌鸠，曰法块，曰抹捻，曰曲蔽。后讹掌鸠为石旧。至元二十六年，置县。 

　　鹤庆路军民总管府。下。夷名其地为白鹤川及样共川，隶于越析诏。蒙氏合六诏为一，于样共置统谋郡。宪宗三年内附，为鹤州。七年，立二千户所，仍称统谋，隶大理万户府。至元十一年，罢统谋千户，复为鹤州。二十年，为燕王分地，隶行省。二十三年，升为鹤庆府。寻改为路。领县一： 

　　剑川。下。夷名义督罗鲁城，一名剑川。昔浪穹诏与南诏战败，走保剑川，改称剑浪诏。后为南诏所并，置剑川节度。大理时，改为义督睑。宪宗四年，内附。七年，立义督千户所。至元十一年，罢千户，立剑川县。 

　　云远路军民总管府。本南诏乞蓝夷地。元贞二年，云南省臣也先不花征乞蓝，拔瓦农、开阳二寨。其党荅刺率诸蛮来降，乞蓝悉平，以其地为云远路军民总管府。 

　　彻里军民总管府。为倭泥、貉■〈犭党〉、蒲刺、黑角诸蛮杂居之地。世祖命兀良合□伐交趾，经其地，悉降之。至元中，置彻里军民总管府，领六甸。按大德中，云南行省言：乞别立彻里军民宣抚司。泰定二年，又立车里军民总管府。疑废置不常，故罢而复立也。 

　　广南西路宣抚司。宋特么道依智高后裔居之。至元中，立广南西路宣抚司。旧领路城、上林、罗佐、安宁、富州五州。后析路城、上林、罗佐三州隶来安路。本路领州二： 

　　安宁州，下。富州。下。 

　　丽江路军民宣抚司。乌蛮么、些所居之地，为越析诏之属部。后隶南诏，置丽水节度。宋时，为蛮酋寨醋醋所据，段氏莫能制。宪宗三年，世祖征大理，自卡头济金沙江，么、些酋拒守。四年春，讨平之，置茶罕章管民官。至元八年，置宣慰司。十三年，改丽江路，置军民总管府。二十二年，府罢，立宣抚司。领府一： 

　　北胜府。旧为施蛮之地。南诏异牟寻取之，名北方赕，徙氵弭河白蛮及罗落、么、些诸蛮以实其地，号成偈赕，又改名善巨郡。大理段氏使高大惠治此郡，改名成纪镇。宪宗三年，其酋高俊内附。至元十五年，立为施州。十七年，改为北胜州。二十五年，升为府。云南行省言：“金沙江西通安兰五城，宜依旧隶茶罕章宣抚司，金沙江东永宁等处五城宜废，以北胜施州为北胜府。本府领州三： 

　　顺州。下。文名牛晱。南诏异牟寻徙诸浪入居之，与罗落、么、些蛮杂处。后罗落蛮酋成斗族渐大，自为一部，迁于牛晱。至十三世孙自瞠，犹隶大理。宪宗三年，内附。至元十五年，改牛晱为顺州。 

</div>
    <div class="pagination">
<a href="新元史_page89.html">上一页</a><span>...</span><a href="新元史_page85.html">85</a><a href="新元史_page86.html">86</a><a href="新元史_page87.html">87</a><a href="新元史_page88.html">88</a><a href="新元史_page89.html">89</a><span class="current-page">90</span><a href="新元史_page91.html">91</a><a href="新元史_page92.html">92</a><a href="新元史_page93.html">93</a><a href="新元史_page94.html">94</a><a href="新元史_page95.html">95</a><span>...</span><a href="新元史_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
