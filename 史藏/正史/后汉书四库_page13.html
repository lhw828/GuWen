<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 13 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 13 页/共 69 页
  </h1>
  <div class="content">
   后汉书卷八
　　后汉书卷八考证
　　灵帝纪癸酉晦日有食之○晦监夲讹朔从宋夲改【臣防汾】按上文已序冬十二月事系此语于年终当作晦字元年二年日食皆在十月晦晦而日食司天者失其御也
　　六月诏公卿举能通尚书毛诗左氏谷梁春秋各一人○顾炎武曰尚书上脱古文二字
　　其部师有三十六万○师当作帅万当作方○何焯曰三十六方见皇甫嵩传不知何自讹写爲万复縁注引续汉书语相沿不察也





　　后汉书卷八考证
　　钦定四库全书
　　后汉书卷九
　　宋　　宣　　城　　太　　守范　煜撰唐　　章　　懐　　太　　子　　贤注
　　献帝纪第九
　　孝献皇帝讳协灵帝中子也【谥法曰聪明睿智曰献协之字曰合张璠记曰灵帝以帝似已故名曰协帝王纪曰协字伯和】母王羙人为何皇后所害中平六年四月少帝即位封帝爲渤海王徙封陈留王九月甲戌即皇帝位年九嵗迁皇太后于永安宫【董卓迁也洛阳宫殿名曰永安宫周逥六百九十八丈故基在洛阳故城中】大赦天下改昭寜为永汉丙子董卓杀皇太后何氏初令侍中给事黄门侍郎员各六人【续汉志曰侍中比二千石无员汉官仪曰侍中左蝉右貂夲秦丞相史往来殿中故谓之侍中分掌乗舆服物下至亵器虎子之属武帝时孔安国为侍中以其儒者特听掌御坐唾壶朝廷荣之至东京时属少府亦无员驾出则一人负传国玺操斩蛇劒乗舆中官俱止禁中又曰给事黄门侍郎六百石无员掌侍从左右给事中使关通中外应劭曰黄门侍郎每日暮向青琐门拜谓之夕郎舆服志曰禁门曰黄闼以中人主之故号曰黄门令然则黄门郎给事黄闼之内故曰黄门郎夲既无员于此各置六人也献帝起居注曰自诛黄门后侍中侍郎出入禁中机事颇露由是王允乃奏侍中黄门不得出入不通賔客自此始也○刘攽曰注乘舆中官俱止禁中案文当云参乘与中官俱止禁中少一参字误一舆字】赐公卿以下至黄门侍郎家一人为郎以补宦官所领诸署侍于殿上【灵帝熹平四年改平凖为中凖使宦官为令自是诸内署令丞悉以阉人为之故今并令士人代领之】乙酉以太尉刘虞为大司马董卓自为太尉加鈇钺虎贲【礼记曰诸侯赐鈇钺然后専杀説文曰鈇莝刀也苍颉篇曰鈇斧也加鈇钺者与専杀也】丙戍太中大夫杨彪为司空甲午豫州牧黄琬为司徒遣使吊祠故太傅陈蕃大将军窦武等冬十月乙巳葬灵思皇后白波贼宼河东【薛莹书曰黄巾郭泰等起于西河白波谷时谓之白波贼】董卓遣其将牛辅击之十一月癸酉董卓为相国十二月戊戍司徒黄琬为太尉司空杨彪为司徒光禄勳荀爽为司空省扶风都尉置汉安都护【扶风都尉比二千石武帝元鼎四年置中兴不改至此以羌扰三辅故省之置都护令总统西方】诏除光熹昭寜永汉三号还复中平六年
　　初平元年春正月山东州郡起兵以讨董卓辛亥大赦天下癸酉董卓杀农王白波贼宼东郡二月乙亥太尉黄琬司徒杨彪免庚辰董卓杀城门校尉伍琼督军校尉周珌【珌音必东观记曰周珌豫州刺史慎之子也续汉书魏志竝作毖音秘】以光禄勳赵谦为太尉【谢承书曰谦字彦信太尉赵戒之孙蜀郡成都人也】太仆王允为司徒丁亥迁都长安董卓驱徙京师百姓悉西入关自留屯毕圭苑壬辰白虹贯日三月乙巳车驾入长安幸未央宫【未央宫萧何所造也张璠记曰将入宫日大雨昼晦翟雉飞入长安宫】己酉董卓焚洛阳宫庙及人家戊午董卓杀太傅袁隗太仆袁基夷其族【隗绍之叔父基袁术之母兄卓以山东兵起依绍术为主故诛其亲属献帝春秋曰尺口以上男女五千余人皆下狱死】夏五月司空荀爽薨六月辛丑光禄大夫种拂为司空大鸿胪韩融少府隂修执金吾胡母班【风俗通云胡母姓夲陈胡公之后也公子完奔齐遂有齐国齐宣王母弟别封母乡逺夲胡公近取母邑故曰胡母氏也】将作大匠吴修越骑校尉王坏安集関东后将军袁术河内太守王匡各执而杀之【英雄记曰匡字公节太山人也轻财好施以任侠闻为袁绍河内太守】唯韩融获免董卓坏五铢钱更铸小钱【光武中兴除王莾货泉更用五铢钱】冬十一月庚戍镇星荧惑太白合于尾是嵗有司奏和安顺桓四帝无功徳不宜称宗又恭懐敬隐恭愍三皇后并非正嫡不合称后皆请除尊号制曰可【和帝号穆宗安帝号恭宗顺帝号敬宗桓帝号威宗和帝尊母梁贵人曰恭懐皇后安帝尊祖母宋贵人曰敬隐皇后顺帝尊母李氏曰恭愍皇后】孙坚杀荆州刺史王叡【王氏谱曰叡字通曜晋太保祥伯父也吴録曰叡素遇坚无礼坚此时欲杀叡叡曰我何罪坚曰坐无所知罪叡穷廹刮金饮之而死】又杀南阳太守张咨
　　二年春正月辛丑大赦天下二月丁丑董卓自为太师袁术遣将孙坚与董卓将胡轸战于阳人【阳人聚名属河南郡故城在今汝州梁县西史记秦灭东周徙其君于阳人聚即此地也】轸军大败董卓遂发掘洛阳诸帝陵夏四月董卓入长安六月丙戌地震秋七月司空种拂免光禄大夫济南淳于嘉为司空太尉赵谦罢太常马日防为太尉九月蚩尤旗见于角亢【天官书曰蚩尤之旗类彗而后曲象旗荧惑之精也吕氏春秋云其色黄上白下见则王者征伐四方角亢苍龙之星】冬十月壬戌董卓杀卫尉张温十一月青州黄巾宼泰山泰山太守应劭击破之黄巾转宼渤海公孙瓒与战于东光复大破之【东光今沧州县】是嵗长沙有人死经月复活三年春正月丁丑大赦天下袁术遣将孙坚攻刘表于襄阳坚战殁袁绍及公孙瓒战于界桥【今贝州宗城县东有古界城近枯漳水则界桥在此也】瓒军大败夏四月辛巳诛董卓夷三族司徒王允録尚书事总朝政遣使者张种抚慰山东青州黄巾击杀兖州刺史刘岱于东平东郡太守曹操大破黄巾于夀张降之五月丁酉大赦天下丁未征西将军皇甫嵩为车骑将军董卓部曲将李傕郭汜樊稠张济等反攻京师六月戊午防长安城太常种拂大仆鲁旭大鸿胪周奂【三辅决录注曰奂字文明茂陵人】城门校尉崔烈越骑校尉王颀竝战殁【颀音祈】吏民死者万余人李傕等并自为将军己未大赦天下李傕杀司隶校尉黄琬甲子杀司徒王允皆灭其族丙子前将军赵谦为司徒秋七月庚子太尉马日防为太傅录尚书事八月遣日防及太仆赵岐持节慰抚天下车骑将军皇甫嵩为太尉司徒赵谦罢九月李傕自为车骑将军郭汜后将军樊稠右将军张济镇东将军济出屯农甲申司空淳于嘉为司徒光禄大夫杨彪为司空竝录尚书事冬十二月太尉皇甫嵩免光禄大夫周忠为太尉参录尚书事
　　四年春正月甲寅朔日有食之【袁宏记曰时未晡八刻太史令王立奏曰晷过度无变也朝臣皆贺帝令候焉未晡一刻而食贾诩奏曰立司候不明疑误上下请付理官帝曰天道逺事验难明欲归咎史官益重朕之不徳也】丁夘大赦天下三月袁术杀扬州刺史陈温据淮南长安宣平城门外屋自坏【三辅黄图曰长安城东面北头门也】夏五月癸酉无云而雷六月扶风大雨雹华山崩裂太尉周忠免太仆朱儁爲太尉録尚书事下邳贼阙宣自称天子【风俗通曰阙姓也承阙党童子之后也纵横家有阙子著书】雨水遣侍御史裴茂讯诏狱原轻系六月辛丑天狗西北行【前书音义曰有声为天狗无声为枉矢】九月甲午试儒生四十余人上第赐位郎中次太子舍人下第者罢之诏曰孔子叹学之不讲【讲习也论语之文】不讲则所识日忘今耆儒年逾六十去离夲土营求粮资不得专业结童入学白首空归长委农野永絶荣望朕甚愍焉其依科罢者听为太子舎人【刘艾献帝纪曰时长安中为之謡曰头白皓然食不充粮裹衣蹇裳当还故乡圣王愍念悉用补郎舍是布衣被服黄】冬十月太学行礼车驾幸永福城门临观其仪赐博士以下各有差辛丑京师地震有星孛于天市【袁宏记曰孛于天市将从天子移都其后上东迁之应也】司空杨彪免太常赵温爲司空公孙瓒杀大司马刘虞十二月辛丑地震司空赵温免乙巳卫尉张喜为司空【献帝春秋曰喜作嘉】是嵗琅邪王容薨
　　兴平元年春正月辛酉大赦天下改元兴平甲子帝加元服二月壬午追尊諡皇妣王氏爲灵懐皇后甲申改葬于文昭陵丁亥帝耕于籍田三月韩遂马腾与郭汜樊稠战于长平观遂腾败绩左中郎将刘范前益州刺史种劭战殁【前书音义曰长平陂名也上有观在池阳宫南去长安五十里今泾水南原眭城是也袁宏纪曰是时马腾以李傕等専乱以益州刺史刘焉宗室大臣遣使招引共诛傕焉遣子范将兵就腾故凉州刺史种劭太常拂之子也拂爲傕所害劭欲报仇遂为此战】夏六月丙子分凉州河西四郡为廱州【谓金城酒泉炖煌张掖】丁丑地震戊寅又震乙巳晦日有食之帝避正殿寝兵不听事五日大蝗秋七月壬子太尉朱儁免戊午太常杨彪为太尉録尚书事三辅大旱自四月至于是月帝避正殿请雨遣使者洗囚徒原轻系【洗谓荡涤也】是嵗谷一斛五十万豆麦一斛二十万人相食啖白骨委积帝使侍御史侯汶出太仓米豆为饥人作麋粥经日而死者无数帝疑赋防有虚乃亲于御坐前量试作麋乃知非实【袁宏纪曰时勑侍中刘艾取米豆五升于御前作糜得满三盂于是诏尚书曰米豆五升得麋三盂而人委顿何也】使侍中刘艾出让有司于是尚书令以下皆诣省阁谢【○刘攽曰案阁当作閤閤门也诣阁无理】奏收侯汶考实诏曰未忍致汶于理可杖五十自是之后多得全济八月冯翊羌叛宼属县郭汜樊稠击破之九月桑复生椹人得以食司徒淳于嘉罢冬十月长安市门自坏以卫尉赵温为司徒录尚书事十二月分安定扶风爲新平郡是嵗扬州刺史刘繇与袁术将孙策战于曲阿【防字伯符孙坚子曲阿今润州县】繇军败绩孙防遂据江东【吴志曰孙防既破繇遂度兵据防稽策自领防稽太守】太傅马日防薨于夀春【夀春县名属九江郡今夀春县也】
　　二年春正月癸丑大赦天下二月乙亥李傕杀樊稠而与郭泛相攻三月丙寅李傕脇帝幸其营焚宫室夏四月甲午立贵人伏氏为皇后丁酉郭汜攻李傕矢及御前【山阳公载记曰时弓弩并发矢下如雨及御所止髙楼殿前帷帘也】是日李傕移帝幸北坞【服防通俗文曰营居曰坞一曰庳城也山阳公载记曰时帝在南坞傕在北坞时流矢中傕左耳乃迎帝幸北坞帝不肯从强之乃行】大旱五月壬午李傕自为大司马六月庚午张济自陕来和傕汜秋七月甲子车驾东归郭汜自为车骑将军杨定为后将军杨奉为兴义将军董承为安集将军并侍送乗舆张济为骠骑将军还屯陜八月甲辰幸新丰冬十月戊戌郭汜使其将伍习夜烧所幸学舎逼脇乗舆杨定杨奉与郭汜战破之壬寅幸华隂露次道南是夜有赤气贯紫宫【献帝春秋曰赤气广六七尺东至寅西至戌也】张济复反与李傕郭汜合十一月庚午李傕郭汜等追乗舆战于东涧王师败绩杀光禄勳邓泉卫尉士孙瑞廷尉宣播大长秋苖祀【献帝春秋播作璠也】歩兵校尉魏桀侍中朱展射声校尉沮儁【风俗通曰沮姓也黄帝时史官沮诵之后音俱余反】壬申幸曹阳露次田中【曹阳涧名在今陕州西南七里俗谓之七里涧崔浩云自南山北通于河】杨奉董承引白波帅胡才李乐韩暹及匈奴左贤王去卑率师奉迎与李傕等战破之十二月庚辰车驾乃进李傕等复来追战王师大败杀畧宫人少府田芬大司农张义等皆战殁进幸陕夜度河乙亥幸安邑是嵗袁绍遣将麴义与公孙瓒战于鲍丘【鲍丘水名出北塞中南流经九庄岭东俗谓之大榆河又东南经渔阳县故城东是瓒之战处见水经注】瓒军大败
　　建安元年春正月癸酉郊祀上帝于安邑大赦天下改元建安二月韩暹攻卫将军董承夏六月乙未幸闻喜秋七月甲子车驾至洛阳幸故中常侍赵忠宅丁丑郊祀上帝大赦天下巳卯谒太庙八月辛丑幸南宫杨安殿癸夘安国将军张杨为大司马韩暹为大将军杨奉为车骑将军是时宫室烧尽百官披荆棘依墙壁间州郡各拥彊兵而委输不至羣僚饥乏尚书郎以下自出采稆【稆音吕埤苍曰稆自生也稆与稆同】或饥死墙壁间或为兵士所杀辛亥鎭东将军曹操自领司隶校尉录尚书事曹操杀侍中台崇尚书冯硕等【风俗通日金天氏裔孙曰台骀其后氏焉山阳公载记曰台字作壶○刘攽曰注山阳公载记曰案文多一曰字】封卫将军董承为辅国将军【○刘攽曰案文多一为字】伏完等十三人为列侯赠沮儁为农太守庚申迁都许己巳幸曹操营九月太尉杨彪司空张喜罢冬十一月丙戍曹操自为司空行车骑将军事百官总己以听
　　二年春袁术自称天子三月袁绍自为大将军夏五月蝗秋九月汉水溢是嵗饥江淮间民相食袁术杀陈王宠孙策遣使奉贡
　　三年夏四月遣谒者裴茂率中郎将段煨讨李傕夷三族【献帝起居注曰传傕首到许有诏髙悬之也】吕布叛冬十一月盗杀大司马张杨十二月癸酉曹操击吕布于徐州斩之
　　四年春三月袁绍攻公孙瓒于易京获之【公孙瓒频失利乃临易河筑京以自固故号易京其城三重周囘六里今内城中有土京在幽州归义县南尔雅曰絶髙谓之京非人为之防】卫将军董承为车骑将军夏六月袁术死是嵗初置尚书左右仆射武陵女子死十四日复活【续汉志曰女子李娥年六十余死瘗于城中有行人闻冢中有声告家人出之】
　　五年春正月车骑将军董承偏将军王服越骑校尉种辑受宻诏诛曹操事泄壬午曹操杀董承等夷三族秋七月立皇子冯为南阳王壬午南阳王冯薨九月庚午朔日有食之诏三公举至孝二人九卿校尉郡国守相各一人皆上封事靡有所讳曹操与袁绍战于官度【裴松之北征记曰中牟台下临汴水是为官度袁绍曹操垒尚存焉在今郑州中牟县北】绍败走冬十月辛亥有星孛于大梁【大梁酉之分】东海王祗薨是嵗孙防死【为许贡客所射伤】弟权袭其余业【权字仲谋】
　　六年春三月丁夘朔日有食之
　　七年夏五月庚戌袁绍薨于寘国献驯象【驯象谓随人意也】是嵗越嶲男子化为女子
　　八年冬十月己巳公卿初迎冬于北郊【斯礼久废故曰初】总章始复备八佾舞【袁绍纪云迎气北郊始用八佾佾列也谓舞者之行列往因乱废今始备之总章乐官名古之安代乐】初置司直官督中都官【司直秩比二千石武帝元狩五年置掌佐丞相举不法也建武十一年省今复置之】
　　九年秋八月戊寅曹操大破袁尚平冀州自领冀州牧冬十月有星孛于东井十二月赐三公已下金帛各有差自是三年一赐以为常制
　　十年春正月曹操破袁谭于青州斩之【魏书曰操攻谭不克乃自执桴鼔应时破之】夏四月黑山贼张燕率众降【魏志曰燕本姓褚常山真定人也黄巾起燕合聚少年为羣盗万余人博陵人张牛角为主牛角死燕代为主故改姓张燕剽勇军中号曰张飞燕众至百万号曰黒山贼】秋九月赐百官尤贫者金帛各有差十一年春正月有星孛于北斗三月曹操破髙干于幷州获之【典论曰上洛都尉王琰败之追斩其首】秋七月武威太守张猛杀廱州刺史邯郸商【袁宏汉纪曰廱州作凉州也】是嵗立故琅邪王容子熙为琅邪王济北北海阜陵下邳常山甘陵济隂平原八国皆除
　　十二年秋八月曹操大破乌桓于栁城斩其蹋顿【蹋顿匈奴王号栁城县名属辽西郡今营州县】冬十月辛夘有星孛于鹑尾【鹑尾已之分】己巳黄巾贼杀济南王赟【河间孝王五代孙】十一月辽东太守公孙康杀袁尚袁熈
　　十三年春正月司徒赵温免夏六月罢三公官置丞相御史大夫癸巳曹操自为丞相秋七月曹操南征刘表八月丁未光禄勲郗虑为御史大夫【续汉书曰虑字鸿豫山阳髙平人也少受学于郑】壬子曹操杀太中大夫孔融夷其族是月刘表卒少子琮立琮以荆州降操冬十月癸未朔日有食之曹操以舟师伐孙权权将周瑜败之于乌林赤壁十四年冬十月荆州地震
　　十五年春二月乙巳朔日有食之
　　十六年秋九月庚戍曹操与韩遂马超战于渭南遂等大败关西平【曹瞒传曰时娄子伯説操曰今天寒可起沙为城以水灌之可一夜而成公从之比明城立超遂数挑战不利操纵虎骑夹击大破之超遂走凉州】是嵗赵王赦薨
　　十七年夏五月癸未诛卫尉马腾夷三族六月庚寅晦日有食之秋七月洧水颍水溢螟八月马超破凉州杀刺史韦康九月庚戍立皇子熙为济隂王懿为山阳王邈为济北王敦为东海王【山阳公载记曰时许靖在巴郡闻立诸王曰将欲歙之必姑张之将欲夺之必姑与之其孟徳之谓乎】冬十二月星孛于五诸侯【五诸侯星名也】
　　十八年春正月庚寅复禹贡九州【献帝春秋曰时省幽并州以其郡国并于冀州省司隶校尉及凉州以其郡国并为雍州省交州并荆州益州于是有兖豫青徐荆扬冀益雍也九数虽同而禹贡无益州有梁州然梁益亦一地也】夏五月丙申曹操自立为魏公加九锡【案礼含文嘉曰九锡谓一曰车马二曰衣服三曰乐器四曰朱戸五曰纳陛六曰虎贲七百人七曰斧钺八曰弓矢九曰秬鬯】大雨水徙赵王珪为博陵王是嵗嵗星鎭星荧惑俱入太微【是年秋三星逆行入太微守帝座五十日】彭城王和薨十九年夏四月旱五月雨水刘备破刘璋据益州冬十月曹操遣将夏侯渊讨朱建于枹罕获之【枹罕县属金城郡今河州县也魏志曰渊字妙才沛国谯人也】十一月丁卯曹操杀皇后伏氏灭其族及二皇子【山阳公载记曰刘备在蜀闻之遂发丧】
　　二十年春正月甲子立贵人曹氏为皇后赐天下男子爵人一级孝悌力田二级赐诸王侯公卿以下谷各有差秋七月曹操破汉中张鲁降
　　二十一年夏四月甲午曹操自进号魏王五月己亥朔日有食之秋七月匈奴南单于来朝是嵗曹操杀琅邪王熙国除【坐谋欲渡江被诛】
　　二十二年夏六月丞相军师华歆为御史大夫冬有星孛于东北是嵗大疫
　　二十三年春正月甲子少府耿纪丞相司直韦晃起兵诛曹操不克夷三族【三辅决录曰时有京兆金袆字徳伟自以代为汉臣乃发愤与耿纪韦晃欲挟天子以攻魏南援刘备事败夷三族】三月有星孛于东方【杜预注左传云平旦众星皆没而孛星乃见故不言所在之次】
　　二十四年春二月壬子晦日有食之夏五月刘备取汉中秋七月庚子刘备自称汉中王八月汉水溢冬十一月孙权取荆州
　　二十五年春正月庚子魏王曹操薨【魏志曰操字孟徳薨时年六十六】子丕袭位【魏志曰丕字子桓操之太子】二月丁未朔日有食之三月改元延康冬十月乙夘皇帝逊位魏王丕称天子【献帝春秋曰帝时召羣臣卿士告祠髙庙诏太常张音持节奉防玺绶禅位于魏王乃为坛于繁阳故城魏王登坛受皇帝玺绶】奉帝为山阳公【山阳县名属河内郡故城在今懐州修武县西北】邑一万户位在诸侯王上奏事不称臣受诏不拜以天子车服郊祀天地宗庙祖腊皆如汉制都山阳之浊鹿城【浊鹿一名浊城亦名清阳城在今懐州修武县东北】四皇子封王者皆降为列侯明年刘备称帝于蜀孙权亦自王于吴于是天下遂三分矣魏青龙二年三月庚寅山阳公薨自逊位至薨十有四年年五十四諡孝献皇帝八月壬申以汉天子礼仪于禅陵【续汉书曰天子太仆驾四轮辀为賔车大练为屋幙中黄门虎贲各二十人执绋司空择土造穿太史卜日将作作黄肠题凑便房如礼大驾太仆御方相氏黄金四目防熊皮衣朱裳执戈扬楯立乗四马先驱旂长三刃十有二旒曵地画日月升龙书旐曰天子之柩谒者二人立乗六马为次太常跪哭日十五举音止哭昼漏上请发司徒河南尹先引车转太常曰请拜送车着白丝三纠绋长三十丈围七寸六行行五十人公卿以下子弟凡三百人皆素帻委貌冠衣素裳挽校尉三百人皆赤帻不冠持幢幡皆衔枚羽林孤儿巴歈嬥歌者六十人为六列司马八人执铎至陵南羡门司徒跪请就下房都导东园武士奉入房执事下明器太祝进醴献司空将校复土嬥音徒了反帝王纪曰禅陵在浊鹿城西北十里在今懐州修武县北二十五里陵髙二丈周回二百步刘澄之地记云以汉禅魏故以名焉○刘攽曰注太常跪哭日十五举音止案汉志日字作曰在哭字上】置园邑令丞太子早卒孙康立五十一年晋太康六年薨子瑾立四年太康十年薨子秋立二十年永嘉中为胡贼所杀国除
　　论曰传称鼎之为器虽小而重故神之所寳不可夺移【左氏传王孙满曰桀有昬徳鼎迁于商商纣暴虐鼎迁于周徳之休明虽小重也其奸回昬乱虽大轻也故言神之所寳不可夺移】至今负而趋者此亦穷运之归乎【言神器至重被人负而趋走者斯亦穷尽之运归于此时乎言不可复振也庄子曰藏舟于壑藏山于泽谓之固矣然而有力者负之而趋而昧者不知】天厌汉徳久矣山阳其何诛焉【厌倦诛责也汉自和帝以后政教陵迟故言天厌汉徳久矣祸之来也非独山阳公之过其何所诛责乎左传宋子鱼曰天既厌商徳孔子曰于予予何诛○刘攽曰注于予予何诛案今论语下予当作与】
　　赞曰献生不辰身播国屯【辰时也播迁也言献帝生不逢时身旣播迁国又屯难诗曰我生不辰左传曰震荡播越】终我四百永作虞賔【春秋孔演图曰刘四百嵗之际褒汉王辅皇王以期有名不就宋均注曰虽褒族人为汉王以自辅以当有应期名见摄录者故名不就也虞賔谓舜以尧子丹朱为賔虞书曰虞賔在位是也以喻山阳公为魏之賔也】







　　后汉书卷九
　　后汉书卷九考证
　　献帝纪董卓为相国○何焯曰为相国上脱一自字置汉安都防注总统西方○监夲西字讹四从宋夲改南阳王冯薨○监夲脱冯字今从宋夲【臣防汾】按他处王薨皆书名但此句防上立皇子冯为南阳王文虽无冯字亦可
　　斩其蹋顿○何焯曰其字应衍
　　改元延康○监夲延字讹建按建康顺帝年号也从宋本改
　　至今负而趋者○今应作令
　　永作虞賔注虞书○监夲讹作商书今改正




　　后汉书卷九考证
&lt;史部,正史类,后汉书&gt;
　　钦定四库全书
　　后汉书卷十上
　　宋　　宣　　城　　太　　守范　煜撰唐　　章　　懐　　太　　子　　贤注
　　后纪第十上
　　光武郭皇后　光烈隂皇后　明徳马皇后
　　章徳窦皇后　和帝隂皇后　和熹邓皇后
　　夏殷以上后妃之制其文畧矣周礼王者立后【郑注礼记曰后之言后言在夫之后也】三夫人九嫔二十七世妇八十一女御以备内职焉后正位宫闱同体天王夫人坐论妇礼【郑注周礼云夫人之于后犹三公之于王坐而论妇礼也】九嫔掌敎四徳【九嫔比九卿周礼曰九嫔掌妇学之法以敎九御也四徳谓妇徳妇言妇容妇功也】世妇主丧祭賔客【妇服也明其能服事于人也比二十七大夫周礼世妇掌祭祀賔客丧纪之事祭之日涖陈女宫之具凡内羞之物掌吊临于卿大夫之丧】女御序于王之燕寝【御谓进御于王也比八十一元士周礼曰女御叙于王之燕寝以嵗时献功事也】颁官分务各有典司女史彤管记功书过【周礼云女史掌王后之礼书内令凡后之事以礼从也郑注云亦如太史之于王也彤管赤管笔也诗云诒我彤管注云古者后夫人必有女史彤管之法也】居有保阿之训动有环佩之响【列女传曰齐孝公孟姬华氏之女从孝公游车奔姬堕车碎孝公使驷马立车载姬姬泣曰妾闻妃下堂必从傅母保阿进退则鸣玉佩环今立车无軿非敢受命】进贤才以辅佐君子哀窈窕而不淫其色【诗序云闗雎乐得淑女以配君子忧在进贤不滛其色哀窈窕思贤才而无伤善之心毛苌注云窈窕幽闲也】所以能述宣隂化修成内则【周礼内宰职曰以隂礼敎六宫以妇职之法敎九御】闺房肃雍险谒不行也【肃敬也雍和也谒请也言能辅佐君子和顺恭敬不行私谒诗序曰虽则王姬犹执妇道以成肃雍之徳又曰而无险诐私谒之心】故康王晚朝关雎作讽【前书音义曰后夫人鸡鸣佩玉去君所周康王后不然故诗人叹而伤之见鲁诗】宣后晏起姜氏请愆【列女传曰周宣姜后齐侯之女也宣王常夜卧晏起后夫人不出房姜后既出乃脱簮珥待罪于永巷使傅母通言于王曰妾不才淫心见矣至使君王失礼而晏起以见君王乐色忘徳敢请罪惟君王之命王曰寡人之过夫人何辜遂勤政事成中兴之名焉】及周室东迁礼序凋缺【幽王时西夷犬戎兵攻杀幽王于骊山之下太子宜臼立是为平王东迁洛邑以避犬戎政遂微弱】诸侯僭纵轨制无章齐桓有如夫人者六人【左传曰桓公多内宠有如夫人者六人长卫姬少卫姬郑姬葛嬴密姬宋华子也】晋献升戎女为元妃【元妃嫡夫人也史记曰晋献公伐骊戎得骊姬爱幸立以为妃】终于五子作乱【桓公六夫人生六子桓公卒立公子昭于是公子无亏公子元公子潘公子商人公子雍等五公子皆求立公子昭奔宋是作乱也】冢嗣遘屯【冢大也遘遇也屯难也晋献公受骊姬之谮杀太子申生故曰遇屯】爰逮战国风宪逾薄适情任欲顚倒衣裳【上曰衣下曰裳诗曰緑兮衣兮緑衣黄裳郑曰緑衣黑今反以黄为里非其礼制谕妾上僭也】以至破国亡身不可胜数斯固轻礼弛防先色后徳者也秦幷天下多自骄大宫备七国【史记曰始皇破六国写放其宫室作之咸阳北坂上南临渭水殿屋复道周阁相属所得诸侯羙人以充入之并秦为七也】爵列八品【前书曰汉兴因秦之称号正嫡称皇后妾皆称夫人又有羙人良人八子七子长使少使之号】汉兴因循其号而妇制莫厘【厘理】髙祖帷薄不脩【大戴礼曰大臣坐汚秽男女无别者不曰汚秽曰帷薄不脩谓周昌入奏事髙帝拥姬是不脩也】孝文衽席无辨【郑注礼记曰衽卧席也孝文幸慎夫人每与皇后同坐是无辨也】然而选纳尚简饰翫少华自武元之后世增淫费至乃掖庭三千增级十四【媫妤一娙娥二容华三充衣四已上武帝置昭仪五元帝置羙人六良人七七子八八子九长使十少使十一五官十二顺常十三舞涓共和娱灵保休良娣使夜者十四此六宫品秩同为一等】妖幸毁政之符外姻乱邦之迹前史载之详矣及光武中兴斵雕为朴【雕谓刻镂也史记曰汉兴破觚而为圆斵雕而为璞】六宫称号唯皇后贵人【郑注周礼曰皇后正寝一燕寝五是为六宫也夫人已下分居焉】贵人金印紫绶奉不过粟数十斛又置羙人宫人采女三等并无爵秩嵗时赏赐充给而已汉法常因八月筭人【汉仪注曰八月初为筭赋故曰筭人】遣中大夫与掖庭丞及相工于洛阳乡中阅视良家童女年十三以上二十以下姿色端丽合法相者载还后宫择视可否乃用登御所以明愼聘纳详求淑哲明帝聿遵先防宫敎颇脩登建嫔后必先令徳内无出阃之言【阃门限也礼记曰外言不入于阃内言不出于阃也】权无私溺之授可谓矫其敝矣向使因设外戚之禁编著甲令【前书音义曰甲令者前帝第一令也有甲令乙令丙令】改正后妃之制贻厥方来岂不休哉虽御已有度而防闲未笃故孝章以下渐用色授恩隆好合遂忘淄蠧【淄黑也蠧食木虫以谕倾败也】自古虽主幼时艰王家多衅必委成冢宰简求忠贤未有専任妇人断割重器唯秦芊太后始摄政事【芊音亡尔反】故穰侯权重于昭王家富于嬴国【太后昭王母也号宣太后史记曰昭王立年少宣太后自知事以同母弟魏冉为将军任政封为穰侯太后摄政始于此也】汉仍其谬知患莫改东京皇统屡絶权归女主外立者四帝【谓安质桓灵】临朝者六后【章帝窦太后和熹邓太后安思阎太后顺烈梁太后桓思窦太后灵思何太后也】莫不定防帷帟委事父兄贪孩童以久其政抑明贤以专其威【周礼幕人掌帏帟幄幕之事郑注曰帟幄中坐上承尘也殇帝崩邓太后与兄骘等迎立安帝年十三冲帝崩梁太后与兄冀迎立质帝年八嵗质帝崩太后与兄冀迎立桓帝年十五桓帝崩窦太后与父武迎立灵帝年十三】任重道悠利深祸速身犯雾露于云台之上【雾露谓疾病也不可指言死故假雾露以言之灵帝时中常侍曹节矫诏迁太后于云台谢弼上封事曰伏惟皇太后援立明圣幽居空宫如有雾露之疾陛下当何面目以见天下】家婴缧絏于圄犴之下【缧索也絏系也囹圄周狱名也乡亭之狱曰犴音五旦反谓外戚等被诛也】湮灭连踵倾辀继路【踵迹也辀车辕也贾谊曰前车覆后车诫】而赴蹈不息燋烂为期终于陵夷大运沦亡神宝【陵夷犹頽替神寳帝位也】诗书所叹略同一揆故考列行迹以为皇后夲纪虽成败事异而同居正号者并列于篇其以私恩追尊非当时所奉者则随它事附出【谓安帝母左姬及祖母宋贵人之类并见清河孝王传】亲属别事各依列传其余无所见则系之此纪【谓贾贵人虞羙人之类是也】以缵西京外戚云尔【缵继也】
　　郭皇后纪
　　光武郭皇后讳圣通眞定槀人也【槀县名故城在今恒州槀城县西】为郡着姓父昌让田宅财产数百万与异母弟国人义之仕郡功曹娶眞定恭王女号郭主【恭王名普景帝七代孙】生后及子况昌早卒郭主虽王家女而好礼节俭有母仪之徳更始二年春光武击王郎至眞定因纳后有宠及即位以为贵人建武元年生皇子彊帝善况小心谨愼年始十六拜黄门侍郎二年贵人立为皇后彊为皇太子封况緜蛮侯以后弟贵重賔客辐凑况恭谦下士颇得声誉十四年迁城门校尉其后后以宠稍衰数懐怨怼十七年遂废为中山王太后进后中子右翊公辅为中山王以常山郡益中山国徙封况大国为阳安侯【阳安县属汝南郡故城在今豫州朗山县故道国城是也】后从兄竟以骑都尉从征伐有功封为新郪侯官至东海相【新郪县属汝南郡故城在今颍州汝隂县西北郪邱城是也音七私反】竟弟匡为发干侯【发干县属东郡故城在今博州堂邑县西南】官至太中大夫后叔父梁早终无子其壻南阳陈茂以恩泽封南防侯【防音力全反】二十年中山王辅复徙封沛王后为沛太后况迁大鸿胪帝数幸其第防公卿诸侯亲家饮燕赏赐金钱缣帛丰盛莫比京师号况家为金穴二十六年后母郭主薨帝临丧送葬百官大防遣使者迎昌丧柩与主合葬追赠昌阳安侯印绶諡曰思侯二十八年后薨葬于北芒帝怜郭氏诏况子璜尚淯阳公主除璜为郎显宗即位况与帝舅隂识隂就并为特进数授赏赐【○刘攽曰案文授当作受】恩宠俱渥礼待隂郭每事必均永平二年况卒赠赐甚厚帝亲自临丧諡曰节侯子璜嗣元和三年肃宗北廵狩过眞定防诸郭朝见上寿引入倡饮甚欢【说文曰倡乐也声类曰俳】以太牢具上郭主冢赐粟万斛钱五十万永元初璜为长乐少府【长乐少府掌皇太后宫秩二千石居长信宫曰长信少府长乐宫曰长乐少府】子举为侍中兼射声校尉及大将军窦宪被诛举以宪女壻谋逆故父子俱下狱死家属徙合浦【郡名今防州县】宗族为郎吏者悉免官新郪侯竟初为骑将【前书曰车戸骑将属光禄秩比千石】从征伐有功拜东海相永平中卒子嵩嗣嵩卒追坐染楚王英事国废建初二年章帝绍封嵩子勤为伊亭侯勤无子国除发干侯匡官至太中大夫建武三十年卒子勳嗣勲卒子骏嗣永平十三年亦坐楚王英事失国建初三年复封骏为观都侯卒无子国除郭氏侯者凡三人皆絶国
　　论曰物之兴衰情之起伏理有固然矣而崇替去来之甚者必唯宠惑乎当其接牀第承恩色虽险情赘行莫不徳焉【说文曰赘肬也老子曰余食赘行河上公注曰行之无当为赘荘子曰附赘悬肬言丑恶也】及至移意爱析嬿私虽恵心妍状愈献丑焉爱升则天下不足容其髙欢队故九服无所逃其命斯诚志士之所沈溺君人之所抑扬未或违之者也郭后以衰离见贬恚怨成尤而犹恩加别馆增宠党戚至乎东海逡廵去就以礼使后世不见隆薄进退之隙不亦光于古乎
　　隂皇后纪
　　光烈阴皇后讳丽华【諡法曰执徳遵业曰烈东观记有阴子公者生子方方生幼公公生君孟名睦即后之父也今世夲睦作陆】南阳新野人初光武适新野闻后羙心悦之后至长安见执金吾车骑甚盛因叹曰仕宦当作执金吾娶妻当得阴丽华更始元年六月遂纳后于宛当成里时年十九及光武为司隶校尉方西之洛阳令后归新野及邓奉起兵后兄识为之将后随家属徙淯阳止于奉舍光武即位令侍中傅俊迎后与胡阳宁平主诸宫人俱到洛阳以后为贵人【宁平县属淮阳故城在今亳州谷阳县西南】帝以后雅性寛仁欲崇以尊位后固辞以郭氏有子终不肯当故遂立郭皇后建武四年从征彭宠生显宗于元氏九年有盗刼杀后母邓氏及弟防【音欣】帝其伤之乃诏大司空曰吾微贱之时娶于阴氏因将兵征伐遂各别离幸得安全俱脱虎口【荘子曰孔子见盗跖谓栁下恵曰几不免于虎口也】以贵人有母仪之羙宜立为后而固辞弗敢当列于媵妾【尔雅曰媵送也孙炎曰送女曰媵】朕嘉其义让许封诸弟未及爵土而遭患逢祸母子同命愍伤于懐小雅曰将恐将惧惟予与汝将安将乐汝转弃予【谷风之诗】风人之戒可不愼乎其追爵諡贵人父陆为宣恩哀侯弟防为宣义恭侯以弟就嗣哀侯后及尸柩在堂使太中大夫拜授印绶如在国列侯礼魂而有灵嘉其宠荣十七年废皇后郭氏而立贵人制诏三公曰皇后懐执怨怼数违敎令不能抚循它子训长异室宫闱之内若见鹰鹯【尔雅曰宫中小门谓之闱】既无关雎之徳而有吕霍之风岂可托以幼孤恭承明祀今遣大司徒渉【戴渉也】宗正吉持节其上皇后玺绶隂贵人乡里良家归自微贱【公羊传曰妇人谓嫁曰归】自我不见于今三年【诗豳风东山之词也】宜奉宗庙为天下母主者详案旧典时上尊号异常之事非国休福不得上寿称庆后在位恭俭少嗜玩不喜笑谑性仁孝多矜慈七嵗失父虽已数十年言及未甞不流涕帝见常叹息显宗即位尊后为皇太后永平三年冬帝从太后幸章陵置酒旧宅防隂邓故人诸家子孙并受赏赐七年崩在位二十四年年六十合葬原陵明帝性孝爱追慕无已十七年正月当谒原陵夜梦先帝太后如平生欢既寤悲不能寐即案歴明旦日吉遂率百官及故客上陵其日降甘露于陵树帝令百官采取以荐防毕帝从席前伏御牀视太后镜奁中物【奁镜匣也音防】感动悲涕令易脂泽装具左右皆泣莫能仰视焉
　　马皇后纪
　　明徳马皇后讳某【諡法曰中和纯淑曰徳讳某者史失其名下皆类此】伏波将军援之小女也少丧父母兄客卿敏恵早夭母蔺夫人悲伤发疾慌惚后时年十嵗干理家事勅制僮御【干正也广雅曰僮御皆使者也】内外谘禀事同成人初诸家莫知者后闻之咸叹异焉后尝久疾太夫人令筮之筮者曰此女虽有患状而当大贵兆不可言也后又呼相者使占诸女见后大惊曰我必为此女称臣然贵而少子若养他人者得力乃当逾于所生初援征五溪蛮卒于师虎贲中郎将梁松黄门侍郎窦固等因谮之由是家益失埶又数为权贵所侵侮后从兄严不胜忧愤白太夫人絶窦氏婚求进女掖庭乃上书曰臣叔父援孤恩不报【孤负也】而妻子特获恩全戴仰陛下为天为父人情既得不死便欲求福窃闻太子诸王妃匹未备援有三女大者十五次者十四小者十三仪状发肤上中以上【东观记曰明帝马皇后羙发为四起大髻但以发成尚有余绕髻三匝眉不施黛独左眉角小缺补之如粟甞称疾而终身得意】皆孝顺小心婉静有礼【婉顺】愿下相工简其可否如有万一援不朽于黄泉矣又援姑姊妹并为成帝婕妤葬于延陆臣严幸得防恩更生冀因縁先姑当充后宫由是选后入太子宫时年十三奉承隂后傍接同列礼则修备上下安之遂见宠异常居后堂显宗即位以后为贵人时后前母姊女贾氏亦以选入生肃宗帝以后无子命令养之谓曰人未必当自生子但患爱养不至耳后于是尽心抚育劳悴过于所生肃宗亦孝性惇笃恩性夭至母子慈爱始终无纎介之间【纎介犹微细也间隙也】后常以皇嗣未广每懐忧叹荐逹左右若恐不及后宫有进见者每加慰纳若数所宠引辄增隆遇永平三年春有司奏立长秋宫【皇后所居宫也长者久也秋者万物成熟之初也故以名焉请立皇后不敢指言故以宫称之】帝未有所言皇太后曰马贵人徳冠后宫即其人也遂立为皇后先是数日梦有小飞虫无数赴着身又入皮肤中而后飞出既正位宫闱愈自谦肃身长七尺二寸方口羙发能诵易好读春秋楚辞尤善周官董仲舒书【周官周礼也仲舒书玉杯蕃露清明竹林之属也蕃音繁】常衣大练裙不加缘【大练大帛也杜预注左传曰大帛厚缯也太后兄廖上书曰今陛下躬服厚缯是也】朔望诸姬主朝请【汉律春曰朝秋曰请】望见后袍衣疏麤反以为绮縠就视乃笑后辞曰此缯特宜染色故用之耳六宫莫不叹息帝甞幸苑囿离宫后辄以风邪露雾为戒辞意款备多见详择帝幸濯龙中【续汉志曰濯龙园名也近北宫】并召诸才人下邳王已下皆在侧请呼皇后帝笑曰是家志不好乐虽来无欢是以防娱之事希甞从焉十五年帝按地图将封皇子悉半诸国后见而言曰诸子食数县于制不已俭乎帝曰我子岂宜与先帝子等乎嵗给二千万足矣时楚狱连年不断囚相证引坐系者甚众后虑其多滥乗间言及恻然帝感悟之夜起仿偟为思所纳【思后所纳之言】卒多有所降宥时诸将奏事及公卿较议难平者【广雅曰较明也】帝数以试后后辄分解趣理各得其情每于侍执之际辄言及政事多所毗补而未甞以家私干故宠敬日隆始终无衰及帝崩肃宗即位尊后曰皇太后诸贵人当徙居南宫太后感析别之懐各赐王赤绶加安车驷马白越三千端【白越越布】杂帛二千匹黄金十斤自撰显宗起居注削去兄防参医药事帝请曰黄门舅旦夕供养且一年既无褒异又不录勤劳无乃过乎太后曰吾不欲令后世闻先帝数亲后宫之家故不着也建初元年欲封爵诸舅太后不听明年夏大旱言事者以为不封外戚之故有司因此上奏宜依旧典【汉制外戚以恩泽封侯故曰旧典也】太后诏曰凡言事者皆欲媚朕以要福耳昔王氏五侯同日俱封【成帝封太后弟王谭王商王立王根王逢时等同时为闗内侯】其时黄雾四塞不闻澍雨之应又田蚡窦婴宠贵横恣倾覆之祸为世所传【田蚡景帝王皇后同母弟武安侯也为丞相贪骄与淮南王覇上私语后薨武帝曰使武安侯在者族矣窦婴文帝窦皇后从兄子魏其侯也为丞相坐与灌夫朋党弃市也】故先帝防愼舅氏不令在枢机之位【枢机近要之官也春秋运斗枢曰北斗第一天枢第二璇第三机也】诸子之封裁令半楚淮阳诸国常谓我子不当与先帝子等今有司奈何欲以马氏比隂氏乎吾为天下母而身服大练食不求甘左右但着帛布无香薫之饰者欲身率下也以为外亲见之当伤心自勅但笑言太后素好俭前过濯龙门上见外家问起居者车如流水马如游龙仓头衣绿褠领袖正白【褠臂衣今之臂韝以防左右手于事便也】顾视御者不及逺矣故不加谴怒但絶嵗用而已冀以黙愧其心而犹懈怠无忧国忘家之虑知臣莫若君况亲属乎吾岂可上负先帝之防下亏先人之徳重袭西京败亡之祸哉固不许【西京外戚吕禄吕产窦婴上官桀安父子霍禹等皆被诛】帝省诏悲叹复重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎且卫尉年尊两校尉有大病【卫尉太后兄廖两校尉兄防兄光也】如令不讳使臣长抱刻骨之恨宜及吉时不可稽留太后报曰吾反覆念之思令两善岂徒欲获谦谦之名而使帝受不外施之嫌哉【以恩泽封爵外家为外施也】昔窦太后欲封王皇后之兄【窦太后文帝后也王皇后景帝后也兄即王信后封为盖侯】丞相条侯言受髙祖约无军功非刘氏不侯【条侯周亚父也前书曰髙帝与功臣约非刘氏不王非有功不侯不如约天下共击之】今马氏无功于国岂得与隂郭中兴之后等邪常观富贵之家禄位重叠犹再实之木其根必伤【文子曰再实之木根必伤掘臧之家后必殃也】且人所以愿封侯者欲上奉祭祀下求温饱耳今祭祀则受四方之珍衣食则防御府余资斯岂不足而必当得一县乎吾计之孰矣勿有疑也夫至孝之行安亲为上今数遭变异谷价数倍忧惶昼夜不安坐卧而欲先营外封违慈母之拳拳乎【拳拳犹勤勤也音权】吾素刚急有胷中气不可不顺也若隂阳调和边境清静然后行子之志吾但当含饴弄孙【方言曰饴饧也陈楚宋卫之间通语】不能复闗政矣时新平主家御者失火延及北阁后殿太后以为已过起居不欢时当谒原陵自引守备不愼慙见陵园遂不行初太夫人葬起坟微髙太后以为言兄廖等即时减削其外亲有谦素义行者辄假借温言赏以财位如有纤介则先见严恪之色然后加谴其羙车服不轨法度者便絶属籍遣归田里广平钜鹿乐成王车骑朴素无金银之饰帝以白太后太后即赐钱各五百万于是内外从化被服如一诸家惶恐倍于永平时乃置织室蚕于濯龙中【前书有东织西织属少府平帝改名织室】数往观视以为娱乐常与帝旦夕言道政事及敎授诸小王论语经书述叙平生雍和终日四年天下丰稔方垂无事帝遂封三舅廖防光为列侯并辞让愿就关内侯太后闻之曰圣人设敎各有其方知人情性莫能齐也【礼记王制曰凡居人材必因天地寒暖燥湿广谷大川异制人居其间异俗脩其敎不易其俗齐其政不易其宜中国戎夷五方之人皆有性也不可推移】吾少壮时但慕竹帛志不顾命【言少慕古人书名竹帛不顾命之长短】今虽已老而复戒之在得【论语孔子曰少之时戒之在色及其老也戒之在得得贪啬也言弥复吝惜封爵不欲滥封亲戚也】故日夜惕厉思自降损【惕惧也厉危也】居不求安食不念饱冀乗此道不负先帝所以化导兄弟共同斯志欲令瞑目之日无所复恨何意老志复不从哉万年之日长恨矣廖等不得已受封爵而退位归第焉太后其年寝疾不信巫祝小医数敕絶祷祀至六月崩在位二十三年年四十余合葬显节陵
　　贾贵人南阳人建武末选入太子宫中元二年生肃宗而显宗以为贵人帝既为太后所养専以马氏为外家故贵人不登极位贾氏亲族无受宠荣者及太后崩乃防书加贵人王赤绶【续汉书曰诸侯王赤绶也】安车一驷衣巷宫人二百【永巷宫中署名也后改为掖庭永巷宫人即宫婢也】御府杂帛二万匹大司农黄金千斤钱二千万
　　窦皇后纪
　　章徳窦皇后讳某扶风平陵人大司徒融之曾孙也祖穆父勳坐事死事在窦融传勳尚东海恭王彊女泚阳公主后其长女也家既废壊数呼相工问息耗【薛氏韩诗章句曰耗恶也息耗犹言善恶也】见后者皆言当大尊贵非臣妾容貎年六嵗能书亲家皆竒之建初二年后与女弟俱以选例入见长乐宫进止有序风容甚盛肃宗先闻后有才色数以讯诸姬傅【讯问也傅谓傅母】及见雅以为羙马太后亦异焉因入掖庭见于北宫章徳殿后性敏给倾心承接称誉日闻明年遂立为皇后妹为贵人七年追爵諡后父勳为安成思侯【安成县属汝南郡故城在今豫州吴房县东南】后宠幸殊特专固后宫初宋贵人生皇太子庆梁贵人生和帝后既无子并疾忌之数间于帝渐至疎嫌因诬宋贵人挟邪媚道遂自杀废庆为清河王语在庆传梁贵人者梁竦之女也少失母为伯母舞隂长公主所养【长公主光武女梁松尚焉】年十六建初二年亦与中姊俱选入掖庭为贵人四年生和帝后养为己子欲専名外家而忌梁氏八年乃作飞书以陷竦【飞书若今匿名书也】竦坐诛贵人姊妹以忧卒自是宫房惵息【惵惧也音牒周书曰临捕以威而气惵惧也】后爱日隆及帝崩和帝即位尊后为皇太后皇太后临朝尊母泚阳公主为长公主益汤沐邑三千戸兄宪弟笃景并显贵擅威权后遂密谋不轨永元四年发觉被诛九年太后崩未及葬而梁贵人姊嬺【音一计反】上书陈贵人枉殁之状太尉张酺司徒刘方司空张奋上奏依光武黜吕太后故事【中元元年黜吕后不宜配食髙庙】贬太后尊号不宜合葬先帝百官亦多上言者帝手诏曰窦氏虽不遵法度而太后常自减损朕奉事十年深惟大义礼臣子无贬尊上之文恩不忍离义不忍亏案前世上官太后亦无降黜【上官太后昭帝后也父安与燕王谋反诛太后以年少又霍光外孙故不废也】其勿复议于是合葬敬陵在位十八年帝以贵人酷殁敛葬礼阙乃改殡于承光宫上尊諡曰恭懐皇后【諡法曰敬事尊上曰恭慈仁哲行曰懐】追服丧制百官缟素与姊大贵人俱葬西陵仪比敬园【敬园安帝祖母宋贵人之园也】
　　隂皇后纪
　　和帝隂皇后讳某光烈皇后兄执金吾识之曾孙也后少聪慧善书蓺永元四年选入掖庭以先后近属故得为贵人有殊宠八年遂立为皇后自和熹邓后入宫【熹音许其反】爱宠稍衰数有恚恨后外祖母邓朱出入宫掖十四年夏有言后与朱共挟巫蛊道【巫师为蛊故曰巫蛊左传注曰蛊惑也】事发觉帝遂使中常侍张愼与尚书陈褒于掖庭狱杂考案之朱及二子奉毅与后弟轶辅敞辞语相连及以为祠祭祝诅大逆无道奉毅辅考死狱中帝使司徒鲁恭持节赐后防上玺绶迁于桐宫以忧死立七年葬临平亭部【葬于亭部内之地也】父特进纲自杀轶敞及朱家属徙日南比景县宗亲内外昆弟皆免官还田里永初四年邓太后诏赦隂氏徙者归故郡还其资财五百余万
　　邓皇后纪
　　和熹邓皇后讳绥【蔡邕曰諡法有功安人曰熹】太傅禹之孙也父训防羌校尉母隂氏光烈皇后从弟女也后年五嵗太傅夫人爱之自为翦发夫人年髙目防误伤后额忍痛不言左右见者怪而问之后曰非不痛也夫人哀怜为断发难伤老人意故忍之耳六嵗能史书【史书周宣王太史籕所作大篆十五篇也前书曰敎学童之书也】十二通诗论语诸兄每读经传辄下意难问【下意犹出气也】志在典籍不问居家之事母常非之曰汝不习女工以供衣服乃更务学宁当举博士邪后重违母言昼脩妇业暮诵经典家人号曰诸生父训异之事无大小辄与详议永元四年当以选入防训卒后昼夜号泣终三年不食盐菜憔悴毁容亲人不识之后甞梦扪天【扪摸也】荡荡正青若有钟乳状乃仰嗽饮之以讯诸占梦言尧梦攀天而上汤梦及天而咶之【咶音是】斯皆圣王之前占吉不可言又相者见后惊曰此成汤之法也【续汉书曰相者待诏相工苏文曰此成汤之骨法】家人窃喜而不敢宣后叔父陔言常闻活千人者子孙有封兄训为谒者使脩石臼河嵗活数千人天道可信家必福初太傅禹叹曰吾将百万之众未尝妄杀一人其后世必有兴者七年后复与诸家子俱选入宫后长七尺二寸姿颜姝丽【姝羙色也诗曰彼姝者子】絶异于众左右皆惊八年冬入掖庭为贵人时年十六恭肃小心动有法度承事隂后夙夜战兢接抚同列常克己以下之虽宫人隶役皆加恩借帝深嘉焉及后有疾特令后母兄弟入视医药不限以日数后言于帝曰宫禁至重而使外舎久在内省【外舎外家】上令陛下有幸私之讥下使贱妾获不知足之谤上下交损诚不愿也帝曰人皆以数入为荣贵人反以为忧深自抑损诚难及也每有防防诸姬贵人竞自脩整簪珥光采袿裳鲜明【説文簪笄也珥瑱也以玉充耳释名曰妇人上服曰袿】而后独着素装服无饰其衣有与隂后同色者即时解易若并时进见则不敢正坐离立行则偻身自卑【离并也礼记曰离坐离立无往参焉】帝每有所问常逡廵后对不敢先隂后言帝知后劳心曲体叹曰脩徳之劳乃如是乎后隂后渐疎每当御见辄辞以疾时帝数失皇子后忧继嗣不广数选进才人以博帝意隂后见后徳称日盛不知所为遂造祝诅欲以为害帝尝寝病危甚隂后宻言我得意不令邓氏复有遗类后闻乃对左右流涕言曰我竭诚尽心以事皇后竟不为所祐而当获罪于天妇人虽无从死之义然周公身请武王之命【武王有疾周公为之请命于太王王季文王曰若尔三王有丕子之责于天以旦代某之身也】越姬心誓必死之分【越姬楚昭王之姬越王句践女也昭王防游越姬从谓姬曰乐乎对曰乐则乐矣而不可久也王曰愿与子生死若此姬曰君王乐游要妾以死不敢闻命后王病有赤云夹日如飞鸟王问周太史史曰是害王身请移于将相王曰将相于孤犹股肱也不听姬曰大哉君王之徳妾请从王死矣昔日游乐是以不敢听命今君王复礼国人为君王死何况妾乎妾愿先驱狐狸于地下昔日口虽不言心许之矣妾闻信者不负其心遂自杀故曰心誓事见列女传也】上以报帝之恩中以解宗族之祸下不令隂氏有人豕之讥【髙帝爱幸戚夫人帝崩吕太后断夫人手足去眼薫耳使居鞠室中名曰人彘也】即欲饮药宫人赵玉者固禁之因诈言属有使来上疾已愈后信以为然乃止明日帝果瘳十四年夏隂后以巫蛊事废后请救不能得帝便属意焉后愈称笃疾深自闭絶防有司奏建长秋宫帝曰皇后之尊与朕同体承宗庙母天下岂易哉唯邓贵人徳冠后庭乃可当之至冬立为皇后辞让者三然后即位手书表谢深陈徳薄不足以充小君之选是时方国贡献竞求珍丽之物自后即位悉令禁絶嵗时但供纸墨而已帝每欲官爵邓氏后辄哀请谦让故兄隲终帝世不过虎贲中郎元兴元年帝崩长子平原王有疾而诸皇子夭殁前后十数后生者辄隐秘养于人间殇帝生始百日后乃迎立之尊后为皇太后太后临朝和帝葬后宫人并归园太后赐周冯贵人防曰朕与贵人托配后庭共欢等列十有余年不获福祐先帝早弃天下孤心焭焭【焭焭孤特之貌也诗曰焭焭在疚】靡所瞻仰夙夜永懐感怆发中今当以旧典分归外园惨结増叹燕燕之诗曷能喻焉【诗鄁鄘序曰卫荘姜送归妾也其诗曰燕燕于飞差池其羽之子于归逺送于野瞻望不及泣涕如雨】其赐贵人王青盖车采饰辂骖马各一驷黄金三十斤杂帛三千匹白越四千端又赐冯贵人王赤绶以未有步摇环佩加赐各一具【周礼王后首服为副所以副首为饰若今步摇也释名曰皇后首副其上有垂珠步则摇也】是时新遭大忧法禁未设宫中亡大珠一箧太后念欲考问必有不辜乃亲阅宫人观察颜色即时首服又和帝幸人吉成御者共枉吉成以巫蛊事遂下掖庭考讯辞证明白太后以先帝左右待之有恩平日尚无恶言今反若此不合人情更自呼见实覈果御者所为莫不叹服以为圣明常以鬼神难徴滛祀无福乃诏有司罢诸祠官不合典礼者又诏赦除建武以来诸犯妖恶及马窦家属所被禁锢者皆复之为平人减太官导官尚方内者服御珍膳靡丽难成之物【汉官仪曰太官主膳羞也前书音义曰导官主导择米以供祭祀尚方掌工作刀劒诸物及刻玉为器汉官仪曰内者主帷帐并署名也】自非供陵庙稻粱米不得导择朝夕一肉饭而已旧太官汤官经用嵗且二万万【经常也】太后勅止曰杀省珍费自是裁数千万及郡国所贡皆减其过半悉斥卖上林鹰犬其蜀汉扣器九带佩刀并不复调【蜀蜀郡也汉广汉郡也二郡主作供进之器元帝时贡禹上书蜀广汉主金银器各用五百万是也扣音口以金银缘器也】止画工三十九种又御府尚方织室锦绣冰纨绮縠金银珠玉犀象瑇瑁雕镂翫弄之物皆絶不作离宫别馆储峙米糒薪炭悉令省之【储峙犹蓄积也糒干饭也】又诏诸园贵人其宫人有宗室同族若羸老不任使者令园监实覈上名自御北宫增喜观阅问之恣其去留即日免遣者五六百人及殇帝崩太后定防立安帝犹临朝政以连遭大忧百姓苦役【大忧谓和帝殇帝崩】殇帝康陵方中秘藏【方中陵中也冡藏之中故言秘也】及诸工作事事减约十分居一诏告司隶校尉河南尹南阳太守曰每览前代外戚賔客假借威权轻薄詷【言忽遽也音七洞反詷音洞】至有浊乱奉公为人患苦咎在执法怠懈不辄行其罸故也今车骑将军隲等虽懐敬顺之志而宗门广大姻戚不少賔客奸猾多干禁宪【干犯也】其明加检勅勿相容防自是亲属犯罪无所假贷太后愍隂氏之罪废赦其徙者归乡勅还资财五百余万永初元年爵号太夫人为新野君万户供汤沐邑【汤沐者取其赋税以供汤沐之具也】二年夏京师旱亲幸洛阳寺录寃狱有囚实不杀人而被考自诬羸困舆见畏吏不敢言将去举头若欲自诉太后察视觉之即呼还问状具得枉实即时收洛阳令下狱抵罪行未还宫澍雨大降三年秋太后体不安左右忧惶祷请祝辞愿得代命太后闻之即谴怒窃勅掖庭令以下但使谢过祈福不得妄生不祥之言旧事嵗终当飨遣卫士【旧事卫士得代归者上亲飨焉前书盖寛饶传曰歳尽当代上临飨罢卫卒是也】大傩逐疫【礼记月令有大傩旁磔土牛以送寒气郑注云傩隂气也此月之中日歴虚危有坟墓四星之气为厉鬼随彊隂出以害人故傩却之也】太后以隂阳不和军旅数兴诏飨防勿设戯作乐减逐疫侲子之半【侲子逐疫之人也音振薛综注西京赋云侲之言善也善童幼子也续汉书曰大傩选中黄门子弟年十嵗以上十二以下百二十人为侲子皆赤帻皂制执大鞉】悉罢象槖驼之属丰年复故太后自入宫掖从曹大家受经书兼天文筭数昼省王政夜则诵读而患其谬误惧垂典章乃博选诸儒刘珍等及博士议郎四府掾史五十余人诣东观雠校传记【雠对也】事毕奏御赐葛布各有差又诏中官近臣于东观受读经传以敎授宫人左右习诵朝夕济济及新野君薨太后自侍疾病至乎终尽忧哀毁损事加于常赠以长公主赤绶东园秘器玉衣绣衾【东园署名属少府主作凶器故言秘也】又赐布三万匹钱三千万骘等遂固让钱布不受使司空持节防丧事仪比东海恭王諡曰敬君太后谅闇既终【谅闇居丧之庐也或为谅隂谅信也隂黙也言居忧信黙不言】久旱太后比三日幸洛阳录囚徒理出死罪三十六人耏罪八十人其余减罪死右趾以下至司宼七年正月初入太庙斋七日赐公卿百僚各有差庚戌谒宗庙率命妇羣妾相礼仪【相助也仪礼曰命夫者男子之为大夫也命妇者大夫之妻也】与皇帝交献亲荐成礼而还【周礼宗庙祭之日旦王服衮冕而入立于阼后服副袆从王而入王以圭瓉酌郁鬯以献尸次后以璋瓉酌郁鬯以献尸此谓交献也卒事凡九献焉】因下诏曰凡供荐新味多非其节或郁养强孰或穿掘萌芽味无所至而夭折生长岂所以顺时育物乎传曰非其时不食【论语曰不时不食言非其时物则不食之前书召信臣曰不时之物有伤于人不宜以奉供养】自今当奉祠陵庙及给御者皆须时乃上凡所省二十三种自太后临朝水旱十载四夷外侵盗贼内起每闻人饥或逹旦不寐而躬自减彻以救灾阸故天下复平嵗还丰穰元初五年平望侯刘毅【平望县属北海郡今青州北海县西北平望台是也一名望海台也】以太后多徳政欲令早有注纪上书安帝曰臣闻易载羲农而皇徳着【易系辞曰古者庖牺氏之王天下仰观象于天俯观法于地于是始画八卦以通神明之徳以类万物之情庖羲氏没神农氏作斵木为耜揉木为耒耒耜之利以敎天下伏羲神农为三皇故言皇徳也】书述唐虞而帝道崇故虽圣眀必书功于竹帛流音于管弦【竹谓简册帛谓缣素黄帝以下六代乐音所以章显功徳是流音于管弦】伏惟皇太后膺大圣之姿体乾坤之徳【易曰圣人与天地合其徳】齐踪虞妃比迹任姒【虞妃即舜妻娥皇女英也任文王母姒武王母也】孝悌慈仁允恭节约杜絶奢盈之源防抑逸欲之兆正位内朝流化四海【易家人卦曰女正位乎内正家而天下定矣礼记曰东夷西戎南蛮北狄谓之四海】及元兴延平之际国无储副仰观乾象参之人誉援立陛下为天下主永安汉室绥静四海又遭水潦东州饥荒【延平元年安帝初即位六州大水永初元年禀司隶兖豫徐冀并六州贫人也】垂恩元元冠盖交路菲薄衣食躬率羣下损膳解骖以赡黎苖【广雅曰苖众也】恻隐之恩犹视赤子【隐痛也尚书曰若保赤子惟人其康乂也】克己引愆显扬仄陋崇晏晏之政【尚书考灵耀曰文基晏晏】敷在寛之敎【敷布也尚书曰五敎在寛】兴灭国继絶世录功臣复宗室追还徙人蠲除禁锢政非恵和不图于心制非旧典不访于朝徳洋溢【洋溢言多】充塞宇宙洪泽丰沛漫衍八方华夏乐化戎狄混幷丕功着于大汉硕恵加于生人巍巍之业可闻而不可及荡荡之勲可诵而不可名古之帝王左右置史【礼记玉藻曰动则左史书之言则右史书之】汉之旧典世有注纪夫道有夷崇治有进退若善政不述细异辄书是为尧汤负洪水大旱之责而无咸熈假天之羙【咸皆也熙广也尚书曰庶绩咸熙言尧之朝政众功皆广假音格至也尚书曰祐我烈祖格于皇天言伊尹佐汤功至于天也尧洪水九载汤大旱七年】髙宗成王有雉雊迅风之变而无中兴康宁之功也【髙宗殷王也祖乙之子名武丁当祭成汤有飞雉升鼎耳而雊髙宗修徳殷道中兴成王疑周公乃有雷电大风之变成王改过几刑措也】上考诗书有虞二妃周室三母【尚书曰厘降二女于妫妠嫔于虞三母谓后稷母姜嫄文王母太任武王母太姒也诗大雅曰厥初生民时维姜嫄又曰太任有身生此文王又曰太姒嗣徽音则百斯男也】修行佐徳【诗云既有烈考亦有文母是佐徳也○刘攽曰注案今诗皆作右字右有音耳不当作有也】思不逾阈【阈门限也左传曰妇人送迎不出门见兄弟不逾阈】未有内遭家难外遇灾害覧总大麓经营天物【麓录也言大录万机之政书曰纳于大麓又曰暴殄天物也】功徳巍巍若兹者也宜令史官着长乐宫注圣徳颂以敷宣景燿勒勳金石县之日月【易曰县象着明莫大乎日月】摅之罔极以崇陛下烝烝之孝帝从之【广雅曰摅舒也孔安国注尚书曰烝烝犹进进也】六年太后诏征和帝弟济北河间王子男女年五嵗以上四十余人又邓氏近亲子孙三十余人并为开邸第【仓颉篇曰邸舎也】敎学经书躬自监试尚幼者使置师保朝夕入宫抚循诏导恩爱甚渥【诏告也】乃诏从兄河南尹豹越骑校尉康等曰吾所以引纳羣子置之学官者实以方今承百王之敝时俗浅薄巧伪滋生五经衰缺不有化导将遂陵迟故欲襃崇圣道以匡失俗传不云乎饱食终日无所用心难矣哉【论语孔子言也言人终日饱食不措心于道义难矣哉言终无逺大也】今末世贵戚食禄之家温衣羙饭乗坚驱良【坚谓好车良谓善马也墨子曰圣王为衣服之法坚车良马不知贵也】而面墙术学不识臧否【尚书曰弗学靣墙也】斯故祸败所从来也永平中四姓小侯皆令入学【小侯解见明纪】所以矫俗厉薄反之忠孝先公既以武功书之竹帛兼以文徳敎化子孙【先公谓邓禹禹有子十三人各使守一蓺故曰文徳也】故能束脩不触罗网【言能自约束脩整也】诚令儿曹上述祖考休烈下念诏书本意则足矣其勉之哉康以太后久临朝政心懐畏惧托病不朝太后使内人问之时宫婢出入多能有所毁誉其耆宿者皆称中大人所使者乃康家先婢亦自通中大人康闻诟之曰汝我家出尔敢尔邪婢怒还説康诈疾而言不逊太后遂免康官遣归国絶属籍永寜二年二月寝病渐笃乃乘辇于前殿见侍中尚书因北至太子新所缮宫还大赦天下赐诸园贵人王主羣僚钱布各有差诏曰朕以无徳托母天下而薄祐不天早离大忧延平之际海内无主元元戹运危于累卵【説苑曰晋灵公骄奢造九层之台国困人贫耻功不成令曰左右谏者斩也孙息求见公曰谏邪息曰不敢臣能累十二博棊加九鸡子其上公曰危哉息曰复有危于此者公为九层之台男女不得耕织社稷一灭君何所望君曰寡人之过乃壊台焉】勤勤苦心不敢以万乘为乐上欲不欺天愧先帝下不违人负宿心诚在济度百姓以安刘氏自谓感彻天地当蒙福祚而丧祸内外伤痛不絶【内外谓新野君薨及和殇二帝崩也】顷以废病沈滞久不侍祠自力上原陵加欬逆唾血遂至不解存亡大分无可奈何公卿百官其勉尽忠恪以辅朝廷三月崩在位二十年年四十一合葬顺陵
　　论曰邓后称制终身号令自出术谢前政之良身阙明辟之义【前政谓周公也辟君也尚书曰朕复子明辟言周公摄位复还成王今太后不还故曰阙也】至使嗣主侧目敛衽于虚器【器谓神器谕帝位也】直生懐懑悬书于象魏【象魏阙也直生杜根等上书请太后还政】借之仪者殆其惑哉【借犹假也殆近也言太后不还政于安帝近可惑也】然而建光之后王柄有归【太后建光之中崩归政安帝】遂乃名贤戮辱便孽党进【帝宠用乳母王圣及其女伯荣出入宫掖通传奸赂太尉杨震及邓隲等皆被中官谮诛也】衰斁之来兹焉有徴【斁败也安帝临政衰败逾甚故曰有徴也】故知持权引谤所幸者非己焦心防患自强者唯国【言执持朝权以招众谤者所幸不为己身唯忧国也】是以班母一説阖门辞事【太后兄大将军骘以母忧上书乞身太后不许以问班昭乃许之语见昭传也】爱侄微愆髠剔谢罪【太后兄骘子凤受遗事泄骘遂髠妻及凤以谢天下语见骘传】将杜根逢诛未値其诚乎【诚信也言未为太后所信】但蹊田之牛夺之己甚【左传申叔时曰牵牛以蹊人之田而夺之牛牵牛以蹊者信有罪矣而夺之牛罸己重矣此喻杜根上书虽曰有罪太后杀之爲过甚也】
  </div>
  <div class="pagination">
   <a href="后汉书四库_page12.html">
    上一页
   </a>
   <span>
    ...
   </span>
   <a href="后汉书四库_page8.html">
    8
   </a>
   <a href="后汉书四库_page9.html">
    9
   </a>
   <a href="后汉书四库_page10.html">
    10
   </a>
   <a href="后汉书四库_page11.html">
    11
   </a>
   <a href="后汉书四库_page12.html">
    12
   </a>
   <span class="current-page">
    13
   </span>
   <a href="后汉书四库_page14.html">
    14
   </a>
   <a href="后汉书四库_page15.html">
    15
   </a>
   <a href="后汉书四库_page16.html">
    16
   </a>
   <a href="后汉书四库_page17.html">
    17
   </a>
   <a href="后汉书四库_page18.html">
    18
   </a>
   <span>
    ...
   </span>
   <a href="后汉书四库_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
