<!DOCTYPE html>
<html>
<head>
    <meta charset="UTF-8">
    <title>史记集解 - 第 18 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解 - 第 18 页/共 27 页</h1>
    <div class="content">
　　史记集解卷七十
　　钦定四库全书
　　史记集解卷七十一
　　宋　裴骃　撰
　　史记七十一
　　樗里子甘茂列传第十一
　　樗里子者名疾秦惠王之弟也与恵王异母母韩女也樗里子滑稽多智秦人号曰智囊秦恵王八年爵樗里子右更使将而伐曲沃尽出其人取其城地入秦秦惠王二十五年使樗里子为将伐赵虏赵将军庄豹拔蔺明年助魏章攻楚败楚将屈丐取汉中地秦封樗里子号为严君秦惠王卒太子武王立逐张仪魏章而以樗里子甘茂为左右丞相秦使甘茂攻韩拔宜阳使樗里子以车百乗入周周以卒迎之意甚敬楚王怒让周以其重秦客游腾为周説楚王曰智伯之伐仇犹遗之广车因随之以兵仇犹遂亡何则无备故也齐桓公伐蔡号曰诛楚其实袭蔡今秦虎狼之国使樗里子以车百乗入周周以仇犹蔡观焉故使长防居前强弩在后名曰卫疾而实囚之且夫周岂能无忧其社稷哉恐一旦亡国以忧大王楚王乃悦秦武王卒昭王立樗里子又益尊重昭王元年樗里子将伐蒲蒲守恐请胡衍胡衍为蒲谓樗里子曰公之攻蒲为秦乎为魏乎为魏则善矣为秦则不为赖矣夫卫之所以为卫者以蒲也今伐蒲入于魏卫必折而从之魏亡西河之外而无以取者兵弱也今并卫于魏魏必强魏强之日西河之外必危矣且秦王将观公之事害秦而利魏王必罪公樗里子曰奈何胡衍曰公释蒲勿攻臣试为公入言之以徳卫君樗里子曰善胡衍入蒲谓其守曰樗里子知蒲之病矣其言曰必拔蒲衍能令释蒲勿攻蒲守恐因再拜曰愿以请因効金三百斤曰秦兵茍退请必言子于卫君使子为南面故胡衍受金于蒲以自贵于衞于是遂解蒲而去还击皮氏皮氏未防又去昭王七年樗里子卒塟于渭南章台之东曰后百是当有天子之宫夹我墓樗里子疾室在于昭王庙西渭南隂乡樗里故俗谓之樗里子至汉兴长乐宫在其东未央宫在其西武库正直其墓秦人谚曰力则任鄙智则樗里
　　甘茂者下蔡人也事下蔡史举先生学百家之説因张仪樗里子而求见秦惠王王见而説之使将而佐魏章略定汉中地惠王卒武王立张仪魏章去东之魏蜀侯煇相壮反秦使甘茂定蜀还而以甘茂为左丞相以樗里子为右丞相秦武王三年谓甘茂曰寡人欲容车通三川以窥周室而寡人死不朽矣甘茂曰请之魏约以伐韩而令向夀辅行甘茂至谓向夀曰子归言之于王曰魏聴臣矣然愿王勿伐事成尽以为子功向夀归以告王王迎甘茂于息壤甘茂至王问其故对曰宜阳大县也上党南阳积之久矣名曰县其实郡也今王倍数险行千里攻之难昔曾参之处费【音秘】鲁人有与曾参同姓名者杀人人告其母曰曾参杀人其母织自若也顷之一人又告之曰曾参杀人其母尚织自若也顷又一人告之曰曾参杀人其母投杼下机逾墙而走夫以曾参之贤与其母信之也三人疑之其母惧焉今臣之贤不若曾参王之信臣又不如曾参之母信曾参也疑臣者非特三人臣恐大王之投杼也始张仪西并巴蜀之地北开西河之外南取上庸天下不以多张子而以贤先王魏文侯令乐羊将而攻中山三年而拔之乐羊返而论功文侯示之谤书一箧乐羊再拜稽首曰此非臣之功也主君之力也今臣羇旅之臣也樗里子公孙奭二人者挟韩而议之王必聴之是王欺魏王而臣受公仲侈【徐广曰一作冯】之怨也王曰寡人不聴也请与子盟卒使丞相甘茂将兵伐宜阳五月而不拔樗里子公孙奭果争之武王召甘茂欲罢兵甘茂曰息壤在彼王曰有之因大悉起兵使甘茂击之斩首六万遂拔宜阳韩襄王使公仲侈入谢与秦平武王竟至周而卒于周其弟立为昭王王母宣太后楚女也楚懐王怨前秦败楚于丹阳而韩不救乃以兵围韩雍氏韩使公仲侈告急于秦秦昭王新立太后楚人不肯救公仲因甘茂茂为韩言于秦昭王曰公仲方有得秦救故敢扞楚也今雍氏围秦师不下殽公仲且仰首而不朝公叔且以国南合于楚楚韩为一魏氏不敢不聴然则伐秦之形成矣不识坐而待伐孰与伐人之利秦王曰善乃下师于殽以救韩楚兵去秦使向夀平宜阳而使樗里子甘茂伐魏皮氏向夀者宣太后外族也而与昭王少相长故任用向夀如楚【徐广曰如一作和】楚闻秦之贵向夀而厚事向夀向夀为秦守宜阳将以伐韩韩公仲使苏代谓向夀曰禽困覆车【譬禽兽得困急犹能抵触倾覆人车】公破韩辱公仲公仲收国复事秦自以为必可以封今公与楚解口地封小令尹以杜阳秦楚合复攻韩韩必亡韩亡公仲且躬率其私徒以阏【音乌曷反】于秦愿公熟虑之也向夀曰吾合秦楚非以当韩也子为夀谒之公仲曰秦韩之交可合也苏代对曰愿有谒于公人曰贵其所以贵者贵王之爱习公也不如公孙奭其智能公也不如甘茂今二人者皆不得亲于秦事而公独与王主防于国者何彼有以失之也公孙奭党于韩而甘茂党于魏故王不信也今秦楚争强而公党于楚是与公孙奭甘茂同道也公何以异之人皆言楚之善变也而公必亡之是自为责也公不如与王谋其变也善韩以备楚如此则无患矣韩氏必先以国从公孙奭而后委国于甘茂韩公之雠也今公言善韩以备楚是外举不辟讐也向夀曰然吾甚欲韩合对曰甘茂许公仲以武遂【徐广曰秦昭王元年予韩武遂】反宜阳之民今公徒收之甚难向夀曰然则奈何武遂终不可得也对曰公奚不以秦为韩求颍川于楚此韩之寄地也公求而得之是令行于楚而以其地徳韩也公求而不得是韩楚之怨不解【音已买反】而交走秦也秦楚争强而公徐过楚【徐广曰过一作适】以收韩此利于秦向夀曰奈何对曰此善事也甘茂欲以魏取齐公孙奭欲以韩取齐今公取宜阳以为功收楚韩以安之而诛齐魏之罪是以公孙奭甘茂无事也甘茂竟言秦昭王以武遂复归之韩向夀公孙奭争之不能得向夀公孙奭由此怨谗甘茂茂惧辍伐魏蒲阪亡去【徐广曰昭王元年击魏皮氏未拔去】樗里子与魏讲罢兵甘茂之亡秦奔齐逢苏代代为齐使于秦甘茂曰臣得罪于秦惧而遯逃无所容迹臣闻贫人女与富人女防绩贫人女曰我无以买烛而子之烛光幸有余子可分我余光无损子明而得一斯便焉今臣困而君方使秦而当路矣茂之妻子在焉愿君以余光振之苏代许诺遂致使于秦已因説秦王曰甘茂非常士也其居于秦累世重矣自殽塞及至鬼谷【徐广曰在阳城】其地形险易皆明知之彼以齐约韩魏反以图秦非秦之利也秦王曰然则奈何苏代曰王不若重其防厚其禄以迎之使彼来则置之谷终身勿出秦王曰善即赐之上卿以相印迎之于齐甘茂不往苏代谓齐湣王曰夫甘茂贤人也今秦赐之上卿以相印迎之甘茂徳王之赐好为王臣故辞而不往今王何以礼之齐王曰善即位之上卿而处之秦因复甘茂之家以市于齐齐使甘茂于楚楚懐王新与秦合婚而驩【徐广曰昭王二年时迎妇于楚】而秦闻甘茂在楚使人谓楚王曰愿送甘茂于秦楚王问于范蜎【徐广曰一作蠉】曰寡人欲置相于秦孰可对曰臣不足以识之楚王曰寡人欲相甘茂可乎对曰不可夫史举下蔡之监门也大不为事君小不为家室以茍贱不防闻于世甘茂事之顺焉故惠王之明武王之察张仪之辩而甘茂事之取十官而无罪茂诚贤者也然不可相于秦夫秦之有贤相非楚国之利也且王前尝用召滑于越【徐广曰滑一作防】而内行章义之难【徐广曰一云内可章昧之难】越国乱故楚南塞厉门【徐广曰一作濑胡】而郡江东计王之功所以能如此者越国乱而楚治也今王知用诸越而忘用诸秦臣以王为钜过矣然则王若欲置相于秦则莫若向夀者可夫向夀之于秦王亲也少与之同衣长与之同车以聴事王必相向夀于秦则楚国之利也于是使使请秦相向夀于秦秦卒相向夀而甘茂竟不得获入秦卒于魏甘茂有孙曰甘罗
　　甘罗者甘茂孙也茂既死后甘罗年十二事秦相文信侯吕不韦秦始皇帝使刚成君蔡泽于燕三年而燕王喜使太子丹入质于秦秦使张唐往相燕欲与燕共伐赵以广河间之地张唐谓文信侯曰臣尝为秦昭王伐赵赵怨臣曰得唐者与百里之地今之燕必经赵臣不可以行文信侯不快未有以强也甘罗曰君侯何不快之甚也文信侯曰吾令刚成君蔡泽事燕三年燕太子丹已入质矣吾自请张卿相燕而不肯行甘罗曰臣请行之文信侯叱曰去我身自请之而不肯汝焉能行之甘罗曰夫项槖生七岁为孔子师今臣生十二岁于兹矣君其试臣何遽叱乎于是甘罗见张卿曰卿之功孰与武安君卿曰武安君南挫强楚北威燕赵战胜攻取破城堕邑不知其数臣之功不如也甘罗曰应侯之用于秦也孰与文信侯専张卿曰应侯不如文信侯专甘罗曰卿明知其不如文信侯专与曰知之甘罗曰应侯欲攻赵武安君难之去咸阳七里而立死于杜邮今文信侯自请卿相燕而不肯行臣不知卿所死处矣张唐曰请因孺子行令装治行行有日甘罗谓文信侯曰借臣车五乗请为张唐先报赵文信侯乃入言之于始皇曰昔甘茂之孙甘罗年少耳然名家之子孙诸侯皆闻之今者张唐欲称疾不肯行甘罗説而行之今愿先报赵请许遣之始皇召见使甘罗于赵赵襄王郊迎甘罗甘罗説赵王曰王闻燕太子丹入质秦欤曰闻之曰闻张唐相燕欤曰闻之燕太子丹入秦者燕不欺秦也张唐相燕者秦不欺燕也燕秦不相欺者伐赵危矣燕秦不相欺无异故欲攻赵而广河间王不如赍臣五城以广河间请归燕太子与彊赵攻弱燕赵王立自割五城以广河间秦归燕太子赵攻燕得上谷三十城令秦有十一甘罗还报秦乃封甘罗以为上卿复以始甘茂田宅赐之
　　太史公曰樗里子以骨肉重固其理而秦人称其智故颇采焉甘茂起下蔡闾阎显名诸侯重强齐楚【徐广曰恐或疑此当云见重强齐误脱一字】甘罗年少然出一竒计声称后世虽非笃行之君子然亦战国之策士也方秦之强时天下尤趋谋诈哉













　　史记集解卷七十一
　　钦定四库全书
　　史记集解卷七十二
　　宋　裴骃　撰
　　史记七十二
　　穰侯列传第十二
　　穰侯魏冉者秦昭王母宣太后弟也其先楚人姓芈氏秦武王卒无子立其弟为昭王昭王母故号为芊八子及昭王即位芈八子号为宣太后宣太后非武王母武王母号曰惠文后先武王死宣太后二弟其异父长弟曰穰侯姓魏氏名冉同父弟曰芊戌为华阳君而昭王同母弟曰髙陵君泾阳君而魏冉最贤自惠王武王时任职用事武王卒诸弟争立惟魏冉力为能立昭王昭王即位以冉为将军卫咸阳诛季君之乱而逐武王后出之魏昭王诸兄弟不善者皆灭之威振秦国昭王少宣太后自治任魏冉为政昭王七年樗里子死而使泾阳君质于齐赵人楼缓来相秦赵不利乃使仇液之秦请以魏冉为秦相仇液将行其客宋公谓液曰秦不听公楼缓必怨公公不若谓缓曰请为公毋急秦秦王见赵请相魏冉之不急且不听公公言而事不成以徳楼子事成魏冉故徳公矣于是仇液从之而秦果免楼缓而魏冉相秦欲诛吕礼礼出奔齐昭王十四年魏冉举白起使代向夀将而攻韩魏败之伊阙斩首二十四万虏魏将公孙喜明年又取楚之宛叶魏冉谢病免相以客卿夀烛为相其明年烛免复相冉乃封魏冉于穰复益封陶号曰穰侯穰侯封四歳为秦将攻魏魏献河东方四百里拔魏之河内取城大小六十余昭王十九年秦称西帝齐称东帝月余吕礼来而齐秦各复归帝为王魏冉复相秦六歳而免免二歳复相秦四歳而使白起拔楚之郢秦置南郡乃封白起为武安君白起者穰侯之所任举也相善于是穰侯之富富于王室昭王三十二年穰侯为相国将兵攻魏走芒卯入北宅遂围大梁梁大夫须贾说穰侯曰臣闻魏之长吏谓魏王曰昔梁惠王伐赵战胜三梁【徐广曰田宅世家云魏伐赵赵不利战于南梁】拔邯郸赵氏不割而邯郸复归齐人攻衞拔故国杀子良衞人不割而故地复反衞赵之所以国全兵劲而地不并于诸侯者以其能忍难而重出地也宋中山数伐割地而国随以亡臣以为衞赵可法而宋中山可为戒也秦贪戾之国也而毋亲蚕食魏氏又尽晋国战胜防子【徐广曰韩将防鸢】割八县地未毕入兵复出矣夫秦何厌之有哉今又走芒卯入北宅此非敢攻梁也且刼王以求多割地王必勿聴也今王背楚赵而讲秦楚赵怒而去王与王争事秦秦必受之秦挟楚赵之兵以复攻梁则国求无亡不可得也愿王之必无讲也王若欲讲少割而有质不然必见欺此臣之所闻于魏也愿君王之以是虑事也周书曰惟命不于常此言幸之不可数也夫战胜防子割八县此非兵力之精也又非计之上也天幸为多矣今又走芒卯入北宅以攻大梁是以天幸自为常也智者不然臣闻魏氏悉其百县胜甲以上戍大梁臣以为不下三十万以三十万之众守梁七仞之城【尔雅曰四尺谓之仞倍仞谓之寻】臣以为汤武复生不易攻也夫轻背楚赵之兵陵七仞之城战三十万之众而志必举之臣以为自天地始分以至于今未尝有者也攻而不拔秦兵必罢陶邑必亡则前功必弃矣今魏氏方疑可以少割收也愿君逮楚赵之兵未至于梁亟以少割收魏魏方疑而得以少割为利必欲之则君得所欲矣楚赵怒于魏之先已也必争事秦从以此散而君后择焉且君之得地岂必以兵哉割晋国秦兵不攻而魏必效绛安邑又为陶开两道几尽故宋卫必效单父秦兵可全而君制之何索而不得何为而不成愿君熟虑之而无行危穰侯曰善乃罢梁围明年魏背秦与齐从亲秦使穰侯伐魏斩首四万走魏将防鸢得魏二县穰侯益封明年穰侯与白起客卿胡阳复攻赵韩魏破芒卯于华阳下斩首十万取魏之卷【音丘权反】蔡阳长社赵氏观津且与赵观津益赵以兵伐齐齐襄王惧使苏代为齐隂遗穰侯书曰臣闻往来者言曰秦兵益赵甲四万以伐齐臣窃必之邑之王曰秦王明而熟于计穰侯智而习于事必不益赵甲四万以伐齐是何也夫三晋之相与也秦之深讐也百相背也百相欺也不为不信不为无行今破齐以肥赵赵秦之深讐不利于秦此一也秦之谋者必曰破齐晋楚而后制晋楚之胜夫齐罢国也以天下攻齐如以千钧之弩决溃癕也必死安能晋楚此二也秦少出兵则晋楚不信也多出兵则晋楚为制于秦齐恐不走秦必走晋楚此三也秦割齐以啖晋楚晋楚案之以兵秦反受敌此四也是晋楚以秦谋齐以齐谋秦也何晋楚之智而秦齐之愚此五也故得安邑以善事之亦必无患矣秦有安邑韩氏必无上党矣取天下之肠胃与出兵而惧其不反也孰利臣故曰秦王明而熟于计穰侯智而习于事必不益赵甲四万以伐齐矣于是穰侯不行引兵而归昭王三十六年相国穰侯言客卿灶欲伐齐取刚夀【徐广曰济北有刚县】以广其陶邑于是魏人范雎自谓张禄先生讥穰侯之伐齐乃越三晋以攻齐也以此时奸説秦昭王昭王于是用范雎范雎言宣太后专制穰侯擅权于诸侯泾阳君髙陵君之属太侈富于王室于是秦昭王悟乃免相国令泾阳之属皆出闗就封邑穰侯出闗辎车千乗有余穰侯卒于陶而因焉秦复收陶为郡
　　太史公曰穰侯昭王亲舅也而秦所以东益地弱诸侯尝称帝于天下天下皆西乡稽首者穰侯之功也及其贵极富溢一夫开説身折势夺而以忧死况于羇旅之臣乎






　　史记集解卷七十二
　　钦定四库全书
　　史记集解卷七十三
　　宋　裴骃　撰
　　史记七十三
　　白起王翦列传第十三
　　白起者郿人也善用兵事秦昭王昭王十三年而白起为左庶长将而击韩之新城是岁穰侯相秦举任鄙以为汉中守其明年白起为左更攻韩魏于伊阙斩首二十四万又虏其将公孙喜拔五城起迁为国尉涉河取韩安邑以东到干【徐广曰音干】河【郭璞曰今河东闻喜县东北有干河口因名干河里但有故沟处无复水也】明年白起为大良造攻魏拔之取城小大六十一明年起与客卿错攻垣城拔之【徐广曰河东垣县】后五年白起攻赵拔光狼城后七年白起攻楚拔鄢邓五城【徐广曰昭王二十八年】其明年攻楚拔郢烧夷陵遂东至竟陵楚王亡去郢东走徙陈秦以郢为南郡白起迁为武安君武安君因取楚定巫黔中郡昭王三十四年白起攻魏拔华阳走芒卯而虏三晋将斩首十三万与赵将贾偃战沉其卒二万人于河中昭王四十三年白起攻韩陉城斩首五万四十四年白起攻南阳太行道絶之【徐广曰北南阳河内修武是也】四十五年伐韩之野王野王降秦上党道絶其守冯亭与民谋曰郑道已絶【徐广曰河南新郑韩之国都是也】韩必不可得为民秦兵日进韩不能应不如以上党归赵赵若受我秦怒必攻赵赵被兵必亲韩韩赵为一则可以当秦因使人报赵赵孝成王与平阳君平原君计之平阳君曰不如勿受受之祸大于所得平原君曰无故得一郡受之便赵受之因封冯亭为华阳君四十六年秦攻韩缑氏蔺【徐广曰属颍川】拔之四十七年秦使左庻长王龁【音纥】攻韩取上党上党民走赵赵军长平【徐广曰在泫氏】以按据上党民四月龁因攻赵赵使廉颇将赵军士卒犯秦斥兵秦斥兵斩赵裨将茄六月防赵军取二鄣四尉七月赵军筑垒壁而守之秦又攻其垒取二尉败其障【徐广曰一作乗】夺西垒壁亷颇坚壁以待秦秦数挑战赵兵不出赵王数以为让而秦相应侯又使人行千金于赵为反间曰秦之所恶独畏马服子赵括将耳廉颇易与且降矣赵王既怒廉颇军多失亡军数败又反坚壁不敢战而又闻秦反间之言因使赵括代廉颇将以击秦秦闻马服子将乃隂使武安君白起为上将军而王龁为尉裨将令军中有敢泄武安君将者斩赵括至则出兵击秦军秦军详败而走张二竒兵以刼之赵军逐胜追造秦壁壁坚拒不得入而秦竒兵二万五千人絶赵军后又一军五千骑絶赵壁间赵军分而为二粮道絶而秦出轻兵击之赵战不利因筑壁坚守以待救至秦王闻赵食道絶王自之河内赐民爵各一级发年十五以上悉诣长平遮絶赵救及粮食至九月赵卒不得食四十六日皆内隂相杀食来攻秦垒欲出为四队四五复之不能出其将军赵括出鋭卒自战秦军射杀赵括括军败卒四十万人降武安君武安君计曰前秦已拔上党上党民不乐为秦而归赵赵卒反覆非尽杀之恐为乱乃挟诈而尽坑杀之遣其小者二百四十人归赵前后斩首虏四十五万人赵人大震四十八年十月秦复定上党郡秦分军为二王龁攻皮牢拔之司马梗定太原韩赵恐使苏代厚币説秦相应侯曰武安君擒马服子乎曰然又曰即围邯郸乎曰然赵亡则秦王王矣武安君为三公武安君所为秦战胜攻取者七十余城南定鄢郢汉中北擒赵括之军虽周召吕望之功不益于此矣今赵亡秦王王则武安君必为三公君能为之下乎虽无欲为之下固不得已矣秦尝攻韩围邢丘【徐广曰平臯有邢丘】困上党上党之民皆反为赵天下不乐为秦民之日久矣今亡赵北地入燕东地入齐南地入韩魏则君之所得民亡【徐广曰亡言无也】防何人故不如因而割之无以为武安君功也于是应侯言于秦王曰秦兵劳请许韩赵之割地以和且休士卒王听之割韩垣雍【徐广曰卷县有垣雍城】赵六城以和正月皆罢兵武安君闻之由是与应侯有隙其九月秦复发兵使五大夫王陵攻赵邯郸是时武安君病不任行四十九正月陵攻邯郸少利秦益发兵佐陵陵兵亡五校武安君病愈秦王欲使武安君代陵将武安君言曰邯郸实未易攻也且诸侯救日至彼诸侯怨秦之日久矣今秦虽破长平军而秦卒死者过半国内空远絶山河而争人国都赵应其内诸侯攻其外破秦军必矣不可秦王自命不行乃使应侯请之武安君终辞不肯行遂称病秦王使王龁代陵将八九月围邯郸不能拔楚使春申君及魏公子将兵数十万攻秦军秦军多失亡武安君言曰秦不听臣计今如何矣秦王闻之怒强起武安君武安遂称病笃应侯请之不起于是免武安君为士伍迁之隂密【徐广曰属安定】武安君病未能行居三月诸侯攻秦军急秦军数却使者日至秦王乃使人遣白起不得留咸阳中武安君既行出咸阳西门十里至杜邮秦昭王与应侯羣臣议曰白起之迁其意尚怏怏不服有余言秦王乃使使者赐之劒自裁武安君引劒将自刭曰我何罪于天而至此哉良久曰我固当死长平之战赵卒降者数十万人我诈而尽阬之是足以死遂自杀武安君之死也以秦昭王五十年十一月死而非其罪秦人怜之乡邑皆祭祀焉【何晏曰白起之降赵卒诈而阬其四十万岂徒酷暴之谓乎后亦难以重得志矣向使众人皆预知降之必死则张虚拳犹可畏也况于四十万被坚执鋭哉天下见降秦之将头颅似山归秦之众骸积成丘则后日之战死当死耳何众肯服何城肯下乎是为难能裁四十万之命而适足强天下之战欲以要一朝之功而乃更坚诸侯之守故兵进而自伐其势军胜而还丧其计何者设使赵众复合马服更生则后日之战必非前日之对也况今皆使天下为后日乎其所以终不敢复加兵于邯郸者非但忧平原之补袒患诸侯之捄至也徒讳之而不言耳若不悟而不讳则母所以逺智也所谓善战而拙胜长平之事秦民之十五以上者皆荷防而向赵矣秦王又亲自赐民爵于河内夫以秦之强而十五以上死伤过半者此为破赵之功小伤秦之败大又何称竒哉若后之役戍不预其论者则秦众多矣降者可致也必不可致者本自当战杀不当受降诈也战杀虽难降杀虽易然降杀之为患祸大于剧战也】王翦者频阳东乡人也少而好兵事秦始皇始皇十一年翦将攻赵阏与破之拔九城十八年翦将攻赵岁余遂拔赵赵王降尽定赵地为郡明年燕使荆轲为贼于秦秦王使王翦攻燕燕王喜走辽东翦遂定燕蓟而还秦使翦子王贲击荆【徐广曰秦讳楚故云荆也】荆兵败还击魏魏王降遂定魏地秦始皇既灭三晋走燕王而数破荆师秦将李信者少年壮勇尝以兵数千逐燕太子丹至于衍水中卒破得丹始皇以为贤勇于是始皇问李信吾欲攻取荆于将军度用防何人而足李信曰不过用二十万人始皇问王翦王翦曰非六十万人不可始皇曰王将军老矣何怯也李将军果势壮勇【徐广曰势一作新】其言是也遂使李信及防恬将二十万南伐荆王翦言不用因谢病归老于频阳李信攻平与【音余】防恬攻寝【徐广曰今固始寝丘】大破荆军信又攻鄢郢破之于是引兵而西与防恬防城父荆人因随之三日三夜不顿舎大破李信军入两壁杀七都尉秦军走始皇闻之大怒自驰如频阳见谢王翦曰寡人以不用将军计李信果辱秦军今闻荆兵日进而西将军虽病独忍弃寡人乎王翦谢曰老臣罢病悖乱唯大王更择贤将始皇谢曰已矣将军勿复言王翦曰大王必不得已用臣非六十万人不可始皇曰为聴将军计耳于是王翦将兵六十万人始皇送自至防上王翦行请羙田宅园池甚众始皇曰将军行矣何忧贫乎王翦曰为大王将有功终不得封侯故及大王之向臣臣亦及时以请园池为子孙业耳始皇大笑王翦既至关使使还请善田者五辈【徐广曰善一作菑】或曰将军之乞贷亦以甚矣王翦曰不然夫秦王怛而不信人【徐广曰怛一作粗音麤】今空秦国甲士而専委于我【徐广曰専亦作抟又作剸】我不多请田宅为子孙业以自坚顾令秦王坐而疑我矣王翦果代李信击荆荆闻王翦益军而来乃悉国中兵以拒秦王翦至坚壁而守之不肯战荆兵数出挑战终不出王翦日休士洗沐而善饮食抚循之亲与士卒同食久之王翦使人问军中戏乎对曰方投石超【徐广曰一作拔】距【汉书云甘延寿投石拔距絶于等伦张晏曰范蠡兵法飞石重十二斤为机发行三百步延夀有力能以手投之拔距超距也】于是王翦曰士卒可用矣荆数挑战而秦不出乃引而东翦因举兵追之令壮士撃大破荆军至蕲南杀其将军项燕荆兵遂败走秦因乘胜略定荆地城邑岁余虏荆王负刍竟平荆地为郡县因南征百越之君而王翦子王贲与李信破定燕齐地秦始皇二十六年尽并天下王氏防氏功为多名施于后世秦二世之时王翦及其子贲皆已死而又灭防氏陈胜之反秦秦使王翦之孙王离击赵围赵王及张耳钜鹿城或曰王离秦之名将也今将彊秦之兵攻新造之赵举之必矣客曰不然夫为将三世者必败必败者何也以其所杀伐多矣其后受其不祥今王离已三世将矣居无何项羽救赵击秦军果虏王离王离军遂降诸侯
　　太史公曰鄙语云尺有所短寸有所长白起料敌合变出竒无穷声震天下然不救患于应侯王翦为秦将夷六国当是时翦为宿将始皇师之不能辅秦建徳固其根本偷合取容以至圽身【徐广曰圽音没】及孙王离为项羽所虏不亦宜乎彼各有所短也


　　史记集解卷七十三
　　钦定四库全书
　　史记集解卷七十四
　　宋　裴骃　撰
　　史记七十四
　　孟子荀卿列传第十四
　　太史公曰余读孟子书至梁恵王问何以利吾国未尝不废书而叹也曰嗟乎利诚乱之始也夫子罕言利者常防其原也故曰放于利而行多怨自天子至于庶人好利之弊何以异哉
　　孟轲驺人也受业子思之门人道既通游事齐宣王宣王不能用适梁梁恵王不果所言则见以为迂逺而濶于事情当是之时秦用商君富国彊兵楚魏用呉起战胜弱敌齐威王宣王用孙子田忌之徒而诸侯东面朝齐天下方务于合从连衡以攻伐为贤而孟轲乃述唐虞三代之徳是以所如者不合退而与万章之徒序诗书述仲尼之意作孟子七篇其后有驺子之属齐有三驺子其前邹忌以鼓琴干威王因及国政封为成侯而受相印先孟子其次驺衍后孟子驺衍睹有国者益淫侈不能尚徳若大雅整之于身施及黎庶矣乃深观隂阳消息而作怪迂之变终始大圣之篇十余万言其语闳大不经必先验小物推而大之至于无垠先序今以上至黄帝学者所共术大并世盛衰【竝蒲浪反】因载其禨祥度制推而逺之至天地未生窈防不可考而原也先列中国名山大川通谷禽兽水土所殖物类所珍因而推之及海外人之所不能睹称引天地剖判以来五徳转移治各有宜而符应若兹以为儒者所谓中国者于天下乃八十一分居其一分耳中国名曰赤县神州赤县神州内自有九州禹之序九州是也不得为州数中国外如赤县神州者九乃所谓九州也于是有裨海环之人民禽兽莫能相通者如一区中者乃谓一州如此者九乃有大瀛海环其外天地之际焉其术皆此类也然要其归必止乎仁义节俭君臣上下六亲之施始也滥耳王公大人初见其术惧然顾化其后不能行之是以驺子重于齐适梁恵王郊迎执宾主之礼适赵平原君侧行襒席如燕昭王拥彗先驱请列弟子之座而受业筑碣石宫身亲往师之作主运其游诸侯见尊礼如此岂与仲尼菜色陈蔡孟轲困于齐梁同乎哉故武王以仁义伐纣而王伯夷饿不食周粟卫灵公问陈而孔子不答梁恵王谋欲攻赵孟轲称大王去邠此岂有意阿世俗茍合而已哉持方柄欲内圜凿其能入乎或曰伊尹负鼎而勉汤以王百里奚饭牛车下而缪公用霸作先合然后引之大道驺衍其言虽不轨傥亦有牛鼎之意乎自驺衍与齐之稷下先生如淳于髠慎到环渊接子田骈驺奭之徒各著书言治乱之事以干世主岂可胜道哉　淳于髠齐人也博闻彊记学无所主其陈説慕晏婴之为人也然而承意观色为务客有见髠于梁恵王恵王屏左右独坐而再见之终无言也恵王怪之以譲客曰子之称淳于先生管晏不及及见寡人寡人未有得也岂寡人不足为言邪何故哉客以谓髠髠曰固也吾前见王王志在驱逐后复见王王志在音声吾是以黙然客具以报王王大骇曰嗟乎淳于先生诚圣人也前淳于先生之来人有献善马者寡人未及视会先生至后先生之来人有献讴者未及试亦防先生来寡人虽屏人然私心在彼有之后淳于髠见一语连三日三夜无倦恵王欲以卿相位待之髠因谢去于是送以安车驾驷束帛加璧黄金百镒终身不仕　慎到赵人田骈接子齐人环渊楚人皆学黄老道徳之术因发明序其指意故慎到着十二论【徐广曰今慎子刘向所定有四十一篇】环渊着上下篇而田骈接子皆有所论焉　驺奭者齐诸驺子亦颇采驺衍之术以纪文于是齐王嘉之自如淳于髠以下皆命曰列大夫为开第康庄之衢【尔雅曰四逹谓之衢五逹谓之康六逹谓之庄】高门大屋尊宠之覧天下诸侯宾客言齐能致天下贤士也
　　荀卿赵人年五十始来游学于齐驺衍之术迂大而闳辨奭也文具难施淳于髠久与处时有得善言故齐人颂曰谈天衍雕龙奭炙毂【徐广曰一作乱諣】过髠【刘向别録曰驺衍之所言五徳终始天地广大尽言天事故曰谈天驺奭修衍之文餙若雕镂龙文故曰雕龙别録曰过字作輠輠者车之盛膏器也炙之虽尽犹有余流者言淳于髠智不尽如炙輠也左思齐都赋注曰言其多智难尽如炙膏过之有润泽也】田骈之属皆已死齐襄王时而荀卿最为老师齐尚修列大夫之缺而荀卿三为祭酒焉齐人或谗荀卿荀卿乃适楚而春申君以为兰陵令春申君死而荀卿废因家兰陵李斯尝为弟子已而相秦荀卿嫉浊世之政亡国乱君相属不遂大道而营于巫祝信禨祥鄙儒小拘如庄周等又滑稽乱俗于是推儒墨道徳之行事兴壊序列着数万言而卒因葬兰陵而赵亦有公孙龙为坚白同异之辨【晋太康地记云汝南西平县有龙渊水可用淬刀剑持坚利故有坚白之论云黄所以为坚也白所以为利也或辨之曰白所以为不坚黄所以为不利】剧子之言【徐广曰案应邵氏姓注直云处子也】魏有李悝尽地力之教楚有尸子长庐【刘向别録曰楚有尸子疑谓其在蜀今按尸子书晋人也名佼秦相卫鞅客也卫鞅商君谋事画计立法理民未尝不与佼规之也商君被刑狡恐并诛乃亡逃入蜀自为造此二十篇书凡六万余言卒因葬蜀】阿之吁子焉【徐广曰阿者今之东阿】自如孟子至于吁子世多有书故不论其传云葢墨翟宋之大夫善守御为节用【墨子曰公输般为云梯之械成将以攻宋墨子闻之至于郢见公输般墨子解帯为城以牒为械公输般九设攻城之机变墨子九距之公输般之攻械尽墨子之守固有余公输般诎而言曰吾知所以距子矣吾不言墨子亦曰吾知子之所以距我者吾不言楚王问其故墨子曰公输子之意不过欲杀臣杀臣宋莫能守可攻也然臣之弟子禽滑厘等三百人已持臣守国之器在宋城上而待楚冦矣虽杀臣不能絶也楚王曰善哉吾请无攻宋城矣】或曰竝孔子时或曰在其后








　　史记集解卷七十四
　　钦定四库全书
　　史记集解卷七十五
　　宋　裴骃　撰
　　史记七十五
　　孟尝君列传第十五
　　孟尝君名文姓田氏文之父曰靖郭君田婴田婴者齐威王少子而齐宣王庶弟也田婴自威王时任职用事与成侯邹忌及田忌将而救韩伐魏成侯与田忌争宠成侯卖田忌田忌惧袭齐之边邑不胜亡走会威王卒宣王立知成侯卖田忌乃复召田忌以为将宣王二年田忌与孙膑田婴俱伐魏败之马陵虏魏太子申而杀魏将厐涓宣王七年田婴使于韩魏韩魏服于齐婴与韩昭侯魏恵王会齐宣王东阿南盟而去明年复与梁恵王会甄【音绢】是岁梁恵王卒宣王九年田婴相齐齐宣王与魏襄王会徐州而相王也楚威王闻之怒田婴明年楚伐败齐师于徐州而使人逐田婴田婴使张丑説楚威王威王乃止田婴相齐十一年宣王卒湣王即位即位三年而封田婴于辥初田婴有子四十余人其贱妾有子名文文以五月五日生婴告其母曰勿举也其母窃举生之及长其母因兄弟而见其子文于田婴田婴怒其母曰吾令若去此子而敢生之何也文顿首因曰君所以不举五月子者何故婴曰五月子者长与户齐将不利其父母文曰人生受命于天乎将受命于户耶婴黙然文曰必受命于天君何忧焉必受命于户则可高其户耳谁能至者婴曰子休矣久之文承间问其父婴曰子之子为何曰为孙孙之孙为何曰为孙孙之孙为何曰不能知也文曰君用事相齐至今三王矣齐不加广而君私家富累万金门下不见一贤者文闻将门必有将相门必有相今君后宫蹈绮縠而士不得裋褐仆妾余肉而士不厌糟糠今君又尚厚积余藏欲以遗所不知何人而忘公家之事日损文窃怪之于是婴乃礼文使主家待宾客宾客日进名声闻于诸侯诸侯皆使人请辥公田婴以文为太子婴许之婴卒諡为靖郭君【皇覧曰靖郭君在鲁国辥城中东南陬】而文果代立于辥是为孟尝君孟尝君在嶭招致诸侯宾客及亡人有罪者皆归孟尝君孟尝君舎业厚遇之以故倾天下之士食客数千人无贵贱一与文等孟尝君待客坐语而屏风后常有侍史主记君所与客语问亲戚居处客去孟尝君已使使存问献遗其亲戚孟尝君曾待客夜食有一人蔽火光客怒以饭不等辍食辞去孟尝君起自持其饭比之客慙自刭士以此多归孟尝君孟尝君客无所择皆善遇之人人各自以为孟尝君将亲已秦昭王闻其贤乃先使泾阳君为质于齐以求见孟尝君孟尝君将入秦宾客莫欲其行諌不听苏代谓曰今旦代从外来见木偶人与土偶人相与语木偶人曰天雨子将败矣土偶人曰我生于土败则归土今天雨流子而行未知所止息也今秦虎狼之国也而君欲往如有不得还君得无为土偶人所笑乎孟尝君乃止齐湣王二十五年复卒使孟尝君入秦昭王即以孟尝君为秦相人或説秦昭王曰孟尝君贤而又齐族也今相秦必先齐而后秦秦其危矣于是秦昭王乃止囚孟尝君谋欲杀之孟尝君使人抵昭王幸姬求解幸姬曰妾愿得君狐白裘【韦昭曰以狐之白毛为裘谓集狐腋之毛言羙而难得者】此时孟尝君有一狐白裘直千金天下无双入秦献之昭王更无他裘孟尝君患之徧问客莫能对最下坐有能为狗盗者曰臣能得狐白裘乃夜为狗以入秦宫藏中取所献狐白裘至以献秦王幸姬幸姬为言昭王昭王释孟尝君孟尝君得出即驰去更封传变名姓以出关夜半至函谷关秦昭王后悔出孟尝君求之已去即使人驰传逐之孟尝君至关关法鸡鸣而出客孟尝君恐追至客之居下坐者有能为鸡鸣而鸡尽鸣遂发传出出如食顷秦追果至关已后孟尝君出乃还始孟尝君列此二人于宾客宾客尽羞之及孟尝君有秦难卒此二人拔之自是之后客皆服孟尝君过赵赵平原君客之赵人闻孟尝君贤出观之皆笑曰始以嶭公为魁然也今视之乃眇小丈夫耳孟尝君闻之怒客与俱者下斫击杀数百人遂灭一县以去齐湣王不自得以其遣孟尝君孟尝君至则以为齐相任政孟尝君怨秦将以齐为韩魏攻楚因与韩魏攻秦【徐广曰年表曰韩魏齐共击秦军于函谷】而借兵食于西周苏代为西周谓曰君以齐为韩魏攻楚九年取宛叶以北以彊韩魏今复攻秦以益之韩魏南无楚忧西无秦患则齐危矣韩魏必轻齐畏秦臣为君危之君不如令敝邑深合于秦而君无攻又无借兵食君临凾谷而无攻令弊邑以君之情谓秦昭王曰辥公必不破秦以强韩魏其攻秦也欲王之令楚王割东国以与齐而秦出楚懐王以为和君令弊邑以此恵秦秦得无破而以东国自免也秦必欲之楚王得出必徳齐齐得东国益彊而嶭世世无患矣秦不大弱而处三晋之西三晋必重齐辥公曰善因令韩魏贺秦使三国无攻而不借兵食于西周矣是时楚懐王入秦秦畱之故欲必出之秦不果出楚懐王孟尝君相齐其舎人魏子为孟尝君收邑入三反而不致一入孟尝君问之对曰有贤者窃假与之以故不致入孟尝君怒而退魏子居数年人或毁孟尝君于齐湣王曰孟尝君将为乱及田甲刼湣王湣王意疑孟尝君孟尝君乃奔【徐广曰湣王三十四年田甲刼王薛文走】魏子所与粟贤者闻之乃上书言孟尝君不作乱请以身为盟遂自刭宫门以明孟尝君湣王乃惊而踪迹验问孟尝君果无反谋乃复召孟尝君孟尝君因谢病归老于辥湣王许之其后秦亡将吕礼相齐欲困苏代代乃谓孟尝君曰周最于齐至厚也而齐王逐之而听亲弗【亲弗姓名】人相吕礼者欲取秦也齐秦合则亲弗与吕礼重矣有用齐秦必轻君君不如急北兵趋赵以和秦魏收周最以厚行且反齐王之信又禁天下之变齐无秦则天下集齐亲弗必走则齐王孰与为其国也于是孟尝君从其计而吕礼嫉害于孟尝君孟尝君惧乃遗秦相穰侯魏冉书曰吾闻秦欲以吕礼收齐齐天下之彊国也子必轻矣齐秦相取以临三晋吕礼必并相矣是子通齐以重吕礼也若齐免于天下之兵其讐子必深矣子不如劝秦王伐齐齐破吾请以所得封子齐破秦畏晋之彊秦必重子以取晋晋国弊于齐而畏秦晋必重子以取秦是子破齐以为功挟晋以为重是子破齐定封秦晋交重子若齐不破吕礼复用子必大穷于是穰侯言于秦昭王伐齐而吕礼亡后齐湣王灭宋益骄欲去孟尝君孟尝君恐乃如魏魏昭王以为相西合于秦赵与燕共伐破齐齐湣王亡在莒遂死焉齐襄王立而孟尝君中立为诸侯无所属齐襄王新立畏孟尝君与连和复亲辥公文卒諡为孟尝君【皇覧曰孟尝君冡在鲁国辥城中向门东向门出北边门也诗云居常与许郑曰常或作尝在辥之南孟尝邑于辥城也】诸子争立而齐魏共灭辥孟尝絶嗣无后也初冯驩【音欢复作暖音许袁反】闻孟尝君好客蹑屩而见之孟尝君曰先生逺辱何以教文也冯驩曰闻君好士以贫身归于君孟尝君置传舎十日孟尝君问传舍长曰客何所为答曰冯先生甚贫犹有一劒耳又蒯【苦怪反茅之类可为绳言其劒把无物可装以小绳纒之也】缑【音侯亦作候谓剑把之处】弹其剑而歌曰长铗归来乎食无鱼孟尝君迁之幸舎食有鱼矣五日又问传舎长荅曰客复弹劒而歌曰长铗归来乎出无舆孟尝君迁之代舎出入乘舆车矣五日孟尝君复问传舎长舎长答曰先生又尝弹劒而歌曰长铗归来乎无以为家孟尝君不悦居朞年冯驩无所言孟尝君时相齐封万户于辥其食客三千人邑入不足以奉客使人出钱于辥岁余不入贷钱者多不能与其息客奉将不给孟尝君忧之问左右何人可使收债于辥者传舎长曰代舎客冯公形容状貌甚辩长者无他伎【亦作技】能宜可令收债孟尝君乃进冯驩而请之曰宾客不知文不肖幸临文者三千余人邑入不足以奉宾客故出息钱于辥辥岁不入民颇不与其息今客食恐不给愿先生责之冯驩曰诺辞行至辥召取孟尝君钱者皆会得息钱十万乃多酿酒买肥牛召诸取钱者能与息者皆来不能与息者亦来皆持取钱之劵书合之齐为会日杀牛置酒酒酣乃持券如前合之能与息者与为期贫不能与息者取其券而烧之曰孟尝君所以贷钱者为民之无者以为本业也所以求息者为无以奉客也今富给者以要期贫穷者燔券书以捐之诸君强饮食有君如此岂可负哉坐者皆起再拜孟尝君闻冯驩烧劵书怒而使使召驩驩至孟尝君曰文食客三千人故贷钱于辥文奉邑少而民尚多不以时与其息客食恐不足故请先生收责之闻先生得钱即以多具牛酒而烧劵书何冯驩曰然不多具牛酒即不能毕会无以知其有余不足有余者为要期不足者虽守而责之十年息愈多急即以逃亡自捐之若急终无以偿上则为君好利不爱士民下则有离上抵负之名非所以厉士民彰君声也焚无用虚债之劵捐不可得之虚计令辥民亲君而彰君之善声也君有何疑焉孟尝君乃拊手而谢之齐王惑于秦楚之毁以为孟尝君名高其主而擅齐国之权遂废孟尝君诸客见孟尝君废皆去冯驩曰借臣车一乘可以入秦者必令君重于国而奉邑益广可乎孟尝君乃约车币而遣之冯驩乃西説秦王曰天下之游士冯轼结靷西入秦者无不欲强秦而弱齐冯轼结靷东入齐者无不欲强齐而弱秦此雄雌之国也势不两立为雄雄者得天下矣秦王跽而问之曰何以使秦无为雌而可冯驩曰王亦知齐之废孟尝君乎秦王曰闻之冯驩曰使齐重于天下者孟尝君也今齐王以毁废之其心怨必背齐背齐入秦则齐国之情人事之诚尽委之秦齐地可得也岂直为雄也君急使使载币隂迎孟尝君不可失时也如有齐觉悟复用孟尝君则雌雄之所在未可知也秦王大悦乃遣车十乘黄金百镒以迎孟尝君冯驩辞以先行至齐説齐王曰天下之游士冯轼结靷东入齐者无不欲强齐而弱秦者冯轼结靷西入秦者无不欲强秦而弱齐者夫秦齐雄雌之国秦强则齐弱矣此势不两雄今臣窃闻秦遣使车十乘载黄金百镒以迎孟尝君孟尝君不西则已西入相秦则天下归之秦为雄而齐为雌雌则临淄即墨危矣王何不先秦使之未到复孟尝君而益与之邑以谢之孟尝君必喜而受之秦虽强国岂可以请人相而迎之哉折秦之谋而絶其霸强之略齐王曰善乃使人至境候秦使秦使车适入齐境使还驰告之王召孟尝君而复其相位而与其故邑之地又益以千户秦之使者闻孟尝君复相齐还车而去矣自齐王毁废孟尝君诸客皆去后召而复之冯驩迎之未到孟尝君太息叹曰文常好客遇客无所敢失食客三千有余人先生所知也客见文一日废皆背文而去莫顾文者今赖先生得复其位客亦有何面目复见文乎如复见文者必唾其面而大辱之冯驩结辔下拜孟尝君下车接之曰先生为客谢乎冯驩曰非为客谢也为君之言失夫物有必至事有固然君知之乎孟尝君曰愚不知所谓也曰生者必有死物之必至也富贵多士贫贱寡友事之固然也君独不见夫朝趋市者乎明旦侧肩争门而入日暮之后过市朝者掉臂而不顾非好朝而恶暮所期物忘其中今君失位宾客皆去不足以怨士而徒絶宾客之路愿君遇客如故孟尝君再拜曰敬从命矣闻先生之言敢不奉教焉
　　太史公曰吾尝过薛其俗闾里率多暴桀子弟与邹鲁殊问其故曰孟尝君招致天下任侠奸人入薛中葢六万余家矣世之传孟尝君好客名不虚矣








　　史记集解卷七十五
　　钦定四库全书
　　史记集解卷七十六
　　宋　裴骃　撰
　　史记七十六
　　平原君虞卿列传第十六
　　平原君赵胜者赵之诸公子也【徐广曰魏公子传曰赵恵文王弟】诸子中胜最贤喜宾客宾客葢至者数千人平原君相赵恵文王及孝成王三去相三复位封于东武城【徐广曰属清河】平原君家楼临民家民家有躄者槃散【亦作跚】行汲平原君美人居楼上临见大笑之明日躄者至平原君门请曰臣闻君之喜士士不逺千里而至者以君能贵士而贱妾也臣不幸有罢癃之病【徐广曰癃音隆癃病也】而君之后宫临而笑臣臣愿得笑臣者头平原君笑应曰诺躄者去平原君笑曰观此竖子乃欲以一笑之故杀吾美人不亦甚乎终不杀居岁余宾客门下舎人稍稍引去者过半平原君怪之曰胜所以待诸君者未尝敢失礼而去者何多也门下一人前对曰以君之不杀笑躄者以君为爱色而贱士士即去耳于是平原君乃斩笑躄者美人头自造门进躄者因谢焉其后门下乃复稍稍来是时齐有孟尝魏有信陵楚有春申故争相倾以待士【徐广曰待一作得】秦之围邯郸赵使平原君求救合从于楚约与食客门下有勇力文武备具者二十人偕平原君曰使文能取胜则善矣文不能取胜则防血于华屋之下必得定从而还士不外索取于食客门下足矣得十九人余无可取者无以满二十人门下有毛遂者前自赞于平原君曰遂闻君将合从于楚约与食客门下二十人偕不外索今少一人愿君即以遂备员而行矣平原君曰先生处胜之门下防年于此矣毛遂曰三年于此矣平原君曰夫贤士之处世也譬若锥之处囊中其末立见今先生处胜之门下三年于此矣左右未有所称诵胜未有所闻是先生无所有也先生不能先生留毛遂曰臣乃今日请处囊中耳使遂蚤得处囊中乃颖脱而出非特其末见而已平原君竟与毛遂偕十九人相与目笑之而未发也毛遂比至楚与十九人论议十九人皆服平原君与楚合从言其利害日出而言之日中不决十九人人谓毛遂曰先生上毛遂按劒厯阶而上谓平原君曰从之利害两言而决耳今日出而言从日中不决何也楚王谓平原君曰客何为者也平原君曰是胜之舎人也楚王叱曰胡不下吾乃与而君言汝何为者也毛遂按劒而前曰王之所以叱遂者以楚国之众也今十步之内王不得恃楚国之众也王之命县于遂手吾君在前叱者何也且遂闻汤以七十里之地王天下文王以百里之壤而臣诸侯岂其士卒众多哉诚能据其势而奋其威今楚地方五千里持防百万此霸王之资也以楚之强天下弗能当白起小竖子耳率数万之众兴师以与楚战一战而举鄢郢再战而烧夷陵三战而辱王之先人此百世之怨而赵之所羞而王弗知恶焉合从者为楚非为赵也吾君在前叱者何也楚王曰唯唯诚若先生之言谨奉社稷而以从毛遂曰从定乎楚王曰定矣毛遂谓楚王之左右曰取鸡狗马之血来毛遂奉铜盘而跪进之楚王曰王当防血而定从次者吾君次者遂遂定从于殿上毛遂左手持盘血而右手招十九人曰公相与防此血于堂下公等録録【音禄】所谓因人成事者也平原君已定从而归归至于赵曰胜不敢复相士胜相士多者千人寡者百数自以为不失天下之士今乃于毛先生而失之也毛先生一至楚而使赵重于九鼎大吕毛先生以三寸之舌强于百万之师胜不敢复相士遂以为上客平原君既返赵楚使春申君将兵赴救赵魏信陵君亦矫夺晋鄙军往救赵皆未至秦急围邯郸邯郸急且降平原君甚患之邯郸传舎吏子李同説平原君曰君不忧赵亡邪平原君曰赵亡则胜为虏何为不忧乎李同曰邯郸之民炊骨易子而食可谓急矣而君之后宫防百数婢妾被绮縠余肉而民褐衣不完糟糠不厌民困兵尽或剡木为矛矢而君器物钟磬自若使秦破赵君安得有此使赵得全君何患无有今君诚能令夫人以下编于士卒之间分功而作家之所有尽散以飨士士方其危苦之时易徳耳于是平原君从之得敢死之士三千人李同遂与三千人赴秦军秦军为之却三十里亦会楚魏救至秦兵遂罢邯郸复存李同战死封其父为李侯【徐广曰河内城臯有李城】虞卿欲以信陵君之存邯郸为平原君请封公孙龙闻之夜驾见平原君曰龙闻虞卿欲以信陵君之存邯郸为君请封有之乎平原君曰然龙曰此甚不可且王举君而相赵者非以君之智能为赵国无忧也割东武城而封君者非以君为有功也而以国人无勲乃以君为亲戚故也君受相印不辞无能割地不言无功者亦自以为亲戚故也今信陵君存邯郸而请封是亲戚受城而国人计功也【徐广曰一本是亲戚受城而以国许人】此甚不可且虞卿操其两权事成操右劵以责事不成以虚名德君君必勿听也平原君遂不聴虞卿平原君以赵孝成王十五年卒子孙代后竟与赵俱亡平原君厚待公孙龙公孙龙善为坚白之辩及邹衍过赵言至道乃绌公孙龙【刘向别録曰齐使邹衍过赵平原君见公孙龙及其徒綦母子之属论白马非马之辩以问邹子邹子曰不可彼天下之辨有五胜三至而辞正为天下辩者别殊类使不相害序异端使不相乱抒意通指明其所谓使人与知焉不务相迷也故胜者不失其所守不胜得其所求若是故辩可为也及至烦文以相假饰辞以相惇巧譬以相移引人声使不得及其意如此害大道夫缴纷争言而竞后息不能无害君子坐皆称善】
　　虞卿者游説之士也蹑蹻担簦【徐广曰蹻草履也簦长柄笠音登笠有柄者谓之簦】説赵孝成王一见赐黄金百镒白璧一双再见为赵上卿故号为虞卿【谯周曰食邑于虞】秦赵战于长平赵不胜亡一都尉赵王召楼昌与虞卿曰军战不胜尉复死【徐广曰复一作系】寡人使束甲而趋之何如楼昌曰无益也不如发重使为媾【古后反求和曰媾】虞卿曰昌言媾者以为不媾军必破也而制媾者在秦且王之论秦也欲破赵之军乎不邪王曰秦不遗余力矣必且欲破赵军虞卿曰王听臣发使出重宝以附楚魏楚魏欲得王之重宝必内吾使赵使入楚魏秦必疑天下之合从且必恐如此则媾乃可为也赵王不听与平阳君为媾发郑朱入秦秦内之赵王召虞卿曰寡人使平阳君为媾于秦秦已内郑朱矣卿以为奚如虞卿对曰王不得媾军必破矣天下贺战胜者皆在秦矣郑朱贵人也入秦秦王与应侯必显重以示天下楚魏以赵为媾必不救王秦知天下不救王则媾不可得而成也应侯果显郑朱以示天下贺战胜者终不肯媾长平大败遂围邯郸为天下笑秦既解邯郸围而赵王入朝使赵郝【音释徐广曰一作赦】约事于秦割六县而媾虞卿谓赵王曰秦之攻王也倦而归乎王以其力尚能进爱王而弗攻乎王曰秦之攻我也不遗余力矣必以倦而归也虞卿曰秦以其力攻其所不能取倦而归王又以其力之所不能取以送之是助秦自攻也来年秦复攻王王无救矣王以虞卿之言告赵郝赵郝曰虞卿诚能尽秦力之所至乎诚知秦力之所不能进此弹丸之地弗予令秦来年复攻王王得无割其内而媾乎王曰请听子割矣子能必使来年秦之不复攻我乎赵郝对曰此非臣之所敢任也他日三晋之交于秦相善也今秦善韩魏而攻王王之所以事秦必不如韩魏也今臣为足下解负亲之攻开关通币齐交韩魏至来年而王独取攻于秦此王之所以事秦必在韩魏之后也此非臣之所敢任也王以告虞卿虞卿对曰郝言不媾来年秦复攻王王得无割其内而媾乎今媾郝又以不能必秦之不复攻也今虽割六城何益来年复攻又割其力之所不能取而媾此自尽之术也不如无媾秦虽善攻不能取六县赵虽不能守终不失六城秦倦而归兵必罢我防六城收天下以攻罢秦是我失之于天下而取偿于秦也吾国尚利孰与坐而割地自弱以强秦哉今郝曰秦善韩魏而攻赵者必以为韩魏不救赵也而王之军必孤有以王之事秦不如韩魏也是使王岁以六城事秦也即坐而城尽来年秦复求割地王将与之乎弗与是弃前功而挑秦祸也与之则无地而给之语曰强者善攻弱者不能守今坐而聴秦秦兵不弊而多得地是强秦而弱赵也以益强之秦而割愈弱之赵其计故不止矣且王之地有尽而秦之求无已以有尽之地而给无已之求其势必无赵矣赵王计未定楼缓从秦来赵王与楼缓计之曰予秦地何如毋予孰吉缓辞让曰此非臣之所能知也王曰虽然试言公之私楼缓对曰王亦闻夫公甫文伯母乎公甫文伯仕于鲁病死女子为自杀于房中者二人其母闻之弗哭也其相室曰焉有子死而弗哭者乎其母曰孔子贤人也逐于鲁而是人不随也今死而妇人为之自杀者二人若是者必其于长者薄而于妇人厚也故从母言之是为贤毋从妻言之是必不免为妬妻故其言一也言者异则人心变矣今臣新从秦来而言勿予则非计也言予之恐王以臣为为秦也故不敢对使臣得为大王计不如予之王曰诺虞卿闻之入见王曰此饰説也王眘【徐广曰音慎】勿予楼缓闻之往见王王又以虞卿之言告楼缓楼缓对曰不然虞卿得其一不得其二夫秦赵构难而天下皆説何也曰吾且因强而乘弱矣今赵兵困于秦天下之贺战胜者则必尽在于秦矣故不如亟割地为和以疑天下而慰秦之心不然天下将因秦之强怒乘赵之弊分之赵且亡何秦之图乎故曰虞卿得其一不得其二愿王以此决之勿复计也虞卿闻之往见王曰危哉楼子之所以为秦者是愈疑天下而何慰秦之心哉独不言其示天下弱乎且臣言勿予者非固勿予而已也秦索六城于王而王以六城赂齐齐秦之深讐也得王之六城并力西击秦齐之听王不待辞之毕也则是王失之于齐而取偿于秦也而齐赵之深讐可以报矣而示天下有能为也王以此发声兵未窥于境臣见秦之重赂至赵而反媾于王也从秦为媾韩魏闻之必尽重王重王必出重寳以先于王则是王一举而结三国之亲而与秦易道也赵王曰善则使虞卿东见齐王与之谋秦虞卿未返秦使者已在赵矣楼缓闻之亡去赵于是封虞卿以一城居顷之而魏请为从赵孝成王召虞卿谋过平原君平原君曰愿卿之论从也虞卿入见王王曰魏请为从对曰魏过【光卧反】王曰寡人固未之许对曰王过王曰魏请从卿曰魏过寡人未之许又曰寡人过然则从终不可乎对曰臣闻小国之与大国从事也有利则大国受其福有败则小国受其祸今魏以小国请其祸而王以大国辞其福臣故曰王过魏亦过窃以为从便王曰善乃合魏为从虞卿既以魏齐之故不重万户侯卿相之印与魏齐间行卒去赵困于梁魏齐已死不得意乃著书上采春秋下观近世曰节义称号揣摩政谋凡八篇以刺讥国家得失世传之曰虞氏春秋
　　太史公曰平原君翩翩浊世之佳公子也然未睹大体鄙语曰利令智昏平原君贪冯亭邪説使赵防长平兵四十余万众邯郸防亡【谯周曰长平之防乃赵王信间易将之咎何怨平原受冯亭哉】虞卿料事揣情为赵画策何其工也及不忍魏齐卒困于大梁庸夫且知其不可况贤人乎然虞卿非穷愁亦不能著书以自见于后世云










</div>
    <div class="pagination">
<a href="史记集解_page17.html">上一页</a><span>...</span><a href="史记集解_page13.html">13</a><a href="史记集解_page14.html">14</a><a href="史记集解_page15.html">15</a><a href="史记集解_page16.html">16</a><a href="史记集解_page17.html">17</a><span class="current-page">18</span><a href="史记集解_page19.html">19</a><a href="史记集解_page20.html">20</a><a href="史记集解_page21.html">21</a><a href="史记集解_page22.html">22</a><a href="史记集解_page23.html">23</a><span>...</span><a href="史记集解_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
