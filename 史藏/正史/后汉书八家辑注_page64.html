<!DOCTYPE html>
<html>
<head>
    <meta charset="UTF-8">
    <title>后汉书八家辑注 - 第 64 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书八家辑注 - 第 64 页/共 70 页</h1>
    <div class="content">中平二年
　○四六　贾琮为冀州刺史〔一〕，将入界，高褰车襜曰：「刺史将入，当远视广听，何为而垂帷乎？」郡县闻之，莫不震栗。（姚。汪。黄。铃木）──书钞卷三六（二） 
〔一〕　姚、汪、黄三辑据陈本，「冀州」误作「荆州」　鸫范书作「冀州」，与孔本同。 
　○四七　张温以司空加拜车骑将军，征韩遂。丙辰〔一〕，引温于崇德殿前，温以军礼长揖不拜。（姚。汪。黄）──书钞卷六四 
〔一〕　此乃八月丙辰。 
　○四八　范丹，中平二年卒，三府各遣令史奔吊，累行论谥，佥曰：「宜为贞节先生」。会葬二千余人。（姚。汪。黄）──类聚卷四○　○　御览卷五六二 
　○四九　又有左校、郭大贤、左髭丈八三部〔一〕。（汪）── 魏志张燕传注 
〔一〕　时张牛角等向应黄巾起义，崛起于黑山。牛角死，推张燕为帅，部伍除孙轻、王当外，尚有左校等三部，活跃于常山、赵、中山、上党、河内诸郡国山谷间，灵帝不能讨。 
中平三年
　○五○　灵帝铸天禄、虾蟆，吐水于平昌门外桥东约入宫〔一〕，又作翻车、渴乌施于桥西〔二〕，洒南北郊。（汪。黄）──御览卷九四九 
〔一〕　「约」当系「转」之讹，范书宦者传即作「转」。又范书作「平门」，当脱「昌」字。 
〔二〕　李贤曰：「翻车，设机车以引水。渴乌，为曲筒，以气引水也。」 
中平五年
　○五一　盖勋迁京兆尹，赏罚折衷，刑名不乱，奸匿弭息。──书钞卷七六 
中平六年
　○五二　帝以八月庚午为诸黄门所劫〔一〕，步出谷门，走至河上。诸黄门既投河死，帝时年十四，陈留王年九岁，兄弟独夜步行欲还宫，闇暝，逐萤火而行数里，得民家以露车载送。辛未，公卿以下与卓共迎帝于北芒阪下。（姚。汪。黄）──魏志董卓传注 

〔一〕　帝者，废帝弘农王也。 
　○五三　董卓谓袁绍曰：「刘氏种不足复遗。」绍勃然曰：「天下健者，岂惟董公！」横刀长揖径出，悬节于上东门，而奔冀州〔一〕。（汪。黄）──书钞卷一三○　○　御览卷六八一 

〔一〕　书钞引作「汉记」，然文与御览同，则此「汉记」即张璠纪，故据以引之。 
　○五四　灵帝以帝似己，故名曰协。（姚。汪。黄）──范书献帝纪注 
　　献帝纪
初平元年
　○五五　三月，献帝初入未央宫〔日，大雨，昼晦〕〔一〕，翟雉飞入未央宫，获之。（姚。汪。黄）──续汉五行志注　○　范书献帝纪注 
〔一〕　据范书献帝纪注补。 
　○五六　淑博学有高行，与李固、李膺同志友善　鹞李昭于小吏，友黄叔度于幼童。以贤良方正征，对策讥切梁氏，出补朗陵侯相，卒官。〔淑有〕八子〔一〕：俭、绲、靖、焘、汪〔二〕、爽、肃、。淑旧居西豪里，县令苑康曰昔高阳氏有才子八人〔三〕，署其里为高阳里。〔时人号曰「八龙」〕〔四〕。（姚。汪。黄）──魏志荀彧传注　○　世说新语德行注　御览卷一五七　又卷四七四 

〔一〕　据世说新语德行注补。 
〔二〕　「汪」本作「诜」。天游按：范书荀淑传作「汪」。集解引钱大昕说：陶渊明四八目云「汪字孟慈」。又惠栋引荀氏谱曰：「汪，昆阳令，年六十。」卢弼三国志集解曰：「按荀淑八子，诜应从范书作汪。彧子亦名诜，若淑子名诜，彧子决不名诜，可证淑子名诜之误。」又按世说新语德行注正作「汪」，故据以径改。 

〔三〕　参见袁山松书李膺传注。 
〔四〕　据世说新语德行注补。 
　○五七　爽字慈明，幼好学，年十二，通春秋、论语，耽思经典，不应征命。积十数年，董卓秉政，复征爽。爽欲遁去，吏持之急。诏下郡，即拜平原相。行至苑陵，又追拜光禄勋。视事三日，策拜司空。爽起自布衣，九十五日而至三公。（姚。汪。黄）──魏志荀彧传注　○　世说新语言语注 

　○五八　荀爽为三公，食不过一肉、脱粟饭，坐皮褥。（姚。汪。黄）──书钞卷三八　○　类聚卷七○　书钞卷一三四　御览卷四三一 
　○五九　靖字叔慈，亦有至德，名几亚爽，隐居终身。（汪。黄）──魏志荀彧传注 
　○六○　昱、昙并杰俊〔一〕，有殊才。昱与李膺、王畅、杜密等号为「八俊」，位至沛相。攸父彝，州从事。彝于彧为从祖兄弟。（
汪）──魏志荀攸传注 
〔一〕　昱、昙并荀淑兄子也。 
　○六一　太史灵台及永安候铜兰楯，卓亦取之〔一〕。（姚。汪。黄）──范书董卓传注 
〔一〕　时卓更铸小钱，悉取洛阳及长安铜人、锺、飞廉、铜马之属以充铸。 
初平二年
　○六二　卓抵其手，谓皇甫嵩曰：「义真怖未乎？」嵩对曰：「明公以德辅朝廷，大庆方至，何怖之有？若淫刑以逞，将天下皆惧，岂独嵩乎？」卓默然，遂与嵩和解。（姚。汪。黄）──魏志董卓传注 

　○六三　董卓呼三台尚书以下自诣卓启事，然后得行。（汪。黄）──御览卷五九五　○　事物纪原卷二 
　○六四　董卓于众坐，生斩人手足，又凿目截舌口，百姓嗷嗷，道路以目。（汪。黄） ──御览卷三六七　○　又卷三七○ 
　○六五　刘表与同郡人张隐、薛郁、王访、宣靖、公绪恭、刘祗、田林为八交，或谓之「八顾」〔一〕。（汪。黄）──魏志刘表传注 
〔一〕　魏志刘表传作「少知名，号八俊」。 
　○六六　坚，初平二年，死〔一〕。（黄）──吴志孙策传注 
〔一〕　通鉴与璠纪同。考异曰：范书「初平三年春，坚死」。吴志孙坚传亦云初平三年。英雄记曰：「初平四年正月七日死。」袁纪「
初平三年五月」。山阳公载记载策表曰：「臣年十七，丧失所怙。」裴松之按：策以建安五年卒，时年二十六，计坚之亡，策应十八，而此表云十七，则为不符。张璠汉纪及胡冲吴历并以坚初平二年死，此为是而本传误也。 

初平三年
　○六七　初，蔡邕以言事见徙，名闻天下，义动志士。及还，内宠恶之。邕恐，乃亡命海滨，往来依泰山羊氏，积十年。卓为太尉，辟为掾，以高第为侍御史、治书，三日中遂至尚书〔一〕。后迁巴东太守，卓上留拜侍中。至长安，为左中郎将。卓重其才，厚遇之，每有朝廷事，常令邕具草。及允将杀邕，时名士多为之言，允悔欲止，而邕已死。（姚。汪。黄）──魏志董卓传注 

〔一〕　参见谢承书邕传注。 
　○六八　蔡邕字伯喈，陈留圉人。六世祖勋与鲍宣、卓茂不仕新室。父棱亦有清白行，谥贞定。邕性笃孝。少博学，师事太傅胡广，好辞章、数术、天文、妙操、音律。桓帝时，中常侍擅恣，闻邕善鼓琴，遂白天子，敕陈留督促发遣邕。邕不得已，行到偃师，称疾而归，闲居玩古，不交当世〔一〕。（姚。汪。黄）──汪辑 

〔一〕　此条不详所出。姚、黄两辑均引至「谥贞定」止，亦无出处。疑皆出自范书。 
　○六九　布兵败，驻马青琐门外，谓允曰：「公可以去。」允曰：「安国家，吾之上愿也。若不获，则奉身以死。朝廷幼主，恃我而已，临难苟免，吾不为也。努力谢关东诸公，以国家为念。」傕、汜入长安城，屯南宫掖门，杀太仆鲁馗、大鸿胪周奂、城门校尉崔烈、越骑校尉王颀。吏民死者，不可胜数。司徒王允挟天子上宣平城门避兵，傕等于城门下拜，伏地叩头。帝谓傕等曰：「卿无作威福，而乃放兵纵横，欲何为乎？」〔一〕傕等曰：「董卓忠于陛下，而无故为吕布所杀。臣等为卓报雠，弗敢为逆也。请事竟，诣廷尉受罪。」允穷逼，出见傕。傕诛允及妻子宗族十余人。长安城中，男女大小莫不流涕。允字子师，太原祁人也。少有大节，郭泰见而奇之，曰：「王生一日千里，王佐之才也。」泰虽先达，遂与定交。三公并辟，历豫州刺史，辟荀爽、孔融为从事。迁河南尹、尚书令。及为司徒，其所以扶持王室，甚得大臣之节，自天子以下，皆倚赖焉。卓亦推信之，委以朝廷。（姚。汪。黄）──魏志董卓传注 

〔一〕　袁宏纪、袁山松书「帝谓」皆作「允谓」。又尚书洪范曰：「臣无有作福作威玉食。臣之有作福作威玉食，其害于而家，凶于而国。」献帝责傕等之言本于此。 
　○七○　太常种拂与李（儒）〔傕〕战而死〔一〕，子劭征为少府、大鸿胪，皆不受，曰：「我父尽忠于朝，而为时所妒。父以身殉国，为贼臣所害。为臣子，不能除贼，何面目复觐明主。」三辅闻之，为之感动。（汪。黄）──御览卷二三六 

〔一〕　据汪辑改。 
　○七一　颙字伯求〔一〕。少与郭泰、贾彪等游学洛阳，泰等与同风好。颙显名太学，于是中朝名臣太傅陈蕃、司隶李膺等皆深接之。及党事起，颙亦名在其中，乃变名姓，亡匿汝南间，所至皆交结其豪杰。颙既奇太祖，而知荀彧，袁绍慕之，与为奔走之友。是时天下士大夫多遇党难，颙常岁再三私入洛阳，从绍计议，为诸穷窘之士，解释患祸。而袁术亦豪侠，与绍争名。颙未常造术，术深恨之。（姚。汪。黄）──魏志荀攸传注 

〔一〕　颙，何颙也。 
　○七二　泰字公业。少有才略，多谋计，知天下将乱，阴交结豪杰。家富于财，有田四百顷，而食常不足，名闻山东。举孝廉，三府辟，公交车征，皆不就。何进辅政，征用名士，以泰为尚书侍郎，加奉车都尉。进将诛黄门，欲召董卓为助。泰谓进曰：「董卓强忍寡义，志欲无餍，若借之朝政，授之大事，将肆其心，以危朝廷。以明公之威德，据阿衡之重任，秉意独断，诛除有罪，诚不待卓以为资援也。且事留变生，其鉴不远。」又为陈时之要务，进不能用，乃弃官去。谓颍川人荀攸曰：「何公未易辅也。」进寻见害，卓果专权废帝。关东义兵起，卓会议大发兵，群僚咸惮卓，莫敢忤旨。泰恐其强，益将难制，乃曰：「夫治在德，不在兵也。」卓不悦曰：「如此，兵无益邪？」众人莫不变容，为泰震栗。泰乃诡辞对曰：「非以无益，以山东不足加兵也。今山东议欲起兵，州郡相连，人众相动，非不能也。然中国自光武以来，无鸡鸣狗吠之警，百姓忘战日久。仲尼有言，『不教民战，是谓弃之』〔一〕。虽众不能为害，一也。明公出自西州，少为国将，闲习军事，数践战场，名称当世。以此威民，民怀慑服，二也。袁本初公卿子弟，生处京师，体长妇人。张孟卓东平长者，坐不窥堂。孔公绪能清谈高论，嘘枯吹生，无军帅之才。负霜露之勤，临锋履刃，决敌雌雄，皆非明公敌，三也。察山东之士，力能跨马控弦，勇等孟贲，捷齐庆忌〔二〕，信有聊城之守〔三〕，策有良平之谋〔四〕，可任以偏师，责以成功，未闻有其人者，四也。就有其人，王爵不相加，妇姑位不定，各恃众怙力，将人人棋跱，以观成败，不肯同心共胆，率徒旅进，五也。关西诸郡，北接上党、太原、冯翊、扶风、安定，自顷以来，数与胡战，妇女载戟挟矛，弦弓负矢，况其悍夫。以此当山东忘战之民，譬驱群羊向虎狼，其胜可必，六也。且天下之权勇，今见在者，不过并、凉、匈奴屠各、湟中义从〔五〕、八种西羌〔六〕，皆百姓素所畏服，而明公（权）〔拥〕以为爪牙〔七〕，壮夫震栗，况小丑乎？七也。又明公之将帅，皆中表腹心，周旋日久。自三原、硖口以来〔八〕，恩信醇着，忠诚可远任，智谋可特使，以此当山东解后之虚诞，实不相若，八也。夫战有三亡，以乱攻治者亡，以邪攻正者亡，以逆攻顺者亡。今明公秉国政平，讨夷凶宦，忠义克立，以三德待于三亡，奉辞伐罪，谁人敢御？九也。东州有郑康成，学该古今，儒生之所以集；北海邴根矩，清高直亮，群士之楷式。彼诸将若询其计划，案典校之强弱，燕、赵、齐、梁非不盛，终见灭于秦。吴楚七国非不众，而不敢踰荥阳。况今德政之赫赫，股肱之邦良，欲造乱以徼不义者，必不相然，赞成其凶谋，十也。若十事少有可采，无事征兵，以惊天下，使患役之民，相聚为非，弃德恃众，以轻威重。」卓乃悦，以泰为将军，统诸军击关东。或谓卓曰：「郑泰智略过人，而结谋山东，今资之士马，使就其党，窃为明公惧之。」卓收其兵马，留拜议郎。后又与王允谋共诛卓。泰脱身自武关走，东归后将军袁术，以为扬州刺史，未至官，道卒，时年四十一。（姚。汪。黄）──魏志郑浑传注　○　又武帝纪注　书钞卷九八（二）　御览卷八二一 

〔一〕　语出论语子路篇。 
〔二〕　孟贲，相传是春秋时期卫国的勇士。庆忌，吴王僚之子，亦以勇捷闻。史记司马相如传曰「捷言庆忌，勇期贲、育」，可知此乃汉人之习俗语也。 
〔三〕　史记鲁仲连传载，燕将某夺齐之聊城，人或谗之燕，田单来攻，相持岁余。燕将欲归恐见诛，降齐恐见辱，遂自杀以明其志。 
〔四〕　良者，张良；平者，陈平也。 
〔五〕　湟中义从，即湟中月氏胡。霍去病破匈奴，开湟中，月氏来降，令居湟中，又数百户在张掖，号「义从胡」。 
〔六〕　指烧当八种羌，范书作「西羌八种」。 
〔七〕　据卢弼说改。范书即作「拥」。 
〔八〕　此事指中平二年，卓以破虏将军屯美阳，以卫园陵，大破边章、韩遂。追入羌中，诸军受围，卓亦于硖石，即望垣北为羌胡所困。卓设计渡水出，遂全师而还。故泰言此，以媚惑卓。 

　○七三　太尉皇甫嵩以流星免〔一〕。──书钞卷五一 
〔一〕　范书皇甫嵩传注引续汉书作「以日有重珥免」。 
兴平二年
　○七四　朱隽少孤，母以贩缯彩为事。同郡周起负官债百万　县催责之，隽窃母帛为起解债。（汪。黄）─－御览卷八一四 
　○七五　朱隽为郡吏，太守尹端有罪应死，隽为买珍宝赂主章吏，端得免死。（汪。黄）──御览卷八○二 
建安元年
　○七六　初，（天子）〔王师〕败于曹阳〔一〕，欲浮河东下。侍中太史令王立曰：「自去春太白犯镇星于斗牛，过天津，荧惑又逆行守北河，不可犯也。」由是天子遂不北渡河，将自轵关东出。立又谓宗正刘艾曰：「前太白守天关，与荧惑会。金火交会，革命之象也，汉祚终矣。晋、魏必有兴者。」立后数言于帝曰：「天命有去就，五行不常盛，代火者土也，承汉者魏也，能安天下者曹姓也，唯委仁曹氏而已。」〔曹〕公闻之〔二〕，使人语立曰；「知公忠于朝廷，然天道深远，幸勿多言。」（姚。汪。黄）──魏志武帝纪注　○　开元占经卷二一　御览卷二三五　书钞卷五五 

〔一〕　据开元占经卷二一、御览卷二三五改。 
〔二〕　据书钞卷五五补。 
建安五年
　○七七　杀绍卒凡八万人〔一〕。（汪。黄）─ ─魏志袁绍传注 
〔一〕　时曹操于官渡大败袁绍军。 
建安十年
　○七八　悦清虚沈静，善于著述。建安初，为秘书监侍中，被诏删汉书作汉纪三十篇，因事以明臧否，致有典要，其书大行于世。（姚。汪。黄）──魏志荀彧传注 
建安十三年
　○七九　〔孔融字文举〕〔一〕。在郡八年，仅以身免。帝初都许，融以为宜略依旧制，定王畿，正司隶所部，为千里之封　乃引公卿上书言其义。是时天下草创，曹、袁之权未分，融所建明，不识时务。又天性气爽，颇推平生之意，狎侮太祖。太祖制酒禁，而融书啁之曰：「天有酒旗之星，地列酒泉之郡，人有旨酒之德。故尧不饮千锺，无以成其圣〔二〕。且桀纣以色亡国，今令不禁婚姻也。」太祖外虽宽容，而内不能平。御史大夫郗虑知旨，以法免融官。岁余，拜太中大夫，虽居家失势，而宾客日满其门，爱才乐酒，〔常若不足〕。〔三〕常叹曰：「坐上客常满，樽中酒不空，吾无忧矣。」虎贲士有貌似蔡邕者，融每酒酣，辄引与同坐，曰：「虽无老成人，尚有典刑。」其好士如此。（姚。汪。黄）──魏志崔琰传注　○　书钞卷五六　类聚卷二六　御览卷四○五 

〔一〕　据书钞卷五六补。 
〔二〕　孔丛子曰：「平原君强子高酒曰：有谚云尧舜千锺，孔子饮百觚，子路嗑嗑，尚饮百榼。古之贤圣，无不能饮，子何辞焉？」则民间有此笑谑之语，而融借以嘲曹操耳。 
</div>
    <div class="pagination">
<a href="后汉书八家辑注_page63.html">上一页</a><span>...</span><a href="后汉书八家辑注_page59.html">59</a><a href="后汉书八家辑注_page60.html">60</a><a href="后汉书八家辑注_page61.html">61</a><a href="后汉书八家辑注_page62.html">62</a><a href="后汉书八家辑注_page63.html">63</a><span class="current-page">64</span><a href="后汉书八家辑注_page65.html">65</a><a href="后汉书八家辑注_page66.html">66</a><a href="后汉书八家辑注_page67.html">67</a><a href="后汉书八家辑注_page68.html">68</a><a href="后汉书八家辑注_page69.html">69</a><span>...</span><a href="后汉书八家辑注_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
