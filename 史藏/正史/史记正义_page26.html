<!DOCTYPE html>
<html>
 <head>
  <meta charset="utf-8"/>
  <title>
   史记正义 - 第 26 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记正义 - 第 26 页/共 38 页
  </h1>
  <div class="content">
   邽巽字子敛
　　孔忠
　　公西舆如字子上
　　公西葴字子上
　　太史公曰学者多称七十子之徒誉者或过其实毁者或损其真钧之未覩厥容貎则论言弟子籍出孔氏古文近是余以弟子名姓文字悉取论语弟子问并次为篇疑者阙焉




　　史记正义卷六十七
&lt;史部,正史类,史记正义&gt;
　　钦定四库全书
　　史记正义卷六十八
　　唐　张守节　撰
　　商君列传第八　　　　　　史记六十八
　　商君者【秦封于商故号商君】卫之诸庶孽公子也名鞅姓公孙氏其祖本姬姓也鞅少好刑名之学事魏相公叔座为中庶子公叔座知其贤未及进会座病魏恵王亲往问病曰公叔病有如不可讳将奈社稷何公叔曰座之中庶子公叔鞅年虽少有竒才愿王举国而听之王嘿然王且去座屏人言曰王即不听用鞅必杀之芜令出境王许诺而去公叔座召鞅谢曰今者王问可以为相者我言若王色不许我我方先君后臣因谓王即弗用鞅当杀之王许我汝可疾去矣且见禽鞅曰彼王不能用君之言任臣又安能用君之言杀臣乎卒不去恵王既去而谓左右曰公叔病甚悲乎欲令寡人以国听公孙鞅也岂不悖哉【悖音背】公叔既死公孙鞅闻秦孝公下令国中求贤者将脩缪公之业东复侵地廼遂西入秦因孝公宠臣景监以求见孝公孝公既见卫鞅语事良乆孝公时时睡弗听罢而孝公怒景监曰子之客妄人耳安足用邪景监以让衞鞅衞鞅曰吾説公以帝道其志不开悟矣后五日复求见鞅鞅复见孝公益愈然而未中防罢而孝公复让景监景监亦让鞅鞅曰吾説公以王道而未入也请复见鞅鞅复见孝公孝公善之而未用也罢而去孝公谓景监曰汝客善可与语矣鞅曰吾説公以霸道其意欲用之矣诚复见我我知之矣衞鞅复见孝公公与语不自知防之前于席也语数日不厌景监曰子何以中吾君吾君之驩甚也鞅曰吾説君以帝王之道比三代【比必寐反説者以五帝三王之事比至孝公以三代帝王之道方兴孝公曰太乆逺吾不能】而君曰乆逺吾不能待且贤君者各及其身显名天下安能邑邑待数十百年以成帝王乎故吾以彊国之术説君君大说之耳然亦难以比徳于殷周矣孝公既用衞鞅鞅欲变法恐天下议己衞鞅曰疑行无名疑事无功且夫有髙人之行者固见非于世有独知之虑者必见敖于民【敖五到反】愚者闇于成事知者见于未萌民不可与虑始而可与乐成论至徳者不和于俗成大功者不谋于众是以圣人茍可以彊国不法其故苟可以利民不循其礼孝公曰善甘龙曰不然圣人不易民而教知者不变法而治因民而教不劳而成功縁法而治者吏习而民安之衞鞅曰龙之所言世俗之言也常人安于故俗学者溺于所闻以此两者居官守法可也非所与论于法之外也三代不同礼而王五伯不同法而霸智者作法愚者制焉贤者更礼不肖者拘焉杜挚曰利不百不变法功不十不易器法古无过循礼无邪衞鞅曰治世不一道便国不法古故汤武不循古而王夏殷不易礼而亾反古者不可非而循礼者不足多孝公曰善以衞鞅为左庶长卒定变法之令令民为什五【或为十保或为伍保】而相收司连坐不告奸者斩告奸者与斩敌首同赏匿奸者与降敌同罚民有二男以上不分异者倍其赋【民有二男不别为活者一人出两课】有军功者各以率受上爵为私鬬者各以轻重被刑大小僇力本业耕织致粟帛多者复其身事末利及怠而贫者举以为收孥宗室非有军功论不得为属籍明尊卑爵秩等级各以差次名田宅臣妾衣服以家次有功者显荣无功者虽富芜所芬华令既具末布恐民之不信己乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之輙予五十金以明不欺卒下令令行于民朞年秦民之国都言初令之不便者以千数于是太子犯法衞鞅曰法之不行自上犯之将法太子太子君嗣也不可施刑刑其公子防黥其师公孙贾明日秦人皆趋令行之十年秦民大説道不拾遗山无盗贼家给人足民勇于公战怯于私鬬乡邑大治秦民初言令不便者有来言令便者衞鞅曰此皆乱化之民也尽迁之于边城其后民莫敢议令于是以鞅为大良造将兵围魏安邑降之居三年作为筑冀阙宫庭于咸阳秦自雍徙都之而令民父子兄弟同室内息者为禁而集小都乡邑聚为县置令丞几三十一县为田开阡陌封疆【南北曰阡东西曰陌按谓驿塍也疆音彊封聚土也疆界也谓界上封记也】而赋税平平斗桶权衡丈尺行之四年公子防复犯约劓之居五年秦人冨彊天子致胙【音左故反】于孝公诸侯毕贺其明年齐败魏兵于马陵虏其太子申杀将军厐涓其明年衞鞅説孝公曰秦之与魏譬若人之有腹心疾非魏并秦秦即并魏何者魏居岭阨之西都安邑与秦界河而独擅山东之利利则西侵秦病则东收地今以君之贤圣国赖以盛而魏往年大破于齐诸侯畔之可因此时伐魏魏不支秦必东徙东徙秦据河山之固东乡以制诸侯此帝王之业也孝公以为然使衞鞅将而伐魏魏使公子卬将而击之军既相距衞鞅遗魏将公子卬书曰吾始与公子驩今俱为两国将不忍相攻可与公子面相见盟乐饮而罢兵以安秦魏魏公子卬以为然会盟已饮而衞鞅伏甲士而袭虏魏公子卬因攻其军尽破之以归秦魏恵王兵数破于齐秦国内空日以削恐乃使使割河西之地献于秦以和而魏遂去安邑徙都大梁【从蒲州安邑徙汴州浚仪也】梁恵王曰寡人恨不用公叔座之言也衞鞅既破魏还秦封之于商【于商在邓州内乡县东七里古于邑也商洛县在商州东八十九里本商邑周之啇国按十五邑近此三邑】十五邑号为商君商君相秦十年宗室贵戚多怨朢者赵良见商君商君曰鞅之得见也从孟兰臯今鞅请得交可乎赵良曰仆弗敢愿也孔丘有言曰推贤而戴者进聚不肖而王者退仆不肖故不敢受命仆闻之曰非其位而居之曰贪位非其名而有之曰贪名仆听君之义则恐仆贪位贪名也故不敢闻命商君曰子不説吾治秦与赵良曰反听之谓聪内视之谓明自胜之谓彊虞舜有言曰自卑也尚矣君不若道虞舜之道无为问仆矣商君曰始秦戎翟之教父子无别同室而居今我更制其教而为其男女之别大筑冀阙营如鲁衞矣子观我治秦也孰与五羖大夫贤赵良曰千羊之皮不如一狐之掖千人之诺诺不如一士之谔谔武王谔谔以昌殷纣墨墨以亾【以殷纣比商君】君若不非武王乎则仆请终日正言而无诛可乎商君曰语有之矣貎言华也至言实也苦言药也甘言疾也夫子果肯终日正言鞅之药也鞅将事子子又何辞焉赵良曰夫五羖大夫荆之鄙人也【百里奚南阳宛人属楚故云荆】闻秦缪公之贤而愿朢见行而无资自粥于秦客放食牛期年缪公知之举之牛口之下而加之百姓之上秦国莫敢朢焉相秦六七年而东伐郑三置晋国之君一救荆国之祸发教封内而巴人致贡施徳诸侯而八戎来服由余闻之欵闗请见五羖大夫之相秦也劳不坐乗暑不张葢行于国中不从车乗不操干戈功名藏于府库徳行施于后世五羖大夫死秦国男女流涕【音体】童子不歌謡舂者不相杵此五羖大夫之徳也今君之见秦王也因嬖人景监以为主非所以为名也相秦不以百姓为事而大筑冀阙非所以为功也刑黥太子之师残伤民以骏刑是积怨畜祸也教之化民也深于命民之効上也防于令今君又左建外易非所以为教也君又南面而称寡人日绳秦之贵公子诗曰相防有体人而无礼人而无礼何不遄死以诗观之非所以为夀也公子防杜门不出已八年矣君又杀祝懽而黥公孙贾诗曰得人者兴失人者崩此数事者非所以得人也君之出也后车十数从车载甲多力而骈胁者为骖乗持矛而操闟防者【顾野王云铤也方言云矛吴杨江淮南楚五湖之间为之铤其柄谓之矜释名云防格也旁有格】旁车而趋此一物不具君固不出书曰恃徳者昌恃力者亡君之危若朝露尚将欲延年益夀乎则何不归十五都【都孙鞅封商于十五邑故云十五都】灌园于鄙劝秦王显岩穴之士飬老存孤敬父兄序有功尊有徳可以少安君尚将贪商于之冨宠秦国之教畜百姓之怨秦王一旦捐賔客而不立朝秦国之所以收君者岂其防哉亡可翘足而待商君弗从后五月而秦孝公卒太子立公子防之徒告商君欲反发吏捕商君商君亡至闗下欲舎客舎客人不知其是商君也曰商君之法舎人无验者坐之商君喟然叹曰嗟乎为法之敝一至此哉去之魏魏人怨其欺公子卬而破魏师弗受商君欲之他国魏人曰商君秦之贼秦彊而贼入魏弗归不可遂内秦商君既复入秦走商邑与其徒属发邑兵北出击郑秦发兵攻商君杀之于郑黾池【黾池去郑三百里葢秦兵至郑破商邑兵而商君东走至黾乃擒杀之】秦恵王车裂商君以徇曰莫如商鞅反者遂灭商君之家
　　太史公曰商君其天资刻薄人也迹其欲干孝公以帝王术挟持浮説非其质矣且所因由嬖臣及得用刑公子防欺魏将卬不师赵良之言亦足发明商君之少防矣余尝读商君开塞耕战书与其人行事相类卒受恶名于秦有以也夫



　　史记正义卷六十八
　　钦定四库全书
　　史记正义卷六十九
　　唐　张守节　撰
　　苏秦列传第九　　　　　　史记六十九
　　苏秦者东周雒阳人也【战国策云苏秦雒阳轩里之人也艺文志云苏子三十一篇在纵横流敬王以子朝之乱从王城东迁雒阳故城乃号东周以王城为西周】东事师于齐而习之于鬼谷先生出游数嵗大困而归兄弟嫂妹妻妾窃皆笑之曰周人之俗治产业力工商逐什二以为务今子释本而事口舌困不亦冝乎苏秦闻之而慙自伤乃闭室不出出其书徧观之曰夫士业已屈首受书而不能以取尊荣虽多亦奚以为于是得周书隂符伏而读之期年以出揣摩曰此可以说当世之君矣求说周显王显王左右素习知苏秦皆少之弗信乃西至秦秦孝公卒说惠王曰秦四塞之国【东有黄河有函谷蒲津龙门合河等闗南山及武闗尧闗西有大陇山及陇山闗大震乌兰等闗北有黄河南塞是四塞之国被山帯渭】被山带渭东有闗河【又为界地里江渭岷江渭州陇山之西南流入蜀东至荆阳入海也河谓黄河从同州小积石山东北流至胜州即南流至华州又东北流经魏沧等州入海各是万里已下】西有汉中南有巴蜀北有代马此天府也以秦士民之众兵法之教可以吞天下称帝而治秦王曰毛羽未成不可以髙蜚文理未明不可以并兼方诛商鞅疾辩士弗用乃东之赵赵肃侯令其弟成为相号奉阳君奉阳君弗说之去游燕嵗余而后得见说燕文侯曰燕东有朝鲜辽东北有林胡楼烦【二胡国名朔岚已北】西有云中九原【二郡并在胜州也云中郡城在林榆县东北四十里九原郡在林榆县西界】南有嘑沱易水【呼沱出代州繁畤县东南流经五台山北东南流过定州流入海易水出易州县东流过幽州归义县东与呼沱合河也】地方二千余里带甲数十万车六百乗骑六千匹粟支数年南有碣石鴈门之饶【鴈门山在代燕西门】北有枣栗之利民虽不佃作而足于枣栗矣此所谓天府者也夫安乐无事不见覆军杀将无过燕者大王知其所以然乎夫燕之所以不犯寇被甲兵者以赵之为蔽其南也秦赵五战秦再胜而赵三胜秦赵相毙而王以全燕制其后此燕之所以不冦也且夫秦之攻燕也逾云中九原过代上谷弥地数千里虽得燕城秦计固不能守也秦之不能害燕亦明矣今赵之攻燕也发号出令不至十日而数十万之军军于东垣矣【赵之东邑在恒州真定县南八里故常山城是也】渡嘑沱渉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则燕国必无患矣文侯曰子言则可然吾国小西迫彊赵【贝冀燕赵四州七国时属赵即燕西界】南近齐【河北博沧徳三州齐也北境与燕相接隔黄河】齐赵彊国也子必欲合从以安燕寡人请以国从于是资苏秦车马金帛以至赵而奉阳君已死即因说赵肃侯曰天下卿相人臣及布衣之士皆高贤君之行义皆愿奉教陈忠于前之日乆矣【奉符用反】虽然奉阳君妬君而不任事是以賔客游士莫敢自尽于前者今奉阳君捐馆舍君乃今复与士民相亲也臣故敢进其愚虑窃为君计者莫若安民无事且无庸有事于民也安民之本在于择交择交而得则民安择交而不得则民终身不安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之主伐人之国常苦出辞断絶人之交也愿君愼勿出于口请别白黒所以异隂阳而已矣君诚能听臣燕必致旃裘狗马之地齐必致鱼盐之海楚必致橘柚之园韩魏中山皆可使致汤沐之奉而贵戚父兄皆可以受封侯夫割地包利五伯之所以覆军禽将而求也封侯贵戚汤武之所以放弑而争也今君髙拱而两有之此臣之所以为君愿也今大王与秦则秦必弱韩魏与齐则齐必弱楚魏【楚东淮泗之上与齐接境】魏弱则割河外韩弱则効宜阳宜阳効则上郡絶【冝阳即韩城也在洛州西韩大郡也上郡在同州西北言韩弱与秦宜阳城则上郡路絶矣】河外割则道不通【河外同华等地也言魏弱与秦河外地则道路不通上郡矣华山记云此山分秦晋之境晋之西鄙则曰隂晋秦之东邑则曰寕秦】楚弱则无援此三策者不可不孰计也夫秦下轵道【轵音止故亭在雍州万年县东北十六里苑中】则南阳危【南阳懐州河南也七国时属韩言秦兵下轵道从东渭桥厯北道过蒲津攻韩即南阳危矣】劫韩包周【周都洛阳秦若劫取韩南阳是包裹周都也赵邯郸故须危起兵自守】则赵氏自操兵据卫取淇卷【卫地濮阳也卷城在郑州武原县西北七里言秦守卫得卷则齐必来朝秦】则齐必入朝秦秦欲已得乎山东则必举兵而向赵矣秦甲渡河逾漳据畨吾【畨音婆又音蒲又音盘疑古畨吾公邑也括地志云蒲吾故城在镇州旁山县东二十里漳水在潞州言秦兵渡河厯南阳入羊肠经泽潞渡漳水守蒲吾城则与赵战于都城下矣】则兵必战于邯郸之下矣此臣之所为君患也当今之时山东之建国莫彊于赵赵地方二千余里带甲数十万车千乗骑万匹粟支数年西有常山【在镇州西】南有河漳【河字一作清即漳河也在潞州地理志浊漳出长子鹿谷山东至邺入清漳】东有清河【清河今贝州也】北有燕国【然三家分晋赵得晋阳襄子又伐戎取代既云西有常山者赵都邯郸近北燕也】燕固弱国不足畏也秦之所害于天下者莫如赵然而秦不敢举兵伐赵者何也畏韩魏之议其后也然则韩魏赵之南蔽也秦之攻韩魏也无有名山大川之限稍蚕食之传国都而止韩魏不能支秦必入臣于秦秦无韩魏之规则祸必中于赵矣此臣之所为君患也臣闻尧无三夫之分舜无咫尺之地以有天下禹无百人之聚以王诸侯汤武之士不过三千车不过三百乗卒不过三万立为天子诚得其道也是故明主外料其敌之彊弱内度其士卒贤不肖不待两军相当而胜败存亡之机固已形于胷中矣岂揜于众人之言而以冥冥决事哉臣窃以天下之地图案之诸侯之地五倍于秦料度诸侯之卒十倍于秦六国为一并力西乡而攻秦秦必破矣今西面而事之见臣于秦夫破人之与见破于人也【破人谓破前敌也破于人为被前敌破】臣人之与见臣于人也【臣人谓已得人为臣臣于人谓已事他人】岂可同日而论哉夫衡人者【上音横谓为秦人】皆欲割诸侯之地以予秦秦成则高台榭美宫室听竽瑟之音前有楼阙轩辕后有长姣羙人国被秦患而不与其忧是故夫衡人日夜务以秦权恐愒诸侯以求割地故愿大王孰计之也臣闻明主絶疑去防屏流言之迹塞朋党之门故尊主广地彊兵之计臣得陈忠于前矣故窃为大王计莫如一韩魏齐楚燕赵以从亲以畔秦令天下之将相防于洹水之上通质刳白马而盟要约曰秦攻楚齐魏各出锐师以佐之韩絶其粮道赵渉河漳燕守常山之北秦攻韩魏【谓道蒲津之东攻之】则楚絶其后齐出锐师而佐之赵渉河漳燕守云中秦攻齐则楚絶其后韩守城臯【在洛州汜水县】魏塞其道赵渉河阙燕出锐师以佐之秦攻燕则赵守常山楚军武闗齐渉勃海【齐从沧州渡河至瀛州】韩魏皆出锐师以佐之秦攻赵则韩军冝阳楚军武闗魏军河外【谓同华州】齐渉清河【齐从具州过河而西】燕出锐师以佐之诸侯有不如约者以五国之兵共伐之六国从亲以賔秦则秦甲必不敢出于函谷以害山东矣如此则覇王之业成矣赵王曰寡人年少立国日浅未尝得闻社稷之长计也今上客有意存天下安诸侯寡人敬以国从乃饰车百乗黄金千镒白璧百双锦绣千纯以约诸侯是时周天子致文武之胙于秦惠王惠王使犀首攻魏禽将龙贾取魏之雕隂【在鄜州洛交县北三十四里】且欲东兵苏秦恐秦兵之至赵也乃激怒张仪入之于秦于是说韩宣惠王曰韩北有巩洛成臯之固西有宜阳商阪之塞【冝阳在洛州福昌县东十四里商阪即商山也在商洛县南一里亦曰楚山武闗在焉】东有宛穰洧水【在新郑东南流入頴】南有陉山【在新郑西南三十里】地方九百余里带甲数十万天下之彊弓劲弩皆从韩出谿子少府时力距来者皆射六百歩之外韩卒超足而射百发不暇止【超足齐足也夫欲放弩皆坐举足踏弩材手引揍机然始发之】逺者括蔽洞胷近者镝弇心韩卒之劒防皆出于冥山棠谿【故城在豫州偃城县西八十里盐铁论云有棠谿之劒是】墨阳合赙邓师宛冯龙渊太阿皆陆断牛马水截鹄鴈当敌则斩坚甲铁幕革抉防芮【方言云盾自闗东谓之闗西谓之盾】无不毕具以韩卒之勇被坚甲蹠劲弩帯利劒一人当百不足言也夫以韩之劲与大王之贤乃西面事秦交臂而服羞社稷而为天下笑无大于此者矣是故愿大王孰计之大王事秦秦必求冝阳成臯今兹効之明年又复求割地与则无地以给之不与则弃前功而受后祸且大王之地有尽而秦之求无已以有尽之地而逆无已之求此所谓市怨结祸者也不战而地已削矣臣闻鄙谚曰宁为鸡口无为牛后【难口虽小犹进食牛后虽大乃出粪也】今西靣交臂而臣事秦何异于牛后乎夫以大王之贤挟彊韩之兵而有牛后之名臣窃为大王羞之于是韩王勃然作色攘臂瞠目按劒仰天太息曰寡人虽不肖必不能事秦今主君诏以赵王之教敬奉社稷以从又说魏襄王曰大王之地南有鸿沟陈汝南许郾【陈汝南今汝州豫州县也】昆阳召陵舞阳新都新郪【召陵在豫州舞阳在许州】东有淮颍【淮阳颍川二郡】煑枣【在宛朐按宛朐曹州县也】无胥西有长城之界北有河外【谓河南地】卷衍酸枣【卷在郑州原武县北七里酸枣在滑州衍徐云地名】地方千里地名虽小然而田舎庐庑之数曾无所刍收人民之众车马之多日夜行不絶輷輷殷殷【輷麾宏反殷音】若有三军之众臣窃量大王之国不下楚然衡人怵王【衡音横林音防】交彊虎狼之秦以侵天下卒有秦患【卒音忩忽反】不顾其祸夫挟彊秦之势以内劫其主罪无过此者魏天下之彊国也王天下之贤王也今乃有意西靣而事秦称东藩筑帝宫受冠带祠春秋臣窃为大王耻之臣闻越王句践战敝卒三千人禽夫差于干遂【在苏州吴县西北四十余里万安山前西南山太湖夫差败于姑苏禽于干檖相去四十余里】武王卒三千人革车三百乗制纣于牧野【今卫州城是也周武王伐纣于牧野筑之】岂其士卒众哉诚能奋其威也今窃闻大王之卒武士二十万苍头二十万奋击二十万厮徒十万【厮音斯谓炊烹供养杂役】车六百乗骑五千匹此其过越王句践武王逺矣今乃听于羣臣之说而欲臣事秦夫事秦必割地以効实故兵未用而国已亏矣凡羣臣之言事秦者皆奸人非忠臣也夫为人臣割其主之地以求外交偷取一时之功而不顾其后破公家而成私门外挟彊秦之势以内劫其主以求割地愿大王孰察之周书曰緜緜不絶蔓蔓奈何毫牦不伐将用斧柯前虑不定后有大患将奈之何大王诚能听臣六国从亲专心并力壹意则必无彊秦之患故敝邑赵王使臣効愚计奉明约在大王之诏诏之魏王曰寡人不肖未尝得闻明教今主君以赵王之诏诏之敬以国从因东说齐宣王曰齐南有防山东有琅邪西有清河【即贝州】北有勃海此所谓四塞之国也齐地方二千余里带甲数十万粟如山三军之良五家之兵进如锋矢【齐君之进若锋芒之刃良弓之矢用之有进而无退】战如雷霆解如风雨即有军役未尝倍防山絶清河渉勃海也【言临淄自足也絶渉皆度也渤海沧州也齐有　役不用度河取二部】临菑之中七万户臣窃度之不下戸三男子三七二十一万不待发于逺县而临菑之卒固已二十一万矣临菑甚富而实其民无不吹竽鼓瑟弹琴击筑【筑似琴而大头圆五系之不鼓】鬬鸡走狗六博蹋鞠者临菑之涂车毂击人肩摩连祍成帷举成幕挥汗成雨家殷人足志髙气扬夫以大王之贤与齐之彊天下莫能当今乃西面而事秦臣窃为大王羞之且夫韩魏之所以重畏秦者为与秦接境壤界也兵出而相当不出十日而战胜存亡之机决矣韩魏战而胜秦则兵半折四境不守战而不胜则国已危亡随其后是故韩魏之所以重与秦战而轻为之臣也今秦之攻齐则不然倍韩魏之地过衞阳晋之道【言秦伐齐背韩魏地而与齐战徐说阳晋非也乃是晋阳耳卫地曹濮等州也杜预云曹魏下邑也阳晋故在曹州乗氏县西北三十七里】径乎亢父之险【故县在兖洲任城县南五十一里】车不得方轨【言不得两车并行】骑不得比行百人守险千人不敢过也秦虽欲深入则狼顾【狼性怯走常还顾】恐韩魏之议其后也是故恫疑虚喝骄矜而不敢进【言秦虽至亢父犹恐惧狼顾虚作喝駡骄溢矜夸不敢进伐齐明矣】则秦之不能害齐亦明矣夫不深料秦之无奈齐何而欲西靣而事之是羣臣之计过也今无臣事秦之名而有彊国之实臣是故愿大王少留意计之齐王曰寡人不敏僻逺守海穷道东境之国也未尝得闻余教今足下以赵王诏诏之敬以国从乃西南说楚威王曰楚天下之彊国也王天下之贤王也西有黔中【今郎州楚黔中郡其故城在辰州西二十里皆盘瓠后也】巫郡【巫郡防州巫山县是】东有夏州海阳【大江中州也夏水口在荆州江陵县东南二十五里】南有洞庭苍梧【苍梧山在道州南】北有陉塞郇阳【陉山在郑州新郑县西南三十里门顺故城在郑州穰县西百四十里】地方五千余里带甲百万车千乗骑万匹粟支十年此覇王之资也夫以楚之彊与王之贤天下莫能当也今乃欲西靣而事秦则诸侯莫不西靣而朝于章台之下矣秦之所害莫如楚楚彊则秦弱秦彊则楚弱其势不两立故为大王计莫如从亲以孤秦大王不从秦必起两军一军出武闗一军下黔中则鄢郢动矣【鄢乡故城在襄州率道县南九里安郢城在荆州江陵县东北六里秦兵出武闗则临鄢矣兵下黔中则临郢矣】臣闻治之其未乱也为之其未有也患至其后忧之则无及已故愿大王早孰计之大王诚能听臣臣请令山东之国奉四时之献以承大王之明诏委社稷奉宗庙练士厉兵在大王之所用之大王诚能用臣之愚计则韩魏齐燕赵卫之妙音羙人必充后宫燕代橐驼良马必实外廐故从合则楚王衡成则秦帝今释覇王之业而有事人之名臣窃为大王不取也夫秦虎狼之国也有吞天下之心秦天下之仇雠也衡人皆欲割诸侯之地以事秦此所谓养仇而奉雠者也夫为人臣割其主之地以外交彊虎狼之秦以侵天下卒有秦患不顾其祸夫外挟彊秦之威以内劫其主以求割地大逆不忠无过此者故从亲则诸侯割地以事楚衡合则楚割地以事秦此两策者相去逺矣二者大王何居焉故敝邑赵王使臣効愚计奉明约在大王诏之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏迫于秦患不可与深谋与深谋恐反人以入于秦故谋未发而国已危矣寡人自料以楚当秦不见胜也内与羣臣谋不足恃也寡人卧不安席食不甘味心揺揺然如县旌而无所终薄今主君欲一天下收诸侯存危国寡人谨奉社稷以从于是六国从合而并力焉苏秦为从约长并相六国北报赵王乃行过雒阳车骑辎重诸侯各发使送之甚众拟于王者周显王闻之恐惧除道使人郊劳苏秦之昆弟妻嫂侧目不敢仰视俯伏侍取食苏秦笑谓其嫂曰何前倨而后恭也嫂委蛇蒲服以靣掩地而谢曰见季子位髙金多也苏秦喟然叹曰此一人之身富贵则亲戚畏惧之贫贱则轻易之况众人乎且使我有雒阳负郭田二顷吾岂能佩六国相印乎于是散千金以赐宗族朋友初苏秦之燕贷百钱为资及得富贵以百金偿之徧报诸所尝见徳者其从者有一人独未得报乃前自言苏秦曰我非忘子子之与我至燕再三欲去我易水之上方是时我困故望子深是以后子子今亦得矣苏秦既约六国从亲归赵赵肃侯封为武安君乃投从约书于秦秦兵不敢闚函谷关十五年其后秦使犀首欺齐魏与共伐赵欲败从约齐魏伐赵赵王让苏秦苏秦恐请使燕必报齐苏秦去赵而从约皆解秦惠王以其女为燕太子妇是嵗文侯卒太子立是为燕易王易王初立齐宣王因燕丧伐燕取十城易王谓苏秦曰往日先生至燕而先王资先生见赵遂约六国从今齐先伐赵次至燕以先生之故为天下笑先生能为燕得侵地乎苏秦大慙曰请为王取之苏秦见齐王再拜俯而庆仰而吊齐王曰是何庆吊相随之速也苏秦曰臣闻饥人所以饥而不食乌喙者【广雅云苏奥毒附子也一嵗为乌啄三嵗为附子四嵗为乌头五嵗为天雄】为其愈充腹而与饿死同患也今燕虽弱小即秦王之少壻也大王利其十城而长与彊秦为仇今使弱燕为鴈行而彊秦敝其后以招天下之精兵是食乌喙之类也齐王愀然变色曰然则奈何苏秦曰臣闻古之善制事者转祸为福因败为功大王诚能听臣计即归燕之十城燕无故而得十城必喜秦王知以己之故而归燕之十城亦必喜此所谓弃仇雠而得石交者也夫燕秦俱事齐则大王号令天下莫敢不听是王以虚辞附秦以十城取天下此覇王之业也王曰善于是乃归燕之十城人有毁苏秦者曰左右卖国反覆之臣也将作乱苏秦恐得罪归而燕王不复官也苏秦见燕王曰臣东周之鄙人也无有分寸之功而王亲拜之于庙而礼之于廷今臣为王却齐之兵而攻得十城冝以益亲今来而王不官臣者人必有以不信伤臣于王者臣之不信王之福也臣闻忠信者所以自为也进取者所以为人也且臣之说齐王曾非欺之也臣弃老母于东周固去自为而行进取也今有孝如曾参廉如伯夷信如尾生得此三人者以事大王何若王曰足矣苏秦曰孝如曾参义不离其亲一宿于外王又安能使之歩行千里而事弱燕之危王哉廉如伯夷义不为孤竹君之嗣不肯为武王臣不受封侯而饿死首阳山下有廉如此王又安能使之歩行千里而行进取于齐哉信如尾生与女子期于梁下女子不来水至不去抱柱而死有信如此王又安能使之歩行千里却齐之彊兵哉臣所谓以忠信得罪于上者也燕王曰若不忠信耳岂有以忠信而得罪者乎苏秦曰不然臣闻客有逺为吏而其妻私于人者其夫将来其私者忧之妻曰勿忧吾已作药酒待之矣居三日其夫果至妻使妾举药酒进之妾欲言酒之有药则恐其逐主母也欲勿言乎则恐其杀主父也于是乎详僵而弃酒主父大怒笞之五十故妾一僵而覆酒上存主父下存主母然而不免于笞恶在乎忠信之无罪也夫臣之过不幸而类是乎燕王曰先生复就故官益厚遇之易王母文侯夫人也与苏秦私通燕王知之而事之加厚苏秦恐诛乃说燕王曰臣居燕不能使燕重而在齐则燕必重燕王曰唯先生之所为于是苏秦详为得罪于燕而亡走齐齐宣王以为客卿齐宣王卒湣王即位说湣王厚葬以明孝髙宫室大苑囿以明得意欲破敝齐而为燕燕易王卒燕哙立为王其后齐大夫多与苏秦争宠者而使人刺苏秦不死殊而走齐王使人求贼不得苏秦且死乃谓齐王曰臣即死车裂臣以徇于市曰苏秦为燕作乱于齐如此则臣之贼必得矣于是如其言而杀苏秦者果自出齐王因而诛之燕闻之曰甚矣齐之为苏生报仇也苏秦既死其事大泄齐后闻之乃恨怒燕燕甚恐苏秦之弟曰代代弟苏厉见兄遂亦皆学及苏秦死代乃求见燕王欲袭故事曰臣东周之鄙人也窃闻大王义甚高鄙人不敏释鉏耨而干大王至于邯郸所见者绌于所闻于东周臣窃负其志及至燕廷观王之羣臣下吏王天下之明王也燕王曰子所谓明王者何如也对曰臣闻明王务闻其过不欲闻其善臣请谒王之过夫齐赵者燕之仇雠也楚魏者燕之援国也今王奉仇雠以伐援国非所以利燕也王自虑之此则计过无以闻者非忠臣也王曰夫齐者固寡人之雠所欲伐也直患国敝力不足也子能以燕伐齐则寡人举国委子对曰凡天下战国七燕处弱焉独战则不能有所附则无不重南附楚楚重西附秦秦重中附韩魏韩魏重且茍所附之国重此必使王重矣【言附诸国诸国重燕而燕尊重】今夫齐长主而自用也南攻楚五年畜聚竭西困秦三年士卒罢敝北与燕人战覆三军得二将然而以其余兵南靣举五千乗之大宋【齐表云齐湣王三十八年灭宋乃当王赧二十九年此说乃燕哙之时当周慎王之时齐宋在前王十余年恐大误矣】而包十二诸侯此其君欲得其民力竭恶足取乎且臣闻之数战则民劳乆师则兵敝矣燕王曰吾闻齐有清济浊河【济漯二水上承黄河并淄青之北流入海黄河又一源从洛魏二州界北流入海亦齐西北界】可以为固长城钜防【长城西头在齐州平隂县界竹书纪云梁惠二十年齐闵王筑防以为长城太山记云太山西有长城縁河经太山余一千里至琅耶台入海】足以为塞诚有之乎对曰天时不与虽有清济浊河恶足以为固民力罢敝虽有长城钜防恶足以为塞且异日济西不师【齐州已西也】所以备赵也河北不师【谓沧博等州在漯河之北】所以备燕也今济西河北尽己役矣封内敝矣夫骄君必好利而亡国之臣必贪于财王诚能无羞宠子母弟以为质寳珠玉帛以事左右彼将有徳燕而轻亡宋则齐可亡已燕王曰吾终以子受命于天矣燕乃使一子质于齐而苏厉因燕子而求见齐王齐王怨苏秦欲囚苏厉燕质子为谢己遂委质为齐臣【质真采反】燕相子之与苏代防而欲得燕权乃使苏代侍质子于齐齐使代报燕燕王哙问曰齐王其覇乎曰不能曰何也曰不信其臣于是燕王専任子之已而让位燕大乱齐伐燕杀王哙子之燕立昭王而苏代苏厉遂不敢入燕皆终归齐齐善待之苏代过魏魏为燕执代齐使人谓魏王曰齐请以宋地封泾阳君【泾阳君秦王弟名悝也泾阳雍州县也齐苏子告秦共伐宋以射泾阳君然齐假设此策以救苏代】秦必不受秦非不利有齐而得宋地也【齐言秦相亲共伐宋秦得宋地又得齐事秦然秦不信齐反苏代恐为不成也】不信齐王与苏子也今齐魏不和如此其甚则齐不欺秦秦信齐齐秦合泾阳君有宋地非魏之利也故王不如东苏子秦必疑齐而不信苏子矣齐秦不合天下无变伐齐之形成矣于是出苏代代之宋宋善待之齐伐宋宋急苏代乃遗燕昭王书曰【此书为宋说燕令莫助齐梁】夫列在万乗而寄质于齐【燕前有一子质于齐】名卑而权轻奉万乗助齐伐宋民劳而实费夫破宋残楚淮北肥大【更以淮北之地加于齐都是强万乗之国而齐惣并之是益一齐】齐雠彊而国害此三者皆国之大败也然且王行之者将以取信于齐也齐加不信于王而忌燕愈甚是王之计过矣夫以宋加之淮北彊万乗之国也而齐并之是益一齐也北夷方七百里【齐桓公伐山戎令支斩孤竹而南归海濵诸侯莫不来服】加之以鲁卫彊万乗之国也而齐并之是益二齐也夫一齐之彊燕犹狼顾而不能支今以三齐临燕其祸必大矣虽然智者举事因祸为福转败为功齐紫败素也【齐君好紫故齐俗尚之取恶素帛染为紫其价十倍贵于余喻齐虽有大名而国中以困弊也韩子云齐桓公好服紫一国尽服紫当时十素不得一紫公患之管仲曰君欲止之何不试勿衣也公谓左右曰恶紫臰公语三日境内莫有衣紫者】而贾十倍越王句践栖于防稽复残彊吴而覇天下此皆因祸为福转败为功者也今王若欲因祸为福转败为功则莫若挑覇齐而尊之【挑田鸟反执持也】使使盟于周室焚秦符曰【符徴兆也】其大上计破秦其次必长賔之【大好上计策破秦次计长摈弃闗西】秦挟賔以待破秦王必患之秦五世伐诸侯今为齐下秦王之志茍得穷齐不惮以国为功然则王何不使辩士以此言说秦王曰燕赵破宋肥齐尊之为之下者燕赵非利之也燕赵不利而势为之者以不信秦王也然则王何不使可信者接收燕赵令泾阳君髙陵君先于燕赵秦有变因以为质则燕赵信秦秦为西帝燕为北帝赵为中帝立三帝以令于天下韩魏不听则秦伐之齐不听则燕赵伐之天下孰敢不听天下服听因驱韩魏以伐齐曰必反宋地归楚淮北反宋地归楚淮北燕赵之所利也并立三帝燕赵之所愿也夫实得所利尊得所愿燕赵弃齐如脱躧矣今不收燕赵齐覇必成诸侯赞齐而王不从是国伐也诸侯赞齐而王从之是名卑也今收燕赵国安而名尊不收燕赵国危而名卑夫去尊安而取危卑智者不为也秦王闻若说必若刺心然则王何不使辩士以此苦言说秦秦必取齐必伐矣夫取秦厚交也伐齐正利也尊厚交务正利圣王之事也燕昭王善其书曰先人尝有徳苏氏子之之乱而苏氏去燕燕欲报仇于齐非苏氏莫可乃召苏代复善待之与谋伐齐竟破齐湣王出走乆之秦召燕王燕王欲往苏代约燕王曰楚得枳【枳支是反今涪州城在秦枳县在江南】而国亡【按西陵在黄州】齐得宋而国亡【年表云齐泯王三十八年灭宋三十年五国共击泯王王走莒】齐楚不得以有枳宋而事秦者何也则有功者秦之深雠也秦取天下非行义也暴也秦之行暴正告天下告楚曰蜀地之甲乗船浮于汶乗夏水而下江五日而至郢汉中之甲乗船出于巴【巴岭山在梁州南一百九十里周地志云南度老子水登巴岭山南回记大江此南是古巴国因以名山】乗夏水而下汉四日而至五渚寡人积甲宛东下随智者不及谋勇士不及怒寡人如射隼矣【隼若今之鹘也】王乃欲待天下之攻函谷不亦逺乎楚王为是故十七年事秦秦正告韩曰我起乎少曲【在懐州河阳县西北解在范雎传】一日而断大行【太行山羊肠坂道北韩上党也】我起乎冝阳而触平阳【冝阳平阳皆韩大都也隔河也】二日而莫不尽繇我离两周【离厯也厯二周而东解新郑州韩国都防矣】而触郑五日而国举韩氏以为然故事秦秦正告魏曰我举安邑塞女防韩氏太原卷【卷軓免反刘伯荘云太原当为太行卷犹断絶】我下轵道南阳封冀包两周【两周王城及巩】乗夏水浮轻舟彊弩在前锬戈在后【刘伯荘云音四庑反利也】决荥口魏无大梁决白马之口魏无外黄济阳【故黄城在曹州考城县东二十四里济阳故城在曹州寃朐县西南三十五里】决宿胥之口【淇水出卫州淇县界之淇水东至黎阳入河魏志云武帝于青淇口东因宿胥故渎开白沟道清淇二水入焉】魏无虚顿【虚谓殷墟今相州所理是顿邱故城在魏州顿县东北二十里括地志云二国地时属魏】陆攻则击河内氷攻则灭大梁魏氏以为然故事秦秦欲攻安邑恐齐救之则以宋委于齐曰宋王无道为木人以冩寡人射其面寡人地絶兵逺不能攻也王茍能破宋有之寡人如自得之已得安邑塞女防因以破宋为齐罪秦欲攻韩恐天下救之则以齐委于天下曰齐王四与寡人约四欺寡人必率天下以攻寡人者三有齐无秦有秦无齐必伐之必亡之已得冝阳少曲致蔺石因以破齐为天下罪秦欲攻魏重楚【畏楚救魏】则以南阳委于楚曰【南阳邓州地本韩地也韩先事秦　今楚取南阳故言与韩且絶矣】寡人固与韩且絶矣残均陵塞鄳阨【均州故城在随州西南五十里葢均陵也又申州罗山县本汉鄳县申州有平清关盖古盲县之阨塞】茍利于楚寡人如自有之魏弃与国而合于秦因以塞鄳阨为楚罪兵困于林中重燕赵以胶东委于燕以济西委于赵赵得讲于魏至公子延因犀首属行而攻赵兵伤于谯石遇败于阳马而重魏则以叶蔡委于魏已得讲于赵则劫魏不为割困则使太后弟穰侯为和嬴则兼欺舅与母适燕者曰以胶东适赵者曰以济西适魏者曰以叶蔡适楚者曰以塞鄳阨适齐者曰以宋此必令言如循环用兵如刺蜚母不能制舅不能约龙贾之战岸门之战封陵之战髙商之战赵荘之战秦之所杀三晋之民数百万今其生者皆死秦之也西河之外上雒之地三川晋国之祸三晋之半秦祸如此其大也而燕赵之秦者皆以争事秦说其主此臣之所大患也燕昭王不行苏代复重于燕燕使约诸侯从亲如苏秦时或从或不而天下由此宗苏氏之从约代厉皆以夀死名显诸侯
　　太史公曰苏秦兄弟三人皆游说诸侯以显名其术长于权变而苏秦被反间以死天下共笑之讳学其术然世言苏秦多异异时事有类之者皆附之苏秦夫苏秦起闾阎连六国从亲此其智有过人者吾故列其行事次其时序毋令独蒙恶声焉






　　史记正义卷六十九
　　钦定四库全书
　　史记正义卷七十
　　唐　张守节　撰
　　张仪列传第十　　　　　　　史记七十
　　张仪者魏人也【传云晋有公扶余子公行杜预云皆宦卿之嫡以为公族大夫余子嫡子之母弟也公行庶子掌公戎行也艺文志云张子十篇在纵横流】始尝与苏秦俱事鬼谷先生学术苏秦自以不及张仪张仪已学而游说诸侯尝从楚相饮已而楚相亡璧门下意张仪曰仪贫无行必此盗相君之璧共执张仪掠笞数百不服醳之其妻曰嘻子毋读书游说安得此辱乎张仪谓其妻曰视吾舌尚在不其妻笑曰舌在也仪曰足矣苏秦已说赵王而得相约从亲然恐秦之攻诸侯败约后负念莫可使用于秦者乃使人微感张仪曰子始与苏秦善今秦已当路子何不往游以求通子之愿张仪于是之赵上谒求见苏秦苏秦乃诫门下人不为通又使不得去者数日已而见之坐之堂下赐仆妾之食因而数让之曰以子之材能乃自令困辱至此吾宁不能言而富贵子子不足收也谢去之张仪之来也自以为故人求益反见辱怒念诸侯莫可事独秦能苦赵乃遂入秦苏秦已而告其舍人曰张仪天下贤士吾殆弗如也今吾幸先用而能用秦柄者独张仪可耳然贫无因以进吾恐其乐小利而不遂故召辱之以激其意子为我隂奉之乃言赵王发金币车马使人防随张仪与同宿舍稍稍近就之奉以车马金钱所欲用为取给而弗告张仪遂得以见秦惠王惠王以为客卿与谋伐诸侯苏秦之舍人乃辞去张仪曰頼子得显方且报徳何故去也舍人曰臣非知君知君乃苏君苏君忧秦伐赵败从约以为非君莫能得秦柄故感怒君使臣隂奉给君资尽苏君之计谋今君已用请归报张仪曰嗟乎此在吾术中而不悟吾不及苏君明矣吾又新用安能谋赵乎为吾谢苏君苏君之时仪何敢言且苏君在仪宁渠能乎张仪既相秦为文檄告楚相曰始吾从若饮我不盗而璧若笞我若善守汝国我顾且盗而城苴蜀相攻击【华阳国志云昔蜀王封其弟于汉中号曰苴侯因命之邑曰葭萌苴侯与巴王为好巴与蜀为雠故蜀王怒伐苴苴奔巴求救于秦秦遣张仪从子于道伐蜀王自葭萌御之败绩走至武阳为秦军所害秦遂灭蜀因灭巴蜀二郡括地志云苴侯都葭萌今利州益昌县五十里葭萌故城是蜀侯都益州巴子城在合州石饶县南五里故垫江县也巴子都江州在都之北又峡州界也】各来告急于秦秦惠王欲发兵以伐蜀以为道险狭难至而韩又来侵秦秦惠王欲先伐韩后伐蜀恐不利欲先伐蜀恐韩袭秦之敝犹豫未能决司马错与张仪争论于惠王之前司马错欲伐蜀张仪曰不如伐韩王曰请闻其说仪曰亲魏善楚下兵三川塞什谷之口【括地志云温泉水即寻源出洛州巩县西南四十里注水经云鄩城水出北山鄩溪又有故鄩城在巩县西南五十八里按洛州维氏县东南四十里与鄩溪相近之也】当屯留之道【屯留潞州县也道即太行羊肠阪道也】魏絶南阳【南阳懐州也是当屯留之道今魏絶断坏羊肠韩上党之路也】楚临南郑【是塞什谷之口也今楚兵临郑南塞轘辕鄩口断韩南阳之兵也】秦攻新城冝阳【洛州福昌县也】以临二周之郊诛周王之罪侵楚魏之地周自知不能救九鼎宝器必出据九鼎案图籍挟天子以令于天下天下莫敢不听此王业也今夫蜀西僻之国而戎翟之伦也敝兵劳众不足以成名得其地不足以为利臣闻争名者于朝争利者于市今三川周室天下之朝市也而王不争焉顾争于戎翟去王业逺矣司马错曰不然臣闻之欲富国者务广其地欲彊兵者务富其民欲王者务博其徳三资者备而王随之矣今王地小民贫故臣愿先从事于易夫蜀西僻之国也而戎翟之长也有桀纣之乱以秦攻之譬如使豺逐羣羊得其地足以广国取其财足以富民缮兵不伤众而彼己服焉【饍音膳同饍具食也】拔一国而天下不以为暴利尽西海而天下不以为贪【海之言晦也西夷晦昧无知故言海也言利尽西方羗戎】是我一举而名实附也而又有禁暴止乱之名今攻韩劫天子恶名也而未必利也又有不义之名而攻天下所不欲危矣臣请论其故周天下之宗室也齐韩之与国也周自知失九鼎韩自知亡三川【韩自知亡二周故与周并力合谋　也】将二国并力合谋以因乎齐赵而求解乎楚魏以鼎与楚以地与魏王弗能止也此臣之所谓危也不如伐蜀完惠王曰善寡人请听子卒起兵伐蜀十月取之遂定蜀【表云秦惠王后元年十月击灭之】贬蜀王更号为侯而使陈庄相蜀蜀既属秦秦以益彊富厚轻诸侯秦惠王十年使公子华与张仪围蒲阳【在隰州隰川县蒲邑故城是也】降之仪因言秦复与魏而使公子繇质于魏仪因说魏王曰秦王之遇魏甚厚魏不可以无礼魏因入上郡少梁谢秦惠王惠王乃以张仪为相更名少梁曰夏阳【少梁城同州韩城县南二十三里夏阳城在县南二十里梁山在县东南十九里龙门山在县北五十里】仪相秦四嵗立惠王为王【表云惠王之十三年周显王之三十四年也】居一嵗为秦将取陜筑上郡塞其后二年使与齐楚之相防齧桑东还而兔相相魏以为秦欲令魏先事秦而诸侯効之魏王不肯听仪秦王怒伐取魏之曲沃平周复隂厚张仪益甚张仪慙无以归报留魏四嵗而魏襄王卒哀王立张仪复说哀王哀王不听于是张仪隂令秦伐魏魏与秦战败明年齐又来败魏于观津秦复欲攻魏先败韩申差军斩首八万诸侯震恐而张仪复说魏王曰魏地方不至千里卒不过三十万地四平诸侯四通辐凑无名山大川之限从郑至梁二百余里车驰人走不待力而至梁南与楚境西与韩境北与赵境东与齐境卒戍四方守亭鄣者不下十万梁之地势固战场也梁南与楚而不与齐则齐攻其东东与齐而不与赵则赵攻其北不合于韩则韩攻其西不亲于楚则楚攻其南此所谓四分五裂之道也且夫诸侯之为从者将以安社稷尊主彊兵显名也今从者一天下约为昆弟刑白马以盟洹【音桓】水之上以相坚也而亲昆弟同父母尚有争钱财而欲恃诈伪反覆苏秦之余谋其不可成亦明矣大王不事秦秦下兵攻河外【河外即卷衍燕酸枣】据卷衍酸枣【卷衍属郑州燕滑州胙城县酸枣属滑州皆黄河南岸地】劫卫取阳晋【故城在曹州乗氏县西北三十七里】则赵不南赵不南而梁不北梁不北则从道絶从道絶则大王之国欲母危不可得也秦折韩而攻梁韩怯于秦秦韩为一梁之亡可立而须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧【枕针鸩反】国必无忧矣且夫秦之所欲弱者莫如楚而能弱楚者莫如梁楚虽有冨大之名而实空虚其卒虽多然而轻走易北不能坚战悉梁之兵南面而伐楚胜之必矣割楚而益梁亏楚而适秦嫁祸安国此善事也大王不听臣秦下甲士而东伐虽欲事秦不可得矣且夫从人多奋辞而少可信说一诸侯而成封侯是故天下之游谈士莫不日夜搤腕瞠目切齿以言从之便以说人主人主贤其辩而牵其说岂得无哉臣闻之积羽沉舟羣轻折轴众口铄金积毁销骨故愿大王审定计议且赐骸骨辟魏哀王于是乃倍从约而因仪请成于秦张仪归复相秦三嵗而魏复背秦为从秦攻魏取曲沃明年魏复事秦秦欲伐齐齐楚从亲于是张仪往相楚楚懐王闻张仪来虚上舍而自馆之曰此僻陋之国子何以教之仪说楚王曰大王诚能听臣闭关絶约于齐臣请献商于之地六百里使秦女得为大王箕箒之妾秦楚娶妇嫁女长为兄弟之国此北弱齐而西益秦也计无便此者楚王大说而许之羣臣皆贺陈轸独吊之楚王怒曰寡人不兴师发兵得六百里地羣臣皆贺子独吊何也陈轸对曰不然以臣观之商于之地不可得而齐秦合齐秦合则患必至矣楚王曰有说乎陈轸对曰夫秦之所以重楚者以其有齐也今闭关絶约于齐则楚孤秦奚贪夫孤国而与之商于之地六百里张仪至秦必负王是北絶齐交西生患于秦也而两国之兵必俱至善为王计者不若隂合而阳絶于齐使人随张仪茍与吾地絶齐未晚也不与吾地隂合谋计也楚王曰愿陈子闭口毋复言以待寡人得地乃以相印授张仪厚赂之于是遂闭关絶约于齐使一将军随张仪张仪至秦详失绥墯车不朝三月【详音羊】楚王闻之曰仪以寡人絶齐未甚邪乃使勇士至宋借宋之符北骂齐王齐王大怒折节而下秦秦齐之交合张仪乃朝谓楚使者曰臣有奉邑六里愿以献大王左右楚使者曰臣受令于王以商于之地六百里不闻六里还报楚王楚王大怒发兵而攻秦陈轸曰轸可发口言乎攻之不如割地反以赂秦与之并兵而攻齐是我出地于秦取偿于齐也王国尚可存楚王不听卒发兵而使将军屈匄击秦秦齐共攻楚斩首八万杀屈匄遂取丹阳汉中之地【今梁州也在汉水北】楚又复益发兵而袭秦至蓝田大战楚大败于是楚割两城以与秦平秦要楚欲得黔中地【要音腰】欲以武关外易之【即商于之地】楚王曰不愿易地愿得张仪而献黔中地秦王欲遣之口弗忍言张仪乃请行惠王曰彼楚王怒子之负以商于之地是且甘心于子张仪曰秦彊楚弱臣善靳尚尚得事楚夫人郑袖袖所言皆从且臣奉王之节使楚楚何敢加诛假令诛臣而为秦得黔中之地臣之上愿遂使楚楚怀王至则囚张仪将杀之靳尚谓郑袖曰子亦知子之贱于王乎郑袖曰何也靳尚曰秦王甚爱张仪而不欲出之【秦王不欲出张仪使楚若欲自行今秦欲以上庸地及美人赎仪】今将以上庸之地六县【今房州也】赂楚以羙人聘楚以宫中善歌讴者为媵楚王重地尊秦秦女必贵而夫人斥矣不若为言而出之于是郑袖日夜言懐王曰人臣各为其主用今地未入秦秦使张仪来至重王王未有礼而杀张仪秦必大怒攻楚妾请子母俱迁江南毋为秦所鱼肉也懐王后悔赦张仪厚礼之如故张仪旣出未去闻苏秦死乃説楚王曰秦地半天下兵敌四国被险带河四塞以为固虎贲之士百余万车千乗骑万匹积粟如山法令既明士卒安难乐死主明以严将智以武虽无出甲席卷常山之险必折天下之脊【古之帝王多都河北河东故也】天下有后服者先亡且夫为从者无以异于驱羣羊而攻猛虎虎之与羊不格明矣今王不与猛虎而与羣羊臣窃以为大王之计过也凡天下彊国非秦而楚非楚而秦两国交争其势不两立大王不与秦秦下甲据冝阳韩之上地不通下河东取成臯韩必入臣梁则从风而动秦攻楚之西韩梁攻其北社稷安得毋危且夫从者聚羣弱而攻至彊不料敌而轻战国贫而数举兵危亡之术也臣闻之兵不如者勿与挑战【挑田鸟反】粟不如者勿与持乆夫从人饰辩虚辞髙主之节言其利不言其害卒有秦祸【卒葱勿反】无及为己是故愿大王之孰计之秦西有巴蜀大船积粟起于汶山【汶音泯】浮江已下至楚三千余里舫船载卒一舫载五十人与三月之食下水而浮一日行三百余里里数虽多然而不费牛马之力不至十日而拒扞关【在硖州巴山县界】扞关惊则从境以东尽城守矣黔中巫郡非王之有秦举甲出武关南靣而伐则北地絶【楚之北境断絶】秦兵之攻楚也危难在三月之内而楚待诸侯之救在半嵗之外此其势不相及也夫待弱国之救忘彊秦之祸此臣所以为大王患也大王尝与吴人战五战而三胜阵卒尽矣偏守新城存民苦矣【新攻得之城未详所在】臣闻功大者易危而民敝者怨上夫守易危之功而逆彊秦之心臣窃为大王危之且夫秦之所以不出兵函谷十五年以攻齐赵者隂谋有合天下之心楚尝与秦搆难战于汉中楚人不胜列侯执珪死者七十余人遂亡汉中楚王大怒兴兵袭秦战于蓝田此所谓两虎相者也夫秦楚相敝而韩魏以全制其后计无危于此者矣愿大王孰计之秦下甲攻卫阳晋必大关天下之匈大王悉起兵以攻宋不至数月而宋可举举宋而东指则泗上十二诸侯尽王之有也凡天下而以信约从亲相坚者苏秦封武安君相燕即隂与燕王谋伐破齐而分其地乃详有罪出走入齐齐王因受而相之居二年而觉齐王大怒车裂苏秦于市夫以一诈伪之苏秦而欲经营天下混壹诸侯其不可成亦明矣今秦与楚接境壤界固形亲之国也大王诚能听臣臣请使秦太子入质于楚楚太子入质于秦请以秦女为大王箕箒之妾効万室之都以为汤沐之邑长为昆弟之国终身无相攻伐臣以为计无便于此者于是楚王已得张仪而重出黔中地与秦欲许之屈原曰前大王见欺于张仪张仪至臣以为大王烹之今纵弗忍杀之又听其邪说不可怀王曰许仪而得黔中羙利也后而倍之不可故卒许张仪与秦亲张仪去楚因遂之韩说韩王曰韩地险恶山居五糓所生非菽而麦民之食大抵饭菽藿羮一嵗不收民不餍糟糠地不过九百里无二嵗之食料大王之卒悉之不过三十万而厮徒负养在其中矣除守徼亭鄣塞见卒不过二十万而已矣秦帯甲百余万车千乗骑万匹虎贲之士跿跔科头贯頥奋防者至不可胜计秦马之良戎兵之众探前趹后蹄间三寻腾者不可胜数山东之士被甲防胄以防战秦人捐甲徒禓以趋敌左挈人头右挟生虏夫秦卒与山东之卒犹孟贲之与怯夫以重力相压犹乌获之与婴儿夫战孟贲乌获之士以攻不服之弱国无异垂千钧之重于鸟卵之上必无幸矣夫羣臣诸侯不料地之寡而听从人之甘言好辞比周以相饰也皆奋曰听吾计可以彊覇天下夫不顾社稷之长利而听须臾之说诖误人主无过此者大王不事秦秦下甲据冝阳断韩之上地东取成臯荥阳则鸿台之宫桑林之苑非王之有也夫塞成臯絶上地则王之国分矣先事秦则安不事秦则危夫造祸而求其福报计浅而怨深逆秦而顺楚虽欲毋亡不可得也故为大王计莫如为秦秦之所欲莫如弱楚而能弱楚者莫如韩非以韩能彊于楚也其地势然也今王西靣而事秦以攻楚秦王必喜夫攻楚以利其地转祸而说秦计无便于此者韩王听仪计张仪归报秦惠王封仪五邑号曰武信君使张仪东说齐湣王曰天下彊国无过齐者大臣父兄殷众冨乐然而为大王计者皆为一时之说不顾百世之利从人说大王者必曰齐西有彊赵南有韩与梁齐负海之国也地广民众兵彊士勇虽有百秦将无奈齐何大王贤其说而不计其实夫从人朋党比周莫不以从为可臣闻之齐与鲁三战而鲁三胜国以危亡随其后虽有战胜之名而有亡国之实是何也齐大而鲁小也今秦之与齐也犹齐之与鲁也秦赵战于河漳之上再战而赵再胜秦战于畨吾之下再战又胜秦四战之后赵之亡卒数十万邯郸仅存虽有战胜之名而国已破矣是何也秦彊而赵弱今秦楚嫁女娶妇为昆弟之国韩献宜阳梁効河外【谓同华州地也】赵入朝渑池割河间以事秦【河间瀛州县】大王不事秦秦驱韩梁攻齐之南地悉赵兵渡清河指博关【博关在博州赵兵从贝州度黄河指博关则漯河南临淄即墨危矣】临淄即墨非王之有也国一日见攻虽欲事秦不可得也是故愿大王孰计之也齐王曰齐僻陋居东海之上未尝闻社稷之长利也乃许张仪张仪去西说赵王曰敝邑秦王使使臣効愚计于大王大王收率天下以賔秦秦兵不敢出函谷闗十五年大王之威行于山东敝邑恐惧慑伏缮甲厉兵饰车骑【饰音勑】习驰射力田积粟守四封之内愁居慑处不敢动揺唯大王有意督过之也今以大王之力举巴蜀并汉中包两周迁九鼎守白马之津秦虽僻逺然而心忿含怒之日乆矣今秦有敝甲淍兵军于渑池顾渡河逾漳据畨吾防邯郸之下愿以甲子合战以正殷纣之事敬使使臣先闻左右凡大王之所信为从者恃苏秦苏秦荧惑诸侯以是为非以非为是欲反齐国而自令车裂于市夫天下之不可一亦明矣今楚与秦为昆弟之国而韩梁称为东藩之臣齐献鱼盐之地此断赵之右臂也夫断右臂而与人鬬失其党而孤居求欲毋危岂可得乎今秦发三将军其一军塞午道告齐使兴师渡清河军于邯郸之东一军军成臯驱韩梁军于河外【河外谓郑滑州北临河】一军军于渑池约四国为一以攻赵赵服必四分其地是故不敢匿意情先以闻于左右臣窃为大王计莫如与秦王遇于渑池面相见而口相结请案兵无攻愿大王之定计赵王曰先王之时奉阳君专权擅势蔽欺先王独擅绾事寡人居属师傅不与国谋计先王弃羣臣寡人年防奉祀之日新心固窃疑焉以为一从不事秦非国之长利也乃且愿变心易虑割地谢前过以事秦方将约车趋行【趋音趣】适闻使者之明诏赵王许张仪张仪乃去北之燕说燕昭王曰大王之所亲莫如赵昔赵襄子尝以其姊为代王妻欲并代约与代王遇于句注之塞【句注山在代州也上音勾】乃令工人作为金斗长其尾令可以击人与代王饮隂告厨人曰即酒酣乐进热啜反斗以击之【反斗即倒柄击也】于是酒酣乐进热啜厨人进斟因反斗以击代王杀之王脑涂地其姊闻之因摩笄以自刺故至今有摩笄之山【笄今簪也摩笄山在蔚州飞狐县东北百五十里】代王之亡天下莫不闻夫赵王之狼戾无亲大王之所明见且以赵王为可亲乎赵兴兵攻燕再围燕都而劫大王大王割十城以谢今赵王已入朝渑池効河闲以事秦今大王不事秦秦下甲云中九原驱赵而攻燕则易水长城【并在易州界】非大王之有也且今时赵之于秦犹郡县也不敢妄举师以攻伐今王事秦秦王必喜赵不敢妄动是西有彊秦之援而南无齐赵之患是故愿大王孰计之燕王曰寡人蛮夷僻处虽大男子裁如婴儿言不足以采正计今上客幸教之请西面而事秦献恒山之尾五城燕王听仪仪归报未至咸阳而秦惠王卒武王立武王自为太子时不说张仪及即位羣臣多谗张仪曰无信左右卖国以取容秦必复用之恐为天下笑诸侯闻张仪有郤武王皆畔衡复合从秦武王元年羣臣日夜恶张仪未已而齐让又至张仪惧诛乃因谓秦武王曰仪有愚计愿効之王曰柰何对曰为秦社稷计者东方有大变然后王可以多割得地也今闻齐王甚憎仪仪之所在必兴师伐之故仪愿乞其不肖之身之梁齐必兴师而伐梁梁齐之兵连于城下而不能相去王以其间伐韩入三川出兵函谷而毋伐以临周祭器必出挟天子按图籍此王业也秦王以为然乃具革车三十乗入仪之梁齐果兴师伐之梁哀王恐张仪曰王勿患也请令罢齐兵乃使其舍人冯喜之楚借使之齐谓齐王曰王甚憎张仪虽然亦厚矣王之托仪于秦也齐王曰寡人憎仪仪之所在必兴师伐之何以托仪对曰是乃王之托仪也夫仪之出也固与秦王约曰为王计者东方有大变然后王可以多割得地今齐王甚憎仪仪之所在必兴师伐之故仪愿乞其不肖之身之梁齐必兴师伐之齐梁之兵连于城下而不能相去王以其间伐韩入三川出兵函谷而无伐以临周祭器必出挟天子案图籍此王业也秦王以为然故具革车三十乗而入之梁也今仪入梁王果伐之是王内罢国而外伐与国广邻敌以内自临而信仪于秦王也此臣之所谓托仪也齐王曰善乃使解兵张仪相魏一嵗卒于魏也
　　陈轸者游说之士与张仪俱事秦惠王皆贵重争宠张仪恶陈轸于秦王曰轸重币轻使秦楚之间将为国交也今楚不加善于秦而善轸者轸自为厚而为王薄也且轸欲去秦而之楚王胡不听乎王谓陈轸曰吾闻子欲去秦之楚有之乎轸曰然王曰仪之言果信矣轸曰非独仪知之也行道之士尽知之矣昔子胥忠于其君而天下争以为臣曾参孝于其亲而天下愿以为子故卖仆妾不出闾巷而售者良仆妾也出妇嫁于乡曲者良妇也今轸不忠其君楚亦何以轸为忠乎忠且见弃轸不之楚何归乎王以其言为然遂善待之居秦期年秦惠王终相张仪而陈轸奔楚楚未之重也而使陈轸使于秦过梁欲见犀首犀首谢弗见轸曰吾为事来公不见轸轸将行不得待异日犀首见之陈轸曰公何好饮也犀首曰无事也曰吾请令公餍事可乎曰奈何曰田需约诸侯从亲楚王疑之未信也公谓于王曰臣与燕赵之王有故数使人来曰无事何不相见愿谒行于王王虽许公公请母多车以车三十乗可陈之于庭明言之燕赵燕赵客闻之驰车告其王使人迎犀首楚王闻之大怒曰田需与寡人约而犀首之燕赵是欺我也怒而不听其事齐闻犀首之北使人以事委焉犀首遂行三国相事皆断于犀首轸遂至秦韩魏相攻朞年不解秦惠王欲救之问于左右左右或曰救之便或曰勿救便惠王未能为之决陈轸适至秦惠王曰子去寡人之楚亦思寡人不陈轸对曰王闻夫越人庄舄乎王曰不闻曰越人庄舄仕楚执珪有顷而病楚王曰舄故越之鄙细人也今仕楚执珪贵冨矣亦思越不中谢对曰凡人之思故在其病也彼思越则越声不思越则楚声使人往听之犹尚越声也今臣虽弃逐之楚岂能无秦声哉惠王曰善今韩魏相攻朞年不解或谓寡人救之便或曰勿救便寡人不能决愿子为子主计之余为寡人计之陈轸对曰亦尝有以夫辨庄子刺虎闻于王者乎庄子欲刺虎馆竖子止之曰两虎方且食牛食甘必争争则必鬬鬬则大者伤小者死从伤而刺之一举必有双虎之名辨庄子以为然立顷之有顷两虎果鬬大者伤小者死庄子从伤者而刺之一举果有双虎之功令韩魏相攻朞年不解是必大国伤小国亡从伤而伐之一举必有两实此犹庄子刺虎之类也臣主与王何异也惠王曰善卒弗救大国果伤小国亡秦兴兵而伐大尅之此陈轸之计也
　　犀首者魏之隂晋人也名衍姓公孙氏与张仪不善张仪为秦之魏魏王相张仪犀首弗利故令人谓韩公叔曰张仪已合秦魏矣其言曰【此张仪合秦魏之辞】魏攻南阳秦攻三川魏王所以贵张子者欲得韩地也且韩之南阳已举矣子何不少委焉以为衍功则秦魏之交可错矣然则魏必图秦而弃仪收韩而相衍公叔以为便因委之犀首以为功果相魏张仪去义渠君朝于魏犀首闻张仪复相秦害之犀首乃谓义渠君曰道逺不得复过请谒事情曰中国无事【中国谓关东六国无事不共攻秦】秦得烧掇焚杅君之国有事秦将轻使重币事君之国【冇事谓六国攻秦秦若被攻伐则必轻使重币事义渠国欲令相助犀首此言者令义渠君勿援秦也矣】其后五国伐秦会陈轸谓秦王曰义渠君者蛮夷之贤君也不如赂之以抚其志秦王曰善乃以文绣千纯妇女百人遗义渠君义渠君致羣臣而谋曰此公孙衍所谓邪乃起兵袭秦大败秦人李伯之下张仪已卒之后犀首入相秦尝佩五国之相印为约长
　　太史公曰三晋多权变之士夫言从衡彊秦者大抵皆三晋之人也夫张仪之行事甚于苏秦然世恶苏秦者以其先死而仪振暴其短以扶其说成其衡道要之此两人眞倾危之士哉














　　史记正义卷七十
　　钦定四库全书
　　史记正义卷七十一
　　唐　张守节　撰
　　樗里子甘茂列传第十一　　史记七十一
　　樗里子者名疾秦惠王之弟也与惠王异母母韩女也樗里子滑稽多智【滑读为淈水流自出稽计也言其智计宣吐如泉流出无尽故杨雄酒赋云鸱夷滑稽腹大如壶是也顔师古云滑稽转利之称也滑乱也稽碍也其变无留也一説稽考也言其滑乱不可考较】秦人号曰智囊秦惠王八年爵樗里子右更使将而伐曲沃【故城在陜州县西南三十二里】尽出其人取其城地入秦秦惠王二十五年使樗里子为将伐赵虏赵将军庄豹拔蔺【蔺县在石州】明年助魏章攻楚败楚将屈丐取汉中地秦封樗里子号为严君秦惠王卒太子武王立逐张仪魏章而以樗里子甘茂为左右丞相秦使甘茂攻韩拔冝阳使樗里子以车百乗入周周以卒迎之意甚敬楚王怒让周以其重秦客游腾为周说楚王曰智伯之伐仇犹【括地志云并州孟县外城俗名原仇山亦名仇犹夷狄之国也韩子云智伯欲伐犹国道险难不通乃铸大钟遗之载以广车仇犹大悦险涂内之赤草曼支谏曰不可此小所以事大而今大以遗小卒必随不可不听遂内之曼支因断毂而驰至十九日而仇犹亡也】遗之广车因随之兵仇犹遂亡何则无备故也齐桓公伐蔡号曰诛楚其实袭蔡今秦虎狼之国使樗里子以车百乗入周周以仇犹蔡观焉故使长防居前彊弩在后名曰卫疾【防卫樗里子】而实囚之且夫周岂能无忧其社稷哉恐一旦亡国以忧大王楚王乃悦秦武王卒昭王立樗里子又益尊重昭王元年樗里子将伐蒲【蒲故城在滑州匡城县北十五里即子路作宰也】蒲守恐请胡衍胡衍为蒲谓樗里子曰公之攻蒲为秦乎为魏乎为魏则善矣为秦则不为頼矣夫卫之所以为卫者以蒲也【蒲是卫国之鄣卫】今伐蒲入于魏卫必折而从之魏亡西河之外【谓同华等州】而无以取者兵弱也今并卫于魏魏必彊魏强之日西河之外必危矣且秦王将观公之事害秦而利魏王必罪公樗里子曰奈何胡衍曰公释蒲勿攻臣试为公入言之以徳卫君樗里子曰善胡衍入蒲谓其守曰樗里子知蒲之病矣其言曰必拔蒲衍能令释蒲勿攻蒲守恐因再拜曰愿以请因効金三百斤曰秦兵茍退请必言子于卫君使子为南靣故胡衍受金于蒲以自贵于卫于是遂解蒲而去还击皮氏【故城在绛州龙门县西百四十歩魏邑】皮氏未降又去昭王七年樗里子卒葬于渭南章台之东曰后百嵗是当有天子之宫夹我墓樗里子疾室在于昭王庙西渭南隂乡樗里故俗谓之樗里子至汉兴长乐宫在其东未央宫在其西【汉长乐宫在长安县西北十五里未央在县西北十四里皆在长安故城中也】武库正直其墓秦人谚曰力则任鄙智则樗里
　　甘茂者下蔡人也【今颍州县即州莱国】事下蔡史举先生学百家之说因张仪樗里子而求见秦惠王王见而说之使将而佐魏章略定汉中地惠王卒武王立张仪魏章去东之魏蜀侯辉相壮反秦使甘茂定蜀还而以甘茂为左丞相以樗里子为右丞相秦武王三年谓甘茂曰寡人欲容车通三川以窥周室而寡人死不朽矣甘茂曰请之魏约以伐韩而令向寿辅行【饷受二音人姓名】甘茂至谓向寿曰子归言之于王曰魏听臣矣然愿王勿伐事成尽以为子功向寿归以告王王迎甘茂于息壤【秦邑】甘茂至王问其故对曰冝阳大县也上党南阳积之乆矣【韩之北三郡积贮在河南冝阳县之日乆矣】名曰县其实郡也今王倍数险行【谓函谷及三崤五谷】千里攻之难昔曾参之处费鲁人有与曽参同姓名者杀人人告其母曰曽参杀人其母织自若也顷之一人又告之曰曾参杀人其母尚织自若也顷又一人告之曰曾参杀人其母投杼下机逾墙而走夫以曾参之贤与其母信之也三人疑之其母惧焉今臣之贤不若曾参王之信臣又不如曾参之母信曾参也疑臣者非特三人臣恐大王之投杼也始张仪西并巴蜀之地北开西河之外南取上庸天下不以多张子而以贤先王魏文侯令乐羊将而攻中山三年而拔之乐羊返而论功文侯示之谤书一箧乐羊再拜稽首曰此非臣之功也主君之力也今臣羇旅之臣也樗里子公孙奭【音释】二人者挟韩而议之王必听之是王欺魏王而臣受公仲侈之怨也王曰寡人不听也请与子盟卒使丞相甘茂将兵伐冝阳五月而不拔樗里子公孙奭果争之武王召甘茂欲罢兵甘茂曰息壤在彼【甘茂归至息壤与秦王盟恐后樗里子公孙奭伐韩今二子果争之武王召茂欲罢兵故甘茂云息壤在彼邑也】王曰有之因大悉起兵使甘茂击之斩首六万遂拔冝阳韩襄王使公仲侈入谢与秦平武王竟至周而卒于周其弟立为昭王王母宣太后楚女也楚怀王怨前秦败楚于丹阳而韩不救乃以兵围韩雍氏【故城在洛州洛阳县东北二十里】韩使公仲侈告急于秦秦昭王新立太后楚人不肯救公仲因甘茂茂为韩言于秦昭王曰公仲方有得秦救故敢扞楚也今雍氏围秦师不下殽公仲且仰首而不朝公叔且以国南合于楚楚韩为一魏氏不敢不听然则伐秦之形成矣不识坐而待伐孰与伐人之利秦王曰善乃下师于殽以救韩楚兵去秦使向寿平冝阳而使樗里子甘茂伐魏皮氏向寿者宣太后外族也而与昭王少相善长故任用向寿如楚楚闻秦之贵向寿而厚事向寿向寿为秦守宜阳将以伐韩韩公仲使苏代谓向寿曰禽困覆军公破韩辱公仲公仲收国复事秦自以为必可以封【公仲自以为必可得秦封】今公与楚解口地【上纪买及公向夀也解口犹开口得言向寿于秦开口则楚人必得封地也】封小令尹以杜阳秦楚合复攻韩韩必亡韩亡公仲且躬率其私徒以阏于秦【公仲恐韩亡欲将私徒往宜阳阏向寿也】愿公孰虑之也向寿曰吾合秦楚非以当韩也子为寿谒之公仲【子苏代也向夀恐令苏代谒报公仲云秦韩交可合】曰秦韩之交可合也苏代对曰愿有谒于公【公向夀也言向夀亦党于楚与公孙奭甘茂党韩魏同也】人曰贵其所以贵者贵王之爱习公也不如公孙奭其智能公也不如甘茂今二人者皆不得亲于秦事而公独与王主断于国者何彼有以失之也【言秦王虽爱习公孙奭甘茂秦事不亲委者为党韩魏也今国事独与向夀主断者不知夀党于楚以事秦王者以失之也】公孙奭党于韩而甘茂党于魏故王不信也今秦楚争彊而公党于楚是与公孙奭甘茂同道也公何以异之【苏氏云向夀与公孙奭甘茂皆有党言无异也又一云改异党楚之意】人皆言楚之善变也而公必亡之是自为责也【楚善变改不可信若变向夀必亡败是自为贵】公不如与王谋其变也善韩以备楚【令秦亲韩而备楚之变改则向夀无患矣】如此则无患矣韩氏必先以国从公孙奭而后委国于甘茂韩公之雠也【韩氏必先委二人故韩为向夀之雠】今公言善韩以备楚是外举不辟雠也向夀曰然吾甚欲韩合对曰甘茂许公仲以武遂反冝阳之民【武遂冝阳本韩邑也秦伐取之今欲还韩令其民得反归居之】今公徒收之甚难【苏代言甘茂许公仲以武遂又归冝阳之民今向夀徒拟收之甚难事也】向夀曰然则奈何武遂终不可得也对曰公奚不以秦为韩求颍川于楚【颍川许州也楚侵韩颍川苏代令向夀以秦威重为韩就楚求索颍川是亲向夀】此韩之寄地也公求而得之是令行于楚而以其地徳韩也公求而不得是韩楚之怨不解而交走秦也秦楚争彊而公徐过楚【若二国皆事秦公则渐说楚之过失以收韩此利于秦也】以收韩此利于秦向夀曰奈何对曰此善事也甘茂欲以魏取齐公孙奭欲以韩取齐今公取冝阳以为功收楚韩以安之而诛齐魏之罪【言公孙奭甘茂皆欲以秦挟韩魏而取齐今向夀取冝阳为功收楚韩安以事秦而责齐魏之罪是公孙奭甘茂不得同合韩魏于秦以伐齐也】是以公孙奭甘茂无事也甘茂竟言秦昭王以武遂复归之韩【年表云秦昭王元年子韩武遂也】向夀公孙奭争之不能得向夀公孙奭由此怨谗甘茂茂惧辍伐魏蒲阪亡去樗里子与魏讲罢兵甘茂之亡秦奔齐逢苏代代为齐使于秦甘茂曰臣得罪于秦惧而遯逃无所容迹臣闻贫人女与富人女防绩贫人女曰我无以买烛而子之烛光幸有余子可分我余光无损子明而得一斯便焉今臣困而君方使秦而当路矣茂之妻子在焉愿君以余光振之苏代许诺遂致使于秦已因说秦王曰甘茂非常士也其居于秦累世重矣自殽塞及至鬼谷其地形险易皆明知之彼以齐约韩魏反以图秦非秦之利也秦王曰然则奈何苏代曰王不若重其贽厚其禄以迎之使彼来则置之鬼谷【刘伯庄云此鬼谷关内云阳非阳城者也按阳城谷时属韩秦不得言置之】终身勿出秦王曰善即赐之上卿以相印迎之于齐甘茂不往苏代谓齐湣王曰夫甘茂贤人也今秦赐之上卿以相印迎之甘茂徳王之赐好为王臣故辞而不往今王何以礼之齐王曰善即位之上卿而处之秦因复甘茂之家【复音福】以市于齐齐使甘茂于楚楚怀王新与秦合婚而驩而秦闻甘茂在楚使人谓楚王曰愿送甘茂于秦楚王问于范蜎【许縁反】曰寡人欲置相于秦孰可对曰臣不足以识之楚王曰寡人欲相甘茂可乎对曰不可夫史举下蔡之监门也大不为事君小不为家室以茍贱不廉闻于世甘茂事之顺焉故惠王之明武王之察张仪之辩而甘茂事之取十官而无罪茂诚贤者也然不可相于秦夫秦之有贤相非楚国之利也且王前尝用召滑于越而内行章义之难越国乱故楚南塞厉门【刘伯庄云厉门度岭南之要路】而郡江东【吴越之城皆为楚之都邑】计王之功所以能如此者越国乱而楚治也今王知用诸越而忘用诸秦臣以王为钜过矣然则王若置相于秦则莫若向夀者可夫向夀之于秦王亲也少与之同衣长与之同车以听事王必相向夀于秦则楚国之利也于是使使请秦相向夀于秦秦卒相向夀而甘茂竟不得获入秦卒于魏甘茂有孙曰甘罗
　　甘罗者甘茂孙也茂既死后甘罗年十二事秦相文信侯吕不韦秦始皇帝使刚成君蔡泽扵燕三年而燕王喜使太子丹入质扵秦秦使张唐往相燕欲与燕共伐赵以广河间之地张唐谓文信侯曰臣尝为秦昭王伐赵赵怨臣曰得唐者与百里之地今之燕必经赵臣不可以行文信侯不快未有以彊也甘罗曰君侯何不快之甚也文信侯曰吾令刚成君蔡泽事燕三年燕太子丹已入质矣吾自请张卿相燕而不肯行甘罗曰臣请行之文信侯叱曰去我身自请之而不肯汝焉能行之【女音汝焉乙连反】甘罗曰夫项橐生七嵗为孔子师今臣生十二嵗扵兹矣君其试臣何遽叱乎扵是甘罗见张卿曰卿之功孰与武安君卿曰武安君南挫彊楚北威燕赵战胜攻取破城堕邑不知其数臣之功不如也甘罗曰应侯之用扵秦也孰与文信侯专张卿曰应侯不如文信侯专甘罗曰卿明知其不如文信侯专与曰知之甘罗曰应侯欲攻赵武安君难之去咸阳七里而立死于杜邮今文信侯自请卿相燕而不肯行臣不知卿所死处矣张唐曰请因孺子行令装治行行有日甘罗谓文信侯曰借臣车五乗请为张唐先报赵文信侯乃入言之扵始皇曰昔甘茂之孙甘罗年少耳然名家之子孙诸侯皆闻之今者张唐欲称疾不肯行甘罗说而行之今愿先报赵请许遣之始皇召见使甘罗扵赵赵襄王郊迎甘罗甘罗说赵王曰王闻燕太子丹入质秦欤曰闻之曰闻张唐相燕欤曰闻之燕太子丹入秦者燕不欺秦也张唐相燕者秦不欺燕也燕秦不相欺者伐赵危矣燕秦不相欺无异故欲攻赵而广河间王不如赍臣五城以广河闲请归燕太子与彊赵攻弱燕赵王立自割五城以广河闲秦归燕太子赵攻燕得上谷三十城【上谷今妫州也在幽州西北】令秦有十一甘罗还报秦乃封甘罗以为上卿复以始甘茂田宅赐之
　　太史公曰樗里子以骨肉重固其理而秦人称其智故颇采焉甘茂起下蔡闾阎显名诸侯重彊齐楚【甘茂为强齐楚所重】甘罗年少然出一竒计声称后世虽非笃行之君子然亦战国之策士也方秦之彊时天下尤趋谋诈哉













　　史记正义卷七十一
&lt;史部,正史类,史记正义&gt;
　　钦定四库全书
　　史记正义卷七十二
　　唐　张守节　撰
　　穰侯列传第十二　　　　　史记七十二
　　穰侯魏冉者秦昭王母宣太后弟也其先楚人姓芈氏【芈亡尔反】秦武王卒无子立其弟为昭王昭王母故号为芈八子及昭王即位芊八子号为宣太后宣太后非武王母武王母号曰惠文后先武王死宣太后二弟其异父长弟曰穰侯姓魏氏名冉同父弟曰芊戎为华阳君【彪云华阳亭名在洛州宻县又故华城在郑州管城县南三十里即此城】而昭王同母弟曰髙陵君泾阳君而魏冉最贤自惠王武王时任职用事武王卒诸弟争立唯魏冉力为能立昭王昭王即位以冉为将军卫咸阳诛季君之乱而逐武王后出之魏昭王诸兄弟不善者皆灭之威振秦国昭王少宣太后自治任魏冉为政昭王七年樗里子死而使泾阳君质于齐赵人楼缓来相秦赵不利乃使仇液之秦【音亦姓名】请以魏冉为秦相仇液将行其客宋公谓液曰秦不听公楼缓必怨公公不若谓楼缓曰请为公母急秦秦王见赵请相魏冉之不急且不听公公言而事不成以徳楼子事成魏冉故徳公矣扵是仇液从之而秦果免楼缓而魏冉相秦欲诛吕礼礼出奔齐昭王十四年魏冉举白起使代向夀将而攻韩魏败之伊阙斩首二十四万虏魏将公孙喜明年又取楚之宛叶魏冉谢病免相以客卿夀烛为相其明年烛免复相冉乃封魏冉扵穰复益封陶号曰穰侯穰侯封四嵗为秦将攻魏魏献河东方四百里拔魏之河内取城大小六十余昭王十九年秦称西帝齐称东帝月余吕礼来而齐秦各复归帝为王魏冉复相秦六嵗而免免二嵗复相秦四嵗而使白起拔楚之郢秦置南郡乃封白起为武安君白起者穰侯之所任举也相善于是穰侯之冨冨于王室昭王三十二年穰侯为相国将兵攻魏走芒夘【上莫卭反下陌饱反】入北宅【竹书云宅阳一召北宅括地志云宅阳故城在郑州荣阳县西南十七里】遂围大梁梁大夫须贾说穰侯曰臣闻魏之长吏谓魏王曰昔梁惠王伐赵战胜三梁拔邯郸赵氏不割而邯郸复归齐人攻卫拔故国杀子良卫人不割而故地复反卫赵之所以国全兵劲而地不并扵诸侯者以其能忍难而重出地也宋中山数伐割地而国随以亡臣以为卫赵可法而宋中山可为戒也秦贪戾之国也而母亲蚕食魏氏又尽晋国战胜暴子割八县地未毕入兵复出矣夫秦何猒之有哉今又走芒夘入北宅此非敢攻梁也且劫王以求多割地王必勿听也今王背楚赵而讲秦楚赵怒而去王与王争事秦秦必受之秦挟楚赵之兵以复攻梁则国求无亡不可得也愿王之必无讲也王若欲讲少割而有质不然必见欺此臣之所闻于魏也愿君王之以是虑事也周书曰惟命不于常此言幸之不可数也夫战胜暴子割八县此非兵力之精也又非计之工也天幸为多矣今又走芒夘入北宅以攻大梁是以天幸自为常也智者不然臣闻魏氏悉其百县胜甲以上戍大梁臣以为不下三十万以三十万之众守梁七仞之城臣以为汤武复生不易攻也夫轻背楚赵之兵陵七仞之城战三十万之众而志必举之臣以为自天地始分以至于今未尝有者也攻而不拔秦兵必罢陶邑必亡【定陶近大梁穰侯攻梁兵疲定陶必为魏伐】则前功必弃矣今魏氏方疑可以少割收也愿君逮楚赵之兵未至扵梁亟以少割收魏魏方疑而得以少割为利必欲之则君得所欲矣楚赵怒扵魏之先己也必争事秦从以此散【从足松反】而君后择焉且君之得地岂必以兵哉割晋国秦兵不攻而魏必效綘安邑又为陶开两道【穰故封定陶故宋及单父是陶之南道也魏之安邑及綘是陶北道】防尽故宋卫必效单父秦兵可全而君制之何索而不得何为而不成愿君熟虑之而无行危穰侯曰善乃罢梁围【表云魏安厘王二年秦军大梁成韩来救与秦温以和也】明年魏背秦与齐从亲秦使穰侯伐魏斩首四万走魏将暴鸢得魏三县穰侯益封明年穰侯与白起客卿胡阳复攻赵韩魏破芒夘扵华阳下斩首十万取魏之卷蔡阳长社赵氏观津且与赵观津益赵以兵伐齐齐襄王惧使苏代为齐隂遗穰侯书曰臣闻往来者言曰秦将益赵甲四万以伐齐臣窃必之【臣苏代也必知秦与赵甲四万以伐齐】弊邑之王曰【谓齐王也】秦王明而熟于计穰侯智而习于事必不益赵甲四万以伐齐是何也夫三晋之相与也秦之深雠也百相背也百相欺也不为不信不为无行今破齐以肥赵赵秦之深雠不利于秦此一也秦之谋者必曰破齐弊晋楚【今晋楚伐齐晋楚之国亦弊败】而后制晋楚之胜夫齐罢国也以天下攻齐如以千钧之弩决溃癕也必死安能弊晋楚此二也秦少出兵则晋楚不信也多出兵则晋楚为制于秦齐恐不走秦必走晋楚此三也秦割齐以啖晋楚晋楚案之以兵秦反受敌此四也是晋楚以秦谋齐以齐谋秦也何晋楚之智而秦齐之愚此五也故得安邑以善事之亦必无患矣秦有安邑韩氏必无上党矣取天下之肠胃与出兵而惧其不反也孰利臣故曰秦王明而熟于计穰侯智而习于事必不益赵甲四万以伐齐矣扵是穰侯不行引兵而归昭王三十六年相国穰侯言客卿灶欲伐齐取刚夀【故刚城在兖州龚邱县界夀张郓州县也】以广其陶邑于是魏人范雎自谓张禄先生讥穰侯之伐齐乃越三晋以攻齐也以此时奸说秦昭王昭王于是用范雎范雎言宣太后专制穰侯擅权于诸侯泾阳君髙陵君之属太侈富于王室于是秦王悟乃免相国令泾阳之属皆出关就封邑穰侯出关辎车千乗有余穰侯卒于陶而因葬焉秦复收陶为郡
　　太史公曰穰侯昭王亲舅也而秦所以东益地弱诸侯尝称帝于天下天下皆西乡稽首者穰侯之功也及其贵极冨溢一夫开说身折势夺而以忧死况扵覉旅之臣乎



　　史记正义卷七十二
　　钦定四库全书
　　史记正义卷七十三
　　唐　张守节　撰
　　白起王翦列传第十三　　　史记七十三
　　白起者郿人也【郿音眉岐州县】善用兵事秦昭王昭王十三年而白起为左庶长将而击韩之新城【今洛州伊阙】是嵗穰侯相秦举任鄙以为汉中守其明年白起为左更攻韩魏于伊阙【今洛州南十九里伊阙山号曰龙门是】斩首二十四万又虏其将公孙喜拔五城起迁为国尉【言太尉】渉河取韩安邑以东到干河明年白起为太良造攻魏拔之取城小大六十一明年起与客卿错攻垣城拔之后五年白起攻赵拔光狼城【光狼故城在泽州髙平县西二十五里也】后七年白起攻楚拔鄢邓五城【鄢邓二邑在襄州】其明年攻楚拔郢烧夷陵【夷陵今硖州郭下县】遂东至竟陵【故城在郢州长夀县南百五十里今复州亦是其地也】楚王亡去郢东走徙陈秦以郢为南郡白起迁为武安君武安君因取楚定巫黔中郡昭王三十四年白起攻魏拔华阳走芒夘而虏三晋将斩首十三万与赵将贾偃战沉其卒二万人于河中昭王四十三年白起攻韩陉城【陉庭故城在曲沃县西北二十里有绛州东北三十五里也】拔五城斩首五万四十四年白起攻南阳太行道絶之【案南阳属韩秦攻之则韩太行羊肠道絶矣】四十五年伐韩之野王野王降秦上党道絶其守冯亭与民谋曰郑道已絶韩必不可得为民秦兵日进韩不能应不如以上党归赵赵若受我秦怒必攻赵赵被兵必亲韩韩赵为一则可以当秦因使人报赵赵孝成王与平阳君平原君计之平阳君曰不如勿受受之祸大于所得平原君曰无故得一郡受之便赵受之因封冯亭为华阳君【常山一名华阳解在赵世家】四十六年秦攻韩缑氏蔺【按检诸地记颍川无蔺括地志云洛州嵩县本夏之纶国也在缑氏东南六十里地里志云轮氏属颍川郡按既攻缑氏蔺二邑合相近恐轮蔺声相似字随音而转作蔺】拔之四十七年秦使左庶长王龁攻韩取上党上党民走赵赵军长平【长平故城在泽州髙平县西北一里也】以按据上党民四月龁因攻赵赵使廉颇将赵军士卒犯秦斥兵秦斥兵斩赵禆将茄六月防赵军取二鄣四尉【括地志云赵鄣故城一名都尉城今名赵东城在泽州髙平县西二十五里又有故谷城此二城即二郡也】七月赵军筑垒壁而守之秦又攻其垒取二尉败其阵夺西垒壁【赵西垒在泽州髙平县北六里是也即亷颇坚壁以待秦王夺赵西垒壁者】防颇坚壁以待秦秦数挑战【数音朔挑田鸟反】赵兵不出赵王数以为让而秦相应侯又使人行千金于赵为反间【纪苋反】曰秦之所恶独畏马服子赵括将耳廉颇易与且降矣赵王旣怒廉颇军多失亡军数败又反坚壁不敢战而又闻秦反间之言因使赵括代廉颇将以击秦秦闻马服子将乃隂使武安君白起为上将军而王龁为尉禆将令军中有敢泄武安君将者斩赵括至则出兵击秦军秦军详败而走【详音羊】张二竒兵以劫之赵军逐胜追造秦壁【秦壁一名秦垒今古名秦长垒】壁坚拒不得入而秦竒兵二万五千人絶赵军后又一军五千骑絶赵壁间赵军分而为二粮道絶而秦出轻兵击之赵战不利因筑壁坚守【赵壁今名赵东垒亦名赵东长垒在泽州髙平县北五里即赵括筑壁自败处】以待救至秦王闻赵食道絶王自之河内【时已属秦故发其兵】赐民爵各一级发年十五以上悉诣长平遮絶赵救及粮食至九月赵卒不得食四十六日皆内隂相杀食来攻秦垒欲出为四队四五复之不能出其将军赵括出锐卒自战秦军射杀赵括括军败卒四十万人降武安君武安君计曰前秦已抜上党上党民不乐为秦而归赵赵卒反覆非尽杀之恐为乱乃挟诈而尽坑杀之遗其小者二百四十人归赵前后斩首虏四十五万人赵人大震四十八年十月秦复定上党郡秦分军为二王龁攻皮牢拔之【故城在绛州龙门县西一里】司马梗定太原【太原赵地秦定取也】韩赵恐使苏代厚币说秦相应侯曰武安君擒马服子乎曰然又曰即围邯郸乎曰然赵亡则秦王王矣武安君为三公武安君所为秦战胜攻取者七十余城南定鄢郢汉中【鄢在襄州夷道县南九里郢在荆州江陵县东六里汉中今襃州之地】北擒赵括之军虽周邵吕望之功不益于此矣今赵亡秦王王则武安君必为三公君能为之下乎虽无欲为之下固不得已矣秦尝攻韩围邢邱【邢邱今怀州武陵县东南二十里平臯县城是也】困上党上党之民皆反为赵天下不乐为秦民之日乆矣今亡赵北地入燕东地入齐南地入韩魏则君之所得民亡几何人故不如因而割之【因白起之攻割取韩赵之地】无以为武安君功也于是应侯言于秦王曰秦兵劳请许韩赵之割地以和且休士卒王听之割韩垣雍【释地名云卷县所理垣雍城按今在郑州原武县西北七里也】赵六城以和正月皆罢兵武安君闻之由是与应侯有隙其九月秦复发兵使五大夫王陵攻赵邯郸是时武安君病不任行【入针反堪也】四十九年正月陵攻邯郸少利秦益发兵佐陵陵兵亡五校武安君病愈秦王欲使武安君代陵将武安君言曰邯郸实未易攻也且诸侯救日至彼诸侯怨秦之日乆矣今秦虽破长平军而秦卒死者过半国内空逺絶河山而争人国都赵应其内诸侯攻其外破秦军必矣不可秦王自命不行乃使应侯请之武安君终辞不肯行遂称病秦王使王龁代陵将八九月围邯郸不能拔楚使春申君及魏公子将兵数十万攻秦军秦军多失亡武安君言曰秦不听臣计今如何矣秦王闻之怒彊起武安君【彊其两反】武安君遂称病笃应侯请之不起于是免武安君为士伍迁之隂密【故城在泾州鹑觚县城西即古隂宻国宻康公国也】武安君病未能行居三月诸侯攻秦军急秦军数却使者日至秦王乃使人遣白起不得留咸阳中武安君既行出咸阳西门十里至杜邮【说文云邮境上行舍道路所经过今咸阳县城本秦之邮也在雍州西北三十五里】秦昭王与应侯羣臣议曰白起之迁其意尚怏怏不服有余言秦王乃使使者赐之劒自裁武安君引劒将自刭曰我何罪于天而至此哉良乆曰我固当死长平之战赵卒降者数十万人我诈而尽阬之是足以死遂自杀武安君之死也以秦昭王五十年十一月死而非其罪秦人怜之郷邑皆祭祀焉
　　王翦者频阳东乡人也【故城在雍州东同官县界也】少而好兵事秦始皇始皇十一年翦将攻赵阏与【音预】破之拔九城十八年翦将攻赵嵗余遂拔赵赵王降尽定赵地为郡明年燕使荆轲为贼于秦秦王使王翦攻燕燕王喜走辽东翦遂定燕蓟而还【蓟音计】秦使翦子王贲击荆荆兵败还击魏魏王降遂定魏地秦始皇既灭三晋走燕王而数破荆师秦将李信者年少壮勇尝以兵数千逐燕太子丹至于衍水中卒破得丹始皇以为贤勇于是始皇问李信吾欲攻取荆于将军度用防何人而足李信曰不过用二十万人始皇问王翦王翦曰非六十万人不可始皇曰王将军老矣何怯也李将军果势壮勇其言是也遂使李信及防恬将二十万南伐荆王翦言不用因谢病归老于频阳李信攻平与【在预东北五十四里】恬攻寝大破荆军信又攻鄢郢破之于是引兵而西与防恬防城父【言引兵而会城父则是汝州郏城县东父城者也括地志云汝州郏城县东四十里有父城故城即服防云城父楚北境者也又许州叶县东北四十五里亦有父城故城即杜预云襄城城父县者也此二城父城之名耳服防城父是误也左传及注水经云楚大城城父是太子建居之十三州志云太子建所居城父谓今亳州城父是也此三家之说是城父之名地理志云颍川入城县沛郡城父县据县属郡其名自分古先儒多惑故使其名错乱】荆人因随之三日三夜不顿舍大破李信军入两壁杀七都尉秦军走始皇闻之大怒自驰如频阳见谢王翦曰寡人以不用将军计李信果辱秦军今闻荆兵日进而西将军虽病独忍弃寡人乎王翦谢曰老臣罢病悖乱【罢音皮悖音背】唯大王更择贤将始皇谢曰已矣将军勿复言王翦曰大王必不得已用臣非六十万人不可始皇曰为听将军计耳于是王翦将兵六十万人始皇自送至灞上王翦行请美田宅园池甚众始皇曰将军行矣何忧贫乎王翦曰为大王将有功终不得封侯故及大王之向臣臣亦及时以请园池为子孙业耳始皇大笑王翦既至闗使使还请善田者五辈或曰将军之乞贷亦已甚矣王翦曰不然夫秦王怛而不信人今空秦国甲士而专委于我我不多请田宅为子孙业以自坚顾令秦王坐而疑我矣王翦果代李信击荆荆闻王翦益军而来乃悉国中兵以拒秦王翦至坚壁而守之不肯战荆兵数出挑战终不出王翦日休士洗沐而善饮食抚循之亲与士卒同食乆之王翦使人问军中戏乎对曰方投石超距于是王翦曰士卒可用矣荆数挑战而秦不出乃引而东翦因举兵追之令壮士击大破荆军至南【徐州县也】杀其将军项燕荆兵遂败走秦因乗胜略定荆地城邑嵗余虏荆王负刍竟平荆地为郡县因南征百越之君而王翦子王贲与李信破定燕齐地秦始皇二十六年尽并天下王氏防氏功为多名施于后世秦二世之时王翦及其子贲皆已死而又灭氏陈胜之反秦奉使王翦之孙王离击赵围赵王及张耳钜鹿城【今邢州平乡县城本秦钜鹿郡城也】或曰王离秦之名将也今将彊秦之兵攻新造之赵举之必矣客曰不然夫为将三世者必败必败者何也以其所杀伐多矣其后受其不详今王离已三世将矣居无何项羽救赵击秦军果虏王离王离军遂降诸侯
　　太史公曰鄙语云尺有所短寸有所长白起料敌合变出竒无穷声震天下然不能救患于应侯王翦为秦将夷六国当是时翦为宿将始皇师之然不能辅秦建徳固其根本偷合取容以至圽身及孙王离为项羽所虏不亦宜乎彼各有所短也
  </div>
  <div class="pagination">
   <a href="史记正义_page25.html">
    上一页
   </a>
   <span>
    ...
   </span>
   <a href="史记正义_page21.html">
    21
   </a>
   <a href="史记正义_page22.html">
    22
   </a>
   <a href="史记正义_page23.html">
    23
   </a>
   <a href="史记正义_page24.html">
    24
   </a>
   <a href="史记正义_page25.html">
    25
   </a>
   <span class="current-page">
    26
   </span>
   <a href="史记正义_page27.html">
    27
   </a>
   <a href="史记正义_page28.html">
    28
   </a>
   <a href="史记正义_page29.html">
    29
   </a>
   <a href="史记正义_page30.html">
    30
   </a>
   <a href="史记正义_page31.html">
    31
   </a>
   <span>
    ...
   </span>
   <a href="史记正义_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
