<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 68 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 68 页/共 69 页
  </h1>
  <div class="content">
   天竺国一名身毒在月氐之东南数千里俗与月氐同而卑湿暑热其国临大水乘象而战其人弱于月氐脩浮图道不杀伐遂以成俗【浮图即佛也】从月氐髙附国以西南至西海东至磐起国皆身毒之地身毒有别城数百城置长别国数十国置王虽各小异而俱以身毒为名其时皆属月氐月氐杀其王而置将令统其人土出象犀瑇瑁金银铜铁铅锡西与大秦通有大秦珍物又有细布好毾防【毾音它阖反防音登埤苍曰毛席也释名曰施之承大牀前小榻上登以上牀也】诸香石密胡椒姜黑盐和帝时数遣使贡献后西域反畔乃絶至桓帝延熹二年四年频从日南徼外来献世传明帝梦见金人长大顶有光明以问羣臣或曰西方有神名曰佛其形长丈六尺而黄金色帝于是遣使天竺问佛道法遂于中国图画形像焉楚王英始信其术中国因此颇有奉其道者后桓帝好神数祀浮图老子百姓稍有奉者后遂转盛
　　东离国居沙竒城在天竺东南三千余里大国也其土气物类与天竺同列城数十皆称王大月氐伐之遂臣服焉男女皆长八尺而怯弱乘象骆駞往来邻国有寇乘象以战
　　栗弋国属康居出名马牛羊蒲萄众果其土水美故蒲萄酒特有名焉
　　严国在奄蔡北属康居出鼠皮以输之
　　奄蔡国改名阿兰聊国居地城属康居土气温和多桢松白草【前书音义曰白草草之白者又云似莠而细熟时正白牛马所食焉】民俗衣服与康居同
　　莎车国西经蒲犂无雷至大月氐东去洛阳万九百五十里匈奴单于因王莽之乱略有西域唯莎车王延强不肯附属元帝时尝为侍子长于京师慕乐中国亦复参其典法常勑诸子当世奉汉家不可负也天鳯五年延死諡忠武王子康代立光武初康率傍国拒匈奴拥卫故都防吏士妻子千余口檄书河西问中国动静自陈思慕汉家建武五年河西大将军窦融乃承制立康为汉莎车建功懐徳王西域大都尉五十五国皆属焉九年康死諡宣成王弟贤代立攻破拘弥西夜国皆杀其王而立其兄康两子为拘弥西夜王十四年贤与鄯善王安并遣使诣阙贡献于是西域始通葱岭以东诸国皆属贤十七年贤复遣使奉献请都防天子以问大司空窦融以为贤父子兄弟相约事汉欵诚又至宜加号位以镇安之帝乃因其使赐贤西域都防印绶及车旗黄金锦绣敦煌太守裴遵上言夷狄不可假以大权又令诸国失望诏书收还都防印绶更赐贤以汉大将军印绶其使不肯易遵迫夺之贤由是始恨而犹诈称大都防移书诸国诸国悉服属焉号贤为单于贤浸以骄横重求赋税数攻龟兹诸国诸国愁惧二十一年冬车师前王鄯善焉耆等十八国俱遣子入侍献其珍寳及得见皆流涕稽首愿得都防天子以中国初定北边未服皆还其侍子厚赏赐之是时贤自负兵强欲并兼西域攻击益甚诸国闻都防不出而侍子皆还大忧恐乃与敦煌太守檄愿留侍子以示莎车言侍子见留都防寻出冀且息其兵裴遵以状闻天子许之二十二年贤知都防不至遂遗鄯善王安书令絶通汉道安不纳而杀其使贤大怒发兵攻鄯善安迎战兵败亡入山中贤杀略千余人而去其冬贤复攻杀龟兹王遂兼其国鄯善焉耆诸国侍子久留敦煌愁思皆亡归鄯善王上书愿复遣子入侍更请都防都防不出诚迫于匈奴天子报曰今使者大兵未能得出如诸国力不从心东西南北自在也于是鄯善车师复附匈奴而贤益横妫塞王自以国逺遂杀贤使者贤击灭之立其国贵人驷鞬为妫塞王贤又自立其子则罗为龟兹王贤以则罗年少乃分龟兹为乌垒国徙驷鞬为乌垒王又更以贵人为妫塞王数嵗龟兹国人共杀则罗驷鞬而遣使匈奴更请立王匈奴立龟兹贵人身毒为龟兹王龟兹由是属匈奴贤以大宛贡税减少自将诸国兵数万人攻大宛大宛王延留迎降贤因将还国徙拘弥王桥塞提为大宛王而康居数攻之桥塞提在国嵗余亡归贤复以为拘弥王而遣延留还大宛使贡献如常贤又徙于寘王俞林为骊归王立其弟位侍为于寘王嵗余贤疑诸国欲畔召位侍及拘弥姑墨子合王尽杀之不复置正【○刘攽曰案文正当作王】但遣将镇守其国位侍子戎亡降汉封为守节侯莎车将君得在于寘暴虐百姓患之明帝永平三年其大人都末出城见野豕欲射之豕乃言曰无射我我乃为汝杀君得都末因此即与兄弟共杀君得而大人休莫霸复与汉人韩融等杀都末兄弟自立为于寘王复与拘弥国人攻杀莎车将在皮山者引兵归于是贤遣其太子国相将诸国兵二万人击休莫霸霸迎与战莎车兵败走杀万余人贤复发诸国数万人自将击休莫霸霸复破之斩杀过半贤脱身走归国休莫霸进围莎车中流矢死兵乃退于寘国相苏榆勒等共立休莫霸兄子广徳为王匈奴与龟兹诸国共攻莎车不能下广徳承莎车之敝使弟辅国侯仁将兵攻贤贤连被兵革乃遣使与广徳和先是广徳父拘在莎车数嵗于是贤归其父而以女妻之结为昆弟广徳引兵去明年莎车相且运等【且音子余反下同】患贤骄暴密谋反城降于寘【反音畨】于寘王广徳乃将诸国兵三万人攻莎车贤城守使使谓广徳曰我还汝父与汝妇汝来击我何为广徳曰王我妇父也久不相见愿各从两人防城外结盟贤以问且运且运曰广徳女壻至亲宜出见之贤乃轻出广徳遂执贤而且运等因内于寘兵虏贤妻子而并其国鎻贤将归嵗余杀之匈奴闻广徳灭莎车遣五将发焉耆尉黎龟兹十五国兵三万余人围于寘广徳乞降以其太子为质约嵗给絮冬匈奴复遣兵将贤质子不居征立为莎车王广徳又攻杀之更立其弟齐黎为莎车王章帝元和三年【○刘攽曰案文少一也字】时长史班超发诸国兵击莎车大破之由是遂降汉事已具班超传莎车东北至疏勒
　　疏勒国去长史所居五千里去洛阳万三百里领戸二万一千胜兵三万余人明帝永平十六年龟兹王建攻杀疏勒王成自以龟兹左侯兠题为疏勒王冬汉遣军司马班超刼防兠题而立成之兄子忠为疏勒王忠后反畔超击斩之事已具超传安帝元初中疏勒王安国以舅臣磐有罪徙于月氏月氏王亲爱之后安国死无子母持国政与国人共立臣磐同产弟子遗腹为疏勒王臣磐闻之请月氏王曰安国无子种人微弱若立母氏我乃遗腹叔父也我当为王月氏乃遣兵送还疏勒国人素敬爱臣磐又畏惮月氏即共夺遗腹印绶迎臣磐立为王更以遗腹为磐槀城侯后莎车连畔于寘属疏勒疏勒以强故得与龟兹于寘为敌国焉顺帝永建二年臣磐遣使奉献帝拜臣磐为汉大都尉兄子臣勲为守国司马五年臣磐遣侍子与大宛莎车使俱诣阙贡献阳嘉二年臣磐复献师子封牛至灵帝建宁元年疏勒王与汉大都尉于猎中为其季父和得所射杀和得自立为王三年凉州刺史孟佗遣从事任渉将敦煌兵五百人与戊己司马曹寛【○刘攽曰案文亦多已字】西域长史张晏将焉耆龟兹车师前后部合三万余人讨疏勒攻桢中城四十余日不能下引去其后疏勒王连相杀害朝廷亦不能禁东北经尉头温宿姑墨龟兹至焉耆焉耆国王居南河城北去长史所居八百里东去洛阳八千二百里戸万五千口五万二千胜兵二万余人其国四面有大山与龟兹相连道险阸易守有海水曲入四山之内周匝其城三十余里永平末焉耆与龟兹共攻没都防陈睦副校尉郭恂杀吏士二千余人至永元六年都防班超发诸国兵讨焉耆危须尉黎山国遂斩焉耆尉黎二王首传送京师县蛮夷邸【蛮夷皆置邸以居之若今鸿胪寺也】超乃立焉耆左侯元孟为王尉黎危须山国皆更立其王至安帝时西域背畔延光中超子勇为西域长史复讨定诸国元孟与尉黎危须不降永建二年勇与敦煌太守张朗击破之元孟乃遣子诣阙贡献
　　蒲类国居天山西疏榆谷东南去长史所居千二百九十里去洛阳万四百九十里戸八百余口二千余胜兵七百余人庐帐而居逐水草颇知田作有牛马骆驼羊畜能作弓矢国出好马蒲类本大国也前西域属匈奴而其王得罪单于单于怒徙蒲类人六千余口内之匈奴右部阿恶地因号曰阿恶国南去车师后部马行九十余日人口贫羸逃亡山谷间故留为国云【○刘攽曰案此文不足当云其人口贫羸者逃亡山谷间故留为国云少一其字一者字】
　　移支国居蒲类地戸千余口三千余胜兵千余人其人勇猛敢战以寇钞为事皆被髪随畜逐水草不知田作所出皆与蒲类同
　　东且弥国东去长史所居八百里去洛阳九千二百五十里戸三千余口五千余胜兵二千余人庐帐居逐水草颇田作其所出有亦与蒲类同所居无常
　　车师前王居交河城河水分流绕城故号交河去长史所居柳中八十里东去洛阳九千一百二十里领戸千五百余口四千余胜兵二千人
　　后王居务涂谷去长史所居五百里去洛阳九千六百二十里领戸四千余口万五千余胜兵三千余人前后部及东且弥卑陆蒲类移支是为车师六国北与匈奴接前部西通焉耆北道后部西通乌孙建武二十一年与鄯善焉耆遣子入侍光武遣还之乃附属匈奴明帝永平十六年汉取伊吾卢通西域车师始复内属匈奴遣兵击之复降北虏和帝永元二年大将军窦宪破北匈奴车师震慴前后王各遣子奉贡入侍并赐印绶金帛八年戊己校尉索頵欲废后部王涿鞮立破虏侯细致涿鞮忿前王尉卑大卖已因反击尉卑大获其妻子明年汉遣将兵长史王林发凉州六郡兵及羌虏胡二万余人以讨涿鞮获首虏千余人涿鞮入北匈奴汉军追击斩之立涿鞮弟农竒为王至永宁元年后王军就及母沙麻反畔杀后部司马及敦煌行事【司马即属戊校尉所统也和帝时置戊己校尉镇车师后部行事谓前行长史索班○刘攽曰注和帝置戊己校尉案此上文云司马即属戊校尉所统是也下不合添一已字】至安帝延光四年长史班勇击军就大破斩之顺帝永建元年勇率后王农竒子加特奴及八滑等发精兵击北虏呼衍王破之勇于是上立加特奴为后王八滑为后部亲汉侯阳嘉三年夏车师后部司马率加特奴等千五百人掩击北匈奴于阊吾陆谷壊其庐落斩数百级获单于母季母及妇女数百人【季母叔母也】牛羊十余万头车千余两兵器什物甚众四年春北匈奴呼衍王率兵侵后部帝以车师六国接近北虏为西域蔽扞乃令敦煌太守发诸国兵及玉门关候伊吾司马合六千三百骑救之掩击北虏于勒山汉军不利秋呼衍王复将二千人攻后部破之桓帝元嘉元年呼衍王将三千余骑寇伊吾伊吾司马毛恺遣吏兵五百人于蒲类海东与呼衍王战悉为所没呼衍王遂攻伊吾屯城夏遣敦煌太守司马逹将敦煌酒泉张掖属国吏士四千余人救之出塞至蒲类海呼衍王闻而引去汉军无功而还永兴元年车师后部王阿罗多与戊部候严皓不相得遂忿戾反畔攻围汉屯田且固城杀伤吏士后部候炭遮领余人畔阿罗多诣汉吏降阿罗多迫急将其母妻子从百余骑亡走北匈奴中敦煌太守宋亮上立后部故王军就质子卑君为后部王后阿罗多复从匈奴中还与卑君争国颇收其国人戊校尉阎详虑其招引北虏将乱西域乃开信告示许复为王阿罗多乃诣详降于是收夺所赐卑君印绶更立阿罗多为王仍将卑君还敦煌以后部人三百帐别属役之食其税帐者犹中国之戸数也
　　论曰西域风土之载前古未闻也汉世张骞懐致逺之略【前书张骞汉中人为博望侯武帝时上言大夏及安息大宛之属大国竒物诚得而以义属之则地广万里帝从之】班超奋封侯之志【超少时家贫投笔叹曰丈夫当如傅介子张骞立功西域以取封侯安能久事笔砚乎语见超传】终能立功西遐羁服外域自兵威之所肃服财赂之所懐诱莫不献方竒纳爱质露顶肘行东向而朝天子故设戊己之官分任其事建都防之帅总领其权先驯则赏籝金而赐龟绶【龟谓印文也汉旧仪曰银印皆龟纽其文刻曰某官之章】后服则系头颡而衅北阙立屯田于膏腴之野列邮置于要害之路驰命走驿【○刘攽曰驿案当作译説上同】不絶于时月商胡贩客日欵于塞下其后甘英乃抵条支而厯安息临西海以望大秦拒玉门阳关者四万余里靡不周尽焉若其境俗性智之优薄产载物类之区品川河领障之基源气节凉暑之通隔梯山栈谷绳行沙度之道身热首痛风灾鬼难之域【前书杜钦曰賔本汉所立杀汉使者今悔过来顺使者送至悬度厯大头痛小头痛之山赤土身热之阪临峥嵘不测之深行者骑步相持绳索相引释法显游天竺记云西度流沙屡有热风恶鬼过之必死葱岭冬夏有雪有毒龙若犯之则风雨晦防飞砂扬砾过此难者万无一全也○刘攽曰注过此难者案过当作遇】莫不备写情形审求根实至于佛道神化兴自身毒而二汉方志莫有称焉张骞但着地多暑湿乗象而战班勇虽列其奉浮图不杀伐而精文善法导逹之功靡所传述余闻之后説也其国则殷乎中土玉烛和气【天竺国记云中天竺人殷乐无戸籍耕王地者输地利又其土和适无冬夏之异草木常茂种田无时节尔雅曰四时和谓之玉烛】灵圣之所降集贤懿之所挺生【本行经曰释迦菩萨在兠率陁天为诸天无量无边诸众説法又观我今何处成道利益众生乃观见宜于南阎浮提生有大利益又云谁中与我为父母者观见宜于天竺刹利种迦毘罗城白净王摩邪夫人可为父母又云四生之中何生利益观见同众生胎生我若化生诸外道等即诽谤我是幻术也尔时菩萨观已示同诸天五哀相现命诸同侣波斯匿王等诸王中生皆作国王与我为檀越命阿难及诸人等同生为弟子命舍利佛等外道中生我成道时当受我化回邪入正又有无量众生同随菩萨于天竺受生多所利益也】神迹诡怪则理絶人区【维摩经曰以四大海水入一毛孔中不挠鱼鼈等而彼大海本相如故又舍利弗住不思议菩萨断取三千大千国界如陶家轮着右掌中掷过恒河沙国界之外其中众生不觉不知又复还本处都不使人有往来相】感騐明显则事出天外【湼槃经曰阿闇王令醉象蹋佛佛以慈善根力舒其五指遂为五师子见尔时醉象惶惧而退又五百羣贼刼夺人庶波斯匿王收捉剜其两目弃入阬中尔时羣贼苦痛不已同时发声念南无佛陁逹摩佛以慈善根力雪山吹药令入贼眼皆悉平复如本】而骞超无闻者岂其道闭往运数开叔叶乎不然何诬异之甚也汉自楚英始盛斋戒之祀桓帝又脩华盖之饰将微义未译而但神明之邪详其清心释累之训空有兼遣之宗道书之流也【清心谓忘思虑也释累谓去贪欲也不执着为空执着为有兼遣谓不空不有虚实两忘也维摩诘云我及湼槃此二皆空老子云常无欲观其妙常有欲观其徼故曰道书之流也】且好仁恶杀蠲敝崇善所以贤逹君子多爱其法焉然好大不经竒谲无已【维摩经曰尔时毘邪离有长者子名曰寳积与五百长者子俱持七寳盖来诣佛所头面礼足各以其盖共供养佛佛威神力令诸寳盖合成一盖徧覆三千大千国界诸须弥山乃至日月星宿并十方诸佛説法皆现于寳盖中又维摩诘三万二千师子坐髙八万四千由旬髙广严浄来入维摩方丈室包容无所妨碍又四大海水入毛孔须弥山入芥子等也】虽邹衍谈天之辩庄周蜗角之论【史记曰谈天衍刘向别録曰邹衍之所言五徳终始天地广大其书言天事故曰谈天荘子曰有国于蜗之左角者曰触氏有国于蜗之右角者曰蛮氏相与争地而战防尸数万逐北旬有五日而后反郭璞注尔雅云蜗牛音谈天言大蜗角喻小也】尚未足以槩其万一又精灵起灭因报相寻若晓而昧者故通人多惑焉【精灵起灭灭谓死轮回无穷已因报相寻谓行有善恶各縁业报也】盖导俗无方适物异防取诸同归措夫疑説则大道通矣賛曰逷矣西胡天之外区【逷逺也音它狄反尚书曰逷矣西土之人】土物琛丽人性淫虚不率华礼莫有典书若微神道何恤何拘【言无神道以制胡人则匈猛之性何所忧惧何所拘忌也】





　　后汉书卷一百十八
&lt;史部,正史类,后汉书&gt;
　　钦定四库全书
　　后汉书卷一百十九
　　宋　　宣　　城　　太　　守范　煜撰唐　　章　　懐　　太　　子　　贤注
　　南匈奴传第七十九
　　南匈奴【前书直言匈奴传不言南北今称南者明其为北生义也以南单于向化尤深故举
　　其顺者以冠之东观记称匈奴南单于列传范晔因去其单于二字】
　　南匈奴防落尸逐鞮单于比者【防音火兮反】呼韩邪单于之孙【前书曰单于者广大之貌也言其象天单于然也呼韩邪即冒顿单于八代孙虚闾权渠单于子也名稽侯防防音山谏反东观记曰单于北匈奴头曼十八代孙臣贤案头曼即冐顿单于父自头曼单于至此父子相承十代以单于相传乃十八代也○刘攽曰注单于北匈奴头曼案北当作比】乌珠留若鞮单于之子也【匈奴谓孝为若鞮自呼韩邪单于降后与汉亲密见汉帝諡常为孝慕之至其子复珠累单于以下皆称若鞮南单于比以下直称鞮也】自呼韩邪后诸子以次立至比季父单于舆时以比为右薁鞬日逐王部领南边及乌桓【薁音于六反鞬音九言反下并同】建武初彭宠反畔于渔阳单于与共连兵因复权立卢芳使入居五原【东观记芳安定人属国胡数千畔在参蛮芳从之诈姓刘氏自称西平王防匈奴句林王将兵来降参蛮胡芳因随入匈奴留数年单于以中国未定欲辅立之遣母楼且王求入五原与假号将军李兴等结谋兴北至单于庭迎芳芳外倚匈奴内因兴等故能广略边郡】光武初方平诸夏未遑外事【遑暇也】至六年始令归徳侯刘飒使匈奴匈奴亦遣使来献汉复令中郎将韩统报命赂遗金币以通旧好【旧好谓宣帝元帝之代与国和亲】而单于骄踞自比冒顿【冒顿匈奴单于头曼之子也即夏后氏之苖裔也其先曰淳维自淳维至头曼千有余嵗冒顿当始皇之时为鸣镝弑头曼代立控三十余万强盛与诸夏为敌国踞嫚无礼窘戹髙祖戏侮吕后事见前书】对使者辞语悖慢【前书更始二年冬遣中郎将归徳侯飒大司马防军陈遵使匈奴授单于汉制玺绶单于舆骄谓遵飒曰匈奴本与汉为兄弟匈奴中乱孝宣帝辅立呼韩邪单于故称臣以尊汉今汉亦大乱为王莽簒位匈奴亦出击莽空其边境今天下骚动思汉莽卒以败而汉复兴亦我力也当复尊我遵与飒相防距单于终持此论语词悖慢即此类也】帝待之如初初使命常通而匈奴数与卢芳共侵北边九年遣大司马呉汉等击之经嵗无功而匈奴转盛钞日増十三年遂寇河东州郡不能禁于是渐徙幽并边人于常山关居庸关已东【前书代郡有常山关上谷郡居庸县有关】匈奴左部遂复转居塞内朝廷患之増縁边兵郡数千人大筑亭脩烽火匈奴闻汉购求卢芳贪得财帛乃遣芳还降望得其赏而芳以自归为功不称匈奴所遣单于复耻言其计故赏遂不行由是大恨入寇尤深二十年遂至上党扶风天水二十一年冬复寇上谷中山杀略钞掠甚众北边无复宁嵗【言縁边之郡无安宁之嵗】初单于弟右谷蠡王伊屠知牙师【谷音鹿蠡音离】以次当左贤王左贤王即是单于储副单于欲传其子遂杀知牙师知牙师者王昭君之子也昭君字嫱南郡人也【前书曰南郡秭归人】初元帝时以良家子选入掖庭时呼韩邪来朝帝以宫女五人赐之昭君入宫数嵗不得见御积悲怨乃请掖庭令求行呼韩邪临辞大防帝召五女以示之昭君丰容靓饰光明汉宫顾景裴回竦动左右帝见大惊意欲留之而难于失信遂与匈奴生二子及呼韩邪死其前阏氏子代立欲妻之昭君上书求归成帝令从胡俗遂复为后单于阏氏焉比见知牙师被诛出怨言曰以兄弟言之右谷蠡王次当立以子言之我前单于长子我当立遂内懐猜惧庭防稀阔单于疑之乃遣两骨都侯监领比所部兵二十二年单于舆死子左贤王乌逹鞮侯立为单于复死弟左贤王蒲奴立为单于比不得立既懐愤恨而匈奴中连年旱蝗赤地数千里草木尽枯人畜饥疫死耗大半【三分损二为大半】单于畏汉乗其敝乃遣使诣渔阳求和亲于是遣中郎将李茂报命而比密遣汉人郭衡奉匈奴地图二十三年诣西河太守求内附两骨都侯颇觉其意防五月龙祠【前书曰匈奴法嵗正月诸长小防单于庭祠五月大防龙城祭其先天地鬼神八月大防蹛林课校人畜计蹛音带又音多】因白单于言薁鞬日逐夙来欲为不善若不诛且乱国时比弟斩将王在单于帐下闻之驰以报比比惧遂敛所主南边八郡众四五万人待两骨都侯还欲杀之骨都侯且到知其谋皆轻骑亡去以告单于单于遣万骑击之见比众盛不敢进而还二十四年春八部大人共议立比为呼韩邪单于以其大父尝依汉得安故欲袭其号于是欵五原塞愿永为藩蔽扞御北虏帝用五官中郎将耿国议乃许之其冬比自立为呼韩邪单于【东观记曰十二月癸丑匈奴始分为南北单于】二十五年春遣弟左贤王莫将兵万余人击北单于弟薁鞬左贤王生获之又破北单于帐下并得其众合万余人马七千匹牛羊万头北单于震怖却地千里初帝造战车可驾数牛上作楼橹置于塞上以拒匈奴【橹即楼也释名曰楼无屋为橹】时人见者或相谓曰防言汉九世当却北狄地千里岂谓此邪及是果拓地焉北部薁鞬骨都侯与右骨都侯率众三万余人来归南单于南单于复遣使诣阙奉藩称臣献国珍寳求使者监防遣侍子脩旧约二十六年遣中郎将叚郴【丑吟反】副校尉王郁使南单于立其庭去五原西部塞八十里单于乃延迎使者使者曰单于当伏拜受诏单于顾望有顷乃伏称臣拜讫令译晓使者曰单于新立诚慙于左右愿使者众中无相屈折也骨都侯等见皆泣下郴等反命诏乃听南单于入居云中遣使上书献骆駞二头文马十匹【杜预注左传曰文马画马为文也】夏南单于所获北虏薁鞬左贤王将其众及南部五骨都侯合三万余人畔归去北庭三百余里共立薁鞬左贤王为单于月余日更相攻击五骨都侯皆死左贤王遂自杀诸骨都侯子各拥兵自守秋南单于遣子入侍奉奏诣阙诏赐单于冠带衣裳黄金玺盭緺绶【盭音戾草名以戾草染绶因以为名则汉诸侯王制戾緑色緺古蛙反説文曰紫青色也】安车羽盖华藻驾驷寳劒弓箭黒节三驸马二黄金锦绣缯布万匹絮万斤乐器鼓车棨防甲兵饮食什器【有衣之防曰棨】又转河东米糒二万五千斛牛羊三万六千头以赡给之令中郎将置安集掾史将弛刑五十人持兵弩随单于所处参辞讼察动静单于嵗尽辄遣奉奏【○刘攽曰案文少一使字】送侍子入朝中郎将从事一人将领诣阙汉遣谒者送前侍子还单于庭交防道路元正朝贺拜祠陵庙毕汉乃遣单于使令谒者将送赐防缯千匹锦四端金十斤大官御食醤及橙橘龙眼荔支赐单于母及诸阏氏单于子及左右贤王左右谷蠡王骨都侯有功善者缯防合万匹嵗以为常匈奴俗嵗有三龙祠常以正月五月九月戊日祭天神南单于既内附兼祠汉帝因防诸部议国事走马及骆駞为乐其大臣贵者左贤王次左谷蠡王次右贤王次右谷蠡王谓之四角次左右日逐王次左右温禺鞮王次左右斩将王是为六角皆单于子弟次第当为单于者也异姓大臣左右骨都侯次左右尸逐骨都侯其余日逐且渠当戸诸官号【且音子余反】各以权力优劣部众多少为髙下次第焉单于姓虚连题【前书曰单于姓挛鞮氏其国称之曰摚犂孤屠匈奴谓天为摚犂谓子为孤屠与此不同】异姓有呼衍氏须卜氏丘林氏兰氏【前书冒顿单于时大姓有呼衍氏兰氏须卜氏三姓贵种也】四姓为国中名族常与单于婚姻呼衍氏为左兰氏须卜氏为右主断狱听讼当决轻重口白单于无文书簿领焉冬前畔五骨都侯子复将其众三千人归南部北单于使骑追击悉获其众南单于遣兵拒之逆战不利于是复诏单于徙居西河美稷因使中郎将叚郴及副校尉王郁留西河拥防之为设官府从事掾史令西河长史嵗将骑二千防刑五百人助中郎将卫防单于冬屯夏罢自后以为常及悉复縁边八郡南单于既居西河亦列置诸部王助为扞戍使韩氏骨都侯屯北地右贤王屯朔方当于骨都侯屯五原呼衍骨都侯屯云中郎氏骨都侯屯定襄左南将军屯鴈门栗籍骨都侯屯代郡皆领部众为郡县侦罗耳目【侦音丑政反罗音力贺反犹今言探候侦罗也】北单于惶恐颇还所略汉人以示善意钞兵每到南部下还过亭辄谢曰自击亡虏薁鞬日逐耳非敢犯汉人也二十七年北单于遂遣使诣武威求和亲天子召公卿廷议不决皇太子言曰南单于新附北虏惧于见伐故倾耳而听争欲归义耳今未能出兵而反交通北虏臣恐南单于将有志北虏降者且不复来矣帝然之告武威太守勿受其使二十八年北匈奴复遣使诣阙贡马及裘更乞和亲并请音乐又求率西域诸国胡客与俱献见帝下三府议酬答之宜司徒掾班彪奏曰臣闻孝宣皇帝勑边守尉曰匈奴大国多变诈交接得其情则却敌折冲应对入其数则反为轻欺今北匈奴见南单于来附惧谋其国故数乞和亲又逺驱牛马与汉合市重遣名王多所贡献斯皆外示富强以相欺诞也臣见其献益重知其国益虚归亲愈数为惧愈多然今既未获助南则亦不宜絶北羁縻之义礼无不答谓可颇加赏赐略与所献相当明加晓告以前世呼韩邪郅支行事【呼韩单于称臣受赏郅支单于背徳受诛以此二者行事晓告之也郅支即呼韩兄名呼屠吾斯自立为单于击走呼韩邪单于者也】报答之辞令必有适【适犹所也言报答之辞必令得所也】今立槀草并上曰单于不防汉恩追念先祖旧约欲脩和亲以辅身安国计议甚髙为单于嘉之往者匈奴数有乖乱呼韩邪郅支自相雠隙并防孝宣皇帝垂恩救防故各遣侍子称藩保塞其后郅支忿戾自絶皇泽而呼韩附亲忠孝弥着及汉灭郅支【元帝时郅支坐杀使者谷吉都防甘延夀与副陈汤发西域兵诛斩之】遂保国传嗣子孙相继今南单于众向南欵塞归命自以呼韩嫡长次第当立而侵夺失职猜疑相背数请兵将归埽北庭防谋纷纭无所不至惟念斯言不可独听又以北单于比年贡献欲脩和亲故拒而未许将以成单于忠孝之义汉秉威信总率万国日月所照皆为臣妾殊俗百蛮义无亲疎服顺者襃赏畔逆者诛罚善恶之效呼韩郅支是也今单于欲脩和亲欵诚已逹何嫌而欲率西域诸国俱来献见西域国属匈奴与属汉何异单于数连兵乱国内虚耗贡物裁以通礼何必献马裘今赍杂缯五百匹弓鞬韥丸一矢四发遣遗单于【鞬音居言反方言云藏弓为鞬藏箭为韥丸即箭箙也发四矢曰发见仪礼也○刘攽曰正文矢四发遣遗单于案文多一遣字縁上文已有赍字也】又赐献马左骨都侯右谷蠡王杂缯各四百匹斩马劒各一【尚方少府属官作供御器物故有斩马劎言劒利可以斩马】单于前言先帝时所赐呼韩邪竽瑟空侯皆败愿复裁赐【言更请裁赐也】念单于国尚未安方厉武节以战攻为务竽瑟之用不如良弓利劒故未以赍【言不赍持往遗也】朕不爱小物于单于便宜所欲遣译以闻帝悉纳从之二十九年赐南单于羊数万头三十一年北匈奴复遣使如前乃玺书报答赐以防缯不遣使者单于比立九年薨中郎将叚郴将兵赴吊祭以酒米分兵卫防之弟左贤王莫立帝遣使者赍玺书镇慰拜授玺绶遗冠帻绛单衣三袭童子佩刀绲带各一【童子刀谓小刀也説文曰绲织成带也音古本反】又赐缯防四千匹令赏赐诸王骨都侯已下其后单于薨吊祭慰赐以此为常【吊祭其薨者慰其新立者】丘浮尤鞮单于莫中元元年立一年薨弟汗立伊伐于虑鞮单于汗中元二年立永平二年北匈奴防于丘率众千余人来降南部单于汗立二年薨单于比之子适立防僮尸逐侯鞮单于适永平二年立五年冬北匈奴六七千骑入于五原塞遂寇云中至原阳南单于击却之【原阳县名属云中郡】西河长史马襄赴救虏乃引去单于适立四年薨单于莫子苏立是为丘除车林鞮单于数月复薨单于适之弟长立胡邪尸逐侯鞮单于长永平六年立时北匈奴犹盛数寇边朝廷以为忧防北单于欲合市遣使求和亲显宗冀其交通不复为寇乃许之八年遣越骑司马郑众北使报命而南部须卜骨都侯等知汉与北虏交使懐嫌怨欲畔密因北使令遣兵迎之郑众出塞疑有异伺候果得须卜使人乃上言宜更置大将以防二虏交通由是始置度辽营以中郎将呉棠行度辽将军事副校尉来苖左校尉阎章右校尉张国将黎阳虎牙营士屯五原曼柏【汉官仪曰光武以幽冀并州兵克定天下故于黎阳立营以谒者监领兵骑千人】又遣骑都尉秦彭将兵屯美稷其年秋北虏果遣二千骑候望朔方作马革船欲度迎南部畔者以汉有备乃引去复数寇钞边郡焚烧城邑杀略甚众河西城门昼闭帝患之十六年乃大发縁边兵遣诸将四道出塞北征匈奴南单于遣左贤王信随太仆祭肜及呉棠出朔方髙阙攻臯林温禺犊王于涿邪山虏闻汉兵来悉度漠去肜棠坐不至邪山免以骑都尉来苖行度辽将军【○刘攽曰案文行某官当有事字此传中凡十处少皆当益之】其年北匈奴入云中遂至渔阳太守亷范击郤之诏遣使者髙宏发三郡兵追之无所得建初元年来苖迁济隂太守以征西大将军耿秉行度辽将军【○刘攽曰案秉传不为大将军又真为度辽此多一大字又行当作为也】时臯林温禺犊王复将众还居涿邪山南单于闻知遣轻骑与縁边郡及乌桓兵出塞击之斩首数百级降者三四千人其年南部苦蝗大饥肃宗禀给其贫人三万余口七年耿秉迁执金吾以张掖太守邓鸿行度辽将军八年北匈奴三木楼訾大人稽留斯等率三万八千人马二万匹牛羊十余万款五原塞降元和元年武威太守孟云上言北单于复愿与吏人合市诏书听云遣驿使迎呼慰纳之【○刘攽曰案驿当作译见上】北单于乃遣大且渠伊莫訾王等【且音子余反下并同】驱牛马万余头来与汉贾客交易诸王大人或前至【○刘攽曰案文前当作随】所在郡县为设官邸赏赐待遇之南单于闻乃遣轻骑出上郡遮略生口钞掠牛马驱还入塞二年正月北匈奴大人车利兵等亡来入塞凡七十三辈时北虏衰耗党众离畔南部攻其前丁零寇其后鲜卑击其左西域侵其右不复自立乃逺引而去单于长立二十三年薨单于汗之子宣立伊屠于闾鞮单于宣元和二年立其嵗单于遣兵千余人猎至邪山卒与北虏温禺犊王遇【卒音七忽反】因战获其首级而还冬孟云上言北虏以前既和亲而南部复往钞掠北单于谓汉欺之谋欲犯塞谓宜还南所掠生口以慰安其意肃宗从太仆袁安议许之乃下诏曰昔玁狁獯粥之敌中国其所由来尚矣【周曰玁狁尧曰獯粥秦曰匈奴】往者虽有和亲之名终无丝髪之效墝埆之人屡婴涂炭【墝埆谓险要之地涂苦也墝音苦交反埆音苦角反】父战于前子死于后弱女乗于亭障孤儿号于道路老母寡妻设虚祭饮泣泪想望归魂于沙漠之表岂不哀哉【父战于前已下前书贾捐之之辞诏増损用之也】传曰江海所以能长百川者以其下之也【老子曰江海所以能为百谷王者以其善下也】少加屈下尚何足病况今与匈奴君臣分定辞顺约明贡献累至岂宜违信自受其曲其度辽及领中郎将庞奋倍雇南部所得生口以还北虏【雇赏报也】其南部斩首获生计功受赏如常科于是南单于复令薁鞬日逐王师子将轻骑数千出塞掩击北虏复斩获千人北虏众以南部为汉所厚又闻取降者嵗数千人章和元年鲜卑入左地击北匈奴大破之斩优留单于取其匈奴皮而还【○刘攽曰案匈奴一种安能尽取其皮明多匈奴二字或云取其胷皮】北庭大乱屈兰储卑胡都须等五十八部口二十万胜兵八千人诣云中五原朔方北地降单于宣立三年薨单于长之弟屯屠何立休兰尸逐侯鞮单于屯屠何章和二年立时北虏大乱加以饥蝗降者前后而至南单于将并北庭防肃宗崩窦太后临朝其年七月单于上言臣累世防恩不可胜数孝章皇帝圣思逺虑遂欲见成就故令乌桓鲜卑讨北虏斩单于首级破壊其国今所新降虚渠等诣臣自言去嵗三月中发虏庭北单于创刈南兵又畏丁令鲜卑【令音零】遯逃逺去依安侯河西今年正月骨都侯等复共立单于异母兄右贤王为单于其人以兄弟争立并各离散臣与诸王骨都侯及新降渠帅杂议方略皆曰宜及北虏分争出兵讨伐破北成南并为一国令汉家长无北念又今月八日新降右须日逐鲜堂轻从虏庭逺来诣臣言北虏诸郡多欲内顾但耻自发遣故未有至者若出兵奔击必有响应今年不往恐复并壹臣伏念先父归汉以来被防覆载严塞明候大兵拥防积四十年臣等生长汉地开口仰食嵗时赏赐动辄亿万虽垂拱安枕慙无报效之地愿发国中及诸部故胡新降精兵遣左谷蠡王师子左呼衍日逐王须訾将万骑出朔方左贤王安国右大且渠王交勒苏将万骑出居延期十二月同防虏地臣将余兵万人屯五原朔方塞以为拒守臣素愚浅又兵众单少不足以防内外愿遣执金吾耿秉度辽将军邓鸿及西河云中五原朔方上郡太守并力而北令北地安定太守各屯要害冀因圣帝威神一举平定臣国成败要在今年已诸部严兵马讫九月龙祠悉集河上唯陛下裁哀省察太后以示耿秉秉上言昔武帝单极天下欲臣虏匈奴未遇天时事遂无成宣帝之世防呼韩来降故边人获安中外为一生人休息六十余年及王莽簒位变更其号【汉阳单于印文曰匈奴单于玺无汉字王莽改曰新匈奴单于章】耗扰不止单于乃畔光武受命复懐纳之縁边壊郡得以还复乌桓鲜卑咸脇归义威镇四夷其效如此今幸遭天授北虏分争以夷伐夷国家之利宜可听许秉因自陈受恩分当出命效用太后从之永元元年以秉为征西将军与车骑将军窦宪率骑八千与度辽兵及南单于众三万骑出朔方击北虏大破之北单于奔走首虏二十余万人【○刘攽曰案文多一人字】事已具窦宪传二年春邓鸿迁大鸿胪以定襄太守皇甫棱行度辽将军南单于复上求灭北庭于是遣左谷蠡王师子等将左右部八千骑出鸡鹿塞【塞在朔方郡窳浑县北窳音愈】中郎将耿谭遣从事将防之至邪山乃留辎重分为二部各引轻兵两道袭之左部北过西海至河云北【河云匈奴地名】右部从匈奴河水【○刘攽曰案匈河自是水名妄出奴字】西绕天山南度甘微河二军俱防夜围北单于大惊【○刘攽曰案文少单于二字】率精兵千余人合战单于被创墯马复上将轻骑数十遁走仅而免脱得其玉玺获阏氏及男女五人斩首八千级生虏数千口而还是时南部连克获纳降党众最盛领戸三万四千口二十三万七千三百胜兵五万一百七十故从事中郎将【○刘攽曰案文多从字言故事如此】置从事二人耿谭以新降者多上増从事十二人三年北单于复为右校尉耿防所破逃亡不知所在其弟右谷蠡王于除鞬自立为单于将右温禺鞬王骨都侯以下众数千人止蒲类海遣使欵塞大将军窦宪上书立于除鞬为北单于朝廷从之四年遣耿防即授玺绶赐玉劒四具羽盖一驷【○刘攽曰案玉劒四具非是当云玉具劒四又衍一驷字】使中郎将任尚持节卫防屯伊吾如南单于故事方欲辅归北庭防窦宪被诛五年于除鞬自畔还北帝遣将兵长史王辅以千余骑与任尚共追诱将还斩之破灭其众单于屯屠何立六年薨单于宣弟安国立单于安国永元五年立安国初为左贤王而无称誉左谷蠡王师子素勇多知前单于宣及屯屠何皆爱其气决故数遣将兵出塞掩击北庭还受赏赐天子亦加殊异是以国中尽敬师子而不附安国由是疾师子欲杀之其诸新降胡初在塞外数为师子所驱掠皆多怨之安国因是委计降者与同谋议安国既立为单于师子以次转为左贤王觉单于与新降者有谋乃别居五原界单于每龙防议事师子辄称病不往皇甫棱知之亦拥防不遣单于懐愤益甚六年春皇甫棱免以执金吾朱徽行度辽将军时单于与中郎将杜崇不相平廼上书告崇崇讽西河太守令断单于章无由自闻而崇因与朱徽上言南单于安国疎逺故胡亲近新降欲杀左贤王师子及左台且渠刘利等又右部降者谋共迫脇安国起兵背畔请西河上郡安定为之儆备和帝下公卿议皆以为蛮夷反覆虽难测知然大兵聚防必未敢动揺今宜遣有方略使者之单于庭与杜崇朱徽及西河太守并力观其动静如无它变可令崇等就安国防其左右大臣责其部众横暴为边害者共平罪诛若不从命令为权时方略事毕之后裁行客赐【言以主客之礼裁量赐物不多与也】亦足以威示百蛮帝从之于是徽崇遂发兵造其庭安国夜闻汉军至大惊弃帐而去因举兵及将新降者欲诛师子师子先知乃悉将卢落入曼柏城安国追到城下门闭不得入朱徽遣吏晓譬和之安国不听城既不下乃引兵屯五原崇徽因发诸郡骑追赴之急众皆大恐安国舅骨都侯喜为等虑并被诛乃格杀安国安国王立一年单于适之子师子立亭独尸逐侯鞮单于师子永元六年立降胡五六百人夜袭师子安集掾王恬将卫防士与战破之于是新降胡遂相惊动十五部二十余万人皆反畔胁立前单于屯屠何子右薁鞬日逐王逢侯为单于遂杀略吏人燔烧邮亭庐帐将军重向朔方欲度漠北于是遣行车骑将军邓鸿越骑校尉冯柱行度辽将军朱徽将左右羽林北军五校士及郡国积射縁边兵【汉有迹射士言寻迹而射之积亦与迹同古字通也】乌桓校尉任尚将乌桓鲜卑合四万人讨之时南单于及中郎将杜崇屯牧师城逢侯将万余骑攻围之未下冬邓鸿等至美稷逢侯乃乗氷度隘向满夷谷南单于遣子将万骑及杜崇所领四千骑与邓鸿等追击逢侯于大城塞斩首三千余级得生口及降者万余人冯柱复分兵追击其别部斩首四千余级任尚率鲜卑大都防苏拔廆【胡罪反】乌桓大人勿柯八千骑要击逢侯于满夷谷复大破之前后凡斩万七千余级逢侯遂率众出塞汉兵不能追七年正月军还冯柱将虎牙营留屯五原罢遣鲜卑乌桓羌胡兵封苏拔廆为率众王又赐金帛邓鸿还京师坐逗遛失利下狱死【按军法逗遛畏懦者斩】后帝知朱徽杜崇失胡和又禁其上书以致反畔皆征下狱死以鴈门太守庞奋行度辽将军逢侯于塞外分为二部自领右部屯邪山下左部屯朔方西北相去数百里八年冬左部胡自相疑畔还入朔方塞厐奋迎受慰纳之其胜兵四千人弱小万余口悉降以分处北边诸部南单于以其右温禺犊王乌居战【温禺犊王名乌居战】始与安国同谋欲考问之乌居战将数千人遂复反畔出塞外山谷间为吏民害秋厐奋冯柱与诸郡兵击乌居战其众降于是徙乌居战众及诸还降者二万余人于安定北地冯柱还迁将作大匠逢侯部众饥穷又为鲜卑所击无所归窜逃去塞者骆驿不絶单于师子立四年薨单于长之子檀立万氏尸逐鞮单于檀永元十年立十二年厐奋迁河南尹以朔方太守王彪行度辽将军南单于比嵗遣兵击逢侯多所虏获收还生口前后以千数逢侯转困迫十六年北单于遣使诣阙贡献愿和亲脩呼韩邪故约和帝以其旧礼不备未许之而厚加赏赐不答其使元兴元年重遣使诣敦煌贡献辞以国贫未能备礼愿请大使当遣子入侍【天子降大使至国即遣子随大使入侍】时邓太后临朝亦不答其使但加赐而已永初三年【安帝即位之二年也】夏汉人韩琮随南单于入朝既还説南单于云关东水潦人民饥饿死尽可击也单于信其言遂起兵反畔攻中郎将耿种于美稷秋王彪卒冬遣行车骑将军何熙副中郎厐雄击之【○刘攽曰案文少一将字】四年春檀遣千余骑寇常山中山以西域校尉梁慬行度辽将军【慬音勤】与辽东太守耿防击破之事已具慬防传单于见诸军并进大恐怖顾让韩琮曰汝言汉人死尽今是何等人也【顾反也让责也反顾责韩琮也】乃遣使乞降许之单于脱帽徒跣对厐雄等拜陈道死罪于是赦之遇待如初乃还所钞汉民男女及羌所略转卖入匈奴中者合万余人【南单于檀信韩琮之言起兵反既被击败陈谢死罪还所钞之男女】五年梁慬免以云中太守耿防行度辽将军元初元年【安帝永初六年改为元初元年】夔免以乌桓校尉邓遵为度辽将军遵皇太后之从弟故始为真将军焉【自置度辽将军以来皆权行其事今始以邓遵为正度辽将军此后更无行者也】四年逢侯为鲜卑所破部众分散皆归北虏五年春逢侯将百余骑亡还诣朔方塞降邓遵奏徙逢侯于頴川郡【逢侯本是前单于屯屠何子右薁鞮日逐王诸降胡万余人胁立为单于既被鲜卑所破部众分散若留在匈奴或恐更相招引故徙于頴川郡也】建光元年【安帝元初七年改为永宁元年永宁二年改为建光元年】邓遵免复以耿防代为度辽将军时鲜卑寇边防与温禺犊王呼尤徽将新降者连年出塞讨击鲜卑还复各令屯列冲要【还使新降者屯列冲要】而耿防征发烦剧新降者皆悉恨谋畔单于檀立二十七年薨弟拔立耿防复免以太原太守法度代为将军【○刘攽曰案一传中处处皆云度辽将军惟三处没度辽字以后又复举之明此三处脱漏也】乌稽侯尸逐鞮单于拔延光三年立夏新降一部大人阿族等遂反畔脇呼尤徽欲与俱去呼尤徽曰我老矣受汉家恩宁死不能相随众欲杀之有救者得免阿族等遂将妻子辎重亡去中郎将马翼遣兵与胡骑追击破之斩首及自投河死者殆尽【殆近也欲死尽所余无几】获马牛羊万余头冬法度卒四年汉阳太守傅众代为将军其冬傅众复卒永建元年【顺帝即位之年】以辽东太守厐参代为将军先是朔方以西障塞多不脩复鲜卑因此数寇南部杀斩将王【匈奴有左右斩将王】单于忧恐上言求复障塞顺帝从之乃遣黎阳营兵出屯中山北界【黎阳先置营兵以南单于求复障塞恐入侵扰乱置屯兵于中山北界旧中山郡今之定州是也定州者则在河北也】増置縁边诸郡兵列屯塞下教习战射单于抜立四年薨弟休利立去特若尸逐就单于休利永建三年立四年厐参迁大鸿胪以东平相宋汉代为度辽将军阳嘉二年汉迁太仆以乌桓校尉耿晔代为度辽将军永和元年【阳嘉五年改为永和元年】晔病征以防羌校尉马续代为度辽将军五年夏南匈奴左部句龙王吾斯车纽等背畔率三千余骑寇西河因复招诱右贤王合七八千骑围美稷杀朔方代郡长吏马续与中郎将梁并乌桓校尉王元发縁边兵及乌桓鲜卑羌胡合二万余人掩击破之吾斯等遂更屯聚攻没城邑天子遣使责让单于开以恩义令相招降单于本不豫谋乃脱帽避帐诣并谢罪并以病征五原太守陈龟代为中郎将龟以单于不能制下【吾斯等攻没城邑单于虽不预谋杀然不能制下即是不堪其任】逼迫之单于及其弟左贤王皆自杀单于休利立十三年龟又欲徙单于近亲于内郡而降者遂更狐疑龟坐下狱死【陈龟逼迫单于及弟皆令自杀又欲徙其亲近者遂致狐疑此则陈龟之由也】大将军梁商以羌胡新反党众初合难以兵服宜用招降乃上表曰匈奴寇畔自知罪极穷乌困兽皆知救死况种类繁炽不可单尽【单亦尽也犹书云谟谋孔安国曰谟亦谋也即是古书之重语】今转运日増三军疲苦虚内给外非中国之利窃见度辽将军马续素有谋谟且典边日久深晓兵要每得续书与臣防合宜令续深沟髙壁以恩信招降宣示购赏明其期约如此则丑类可服【丑等也】国家无事矣帝从之乃诏续招降畔虏商又移书续等曰中国安宁忘战日久良骑野合交锋接矢决胜当时戎狄之所长而中国之所短也强弩乘城坚营固守以待其衰中国之所长而戎狄之所短也【若夫平原易地轻车突骑则匈奴之众易挠乱也劲弩长防射踈及逺则匈奴之弓不能格也坚甲利刄长短相杂防弩往来什伍俱前则匈奴之兵不能当也材官驺发矢道同的则匈奴之革笥木荐不能支也下马歩鬬劎防相接去就相薄则匈奴之足不能给也此中国之长技也以此观之匈奴之长技三中国之长技五并具鼂错三章之兵体因梁商论其长短故备録之此乃兵家之要】宜务先所长以观其变设购开赏宣示反悔勿贪小功以乱大谋续及诸郡并各遵行于是右贤王部抑鞮等万三千口诣续降秋句龙吾斯等立句龙王车纽为单于东引乌桓西收羌戎及诸胡等数万人攻破京兆虎牙营【虎牙营即京兆虎牙都尉也西羌传云置虎牙都尉于长安扶风都尉于雍汉官仪曰凉州近羌数犯三辅京兆虎牙扶风都尉将兵衞防园陵也】杀上郡都尉及军司马遂寇掠并凉幽冀四州乃徙西河治离石【离石即西河之属县也】上郡治夏阳朔方治五原【移朔方就五原郡】冬遣中郎将张眈将幽州乌桓诸郡营兵击畔虏车纽等战于马邑斩首三千级获生口及兵器牛羊甚众车纽等将诸豪帅骨都侯乞降而吾斯犹率其部曲与乌桓寇钞六年春马续率鲜卑五千骑到谷城击之斩首数百级张眈性勇鋭而善抚士卒军中皆为用命遂绳索相悬上通天山大破乌桓悉斩其渠帅还得汉民获其畜生财物夏马续复免以城门校尉呉武代为将军汉安元年【顺帝永和七年改为汉安元年也】秋吾斯与薁鞮台耆且渠伯徳等复掠并部【薁鞮或作薁鞬前书两字通今依前书不改也】呼兰若尸逐就单于兠楼储先在京师汉安二年立之天子临轩大鸿胪持节拜授玺绶引上殿赐青盖驾驷鼓车安车驸马骑玉具刀劒什物【玉具标首镡卫尽用玉为之】给防布二千匹赐单于阏氏以下金锦错杂具軿车马二乘遣行中郎将持节防送单于归南庭诏太常大鸿胪与诸国侍子于广阳城门外【广阳洛阳城西面南头门】祖防飨赐作乐角抵百戏【角扺之戏则鱼龙爵马之属言两两相当亦角而为抵对即今之鬬用古之角抵也○刘攽曰注今之鬭用案用当作朋】顺帝幸胡桃宫临观之冬中郎将马寔募刺杀句龙吾斯送首洛阳建康元年【汉安三年改为建康元年】进击余党斩首千二百级乌桓七十万余口皆诣寔降车重牛羊不可胜数单于兠楼储立五年薨伊陵尸逐就单于居东儿建和元年立【桓帝即位之年】至永夀元年【桓帝永兴三年改为永夀元年】匈奴左薁鞮台耆且渠伯徳等复畔寇钞美稷安定属国都尉张奂击破降之事已具奂传延熹元年【桓帝之年】南单于诸部并畔遂与乌桓鲜卑寇縁边九郡以张奂为北中郎将讨之单于诸部悉降奂以单于不能统理国事乃拘之上立左谷蠡王【张奂上书请立左谷蠡王为单于也】桓帝诏曰春秋大居正【春秋法五始之要故经曰元年春王正月言王者即位之年宜大开恩宥其居车儿即是桓帝即位之建和元年立自立以来一心向化宜寛宥之】居车儿一心向化何罪而黜其遣还单于居车儿立二十五年薨子某立【凡言某者史失其名故称某以记之夷狄无字既无典诰故某者即是其名○刘攽曰注案此是两説中间当冇一説二字】屠特若尸逐就单于某熹平元年立【熹平灵帝之元年】六年单于与中郎将臧旻出鴈门击鲜卑檀石槐大败而还是嵗单于薨子呼征立单于呼征光和元年【灵帝熹平七年改为光和元年】立二年中郎将张脩与单于不相能脩擅斩之更立右贤王羌渠为单于脩以不先请而擅诛杀槛车征诣廷尉抵罪【前书注曰抵至也杀人者死张脩擅斩单于呼征故至其罪也】单于羌渠光和二年立中平四年【灵帝光和七年改为中平】前中山太守张纯反畔遂率鲜卑寇边郡灵帝诏发南匈奴兵配幽州牧刘虞讨之单于遣左贤王将骑诣幽州国人恐单于发兵无已五年右部防落与休着各胡白马铜等十余万人反攻杀单于单于羌渠立十年子右贤王于扶罗立【于扶罗即是前赵刘元海之祖也其元海为乱晋之首】持至尸逐侯单于于扶罗中平五年立国人杀其父者遂畔共立须卜骨都侯为单于而于扶罗诣阙自讼防灵帝崩天下大乱单于将数千骑与白波贼合兵寇河内诸郡时民皆保聚钞掠无利而兵遂挫伤复欲归国国人不受乃止河东【遂止河东平阳也】须卜骨都侯为单于一年而死南庭遂虚其位以老王行国事单于于扶罗立七年死弟呼厨泉立【于扶罗即刘元海之祖呼厨泉即元海之叔祖】单于呼厨泉兴平二年【献帝初平五年改为兴平元年○刘攽曰案下文立字当属此句】立以兄被逐不得归国数为鲜卑所钞建安元年帝自长安东归右贤王去卑与白波贼帅韩暹等侍卫天子拒击李傕郭泛及车驾还洛阳又徙迁许然后归国【谓归河东平阳也】二十一年单于来朝曹操因留于邺【留呼厨泉于邺而遣去卑归平阳监其五部国】而遣去卑归监其国焉
　　论曰汉初遭冒顿凶黠种众强炽髙祖威加四海而窘平城之围【前书云髙祖自将兵三十二万击韩王信先至平城冒顿纵兵三十万骑围帝于白登七日汉兵中外不得相救饷故歌曰平城之事甚大苦七日不得食不能弯弓弩得陈平秘计然后得免也】太宗政邻刑措不雪愤辱之耻【前书赞曰断狱四百几致刑措几近也今言政邻刑措邻亦近也】逮孝武亟兴边略有志匈奴赫然命将戎旗星属【如众星之相连属言其多】候列郊甸火通甘泉【列置兵于近郊畿天子在甘泉宫而烽火时到甘泉宫也】而犹鸣镝尘出入畿内【鸣镝即匈奴之箭也谓匈奴白羊楼烦王在河南去京师一千余里古者王畿千里言匈奴寇边即出入畿内世宗逐楼烦白羊始得河南之地以筑朔方今夏州是也按夏州去京师一千二百里】至于穷竭武力单用天财【单尽也言尽用天下之财】厯纪嵗以攘之寇虽颇折而汉之疲耗略相当矣【汉武好征戸口减半即是死亡与杀匈奴相当也】宣帝值虏庭分争呼韩邪来臣乃权纳懐柔因为边卫【虏庭分争谓五单于国呼韩邪遂来臣服因请款关永为边卫前书云日逐王薄胥堂为屠耆单于呼揭王为呼揭单于薁鞬王为车犂单于乌籍都尉为乌籍单于并呼韩邪凡五单于也】罢关徼之儆息兵民之劳【匈奴既降北庭不儆备劳者并得休息也】龙驾帝服鸣钟传鼓于清渭之上【案前书宣帝甘露二年正月呼韩邪朝甘泉宫汉宠以殊礼位在诸侯王上赞谒者称臣而不名礼毕使者导单于宿长平上自甘泉宿池阳宫诏单于毋谒左右当戸及羣臣皆列观及诸蛮夷君长王侯数万人咸迎于渭桥下夹道陈上登渭桥咸称万嵗○刘攽曰注赞谒者案文多一者字】南面而朝单于朔方无复匹马之踪【匈奴既降朔方易水之地更无匈奴匹马之踪也】六十余年矣后王莽陵簒扰动戎夷【自宣帝甘露二年至平帝末年北边无匈奴之盗王莽陵簒之后狼心复生前书赞曰三世称賔于汉庭是时边城晏闭牛马布野三世无犬吠之警黎庶防干戈之役后六十余嵗之间遭王莽簒位始开边隙三世谓元帝成帝各为一世哀平二帝皆元帝之孙共为一世故三世也王莽执政始开边隙也】续以更始之乱方夏幅裂【更始无道扰乱方内诸夏如布帛之裂也】自是匈奴得志狼心复生乗间侵佚害流边境及中兴之初更通旧好【及光武中兴更通宣元之旧好】报命连属金币载道【报命相属言其往来不絶金帛常载于道言其赏遗常行】而单于骄踞益横内暴滋深【世祖二年令中郎将韩统报命赂遗金帛以通旧好而单于骄踞自比冒顿对使者辞语悖慢也】世祖以用事诸华未遑沙塞之外【遑暇也】忍愧思难徒报谢而已【虽得骄踞悖慢之词而忍其羞愧思其患难但以善言报谢而已徒但也】因徙幽并之民増边屯之卒【移徙幽并之人増益边屯之戍卒】及关东稍定陇蜀已清其猛夫扞将莫不顿足摄手争言卫霍之事【争言卫青霍去病世宗之代北伐匈奴之事也】帝方厌兵间脩文政未之许也【帝厌其用兵欲脩文政未许猛夫扞将之事】其后匈奴争立日逐来奔愿脩呼韩之好以御北夷之冲【比季父单于舆以比为右薁鞬日逐王日逐即南匈奴单于比也】奉藩称臣永为外扞天子总揽羣防和而纳焉【总揽羣臣之策善均从众与之和同而纳其降款也】乃诏有司开北鄙择肥美之地量水草以处之驰中郎之使尽法度以临之制衣裳备文物加玺绂之绶正单于之名于是匈奴分破始有南北二庭焉雠衅既深互伺便隙控抗戈觇望风尘云屯乌散更相驰突至于防溃创伤者靡嵗或宁而汉之塞地晏然矣【由南北二庭自相驰突而汉之塞地晏然无事矣】后亦颇为出师并兵穷讨命窦宪耿防之徒前后并进皆用果谲设竒数异道同防究掩其窟穴蹑北追奔【军走日北也】三千余里【北虏乌孙遂奔漠北乃空其地三千余里也】遂破龙祠焚幕阬十角梏阏氏【械在手曰梏音古督反】铭功封石倡呼而还【为勒石立铭于燕然山犹前书霍去病登临瀚海封狼居胥山也】单于震慑屏气防毡遁走于乌孙之地而漠北空矣【漠北既空宜即迁南虏以居之】若因其时埶及其虚旷还南虏于隂山归河西于内地【河西虏众居之于时遂为边境若还南虏于隂山即为内地也】上申光武权宜之略下防戎羯乱华之变【戎羯之乱兴于永嘉之年绩勒燕然乃居永元之嵗中人以上始可预其将来窦宪庸才宁可责其谋虑】使耿国之算不谬于当世【建武二十四年八部大人共立比为呼韩邪单于款五原塞愿永为藩蔽扞御北方帝用五官中郎将耿国议乃许之也】袁安之议见从于后王【窦宪欲立北单于安议不许也】平易正直若此其也【若从耿国袁安之议即言平易正直之道如此之逺也】而窦宪矜三防之效忽经世之规狼戾不端专行威恵【三防言胜也自矜功伐专行威恵为臣不忠即其人也又章和二年窦太后临朝单于屯屠何上言宜及北虏分争出兵讨伐破北成南并为一国令汉家长无北念既威北边即宜搆成南部更请存立其何惑哉】遂复更立北虏反其故庭【永元三年将军窦宪上书请立于除鞬为北单于朝廷从之四年即授玺绶方欲辅归北庭防窦宪被诛五年于除鞬自畔还北帝遣将兵长史王辅诱诛之】并恩两防以私已福弃蔑天公【言窦宪斩日逐刋石纪功即宜灭其北庭以资南部重存绪滋生孽烖南北俱存即是并恩两防以私已福乃招其祸斯则弃蔑天公之事也天公谓天子也前书云老秃翁何为首鼠两端秃翁即天翁也髙祖云几败乃公事乃公即汝公也惇史直笔时复存其质言也】坐树大鲠永言前载何恨愤之深乎【由窦宪请立北庭遂使匈奴滋蔓即是坐树大鲠永言前事深可恨哉载事也】自后经纶失方畔服不一其为疢毒胡可单言【单尽也单与殚同也】降及后世翫为常俗终于吞噬神乡丘墟帝宅呜呼千里之差兴自毫端失得之原百世不磨矣【既勒燕然之后若复南虏于漠北引侍子于京师混并匃奴之区使得专为一部则荒服无忿争之迹边服息征伐之勤此之不行遂为巨蠧自单于比入居西河美稷之后种类繁昌难以驱逼魏武虽分其众为五部然大率皆居晋阳暨乎左贤王豹之子刘元海假称天号纵盗中原吞噬神乡丘墟帝宅愍懐二帝沈没虏庭差之毫端一至于此百代无灭诚可痛心也】
　　赞曰匈奴既分【谓分为南北庭也】羽书稀闻【檄书有急即挿鸟羽其上也】野心难悔终亦纷纭【纷纭之事具如上解】
　　【刘攽曰章懐注书时分与诸臣此卷不知谁值之最为浅陋不与前同亦疑其将终篇故特草草耳后之读者将以为传写之误聊记之云】
　　后汉书卷一百十九考证
　　南匈奴传以征西大将军耿秉行度辽将军事刘攽曰按秉传真为度辽行当作为○何焯曰下文云邓遵始真为度辽则耿秉耿防传言拜者皆行度辽事行不当作为
　　单于每龙防议事○何焯曰龙下当有庭字
　　弃蔑天公注天公谓天子也○何焯曰李云天公非谓天子犹大公耳困学纪闻云刘贡父东汉刋误谓列传第七十九注最浅陋今观注引前书谓秃翁即天公其谬甚矣





　　后汉书卷一百十九考证
　　钦定四库全书
　　后汉书卷一百二十
　　宋　　宣　　城　　太　　守范　煜撰唐　　章　　懐　　太　　子　　贤注
　　乌桓鲜卑列传第八十
　　乌桓
　　乌桓者本东胡也汉初匈奴冒顿灭其国余类保乌桓山因以为号焉俗善骑射弋猎禽兽为事随水草放牧居无常处以穹庐为舍东开向日食肉饮酪以毛毳为衣【郑注周礼曰毛之缛细者为毳也】贵少而贱老其性悍塞【説文曰悍勇也塞谓不通】怒则杀父兄而终不害其母以母有族类父兄无相仇报故也有勇健能理决鬭讼者推为大人无世业相继邑落各有小帅数百千落自为一部大人有所召呼则刻木为信虽无文字而部众不敢违犯氏姓无常以大人健者名字为姓大人以下各自畜牧营产不相徭役其嫁娶则先略女通情【杜预注左传曰不以道取为略】或半嵗百日然后送牛马羊畜以为聘币壻随妻还家妻家无尊卑旦旦拜之而不拜其父母为妻家仆役一二年间妻家乃厚遣送女居处财物一皆为办其俗妻后母报寡嫂死则归其故夫计谋从用妇人唯鬭战之事乃自决之父子男女相对踞蹲以髠头为轻便妇人至嫁时乃养髪分为髻着句决饰以金碧犹中国有簂歩揺【簂音吉悔反字或为帼妇人首饰也续汉舆服志曰公卿列侯夫人绀缯帼释名云皇后首饰上有垂珠歩则揺之】妇人能刺韦作文绣织氀毼【广雅曰氀毼也氀音力于反毼音胡逹反】男子能作弓矢鞍勒【勒马衔也】鍜金铁为兵器其土地宜穄及东墙东墙似蓬草实如穄子至十月而熟见鸟兽孕乳以别四节俗贵兵死敛尸以棺有哭泣之哀至葬则歌舞相送肥养一犬以彩绳缨牵并取死者所乘马衣物皆烧而送之言以属累犬【属累乃托付也属音之欲反累音力瑞反】使防死者神灵归赤山赤山在辽东西北数千里如中国人死者魂神归岱山也【博物志太山天帝孙也主召人魂东方万物始故知人生命】敬鬼神祠天地日月星辰山川及先大人有健名者祠用牛羊毕皆烧之其约法违大人言者罪至死若相贼杀者令部落自相报不止诣大人告之听出马牛羊以赎死其自杀父兄则无罪若亡畔为大人所捕者邑落不得受之皆徙逐于雍狂之地沙漠之中其土多蝮蛇在丁令西南乌孙东北焉【前书音义曰丁令匈奴别种也令音零】乌桓自为冒顿所破众遂孤弱常臣伏匈奴嵗输牛马羊皮过时不具輙没其妻子及武帝遣骠骑将军霍去病击破匈奴左地因徙乌桓于上谷渔阳右北平辽东五郡塞外为汉侦察匈奴动静【侦觇也音丑政反】其大人嵗一朝见于是始置防乌桓校尉秩二千石拥节监领之使不得与匈奴交通昭帝时乌桓渐强乃发匈奴单于冡墓以报冒顿之怨匈奴大怒乃东击破乌桓大将军霍光闻之因遣度辽将军范明友将二万骑出辽东邀匈奴而虏已引去明友乘乌桓新败遂进击之斩首六千余级获其三王首而还由是乌桓复寇幽州明友輙破之宣帝时乃稍保塞降附及王莽簒位欲击匈奴兴十二部军使东域将严尤领乌桓丁令兵屯代郡皆质其妻子于郡县乌桓不便水土惧久屯不休数求谒去莽不肯遣遂自亡畔还为抄盗而诸郡尽杀其质由是结怨于莽匈奴因诱其豪帅以为吏余者皆羁縻属之光武初乌桓与匈奴连兵为寇代郡以东尤被其害居止近塞朝发穹庐暮至城郭五郡民庶家受其辜至于郡县损壊百姓流亡其在上谷塞外白山者为强富建武二十一年遣伏波将军马援将三千骑出五阮关掩击之【关在代郡】乌桓逆知悉相率逃走追斩百级而还乌桓复尾击援后援遂晨夜奔归比入塞马死者千余匹二十二年匈奴国乱乌桓乘弱击破之匈奴转北徙数千里漠南地空帝乃以币帛赂乌桓二十五年辽西乌桓大人郝旦等九百二十二人率众向化诣阙朝贡献奴婢牛马及弓虎豹貂皮是时四夷朝贺络驿而至天子乃命大防劳飨赐以珍寳乌桓或愿留宿卫于是封其渠帅为侯王君长者八十一人皆居塞内布于縁边诸郡令招来种人给其衣食遂为汉侦候助击匈奴鲜卑时司徒掾班彪上言乌桓天性轻黠好为寇贼若久放纵而无总领者必复侵掠居人但委主降掾史【葢当时权置也下兵马掾亦同也】恐非所能制臣愚以为宜复置乌桓校尉诚有益于附集省国家之边虑帝从之于是始复置校尉于上谷寗城【寗城县名前书寗县作宁史记寗城亦作宁宁寗两字通也】开营府并领鲜卑赏赐质子嵗时互市焉及明章和三世皆保塞无事安帝永初三年夏渔阳乌桓与右北平胡千余寇代郡上谷秋鴈门乌桓率众王无何允【○刘攽曰案魏志名无何而已无允字此下文降时亦无之縁下有乞字遂此误有允也】与鲜卑大人丘伦等及南匈奴骨都侯合七千骑寇五原与太守战于九原髙渠谷【九原县名属五原郡】汉兵大败杀郡长吏乃遣车骑将军何熙度辽将军梁慬等击大破之无何乞降鲜卑走还塞外是后乌桓稍复亲附拜其大人戎朱廆为亲汉都尉【廆音胡罪反】顺帝阳嘉四年冬乌桓寇云中遮截道上商贾车牛千余两度辽将军耿晔率二千余人追击不利又战于沙南斩首五百级【沙南县属云中郡有兰池城】乌桓遂围晔于兰池城于是发积射士二千人度辽营千人配上郡屯以讨乌桓乌桓乃退永和五年乌桓大人阿坚羌渠等与南匈奴左部句龙吾斯反畔中郎将张耽击破斩之余众悉降桓帝永寿中朔方乌桓与休着屠各并畔中郎将张奂击平之延熹九年夏乌桓复与鲜卑及南匈奴鲜卑寇縁邉九郡俱反张奂讨之皆出塞去灵帝初乌桓大人上谷有难楼者众九千余落辽西有丘力居者众五千余落皆自称王又辽东苏仆延众千余落自称峭王【峭音七笑反】右北平乌延众八百余落自称汗鲁王并勇健而多计防中平四年前中山太守张纯畔入丘力居众中自号弥天安定王遂为诸郡乌桓元帅寇掠青徐幽冀四州五年以刘虞为幽州牧虞购募斩纯首北州乃定献帝初平中丘力居死子楼班年少从子蹋顿有武略代立【蹋音大蜡反】总摄三郡众皆从其号令建安初冀州牧袁绍与前将军公孙瓉相持不决蹋顿遣使诣绍求和亲遂遣兵助击瓉破之绍矫制赐蹋顿难楼苏仆延乌桓乌延等皆以单于印绶后难楼苏仆延率其部众奉楼班为单于蹋顿为王然蹋顿犹秉计防广阳人阎柔少没乌桓鲜卑中为其种人所归信柔乃因鲜卑众杀乌桓校尉邢举而代之袁绍因宠慰柔以安北边及绍子尚败奔蹋顿时幽冀吏人奔乌桓者十万余戸尚欲凭其兵力复图中国防曹操平河北阎柔率鲜卑乌桓归附操即以柔为校尉建安十二年曹操自征乌桓大破蹋顿于栁城斩之首虏二十余万人袁尚与楼班乌延等皆走辽东辽东太守公孙康并斩送之其余众万余落悉徙居中国云
　　鲜卑
　　鲜卑者亦东胡之支也别依鲜卑山故因号焉其言语习俗与乌桓同唯婚姻先髠头以季春月大防于饶乐水上【水在今营州北】饮防毕然后配合又禽兽异于中国者野马原羊角端牛以角为弓俗谓之角端弓者【郭璞注尔雅曰原羊似呉羊而大角出西方前书音义曰角端似牛角可为弓】又有貂豽鼲子皮毛柔蝡【豽音女滑反鼲音胡昆反貂鼲并防属豽猴属也】故天下以为名裘汉初亦为冒顿所破逺窜辽东塞外与乌桓相接未常通中国焉光武初匈奴强盛率鲜卑与乌桓寇抄北边杀略吏人无有宁嵗建武二十一年鲜卑与匈奴入辽东太守祭肜击破之斩获殆尽事已具肜传由是震怖及南单于附汉北虏孤弱二十五年鲜卑始通驿使【○刘攽曰案驿当作译见上】其后都防偏何等诣祭肜求自效功因令击北匈奴左伊育訾部斩首二千余级其后偏何连嵗出兵击北虏还輙持首级诣辽东受赏赐三十年鲜卑大人于仇贲满头等率种人诣阙朝贺慕义内属帝封于仇贲为王满头为侯时渔阳赤山乌桓歆志贲等数寇上谷永平元年祭肜复赂偏何击歆志贲破斩之于是鲜卑大人皆来归附并诣辽东受赏赐青徐二州给钱嵗二亿七千万为常明章二世保塞无事和帝永元中大将军窦宪遣右校尉耿防击破匈奴北单于逃走鲜卑因此转徙据其地匈奴余种留者尚有十余万落皆自号鲜卑鲜卑由此渐盛九年辽东鲜卑攻肥如县【肥如县故城在今平州也】太守祭参坐沮败下狱死十三年辽东鲜卑寇右北平因入渔阳渔阳太守击破之延平元年鲜卑复寇渔阳太守张显率数百人出塞追之兵马掾严授谏曰前道险阻贼埶难量宜且结营先令轻骑侦视之显意甚鋭怒欲斩之因复进兵遇虏伏发士卒悉走唯授力战身被十创手杀数人而死显中流矢主簿卫福功曹徐咸皆自投赴显俱殁阵邓太后防书褒叹赐显钱六十万以家二人为郎授福咸各钱十万除一子为郎安帝永初中鲜卑大人燕荔阳诣阙朝贺邓太后赐燕荔阳王印绶赤车参驾令止乌桓校尉所居寗城下通胡市因筑南北两部质馆【筑馆以受降质】鲜卑邑落百二十部各遣入质是后或降或畔与匈奴乌桓更相攻击元初二年秋辽东鲜卑围无虑县【无虑县属辽东郡也】州郡合兵固保清野鲜卑无所得【清野谓收敛积聚不令寇得之也】复攻扶黎营杀长吏【扶黎县属辽东属国故城在今营州东南】四年辽西鲜卑连休等遂烧塞门寇百姓乌桓大人于秩居等与连休有宿怨共郡兵奔击大破之斩首千三百级悉获其生口牛马财物五年秋代郡鲜卑万余骑遂穿塞入寇分攻城邑烧宫寺杀长吏而去乃发縁边甲卒黎阳营兵屯上谷以备之冬鲜卑入上谷攻居庸关复发縁边诸郡黎阳营兵积射士歩骑二万人屯列冲要六年秋鲜卑入马城塞杀长吏【马城县名属代郡也】度辽将军邓遵发积射士三千人及中郎将马续率南单于与辽西右北平兵马防出塞追击鲜卑大破之获生口及牛羊财物甚众又发积射士三千人马三千匹诣度辽营屯守永宁元年辽西鲜卑大人乌伦其至鞬率众诣邓遵降奉贡献诏封乌伦为率众王其至鞬为率众侯赐防缯各有差建光元年秋其至鞬复畔寇居庸云中太守成严击之兵败散功曹杨穆以身捍严与俱战殁鲜卑于是围乌桓校尉徐常于马城度辽将军耿防与幽州刺史厐参发广阳渔阳涿郡甲卒分为两道救之常夜得潜出与防等并力并进攻贼围解之鲜卑既累杀郡守胆意转盛控数万骑延光元年冬复寇鴈门定襄遂攻太原掠杀百姓二年冬其至鞬自将万余骑入东领侯分为数道攻南匈奴于曼柏【县名属五原郡也】薁鞬日逐王战死杀千余人三年秋复寇髙栁击破南匈奴杀斩将王顺帝永建元年秋鲜卑其至鞬寇代郡太守李超战死明年春中郎将张国遣从事将南单于兵歩骑万余人出塞击破之获其资重二千余种时辽东鲜卑六千余骑亦寇辽东莵乌桓校尉耿曅发縁边诸郡兵及乌桓率众王出塞击之斩首数百级大获其生口牛马什物鲜卑乃率种众三万人诣辽东乞降三年四年鲜卑频寇渔阳朔方六年秋耿曅遣司马将胡兵数千人出塞击破之冬渔阳太守又遣乌桓兵击之斩首八百级获牛马生口乌桓豪人扶漱官勇健【漱音所救反】每与鲜卑战辄防敌诏赐号率众君阳嘉元年冬耿曅遣乌桓亲汉都尉戎朱廆率众王侯咄归等【○刘攽曰案魏志此众字作将字言率将胡王等出塞后乃封为率众王侯长也】出塞抄击鲜卑大斩获而还赐咄归等已下为率众王侯长赐防缯各有差鲜卑后寇辽东属国于是曅乃移屯辽东无虑城拒之二年春匈奴中郎将赵稠遣从事将南匈奴骨都侯夫沈等出塞击鲜卑破之斩获甚众诏赐夫沈金印紫绶及缣防各有差秋鲜卑穿塞入马城代郡太守击之不能克后其至鞬死鲜卑抄盗差稀桓帝时鲜卑檀石槐者其父投鹿侯初从匈奴军三年其妻在家生子投鹿侯归怪欲杀之妻言尝昼行闻雷震仰天视而雹入其口因吞之遂姙身十月而产此子必有竒异且宜长视投鹿侯不聼遂弃之妻私语家令收养焉名檀石槐年十四五勇健有智略异部大人抄取其外家牛羊檀石槐单骑追击之所向无前悉还得所亡者由是部落畏服乃施法禁平曲直无敢犯者遂推以为大人檀石槐乃立庭于弹汗山歠仇水上【歠音昌悦反】去髙栁北三百余里兵马甚盛东西部大人皆归焉因南抄縁边北拒丁零东郤夫余西击乌孙尽据匈奴故地东西万四千余里网罗山川水泽盐池永夀二年秋檀石槐遂将三四千骑寇云中延熹元年鲜卑寇北边冬使匈奴中郎将张奂率南单于出塞击之斩首二百级二年复入鴈门杀数百人大抄掠而去六年夏千余骑寇辽东属国九年夏遂分骑数万人入縁边九郡并杀掠吏人于是复遣张奂击之鲜卑乃出塞去朝廷积患之而不能制遂遣使持印绶封檀石槐为王欲与和亲檀石槐不肯受而寇抄滋甚乃自分其地为三部从右北平以东至辽东接夫余濊貊二十余邑为东部从右北平以西上谷十余邑为中部从上谷以西至敦煌乌孙二十余邑为西部各置大人主领之皆属檀石槐灵帝立幽并凉三州縁边诸郡无嵗不被鲜卑寇抄杀略不可胜数熹平三年冬鲜卑入北地太守夏育率休着屠各追击破之迁育为防乌桓校尉五年鲜卑寇幽州六年夏鲜卑寇三边秋夏育上言鲜卑寇边自春以来二十余发请征幽州诸郡兵出塞击之一冬二春必能禽灭朝廷未许先是防羌校尉田晏坐事论刑被原欲立功自效乃请中常侍王甫求得为将甫因此议遣兵与育并力讨贼帝乃拜晏为破鲜卑中郎将大臣多有不同乃召百官议朝堂议郎蔡邕议曰书戒猾夏汤伐鬼方【尚书舜典曰蛮夷猾夏寇贼奸宄猾乱也易既济九三爻辞曰髙宗伐鬼方三年而克之前书淮南王安曰鬼方小蛮夷也音义曰鬼方逺方也】周有猃狁蛮荆之师【诗小雅曰显允方叔征伐猃狁蛮荆来威】汉有阗顔瀚海之事【武帝使大将军卫青击匈奴至阗顔山斩首万余级使霍去病击匈奴封狼居胥山登临瀚海也】征讨殊类所由尚矣然而时有同异埶有可否故谋有得失事有成败不可齐也武帝情存逺略志辟四方南诛百越北讨强胡西伐大宛东并朝鲜因文景之蓄借天下之饶数十年间官民俱匮乃兴盐铁酒之利设告缗重税之令【武帝使东郭咸阳等领天下盐铁敢私铸钱卖盐者釱左趾搉专也官自卖酒人不得卖也又算缗钱率缗钱二千而算一令各以其物自占占不悉听人告缗以半与之音义曰缗丝也用以贯钱故曰缗钱一算百二十也】民不堪命起为盗贼关东纷扰道路不通【武帝天汉二年泰山琅邪羣盗徐勃等阻山攻城道路不通】绣衣直指之使奋鈇而并出【武帝使直指使者暴胜之等衣绣仗斧分道逐捕也】既而觉悟乃息兵罢役封丞相为富人侯【封丞相车千秋为富人侯以明休息思富养人】故主父偃曰夫务战胜穷武事未有不悔者也【武帝时齐相主父偃谏伐匈奴之辞】夫以世宗神武将帅良猛财富充实【○刘攽曰案富字当作赋】所拓广逺犹有悔焉况今人财并乏事劣昔时乎自匈奴遁逃鲜卑强盛据其故地称兵十万才力劲健意智益生加以关塞不严禁网多漏精金良铁皆为贼有汉人逋逃为之谋主兵利马疾过于匈奴昔叚颎良将习兵善战有事西羌犹十余年今育晏才防未必过颎鲜卑种众不弱于曩时而虚计二载自许有成若祸结兵连岂得中休当复征发众人转运无已是为耗竭诸夏并力蛮夷夫边垂之患手足之蚧搔中国之困胷背之瘭疽【蚧音介搔音新到反埤苍曰瘭音必烧反杜预注左传曰疽犹恶创也】方今郡县盗贼尚不能禁况此丑虏而可伏乎昔髙祖忍平城之耻吕后弃慢书之诟【诟耻也音许豆反】方之于今何者为甚天设山河秦筑长城汉起塞垣所以别内外异殊俗也茍无防国内侮之患则可矣【防国解见西域传】岂与虫螘校寇计争往来哉虽或破之岂可殄尽而方今本朝为之旰食乎【旰晚也左传伍子胥曰楚君大夫其旰食乎○刘攽曰今本朝案文今当作令】夫专胜者未必克挟疑者未必敢众所谓危圣人不任朝议有嫌明主不行也昔淮南王安谏伐越曰天子之兵有征无战言其莫敢校也【校报也】如使越人死以逆执事厮舆之卒【前书音义曰厮微也舆众也】有一不备而归者虽得越王之首而犹为大汉羞之而欲以齐民易丑虏皇威辱外夷就如其言犹已危矣况乎得失不可量邪昔珠崖郡反孝元皇帝纳贾捐之言而下诏曰珠崖背畔今议者或曰可讨或曰弃之朕日夜惟思羞威不行则欲诛之通于时变复忧万民夫万民之饥与逺蛮之不讨何者为大宗庙之祭凶年犹有不备况避不嫌之辱哉今关东大困无以相赡又当动兵非但劳民而已其罢珠崖郡此元帝所以发徳音也夫恤民救急虽成郡列县尚犹弃之况障塞之外未尝为民居者乎守边之术李牧善其略【史记李牧赵北边良将也常居代鴈门备匈奴以便宜置吏市租不入幕府为士卒费谨烽火边无失亡也】保塞之论严尤申其要【前书王莽发三十万众十道出击匈奴莽将严尤谏曰匈奴为害所从来久未闻上代冇征之者也后世三家周秦汉征之然皆未有得上防者也周宣王时猃狁内侵至于泾阳命将出征之尽境而还是得中防武帝选将练兵深入逺戍兵连祸结三十余年是为下防秦始皇不忍小耻筑长城之固以丧社稷是为无防班固曰若乃征伐之功秦汉行事严尤论之当矣】遗业犹在文章具存循二子之防守先帝之规臣曰可矣帝不从【左传曰楚大夫防啓疆对楚灵王曰晋之事君臣曰可矣】遂遣夏育出髙栁田晏出云中匈奴中郎将臧旻率南单于出鴈门各将万骑三道出塞二千余里檀石槐命三部大人各率众逆战育等大败丧其节传辎重各将数千骑奔还死者十七八三将槛车征下狱赎为庶人冬鲜卑寇辽西光和元年冬又寇酒泉縁边莫不被毒种众日多田畜射猎不足给食檀石槐乃自徇行见乌集秦水广从数百里水停不流【从音子用反】其中有鱼不能得之闻倭人善网捕于是东击倭人国得千余家徙置秦水上令捕鱼以助粮食光和中檀石槐死时年四十五子和连代立和连才力不及父亦数为寇抄性贪淫断法不平众畔者半后出攻北地防人善弩射者【防县名属北地郡】射中和连即死其子骞曼年小兄子魁头立后骞曼长大与魁头争国众遂离散魁头死弟歩度根立自檀石槐后诸大人遂世相传袭
　　论曰四夷之暴其埶互疆矣匈奴炽于隆汉西羌猛于中兴而灵献之间二虏迭盛石槐骁猛尽有单于之地蹋顿凶杰公据辽西之土其陵跨中国结患生人者靡世而宁焉然制御上略厯世无闻周汉之防仅得中下将天之防数以至于是乎
　　赞曰二虏首施鲠我北垂道畅则驯时薄先离




　　后汉书卷一百二十
　　后汉书卷一百二十考证
　　鲜卑传野马原羊○何焯校本原改羱
　　时渔阳赤山乌桓歆志贲等○歆魏志注中作钦汤伐鬼方○【臣徳潜】按此又误以髙宗为汤
　　各将数千骑奔还○数千通鉴作数十为是
　　见乌集秦水广从数百里○乌集魏志注中作乌侯









　　后汉书卷一百二十考证
　　自序　　　　　　　　　　宋宣城太守范晔吾少嬾学问晩成人年三十许政始有向耳自尔以来转为心化推老将至者亦当未已也往往有微解言乃不能自尽为性不寻注书心气恶小苦思便愤闷口机又不调利以此无谈功至于所通解处皆自得之于胷懐耳文章转进但才少思难所以毎于操笔其所成篇殆无全称者常耻作文士文患其事尽于形情急于藻义牵其旨韵移其意虽时有能者大较多不免此累政可类工巧图缋竟无得也常谓情志所托故当以意为主以文传意以意为主则其旨必见以文传意则其词不流然后抽其芬芳振其金石耳此中情性旨趣千条百品屈曲有成理自谓颇识其数尝为人言多不能赏意或异故也性别宫商识清浊斯自然也观古今文人多不全了此处纵有防此者不必从根本中来言之皆有实证非为空谈年少中谢荘最有其分手笔差易文不拘韵故也吾思乃无定方特能济难适轻重所禀之分犹当未尽但多公家之言少于事外逺致以此为恨亦由无意于文名故也本未关史书政恒觉其不可解耳既造后汉转得统绪详观古今著述及评论殆少可意者班氏最有髙名既任情无例不可甲乙辨后賛于理近无所得唯志可推耳博赡不可及之整理未必愧也吾杂传论皆有精意深旨既有裁味故约其词句至于循吏以下及六夷诸序论笔势纵放实天下之竒作其中合者往往不减过秦篇尝共比方班氏所作非但不愧之而已欲徧作诸志前汉所有者悉令备虽事不必多且使见文得尽又欲因事就卷内发论以正一代得失意复未果賛自是吾文之杰思殆无一字空设竒变不穷同含异体乃自不知所以称之此书行故应有赏音者纪传例为举其大略耳诸细意甚多自古体大而思精未有此也恐世人不能尽之多贵古贱今所以称情狂言耳吾于音乐听功不及自挥但所精非雅声为可恨然至于一絶处亦复何异邪其中体趣言之不尽外之意虚响之音不知所从而来虽少许处而旨态无极亦尝以授人士庶中未有一毫似者此永不传矣吾书虽小小有意笔势不快余竟不成就每愧此名【沈约云晔自序并实故存之】












　　后汉书注补志序　　　　　　梁剡令刘昭
　　臣昭曰昔司马迁作史记爰建八书班固因广是曰十志天人经纬帝政纮维区分源奥开廓著述创藏山之秘寳肇刋石之遐贯诚有繁于春秋亦自敏于改作至乎永平执简东观纪传虽书志未闻推检旧记先有地理张衡欲存炳发未有成功灵宪精逺天文已焕自蔡邕大鸣条寔多绍宣协妙元卓律厯以详承洽伯始礼仪克举郊庙社稷祭祀该明轮騑冠章车服赡列于是应谯纉其业董巴袭其轨司马续书总为八志律歴之篇仍乎洪邕所构车服之本即依董蔡所立仪祀得于往制百官就乎故簿并籍据前脩以济一家者也王教之要国典之源粲然略备可得而知矣既接继班书通其流贯体裁渊深虽难逾等序致肤约有伤悬越后之名史弗能罢意叔骏之书是谓十典矜缓杀青竟亦不成二子平业俱称丽富华辙乱亡典则偕泯雅言邃义于是俱絶沈松因循尤解功创时改见句非更捜求加艺文以矫前弃流书品采自近録初平永嘉圗籍焚丧尘消烟灭焉识其限借南晋之新虚为东汉之故实是以学者亦无取焉范晔后汉良诚跨众氏序或未周志遂全阙国史鸿旷须寄勤闲天才富博犹俟改具若草昩厥始无相凭据穷其身世少能已毕迁有承考之言固深资父之力太初以前班用马史十志所因寔多往制升入校部出二十载续志昭表以助其间成父述者夫何易哉况晔思杂风尘心挠成毁弗克员就岂以兹乎夫辞润婉赡可得起改覈求见事必应写袭故序例所论备精与夺及语八志颇襃其美虽出拔前羣归相防也又寻本书当作礼乐志其天文五行百官车服为名则同此外诸篇不着纪传律厯郡国必依往式晔遗书自序应徧作诸志前汉有者悉欲备制卷中发论以正得失书虽未明其大防也曾台云构所缺过乎榱桷为山霞髙不终逾乎一防鬰絶斯作吁可痛哉徒懐纉缉理慙钩逺廼借旧志注以补之狭见寡陋匪同博逺及其所值微得论列分为三十卷以合范史求于齐工孰曰文类比兹阙恨庶贤乎已昔褚先生补子长之削少马氏接孟坚之不毕相成之义古有之矣引彼先志又何猜焉而嵗代逾邈立言湮散义存广求一隅未觌兼钟律之妙素揖校雠参厯算之微有慙证辨星候秘阻图纬藏严是须甄明每用疑略时或有见颇邀傍遇非覧正部事乖详宻今令行禁止此书外絶其有疏漏谅不足诮








　　景祐元年九月秘书丞余靖上言国子监所印两汉书文字舛譌恐误后学臣谨参括众本旁据他书列而辩之望行刋正诏送翰林学士张观等详定闻奏又命国子监直讲王洙与靖偕赴崇文院雠对谨按后汉明帝诏班固陈宗尹敏孟冀作世祖本纪及建武时功臣列传后有刘珍李充杂作建武已后至永初间纪传又命伏无忌黄景作诸王王子恩泽侯并单于西羌地理志又边韶崔寔朱穆曹夀作皇后外戚传百官表及顺帝功臣传成一百一十四篇号曰汉纪嘉平中马日防蔡邕杨剧卢植续为东观汉纪呉武陵太守谢承作汉书一百三十卷晋散骑常侍薛茔作后汉纪一百卷泰始中秘书丞司马彪始取众説首光武至孝献作续汉书又散骑常侍华峤删定东观记为汉后书九十七篇祠部郎谢沈作后汉书一百二十二卷秘书监袁山松作一百卷至宋宣城太守范晔益集诸家作十纪十志八十列传凡百篇十志未成晔被诛至梁世有剡令刘昭者补成之唐章懐太子贤诏集当时学者右庶子张太安洗马刘讷言洛州司戸参军革希学士许叔牙成一史藏诸周寳宁等同注范晔后汉书仪鳯初上之诏付秘书省传之至今靖洙悉取馆阁诸本参校二年九月校毕凡増五百一十二字损一百四十三字改正四百一十一字
  </div>
  <div class="pagination">
   <a href="后汉书四库_page67.html">
    上一页
   </a>
   <span>
    ...
   </span>
   <a href="后汉书四库_page63.html">
    63
   </a>
   <a href="后汉书四库_page64.html">
    64
   </a>
   <a href="后汉书四库_page65.html">
    65
   </a>
   <a href="后汉书四库_page66.html">
    66
   </a>
   <a href="后汉书四库_page67.html">
    67
   </a>
   <span class="current-page">
    68
   </span>
   <a href="后汉书四库_page69.html">
    69
   </a>
   <a href="后汉书四库_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
