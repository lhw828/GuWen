<!DOCTYPE html>
<html>
 <head>
  <meta charset="utf-8"/>
  <title>
   新唐书 - 第 39 页/共 185 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新唐书 - 第 39 页/共 185 页
  </h1>
  <div class="content">
   唐制，乘舆所在，必有文词、经学之士，下至卜、医、伎术之流，皆直于别院，以备宴见；而文书诏令，则中书舍人掌之。自太宗时，名儒学士时时召以草制，然犹未有名号；乾封以后，始号“北门学士”。玄宗初，置“翰林待诏”，以张说、陆坚、张九龄等为之，堂四方表疏批答、应和文章；既而又以中书务剧，文书多壅滞，乃选文学之士，号“翰林供奉”，与集贤院学士分掌制诏书敕。开元二十六年，又改翰林供奉为学士，别置学士院，专掌内命。凡拜免将相、号令征伐，皆用白麻。其后，选用益重，而礼遇益亲，至号为“内相”，又以为天子私人。凡充其职者无定员，自诸曹尚书下至校书郎，皆得与选。入院一岁，则迁知制诰，未知制诰者不作文书，班次各以其官，内宴则居宰相之下，一品之上。宪宗时，又置“学士承旨”。唐之学士，弘文、集贤分隶中书、门下省，而翰林学士独无所属，故附列于此云。 
　　○三师三公 
　　太师、太傅、太保各一人，是为三师；太尉、司徒、司空各一人，是为三公。皆正一品。三师，天子所师法，无所总职，非其人则阙。三公，佐天子理阴阳、平邦国，无所不统。亲王拜者不亲事，祭祀阙则摄。隋废三师，贞观十一年复置，与三公皆不设官属。 
　　○尚书省 
　　尚书令一人，正二品，掌典领百官。其属有六尚书：一曰吏部，二曰户部，三曰礼部，四曰兵部，五曰刑部，六曰工部。六尚书：兵部、吏部为前行，刑部、户部为中行，工部、礼部为后行；行总四司，以本行为头司，余为子司。庶务皆会决焉。凡上之逮下，其制有六：一曰制，二曰敕，三曰册，天子用之；四曰令，皇太子用之；五曰教，亲王、公主用之；六曰符，省下于州，州下于县，县下于乡。下之达上，其制有六：一曰表，二曰状，三曰笺，四曰启，五曰辞，六曰牒。诸司相质，其制有三：一曰关，二曰刺，三曰移。凡授内外百司之事，皆印其发日为程，一曰受，二曰报。诸州计奏达京师，以事大小多少为之节。凡符、移、关、牒，必遣于都省乃下。天下大事不决者，皆上尚书省。凡制敕计奏之数、省符宣告之节，以岁终为断。龙朔二年，改尚书省曰中台，废尚书令；尚书曰太常伯，侍郎曰少常伯。光宅元年，改尚书省曰文昌台，俄曰文昌都省。垂拱元年曰都台，长安三年曰中台。 
　　左右仆射各一人，从二品，掌统理六官，为令之贰，令阙则总省事，劾御史纠不当者。龙朔二年，改左右仆射曰左右匡政，光宅元年曰文昌左右相；开元元年曰左、右丞相；天宝元年复。 
　　左丞一人，正四品上；右丞一人，正四品下。掌辩六官之仪，纠正省内，劾御史举不当者。吏部、户部、礼部，左丞总焉；兵部、刑部、工部，右丞总焉。郎中各一人，从五品上；员外郎各一人，从六品上。掌付诸司之务，举稽违，署符目，知宿直，为丞之贰。以都事受事发辰、察稽失、监印、给纸笔；以主事、令史、书令史署覆文案，出符目；以亭长启闭、传禁约；以掌固守当仓库及陈设。诸司皆如之。隋尚书省诸司郎及承务郎各一人，而废左右司。武德三年，改诸司郎为郎中，承务郎为员外郎。贞观元年，复置左右司郎中。龙朔元年，改左右丞曰左右肃机，郎中曰左右承务，诸司郎中曰大夫。永昌元年，复置员外郎。神龙元年省，明年复置。初有驲驿百人，掌乘传送符，后废。 
　　都事各六人，从七品上；主事各六人，从八品下。吏部考功、礼部主书皆如之。诸司主事，从九品上。有令史各十八人，书令史各三十六人，亭长各六人，掌固各十四人。 
　　○吏部 
　　尚书一人，正三品；侍郎二人，正四品上；郎中二人，正五品上；员外郎二人，从六品上。掌文选、勋封、考课之政。以三铨之法官天下之材，以身、言、书、判、德行、才用、劳效较其优劣而定其留放，为之注拟。五品以上，以名上而听制授；六品以下，量资而任之。其属有四：一曰吏部，二曰司封，三曰司勋，四曰考功。 
　　吏部郎中，掌文官阶品、朝集、禄赐，给其告身、假使，一人掌选补流外官。员外郎二人，从六品上，一人判南曹。皆为尚书、侍郎之贰。凡文官九品，有正、有从，自正四品以下，有上、下，为三十等。凡文散阶二十九：从一品曰开府仪同三司，正二品曰特进，从二品曰光禄大夫，正三品曰金紫光禄大夫，从三品曰银青光禄大夫，正四品上曰正议大夫，正四品下曰通议大夫，从四品上曰太中大夫，从四品下曰中大夫，正五品上曰中散大夫，正五品下曰朝议大夫，从五品上曰朝请大夫，从五品下曰朝散大夫，正六品上曰朝议郎，正六品下曰承议郎，从六品上曰奉议郎，从六品下曰通直郎，正七品上曰朝请郎，正七品下曰宣德郎，从七品上曰朝散郎，从七品下曰宣义郎，正八品上曰给事郎，正八品下曰徵事郎，从八品上曰承奉郎，从八品下曰承务郎，正九品上曰儒林郎，正九品下曰登仕郎，从九品上曰文林郎，从九品下曰将仕郎。自四品，皆番上于吏部；不上者，岁输资钱，三品以上六百，六品以下一千，水、旱、虫、霜减半资。有文艺乐京上者，每州七人；六十不乐简选者，罢输。勋官亦如之。以征镇功得护军以上者，纳资减三之一。凡流外九品，取其书、计、时务，其校试、铨注，与流内略同，谓之小选。 
　　吏部主事四人，司封主事二人，司勋主事四人，考功主事三人。武德五年改选部曰吏部，七年省侍郎。贞观二年复置。龙朔元年改吏部曰司列，主爵曰司封，考功曰司绩。武后光宅元年改吏部曰天官。垂拱元年改主爵曰司封。天宝十一载改吏部曰文部，至德二载复旧。有吏部令史三十人，书令史六十人；制书令史十四人；甲库令史十一人，亭长八人，掌固十二人；司封令史四人，书令史九人，掌固四人；司勋令史三十三人，书令史六十七人，掌固四人；考功令史十五人，书令史三十人，掌固四人。 
　　司封郎中一人，从五品上；员外郎一人，从六品上；诸郎中、员外郎品皆如之。掌封命、朝会、赐予之级。凡爵九等：一曰王，食邑万户，正一品；二曰嗣王、郡王，食邑五千户，从一品；三曰国公，食邑三千户，从一品；四曰开国郡公，食邑二千户，正二品；五曰开国县公，食邑千五百户，从二品；六曰开国县侯，食邑千户，从三品；七曰开国县伯，食邑七百户，正四品上；八曰开国县子，食邑五百户，正五品上；九曰开国县男，食邑三百户，从五品上。皇兄弟、皇子，皆封国为亲王；皇太子子，为郡王；亲王之子，承嫡者为嗣王，诸子为郡公，以恩进者封郡王；袭郡王、嗣王者，封国公。皇姑为大长公主，正一品；姊妹为长公主，女为公主，皆视一品；皇太子女为郡主，从一品；亲王女为县主，从二品。凡王、公十五以上，预朝集，宗亲女妇、诸王长女月二参。内命妇，一品母为正四品郡君，二品母为从四品郡君，三品、四品母为正五品县君。凡诸王、公主、外戚之家，卜、祝、占、相不入门。王妃、公主、郡县主嫠居有子者，不再嫁。凡外命妇有六；王、嗣王、郡王之母、妻为妃，文武官一品、国公之母、妻为国夫人，三品以上母、妻为郡夫人，四品母、妻为郡君，五品母、妻为县君，勋官四品有封者母、妻为乡君。凡外命妇朝参，视夫、子之品。诸蕃三品以上母、妻授封以制。流外技术官，不封母、妻。亲王，孺人二人，视正五品，媵十人，视从六品；二品，媵八人，视正七品；国公及三品，媵六人，视从七品；四品，媵四人，视正八品；五品，媵三人，视从八品。凡置媵，上其数，补以告身。散官三品以上，皆置媵。凡封户，三丁以上为率，岁租三之一入于朝庭。食实封者，得真户，分食诸州。皇后、诸王、公主食邑，皆有课户。名山、大川、畿内之地，皆不以封。 
　　司勋郎中一人，员外郎二人，掌官吏勋级。凡十有二转为上柱国，视正二品；十有一转为柱国，视从二品；十转为上护军，视正三品；九转为护军，视从三品；八转为上轻车都尉，视正四品；七转为轻车都尉，视从四品；六转为上骑都尉，视正五品；五转为骑都尉，视从五品；四转为骁骑尉，视正六品；三转为飞骑尉，视从六品；二转为云骑尉，视正七品；一转为武骑尉，视从七品。凡以功授者，覆实然后奏拟，战功则计杀获之数。坚城苦战，功第一者，三转。出少击多，曰上阵；兵数相当，曰中阵；出多击少，曰下阵；矢石未交，陷坚突众，敌因而败者，曰跳荡。杀获十之四，曰上获；十之二，曰中获；十之一，曰下获。凡酬功之等：见任、前资、常选，曰上资；文武散官、卫官、勋官五品以上，曰次资；五品以上子孙，上柱国、柱国子，勋官六品以下，曰下资；白丁、卫士，曰无资。跳荡人，上资加二阶，次资、下资、无资以次降。凡上阵：上获五转，中获四转，下获三转，第二、第三等递降焉。中阵之上获视上阵之中获，中获视上阵之下获，下获两转。下阵之上获视中阵之中获，中获视中阵之下获，下获一转。破蛮、獠，上阵上获，比两番降二转。凡勋官九百人，无职任者，番上于兵部，视远近为十二番，以强干者为番头，留宿卫者为番，月上。外州分五番，主城门、仓库，执刀。上柱国以下番上四年，骁骑尉以下番上五年，简于兵部，授散官；不第者，五品以上复番上四年，六品以下五年，简如初；再不中者，十二年则番上六年，八年则番上四年。勋至上柱国有余，则授周以上亲，无者赐物。太常音声人，得五品以上勋，非征讨功不除簿。诸州授勋人，岁第勋之高下，三月一报户部，有蠲免必验。 
　　考功郎中、员外郎各一人，掌文武百官功过、善恶之考法及其行状。若死而传于史官、谥于太常，则以其行状质其当不；其欲铭于碑者，则会百官议其宜述者以闻，报其家。其考法，凡百司之长，岁较其属功过，差以九等，大合众而读之。流内之官，叙以四善：一曰德义有闻，二曰清慎明著，三曰公平可称，四曰恪勤匪懈。善状之外有二十七最：一曰献可替否，拾遗补阙，为近侍之最；二曰铨衡人物，擢尽才良，为选司之最；三曰扬清激浊，褒贬必当，为考校之最；四曰礼制仪式，动合经典，为礼官之最；五曰音律克谐，不失节奏，为乐官之最；六曰决断不滞，与夺合理，为判事之最；七曰部统有方，警守无失，为宿卫之最；八曰兵士调习，戎装充备，为督领之最；九曰推鞫得情，处断平允，为法官之最；十曰雠校精审，明于刊定，为校正之最；十一曰承旨敷奏，吐纳明敏，为宣纳之最；十二曰训导有方，生徒克业，为学官之最。十三曰赏罚严明，攻战必胜，为军将之最；十四曰礼义兴行，肃清所部，为政教之最；十五曰详录典正，词理兼举，为文史之最；十六曰访察精审，弹举必当，为纠正之最；十七曰明于勘覆，稽失无隐，为句检之最；十八曰职事脩理，供承强济，为监掌之最；十九曰功课皆充，丁匠无怨，为役使之最；二十曰耕耨以时，收获成课，为屯官之最；二十一曰谨于盖藏，明于出纳，为仓库之最；二十二曰推步盈虚，究理精密，为历官之最；二十三曰占候医卜，效验多者，为方术之最；二十四曰检察有方，行旅无壅，为关津之最；二十五曰市廛弗扰，奸滥不行，为市司之最；二十六曰牧养肥硕，蕃息孳多，为牧官之最；二十七曰边境清肃，城隍脩理，为镇防之最。一最四善为上上，一最三善为上中，一最二善为上下；无最而有二善为中上，无最而有一善为中中，职事粗理，善最不闻，为中下；爱憎任情，处断乖理，为下上；背公向私，职务废阙，为下中；居官饰诈，贪浊有状，为下下。凡定考，皆集于尚书省，唱第然后奏。亲王及中书、门下、京官三品以上、都督、刺史、都护、节度、观察使，则奏功过状，以核考行之上下。每岁，尚书省诸司具州牧、刺史、县令殊功异行，灾蝗祥瑞，户口赋役增减，盗贼多少，皆上于考司。监领之官，以能抚养役使者为功；有耗亡者，以十分为率，一分为一殿。博士、助教，计讲授多少为差。亲、勋、翊卫，以行能功过为三等，亲、勋、翊卫备身，东宫亲、勋、翊卫备身，王府执仗亲事、执乘亲事及亲勋翊卫主帅、校尉、直长、品子、杂任、飞骑，皆上、中、下考，有二上第者，加阶。番考别为簿，以侍郎颛掌之。流外官，以行能功过为四等：清谨勤公为上，执事无私为中，不勤其职为下，贪浊有状为下下。凡考，中上以上，每进一等，加禄一季；中中，守本禄；中下以下，每退一等，夺禄一季。中品以下，四考皆中中者，进一阶；一中上考，复进一阶；一上下考，进二阶；计当进而参有下考者，以一中上覆一中下，以一上下覆二中下。上中以上，虽有下考，从上第。有下下考者，解任。凡制敕不便，有执奏者，进其考。贞观初，岁定京官望高者二人，分校京官、外官考，给事中、中书舍人各一人涖之，号监中外官考使。考功郎中判京官考，员外郎判外官考。其后屡置监考、校考、知考使。故事，考簿硃书，吏缘为奸；咸通十四年，始以墨。 
　　○户部 
　　尚书一人，正三品；侍郎二人，正四品下。掌天下土地、人民、钱谷之政、贡赋之差。其属有四：一曰户部，二曰度支，三曰金部，四曰仓部。 
　　户部郎中、员外郎，掌户口、土田、赋役、贡献、蠲免、优复、姻婚、继嗣之事，以男女之黄、小、中、丁、老为之帐籍，以永业、口分、园宅均其土田，以租、庸、调敛其物，以九等定天下之户，以为尚书、侍郎之贰。其后以诸行郎官判钱谷，而户部、度支郎官失其职矣。会昌二年著令：以本行郎官，分判钱谷。 
　　户部巡官二人，主事四人；度支主事二人；金部主事三人；仓部主事三人。高宗即位，改民部曰户部。龙朔三年，改户部曰司元，度支曰司度，金部曰司珍，仓部曰司庾。光宅元年，改户部曰地官。天宝十一载，改金部曰司金，仓部曰司储。有户部令史十七人，书令史三十四人，计史一人，亭长六人，掌固十人；度支令史十六人，书令史三十三人，计史一人，掌固四人；金部主事三人，令史十人，书令史二十一人，计史一人，掌固四人；仓部令史十二人，书令史二十三人，计史一人，掌固四人。 
　　度支郎中、员外郎各一人，掌天下租赋、物产丰约之宜、水陆道涂之利，岁计所出而支调之，以近及远，与中书门下议定乃奏。 
　　金部郎中、员外郎各一人，掌天下库藏出纳、权衡度量之数，两京市、互市、和市、宫市交易之事，百官、军镇、蕃客之赐，及给宫人、王妃、官奴婢衣服。 
　　仓部郎中、员外郎各一人，掌天下军储，出纳租税、禄粮、仓廪之事。以木契百，合诸司出给之数，以义仓、常平仓备凶年，平谷价。 
　　○礼部 
　　尚书一人，正三品；侍郎一人，正四品下。掌礼仪、祭享、贡举之政。其属有四：一曰礼部，二曰祠部，三曰膳部，四曰主客。 
　　礼部郎中、员外郎，掌礼乐、学校、衣冠、符印、表疏、图书、册命、祥瑞、铺设，及百官、宫人丧葬赠赙之数，为尚书、侍郎之贰。五礼之仪：一曰吉礼，二曰宾礼，三曰军礼，四曰嘉礼，五曰凶礼。凡齐衰心丧以上夺情从职，及周丧未练、大功未葬，皆不预宴；大功以上丧，受册涖官，鼓吹从而不作，戎事则否。凡朝，晚入、失仪，御史录名夺俸，三夺者奏弹。凡出蕃册授、吊赠者，给衣冠。皇帝巡幸，两京文武官职事五品以上，月朔以表参起居；近州刺史，遣使一参；留守，月遣使起居；北都，则四时遣使起居。诸司奏大事者，前期三日具状，长官躬署，对仗伏奏，仗下，中书门下涖读。河南、太原府父老，每岁上表愿驾幸，遣使以闻。驾在都，则京兆府亦如之。凡景云、庆云为大瑞，其名物六十有四；白狼、赤兔为上端，其名物三十有人；苍乌、硃雁为中瑞，其名物三十有二；嘉禾、芝草、木连理为下瑞，其名物十四。大瑞，则百官诣阙奉贺；余瑞，岁终员外郎以闻，有司告庙。凡丧，三品以上称薨，五品以上称卒，自六品达于庶人称死。皇亲三等以上丧，举哀，有司帐具给食；诸蕃首领丧，则主客、鸿胪月奏。 
　　礼部主事二人，祠部主事二人，膳部主事二人，主客主事二人。武德三年，改仪曹郎曰礼部郎中，司籓郎曰主客郎中。龙朔二年，改礼部曰司礼，祠部曰司禋，膳部曰司膳，光宅元年，改礼部曰春官。有礼部令史五人，书令史十一人，亭长六人，掌固八人；祠部令史六人，书令史十三人，掌固四人；主客令史四人，书令史九人，掌固四人。 
　　祠部郎中、员外郎各一人，掌祠祀、享祭、天文、漏刻、国忌、庙讳、卜筮、医药、僧尼之事。珠玉珍宝供祭者，不求于市。驾部、比部岁会牲之死亡，输皮于太府。郊祭酒醴、脯醢、黍稷、果实，所司长官封署以供。两京及碛西诸州火祆，岁再祀，而禁民祈祭。凡巡幸，路次名山、大川、圣帝明王名臣墓，州县以官告祭。二王後享庙，则给牲牢、祭器，而完其帷帟、几案，主客以四时省问。凡国忌废务日，内教、太常停习乐，两京文武五品以上及清官七品以上，行香于寺观。凡名医子弟试疗病，长官涖覆，三年有验者以名闻。 
　　膳部郎中、员外郎各一人，掌陵庙之牲豆酒膳。诸司供奉口味，躬鐍其舆乃遣，进胙亦如之。非大礼、大庆不献食，不进口味。凡羊，至厨而乳者释之长生。大斋日，尚食进蔬食，释所杀羊为长生供奉。凡献食、进口味，不杀犊。尚食有猝须别索，必奏覆，月终而会之。凡尚食进食，以种取而别尝之。殿中省主膳上食于诸陵，以番上下，四时遣食医、主食各一人涖之。 
　　主客郎中、员外郎各一人，掌二王後、诸蕃朝见之事。二王後子孙视正三品，酅公岁赐绢三百，米粟亦如之，介公减三之一。殊俗入朝者，始至之州给牒，覆其人数，谓之边牒。蕃州都督、刺史朝集日，视品给以衣冠、袴褶。乘传者日四驿，乘驿者六驿。供客食料，以四时输鸿胪，季终句会之。客初至及辞设会，第一等视三品，第二等视四品，第三等视五品，蕃望非高者，视散官而减半，参日设食。路由大海者，给祈羊豕皆一。西南蕃使还者，给入海程粮，西北诸蕃，则给度碛程粮。蕃客请宿卫者，奏状貌年齿。突厥使置市坊，有贸易，录奏，为质其轻重，太府丞一人涖之。蕃王首领死，子孙袭初授官，兄弟子降一品，兄弟子代摄者，嫡年十五还以政。使绝域者还，上闻见及风俗之宜、供馈赠贶之数。 
　　○兵部 
　　尚书一人，正三品；侍郎二人，正四品下。掌武选、地图、车马、甲械之政。其属有四：一曰兵部，二曰职方，三曰驾部，四曰库部。凡将出征，告庙，授斧钺；军不从令，大将专决，还日，具上其罪。凡发兵，降敕书于尚书，尚书下文符。放十人，发十马，军器出十，皆不待敕。卫士番直，发一人以上，必覆奏。诸蕃首领至，则备威仪郊导。凡俘馘，酬以绢，入钞之俘，归于司农。 
　　郎中一人判帐及武官阶品、卫府众寡、校考、给告身之事；一人判簿及军戎调遣之名数，朝集、禄赐、假告之常。员外郎一人掌贡举、杂请；一人判南曹，岁选解状，则核簿书、资历、考课。皆为尚书、侍郎之贰。武散阶四十有五；从一品曰骠骑大将军；正二品曰辅国大将军；从二品曰镇军大将军；正三品上曰冠军大将军、怀化大将军；正三品下曰怀化将军；从三品上曰云麾将军、归德大将军；从三品下曰归德将军；正四品上曰忠武将军；正四品下曰壮武将军、怀化中郎将；从四品上曰宣威将军；从四品下曰明威将军、归德中郎将；正五品上曰定远将军；正五品下曰宁远将军、怀化郎将；从五品上曰游骑将军；从五品下曰游击将军、归德郎将；正六品上曰昭武校尉；正六品下曰昭武副尉、怀化司阶；从六品上曰振威校尉；从六品下曰振威副尉、归德司阶；正七品上曰致果校尉；正七品下曰致果副尉、怀化中候；从七品上曰翊麾校尉；从七品下曰翊麾副尉、归德中候；正八品上曰宣节校尉；正八品下曰宣节副尉、怀化司戈；从八品上曰御侮校尉；从八品下曰御侮副尉、归德司戈；正九品上曰仁勇校尉；正九品下曰仁勇副尉、怀化执戟长上；从九品上曰陪戎校尉；从九品下曰陪戎副尉、归德执戟长上。自四品以上，皆番上于兵部，以远近为八番，三月一上；三千里外者免番，输资如文散官，唯追集乃上。六品以下，尚书省送符。怀化大将军、归德大将军，配诸卫上下；余直诸卫为十二番，皆月上。忠武将军以下、游击将军以上，每番，阅强毅者直诸卫；番满，有将略者以名闻。 
　　兵部主事四人，职方主事二人，驾部主事二人，库部主事二人。龙朔二年，改兵部曰司戎，职方曰司城，驾部曰司舆，库部曰司库。光宅元年，改兵部曰夏官，天宝十一载曰武部，驾部曰司驾。有兵部令史三十人，书令史六十人，制书令史十三人，甲库令史十二人，亭长八人，掌固十二人；职方令史四人，书令史九人，掌固四人；驾部令史十人，书令史二十四人，掌固四人；库部令史七人，书令史十五人，掌固四人。 
　　职方郎中、员外郎各一人，掌地图、城隍、镇戍、烽候、防人道路之远近及四夷归化之事。凡图经，非州县增废，五年乃脩，岁与版籍偕上。凡蕃客至，鸿胪讯其国山川、风土，为图奏之，副上于职方；殊俗入朝者，图其容状、衣服以闻。 
　　驾部郎中、员外郎各一人，掌舆辇、车乘、传驿、厩牧马牛杂畜之籍。凡给马者，一品八匹，二品六匹，三品五匹，四品、五品四匹，六品三匹，七品以下二匹；给传乘者，一品十马，二品九马，三品八马，四品、五品四马，六品、七品二马，八品、九品一马；三品以上敕召者给四马，五品三马，六品以上有差。凡驿马，给地四顷，莳以苜蓿。凡三十里有驿，驿有长，举天下四方之所达，为驿千六百三十九；阻险无水草镇戍者，视路要隙置官马。水驿有舟。凡传驿马驴，每岁上其死损、肥瘠之数。 
　　库部郎中、员外郎各一人，掌戎器、卤簿仪仗。元日冬至陈设、祠祀、丧葬，辨其名数而供焉。凡戎器，色别而异处，以卫尉幕士暴凉之。京卫旗画蹲兽、立禽，行幸则给飞走旗。凡诸卫仪仗，以御史涖其庋掌；武库器仗，则兵部长官涖其脩完。京官五品以上征行者，假甲、纛、旗、幡、槊；诸卫，给弓；千牛，给甲。 
　　○刑部 
　　尚书一人，正三品；侍郎一人，正四品下。掌律令、刑法、徒隶、按覆谳禁之政。其属有四：一曰刑部，二曰都官，三曰比部，四曰司门。 
　　刑部郎中、员外郎，掌律法，按覆大理及天下奏谳，为尚书、侍郎之贰。凡刑法之书有四：一曰律，二曰令，三曰格，四曰式。凡鞫大狱，以尚书侍郎与御史中丞、大理卿为三司使。凡国有大赦，集囚徒于阙下以听。 
　　刑部主事四人，都官主事二人，比部主事四人，司门主事二人。龙朔二年，改刑部曰司刑，都官曰司仆，比部曰司计，司门曰司关。光宅元年，改刑部曰秋官。天宝十一载，改刑部曰司宪，比部曰司计。有刑部令史十九人，书令史三十八人，亭长六人，掌固十人；都官令史九人，书令史十二人，掌固四人；比部令史十四人，书令史二十七人，计史一人，掌固四人；司门令史六人，书令史十三人，掌固四人。 
　　都官郎中、员外郎各一人，掌俘隶簿录，给衣粮医药，而理其诉免。凡反逆相坐，没其家配官曹，长役为官奴婢。一免者，一岁三番役。再免为杂户，亦曰官户，二岁五番役。每番皆一月。三免为良人。六十以上及废疾者，为官户；七十为良人。每岁孟春上其籍，自黄口以上印臂，仲冬送于都官，条其生息而按比之。乐工、兽医、骗马、调马、群头、栽接之人皆取焉。附贯州县者，按比如平民，不番上，岁督丁资，为钱一千五百；丁婢、中男，五输其一；侍丁、残疾半输。凡居作者，差以三等：四岁以上为小；十一以上为中；二十以上为丁。丁奴，三当二役；中奴、丁婢，二当一役；中婢，三当一役。 
　　比部郎中、员外郎各一人，掌句会内外赋敛、经费、俸禄、公廨、勋赐、赃赎、徒役课程、逋欠之物，及军资、械器、和籴、屯收所入。京师仓库，三月一比，诸司、诸使、京都，四时句会于尚书省，以后季句前季；诸州，则岁终总句焉。 
　　司门郎中、员外郎各一人，掌门关出入之籍及阑遗之物。凡著籍，月一易之。流内，记官爵、姓名；流外，记年齿、貌状。非迁解不除。凡有召者，降墨敕，勘铜鱼、木契然后入。监门校尉巡日送平安。凡奏事，遣官送之，昼题时刻，夜题更筹。命妇诸亲朝参者，内侍监校尉涖索。凡苇畚车，不入宫门。阑遗之物，揭于门外，榜以物色，期年没官。天下关二十六，有上、中、下之差，度者，本司给过所；出塞逾月者，给行牒；猎手所过，给长籍，三月一易。蕃客往来，阅其装重，入一关者，余关不讥。 
　　○工部 
　　尚书一人，正三品；侍郎一人，正四品下。掌山泽、屯田、工匠、诸司公廨纸笔墨之事。其属有四：一曰工部，二曰屯田，三曰虞部，四曰水部。 
　　工部郎中、员外郎各一人，掌城池土木之工役程式，为尚书、侍郎之贰。凡京都营缮，皆下少府、将作共其用，役千功者先奏。凡工匠，以州县为团，五人为火，五火置长一人。四月至七月为长功，二月、三月、八月、九月为中功，十月至正月为短功。雇者，日为绢三尺，内中尚巧匠，无作则纳资。凡津梁道路，治以九月。 
　　工部主事三人，屯田主事二人，虞部主事二人，水部主事二人。武德三年，改起部曰工部，龙朔二年，曰司平，屯田曰司田，虞部曰司虞，水部曰司川。光宅元年，改工部曰冬官。天宝十一载，改虞部曰司虞，水部曰司水。工部有令史十二人，书令史二十一人，计史一人，亭长六人，掌固八人；屯田令史七人，书令史十二人，计史一人，掌固四人；虞部令史四人，书令史九人，掌固四人；水部令史四人，书令史九人，掌固四人。 
　　　屯田郎中、员外郎各一人，掌天下屯田及京文武职田、诸司公廨田，以品给焉。 
　　虞部郎中、员外郎各一人，掌京都衢、苑囿、山泽草木及百官蕃客时蔬薪炭供顿、畋猎之事。每岁春，以户小儿、户婢仗内莳种溉灌，冬则谨其蒙覆。凡郊祠神坛、五岳名山，樵采、刍牧皆有禁，距遗三十步外得耕种，春夏不伐木。京兆、河南府三百里内，正月、五月、九月禁弋猎。山泽有宝可供用者，以闻。 
　　水部郎中、员外郎各一人，掌津济、船舻、渠梁、堤堰、沟洫、渔捕、运漕、碾硙之事。凡坑陷、井穴皆有标。京畿有渠长、斗门长。诸州堤堰，刺史、县令以时检行，而涖其决筑。有埭，则以下户分牵，禁争利者。 
　　
志第三十七　百官二 
　　○门下省 
　　侍中二人，正二品。掌出纳帝命，相礼仪。凡国家之务，与中书令参总，而颛判省事。下之通上，其制有六：一曰奏钞，以支度国用、授六品以下官、断流以下罪及除免官用之；二曰奏弹；三曰露布；四曰议；五曰表；六曰状。自露布以上乃审，其余覆奏，画制可而授尚书省。行幸，则负宝以从，版奏中严、外办；还宫，则请降辂、解严。皇帝斋，则请就斋室；将奠，则奉玉、币；盥，则奉匜、取盘，酌罍水，赞洗；酌泛齐，受虚爵，进福酒，皆左右其仪。飨宗庙，进瓚而赞酌郁酒；既祼，赞酌醴齐。籍田，则奉耒。四夷朝见，则承诏劳问。临轩命使册皇后、皇太子，则承诏降宣命。慰问、聘召，则涖封题。发驿遣使，则给鱼符。凡官爵废置、刑政损益，授之史官；既书，复涖其记注。职事官六品以下进拟，则审其称否而进退之。武德元年改侍内曰纳言，三年曰侍中。龙朔二年改门下省曰东台，侍中曰左相，武后光宅元年曰纳言，垂拱元年改门下省曰鸾台。开元元年曰黄门省，侍中曰监，天宝元年曰左相。 
　　门下侍郎二人，正三品。掌贰侍中之职。大祭祀则从；盥则奉巾，既帨，奠巾；奉匏爵赞献。元日、冬至，奏天下祥瑞。侍中阙，则涖封符券、给传驿。龙朔二年改黄门侍郎曰东台侍郎，武后垂拱元年曰鸾台侍郎，天宝元年曰门下侍郎，乾元元年曰黄门侍郎，太历二年复旧。 
　　左散骑常侍二人，正三品下。掌规讽过失，侍从顾问。隋废散骑常侍。贞观元年复置，十七年为职事官。显庆二年，分左右，隶门下、中书省，皆金蝉、珥貂，左散骑与侍中为左貂，右散骑与中书令为右貂，谓之八貂。龙朔二年曰侍极。 
　　左谏议大夫四人，正四品下。掌谏谕得失，侍从赞相。武后垂拱二年，有鱼保宗者，上书请置匦以受四方之书，乃铸铜匦四，涂以方色，列于朝堂：青匦曰“延恩”在东，告养人劝农之事者投之，丹匦曰“招谏”，在南，论时政得失者投之；白匦曰“申冤”，在西，陈抑屈者投之；黑匦曰“通玄”，在北，告天文、秘谋者投之。以谏议大夫、补阙、拾遗一人充使，知匦事；御史中丞、侍御史一人，为理匦使。其后同为一匦。天宝九载，玄宗以“匦”声近“鬼”，改理匦使为献纳使，至德元年复旧。宝应元年，命中书门下择正直清白官一人知匦，以给事中、中书舍人为理匦使。建中二年，以御史中丞为理匦使，谏议大夫一人为知匦使；投匦者，使先验副本。开成三年，知匦使李中敏以为非所以广聪明而虑幽枉也，乃奏罢验副封。武德元年置谏议大夫，龙朔二年曰正谏大夫，贞元四年分左右。 
　　给事中四人，正五品上。掌侍左右，分判省事，察弘文馆缮写雠校之课。凡百司奏抄，侍中既审，则驳正违失。诏敕不便者，涂窜而奏还，谓之“涂归”。季终，奏驳正之目。凡大事，覆奏；小事，署而颁之。三司详决失中，则裁其轻重。发驿遣使，则与侍郎审其事宜。六品以下奏拟，则校功状殿最、行艺，非其人，则白侍中而更焉。与御史、中书舍人听天下冤滞而申理之。 
　　门下省有录事四人，从七品上；主事四人，从八品下。有令史二十二人，书令史四十三人，甲库令史十三人，能书一人，传制二人，亭长六人，掌固十四人，脩补制敕匠五人，装潢一人。起居郎领令史三人，赞者六人。武德三年，改给事郎曰给事中。 
　　左补阙六人，从七品上；左拾遗六人，从八品上。掌供奉讽谏，大事廷议，小则上封事。武后垂拱元年，置补阙、拾遗，左右各二员。 
　　起居郎二人，从六品上。掌录天子起居法度。天子御正殿，则郎居左，舍人居右。有命，俯陛以听，退而书之，季终以授史官。贞观初，以给事中、谏议大夫兼知起居注，或知起居事。每仗下，议政事，起居郎一人执笔记录于前，史官随之。其后，复置起居舍人，分侍左右，秉笔随宰相入殿；若仗在紫宸内閤，则夹香案分立殿下，直第二螭首，和墨濡笔，皆即坳处，时号螭头。高宗临朝不决事，有司所奏，唯辞见而已。许敬宗、李义府为相，奏请多畏人之知也，命起居郎、舍人对仗承旨，仗下，与百官皆出，不复闻机务矣。长寿中，宰相姚建议：仗下后，宰相一人，录军国政要，为时政纪，月送史馆。然率推美让善，事非其实，未几亦罢。而起居郎犹因制敕，稍稍笔削，以广国史之阙。起居舍人本记言之职，唯编诏书，不及它事。开元初，复诏脩史官非供奉者，皆随仗而入，位于起居郎、舍人之次。及李林甫专权，又废。大和九年，诏入阁日，起居郎、舍人具纸笔立螭头下，复贞观故事。有令史三人，赞者六人。贞观三年置起居郎，废舍人。龙朔二年曰左史，天授元年亦如之。 
　　典仪二人，从九品下。掌赞唱及殿中版位之次，侍中版奏中严、外办，亦赞焉。隋谒者台有典仪，武德五年复置，隶门下省。 
　　城门郎四人，从六品上。掌京城、皇城、官殿诸门开阖之节，奉管钥而出纳之。开则先外后内，阖则先内后外；启闭有时，不以时则诣閤覆奏。有令史二人，书令史二人。武德五年，置门仆八百人，番上送管钥。 
　　符宝郎四人，从六品上。掌天子八宝及国之符节。有事则请于内，既事则奉而藏之。大朝会，则奉宝进于御座；行幸，则奉以从焉。大事出符，则藏其左而班其右，以合中外之契，兼以敕书；小事则降符函封，使合而行之。凡命将、遣使，皆请旌、节，旌以颛赏，节以颛杀。有令史二人，书令史三人，主宝二人，主符四人，主节四人。武后延载元年，改符玺郎曰符宝郎；开元元年，亦曰符宝郎。 
　　○弘文馆 
　　学士，掌详正图籍，教授生徒；朝廷制度沿革、礼仪轻重，皆参议焉。武德四年，置修文馆于门下省；九年，改曰弘文馆。贞观元年，诏京官职事五品已上子嗜书者二十四人，隶馆习书，出禁中书法以授之。其后又置讲经博士。仪凤中，置详正学士，校理图籍。武德后，五品以上曰学士，六品已下曰直学士，又有文学直馆，皆它官领之。武后垂拱后，以宰相兼领馆务，号馆主；给事中一人判馆事。神龙元年，改弘文馆曰昭文馆，以避孝敬皇帝之名；二年曰脩文馆。景龙二年，置大学士四人，以象四时；学士八人，以象八节；直学士十二人，以象十二时。景云中，减其员数，复为昭文馆。开元七年曰弘文馆，置校书郎，又有校理、雠校错误等官。长庆三年，与详正学士、讲经博士皆罢，颛以五品以上曰学士，六品以下曰直学士，未登朝为直馆。 
　　校书郎二人，从九品上。掌校理典籍、刊正错谬。凡学生教授、考试，如国子之制。有学生三十八人，令史二人，楷书十二人，供进笔二人，典书二人，拓书手三人，笔匠三人，熟纸装潢匠八人，亭长二人，掌固四人。 
　　○中书省 
　　中书令二人，正二品。掌佐天子执大政，而总判省事。凡王言之制有七：一曰册书，立皇后、皇太子，封诸王，临轩册命则用之；二曰制书，大赏罚、赦宥虑囚、大除授则用之；三曰慰劳制书，褒勉赞劳则用之；四曰发敕，废置州县、增减官吏、发兵、除免官爵、授六品以上官则用之；五曰敕旨，百官奏请施行则用之；六曰论事敕书，戒约臣下则用之；七曰敕牒，随事承制，不易于旧则用之。皆宣署申覆，然后行焉。大祭祀，则相礼；亲征纂严，则戒饬百官；临轩册命，则读册；若命于朝，则宣授而已。册太子，则授玺绶。凡制诏文章献纳，以授记事之官。武德三年，改内书省曰中书省，内书令曰中书令。龙朔元年，改中书省曰西台，中书令曰右相。光宅元年，改中书省曰凤阁，中书令曰内史。开元元年，改中书省曰紫微省，中书令曰紫微令。天宝元年曰右相，至大历五年，紫微侍郎乃复为中书侍郎。 
　　侍郎二人，正三品。掌贰令之职，朝廷大政参议焉。临轩册命，为使，则持册书授之。四夷来朝，则受其表疏而奏之；献贽币，则受以付有司。 
　　舍人六人，正五品上。掌侍进奏，参议表章。凡诏旨制敕、玺书册命，皆起草进画；既下，则署行。其禁有四：一曰漏泄，二曰稽缓，三曰违失，四曰忘误。制敕既行，有误则奏改之。大朝会，诸方起居，则受其表状；大捷、祥瑞，百寮表贺亦如之。册命大臣，则使持节读册命；将帅有功及大宾客，则劳问。与给事中及御史三司鞫冤滞。百司奏议考课，皆预裁焉。以久次者一人为阁老，判本省杂事；又一人知制诰，颛进画，给食于政事堂；其余分署制敕。以六员分押尚书六曹，佐宰相判案，同署乃奏，唯枢密迁授不预。姚崇为紫微令，奏：大事，舍人为商量状，与本状皆下紫微令，判二状之是否，然后乃奏。开元初，以它官掌诏敕策命，谓之“兼知制诰”。肃宗即位，又以它官知中书舍人事。兵兴，急于权便，政去台阁，决遣颛出宰相，自是舍人不复押六曹之奏。会昌末，宰相李德裕建议：台阁常务、州县奏请，复以舍人平处可否。先是，知制诰率用前行正郎，宣宗时，选尚书郎为之。 
　　主书四人，从七品上。主事四人，从八品下。有令史二十五人，书令史五十人，能书四人，蕃书译语十人，乘驿二十人，传制十人，亭长十八人，掌固二十四人，装制敕匠一人，脩补制敕匠五十人，掌函、掌案各二十人。 
　　右散骑常侍二人，右谏议大夫四人，右补阙六人，右拾遗六人，掌如门下省。 
　　起居舍人二人，从六品上。掌脩记言之史，录制诰德音，如记事之制，季终以授国史。有楷书手四人，典二人。 
　　通事舍人十六人，从六品上。掌朝见引纳、殿庭通奏。凡近臣入侍、文武就列，则导其进退，而赞其拜起、出入之节。蛮夷纳贡，皆受而进之。军出，则受命劳遣；既行，则每月存问将士之家，视其疾苦；凯还，则郊迓。有令史十人，典谒十人，亭长十八人，掌固二十四人。武德四年，废谒者台，改通事谒者曰通事舍人。 
　　○集贤殿书院 
　　学士、直学士、侍读学士、脩撰官，掌刊缉经籍。凡图书遗逸、贤才隐滞，则承旨以求之。谋虑可施于时，著述可行于世者，考其学术以闻。凡承旨撰集文章、校理经籍，月终则进课于内，岁终则考最于外。开元五年，乾元殿写四部书，置乾元院使，有刊正官四人，以一人判事；押院中使一人，掌出入宣奏，领中官监守院门；知书官八人，分掌四库书。六年，乾元院更号丽正脩书院，置使及检校官，改脩书官为丽正殿直学士。八年，加文学直，又加脩撰、校理、刊正、校勘官。十一年，置丽正院脩书学士；光顺门外，亦置书院。十二年，东都明福门外亦置丽正书院。十三年，改丽正脩书院为集贤殿书院，五品以上为学士，六品以下为直学士，宰相一人为学士知院事，常侍一人为副知院事，又置判院一人、押院中使一人。玄宗尝选耆儒，日一人侍读，以质史籍疑义，至是，置集贤院侍讲学士、侍读直学士。其后，又增脩撰官、校理官、待制官、留院官、知检讨官、文学直之员；募能书者为书直及写御书人，其后亦以前资、常选、三卫、散官五品以上子孙为之；又置画直。至十九年，以书直、画直、拓书有官者为直院。至德二年，置大学士。贞元初，置编录官；四年，罢大学士；八年，罢校理，置校书四人、正字二人。元和二年，复置集贤校理，罢校书、正字；四年，集贤御书院学士、直学士皆用五品，如开元故事，以学士一人年高者判院事，非登朝官者为校理，余皆罢。初，太宗即位，命京官五品以上，更宿中书、门下两省，以备访问。永徽中，命弘文馆学士一人，日待制于武德殿西门。文明元年，诏京官五品以上清官，日一人待制于章善、明福门。先天末，又命朝集使六品以上二人，随仗待制。永泰时，勋臣罢节制，无职事，皆待制于集贤门，凡十三人。崔祐甫为相，建议文官一品以上更直待制。其后著令，正衙待制官日二人。 
　　校书四人，正九品下。正字二人，从九品上。有中使一人，孔目官一人，专知御书检讨八人，知书官八人，书直、写御书手九十人，画直六人，装书直十四人，造笔直四人，拓书六人，典四人。 
　　○史馆 
　　修撰四人，掌修国史。贞观三年，置史馆于门下省，以他官兼领，或卑位有才者亦以直馆称，以宰相涖脩撰；又于中书省置秘书内省，脩五代史。开元二十年，李林甫以宰相监脩国史，建议以为中书切密之地，史官记事隶门下省，疏远。于是谏议大夫、史馆脩撰尹愔奏徙于中书省。天宝后，他官兼史职者曰史馆脩撰，初入为直馆。元和六年，宰相裴垍建议：登朝官领史职者为修撰，以官高一人判馆事；未登朝官皆为直馆。大中八年，废史馆直馆二员，增脩撰四人，分掌四季。有令史二人，楷书十二人，写国史楷书十八人，楷书手二十五人，典书二人，亭长二人，掌固四人，熟纸匠六人。 
　　○秘书省 
　　监一人，从三品；少监二人，从四品上；丞一人，从五品上。监掌经籍图书之事，领著作局，少监为之贰。武德四年，改少令曰少监。龙朔二年，改秘书省曰兰台，监曰太史，少监曰侍郎，丞曰大夫，秘书郎曰兰台郎。武后垂拱元年，秘书省曰麟台；太极元年曰秘书省。有典书四人，楷书十人，令史四人，书令史九人，亭长六人，掌固八人，熟纸匠十人，装潢匠十人，笔匠六人。 
　　秘书郎三人，从六品上。掌四部图籍。以甲乙丙丁为部，皆有三本，一曰正，二曰副，三曰贮。凡课写功程，皆分判。 
　　校书郎十人，正九品上；正字四人，正九品下。掌雠校典籍，刊正文章。 
　　○著作局 
　　郎二人，从五品上；著作佐郎二人，从六品上；校书郎二人，正九品上；正字二人，正九品下。著作郎掌撰碑志、祝文、祭文，与佐郎分判局事。武德四年，改著作曹曰局。龙朔二年，曰司文局；郎曰郎中，佐郎曰司文郎。有楷书五人，书令史一人，书吏二人，掌固四人。 
　　○司天台 
　　监一人，正三品；少监二人，正四品上；丞一人，正六品上；主簿二人，正七品上；主事一人，正八品下。监掌察天文，稽历数。凡日月星辰、风云气色之异，率其属而占。有通玄院，以艺学召至京师者居之。凡天文图书、器物，非其任不得与焉。每季录祥眚送门下、中书省，纪于起居注，岁终上送史馆。岁颁历于天下。武德四年，改太史监曰太史局，隶秘书省；七年，废监候。龙朔二年，改太史局曰秘书阁局，令曰秘书阁郎中。武后光宅元年，改太史局曰浑天监，不隶麟台；俄改曰浑仪监，置副监及丞、主簿，改司辰师曰司辰。长安二年，浑仪监复曰太史局，废副监及丞，隶麟台如故，改天文博士曰灵台郎，历博士曰保章正。景龙二年，改太史局曰太史监，不隶秘书省，复置丞。景云元年，又为局，隶秘书省，逾月为监，岁中复为局；二年，改曰浑仪监。开元二年，复曰太史监，改令为监，置少监。十四年，太史监复为局，以监为令，而废少监。天宝元年，太史局复为监，自是不隶秘书省。乾元元年，曰司天台。艺术人韩颍、刘烜建议改令为监，置通玄院及主簿，置五官监候及五官礼生十五人，掌布诸坛神位，五官楷书手五人，掌写御书。有令史五人，天文观生九十人，天文生五十人，历生五十五人。初，有天文博士二人，正八品下；历博士一人，从八品上；司辰师五人，正九品下，装书历生五人。掌候天文，掌教习天文气色，掌写御历，后皆省。 
　　春官、夏官、秋官、冬官、中官正，各一人，正五品上；副正各一人，正六品上。掌司四时，各司其方之变异。冠加一星珠，以应五纬；衣从其方色。元日、冬至、朔望朝会及大礼，各奏方事，而服以朝见。乾元三年，置五官正及副正。 
　　五官保章正二人，从七品上；五官监候三人，正八品下；五官司历二人，从八品上。掌历法及测景分至表准。 
　　五官灵台郎各一人，正七品下。掌候天文之变。五官挈壶正二人，正八品上；五官司辰八人，正九品上；漏刻博士六人，从九品下。掌知漏刻。凡孔壶为漏，浮箭为刻，以考中星昏明，更以击鼓为节，点以击钟为节。武后长安二年，置挈壶正。乾元元年，与灵台郎、保章正、司历、司辰，皆加五官之名。有漏刻生四十人，典钟、典鼓三百五十人。初，有刻漏视品、刻漏典事，掌知刻漏、检校刻漏，后皆省。 
　　○殿中省 
　　监一人，从三品；少监二人，从四品上；丞二人，从五品上。监掌天子服御之事。其属有六局，曰尚食、尚药、尚衣、尚乘、尚舍、尚辇。少监为之贰。凡听朝，率属执繖扇列于左右；大朝会、祭祀，则进爵；行幸，则侍奉仗内、骖乘，百司皆纳印而藏之，大事听焉，有行从百司之印。左右仗厩：左曰奔星，右曰内驹。两仗内又有六厩：一曰左飞，二曰右飞，三曰左万，四曰右万，五曰东南内，六曰西南内。园苑有官马坊，每岁河陇群牧进其良者以供御。六闲马，以殿中监及尚乘主之。武后万岁通天元年，置仗内六闲：一曰飞龙，二曰祥麟，三曰凤苑，四曰鹓鸾，五曰吉良，六曰六群，亦号六厩。以殿中丞检校仗内闲厩，以中官为内飞龙使。圣历中，置闲厩使，以殿中监承恩遇者为之，分领殿中、太仆之事，而专掌舆辇牛马。自是，宴游供奉，殿中监皆不豫。开元初，闲厩马至万余匹，骆驼、巨象皆养焉。以驼、马隶闲厩，而尚乘局名存而已。闲厩使押五坊，以供时狩：一曰雕坊，二曰鹘坊，三曰鹞坊，四曰鹰坊，五曰狗坊。侍御尚医二人，正六品上；主事二人，从九品上。武德元年，改殿内省曰殿中省。龙朔二年，曰中御府，监曰大监，丞曰大夫。有令史四人，书令史十二人，左右仗、千牛各十人，掌固、亭长各八人。旧有天藏府，开元二十三年省。 
　　进马五人，正七品上。掌大陈设，戎服执鞭，居立仗马之左，视马进退。天宝八载，罢南衙立仗马，因省进马；十二载复置，乾元后又省，大历十四年复。 
　　△尚食局 
　　奉御二人，正五品下；直长五人，正七品上。诸奉御、直长，品皆如之。食医八人，正九品下。奉御掌储供，直长为之贰。进御必辨时禁，先尝之；飨百官宾客，则与光禄视品秩而供；凡诸陵月享，视膳乃献。龙朔二年，改尚食局曰奉膳局，诸局奉御皆曰大夫。有书令史二人，书吏五人，主食十六人，主膳八百四十人，掌固八人。 
　　△尚药局 
　　奉御二人，直长二人。掌和御药、诊视。凡药供御，中书、门下长官及诸卫上将军各一人，与监、奉御涖之。药成，医佐以上先尝，疏本方，具岁月日，涖者署奏；饵日，奉御先尝，殿中监次之，皇太子又次之，然后进御。太常每季阅送上药，而还其朽腐者。左右羽林军，给药；飞骑、万骑病者，颁焉。龙朔二年，改尚药局曰奉医局。有按摩师四人，咒禁师四人，书令史二人，书吏四人，直官十人，主药十二人，药童三十人，合口脂匠二人，掌固四人。 
　　侍御医四人，从六品上。掌供奉诊候。 
　　司医五人，正八品下；医佐十人，正九品下。掌分疗众疾。皆贞观中置。
  </div>
  <div class="pagination">
   <a href="新唐书_page38.html">
    上一页
   </a>
   <span>
    ...
   </span>
   <a href="新唐书_page34.html">
    34
   </a>
   <a href="新唐书_page35.html">
    35
   </a>
   <a href="新唐书_page36.html">
    36
   </a>
   <a href="新唐书_page37.html">
    37
   </a>
   <a href="新唐书_page38.html">
    38
   </a>
   <span class="current-page">
    39
   </span>
   <a href="新唐书_page40.html">
    40
   </a>
   <a href="新唐书_page41.html">
    41
   </a>
   <a href="新唐书_page42.html">
    42
   </a>
   <a href="新唐书_page43.html">
    43
   </a>
   <a href="新唐书_page44.html">
    44
   </a>
   <span>
    ...
   </span>
   <a href="新唐书_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
