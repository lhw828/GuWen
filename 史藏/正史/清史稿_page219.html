<!DOCTYPE html>
<html>
 <head>
  <meta charset="utf-8"/>
  <title>
   清史稿 - 第 219 页/共 291 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清史稿 - 第 219 页/共 291 页
  </h1>
  <div class="content">
   列传二百十
　　宗稷辰  尹耕云  王拯  穆缉香阿  游百川沈淮
　　宗稷辰，字涤甫，浙江会稽人。道光元年举人，授内阁中书，充军机章京。迁起居注主事，再迁户部员外郎。咸丰元年，迁御史。疏请饬各省实行保甲，略言：“州县宜久任，时日宜宽假，填写门牌当详细核对，董事胥役毋派费累民，酌用丞簿以为襄助，先编巨族以为联属，并可申明读法之典，兼收团练、社仓之益。”诏下直省督抚，各就地体察参酌行之。又疏言通筹出入，宜崇实去伪，举清查、报效、生息三端；又疏请酌改经徵处，分令州县戴罪严催：并下户部覈议。五年，闻上将谒陵，未有旨戒行，稷辰疏言：“畿南州县被水，连岁用兵，民气甫行休息，籥请展缓一年。”上谕曰：“每岁谒陵，事同典礼，如果畿辅民力未逮，亦必权衡时势，暂缓举行。今兹并未降旨何日谒陵，宗稷辰揣度陈奏，徒博敢谏之名而无其实。此风不可长！”下部议处。
　　寻又奏言：“自粤匪窜据长江，数年以来，文臣武将，能战者稀。如乌兰泰、塔齐布、江忠源皆难得之将，而多不尽其用，且以死殉。如胜保、张亮基、袁甲三皆勇於任事，而亦未尽其用，以罪罢去。近日支持两湖，赖有一二书生，如胡林翼、罗泽南，能以练胆为士卒先。此二人者，实曾国籓有以开之。此时若开文武兼资一科，诚足济当时之急，而臣工多不敢荐举者，一恐其才疏而得过，一恐其遇蹇而罔功。处愁眉焚顶之时，守蹈常习故之辙，见有败衄，动以饷匮为辞。饷固不可不筹，试思用兵乏人，虽敛金百万，弃如土苴，终归无用。臣闻见隘陋，非能尽识天下之才，所知湖南有左宗棠，通权达变，为疆吏所倚重，若使独当一面，必不下於林翼、泽南。其屡经论荐，难进易退，肝胆经术，实可取材者，有若湖州之姚承舆。其策议深沉，才识过人者，有若常州之周腾虎、管晏，桂林之唐启华，皆关心时务，今尚郁郁伏处田间。诚能破格招贤，连茹并进，则得一人可以平数州，得数人可以清一路。长江虽阻，当不难分道建功，剋日平定。伏乞皇上命内外臣工各举所知，无论已仕未仕，果能文武兼资，皆许徵起，必可网罗而尽得之。”疏入，下各督抚，命以宗棠等加考送部引见。宗棠自此膺简拔，论者谓其知人。
　　迁给事中。时京师行大钱，商民苦之。稷辰上疏请复用制钱，号曰“祖钱”，而大钱改纯用铁铸，兼行并用。下部议，格不行。又以畿辅水患，疏请急赈，从之。寻授山东运河道，捻匪入境，於济宁牛头河滨筑战墙，北岸六千三百丈，南岸八千六百丈，赖以守御。以功加盐运使衔。同治六年，引疾归，寻卒。
　　稷辰父霈正，官湖南零陵知县，廉无馀赀。稷辰事母孝。为学宗王守仁、刘宗周。罢官后，主馀姚龙山书院、山阴蕺山书院。官京朝，请祀总兵葛云飞本籍；官山东，请修方孝孺祠，并刻正学集：其振励风教多类此。
　　尹耕云，字杏农，江苏桃源人。道光三十年进士，授礼部主事，再迁郎中。咸丰五年，粤匪犯畿辅，惠亲王绵愉为大将军，僧格林沁参赞军务，辟耕云佐幕府，上书论防务，为文宗所知。八年，授湖广道监察御史，署户科给事中。时方多事，封章月数上。直隶总督讷尔经额坐贻误封疆罢，复起。耕云疏言：“讷尔经额之罪，天下共闻共见，未喻其复行起用之故。方今江、淮、楚、豫军务未靖，秉钺之臣，星罗棋布，所以奋不顾身，必欲灭此朝食者，固由笃於忠义，亦以国家信赏必罚，有以畏服其心。万一效尤解体，患何可言？昔宣宗起用琦善，以陈庆镛之言而罢。伏原绍述心传，收回成命。”
　　时粤匪复窥武汉，耕云疏言：“武汉地踞上游，北窥关陕，南胁湖湘，东撼吴越，西制巴蜀，自古南北用兵，皆出死力争之。今贼窥伺楚北，分扰广济、黄冈，逼近省城，抚臣胡林翼兵勇数千，众寡悬绝，江路绵远，首尾不能兼顾。侍郎曾国籓忠勇朴诚，应请授为钦差大臣，率其所部援湖北，较诸他臣事半功倍。”
　　粤匪陷定远，耕云疏言：“定远失守，粤、捻新合，必谋北窜，恃山东为之屏蔽。抚臣崇恩幸其不戕官据城，於贼退后虚报胜仗，内则巧为弥缝，掩一人耳目；外则恣其朘削，竭万姓脂膏。惟恳俯念籓篱重地，立予罢斥，简大员往代。於洪湖多募水师，兼饬傅振邦全军移驻固镇、灵壁，冀收皖北，以固山东。”及庐州失守，又疏言：“昔人建省安庆，与九江、江宁为犄角，控扼长江。上年徙治庐州，已失形胜，兹并庐州亦不能守。胡林翼等自武汉进逼九江，而安徽之贼，或自英、霍走湖北，牵我上游，或自徽、歙扰浙西，窥我腹地。我军分道救援，罢於奔命。贼有四达之路，我无三面之围，虽日克一城，何益？抚臣福济屡挫损威，候补京堂袁甲三素得民心，如以为巡抚，必奋身图报。”
　　及国籓进师，疏言：“军兴以来，征调半天下，糜饷数千万，卒未能扫穴擒渠，则以屡后时而数失机也。今曾国籓蓄养精锐，所向克捷。陈玉成、张洛行率悍贼数十万，齐向潜山、太湖抗拒，众寡之数，十倍於我，一有疏虞，关系甚重。此时庐、凤、六合贼势必单，请饬袁甲三、张国樑刻期捣其巢穴，逼令反顾，或令间道为楚师声援，亦足褫其狂魄。”别疏劾河道总督庚长，请以甲三兼摄；又论云南回匪不宜专意主抚；又陈京师本计，平粜、采买、周恤、蓄积诸事宜并举；又言钱法积弊：诸疏多见采纳。
　　英、法合军犯天津，耕云专疏者七，会疏者二，力主决战，上命王大臣集议。与郑亲王端华等议不合，耕云抗辩痛哭而罢。耕云初在礼部，肃顺颇重之，乃是为所憎。九年，科场狱起，以科道失纠下吏议，而耕云以充内监试谴独重，镌二级调用。十年，京师戒严，上将幸热河，耕云代团防大臣草疏谏阻，复自以书抵肃顺，卒不听。侍郎文祥提督九门，遇耕云东城，相持哭，因为规画留守诸事。
　　胡林翼疏荐耕云胸有权略，请起用。会副都御史毛昶熙治河南团练，疏调从军。同治元年，率部卒五千，从僧格林沁平金楼寨教匪，又偕提督张曜克张冈捻巢，以道员记名，赐花翎。三年，署河陕汝道。西征军购粮陕州，市斛小，责属县偿其不足，凡数百万斤，耕云悉请罢之。客军有不法者，斩以徇。境多刀匪，请得节制河、陕兵，馈饷以时，兵咸用命。
　　四年，张总愚犯畿辅，耕云从巡抚李鹤年进军磁州，建策筑长围断贼归路。两署粮储盐法道，佐治善后事，濬惠济河，塞河决，叙劳加布政使衔。十三年，补河陕汝道。河、陕徭役重，亚於常赋，耕云立定制，严稽覈，民困稍甦。光绪三年，大旱，条上救荒七事，未及行，卒於官。
　　耕云在言路著直声，出任监司，巡抚张之万、李鹤年皆倚重之，军事多所赞画。卒后，巡抚李庆翱以灾荒被劾，牵及冒领兵饷事，辞连耕云，后终得白云。
　　王拯，初名锡振，字定甫，广西马平人。道光二十一年进士，授户部主事，充军机章京。大学士赛尚阿视师广西，以拯从，拯感时多难，慷慨思有所建白。咸丰间，自郎中累迁大理寺少卿。同治二年，降捻宋景诗由陕西还扰直隶、山东，拯奏言：“景诗冈屯砖圩，俨然嵎固，自陕逸回，其党不过数百。崇厚等一再养痈，裹胁逾万。近复於昌邑、莘、聊城、临清四州县，令村庄将所获麦与佃户平分，运送冈屯，是其名为降伏，心迹转益凶悖。请密敕直隶督臣刘长佑计调来营，暴其罪而诛之。若抗违不至，直隶官军犹能越境进剿。景诗既除，如杨蓬岭、程顺书等首恶，皆可骈诛，以除巨憝，以安畿辅。”疏入，未行。其后景诗卒以叛诛。
　　军事未定，曾国籓议於广东筹饷，劳崇光创办釐金，诸弊丛起。拯疏言：“两粤为肇乱之区，岑溪、容县，数载皆为贼踞。信宜陈金缸尤为巨憝，群贼相为一气，滋蔓难图。劳崇光举办釐金，率令绅商包充垫缴，燃眉剜肉，事何可常？及崇光去任，徵收减少。近乃有釐务委员，或为众所殴伤，或为民间枷号，虽民情顽獷，而官吏恶劣亦可概见。以积年久乱之地，有负嵎圜视之贼，当一切利孔、百方搜剔之时，臣窃恐利未十而害已百。万一两粤复糜烂，更不知何所措手足，岂惟釐金不能办而已？”因荐广东道员唐启廕、两淮运使郭嵩焘、浙江运使成孙诒。旋用嵩焘督广东釐金，自拯疏发之也。
　　三年，迁太常寺卿，署左副都御史。疏论：“总理各国事务大臣侍郎崇纶、恆祺、董恂、薛焕委琐龌龊，通国皆知，窃恐外邦轻侮，以为中朝卿贰之班，大都不过如若曹等，未免为中朝耻辱。就令人材难得，或於总理衙门位置为宜，上应量为裁抑，或处以散职，或畀以虚衔，庶外邦服我旌别之严。四方闻之，亦释然於朝廷宥纳群伦、羁縻彼族之意。”
　　寻迁通政使，仍署左副都御史。疏言：“近日苏、杭迭克，直、东肃清。臣观从来将兴之业，垂成之功，未有不矢以小心，而始能底定者。金陵贼窟虽计於三四月间可拔，而丹阳与常州犄角，百战悍贼如李秀成等，麇集死守。杭、嘉既克，馀党归并湖州。其自皖南窜越江西之贼，蔓延玉山、铅山、金谿、建昌二三百里，众号八九万，并有阑入福建境者。又闻李世贤自率巨股由淳安、遂安接踵而至，曾国籓、左宗棠等用兵日久，前此屡陈不亟求功旦夕，同一老谋深计，独於皖、浙毗境豫作防维之策，则国籓意在徽、宁各饬所部分防，宗棠以为不若并力取广德扼贼窜路。两议未及定，贼已由皖窜赣。贼又草窃已久，人数太众，势多不能聚歼而弗使一贼他遁。臣则以此贼人多势剧，一意奔突，前股未痛剿，后股又踵接。万一深入江西腹地，烬馀复炽，又至燎原。且由赣逾闽，可以直走汀、潮，为数年来窜匪熟路。黄文金由此而来，石达开由此而去，前事可为深警。叠蒙谕旨，曾国籓、左宗棠、李鸿章、沈葆桢及闽、粤各督抚谆谆戒备。当此大功将竟，惟当效力一心，互筹战守，务将分窜诸贼，前截后追，必使所至创夷，日就衰残零落，不得喙息，以成巨患。臣尤有请者，皖、浙诸军与贼相持不为不久，所需饷项，国籓、宗棠等各於江、楚等省自为筹画。国籓奏於江省设立总台，以一省捐釐之数，为皖军十万养命之源。浙军固不能分拨，即国籓所部月饷，传闻亦祗放数成，不得已而筹及广东釐捐，乃又不能遽办。夫民之不能见远而各为其私者，情也。广东有之，江西岂独不然？日前沈葆桢奏请将江西茶税、牙釐等款归本省任收，旋用部议允留其半，在国籓等断不至觖望。惟军前将卒，当枕戈喋血切望成功之时，忽闻军饷来源将减，众心或生疑惧，何以得饱腾而资鼓舞？拟请饬赣、皖、楚、粤各疆臣，值此事机至紧，无论如何变通为难，总当殚竭血诚，同心共济。甘肃回氛未戢，中州馀捻尚存，汝南陈大喜等窜逸湖北，自随、枣逼襄、樊；张总愚自南台山中出窜内、淅，时虞合并；汉中之贼，全窜宁、陕、商州一路，闻将会齐襄、樊回援金陵，诚亦未可轻忽。目前陕省军务，政出多门，李云麟追贼商於，忽卷旆而西，其在兴安，未能遏贼窜逸，其在汉阴，遇贼避匿，纵勇淫掠，宜量加裁抑。刘蓉素尝学问，怀负非常，汉中之贼，本所专办，而窜扰四出，尤当誓志荡除，方为不负。多隆阿声望最优，众口争传为第一名将，乃近日声望渐损，宜申圣谕训饬。雷正绾所向克捷，谅足当一面之寄，顾全甘官吏，未有一二正人支持其间。现闻兰州与庆阳隔绝，恩麟权督印，不过使令便辟之材，识见陋劣；熙麟坐守庆阳、宁夏一区，又为庆昀种种纰缪所误。臣愚以为亟宜遴简公正有为之大臣，镇抚整饬。今之天下，何易遽言率土奠安，而南北军务渐定，西事再能就绪，亦即为大致之澄清。朝廷者天下之本，宫府清明严肃，与疆场奋迅振拔之气，相感而自通。天下大势日转，而亦正多难钜之事，或遽以为时局清明，事机暢遂，若已治已安者然。人情大抵喜新狃常，畏难而务获，独有当几至诚君子，为能深察而切戒之。昔诸葛亮为三代下一人，史独称之以谨慎。硃子进戒宋孝宗曰：‘使宴安酖毒之害，日滋而日长；将卧薪尝胆之志，日远而日忘。’臣不胜私忧过计，冒昧沥陈。”疏入，报闻。寻告归，卒。
　　穆缉香阿，字居南，满洲镶红旗人。由工部主事再迁郎中。同治四年，授山东道监察御史。疏请慎择宦寺，略言：“皇上冲龄御极，圣学日新，知识日开，左右侍从之辈，宜豫加慎选，勿使将来蛊惑圣聪。溯自汉末及前明，朝政之失，半由宦寺。盖宦寺出身之始，每以小忠小信，便捷逢迎，无非售其固宠邀恩之计。及党与已成，则骄肆专横，而箝制其上，虽英明之主，竟有百计不能除之者。当时臣民，切齿痛恨，终归无可如何。我朝列圣相承，远迈前代，不但不准此辈干预政事，虽应对进退间亦不假以辞色，使无由谗谄面谀，浸润肤受。是以二百馀年，从不为患。虽然如此严防，尚有防不胜防之虑。嘉庆癸酉之变，犹有通贼者，是此辈反覆已有明徵也。今皇太后垂帘听政，洞悉其弊，杜渐防微，有鉴於前，不使宵小蒙蔽。所以知人善任，朝政肃清。即数年后皇上亲政，亦断不致宠任此辈，贻误事机，何待臣下鰓鰓过虑？然献曝之忱，有不能已者。当此之时，正圣学扩充之际，虽臣工皆能尽心辅佐，而宦寺尤宜加意斟酌。臣以为宦寺之设，无非效奔走、供指使而已，万不可使年轻敏捷之人，常侍左右。请皇太后选忠正老成者为我皇上朝夕侍从，庶将来亲政，必不致受其欺蒙蛊惑，而无疆之圣德，基於此矣！”
　　五年，疏论大学士曾国籓督师讨捻，日久无功，请量加谴责。上以国籓迭疏引咎，特命回任专办饷糈，虽未蕆全功，非贻误军情者可比，斥所奏过当，置不议。出为山西蒲州知府，寻卒。
　　穆缉香阿通知国故，家藏邸报，自国初以来几备。
　　游百川，字汇东，山东滨州人。同治元年进士，选庶吉士，授编修。六年，迁御史，巡西城。宗室宽和等所行多不法，奏劾惩治，一时贵近敛迹。七年，捻匪自山东窜直隶，百川奏请饬统兵大臣迅速剿办，又请严禁各省栽种罂粟，上皆采纳。疏论内外官署胥吏积弊，诏通饬严禁。复言：“除吏弊在肃官方，尤在扬士气。请饬部院堂官於每司中择贤俊数员，付以事权，专其责任。察有胥吏舞弊，据实上陈，仍以勤惰定功过。赏罚既明，人才自奋。至外省地方官，本有惩治胥吏之权，严饬各督抚为地择人，毋以人试地。举贤劾不肖，再简廉正大员，以时巡察，遇有贪官蠹吏，列状奏闻。”
　　黄河北徙，山东郡邑屡被水。百川疏请赈恤，河督文彬、巡抚丁宝桢请仍挽复淮、徐故道，命廷臣集议。百川疏言：“黄水宜南宜北，必将折衷一是。如议挽复故道，论工程，论经费，引黄济运，有未可遽定者三端：如即以大清河为黄水经流，旧道断不能容，河面必须加宽，民间田庐如何移徙，如何安置，则度地宜审也；且即河面加宽，仍恐万难容纳，别开支河，势不容已，徒骇、马颊、钩盘、鬲津犹可指名，可否开行，有无贻害，则分水宜权也；黄水北行，其事为创，万一不善料理，人情骚动，物议沸腾，则相机宜慎也。请特派大臣履行上下游详勘，然后定策。”
　　十二年，上亲政，命葺治圆明园，奉皇太后驻跸。御史沈淮疏请暂缓修理，上特谕宣示孝养两宫之意，专修安佑宫供奉列圣御容，暨皇太后驻跸之所，治事之地，量从节俭，不事华靡，此外均不必兴修。百川继疏申谏，上召入诘责，百川侃侃正言无所挠，上为动容，一时敢谏之名动朝野。寻以忧归，服除补官，迁给事中。
　　光绪五年，出为湖南衡永郴桂道，迁四川按察使，擢顺天府尹，迁仓场侍郎。九年，山东河决，被灾者数十州县，命百川往会巡抚陈士杰治工赈。百川轻骑周历河南北岸、上下游，先散急赈。会奏请筑两岸遥堤，复於其内筑缕堤，使黄水不致泛滥；又奏请濬小清河，分黄水入海：如议行。还京，以仓廒被火，罢归。居数年，卒。
　　淮，字东川，浙江鄞县人。道光二十九年举人，授内阁中书，充军机章京。咸丰十年，文宗狩热河，淮不及从，恸哭欲投井，家人守之不得死。迁刑部主事，进员外郎，授陕西道监察御史。疏劾户部主事杨鸿典揽权纳贿，下刑部逮治，仅以小过议镌级，及阎敬铭为尚书，始奏劾谴黜。园工兴，淮疏首上，当时与百川齐名。光绪元年，充顺天乡试监试，力疾从事，出闱，旋卒。家固中人产，官京师，斥卖殆尽，人尤服其清节。
　　论曰：用兵之际，事机千变，京朝官以传闻有所论列，往往不能切中。宗稷辰归重得人，尹耕云论诸将帅罪，王拯请调和疆吏，一意办贼，为能见其大。拯所言尤详尽，盖直枢廷，见军报，较得诸传闻者异矣。穆缉香阿请慎选宦寺，游百川等阻修圆明园，謇謇负直谏名，良不虚也。

　　列传二百十一
　　吴振棫  张亮基  毛鸿宾  张凯嵩
　　吴振棫，字仲云，浙江钱塘人。嘉庆十九年进士，选庶吉士，授编修。道光二年，出为云南大理知府，历山东登州、沂州、济南，安徽凤阳知府；山东登莱青道；贵州粮储道；贵州按察使；山西、四川布政使。咸丰二年，擢云南巡抚。寻甸、东川回匪蠢动，粤匪由广西阑入开化、广南境，偕总督吴文镕先后遣将击平之。四年，调陕西巡抚，未行，署云贵总督。贵州兴义、普安匪起，檄安义镇总兵金刚保等剿之。遵义亦被匪围，合滇、黔兵力，迭战获胜，擒匪首杨凤先於石阡葛庄司。五年秋，始抵陕西任。匪首陈通明受粤匪指挥，於潼关纠众谋响应，以计擒之，并获其党张顺、罗吉祥等置诸法，被诏嘉奖。盐课摊归地丁，数倍於昔，奏请改行招贩，先课后盐，民便之。未几，擢四川总督。
　　七年，调云贵总督。云南汉、回积仇，自中原兵事亟，协饷不至，回乱愈恣。团练跋扈，动相杀掠，省城戒严。前任总督恆春不能制，夫妇同缢，巡抚舒兴阿亦以病求去，惟布政使桑春荣困守危城。文宗知振棫熟悉滇省情形，故以代之。命选川兵三千，携饷五万驰往，调前山东巡抚张亮基帮办军务以副之。振或至，先驻宣威，进次曲靖。疏言：“先剿后抚，势顺而易，不待智者而知。兵盛饷足，必应如是。前督臣林则徐剿永昌回匪，兵、练万馀，本省有饷可筹；弥渡获胜，匪旋受抚，其地祗迤西一隅中之一隅。此次匪遍三迤，情形迥不相同，非数千之兵、十数万之饷所能蕆事。如率意迳行，徒损国威，於事无补。臣初到滇，於汉、回两无嫌怨，惟凭藉兵威，结以恩信，有所申诉，处以公平。省城为根本重地，省回解散，此外渐次筹办，其负嵎抗拒者，仍当力剿。匪势渐孤，较易得手。否则不自量度而急乘之，更无转圜地步，祸更烈矣。现在兵无可调，饷无可筹，宵旰焦劳，事非一省。臣为云南一省计，并当为天下全局计，岂容再有贻误，致令徵调无休？故未言剿先言抚，有万不得已之苦衷，虽成败利钝难以逆料，舍此亦别无良策也。”
　　又奏：“在籍侍郎黄琮、御史窦墉、总兵周凤岐奉命团练，设总局於省城。周凤岐意见不合，引嫌不肯与闻。黄琮、窦墉联衔出示，专主痛剿，民间纷纷集练，回众疑忌日深。地方官苦心解散，汉民往往閧堂塞署，逼官杀回。故团练在他省为要务，在滇省竟为大患。黄琮等每言省团可得六十万人，无虞寇警。回匪初至城外，不及千人，团丁招之不来，来即奔溃。近日省练一万馀人，月需饷数万，经费不敷。练头自行管带，不尽官派。回众有求抚之意，梗议者忽用练往剿，妄杀邀功，致可抚者终不能抚。黄琮、窦墉系特派人员，非臣力所能制，请旨定夺。臣已咨桑春荣严覈守城之练，裁汰冗滥，以节糜费。练归官统，如不奉调派，自行出队，即按军法从事，庶一事权而免掣肘。”疏入，诏褫黄琮、窦墉职，许回民悔悟自新，其负固不服者，痛加剿办。汉民借团练为名肆行杀掠者，以军法从事。於是振棫遣汉、回委员赴省城晓谕汉、回，解释猜嫌，分画所居街道，拨抵难民遗产，议定章程，遣散归业。先后剿平霑益回匪，歼咸宁土匪李广沅。八年四月，抚局粗定，入驻省城，偕张亮基筹办迤西剿抚事宜。临安回匪攻府城，遣兵击走之，又败之於阿迷州，解河西县之围。
　　是年冬，以病乞罢，因子春杰官雁平道，就养山西。同治元年，命会同巡抚英桂防河，寻命赴陕西会办军务。十年，卒，诏依例赐恤。
　　张亮基，字石卿，江苏铜山人。道光十四年举人，入赀为内阁中书。从大学士王鼎赴河南治河，督筑西坝。工竣，赐花翎，擢侍读。二十六年，出为云南临安知府，总督林则徐曾与共事河工，知其才，密荐可大用，调署永昌。边夷滋扰，亮基用土弁左大雄擒匪首，事乃定。超擢云南按察使，就迁布政使。三十年，擢云南巡抚，兼署云贵总督。粤匪渐炽，尝密疏论军事，文宗韪之。
　　咸丰二年，调湖南巡抚，在途闻贼围长沙，疏请驻守常德。诏趣进解省城之围，至则梯城而入，屡出队与城外援军夹击，贼解围去。破岳州，入湖北，汉阳、武昌相继陷，湖广总督徐广缙以罪罢，命亮基代之，规进剿。亮基疏言宜防贼回窜，意在专顾湖南，诏趣速进。三年春，贼弃武汉东下，亮基抵湖北筹办收复抚恤事宜。通城、崇阳、嘉鱼、广济土匪起，平之。贼自下游分窜江西，亮基督师扼道士洑、黄石港，分兵赴援。秋，贼之分窜河南者，由罗山入湖北黄安、麻城境，水陆夹击，歼之。
　　调山东巡抚，未行，江西贼由九江来犯，令道员徐丰玉御之於田家镇，战失利，丰玉阵亡，亮基坐降四级留任。时粤匪李开芳等犯畿辅，踞静海。亮基至山东，奉命扼德州，防其南逸。南路贼欲由淮、徐窥伺北犯为应援，令按察使厉恩官率兵驻宿迁之北以防之。四年，贼入山东境，亮基驰扼济宁，杜其北窜。寻陷郓城，扰范县、寿张、东平，绕出贼前截击，败之於临清黑家庄。既奏捷，帮办军务大臣胜保劾其取巧冒功，诏斥亮基欺罔，并追论初赴湖南不急趋长沙，及去湖北时但求自全，居心狡诈，职，遣戍军台。逾年，给事中毛鸿宾言临清之役，胜保妄劾，御史宗稷辰亦言亮基能任事，未尽其用，乃释回，发东河差遣，寻命往安徽随办军务。
　　七年，予五品顶戴，命赴云南帮办剿匪事宜。云南回匪方炽，团练横行省会，总督吴振棫初至，驻曲靖，裁抑练勇，招抚回众。霑益回最悍，集众犯宣威，亮基督按察使徐之铭等率兵击走之。八年春，又败之於袁家屯，歼贼甚众，馀党就抚，诏嘉之，授云南巡抚。既而振棫乞罢，擢云贵总督，亮基荐徐之铭代为巡抚。临安回匪攻城，扰及阿迷，剿平之。九年，省回就抚后，踞碧鸡关，劫夺近郊，分剿乃散。又剿平彝、安宁、缅宁、楚雄诸匪，武定、罗次、富民、禄丰、禄劝诸州县先后克复。然回、练互相猜忌，乱机时起。
　　徐之铭既为巡抚，贪纵险狠，与亮基阴不相能，时构煽其间。十年秋，回人掌教马德新、徐元吉，武生马现，率各属回民来省乞抚，住城外江右馆，亮基约之铭同诣抚谕。之铭阴嗾已散练丁拥至督署阻挠，谕之不可，杀通海知县雷焱於门，遂逼杀招抚委员绅士马椿龄、孙钧。亮基为所胁持，不敢入告，以病乞罢，命刘源灝代之。源灝久不至，亮基迳去。十一年，至湖北，乃疏陈滇事，劾之铭不法。会布政使邓尔恆升任陕西巡抚，去滇，之铭嗾匪戕於路。於是罢源灝，以潘铎署总督，命亮基赴滇查办，督师剿匪。亮基疏请发部照募损充饷，募勇千人然后行，与潘铎先后至四川，欲资其饷力、兵力。四川兵事未定，无以济之。林自清者，亮基之旧部，方署云南提督，与之铭及马如龙等皆不协，回人仇之。闻亮基在四川，擅率所部号万人入川求效用，阻之不听。诏亮基抚谕解散，而之铭嗾马如龙等声言拒亮基不使入境，相持久之。同治元年，潘铎先抵任，请暂留之铭以毕抚局，遂改命亮基以总督衔署贵州巡抚。未几，之铭复阴嗾回众为变，铎被戕，而云南之乱愈亟矣。
　　二年，亮基至贵州，黄号、白号、苗、教诸匪并炽，上下游遍地皆贼。亮基令总兵沈宏富等攻遵义螺螄堰，破之，歼馀匪於上稽场。令总兵刘义方等剿思南教匪，复普安、安南，又连破苗匪於桐梓鼎城及水城马龙胯，擒匪首何润科等於黔西，降万人。三年，尚大坪匪犯省城，督沈宏富等战於郊，歼贼千计，复修文。总兵林自清、赵德昌克龙里，又复兴义，解清镇之围，收复定番、广顺、长寨诸城，破龙泉、湄潭黄、白号匪老巢，克滇西卫城。四年，克黔西石阡、永宁、荔波，贵州地瘠财匮，饥军索饷，时虞譁噪。亮基抚驭防剿，仅得粗安，而所部诸将多骄蹇，舆论不协，为侍读学士景其濬论劾。亮基乃劾总兵林自清、刘有勋，副将池有连等劫掠扣饷，不听调度，请严治。诏布政使严树森察奏，亮基复具疏自陈，言树森规避贵州，安坐邻省不亲至，於是亮基、树森并褫职。
　　十年，卒。湖南巡抚王文韶、贵州巡抚曾璧光先后请复原衔，各建专祠。光绪三十四年，湖南、贵州京官合词胪陈功德在民，追谥惠肃。
　　毛鸿宾，字翊云，山东历城人。道光十八年进士，选庶吉士，授编修。迁御史、给事中，数上封事论军务。咸丰三年，以尚书孙瑞珍荐，命回籍治团练。四年，劾帮办军务大臣胜保罪状，请严旨查办。五年，授湖北荆宜施道，调安襄郧荆道，历安徽按察使、江苏布政使。
　　十一年，署湖南巡抚，寻实授。疏言：“湖南地居僻远，向非富强，自前抚臣张亮基、骆秉章等於吏治民风实力讲求，用能削平寇盗，屹为上游重镇，用人之效，有明徵矣。臣以为名将不过收战阵之功，得贤督抚，斯能造封疆之福。如左宗棠识略过人，其才力不在曾国籓、胡林翼之下，今但使之带勇，殊不足以尽其长，倘畀以封疆重任，必能保境安民，兼顾大局。前任云贵总督张亮基，果决有为，云南壤接边陲，饷糈不给，汉、回仇衅相寻，即令经营尽善，亦仅有益一隅，似不若任以要地，俾展所长。但使东南日有转机，则云、贵游氛无难迅扫，此轻重之机宜审者也。”时湘军所至有功，各省多往召募，鸿宾疏陈招勇流弊，请慎选将领以收实效，并被嘉纳。
　　石达开窜湖南，鸿宾遣知府席宝田、副将周达武、总兵赵福元分路进击，解会同、黔阳之围。同治元年，进复来凤，贵州提督田兴恕兼署巡抚，军报不实，信用左右，鸿宾疏劾之。遣兵越境剿贵州窜匪，复天柱县城。又剿铜仁张家寨，匪首萧文魁率众降，克大小青两堡。江蓝同知椿龄指团绅为土匪，鸿宾廉知椿龄有酷刑逼借事，劾罢之。椿龄京控，讦鸿宾借贷不遂，鸿宾自请查办，下总督官文鞫讯，得白。
　　擢两广总督，英德土匪起，令按察使张运兰剿平之。偕巡抚郭嵩焘奏定变通缉捕章程，获大盗者予优擢，允之。
　　三年，江南既复，浙、赣馀氛未靖。鸿宾疏言：“江西南路之防犹有未备，闽、粤交界均无防兵，虑贼上窜，以粤东为尾闾。江西当四冲之地，宜合数省兵力，乘大胜馀威，聚而歼之。已咨曾国籓调拨劲旅，绕越宁郡、石城一带，扼贼南窜之路，臣派一军於闽、粤交界会同进剿。并请敕曾国籓严守南赣，俾毋窜越。”
　　四年，坐前在湖南，道员胡镛请咨引见，缴回咨文，委署道缺，降一级调用，回籍。七年，卒。宣统初，山东巡抚袁树勋疏陈鸿宾功绩，复原官，祀乡贤祠。
　　张凯嵩，字云卿，湖北江夏人。道光二十五年进士，广西即用知县，历宣化、怀集、临桂知县。李星沅、劳崇光并荐其能，咸丰五年，擢庆远知府。剿平土匪王得胜等，擢左江道，调署右江道。庆远失守，革职留任。八年，偕按察使蒋益澧破贼，克庆远，复原官，署按察使，寻实授，迁布政使。同治元年，巡抚刘长佑赴浔州筹剿抚，留凯嵩经画后路。荔浦张皋友陷阳朔，遣兵败贼於鹧鸪岩，复其城，就擢巡抚。诸匪中黄鼎凤、张皋友最猖獗，分陷贵县、阳朔、麕集大鹿滩、马濑，檄总兵李明惠、提督江忠义先剿马濑，进规贵县，破之於桂岭，歼擒贼首张皋友、陈土养。二年，檄布政使刘坤一攻黄鼎凤於登龙桥。贼走覃塘，进围之。信都贼陈金刚等来援，道员蒋泽春逆击败之，进克容县，坤一克覃塘。三年，克天平寨，擒黄鼎凤。贵县平，加头品顶戴。
　　疏陈左右江积匪未清，议三路进兵，以刘坤一统七营留防浔州，易元泰统十一营由宾州、迁江达思恩，李士恩统水陆八营由横州达南宁，节节进剿。四年，坤一攻克大庙、江口、平菼，斩贼首梁安邦，南宁河道始通。元泰剿上林，平之。坤一擢江西巡抚去，以同知刘培一代领其军，将亲赴南宁督战，会伪康王汪海洋窜粤，将入广西，诏凯嵩驻防浔州。五年，凯嵩至南宁，进攻山泽，督诸军穴地轰城，夺山入，擒伪平章苏仲熙等。孙仁广单骑走旺陇，追斩之。山泽为贼所踞十馀年，至此悉平。
　　六年，擢云贵总督。自潘铎被戕，滇事益纷。行至巴东，称病，三疏请罢，坐规避，褫职。光绪六年，以五品京堂起用，授通政使参议，迁内阁侍读学士，署顺天府尹，授贵州巡抚。十年，调云南。请於省城设开采五金总局，以兴矿利，偕内阁学士周德润勘越南界务。十二年，卒於官。广西巡抚李秉衡疏陈凯嵩政绩，请建专祠，广西京官论其不当，罢之。子仲炘，光绪三年进士，由翰林御史官至通政司参议，敢言有声。
　　论曰：云南地居边远，回、汉积仇，中原多故之秋，几为王灵所不及。吴振棫兼筹剿抚，实体中朝措置之难。张亮基才足有为，误用徐之铭，受其排挤，遂至不可收拾。自潘铎被戕之后，无人敢任其艰危。毛鸿宾疏言内地寇平，边方自靖，诚为确论。张凯嵩因规避黜，后仍以旧劳起用，朝廷固鉴其情已。

　　列传二百十二
　　李僡  吴棠  英翰  刘蓉  乔松年  钱鼎铭  吴元炳
　　李僡，字惠人，陕西华阴人。道光二年进士，直隶即用知县，补抚宁，调青县。举卓异，历沧州、深州，擢大名知府。调保定，擢大顺广道，迁按察使。二十一年，擢顺天府尹。二十三年，南河决，命偕侍郎成刚驰往督工。二十六年，出为江苏布政使，以病归。三十年，起授甘肃布政使。咸丰元年，擢河南巡抚。长芦盐政疲敝，言官请变通悬岸，僡偕直隶总督讷尔经额议改直、豫悬岸，分别官办、商贩。二年，调山东。粤匪由武昌东下趋江宁，僡遣精兵二千驰援，亲赴兗、沂、曹诸府察形势，分兵扼隘防守。履行河堤，令黄河渡船悉归曹县刘家口、单县董家口，断他口私渡。檄候补道庆凯等驻兵要隘，搜捕捻匪。
　　三年，江宁陷，徐州捻、枭诸匪蜂起，僡再赴兗、沂、曹诸府督防。未几，扬州陷，僡令防军分三路：游击王凤祥等驻郯县红花埠为东南路，总兵百胜等驻峄县韩庄闸及阴平为中路，总兵三星保巡刘家、董家二口，遏贼北窜，为西南路。传驻宿迁迤北，与百胜等犄角。四月，贼自浦口北窜安徽，陷滁州，逼凤阳临淮关。僡进驻宿迁，虑徐州守兵弱，请移山西、陕西、绥远诸路援兵策应。五月，贼自亳州经米家集窜河南，陷归德、扰刘家口。僡命防军进击，民团继之，毁北岸船，贼不得渡。有由曹河驶入者，乘半渡击沉之，贼败退。寻自河南汜水北渡温县，西路告警，僡自曹州分兵驰援，督师继之。比贼围怀庆，僡会诸军力战，解其围。捻匪扰归德境，毗连曹、单、僡留陕、甘兵九百会剿，自引师回防东路。
　　自粤匪起，所至各行省皆瓦解，疆吏能御贼不使入境且出境剿贼者，惟僡一人。文宗深嘉之，屡欲擢任总督，以山东为畿辅屏蔽，倚僡为重，故未果。寻卒於官，优诏悼惜，赠总督、太子少保，谥恭毅。子启诏，署湖南桂阳州，殉难，赠道衔。
　　吴棠，字仲宣，安徽盱眙人。道光十五年举人，大挑知县，分南河，补桃源。调清河，署邳州。山东捻匪入境，率团勇击走之，还清河。咸丰三年，粤匪陷扬州，时图北窜，棠招集乡勇，分设七十二局，合数万人，联络邻近十馀县，合力防御，有声江、淮间。丁母忧，士民攀留，河道总督杨以增疏请令治丧百日后，仍署清河。太常寺少卿王茂廕疏荐，诏询以增，亦以治绩上，特命以同知直隶州即补，赐花翎。六年，丁父忧，仍留江苏，以剿匪功，累擢以道员即补。十年，补淮徐道，命帮办江北团练。皖北捻匪出入，以徐、宿为孔道，山东土匪时相勾结，一岁数扰，棠督军屡击走之。
　　十一年，擢江宁布政使，署漕运总督，督办江北粮台，辖江北镇、道以下，令总兵龚耀伦等破贼於阜宁、山阳，解安东围。漕督旧驻淮安府城，棠以清江浦地当冲要，筑土城驻之。捻匪大举来扑，督军力战击退，贼踞众兴集相持，令骁将陈国瑞进攻，战十日，大破之，贼遁泗州。督属县筑圩寨，坚壁清野，收抚海州，赣榆土匪，先后遣将击捻匪，擒李麻子於曹八集，斩何申元於洞里庄，歼卜里於半截楼，又破山东幅匪於郯城徐家圩、镒阳集、长城等处。
　　同治二年，实授漕运总督。令陈国瑞进剿沂州，迭歼渠魁，国瑞遂隶僧格林沁军。苗沛霖叛陷寿州，棠令总兵姚庆武、黄开榜水陆赴援。疏言：“欲拯临淮之急，必须一军由宿、蒙直捣怀远，使苗逆急於回顾，临淮始可保全。削平之策，尤须数道进兵，方能制其死命。”又密陈：“皖北隐患，淮北盐务疲敝，悉由李世忠盘剥把持，其勇队在怀、寿一方盘踞六年，焚掠甚於盗贼。苗平而淮北粗安，李存而淮南仍困，请早为之计。”诏下僧格林沁等筹办。
　　三年，加头品顶戴，署江苏巡抚。四年，调署两广总督。棠疏陈：“江境尚未全平，请收回成命，专办清淮防剿。”诏嘉其不避难就易，仍留漕督任。军事初定，即筹复河运。署两江总督，未几，回任。五年，调闽浙总督。
　　六年，调四川总督。时蜀中军事久定，养兵尚多，而协济秦、陇、滇、黔，岁饷不赀。棠令道员唐炯剿贵州龙井苗匪，复麻哈州。道员张文玉等克黄平州，疏请遣周达武一军入黔助剿，即调达武贵州提督，饷仍由四川任之。平苗之役，赖其力焉。
　　八年，云贵总督刘岳昭劾棠赴川时仆从需索属员馈送，言官亦劾道员锺峻等包揽招摇，命湖广总督李鸿章往按。鸿章覆奏：“川省习尚钻营，棠遇事整顿，猾吏造言腾谤。”诏责棠力加整饬，勿稍瞻顾，斥岳昭率奏失实，惟坐失察锺峻等薄谴。十年，署成都将军，奏拨捐输银二十万两赈饥民。十三年，云南、贵州军事先后肃清，以协饷功被优叙。灌县山匪作乱，令提督李有恆剿平之，斩其渠余其隆。疏言：“部章新班遇缺先人员补官较易，服官川省者，报捐不惜重利借贷，其中即有可用之才，夙累既重，心有所分，官债虽清，民生必困。请敕部另议变通，俾试用甄别年满、历练较久诸员，得有叙补之期，实於吏治有益。”
　　光绪元年，剿叙永匪及雷波叛蛮，平之。以病乞罢。二年，卒，诏优恤，谥勤惠。
　　英翰，字西林，萨尔图氏，满洲正红旗人。道光二十九年举人。咸丰四年，拣发安徽，以知县用。九年，署合肥。粤匪扰皖北，督乡团击败之。又破贼华子冈、小河湾，擢同知。十一年，署宿州。同治元年，捻匪来犯，英翰偕总兵田在田克高黄山寨，进破湖沟，擢知府，赐花翎。二年，捻首张洛行为僧格林沁大军所败，回老巢，英翰击败之於青甿。会攻克雉河集，英翰授策降人，擒洛行送僧格林沁大营诛之，授颍州知府。巡抚唐训方及袁甲三交章荐英翰沉勇有谋，剿氵会北匪圩功多。苗沛霖复叛，攻蒙城、寿州，英翰督兵攻克蒙城附近贼圩，又击败沛霖所遣攻寿州兵。会总兵姚广武破韩村贼寨，攻狼山，贼弃垒遁，蒙城粮道始通。署庐凤道，擢按察使。复督兵援蒙城，攻蔡家圩，断贼粮道，遣参将程文炳等四出截击，夷贼垒数十。僧格林沁、富明阿诸军先后至，大破贼，沛霖就歼，附沛霖诸圩尽克，赐号格洪额巴图鲁。
　　三年，粤匪合捻匪由陕南窜湖北，将遥为江宁声援，其锋甚锐。僧格林沁调英翰赴援，贼方围麻城，袭破柏子塔贼屯，贼渠陈得才等自白臬走阎家河，英翰督军迎战，破之。寻以请奖冒滥，夺勇号，降五级留任。贼自松子关窜皖境，巡抚乔松年奏调英翰回援，克金家寨。贼窜六安、青山，会诸军击走之。群贼麕聚英山、霍山，连破之於乐兒岭、土门、黑石渡。时江宁已下，僧格林沁大军进逼，贼皆携贰，陈得才仰药死。马融和有众数万，英翰令郭宝昌招致之。贼首蓝成春亦降，馀小头目纷纷求抚。僧格林沁以成春乃粤中老贼，斩之以徇。未至者遂散走，而张总愚、牛洛红、任柱、赖文光等勾结复炽。论功，英翰复赐号铿僧额巴图鲁，擢安徽布政使。
　　四年，捻匪自河南窜山东，僧格林沁战殁，遂大举犯安徽，觊复踞蒙、宿旧巢，英翰屯雉河集，为贼所围。道员史念祖佐英翰且战且守，凡四十五日，援军至，突围夹击，大破之，贼乃解围引去，晋号达春巴图鲁。五年，就擢巡抚。前抚乔松年调陕西，剿西捻张总愚，以皖军郭宝昌从行，其饷仍由英翰筹供。东捻由固始犯皖境，皖军扼之，复窜麻城，英翰率军防六安。六年，贼复由楚、豫入山东，方议就运河筑长围圈贼，英翰分拨皖军，令黄秉钧扼宿迁，张得胜扼猫兒窝滩，程文炳以骑兵备游击，余承先率水师由洪湖入运河，捻势渐蹙。英翰丁父忧，予假一月治丧，改署任。是年冬，捻首任柱为淮军所歼，馀党散扑运河，皖军截击，收降数千人，赖文光走扬州就擒。东捻平，论功，予三等轻车都尉世职。
　　再疏请终制，报可，而西捻渡河北犯。七年春，畿辅戒严，英翰率军驰援，命驻河南。英翰奏以所部交河南巡抚李鹤年调遣，请回旗守制，诏慰留之。遂会诸军围贼於运河东，捻众聚歼，加太子少保，辞，不许。八年，回旗营葬，请留京，予假两月，期满仍回任。十年，於亳州捕叛捻宋景诗，诛之。
　　十三年，擢两广总督。粤匪悍酋杨辅清败逸后，犹潜匿福建晋江，令降将马融和等往捕，至是始就擒，奏请诛之。光绪元年，入觐，晋二等轻车都尉世职。广东闱姓捐奉旨严禁，英翰奏请弛禁助饷，又因随员招摇，为广州将军长善等所劾，召还京，被议，褫职。未几，命还世职，以二品顶戴署乌鲁木齐都统。二年，实授。寻卒，赠太子太保，复勇号，赐恤，谥果敏。安徽省城及凤阳、寿州、宿州、阜阳、蒙城、涡阳并立专祠，赐其母银二千两，人葠六两。无嗣，弟英寿袭世职。
　　刘蓉，字霞仙，湖南湘乡人。诸生。少有志节，与曾国籓、罗泽南讲学。军事起，佐泽南治团练。咸丰四年，从国籓军中，既克武昌，转战江西。五年，泽南由江西回援湖北，蓉从之，领左营。弟蕃，战殁於蒲圻，蓉送其丧归，遂辞军事。寻丁父忧，胡林翼奏徵之，不出。十一年，骆秉章督师四川，聘参军事，疏荐其才，诏以知府加三品顶戴，署四川布政使，寻实授。秉章於军事吏治，悉倚蓉赞助，亦时出视师，蓝、李诸匪以次削平。事详秉章传。
　　同治元年，石达开由滇、黔边境入四川。预调诸军罗布以待，秉章令蓉赴前敌督战，达开不得逞，徘徊於土司地，穷蹙就擒。蓉亲往受俘，槛送成都诛之，被旨嘉奖。时粤、捻诸匪蓝成春、陈得才等窜扰陕南，踞汉中、城固等城，川匪馀孽亦入陕蔓延，势方炽。多隆阿督师关中，注重北路回匪，於南路未能兼顾。官文疏荐蓉堪当一面，於是命蓉督办陕南军务，擢陕西巡抚。秉章分兵四千授蓉，总兵萧庆高、何胜必两军先赴援，亦隶之。又遣将赴湖南增募万人，蓉於十月进屯广元。三年春，汉中粤、捻诸匪因江宁被围急，促其回援，遂自退，趋湖北。蓉入汉中部署屯防，清馀匪。
　　多隆阿围盩厔久未下，闻蓉将至，督攻益急，克之，而多隆阿受重伤。三月，蓉抵省城，多隆阿寻卒於军，其所部雷正绾、陶茂林诸军剿西路回匪，入甘肃；穆图善一军议令赴援湖北。五月，川匪合粤、捻由镇安、孝义突犯省城，蓉集诸军击之於鄠、盩厔之间，寻偕穆图善会击於郿县，贼西走略阳，入甘肃，陷阶州，令何胜必等会川军周达武攻之。四年，克阶州，川匪馀孽悉平。雷正绾军譁变，其部将胡士贵率叛兵回扰泾州，蓉遣军扼隘，散其胁从，诛士贵。
　　会编修蔡寿祺疏劾恭亲王奕，牵及蓉，指为夤缘，诏诘蓉令自陈。蓉奏办，自言荐举本末，并讦寿祺前在四川招摇，擅募兵勇，为蓉所阻，挟嫌构陷。复为内阁侍读学士陈廷经所劾，命大学士瑞常、尚书罗惇衍按究，坐漏泄密摺，降调革任。陕甘总督杨岳斌疏言陕西士民为诉枉乞留，诏蓉仍署巡抚。
　　五年，奏荐贤能牧令龚衡龄等，请予升阶，下部议駮。蓉疏言：“近来登进之途，多出於从军，而究心民瘼者，仍潦倒於下吏。陕西疮痍未起，急应旌举贤能以为之劝。”上特允之。先是，蓉任凤邠道黄辅辰经理回民叛产，设法垦治，岁获穀数百万斛，成效甚著，因奏：“陕西兵后荒芜，以招徠开垦为急务。应视兵灾轻重，荒地多少，以招垦成数为州官吏劝惩。”报可。寻以病乞开缺，上允其请，以乔松年代之，仍留陕西治军。捻匪张总愚入陕，逼省城，蓉与松年议不合，所部楚军三十营，统将无专主，士无战心，屯灞桥，为贼所乘，大溃。诏斥蓉贻误，夺职回籍。十二年，卒。湖南巡抚王文韶疏闻，命复官，陕西请祀名宦祠。
　　乔松年，字鹤侪，山西徐沟人。道光十五年进士，授工部主事，再迁郎中。咸丰三年，以知府发江苏，除松江，调苏州。会匪刘丽川据上海，省城潮勇潜与通，松年侦知之，白上官诛其为首者。丁父忧，总督怡良奏留，从克上海，擢道员，赐花翎，授常镇通海道。六年，从怡良驻常州，署两淮盐运使。八年，丁本生父忧，总督何桂清复奏留。
　　九年，授两淮盐运使，兼办江北粮台。十年，奏劾南河河道总督庚长擅提淮北存盐变价充饷，又截留山西解江北粮台饷银；复劾庚长在清江闻警犹演剧设宴，迨寇急，仓皇退守。命侍郎文俊往按得实，庚长褫职逮问。又疏论用勇不如用兵，请发京师护军营暨北五省绿营赴江北防剿。英吉利、法兰西兵入犯，京师戒严，松年请赴畿辅督兵御敌，谕止之。十一年，设江南北两粮台，仍命松年办理。叙劳，以按察使记名。
　　同治二年，擢江宁布政使，仍留办粮台，擢安徽巡抚。三年，抵任，驻防临淮。时苗匪已平，李世忠亦解兵柄，捻匪窜河南、湖北。松年增募勇千人，就颍、宿间设防，奏请雉河集地处交冲，当建县设官，从之。又奏苗沛霖馀党自非积恶，请予宽贷；李世忠散遣勇丁，恐流为盗，饬州县整顿捕务。粤、捻诸匪自湖北麻城、罗田东窜入皖境，松年移军寿州，急调英翰自湖北回援，令硃淮森屯正阳关，蒋凝学迎击於英山，克金家寨。英翰等败贼於陶家河、黑石渡，僧格林沁大军追至合击，诸贼穷蹙，纷纷乞降，先后凡十馀万。贼首陈得才后至，为蒋凝学击败，服毒死，获其尸。上饬英翰等移军进剿，松年请留英翰防皖境，郭宝昌援河南，蒋凝学赴湖北。
　　四年，僧格林沁战殁，上命曾国籓督师山东。松年奏：“国籓久治军务，气体较逊於前。李鸿章才识亚於国籓，而年力正强，如以代国籓督师山东，必能迅奏荡平。”疏上，报闻。时捻匪大举犯皖北，围英翰於雉河集，国籓遣援军至，乃击走之。
　　五年，调陕西巡抚，前任巡抚刘蓉奉命留陕办理军务。时捻匪张总愚窜入陕境，松年初至，与蓉意见不合，奏劾蓉军政隳坏，留陕无益，蓉亦劾松年掣肘，贪利徇私。十二月，贼逼省城，蓉军溃於灞桥。六年正月，提督刘松山援军至，破贼雨花寨，连战皆捷，省城始安。迭奏请师，鲍超军援陕迄不至，皖军郭宝昌应调来援，偕刘松山转战泾、渭之间，屡捷。总愚窥同州，欲渡河，未得逞，趋陕北。六月，总督左宗棠至陕，军事始有统辖。松山、宝昌等连破贼於北路，至冬，总愚由垣曲渡河，循太行东趋，松山、宝昌尾追。七年春，宗棠率师入卫畿辅，陕西自捻匪出境，西路回氛仍未靖，松年以病乞假归。九年，病痊，授仓场侍郎。
　　十年，授河东河道总督。奏言：“今日言治河，不外两策：一则堵铜瓦厢决口，复归清江浦故道；一则就黄水现到处筑堤束之，俾不至横流，至利津入海。权衡轻重，以就东境筑堤束黄为顺水之性，事半功倍。前数年大溜全趋张秋，后又决胡堰、洪川口、霍家桥、新兴屯诸地，黄流穿运，节节梗阻。惟有尽堵旁泄之路，自张秋西南，沙河迤北，就旧堤修补，为黄河北堤；又自张志门起，至沈家口、马山头，筑新堤一百八十馀里，为黄河南堤：俾仍全趋张秋，借以济运。”下廷臣议行。十三年，奏请裁东河总督，以巡抚兼领河工，下部议，格不行。光绪元年，卒，谥勤恪。
　　钱鼎铭，字调甫，江苏太仓人。父宝琛，湖北巡抚。鼎铭，道光二十六年举人，从宝琛治团练。会匪刘丽川据上海，青浦周立春起应之，陷嘉定，鼎铭与嘉定举人吴林募勇从官军复其城，授赣榆训导。入赀为户部主事，丁父忧归。江南大营再溃，诸郡县沦陷，巡抚薛焕退保上海一隅。曾国籓既克安庆，团练大臣庞锺璐等议乞援，道路梗阻。鼎铭奋然请行，乘洋商轮船溯江上，至安庆谒国籓，陈吴中百姓阽危，上海中外互市，榷税所入，足运兵数万，不宜弃之资贼。策画数千言，继以痛哭，国籓遂决策济师。时薛焕遣将至湖南募勇万二千，国籓知所募皆各军汰遗，不可用，令鼎铭往解散。遇诸汉口，鼎铭简留精壮九百人，馀悉罢归，无譁者。还上海，筹饷十八万，租船五，复率赴安庆迎师。於是国籓奏令延建邵道李鸿章率淮勇五千人赴之。同治元年三月，至上海，鸿章寻署江苏巡抚，奏请以鼎铭参军事，多所赞画。积功，擢道员，赐花翎，加布政使衔。
　　五年，鸿章代国籓督师剿捻匪，令鼎铭驻清江浦，主转运粮饷军仗，迄捻匪灭，始终无绌误。鸿章与漕运总督张之万累疏荐。国籓移督直隶，奏调以从。八年，授大顺广道，就迁按察使，又迁布政使。十年，擢河南巡抚。十一年，捻匪馀孽蠢动，鼎铭令总兵崔廷桂剿平之。用直隶练军制，就河南三镇额兵，简其精壮，抽练马步各三营，重其额饷，择驻冲要地训练，期年成军。修水利，凿贾鲁河故道，南自周家口，北至硃仙镇，又西北至郑州京水寨，疏积沙，补残堤，俾上游无水涝，下游通舟楫。复濬勺金河、丈八沟、馀济河、永丰渠以资灌溉。令诸州县劝民按亩出穀，就乡分仓，择公正绅耆董其事，毋假手胥吏，通省积穀九十馀万石。提督张曜一军出关剿回，全军饷由河南供给无缺。光绪元年，卒，赐恤，谥敏肃。
　　吴元柄，字子建，河南固始人。咸丰十年进士，选庶吉士。从团练大臣毛昶熙回籍治团练，从解固始围，击退息县窜匪，擒捻首陈得一。十一年，汝宁捻首陈大喜窜居霍庄寨，元炳偕道员张曜攻克之。同治元年，巡抚严树森奏：“元柄骁捷善战，所向有功，军中最得力，请散馆后仍令回河南。”命免散馆授检讨，仍留河南委用。大喜负固平舆，其党踞李旗屯，元炳偕张曜先平伊庄、陈庄、刘楼贼垒，乘胜下李旗屯，进攻杨楼，破之。旋克平舆，歼捻首张凤林。二年，克张冈贼巢，汝南肃清，擢侍讲。寻攻息县鲍家寨，克之。三年，拔谭家圩，附近贼寨，次第削平。
　　丁母忧，回籍，巡抚张之万奏起赴军。四年，以汝、光诸地稍定，请终制，允之。六年，补原官。九年，超擢侍讲学士。十年，命署湖南布政使。十二年，擢湖北巡抚，调安徽，再调江苏。光绪二年，疏陈：“银捐新例，新班遇缺先及遇缺两项，得缺最速，流弊亦多，於政体大有关系，不可不严防其弊。请明定章程，变通办理。”下部议行。山东、安徽比岁饥民流及淮、扬，元炳截漕抚恤，并疏高宝河、盐运河，以工代赈。署两江总督者三，兼署江苏学政者一。七年，丁本生母忧，去官。十年，入觐，命察山东河工、海防，授漕运总督。十一年，调安徽巡抚。十二年，卒，赐恤。河南巡抚倪文蔚疏陈元炳战功，遗爱在民，请於汝宁建专祠。
　　论曰：李僡守山东，吴棠保江淮，当时皆负时望。英翰剿捻，战绩最多，及任皖疆，甚得民心。刘蓉抱负非常，佐骆秉章平蜀，优於谋略而短於专将，治陕不竟其功。乔松年在皖倚用英翰而奏绩，在陕不能与刘蓉和衷，徒促偾事。钱鼎铭慷慨乞师，为平吴之引导，治豫亦有声。吴元炳以词林事军旅，其际遇特异焉。

　　列传二百十三
　　王庆云  谭廷襄  马新贻  李宗羲  徐宗幹
　　王凯泰  郭柏廕
　　王庆云，字雁汀，福建闽县人。道光九年进士，选庶吉士，授编修。二十七年，大考一等，擢侍读学士，迁通政副使。庆云通知时事，尤究心财政，穷其利病，稽其出入。文宗即位求言，庆云疏请通言路，省例案，宽民力，重国计。其言重国计，略谓：“今岁入四千四五百万，岁出在四千万以下，田赋实徵近止二千八百万。夫旱潦事出偶然，而岁岁轮流请缓；盐课岁额七百四十馀万，实徵常不及五百万。生齿日增，而销盐日绌。南河经费，嘉庆时止百馀万，迩来递增至三百五六十万。入少出多，置之不问，思为一切苟且之计，何如取自有之财，详细讲求：地丁何以岁岁请缓？盐课何以处处绌销？河工何以年年报险？必得弊之所在而革除之。”奏入，上深韪焉。
　　时命中外大臣保荐人材，礼部侍郎曾国籓举庆云以应，诏擢詹事，署顺天府尹。咸丰元年，授户部侍郎，仍署府尹。内务府议令庄头增租，佃户不应，则勒限退地。庆云偕直隶总督讷尔经额援乾隆间停设庄头，嘉庆间奏禁增租夺佃两案，奏请敕内务府不得任意加租。户部请改河东盐政章程，并清查山西州县亏空，命庆云偕浙江布政使联英往按。
　　寻奏定清查亏空章程，并会山西巡抚那苏图奏言：“晋商赔累，一在盐本钜，一在浮费多，一在运脚重。官盐既贵，私贩遂乘间蔓延。从前盐价每石三五十两，自坐商囤积居奇，畦地锭票，租典靡常，一业数主，人人牟利。一石之盐，贵百三四十两，运商安得不困？河东盐行三省，酬应繁多，总商分派者号为摊，散商自送者岁有常例，统计二十六万馀两，几达岁课之半。加以石盐脚费多至百两，因其定价难增，遂至相率为伪，攙沙短秤，民食愈艰。臣等公同商酌，轻盐本必先定池价，革浮费必先行票法，减运脚必先分口岸，将缉私之法并寓其中。盖盐有专商，票无定贩，大要在留商招贩，先课后盐，而后引目不致虚悬，课额无虞短绌。向来坐商昂价，总以缺产为词。臣览池面宽广，滷气醲厚，即雨旸不齐，裒多益寡，足敷五千六百馀石之额。盐贵不在缺产，而在售私。拟定白盐一石贵止六十两，青盐递减，坐商工本外有赢馀。令各商立法互稽，但使盐不旁流，商盐自富，锭票销价，亦复删芟。畦地租典，先侭运商，总期减轻成本，禁卫课官吏浮费，别筹公用。每票徵银七分有奇，随课收发，此外需索，坐赃科罪。其领票、招贩、掣盐、截角诸事，悉仿两淮成例，微为变通，以归简易。河东盐行河南引地，自嘉庆二十四年改为商运民销，以会兴镇为发盐口岸，商民称便。拟将陕西、山西、会兴镇分为三路，不许攙越，盐到发贩随销，亦听商人自运，兼防夹私，力杜作伪。统计河东全纲，比较昔价，裁浮改岸，年省七十馀万。得人守法，商力不疲。即间有歇业，或运商归并，或坐商承充，永绝举商、保商诸弊。”下部议行。
　　庆云既明习计政，主部事，先后奏请清釐江宁、苏州、安徽三布政司例应入拨、延未造报各款，自道光三年至咸丰元年，凡千五十九款，九百三十六万两。又奏言：“江南赋甲他省，额徵五百二十九万，道光十六年，豁欠五百六十馀万，计十年蠲一年之额；二十六年，豁欠一千馀万，计十年蠲两年。及咸丰二年，豁欠一千三百馀万，十年几蠲三年。请饬江苏督抚，熟田未完，不得混入次年缓徵。”又奏覆闽浙总督季芝昌等以闽鹺疲累，请展缓匀代额课，言：“闽鹺所以疲累，病在私盐充斥，浮费繁重。芝昌等议停匀代课六万馀，派认续例课二万馀，五年之后，匀代起徵，例课仍纳。朝三暮四，恐无此办法。”又言：“芝昌等但陈料理之难，未筹补救之法，或就场徵课，或按包抽税。应令择一可行之策，另议具奏。”又奏覆江西巡抚张芾请拨粤盐济销，言：“江西借拨粤盐，前明总制陈南金、巡抚王守仁尝行之，所谓不加赋而财足，不扰民而事办，其法至善。应令速筹遵办。”又奏：“滇、黔解运铜铅，道远阻兵。应令於提镇驻扎重兵之处，筹铸制钱，并於附近水次兼铸大钱，运四川、两湖易银，并派民间交纳地丁税课。”又奏：“新疆南、北两路驻兵四万，岁需经费一百三四十万，垂及百年，为数万万。请停陕省官兵换防喀什噶尔等八城，即由伊犁、乌鲁木齐满、绿营饬拨，五年更换，可岁省数十万。”又奏请裁东河河督南河河库道并两河员修防经费，南河不得过百万，东河不得过七八十万，并裁漕督，归南河总督兼管。各疏多如所议行。寻授陕西巡抚。
　　四年，粤匪扰河南，庆云赴潼关，与提督丰绅、将军扎拉芬筹防御。又自潼关赴商南，遍历各隘。上命丰绅率兵驻襄阳。粤匪陷武昌，庆云请以湖北会城暂移襄阳，山西、四川协筹军饷，保全大局。寻调山西巡抚。
　　五年，奏言：“潞盐行销山西、陕西、河南三省，陕患盐多，晋苦值贵。拟将陕引匀销晋省三百七十石。晋引则就地远近，公平定价。惟河南官运已觉暢行，拟兼行民运，以广招徠。禁止吉兰泰、花马池盐侵销。”又言：“陕省课归地丁，输纳不前，请仿河南招贩民运，於河东、河西择地设局稽查。”又奏言：“军兴以来，各军营用银出纳，易钱买粮，岁丰银裕，何便如之！今用兵之地，赋税不全，仰给邻省，完善之区，正供不足，佐以捐输。当此穀贵钱荒，以银易钱，以钱易粮，耗折大半。往时兵饥，得银可饱，恐此后以银亦不可饱，况银且不可常继。拟令州县碾动仓穀，解饷兼用制钱，舟楫可通，宜无不便。”均如所请。
　　又奏：“山西前明逼近三边郡县，率民筑堡自卫。一县十馀堡至百数十堡，星罗釭布。今惟云中、代、朔，堡寨相连，省南各属，则多残缺，当令缮完。定社规，立义学，化导少壮惰游，合祭赛以联其情，相守望以齐其力。有事则聚守，无事则散居，於无形中寓坚壁清野之法。”又以河南南阳诸地旱蝗，请饬发仓筹赈，俾灾民不为土匪勾胁，以救灾即以弭患。捻匪扰南阳，庆云密陈省南分三路，遣兵巡防。
　　擢四川总督，贵州思南教匪为乱，庆云遣兵防酉阳秀山，请饬总兵蒋玉龙自镇远规复思南。寻奏四川旧有啯匪，盗案多於他省，饬各属行保甲，立限捕盗。又奏於酉阳设屯田，分设屯兵驻防城乡要隘。又奏：“川省差役捕盗，传证起赃，辄纠多人，持械搜掠，名曰‘扫通’者，此与强盗无异。请照强盗律，不分首从皆斩，兵丁有犯同之。”均下部议行。
　　寻以黔匪焚掠，渐近綦南，遣兵出境攻层峦山、飞梯岩诸隘，又破胡家坪贼巢。九年，兼署成都将军，调两广总督。行次汉阳，以病乞罢，许之。旋召诣京师，病未即行。十一年，穆宗即位，授左都御史，擢工部尚书。同治元年三月，庆云将力疾赴召，前一日剧病，卒，谥文勤。孙仁堪，循吏有传。
　　谭廷襄，字竹厓，浙江山阴人。道光十三年进士，选庶吉士，散馆授刑部主事，再迁郎中。出为直隶永平知府，调保定，迁顺天府尹，擢刑部侍郎。咸丰六年，出为陕西巡抚。直省采米运京仓，廷襄疏言：“陕西产米少，转输不便。请改折解款，由部召籴，费节而事集。”七年，署直隶总督。
　　是时英、法、俄、美四国合军陷广东省城，廷襄疏请封货闭关，恩威并用，上以海运在途，激之生变，虚声无实益，不允。八年四月，英兵北犯，占大沽砲台，窥内河。大沽口外积沙，海舟不能直入，敌舟至，数以小汽船采测。时方议款，不为备，不虞其骤发。钦差大臣僧格林沁劾廷襄，夺官戍军台。九年，以三品顶戴署陕西巡抚。上命直省禁习天主教，廷襄疏言：“天主教流行中国二百馀年，到处穷搜，转滋骇愕。惟有密饬官吏稽查保甲，列册密记，乘机启导。”时款议未定，或请西巡，偕总督乐斌疏陈三便三难，议乃寝。
  </div>
  <div class="pagination">
   <a href="清史稿_page218.html">
    上一页
   </a>
   <span>
    ...
   </span>
   <a href="清史稿_page214.html">
    214
   </a>
   <a href="清史稿_page215.html">
    215
   </a>
   <a href="清史稿_page216.html">
    216
   </a>
   <a href="清史稿_page217.html">
    217
   </a>
   <a href="清史稿_page218.html">
    218
   </a>
   <span class="current-page">
    219
   </span>
   <a href="清史稿_page220.html">
    220
   </a>
   <a href="清史稿_page221.html">
    221
   </a>
   <a href="清史稿_page222.html">
    222
   </a>
   <a href="清史稿_page223.html">
    223
   </a>
   <a href="清史稿_page224.html">
    224
   </a>
   <span>
    ...
   </span>
   <a href="清史稿_page220.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
