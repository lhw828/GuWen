<!DOCTYPE html>
<html>
 <head>
  <meta charset="utf-8"/>
  <title>
   前汉书 - 第 49 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉书 - 第 49 页/共 74 页
  </h1>
  <div class="content">
   是时汉兵以逾句注三十余万众○【臣召南】按三十余万众史记作二十余万又下文控四十万骑史记作三十万
　　叔孙通传遂与所征三十人西○史记作三十三人西百官执防传警○执防史记作执职徐广曰职一作帜拜通为奉常○【臣召南】按此文订史记称太常之失也下文徙通为奉常亦然汉初因秦官曰奉常至景帝中六年始更名太常















　　前汉书卷四十三考证
&lt;史部,正史类,前汉书&gt;
　　钦定四库全书
　　前汉书卷四十四
　　汉　　兰　　　台　　令　　史班　固撰唐正议大夫行秘书少监琅邪县开国子顔师古注
　　淮南衡山济北王传第十四
　　淮南厉王长髙帝少子也其母故赵王张敖美人髙帝八年从东垣过赵赵王献美人厉王母也幸有身赵王不敢内宫【师古曰不敢更内之于宫中】为筑外宫舍之【师古曰舍止也】及贯高等谋反事觉并逮治王尽捕王母兄弟美人系之河内厉王母亦系告吏曰日得幸上有子【师古曰日谓徃日】吏以闻上方怒赵未及理厉王母厉王母弟赵兼因辟阳侯言吕后吕后姤不肯白辟阳侯不强争厉王母已生厉王恚即自杀吏奉厉王诣上上悔【师古曰悔不理其母】令吕后母之而葬其母真定真定厉王母家县也十一年淮南王布反上自将击灭布即立子长为淮南王王早失母常附吕后孝惠吕后时以故得幸无患然常心怨辟阳侯不敢发及孝文初即位自以为最亲【师古曰时高帝子唯二人在】骄蹇数不奉法【师古曰蹇谓不顺也】上寛赦之三年入朝甚横【师古曰横音胡孟反】从上入苑猎与上同辇常谓上大兄厉王有材力力扛鼎【师古曰扛举也音江】乃徃请辟阳侯辟阳侯出见之即自褏金椎椎之【师古曰褏古袖字也谓以金椎藏置褏中出而椎之】命从者刑之【如淳曰刻其形体备五刑也师古曰直断其首非五刑也事见史记】驰诣阙下肉袒而谢曰臣母不当坐赵时事【○宋祁曰时字浙本添】辟阳侯力能得之吕后不争罪一也赵王如意子母无罪吕后杀之辟阳侯不争罪二也吕后王诸吕欲以危刘氏辟阳侯不争罪三也臣谨为天下诛贼报母之仇伏阙下请罪文帝伤其志为亲故不治赦之当是时自薄太后及太子诸大臣皆惮厉王厉王以此归国益恣不用汉法出入警跸称制自作法令数上书不逊顺【师古曰数音所角反】文帝重自切责之【如淳曰重难也】时帝舅薄昭为将军尊重上令昭予厉王书谏数之曰【师古曰数音所具反】窃闻大王刚直而勇慈惠而厚贞信多断是天以圣人之资奉大王也甚盛不可不察今大王所行不称天资皇帝初即位易侯邑在淮南者【晋灼曰侯邑在淮南者更易以它郡地封之不欲使错在王国】大王不肯皇帝卒易之【师古曰卒终也】使大王得三县之实甚厚大王以未尝与皇帝相见求入朝见未毕昆弟之欢【师古曰毕尽也】而杀列侯以自为名皇帝不使吏与其间【师古曰与读曰豫谓不令吏干豫治其事】赦大王甚厚法二千石缺輙言汉补大王逐汉所置而请自置相二千石皇帝骫天下正法而许大王甚厚【苏林曰不从正法听王自置二千石师古曰骫古委字骫谓曲也】大王欲属国为布衣守冡真定【师古曰属谓委弃之也音之欲反】皇帝不许使大王毋失南面之尊甚厚【师古曰毋失不失也南面之尊谓王位也】大王宜日夜奉法度修贡职以称皇帝之厚德今廼轻言恣行以负谤于天下甚非计也夫大王以千里为宅居以万民为臣妾此高皇帝之厚德也高帝霜露沬风雨【师古曰沬亦颒字也防冒也沬洗面也音胡内反字从午未之未】赴矢石野战攻城身被创痍【师古曰痍音夷】以为子孙成万世之业艰难危苦甚矣大王不思先帝之艰苦日夜怵惕脩身正行养牺牲丰洁粢盛奉祭祀以无忘先帝之功德而欲属国为布衣甚过且夫贪让国土之名轻废先帝之业不可以言孝父为之基而不能守不贤不求守长陵而求之真定先母后父不谊数逆天子之令不顺言节行以高兄无礼【郑氏曰淮南王呼帝为大兄也师古曰郑説非也谓请守母自为名节而表异行用此矜高于兄耳】幸臣有罪大者立断小者肉刑不仁【师古曰断谓斩也】贵布衣一劒之任贱王侯之位不知不好学问大道触情妄行不祥【师古曰任情意所欲则行之妄行行音下更反】此八者危亡之路也而大王行之弃南面之位奋诸贲之勇【应劭曰吴专诸卫孟贲也师古曰贲音奔】常出入危亡之路臣之所见高皇帝之神必不庙食于大王之手明白昔者周公诛管叔放蔡叔以安周齐桓杀其弟以反国【韦昭曰子纠兄也言弟者讳也】秦始皇杀两弟迁其母以安秦【应劭曰始皇母与嫪毐私通生二子事觉诛毐并杀二弟迁其母于咸阳宫也】顷王亡代高帝夺之国以便事【应劭曰顷王高帝兄仲也匈奴入代不能守走归京师高帝夺其国退为郃阳侯以便国法也师古曰便音频面反】济北举兵皇帝诛之以安汉【应劭曰济北王兴居与大臣共诛诸吕自以功大怨其赏薄故反】故周齐行之于古秦汉用之于今大王不察古今之所以安国便事而欲以亲戚之意望于太上不可得也【如淳曰太上天子也】亡之诸侯游宦事人及舍匿者论皆有法【师古曰舍匿谓容止而藏隐也】其在王所吏主者坐【师古曰言各有所主而坐其罪】今诸侯子为吏者御史主【如淳曰主御史也自此以下至县令主皆谓王官属】为军吏者中尉主客出入殿门者衞尉大行主诸从蛮夷来归谊及以亡名数自占者内史县令主相欲委下吏无与其祸不可得也【师古曰言诸侯王之相欲委罪于在下小吏而身不干豫之不可得也与读曰豫】王若不改汉系大王邸论相以下为之奈何夫堕父大业退为布衣所哀【师古曰堕毁也布衣贫贱之人王既伏法则贫贱之人反哀怜之堕音火规反】幸臣皆伏法而诛为天下笑以羞先帝之德【师古曰羞辱也】甚为大王不取也宜急改操易行上书谢罪曰臣不幸早失先帝少孤吕氏之世未尝忘死【服防曰常恐畏死也】陛下即位臣怙恩德骄盈行多不轨【师古曰轨法也】追念辠过恐惧伏地待诛不敢起皇帝闻之必喜大王昆弟欢欣于上羣臣皆得延寿于下上下得宜海内常安愿孰计而疾行之行之有疑祸如发矢不可追已【师古曰发矢喻速也已语终辞】王得书不説【师古曰説读曰悦】六年令男子但等七十人与棘蒲侯柴武太子奇谋以辇车四十乘反谷口【孟康曰谷口在长安北故县也处多崄阻师古曰辇车人挽行以载兵器也】令人使闽越匈奴事觉治之廼使使召淮南王王至长安丞相张苍典客冯敬行御史大夫事【○宋祁曰孝文三年冯敬为典客七年为御史大夫】与宗正廷尉杂奏长废先帝法不听天子诏居处无度为黄屋盖儗天子【师古曰儗比也】擅为法令不用汉法及所置吏以其郎中春为丞相收聚汉诸侯人及有罪亡者匿与居为治家室赐与财物爵禄田宅爵或至关内侯奉以二千石所不当得【如淳曰赐亡畔来者如赐其国二千石也臣瓒曰奉畔者以二千石之秩禄也师古曰瓒説是也奉音扶用反】大夫但【张晏曰大夫姓也上云男子但明其本姓大夫也如淳曰但大夫名也师古曰既曰大夫但又士伍开章明其为大夫也上言男子但等者总谓反人耳不妨但为大夫也】士伍开章等七十人【如淳曰律有罪失官爵称士伍也开章名】与棘蒲侯太子奇谋反欲以危宗庙社稷谋使闽越及匈奴发其兵事觉长安尉奇等徃捕开章长匿不予与故中尉蕳忌谋杀以闭口【师古曰姓蕳名忌蕳音姧严助传作间字音同耳今流俗书本此蕳字或有作简者非也盖后人所改既杀开章所有口语皆无端绪故云闭口】为棺椁衣衾葬之肥陵【师古曰肥陵地名在肥水之上】谩吏曰不知安在【师古曰谩诳也实葬肥陵诳云不知处谩音慢又音莫连反此下亦同】又阳聚土树表其上曰开章死葬此下【师古曰表者木为之若柱形也】及长身自贼杀无罪者一人令吏论杀无罪者六人为亡命弃市【○宋祁曰旧本弃字下有之字】诈捕命者以除罪【晋灼曰亡命者当弃市而王藏之诈捕不命者而言命以脱命者之罪师古曰为音于伪反】擅罪人无告劾系治城旦以上十四人赦免罪人死罪十八人城旦舂以下五十八人赐人爵关内侯以下九十四人前日长病陛下心忧之使使者赐枣脯长不肯见拜使者南海民处庐江界中者反淮南吏卒击之陛下遣使者赍帛五十匹以赐吏卒劳苦者长不欲受赐谩曰无劳苦者南海王织上书献璧帛皇帝忌擅燔其书不以闻【文颖曰忌蕳忌也】吏请召治忌长不遣谩曰忌病长所犯不轨当弃市臣请论如法制曰朕不忍置法于王其与列侯吏二千石议列侯吏二千石臣婴等四十三人议皆曰宜论如法制曰其赦长死罪废勿王有司奏请处蜀严道卭邮【张晏曰严道蜀郡县也卭邮置名也师古曰邮行书之舍音尤】遣其子子母从居【师古曰子母者所生子之姬妾】县为筑盖家室皆日三食给薪菜盐炊食器席蓐【师古曰炊器釡鬲之属食器杯椀之属】制曰食长给肉日五斤【师古曰食音飤】酒二斗令故美人材人得幸者十人从居【师古曰上言子母则有子者令从之今此云美人材人则无子者亦令从之】于是尽诛所与谋者廼遣长载以辎车【师古曰辎衣车也音甾】令县次传爰盎谏曰上素骄淮南王不为置严相傅以故至此且淮南王为人刚今暴摧折之臣恐其逄雾露病死陛下有杀弟之名奈何上曰吾特苦之耳令复之【师古曰暂困苦之令其自悔即追还也复音扶目反】淮南王谓侍者曰谁谓乃公勇者吾以骄不闻过故至此廼不食而死县传者不敢发车封【孟康曰槛车有封也】至雍【师古曰雍扶风雍县】雍令发之以死闻上悲哭谓爰盎曰吾不从公言卒亡淮南王盎曰淮南王不可奈何愿陛下自寛上曰为之奈何曰独斩丞相御史以谢天下廼可上即令丞相御史逮诸县传淮南王不发封餽侍者【师古曰逮追捕之也餽亦馈字耳】皆弃市廼以列侯葬淮南王于雍置守三十家孝文八年怜淮南王王有子四人年皆七八岁廼封子安为阜陵侯子勃为安阳侯子赐为阳周侯子良为东城侯十二年民有作歌歌淮南王曰一尺布尚可缝一斗粟尚可舂兄弟二人不相容【孟康曰尺帛斗粟犹尚不弃况于兄弟而更相逐乎臣瓒曰一尺帛可缝而共衣一斗粟可舂而共食况以天下之广而不相容也师古曰瓒説是】上闻之曰昔尧舜放逐骨肉【师古曰鲧及共工皆尧舜之同姓故云骨肉】周公杀管蔡天下称圣不以私害公天下岂以为我贪淮南地邪廼徙城阳王王淮南故地而追尊諡淮南王为厉王【○宋祁曰越本无諡字】置园如诸侯仪十六年上怜淮南王废法不轨自使失国早夭廼徙淮南王喜复王故城阳而立厉王三子王淮南故地三分之阜陵侯安为淮南王安阳侯勃为衡山王阳周侯赐为庐江王东城侯良前薨无后孝景三年吴楚七国反吴使者至淮南王欲发兵应之其相曰王必欲应吴臣愿为将王廼属之【师古曰属谓以兵委之也属音之欲反】相巳将兵因城守不听王而为汉汉亦使曲城侯将兵救淮南【晋灼曰功臣表虫达也师古曰晋説非此虫逹之子耳名犍逹已先薨○宋祁曰浙本注文作晋説非也】淮南以故得完吴使者至庐江庐江王不应而徃来使越至衡山衡山王坚守无二心孝景四年吴楚已破衡山王朝上以为贞信廼劳苦之【师古曰劳音来到反】曰南方卑湿徙王王于济北以襃之及薨遂赐諡为贞王庐江王以边越数使使相交【师古曰边越者边界与越相接】徙为衡山王王江北
　　淮南王安为人好书鼓琴不喜弋猎狗马驰骋【师古曰喜音许吏反】亦欲以行阴德拊循百姓流名誉招致宾客方术之士数千人作为内书二十一篇外书甚众又有中篇八卷言神仙黄白之术【张晏曰黄黄金白白银也】亦二十余万言时武帝方好艺文以安属为诸父【师古曰安于天子服属为从父叔父】辩博善为文辞甚尊重之每为报书及赐【师古曰赐赐书也】常召司马相如等视草廼遣【师古曰草谓为文之藁草】初安入朝献所作内篇新出上爱秘之使为离骚传【师古曰传谓解説之若毛诗传】旦受诏日食时上又献颂德及长安都国颂每宴见谈説得失及方技赋颂昬暮然后罢安初入朝雅善太尉武安侯【师古曰田蚡】武安侯迎之霸上与语曰方今上无太子王亲高皇帝孙行仁义天下莫不闻宫车一日晏驾非王尚谁立者淮南王大喜厚遗武安侯宝赂其羣臣宾客江淮间多轻薄以厉王迁死感激安建元六年彗星见淮南王心怪之或説王曰先吴军时彗星出长数尺然尚流血千里今彗星竟天天下兵当大起王心以为上无太子天下有变诸侯并争愈益治攻战具积金钱赂遗郡国游士妄作妖言阿谀王王喜多赐予之王有女陵慧有口【师古曰性慧了而口辩】王爱陵多予金钱为中诇长安【孟康曰诇音侦西方人以反间为诇王使其女为侦于中也如淳曰诇音朽政反师古曰诇有所伺也如音是矣侦者义与诇同然音则异音丑政反】约结上左右元朔二年上赐淮南王几杖不朝后荼爱幸【师古曰荼者后名也音涂】生子迁为太子取皇太后外孙修成君女为太子妃【服防曰武帝异姓姊之女也应劭曰修成君王太后先适金氏女也】王谋为反具畏太子妃知而内泄事廼与太子谋令诈不爱三月不同席王阳怒太子闭使与妃同内终不近妃妃求去王廼上书谢归之后荼太子迁及女陵擅国权夺民田宅妄致系人【师古曰致至也牵引而致之】太子学用劒自以为人莫及闻郎中雷被巧【师古曰被音皮义反巧者善用劒也】召与戏被壹再辞让误中太子【师古曰中音竹仲反】太子怒被恐此时有欲从军者輙诣长安被即愿奋击匈奴太子数恶被【师古曰谓谮毁之于王也】王使郎中令斥免欲以禁后【师古曰令后人更不敢效之】元朔五年被遂亡之长安上书自明事下廷尉河南河南治【师古曰章下廷尉及河南令于河南杂治其事】逮淮南太子【师古曰追赴河南也】王王后计欲毋遣太子【师古曰王与王后共计也】遂发兵计未定犹与十余日【师古曰与读曰豫】防有诏即讯太子【师古曰即就也讯问也就淮南问之不逮诣河南】淮南相怒寿春丞留太子逮不遣【如淳曰丞顺王意不遣太子应逮书】劾不敬王请相相不听王使人上书告相事下廷尉治从迹连王【师古曰从读曰踪】王使人司【师古曰入京师司其事】汉公卿请逮捕治王王恐欲发兵太子迁谋曰汉使即逮王令人衣衞士衣持防居王旁有非是者即刺杀之臣亦使人刺杀淮南中尉廼举兵未晚也是时上不许公卿而遣汉中尉宏即讯验王【师古曰即亦就也】王视汉中尉顔色和问斥雷被事耳自度无何【师古曰自计度更无罪度音徒各反】不发中尉还以闻公卿治者曰淮南王安雍阏求奋击匈奴者雷被等格明诏【师古曰雍读曰壅格音阁谓攱阁不行之○宋祁曰景德本无求字】当弃市诏不许请废勿王上不许请削五县可二县使中尉宏赦其罪罚以削地中尉入淮南界宣言赦王王初闻公卿请诛之未知得削地闻汉使来恐其捕之廼与太子谋如前计中尉至即贺王王以故不发其后自伤曰吾行仁义见削地寡人甚耻之为反谋益甚诸使者道长安来【师古曰道从也】为妄言言上无男即喜言汉廷治有男即怒【师古曰汉廷治者朝廷皆治理也治音丈吏反】以为妄言非也【师古曰云治及有男皆妄言耳非真实也】日夜与左吴等按舆地图【苏林曰舆犹尽载之意】部署兵所从入王曰上无太子宫车即晏驾大臣必征胶东王不即常山王诸侯并争吾可以无备乎且吾高帝孙亲行仁义陛下遇我厚吾能忍之万世之后吾宁能北面事竖子乎王有孽子不害最长【师古曰孽庶也】王不爱后太子皆不以为子兄数【如淳曰后不以为子太子不以为兄秩数】不害子建材高有气常怨望太子不省其父【服防曰不省録着兄弟数中也】时诸侯皆得分子弟为侯【师古曰分国邑以封之】淮南王有两子一子为太子而建父不得为侯阴结交【师古曰与外人交通为援】欲害太子以其父代之太子知之数捕系笞建建具知太子之欲谋杀汉中尉即使所善寿春严正上书天子曰毒药苦口利病忠言逆耳利行今淮南王孙建材能高淮南王后荼荼子迁常疾害建建父不害无罪擅数系欲杀之今建在可征问具知淮南王阴事书既闻上以其事下廷尉河南治是岁元朔六年也故辟阳侯孙审卿善丞相公孙怨淮南厉王杀其大父阴求淮南事而搆之于廼疑淮南有畔逆计深探其狱【张晏曰探穷其根原】河南治建辞引太子及党与初王数以举兵谋问伍被被常谏之以吴楚七国为效【师古曰言反事不成】王引陈胜吴广被复言形势不同必败亡及建见治王恐国阴事泄欲发复问被被为言发兵权变语在被传于是王鋭欲发【师古曰王意欲发兵如锋刃之鋭利故云鋭也】乃令官奴入宫中作皇帝玺丞相御史大夫将军吏中二千石都官令丞印及旁近郡太守都尉印汉使节法冠【师古曰法冠御史冠也本楚王冠秦灭楚以其君冠赐御史】欲如伍被计使人为得罪而西【苏林曰诈作得罪人而西也师古曰为得罪之状而去也西谓如京师也】事大将军丞相一日发兵即刺大将军衞青【师古曰发兵谓王发兵反】而説丞相下之如发防耳【如淳曰以物防覆其头而为发去之则其人欲之耳晋灼曰如发去物上之防直取其易也师古曰晋説是】欲发国中兵恐相二千石不听王廼与伍被谋为失火宫中相二千石救火因杀之又欲令人衣求盗衣【师古曰求盗卒之掌逐捕贼盗者】持羽檄从南方来【师古曰羽檄征兵之书也解在高纪】呼言曰南越兵入【师古曰呼音火故反】欲因以发兵廼使人之庐江防稽为求盗未决廷尉以建辞连太子迁闻上遣廷尉监与淮南中尉逮捕太子至淮南王闻与太子谋召相二千石欲杀而发兵召相相至内史以出为解【师古曰不应召而云已出也解者解説也若今言分疏矣】中尉曰臣受诏使不得见王王念独杀相而内史中尉不来无益也即罢相【师古曰遣出去】计犹与未决【师古曰与读曰豫】太子念所坐者谋杀汉中尉所与谋杀者已死以为口絶乃谓王曰羣臣可用者皆前系今无足以举事者王以非时发恐无功臣愿会逮【师古曰防谓应逮书而徃也】王亦愈欲休即许太子太子自刑不殊【晋灼曰不殊不死也师古曰殊絶也虽自刑杀而身首不絶也】伍被自诣吏具告与淮南王谋反吏因捕太子王后围王宫尽捕王宾客在国中者索得反具以闻【师古曰索捜也音山客反】上下公卿治所连引与淮南王谋反列侯二千石豪杰数千人皆以罪轻重受诛衡山王赐淮南王弟当坐收有司请逮捕衡山王上曰诸侯各以其国为本不当相坐与诸侯王列侯议赵王彭祖列侯让等四十三人皆曰淮南王安大逆无道谋反明白当伏诛胶西王端议曰安废法度行邪辟【师古曰辟读曰僻下皆类此】有诈伪心以乱天下营惑百姓【师古曰营谓回绕之】背畔宗庙妄作妖言春秋曰臣毋将将而诛安罪重于将谋反形已定臣端所见其书印图及它逆亡道事验明白当伏法论国吏二百石以上及比者【师古曰谓真二百石及秩比二百石以上】宗室近幸臣不在法中者不能相敎皆当免【师古曰若本有重罪自从其法纵无反状者亦皆免】削爵为士伍毋得宦为吏其非吏它赎死金二斤八两【苏林曰非吏故曰它师古曰为近幸之人非吏人者○宋祁曰姚本正文非吏它字下有者字】以章安之罪【师古曰章明也】使天下明知臣子之道毋敢复有邪僻背畔之意丞相廷尉汤等以闻上使宗正以符节治王未至安自刑杀后太子诸所与谋皆收夷国除为九江郡【师古曰夷谓诛灭之】
　　衡山王赐后乘舒生子三人长男爽为太子次女无采少男孝姬徐来生子男女四人美人厥姬生子二人淮南衡山相责望礼节间不相能【师古曰兄弟相责故有嫌】衡山王闻淮南王作为畔逆具亦心结宾客以应之恐为所并元光六年入朝谒者衞庆有方术欲上书事天子王怒故劾庆死罪强榜服之【师古曰榜击也击笞之令其自服死罪也榜音彭】内史以为非是郤其狱【师古曰却退也音丘畧反】王使人上书告内史内史治言王不直【师古曰内史被治而具言王之意状】又数侵夺人田坏人冡以为田有司请逮治衡山王上不许为置吏二百石以上【如淳曰汉仪注吏四百石以下自除国中今以王之恶天子皆为置】衡山王以此恚与奚慈张广昌谋求能为兵法星气者日夜纵臾王谋反事【如淳曰臾读曰勇纵臾犹言勉强也师古曰纵音子勇反纵臾谓奬劝也】后乘舒死立徐来为后厥姬俱幸两人相妬厥姬乃恶徐来于太子【师古曰恶谓谗毁之也下皆类此】曰徐来使婢蛊杀太子母太子心怨徐来徐来兄至衡山太子与饮以刃刑伤之后以此怨太子数恶之于王女弟无采嫁弃归【师古曰为夫所弃而归也】与客奸太子数以数让之【师古曰上数音所角反下数音所具反】无采怒不与太子通后闻之即善遇无采及孝孝少失母附后后以计爱之【师古曰非心实慈念但以事计湏抚之】与共毁太子王以故数系笞太子元朔四年中人有贼伤后假母者【师古曰继母也一曰父之旁妻】王疑太子使人伤之笞太子后王病太子时称病不侍孝无采恶太子实不病自言有喜色王于是大怒欲废太子而立弟孝后知王决废太子又欲并废孝后有侍者善舞王幸之后欲令与孝乱以汚之欲并废二子而以己子广代之太子知之念后数恶己无已时【师古曰已止也数见谗谮无休止】欲与乱以止其口后饮太子太子前为寿因据后股求与卧后怒以告王王廼召欲缚笞之太子知王常欲废已而立孝廼谓王曰孝与王御者奸无采与奴奸王始食【○宋祁曰始或作强】请上书即背王去王使人止之莫能禁王廼自追捕太子太子妄恶言王械系宫中孝日益以亲幸王奇孝材能廼佩之王印号曰将军令居外家多给金钱招致宾客宾客来者微知淮南衡山有逆计皆将养劝之【师古曰将读曰奬】王乃使孝客江都人枚赫陈喜作輣车鍜矢刻天子玺将相军吏印王日夜求壮士如周丘等【师古曰下邳人吴王反时请得汉节下下邳者】数称引吴楚反时计画约束衡山王非敢效淮南王求即天子位畏淮南起并其国以为淮南已西发兵定江淮间而有之望如是元朔五年秋当朝六年过淮南淮南王廼昆弟语【师古曰为相亲爱之言】除前隙约束反具【师古曰共契约为反具】衡山王即上书谢病上赐不朝廼使人上书请废太子爽立孝为太子爽闻即使所善白嬴之长安上书言衡山王与子谋逆言孝作兵车鍜矢与王御者奸至长安未及上书即吏捕嬴以淮南事系【师古曰汉有司捕系之】王闻之恐其言国阴事即上书告太子以为不道事下沛郡治元狩元年冬有司求捕与淮南王谋反者得陈喜于孝家吏劾孝首匿喜【师古曰为头首而藏匿之】孝以为陈喜雅数与王计反【师古曰数音所角反】恐其发之闻律先自告除其罪又疑太子使白嬴上书发其事即先自告所与谋反者枚赫陈喜等廷尉治事验请逮捕衡山王治上曰勿捕遣中尉安大行息即问王【师古曰就问之】王具以情实对吏皆围王宫守之中尉大行还以闻公卿请遣宗正大行与沛郡杂治王王闻即自杀孝先自告反告除其罪【师古曰先告有反谋又告人与巳反而自得除反罪】孝坐与王御婢奸及后徐来坐蛊前后乘舒及太子爽坐告王父不孝皆弃市诸坐与王谋反者皆诛国除为郡
　　济北贞王勃者景帝四年徙徙二年因前王衡山凡十四年薨子式王胡嗣五十三年薨【○宋祁曰三或作四】子寛嗣十二年寛坐与父式王后光姬孝儿奸誖人伦【师古曰誖乱也音布内反】又祠祭祝诅上有司请诛上遣大鸿胪利召王王以刃自刭死国除为北安县属泰山郡
　　赞曰诗云戎狄是膺荆舒是惩【师古曰此鲁颂閟宫之章也膺当也惩艾也荆楚也舒羣舒也言北有戎狄南有荆舒土俗强犷好为冦乱常须以兵膺当而惩艾也】信哉是言也淮南衡山亲为骨肉疆土千里列在诸侯不务遵蕃臣职以丞辅天子而剸怀邪辟之计【师古曰剸与专同音之兖反】谋为畔逆仍父子再亡国【师古曰仍频也】各不终其身此非独王也亦其俗薄臣下渐靡使然【师古曰靡谓相随从】夫荆楚剽轻好作乱廼自古记之矣【师古曰剽音匹妙反】






　　前汉书卷四十四
　　前汉书卷四十四考证
　　淮南厉王长传命从者刑之○顾炎武曰刑之史记作刭之当从刭音相近而譌下文太子自刑不殊又云王自刑杀史记亦皆作刭也【臣召南】按从者史记孝文本纪及淮南传并作从者魏敬
　　数上书不逊顺云云○【臣召南】按此文以下文帝令薄昭为书责厉王至王得书不悦皆史记所无而班氏増补之者也
　　与宗正廷尉杂奏○按史记作宗正臣逸廷尉臣贺备盗贼中尉臣福
　　所不当得○监本脱不字从史记增
　　陛下遣使者赍帛五十匹○按五十匹史记作五千匹是也此书刋本误缺笔耳
　　列侯吏二千石臣婴等○【臣召南】按即汝阴侯夏侯婴也淮南王反事在孝文六年婴时尚为太仆至八年薨
　　淮南王安传招致宾客方术之士云云○【臣召南】按此传较史记有补有删详序招客著书及入朝献赋颂此补史记之缺畧也下文日夜与左吴等按舆地圗以下史记详序伍被与王反覆议论班氏以别立伍被传故此从畧耳
　　外书甚众○按艺文志杂家淮南内二十一篇外三十三篇又诗赋有淮南王赋二十九篇羣臣赋四十四篇淮南歌诗四篇天文有淮南杂子星十九卷
　　衡山王赐传作兵车鍜矢○史记作镞矢是也本书胶东王传亦作镞矢
　　孝先自告反告除其罪注师古云云○顾炎武曰按史记无下告字是衍文师古曲为之説



　　前汉书卷四十四考证
　　钦定四库全书
　　前汉书卷四十五
　　汉　　兰　　　台　　令　　史班　固撰唐正议大夫行秘书少监琅邪县开国子顔师古注
　　蒯伍江息夫传第十五
　　蒯通范阳人也【师古曰涿郡之县也旧属燕通本燕人后游于齐故高祖云齐辩士蒯通】本与武帝同讳【师古曰本名为彻其后史家追书为通】楚汉初起武臣畧定赵地【宋祁曰一本定作燕】号武信君通説范阳令徐公曰臣范阳百姓蒯通也窃闵公之将死故吊之虽然贺公得通而生也徐公再拜曰何以吊之通曰足下为令十余年矣杀人之父孤人之子断人之足黥人之首甚众慈父孝子所以不敢事刃于公之腹者畏秦法也【李奇曰东方人以物臿地中为事师古曰事音侧吏反字本作倳周官考工记又作菑音皆同耳】今天下大乱秦政不施【师古曰施设也立也】然则慈父孝子将争接刃于公之腹以复其怨而成其名【师古曰复犹报也音扶目反○宋祁曰越本名上有功字】此通之所以吊者也曰何以贺得子而生也曰赵武信君不知通不肖使人候问其死生通且见武信君而説之【师古曰今将欲见之】曰必将战胜而后畧地攻得而后下城臣窃以为殆矣【师古曰殆危也】用臣之计毋战而畧地不攻而下城传檄而千里定可乎彼将曰何谓也【师古曰彼谓武信君也】臣因对曰范阳令宜整顿其士卒以守战者也怯而畏死贪而好富贵故欲以其城先下君先下君而君不利【○宋祁曰一本利下有之字】则边地之城皆将相告曰范阳令先降而身死必将婴城固守【孟康曰婴以城自绕】皆为金城汤池不可攻也【师古曰金以喻坚汤喻沸热不可近】为君计者莫若以黄屋朱轮迎范阳令使驰骛于燕赵之郊【师古曰令众皆见】则边城皆将相告曰范阳令先下而身富贵必相率而降犹如阪上走丸也【师古曰言乗势便易】此臣所谓传檄而千里定者也徐公再拜具车马遣通通遂以此説武臣武臣以车百乘骑二百侯印迎徐公燕赵闻之降者三十余城如通防焉后汉将韩信虏魏王破赵代降燕定三国引兵将东击齐未度平原闻汉王使郦食其説下齐信欲止通説信曰将军受诏击齐而汉独发闲使下齐寜有诏止将军乎【师古曰闲使谓使人伺间隙而单行】何以得无行且郦生一士伏轼掉三寸舌下齐七十余城【师古曰掉揺也音徒钓反】将军将数万之众廼下赵五十余城为将数岁反不如一竖儒之功乎于是信然之从其计遂度河齐已听郦生即留之纵酒罢备汉守御信因袭歴下军遂至临菑齐王以郦生为欺已而亨之因败走信遂定齐地自立为齐假王汉方困于荥阳遣张良即立信为齐王以安固之项王亦遣武涉説信欲与连和蒯通知天下权在信欲説信令背汉乃先微感信曰仆尝受相人之术相君之面不过封侯又危而不安相君之背贵而不可言【张晏曰言背者云背畔则大贵】信曰何谓也通因请间【师古曰不欲显言故请问隙而私説】曰天下初作难也俊防豪桀建号壹呼【师古曰建号者自立为侯王呼音火故反】天下之士云合雾集鱼鳞杂袭【师古曰杂袭犹杂沓言相杂而累积】飘至风起【师古曰飘读曰焱谓疾风音必遥反】当此之时忧在亡秦而已【师古曰志灭秦所忧者唯此】今刘项分争使人肝脑涂地流离中野不可胜数汉王将数十万众距巩雒岨山河一日数战亡尺寸之功折北不救【师古曰折挫也北奔也不救谓无援助也】败荥阳伤成臯【张晏曰于成臯战伤胷也】还走宛叶之间此所谓智勇俱困者也楚人起彭城转鬭逐北至荥阳乘利席胜威震天下【师古曰席因也若人之在席上】然兵困于京索之间【师古曰索音山客反】廹西山而不能进三年于此矣【师古曰至今已三年】鋭气挫于崄塞粮食尽于内藏百姓罢极无所归命【师古曰罢读曰疲】以臣料之【师古曰料量也】非天下贤圣其埶固不能息天下之祸当今之时两主县命足下足下为汉则汉胜与楚则楚胜臣愿披心腹堕肝胆【师古曰堕毁也音火规反】效愚忠恐足下不能用也方今为足下计莫若两利而俱存之参分天下鼎足而立其埶莫敢先动夫以足下之贤圣有甲兵之众据彊齐从燕赵出空虚之地以制其后因民之欲西乡为百姓请命【师古曰乡读曰向齐国在东故曰西向止楚汉之战鬭士卒不死亡故云请命】天下孰敢不听足下按齐国之故有淮泗之地怀诸侯以德深拱揖让【师古曰深拱犹高拱】则天下君王相率而朝齐矣盖闻天与弗取反受其咎时至弗行反受其殃愿足下孰图之信曰汉遇我厚吾岂可见利而背恩乎通曰始常山王成安君故相与为刎颈之交【○宋祁曰一本无之字】及争张黡陈释之事【师古曰黡音一防反】常山王奉头防窜以归汉王【师古曰言其廹窘逃亡如鼠之藏窜○宋祁曰史记韩信传作奉项婴头而窜逃归于汉】借兵东下战于鄗北成安君死于泜水之南【师古曰鄗音呼各反泜音祗又音丁计反】头足异处此二人相与天下之至驩也而卒相灭亡者何也患生于多欲而人心难测也今足下行忠信以交于汉王必不能固于二君之相与也而事多大于张黡陈释之事者故臣以为足下必汉王之不危足下过矣【师古曰过犹误也○宋祁曰杨本用诸名公本校郭去必汉王之不危足下八字】大夫种存亡越伯句践【师古曰令句践致覇功也伯读曰霸】立功名而身死语曰野禽殚走犬亨【师古曰殚尽也音单】敌国破谋臣亡故以交友言之则不过张王与成安君以忠臣言之则不过大夫种此二者宜足以观矣愿足下深虑之且臣闻之勇畧震主者身危功盖天下者不赏足下涉西河虏魏王禽夏説【师古曰説读曰悦】下井陉诛成安君之罪以令于赵胁燕定齐南摧楚人之兵数十万众遂斩龙且西乡以报【师古曰且音子余反乡读曰向】此所谓功无二于天下畧不世出者也【师古曰言其计畧奇异世所希有】今足下挟不赏之功戴震主之威归楚楚人不信归汉汉人震恐足下欲持是安归乎【师古曰安焉也此下亦同】夫埶在人臣之位而有高天下之名切为足下危之信曰生且休矣吾将念之【师古曰念犹思也】数日通复説曰听者事之候也【师古曰谓能听善谋也】计者存亡之机也夫随厮养之役者失万乘之权守儋石之禄者阙卿相之位【应劭曰齐人名小甖为儋受二斛晋灼曰石斗石也师古曰儋音都滥反或曰儋者一人之所负担也】计诚知之而决弗敢行者百事之祸也故猛虎之犹与不如蠭虿之致蠚【师古曰与读曰豫虿蝎也蠚毒也虿音丑界反蠚音呼各反】孟贲之狐疑不如童子之必至【师古曰孟贲古之勇力士贲音奔】此言贵能行之也夫功者难成而易败时者难值而易失时乎时不再来【师古曰此古语叹时之不可失】愿足下无疑臣之计信犹与不忍背汉又自以功多汉不夺我齐遂谢通【师古曰告令罢去】通説不听惶恐乃阳狂为巫天下既定后信以罪废为淮阴侯谋反被诛临死叹曰悔不用蒯通之言死于女子之手高帝曰是齐辩士蒯通廼诏齐召蒯通通至上欲亨之曰若教韩信反何也【师古曰若汝也】通曰狗各吠非其主当彼时臣独知齐王韩信非知陛下也且秦失其鹿【张晏曰以鹿喻帝位】天下共逐之高材者先得天下匈匈争欲为陛下所为顾力不能【师古曰顾念也】可殚诛邪【师古曰殚尽也】上廼赦之至齐悼惠王时曹参为相礼下贤人请通为客初齐王田荣怨项羽谋举兵畔之刼齐士不与者死【师古曰劫而取之不从则杀也】齐处士东郭先生梁石君在刧中强从及田荣败二人丑之【师古曰自耻从乱以为丑恶也】相与入深山隠居客谓通曰先生之于曹相国拾遗举过显贤进能齐国莫若先生者先生知梁石君东郭先生世俗所不及何不进之于相国乎通曰诺臣之里妇与里之诸母相善也里妇夜亡肉姑以为盗怒而逐之妇晨去过所善诸母语以事而谢之【师古曰谢谓告辞也】里母曰女安行【师古曰安徐也】我今令而家追女矣【师古曰而亦汝】即束缊请火于亡肉家【师古曰缊乱麻音于粉反】曰昨暮夜犬得肉争鬭相杀请火治之【师古曰治谓燖治死犬燖音似亷反】亡肉家遽追呼其妇【师古曰遽速也】故里母非谈説之士也束缊乞火非还妇之道也然物有相感事有适可臣请乞火于曹相国廼见相国曰妇人有夫死三日而嫁者有幽居守寡不出门者足下即欲求妇何取曰取不嫁者通曰然则求臣亦犹是也彼东郭先生梁石君齐之俊士也隠居不嫁未尝卑节下意以求仕也愿足下使人礼之曹相国曰敬受命皆以为上宾通论战国时説士权变亦自序其説凡八十一首号曰隽永【师古曰隽音字兖反隽肥肉也永长也言其所论甘美而义深长也】初通善齐人安其生安其生尝干项羽羽不能用其防而项羽欲封此两人两人卒不肯受
　　伍被楚人也【师古曰被音皮义反】或言其先伍子胥后也被以材能称为淮南中郎是时淮南王安好术学折节下士招致英隽以百数被为冠首【师古曰最居其上也】久之淮南王阴有邪谋被数微谏【师古曰私谏之】后王坐东宫召被欲与计事呼之曰将军上被曰王安得亡国之言乎昔子胥諌吴王吴王不用廼曰臣今见麋鹿防姑苏之台也【张晏曰吴台名也师古曰吴地记云因山为名西南去国三十五里】今臣亦将见宫中生荆棘露霑衣也于是王怒系被父母囚之三月王复召被曰将军许寡人乎被曰小臣将为大王画计耳【○宋祁曰越本作下臣】臣闻聪者听于无声明者见于未形【师古曰言智虑通达事未形兆皆豫见】故圣人万举而万全文王壹动而功显万世列为三王所谓因天心以动作者也王曰方今汉庭治乎乱乎被曰天下治王不説【师古曰説读曰悦】曰公何以言治也被对曰被窃观朝廷君臣父子夫妇长防之序也【○宋祁曰新本去也字】皆得其理上之举错遵古之道【师古曰错音千故反】风俗纪纲未有所缺重装富贾周流天下道无不通交易之道行南越宾服羌贡献东瓯入朝【师古曰西南夷也音蒲北反】广长榆【如淳曰广谓斥大之也长榆塞名王恢所谓树榆以为塞者也师古曰长榆在朔方即卫青传所云榆谿旧塞是也或谓之榆中】开朔方匈奴折伤虽未及古太平时然犹为治【○宋祁曰浙本句末有也字】王怒被谢死罪王又曰山东即有变汉必使大将军将而制山东公以为大将军何如人也被曰臣所善黄义从大将军击匈奴言大将军遇士大夫以礼与士卒有恩众皆乐为用骑上下山如飞神力絶人如此【○宋祁曰一本作材力絶人一本作人材知此浙本作身材如此】数将习兵未易当也及谒者曹梁使长安来言大将军号令明当敌勇常为士卒先湏士卒休乃舍穿井得水廼敢饮军罢士卒已逾河廼度皇太后所赐金钱尽以赏赐虽古名将不过也王曰夫蓼太子【服防曰淮南太子也文颖曰食采于此或言外家姓也师古曰蓼自地名而王之太子岂以食地为号文言外家姓近为得之亦犹汉之栗太子也】知畧不世出非常人也以为汉廷公卿列侯皆如沐猴而冠耳被曰独先刺大将军乃可举事王复问被曰公以为吴举兵非邪被曰非也夫吴王赐号为刘氏祭酒【应劭曰礼饮酒必祭示有先也故称祭酒尊之也如淳曰祭祠时唯尊长者以酒沃酹师古曰如説是也】受几杖而不朝王四郡之众地方数千里采山铜以为钱煑海水以为盐伐江陵之木以为船国富民众行珍宝赂诸侯与七国合从举兵而西破大梁败狐父【师古曰在梁砀之间也父音甫】奔走而还为越所禽死于丹徒【师古曰即今润州丹徒县也】头足异处身灭祀絶为天下戮【师古曰天下之人皆共戮之一曰天下之大戮也】夫以吴众不能成功者何也诚逆天违众而不见时也王曰男子之所死者一言耳【张晏曰不成即死一言耳臣瓒曰或有一言云以死报也师古曰二説死并非也言男子感气相许一言不顾其死或曰一言之恨不顾危亡以此致死也○刘攽曰此言所死虽不同等是死耳】且吴何知反汉将一日过成臯者四十余人【师古曰言不知塞成臯口而令汉将得出之是不知反计也】今我令缓先要成臯之口【韦昭曰淮南臣名也师古曰缓者名也不言其姓今流俗书本于缓上妄加楼字非也】周被下颍川兵塞轘辕伊阙之道陈定发南阳兵守武闗河南太守独有雒阳耳【师古曰如此计则汉河南郡唯有雒阳在耳余皆不属】何足忧然此北尚有临晋闗河东上党与河内赵国界者通谷数行【如淳曰言此北尚崄阻其谿谷可得通行者有数处】人言絶成臯之道天下不通据三川之险招天下之兵公以为何如被曰臣见其祸未见其福也后汉逮淮南王孙建系治之王恐阴事泄谓被曰事至吾欲遂发天下劳苦有间矣【如淳曰言天下劳苦人心有间隙易动乱师古曰此説非也有间犹言中闲已有也故谓此者乃为间也○宋祁曰浙本注文此者作比者】诸侯颇有失行皆自疑我举兵西乡必有应者【师古曰乡读曰向】无应即还畧衡山势不得不发被曰畧衡山以击庐江有寻阳之船守下雉之城【孟康曰下雉江夏县名师古曰雉音羊氏反】结九江之浦絶豫章之口彊弩临江而守以禁南郡之下东保防稽南通劲越屈彊江淮间【师古曰屈音具勿反】可以延岁月之寿耳未见其福也王曰左吴赵贤朱骄如皆以为什八九成【师古曰吴贤骄如王之三臣也】公独以为无福何被曰大王之羣臣近幸素能使众者皆前系诏狱余无可用者王曰陈胜吴广无立锥之地百人之聚起于大泽奋臂大呼天下向应【师古曰呼音火故反向读曰响】西至于戏而兵百二十万今吾国虽小胜兵可得二十万公何以言有祸无福被曰臣不敢避子胥之诛愿大王无为吴王之听徃者秦为无道残贼天下杀术士燔诗书灭圣迹弃礼义任刑法转海濒之粟致于西河【师古曰濒涯也海濒谓縁海涯之地濒音频又音宾】当是之时男子疾耕不足于粮餽【师古曰餽亦馈字也】女子纺绩不足于盖形遣防恬筑长城东西数千里暴兵露师常数十万死者不可胜数僵尸满野流血千里于是百姓力屈【师古曰屈尽也音其勿反】欲为乱者十室而五又使徐福入海求仙药多赍珍宝童男女三千人五种百工而行【师古曰五种五谷之种也】徐福得平原大泽止王不来于是百姓悲痛愁思欲为乱者十室而六又使尉佗逾五岭攻百越【师古曰五岭解在张耳传】尉佗知中国劳极止王南越【师古曰南越传云南海尉任嚣谓赵佗曰闻陈胜等作乱豪桀叛秦相立即被佗书行南海尉事嚣死后佗始自为王今此乃言尉佗先王陈胜乃反此盖伍被一时对辞不究其实也】行者不还往者莫返于是百姓离心瓦解欲为乱者十室而七兴万乘之驾作阿房之宫收太半之赋发闾左之戍【师古曰闾左解在食货志】父不宁子兄不安弟【师古曰言不能相保】政苛刑惨民皆引领而望倾耳而听悲号仰天叩心怨上【师古曰叩击也】欲为乱者十室而八客谓高皇帝曰时可矣高帝曰待之圣人当起东南间不一岁陈吴大呼【师古曰中间不经一岁也呼音火故反】刘项并和天下向应【师古曰和音胡卧反向读曰响】所谓蹈瑕衅因秦之亡时而动百姓愿之若枯旱之望雨故起于行阵之中以成帝王之功今大王见高祖得天下之易也独不观近世之吴楚乎当今陛下临制天下一齐海内汜爱蒸庻【师古曰泛普也蒸亦众也汜音敷劒反】布德施惠口虽未言声疾雷震令虽未出化驰如神心有所怀威动千里下之应上犹景向也【师古曰言如影之随形响之应声向读曰响】而大将军材能非直章邯熊也王以陈胜吴广论之被以为过矣【师古曰过误也】且大王之兵众不能什分吴楚之一天下安宁又万倍于秦时愿王用臣之计臣闻箕子过故国而悲作麦秀之歌【张晏曰箕子将朝周过殷故都见麦及禾黍心悲乃作歌曰麦秀之渐渐兮黍苖之绳绳兮彼狡童兮不与我好兮狡童谓纣也】痛纣之不用王子比干之言也故孟子曰纣贵为天子死曾不如匹夫是纣先自絶久矣非死之日天去之也今臣亦窃悲大王弃千乘之君将赐絶命之书为羣臣先【师古曰在羣臣先死○宋祁曰浙本注文先死作前死】身死于东宫也【如淳曰王时所居也】被因流涕而起后王复召问被茍如公言不可以徼幸耶【师古曰徼要也幸非望之福也】被曰必不得已被有愚计王曰柰何被曰当今诸侯无异心百姓无怨气朔方之郡土地广美民徙者不足以实其地可为丞相御史请书【师古曰谓诈为此文书令徙人也】徙郡国豪桀及耐罪以上【○宋祁曰耐解在高纪】以赦令除家产五十万以上者皆徙其家属朔方之郡【师古曰以赦令除谓遇赦免罪者】益发甲卒急其防日【师古曰促其期日】又伪为左右都司空上林中都官诏狱书【晋灼曰百官表宗正有左右都司空上林有水司空皆主囚徒官也师古曰中都官京师诸官府○宋祁曰越本无伪字今谢本郭本亦无】逮诸侯太子及幸臣【师古曰追对狱】如此则民怨诸侯惧即使辩士随而説之党可以徼幸【师古曰党读曰傥】王曰此可也虽然吾以不至若此专发而已【师古曰言不须为此诈直自发兵而已】后事发觉被诣吏自告与淮南王谋反踪迹如此天子以伍被雅辞多引汉美欲勿诛张汤进曰被首为王画反计罪无赦遂诛被
　　江充字次倩赵国邯郸人也【师古曰倩音千见反】充本名齐有女弟善鼓琴歌舞嫁之赵太子丹齐得幸于敬肃王为上客久之太子疑齐以己阴私告王与齐忤【师古曰言相乖○宋祁曰言当作意】使吏逐捕齐不得收系其父兄按验皆弃市齐遂絶迹亡西入闗更名充诣阙告太子丹与同产姊及至后宫奸乱交通郡国豪猾攻剽为奸【师古曰剽劫也音频妙反○宋祁曰至后宫姚本至作王】吏不能禁书奏天子怒遣使者诏郡发吏卒围赵王宫收捕太子丹移系魏郡诏狱与廷尉杂治法至死赵王彭祖帝异母兄也【○宋祁曰别本也作弟】上书讼太子辠言充逋逃小臣茍为奸譌激怒圣朝【师古曰譌古讹字】欲取必于万乘以复私怨【师古曰取必谓必取胜也复报也音扶目反】后虽亨醢计犹不悔臣愿选从赵国勇敢士【师古曰选取勇敢之士以自随】从军击匈奴极尽死力以赎丹罪上不许竟败赵太子【张晏曰虽遇赦终见废也】初充召见犬台宫【晋灼曰黄图上林有犬台宫外有走狗观也师古曰今书本犬台有作太壹字者误也汉无太壹宫也】自请愿以所常被服冠见上【师古曰被音皮义反○宋祁曰冠字上当有衣字】上许之充衣纱縠襌衣【师古曰纱縠纺丝而织之也轻者为纱绉者为縠襌衣制若今之朝服中襌也汉官仪曰武贲中郎将衣纱縠襌衣襌音单字从衣次下亦同】曲裾后交输【张晏曰曲裾者如妇人衣也如淳曰交输割正幅使一头狭若燕尾垂之两旁见于后是礼深衣续袵钩边贾逵谓之衣圭苏林曰交输如今新妇袍上挂全幅缯角割名曰交输裁也师古曰如苏二説皆是也】冠襌纚步揺冠飞翮之缨【服防曰冠襌纚故行歩则揺以鸟羽作缨也苏林曰析翠鸟羽以作蕤也臣瓒曰飞翮之缨谓如蝉翼者也师古曰服説是也纚织丝为之即今方目纱是也纚音山尔反揺音弋招反】充为人魁岸容貌甚壮【师古曰魁大也岸者有亷棱如崖岸之形】帝望见而异之谓左右曰燕赵固多奇士既至前问以当世政事上説之充因自请愿使匈奴诏问其状充对曰因变制宜以敌为师事不可豫图上以充为谒者使匈奴还拜为直指绣衣使者督三辅盗贼禁察逾侈贵戚近臣多奢僭充皆举劾奏请没入车马令身待北军击匈奴【文颖曰令贵戚身待于北军也】奏可充即移书光禄勲中黄门逮名近臣侍中【○宋祁曰浙本名作召】诸当诣北军者移劾门衞禁止无令得出入宫殿于是贵戚子弟惶恐皆见上叩头求哀愿得入钱赎罪上许之令各以秩次输钱北军凡数千万上以充忠直奉法不阿所言中意【师古曰中当也】充出逄馆陶长公主行驰道中【师古曰武帝之姑即陈皇后母也】充呵问之公主曰有太后诏【○刘攽曰是时太后已崩言太后诏者素得此诏许其行驰道中也】充曰独公主得行车骑皆不得【师古曰从公主之车骑也】尽劾没入官【如淳曰令乙骑乗车马行驰道中已论者没入车马被具】后充从上甘泉【师古曰甘泉在北山故言上也他皆类此】逄太子家使【师古曰太子遣人之甘泉请问者也使音山吏反】乘车马行驰道中充以属吏【师古曰属音之欲反】太子闻之使人谢充曰非爱车马诚不欲令上闻之以教敕亡素者【师古曰言素不教敕左右】唯江君寛之充不听遂白奏上曰人臣当如是矣大见信用威震京师迁为水衡都尉宗族知友多得其力者久之坐法免会阳陵朱安世告丞相公孙贺子太仆敬声为巫蛊事连及阳石诸邑公主贺父子皆坐诛语在贺传后上幸甘泉疾病充见上年老恐晏驾后为太子所诛因是为奸奏言上疾祟在巫蛊【师古曰祟谓祸咎之征也音息遂反故其字从出从示示者鬼神所以示人也】于是上以充为使者治巫蛊充将胡巫掘地求偶人【张晏曰胡者言不与华同故充任使之也】捕蛊及夜祠视鬼染污令有处【张晏曰充捕巫蛊及夜祭祠祝诅者令胡巫视鬼诈以酒醊地令有处也师古曰捕夜祠及视鬼之人而充遣巫污染地上为祠祭之处以诬其人也】輙收捕验治烧鐡钳灼强服之【师古曰以烧铁或钳之或灼之钳镊也灼炙也钳音其炎反】民转相诬以巫蛊吏輙劾以大逆亡道坐而死者前后数万人是时上春秋高疑左右皆为蛊祝诅有与亡莫敢讼其寃者充既知上意因言宫中有蛊气先治后宫希幸夫人以次及皇后遂掘蛊于太子宫得桐木人【师古曰三辅旧事云充使胡巫作而薶之】太子惧不能自明收充自临斩之骂曰赵虏前乱乃国王父子不足邪【师古曰乃汝也】廼复乱吾父子也太子繇是遂败【师古曰繇读与由同】语在戾园传【师古曰即武五子传也其中叙戾太子后加諡置园邑故云戾园】后武帝知充有诈夷充三族
　　息夫躬字子微河内河阳人也少为博士弟子受春秋通览记书【师古曰传记及诸家之书】容貌壮丽为众所异哀帝初即位皇后父特进孔乡侯傅晏与躬同郡相友善躬繇是以为援交防日广【师古曰繇读与由同】先是长安孙宠亦以游説显名免汝南太守【师古曰为太守免而归也】与躬相结俱上书召待诏是时哀帝被疾始即位而人有告中山孝王太后祝诅上太后及弟宜乡侯冯参皆自杀其罪不明是后无盐危山有石自立开道【服防曰山开自成道也张晏曰从石立之下径道自通也】躬与宠谋曰上亡继嗣体久不平闗东诸侯心争阴谋今无盐有大石自立闻邪臣托往事以为大山石立而先帝龙兴【师古曰言邪人有此私议】东平王云以故与其后日夜祠祭祝诅上欲求非望【师古曰言求帝位也】而后舅伍宏反因方术以医技得幸出入禁门霍显之谋将行于杯杓【师古曰杓所以抒挹也字与勺同音上灼反】荆轲之变必起于帷幄事势若此告之必成察国奸诛主雠取封侯之计也【○宋祁曰察当作发】躬宠廼与中郎右师谭【张晏曰右师姓谭名也】共因中常侍宋宏上变事告焉上恶之下有司案验东平王云云后谒及伍宏等皆坐诛【师古曰谒者后之名也】上擢宠为南阳太守谭颍川都尉宏躬皆光禄大夫左曹给事中是时侍中董贤爱幸上欲侯之遂下诏云躬宠因贤以闻封贤为高安侯宠为方阳侯躬为宜陵侯食邑各千戸赐谭爵闗内侯食邑丞相王嘉内疑东平狱事【师古曰疑不实也】争不欲侯贤等语在嘉传嘉固言董贤泰盛宠躬皆倾覆有佞邪材恐必挠乱国家【师古曰挠搅也挠音呼高反】不可任用嘉以此得罪矣躬既亲近数进见言事论议亡所避众畏其口见之庂目【师古曰庂古侧字】躬上疏歴诋公卿大臣【师古曰诋谓毁訾也音丁礼反】曰方今丞相王嘉健而蓄缩不可用【师古曰蓄缩谓于事也】御史大夫贾延堕弱不任职左将军公孙禄司鲍宣皆外有直项之名内实騃不晓政事【师古曰騃愚也音五骇反】诸曹以下仆遫不足数【师古曰仆遫凡短之貌也仆音步木反遫古速字】卒有彊弩围城长防指阙【师古曰卒读曰猝】陛下谁与备之如使狂夫嘄謼于东崖【师古曰东崖谓东海之边也嘄古呌字謼音火故反】匈奴饮马于渭水边竟雷动四野风起【师古曰竟读曰境】京师虽有武蠭精兵未有能窥左足而先应者也【蘓林曰窥音跬师古曰跬半步也言一举足也音口婢反】军书交驰而辐凑羽檄重迹而押至【文頴曰押音狎习之狎师古曰押至言相因而至也羽檄檄之揷羽者也解在高纪】小夫愞臣之徒愦眊不知所为【师古曰愦心乱也眊目闇也愦音工内反眊音莫报反】其有犬马之决者仰药而伏刃【师古曰仰药仰首而饮药】虽加夷灭之诛何益祸败之至哉躬又言秦郑国渠以富国彊兵今京师土地肥饶可度地埶水泉广溉灌之利【师古曰度音徒各反】天子使躬持节领防三辅都水躬立表欲穿长安城引漕注太仓下以省转输议不可成廼止董贤贵幸日盛丁傅害其宠孔乡侯晏与躬谋欲求居位辅政会单于当来朝遣使言病愿朝明年躬因是而上奏以为单于当以十一月入塞后以病为解【师古曰自解説云病】疑有他变乌孙两昆弥弱卑爰□强盛【苏林曰□音欬嚏之嚏晋灼曰音载疐其尾之疐师古曰以字言之晋音是音竹二反而匈奴传服防乃音防既已失之末俗学者又改疐字为以应服氏之音尤离真矣○宋祁曰正文弱字上当有微字】居彊煌之地【臣瓒曰是其国所都地名】拥十万之众东结单于遣子往侍如因素彊之威循乌孙就屠之迹【孟康曰乌孙先王也】举兵南伐并乌孙之埶也乌孙并则匈奴盛而西域危矣可令降胡诈为卑爰使者来上书曰曰所以遣子侍单于者非亲信之也实畏之耳唯天子哀【师古曰谓闵念之】告单于归臣侍子愿助戊已校尉保恶都奴之界因下其章诸将军令匈奴客闻焉则是所谓上兵伐谋【服防曰谋者举兵伐解之也师古曰此説非也言知敌有谋者则以事而应之沮其所为不用兵革所以为贵耳】其次伐交者也【师古曰知敌有外交连结相援者则闲误之令其解散也】书奏上引见躬召公卿将军大议左将军公孙禄以为中国常以威信怀伏夷狄躬欲逆诈造不信之谋不可许且匈奴赖先帝之德保塞称蕃今单于以疾病不任奉朝贺遣使自陈不失臣子之礼臣禄自保没身不见匈奴为边竟忧也【师古曰竟读曰境】躬掎禄曰【师古曰掎从后引之也谓引蹑其言也音居绮反】臣为国家计几先谋将然【张晏曰几音冀师古曰先谋将然者谓彼欲有其事则为谋策以坏之】豫图未形【师古曰图谋也未有形兆而谋之】为万世虑而左将军公孙禄欲以其犬马齿保目所见臣与禄异议未可同日语也上曰善乃罢羣臣独与躬议因建言徃年荧惑守心太白高而芒光又角星茀于河鼓【师古曰茀读与孛同】其法为有兵乱是后讹言行诏筹经歴郡国天下骚动恐必有非常之变可遣大将军行边兵敕武备【师古曰敕整也行音下更反】斩一郡守以立威震四夷因以厌应变异【师古曰厌音一涉反】上然之以问丞相丞相嘉对曰臣闻动民以行不以言应天以实不以文下民微细犹不可诈况于上天神明而可欺哉天之见异所以敕戒人君【师古曰见谓显示也】欲令觉悟反正推诚行善民心説而天意得矣【师古曰説读曰悦】辩士见一端或妄以意傅着星歴【师古曰傅读曰附着音治畧反】虚造匈奴乌孙西羌之难谋动干戈设为权变非应天之道也守相有辠【邓展曰郡守诸侯相】车驰诣阙交臂就死恐惧如此而谈説者云动安之危【师古曰之徃也言揺动安全之计徃就危殆也○刘攽曰云当叠云云二字即上所説也】辩口快耳【师古曰苟快听者之耳】其实未可从夫议政者苦其讇谀倾险辩慧深刻也【师古曰讇古謟字】讇谀则主德毁倾险则下怨恨辩慧则破正道深刻则伤恩惠昔秦缪公不从百里奚蹇叔之言【师古曰缪读曰穆】以败其师【师古曰谓败于殽】悔过自责疾诖误之臣思黄髪之言【师古曰语在秦誓】名埀于后世唯陛下观览古戒反覆参考无以先入之语为主【师古曰先入谓躬先为此计入于帝耳】上不听遂下诏曰间者灾变不息盗贼众多兵革之征或颇着见【师古曰谓象】未闻将军恻然深以为意简练戎士缮脩干戈【师古曰缮补也】器用盬恶【邓展曰盬不坚牢也师古曰音公戸反】孰当督之【师古曰督视察也】天下虽安忘战必危将军与中二千石举明习兵法有大虑者各一人将军二人诣公车【师古曰堪为将军者必举二人○刘攽曰将军二人但谓令将军举二人中二千石一人耳顔失之】就拜孔乡侯傅晏为大司马衞将军阳安侯丁明又为大司马票骑将军是日日有食之董贤因此沮躬晏之防后数日收晏卫将军印绶而丞相御史奏躬辠过上繇是恶躬等【师古曰繇读与由同】下诏曰南阳太守方阳侯宠素亡亷声有酷恶之资毒流百姓左曹光禄大夫宜陵侯躬虚造诈谖之防【师古曰谖诈辞也音虚远反】欲以诖误朝廷皆交游贵戚趋权门为名其免躬宠官遣就国躬归国未有第宅寄居丘亭【张晏曰丘亭野亭名师古曰此説非也丘空也】奸人以为侯家富常夜守之【师古曰谓欲盗之伺其便】躬邑人河内掾贾惠徃过躬教以祝盗方以桑东南指枝为匕【师古曰桑东南出之枝】画北斗七星其上躬夜自被髪立中庭向北斗【师古曰被音皮义反】持匕招指祝盗【师古曰或招或指所以求福排祸也】人有上书言躬怀怨恨非笑朝廷所进星宿视天子吉凶与巫同祝诅上遣侍御史廷尉监逮躬系雒阳诏狱欲掠问躬仰天大謼【师古曰謼古呼字音火故反○宋祁曰浙本躬字下更有躬字】因僵仆吏就问云咽已絶【师古曰咽喉咙音一千反】血从鼻耳出食顷死党友谋议相连下狱百余人【师古曰亲党及朋友】躬母圣坐祠灶祝诅上大逆不道圣弃市妻充汉与家属徙合浦躬同族亲属素所厚者皆免废锢【师古曰终身不得仕】哀帝崩有司奏方阳侯宠及右师谭等皆造作奸谋罪及王者骨肉虽赦令不宜处爵位在中土皆免宠等徙合浦郡初躬待诏数危言高论自恐遭害着絶命辞曰灵泱郁将安归兮【师古曰泱郁盛貌泱音乌朗反】鹰隼横厉鸾徘徊兮【师古曰厉疾飞也鸾神鸟也赤灵之精赤色五采鸡形鸣中五音徘徊谓不得其所也】矰若浮猋动则机兮【师古曰矰弋射矢也猋疾风也言缯弋张设其疾若风动则机发猋音必遥反】丛棘曷可栖兮【师古曰众盛貌音仕山反○宋祁曰当作栈】发忠忘身自绕罔兮寃颈折翼庸得往兮【应劭曰虽寃颈折翼庸得不徃也张晏曰防于谗人之网何用得去也师古曰寃屈也张説是】涕泣流兮萑兰【张晏曰萑兰草名也蔓延于地有所依凭则起躬怨哀帝不用己为大臣以致治也臣瓒曰萑兰泣涕阑干也师古曰瓒説是萑音完】心结愲兮伤肝【师古曰结愲乱也孟康曰愲音骨】虹蜺曜兮日微【张晏曰虹蜺邪阴之气而有照曜以蔽日月云谗言流行忠良浸微也】孽杳冥兮未【如淳曰虹蜺覆日光明谓之孽师古曰孽邪气也音牛列反】痛入天兮鸣謼寃际絶兮谁语【张晏曰躬自以被谗枉而与君絶也师古曰鸣謼者以鸟自喻也谁语言无所告语也謼音火故反语音牛助反】仰天光兮自列招上帝兮我察【张晏曰上帝天也招呼也师古曰列谓陈列其本心】秋风为我唫浮云为我阴【师古曰唫古吟字】嗟若是兮欲何留【师古曰言变故如是何用久留而生】抚神龙兮防其湏【师古曰防与擥同谓执持之】游旷廻兮反亡期【师古曰言一死不可复生○宋祁曰姚本廻作迥】雄失据兮世我思【师古曰雄谓君上也据谓尊位也言上失所据乃思我耳】后数年乃死如其文
　　赞曰仲尼恶利口之覆邦家【应劭曰事具论语】蒯通一説而防三隽【应劭曰亨郦食其败田横骄韩信也】其得不亨者幸也伍被安于危国身为谋主忠不终而诈雠【李奇曰诈为王画防而雠见纳也师古曰雠读曰售谓被初忠于汉而不能终为王画诈伪之防而见纳用也○宋祁曰注文售姚本作□】诛夷不亦宜乎书放四罪【师古曰谓流共工放驩兠窜三苖殛鲧也事见虞书】诗歌青蝇【师古曰小雅青蝇之诗也其首章曰营营青蝇止于樊恺悌君子无信谗言盖蝇之为虫毁污白黑以喻佞人变乱善恶】春秋以来祸败多矣昔子翚谋桓而鲁隐危【应劭曰公子翚谓隐公曰吾将为君杀桓公以我为太宰公曰为其少故今将授之矣翚惧反谮隐公而杀之】栾书搆郤而晋厉弑【应劭曰变书使楚公子茷语厉公曰鄢陵之战郤至以为必败欲奉孙周以代君也公信之而灭三却栾书因以反弑厉公○宋祁曰注文孙周姚本作孙同】竖牛奔仲叔孙卒【张晏曰牛叔孙穆子之孽子也仲正妻子也牛谗仲叔孙怒而逐之奔齐叔孙病牛饿杀之】郈伯毁季昭公逐【张晏曰郈昭伯毁季平子于昭公昭公伐平子不胜因出奔齐】费忌纳女楚建走【应劭曰楚平王为太子建娶于秦无忌曰秦女美甚劝王自纳之因而构焉云其怨望今将畔令王杀之】宰嚭谮胥夫差防【应劭曰吴将伐齐子胥谏之宰嚭曰伍胥自以先王谋臣心常鞅鞅临事沮大众冀国之败夫差大怒赐之属镂之劒其明年越灭吴】李园进妹春申毙【张晏曰李园春申君之舍人也进其妹于春申君已有身使妹谓春申君曰楚王无子百年之后将立兄弟君用事日久多失礼于王之兄弟兄弟诚立祸将及身今妾有子人莫知若进妾于王后若生男则君之子为王也春申君乃言之王召入之遂生男立为太子后孝烈王薨李园害春申君之宠乃刺杀之】上官诉屈怀王执【张晏曰屈平忠而有谋为上官子兰所谮见放逐后秦昭诱怀王会于武闗遂执以归卒死于秦】赵高败斯二世缢【张晏曰赵高谮杀李斯而代其位乃使其壻阎乐攻二世于望夷宫乞为黔首不听乃缢而死】伊戾坎盟宋痤死【李奇曰伊戾为太子傅无宠欲败太子言与楚客盟谋宋诈防血加盟书以证之公以故杀痤师古曰痤音在戈反】江充造蛊太子杀息夫作奸东平诛皆自小覆大繇疎陷亲可不惧哉可不惧哉【师古曰覆音芳福反繇与由同】

　　前汉书卷四十五
　　前汉书卷四十五考证
　　蒯通传孟贲之狐疑不如童子之必至○童子史记作庸夫又孟贲句上史记有骐骥之局躅不如驽马之安歩二句
　　伍被传非直章邯熊也○按扬应作杨杨熊秦将见高纪
　　赞栾书搆郤注应劭曰栾书使楚公子茷云云○楚公子茷晋语作楚王子发钩







　　前汉书卷四十五考证
&lt;史部,正史类,前汉书&gt;
　　钦定四库全书
　　前汉书卷四十六
　　汉　　兰　　　台　　令　　史班　固撰唐正议大夫行秘书少监琅邪县开国子顔师古注
　　万石衞直周张传第十六
　　万石君石奋其父赵人也赵亡徙温【师古曰温河内之县】高祖东击项籍过河内时奋年十五为小吏侍高祖高祖与语爱其恭敬问曰若何有【师古曰若汝也有何戚属】对曰有毋不幸失明家贫有姊能鼓瑟高祖曰若能从我乎曰愿尽力于是高祖召其姊为美人以奋为中涓受书谒【师古曰中涓官名主居中而防洁者也外有书谒令奋受之也防音蠲】徙其家长安中戚里【师古曰于上有姻戚者则皆居之故名其里为戚里○刘攽曰此里偶名戚里尔高祖以奋姊为美人故使居戚里示有亲戚之义犹武帝时封小史遗乡因曰遗汝】以姊为美人故也奋积功劳孝文时官至大中大夫无文学恭谨举无与比【张晏曰举朝无比也师古曰举皆也】东阳侯张相如为太子太傅免选可为傅者皆推奋为太子太傅及孝景即位以奋为九卿迫近惮之【张晏曰以其恭敬履度故难之】徙奋为诸侯相奋长子建次甲次乙次庆【师古曰史失其名故云甲乙耳非其名】皆以驯行孝谨官至二千石【师古曰驯顺也音廵】于是景帝曰石君及四子皆二千石人臣尊宠廼举集其门凡号奋为万石君【师古曰集合也凡最计也总合其一门之计五人为二千石故号万石君】孝景季年万石君以上大夫禄归老于家以岁时为朝臣【师古曰豫朝请】过宫门阙必下车趋见路马必轼焉【师古曰路马天子路车之马轼谓抚轼盖为敬也】子孙为小吏来归谒万石君必朝服见之不名子孙有过失不诮让为便坐【师古曰便坐于便侧之处非正室也】对案不食然后诸子相责因长老肉袒固谢罪改之廼许子孙胜冠者在侧虽燕必冠申申如也【师古曰申申整敕之貌】僮仆防防如也【晋灼曰许慎云古欣字也师古曰晋説非也此防读与訚訚同谨敬之貌也音牛巾反】唯谨【师古曰唯以谨敬为先】上时赐食于家必稽首俯伏而食如在上前其执丧哀戚甚【师古曰执丧犹言持丧服也礼记曰执亲之丧】子孙遵教亦如之万石君家以孝谨闻乎郡国虽齐鲁诸儒质行皆自以为不及也【师古曰质重也】建元二年郎中令王臧以文学获罪皇太后【张晏曰窦太后】太后以为儒者文多质少今万石君家不言而躬行廼以长子建为郎中令少子庆为内史建老白首万石君尚无恙【师古曰恙忧病】每五日洗沐归谒亲【文颖曰郎官五日一下○刘奉世曰建为郎中令庆为内史非郎官也按霍光秉政亦休沐然则汉公卿以下皆有休沐也】入子舍【师古曰入诸子之舍自其所居也若今言诸房矣】窃问侍者取亲中帬厕牏身自澣洒【服虔曰亲身之衣也苏林曰牏音投贾逵解周官云牏行清也孟康曰厠行清牏中受粪函者也东南人谓凿木空中如曹谓之牏晋灼曰今世谓反闭小袖衫为侯牏师古曰亲谓父也中帬若今言中衣也厕牏者近身之小衫若今汗衫也苏音晋説是矣洒音先礼反】复与侍者不敢令万石君知之以为常建奏事于上前即有可言屏人乃言极切【师古曰有可言谓有事当奏谏】至廷见如不能言者【师古曰廷见谓当朝而见时】上以是亲而礼之万石君徙居陵里【师古曰茂陵邑中之里○刘攽曰长安中自有里名陵非茂陵里也】内史庆醉归入外门不下车万石君闻之不食庆恐肉袒谢请罪不许举宗及兄建肉袒万石君让曰【师古曰让责也】内史贵人入闾里里中长老皆走匿而内史坐车中自如固当【师古曰此深责之也言内史贵人正固当尔】廼谢罢庆【师古曰告令去】庆及诸子入里门趋至家万石君元朔五年卒建哭泣哀思杖廼能行岁余建亦死诸子孙咸孝然建最甚甚于万石君建为郎中令奏事下【师古曰建有所奏上而被报下也下音胡亚反】建读之惊恐曰书马者与尾而五【服虔曰作马字下曲者而五建时上书误作四师古曰马字下曲者为尾并四防为四足凡五】今乃四不足一获谴死矣其为谨慎虽他皆如是庆为太仆御出【师古曰为上御车而出】上问车中几马庆以策数马毕举手曰六马庆于兄弟最为简易矣然犹如此出为齐相齐国慕其家行不治而齐国大治【师古曰不治言无所治罚】为立石相祠元狩元年上立太子选羣臣可傅者庆自沛守为太子太傅七岁迁御史大夫【宋本七作十】元鼎五年丞相赵周坐酎金免制诏御史万石君先帝尊之子孙至孝其以御史大夫庆为丞相封牧丘侯是时汉方南诛两越东击朝鲜北逐匈奴西伐大宛中国多事天子廵狩海内脩古神祠封禅兴礼乐公家用少桑宏羊等致利王温舒之属峻法儿寛等推文学九卿更进用事【师古曰更互也音工衡反】事不闗决于庆庆醇谨而已【师古曰醇专厚也音纯】在位九岁无能有所匡言尝欲请治上近臣所忠九卿咸宣【服虔曰咸音减损之减师古曰治所忠及咸宣二人】不能服反受其过赎罪元封四年闗东流民二百万口无名数者四十万【师古曰名数若今户籍】公卿议欲请徙流民于边以适之【师古曰适读曰讁】上以为庆老谨不能与其议【师古曰与读曰豫】乃赐丞相告归而案御史大夫以下议为请者庆慙不任职上书曰臣幸得待罪丞相疲驽无以辅治城郭仓廪空虚民多流亡罪当伏斧质上不忍致法愿归丞相侯印乞骸骨归避贤者路上报曰间者河水滔陆【晋灼曰滔漫也师古曰高平曰陆漫音莫干反】泛滥十余郡隄防勤劳弗能陻塞【师古曰陻填也音因】朕甚忧之是故廵方州【张晏曰四方之州也师古曰东方诸州○刘奉世曰后有济淮江则不特东方州也宋祁曰注诸州州字当作侯】礼嵩岳通八神以合宣房【孟康曰八神郊祀志八神也于宣房宫合祀之师古曰此説非也自言致礼中岳通敬八神耳合宣房者于宣房塞决河也事见沟洫志】济淮江歴山滨海【师古曰滨海者循海涯而行也滨音宾又音频】问百年民所疾苦惟吏多私征求无已【师古曰惟思也已止也】去者便居者扰故为流民法以禁重赋【师古曰言百姓去其本土者则免于吏征求在旧居者则见烦扰故朝廷特为流人设法又禁吏之重赋也一曰去者谓吏出使而侵扰居人以自便也○刘攽曰是时设此法流民若干吏坐其罪所以禁重赋也刘敞曰此言以流民多少课吏殿最所以禁吏重赋】乃者封泰山皇天嘉况神物并见【师古曰况赐也见显示也】朕方答气应未能承意【师古曰言自脩整以报瑞应恐未承顺上天之意】是以切比闾里知吏奸邪【师古曰比校考也音频寐反○刘奉世曰比近也此言因廵守经过闾里与民切近始得知吏素为奸故下又言因已委任有司之过故官旷民愁盗贼公行也】委任有司然则官旷民愁盗贼公行【师古曰旷空也人不举职是空其官】徃年觐明堂赦殊死无禁锢咸自新与更始今流民愈多计文不改【苏林曰校户口文书不改减也如淳曰郡上计文书自文餙不改正也师古曰如説是】君不绳责长吏而请以兴徙四十万口【○刘奉世曰兴读如军兴】揺荡百姓【师古曰荡动也】孤儿防年未满十岁无罪而坐率【服虔曰率坐刑法也如淳曰率家长也师古曰防年无罪坐为父兄所率而并徙如説近之】朕失望焉今君上书言仓库城郭不充实民多贫盗贼众请入粟为庻人【服虔曰庆自以居相位不能理请入粟赎已罪退为庻人】夫怀知民贫而请益赋【师古曰怀此心○宋祁云浙本注此心字下有也字】动危之而辞位【师古曰揺动百姓使其危急而自欲去位】欲安归难乎【师古曰以此危难之事欲归之于何人】君其反室【师古曰若此自谓理当然者可还家】庆素质见诏报反室自以为得许欲上印绶掾史以为见责甚深而终以反室者丑恶之辞也或劝庆宜引决【师古曰令自杀】庆甚惧不知所出遂复起视事庆为丞相文深审谨无他大畧后三岁余薨諡曰恬侯中子德庆爱之上以德嗣后为太常坐法免国除庆方为丞相时诸子孙为小吏至二千石者十三人及庆死后稍以罪去孝谨衰矣
　　衞绾代大陵人也以戏车为郎事文帝【服虔曰力士能扶戏车也应劭曰能左右超乗师古曰二説皆非也戏车若今之弄车之技】功次迁中郎将醇谨无它【师古曰无它余志念也】孝景为太子时召上左右饮而绾称病不行【张晏曰恐文帝谓豫有二心事太子】文帝且崩时属孝景曰绾长者善遇之及景帝立岁余不孰何绾【服虔曰不问也李奇曰孰谁也何呵也师古曰何即问也不谁何者犹言不借问耳○刘奉世曰谁何汉之通语不须解为借问】绾日以谨力【师古曰自勉力为谨慎日日益甚】景帝幸上林诏中郎将参乘还而问曰君知所以得参乘乎【师古曰言何以得参乘】绾曰臣代戏车士幸得功次迁待罪中郎将不知也上问曰吾为太子时召君君不肯来何也【师古曰言以此特识之】对曰死罪病上赐之劒绾曰先帝赐臣劒凡六不敢奉诏上曰劒人之所施易独至今乎【如淳曰施读曰移言劒者人所好故多数移易贸换之也师古曰施读曰貤貤延也音弋豉反】绾曰具在上使取六劒劒常盛未尝服也【师古曰盛谓在削室之中也盛音成削音先召反】郎官有谴常蒙其罪【师古曰蒙谓覆蔽之】不与它将争有功常让它将上以为亷忠实无它肠【师古曰心肠之内无它恶○宋祁云一本它作心】乃拜绾为河间王太傅吴楚反诏绾为将将河间兵击吴楚有功拜为中尉三岁以军功封绾为建陵侯明年上废太子诛栗卿之属【师古曰太子废为临江王故诛其外家亲属】上以绾为长者不忍乃赐绾告归而使郅都治捕栗氏既已上立胶东王为太子召绾拜为太子太傅迁为御史大夫五岁代桃侯舎为丞相【师古曰刘舍】朝奏事如职所奏【师古曰言守职分而已】然自初宦以至相终无可言【师古曰不能有所兴建及废罢】上以为敦厚可相少主尊宠之赏赐甚多为丞相三岁景帝崩武帝立建元中丞相以景帝病时诸官囚多坐不辜者而君不任职【师古曰天子不亲政则丞相当理之而绾不申其寃】免之后薨諡曰哀侯子信嗣坐酎金国除直不疑南阳人也为郎事文帝其同舎有告归误持其同舍郎金去已而同舍郎觉亡意不疑【师古曰疑其盗取】不疑谢有之【师古曰告云实取○宋祁曰别本无谢字】买金偿后告归者至而归金亡金郎大慙以此称为长者稍迁至中大夫朝廷见人或毁不疑【师古曰当于阙廷大朝见之时而人毁之○刘敞曰朝廷见人谓逹官也】曰不疑状貌甚美然特无奈其善盗嫂何也【师古曰盗谓私之】不疑闻曰我乃无兄然终不自明也吴楚反时不疑以二千石将击之景帝后元年拜为御史大夫天子脩吴楚时功封不疑为塞侯【师古曰塞音先代反】武帝即位与丞相绾俱以过免不疑学老子言其所临为官如故唯恐人之知其为吏迹也不好立名称为长者薨諡曰信侯传子至孙彭祖坐酎金国除
　　周仁其先任城人也以毉见【师古曰见于天子】景帝为太子时为舎人积功迁至大中大夫景帝初立拜仁为郎中令仁为人阴重不泄【服防曰质重不泄人之阴谋也张晏曰阴重不泄下湿故溺袴是以得比宦者得入后宫也仁有子孙先未得此疾时所生也师古曰张服二説皆非也阴宻也为性宻重不泄人言也霍去病少言不泄亦其类也】常衣弊补衣溺袴故为不絜清【师古曰故为不絜清之事而弊败其衣服也溺读曰尿尿袴者为小袴以借其尿○刘奉世曰袴非小袴能借则近絜矣此常袴溺沥其上不洗濯之以其不洁之故人恶逺之乃得至后宫也○宋祁云越本作期为不絜清】以是得幸入卧内于后宫秘戏仁常在旁终无所言【师古曰是不泄也】上时问人【师古曰问以他人之善恶】仁曰上自察之然亦无所毁如此【师古曰虽知其恶不欲言毁之故云上自察之】景帝再自幸其家家徙阳陵上所赐甚多然终常让不敢受也诸侯羣臣赂遗终无所受武帝立为先帝臣重之【师古曰重谓敬难也】仁乃病免以二千石禄归老子孙咸至大官
　　张敺字叔【孟康曰敺音驱】高祖功臣安丘侯説少子也【师古曰説读曰悦】敺孝文时以治刑名侍太子【师古曰刘向别録云申子学号曰刑名刑名者循名以责实其尊君卑臣崇上抑下合于六经説者云刑刑家名名家也即太史公所论六家之二也此説非○刘攽曰予谓刑名者即并学两家术耳】然其人长者景帝时尊重常为九卿至武帝元朔中代韩安国为御史大夫欧为吏未尝言按人剸以诚长者处官【师古曰剸与专同又音之兖反】官属以为长者亦不敢大欺上具狱事有可郤郤之【师古曰退令更平畨之○宋祁云注文旧本畨作幡】不可者不得已为涕泣面而封之【如淳曰不正视若不见者也晋灼曰面对囚读而封之使其闻见死而无恨也师古曰二説皆非也面谓偝之也言不忍视之与吕马童面之同义】其爱人如此老笃请免天子亦宠以上大夫禄归老于家家阳陵子孙咸至大官
　　赞曰仲尼有言君子欲讷于言而敏于行【师古曰论语载孔子之言也讷迟也敏疾也】其万石君建陵侯塞侯张叔之谓与【师古曰与读曰欤】是以其教不肃而成不严而治至石建之澣衣周仁为垢污君子讥之







　　前汉书卷四十六
　　前汉书卷四十六考证
　　石奋传而内史坐车中自如固当注云云○顾炎武曰反言之也言贵而骄人当如此乎顔注未是
　　万石君元朔五年卒○【臣召南】按前文云高祖东击项籍过河内时奋年十五为小吏则汉之二年也至元朔五年凡八十五载万石君盖一百岁建以哀毁岁余卒盖亦八十岁矣
　　九卿更进用事○【臣召南】按史记作儿寛等推文学至九卿则九卿属上句读汉书既删去至字则九卿属下句读言当时九卿更互用事不专倚丞相也
　　衞绾传不孰何绾○按史记作不谯呵绾疑谯呵是谁何之譌
　　绾曰臣代戏车士○史记作臣从车士
　　直不疑传至孙彭祖坐酎金国除○【臣召南】按史记不疑子相如相如子望坐酎金失侯而本书功臣表作侯坚坐酎金免望坚两字相似未知孰正但俱不云名彭祖也
　　张敺传张敺字叔注孟康曰敺音驱○按注音驱则各本作欧误也又安邱侯説少子也史记作庻子也
  </div>
  <div class="pagination">
   <a href="前汉书_page48.html">
    上一页
   </a>
   <span>
    ...
   </span>
   <a href="前汉书_page44.html">
    44
   </a>
   <a href="前汉书_page45.html">
    45
   </a>
   <a href="前汉书_page46.html">
    46
   </a>
   <a href="前汉书_page47.html">
    47
   </a>
   <a href="前汉书_page48.html">
    48
   </a>
   <span class="current-page">
    49
   </span>
   <a href="前汉书_page50.html">
    50
   </a>
   <a href="前汉书_page51.html">
    51
   </a>
   <a href="前汉书_page52.html">
    52
   </a>
   <a href="前汉书_page53.html">
    53
   </a>
   <a href="前汉书_page54.html">
    54
   </a>
   <span>
    ...
   </span>
   <a href="前汉书_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
