<!DOCTYPE html>
<html>
<head>
    <meta charset="UTF-8">
    <title>清史稿 - 第 213 页/共 291 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿 - 第 213 页/共 291 页</h1>
    <div class="content">　　咸丰元年，大学士赛尚阿督师剿粤匪，调赴军前，副都统乌兰泰深倚重，事必谘而行。忠源招旧所练乡兵五百人，使弟忠濬率以往，号“楚勇”。贼氛方炽，官兵莫撄其锋。忠源勇始至，偪贼而垒。贼轻其少，且新集，急犯之。坚壁不出，逼近始驰突，斩级数百，一军皆惊。累功赐花翎，擢同知直隶州。贼聚永安，向荣与乌兰泰不协，忠源调和，勿听，知必败，引疾回籍。
　　二年春，贼果突围出犯桂林。忠源闻警，增募千人，偕刘长佑兼程赴援，未至，乌兰泰伤殁於军，自是独领一军，进扼桂林城外鸕鹚洲，三战皆捷，围寻解，擢知府。贼窜全州，将趋湖南，忠源偕诸军进击。贼陷城不守，复出窜，悉载辎重舟中，期水陆并下。忠源发树塞河，截贼蓑衣渡，鏖战两昼夜，悍酋冯云山中砲死。贼弃舟夜遁，尽获其辎重。忠源先请扼东岸，未用其策，贼由东窜入湖南，陷道州。又议贼众不满万，虑日久裹胁众，分防不如合剿，远堵不如近攻。於是诸军合攻道州，贼坚壁，意在久踞。购城中内应，约期袭之。贼走蓝山、嘉禾，犯桂阳，陷郴州。忠源谓后路进剿愈急，前路攻陷愈多，请仍申合剿之议，当事不省，贼益张，径犯长沙。忠源偕总兵和春驰援，至则贼已踞城南，窟穴民廛，攻城甚急。忠源望见天心阁地势高，贼栅其上，惊曰：“贼据此，长沙危矣！”率死士争之，贼败退。趣移垒逼贼，共汲一井，击柝相闻。忠源弟忠济自郴州尾贼至，约夹击，为伏贼所伤。縋入城商方略，因语众曰：“官军四面集，惟河西一路空虚。贼夺民舟渡江掠食，食尽将他窜。宜重兵扼回龙塘。”巡抚张亮基韪之，而诸将逡巡莫前。时赛尚阿罢，徐广缙代之，未至，城内外巡抚三，提督二，总兵十，莫相统摄。忠源赴湘潭，请於广缙，不省。贼卒由回龙塘窜陷岳州，遂破武昌。忠源痛谋不见用，不欲东。张亮基奏留守湖南，剿平巴陵土匪，调赴浏阳剿徵义堂会匪周国虞，斩馘七百，解散万人。浏阳平，擢道员。
　　三年正月，授湖北按察使，张亮基署总督，兵事悉倚之。剿平通城、崇阳、嘉鱼、蒲圻诸匪，擒其渠刘立简、陈百斗、熊开宇等。文宗知忠源忠勇可恃，命率所部赴向荣军，寻命帮办江南军务。濒行，上疏切论军事，略曰：“粤寇之乱，用兵数年，糜饷二千万，人无固志，地罕坚城。臣出入锋镝，於今三年，谨策其大端，惟圣明裁察：一曰严军法。将不行法，是谓无将；兵不用法，是为无兵。全州以失援陷而左次相仍，道州以弃城陷而溃逃踵接；岳州设防而不能为旦夕之守，九江列舰而不能遏水陆之冲。岂有他哉？畏贼之念中之也。贼尝致死於我，而我不能致死於贼。贼之战也，驱新附於前，以故党乘其后，卻则击杀。故贼退必死而进乃生，我退必生而进则死，不待战阵，而胜负分焉已。诚欲反怯为强，莫若易宽为猛。皇上执法以驭将帅，将帅执法以驭偏裨，偏裨执法以驭兵士。避寇者诛，不援者诛，未令而退者诛。法令既严，军声自壮。此讨贼之大端也。一曰撤提镇。承平既久，宿将凋亡，提镇大臣，积资可待。位尊则意为趋避，偏裨不敢与争；权重则法难骤加，督抚不能擅决。人情当齿壮官卑之日，辄思发奋为雄，位高则进取念衰，必不能踔厉以赴时会。且军兴数载，馈饷滋艰，提镇所需，较副参悬绝。裁一提镇，养精兵二百而有馀。奚取以有限脂膏，奉此无益之提镇？诚择一深明将略者统制其间，馀则悉归休致。副将以下，量擢其才。此整军之要道也。一曰汰冗兵。选兵胆气为上，坚朴次之，技艺又次之。质实耐苦之人，令进则进，令退则退，其身听命於将而不知它。浮怯之徒，无事则趋跄观美，临阵则退缩旁徨，论功则钻刺以图美官，遇败则推诿以逃咎戾，宜汰者一也。征调频烦，或羸老备籍，坐耗资粮，或部曲散亡，惊魂甫定。当此饷糈匮绌，岂容更益虚糜，宜汰者二也。诚敕各营将领，讨部曲而严察之，气充胆壮者备攻剿，朴实坚苦者备屯防。舍此二端，尽归釐汰，此致强之急务也。一曰明赏罚。胜有赏，败有罚，亘古不变之常经也。顾胜有赏而赏非胜，则不如无赏；败有罚而罚非败，则不如无罚。无赏无罚，人犹冀赏罚之时；赏非其功，罚非其罪，则惩劝之用乖，怨讟之声作，而军事不可为矣。今战胜有功，固当赏录，左右侍从，奖叙尤多；且未尝行一失律之诛，按一纵寇之罪。胜败本兵家之常，主兵者每言胜而讳败；功过本无妨互见，主兵者辄匿过而言功。治承平天下且不可，况危乱之世哉？夫军中赏罚未可一概论。胜固当赏，或旅进取斩级以冒功，或追击贪货财而得小，则当罚；败固当罚，或迈勇先驱，后援不继，或大军已卻，一将独前，则当赏。今大帅据营将之言，营将恃左右之口。功罪之实，非采访所可知，好恶之心，因毁誉而多舛。求是非洽乎人心，难矣。自非亲历行阵，开诚布公，何以慰军士之心而振披靡之习？此风气不可不急为振拔者也。一曰戒浪战。用兵之道，能守而后能战，能制人而后不制於人，能避贼之长而后可用吾之短。臣自广西以来，深观贼势，结营则因地筑垒，环以深壕；置阵则正兵敌前，奇兵旁袭；止则遍购徒党，伺吾虚实；行则遥壮声威，乘吾张皇。故尝以为贼止则当扼要以断其馈济，严兵以截其奔逃；贼行则当逆击以遏其锋，设伏以挠其势。乃我之围贼不严守而攻坚，追贼不截归而尾击，小有挫失，士气先颓。此兵法不可不变计者也。一曰察地势。势者非图史所载山川一定之险也。视贼出入之途，先为之防，察贼分合之机，遥为之制；则渐车之澮，数仞之冈，苟形势在所必争，即事机不容或失。全州蓑衣渡之战，寇焰已摧，宜速壁河东断其右臂；道州之役，寇锋已挫，宜分屯七里桥扼其东趋；长沙将解围，则宜坚壁回龙潭、土桥头，使贼不得西犯。它若道州莲花池、莲涛湾，死地六十里，而纵之使生；湘阴临资口、岳州城陵矶皆必争之区，而纵之使遁。祸机在咫尺之间，流毒遂在千里之外。此败辙之不可不深鉴者也。一曰严约束。杀贼所以安民，安民乃可杀贼。粤寇惨虐，不可胜言，然择肥而噬，穷檐不暇搜求。或伪结民心，多偿市直。兵则攫取奸污，穷户且难幸免。故於贼且有恕词，於兵能无怨毒。且长夫估客，游荡无常，讬伪营装，恣行淫掠，乡民畏惧，莫敢谁何。应敕诸营首严防制，备册时稽。犯则军法按行，绝其芽蘖。此结民心毖后患之要图也。一曰宽胁从。粤寇徒党，丧亡实多，煨烬之馀，类多附胁。平昔会徒盗贼，宽典相蒙，监禁军流，乘时放逸，命为前导，尤所甘心。凡此法无可逭，自尔获焉必杀。至若良民驱迫，骨肉羁縻，此中进退维谷之忱，艰苦颠连之状，每一念及，辄用隐伤。宜敕各营刊示射达，临阵建免死之旗，令其倒戈以赴，曲赐保全。既可探贼情，复以携贼党。此尤好生盛德，讨贼机宜之大权也。行此八者，破格以揽奇才，便宜以畀贤帅，择良吏以固根本，严综覈以裕饷源。如此而盗贼不灭，盛治不兴，原斩臣首以谢天下。”疏入，上嘉纳之。
　　行至九江，闻南昌被围，方有旨促援凤阳，疏请先援江西，率兵千三百人，三昼夜驰抵南昌。巡抚张芾举王命旗牌授忠源，战守事悉听指挥。忠源火城外廛庐，斩逃者，谓章江门最受敌，自当之，日登城督战。贼穴地轰城，崩数十丈。刃毙先登贼，囊土填缺。数突门出战，夜遣死士縋下焚贼营。诏嘉奖，被珍赉。寻湖南援师至，分军扼樟树镇，遣罗泽南剿平泰和、万安、安福土匪。守南昌九十馀日，至八月，屡砲毁贼垒，沉贼船，乘风纵火，贼乃遁。诏嘉其功，加二品顶戴。贼退据九江，分扰湖北兴国，迳犯田家镇。忠源赴援，部兵二千，途阻不能遽达，先挈亲兵数十人抵田家镇。甫一日，贼舟乘风大至，道员徐丰玉等死之。忠源自劾，诏原之，降四级留任，寻擢安徽巡抚。
　　贼已陷黄州、汉阳，围武昌。沿江击贼，败之，武昌解严。疏请增兵万人，当淮南一路，而湖北留其兵不尽遣，仅率兵二千冒雨行。将士疲顿，忠源亦遘疾。至六安，贼已陷桐城、舒城。吏民遮留，不可，留千人守六安，舁疾抵庐州。部署未定，贼已大至。城中合援兵团勇仅三千人，忠源力疾守陴，迭挫扑城之贼。地道轰城屡圮，皆奋击却之。诏嘉忠源力保危城，躬驰战阵，赐号霍隆武巴图鲁。时陕甘总督舒兴阿兵万馀，畏葸不进。忠源弟忠濬偕刘长佑来援，驻城外五里墩，阻不得前。被围月馀，庐州知府胡元炜阴通贼，贼知城中食乏，军火将尽，攻益急。水西门圮，且战且修筑。贼突自南门缘梯入，忠源掣刀自刎。左右持之，一仆负之行，忠源奋脱。转战至水闸桥，身受七创，投古塘死之。布政使刘裕珍，池州知府陈源兗，同知邹汉勋、胡子雝，县丞兴福、艾延辉，副将松安，参将马良、戴文渊，同时殉难。胡元炜竟降贼。忠濬募人求其尸。后八日，部卒周昌迹得之，负出，面如生。
　　事闻，文宗震悼，赠总督，予骑都尉兼云骑尉世职，入祀昭忠祠，谥忠烈。同治初，江南平，追念前功，予三等轻车都尉世职，湖南、江西并建专祠，湖北省城与罗泽南合祀三忠祠。忠源殁逾年，湖南有寇警，弟忠淑奉檄募勇助剿。母陈出私财助饷，并悬重赏以励众。事定，巡抚骆秉章以闻，特旨予忠源父母三代一品封典。忠源弟三人，忠濬、忠济、忠淑，族弟忠义、忠信，皆自忠源初起即从军中。忠濬、忠义自有传。
　　忠济，从守长沙，城坏，堵缺口，杀登城贼数十，以勇名。三年，忠源赴湖北，以旧部千人付忠济留长沙。忠源剿贼通城，兵单不利，忠济倍道赴援，战於桂口，斩贼首陈申子於阵，又破何田俊等，焚其巢；及援南昌，两塞城缺，斩贼之先登者。巡抚张芾疏称其精敏勇敢，军中畏服，累功擢候选知府。江西解严后，忠济回籍侍母。忠源既殁，有旨仍用忠济及忠濬率兵剿贼。忠濬方赴援庐州，从和春攻剿。忠济为骆秉章调赴蓝山、宁远剿土匪，连破贼解围，擢道员。五年，驻防岳州。胡林翼攻武昌未下，贼勾结崇阳、通城土匪，忠济遣兵复通城，遂留驻。六年春，江西贼由义宁窜至，忠济进击，连破贼垒，而悍党集数万，为所围，力战三日，营陷，死之。赠按察使衔，予骑都尉世职，谥壮节。
　　忠信，少跅弛不羁，年十六，从忠源赴广西军。犯军令，忠源将斩之，众为乞免。及遇贼，骁捷敢战，常为军锋，累加擢千总。闻忠源被围庐州，从忠濬赴援。比至，壁西门外五里墩不得进。忠信夜率壮士十馀人，潜越贼营，縋入城，告以援至。留城中，屡完城缺，縋出攻贼垒，杀贼，擢守备，赐花翎。及城陷，忠源挥之去。五年，从忠濬复庐州，功多，擢游击，赐号毅勇巴图鲁。忠濬假归，代统其众。六年，从和春克三河、巢县，累擢副将。从秦定三规桐城，建议出奇兵夹击，连破贼营十有六，进逼城下，贼大出，迎击，进至东门外，跃马越壕擒贼将，砲丸中左腋，殒於阵。予云骑尉世职，谥忠节。忠济、忠信并附祀忠源专祠。
　　罗泽南，字仲岳，湖南湘乡人。诸生，讲学乡里，从游甚众。咸丰元年，举孝廉方正。二年，粤匪犯长沙，泽南在籍倡办团练。三年，以劳叙训导。曾国籓奉命督乡兵，檄剿平桂东土匪，擢知县。江忠源援江西，乞师於国籓，乃令泽南率以往。所部多起书生，初临行阵，战南昌城下，争奋搏，死者数人。国籓闻之，喜曰：“湘军果可用。”及围解，剿安福土匪，以三百人破贼数千，擢同知直隶州。归湖南，剿平永兴土匪，所部增至千人，屯衡州。与国籓简军实，更营制，教练历半载。
　　四年六月，偕塔齐布进攻岳州，以大桥为贼所必争，坚扼不动，伺便突出击之，三战皆捷，歼贼千。闰七月，破高桥贼垒九，贼退踞城陵矶，偕塔齐布乘胜进击，连破贼营，贼遂遁走，擢知府，赐花翎。自是湘军名始播，以泽南与塔齐布并称。转战而东，复崇阳，击走咸宁贼，再败之金牛，进驻紫坊。曾国籓会诸将於金口，议攻武昌。泽南绘图献方略，谓由紫坊出武昌有二道，请以塔齐布扼洪山，而自攻花园。贼万馀踞花园，筑坚垒，一枕大江，一濒青林湖，一跨长堤，深沟重栅，峙江东岸，与虾蟆矶对垒。列巨砲向江内外，分阻水陆两路。泽南率队直趋花园，贼凭木城发砲。士卒蛇行而进，三伏三起，已逼贼垒，分兵夺贼舟，舟贼退，营贼亦乱，三垒同下。翌日又破鲇鱼套贼营，其窜洪山者，为塔齐布所扼，贼夜弃城走。武昌、汉阳皆复，距会议仅七日。捷闻，以道员记名，寻授浙江宁绍台道，国籓请仍留军。
　　贼据兴国，分陷大冶。泽南驰克兴国，塔齐布亦克武昌、大冶，乃规取田家镇。贼以铁锁截水师，而踞半壁山为犄角，夹江而守。泽南进驻马岭坳，距半壁山三里许。贼数千突来犯，而由田镇渡江来援者近万人。泽南兵仅二千，令坚伏，度贼懈，奋击，贼大溃，后路为我军所阻，坠崖死者数千，遂夺半壁山，水师断横江铁锁，燔贼舟，克田家镇，赐号普铿额巴图鲁，加按察使衔。时议水陆军分三路进剿，总督杨霈督江北岸军，泽南偕塔齐布攻其南，曾国籓督水师循江下。霈不能军，贼复北趋，乃偕塔齐布改北渡江，复广济、黄梅。贼退踞孔陇驿、小池口，泽南约诸军会攻。渡江未半，贼来犯，军少卻，泽南伤臂，仍指挥冲突，分兵破街口贼垒，贼酋罗大纲引去。是役也，五千人破贼二万，贼乃尽撤沿江诸营，并守九江。塔齐布围攻之，泽南别剿盔山，遏湖口援贼。会水师入鄱阳湖，为贼所袭，辎重皆失。国籓驰入泽南营，而水师阻湖口不得出。
　　五年，湖北官军屡败，武昌复陷。泽南从国籓入南昌，赴援饶州，战於陈家山、大松林，大破贼，复弋阳。又援广信，破贼於城西乌石山，复之。连复兴安、德兴、浮梁，进剿义宁。败贼於梁口、鼇岭，复义宁，加布政使衔。泽南见江西军事不得要领，上书国籓，略曰：“九江逼近江宁，兼牵制武昌，故贼以全力争之。犯弋阳，援广信，从信水下彭蠡，抄我师之右；据义宁，守梅岭，从修水下彭蠡，抄我师之左。今两处平定，九江门户渐固，惟湖北通城等处群盗如毛。江西之义宁、武宁，湖南之平江、巴陵，终无安枕之日。欲制九江之命，宜从武昌而下；如解武昌之围，宜从崇、通而入。为今之计，当以湖口水师、九江陆师截贼船之上下，更选劲旅扫崇、通以进武昌，由武昌以规九江。东南全局，庶有转机。”国籓据以上闻，遂命泽南移师湖北会剿，以塔齐布旧将彭三元、普承尧所部宝勇隶之，凡五千人。
　　九月，至通城。贼号数万，皆乌合，一战而溃。进夺桂口要隘，克崇阳，驻军羊楼峒。悍贼韦俊、石达开合党二万馀自蒲圻来犯，截击走之。胡林翼来劳师，合攻蒲圻，复其城，乘雾进克咸宁。自是武昌以南无贼踪。十一月，师抵紫坊，与林翼议进取次第。泽南屯洪山，林翼屯城南堤上，水师驻金口。贼於城外筑坚垒十三，与城埒。初战，贼二万出十字街，林翼与交绥，数卻数进。泽南与李续宾分两路潜抄贼垒，破十字街营，尽毁城东南诸垒。八步街口为我军通江要路，塘角为贼粮运所出，先后攻破之，焚其船厂，环西北贼垒亦尽。贼又由望山门外葺石垒二，挥军蹋平之；又迭於窑湾、塘角逐贼，歼戮数千，贼遂闭城不出。
　　石达开自崇阳败后，窜入江西，势复张。曾国籓檄泽南回援，泽南以武汉为南北枢纽，若湘勇骤撤，胡林翼一军不能独立，现在贼粮将尽，功在垂成，舍之非计。其父年八十，贻书军中勖以忠义，林翼以闻，六年二月，诏特予泽南祖父母、父母二品封典，以示旌异。三月，贼开门出扑，泽南亲督战。援贼大队继至，我军自洪山驰下，奋击追逐，直抵城下，飞砲中泽南左额，血流被面。驻马一时许，归洪山，犹危坐营外，指画战状。翌日，卒於军。文宗震悼，诏依巡抚例议恤。赐其父嘉旦头品顶戴，子兆作、兆升皆举人，予骑都尉世职。入祀昭忠祠，本籍、湖北、江西建立专祠，谥忠节。及江南平，穆宗追念前劳，加一云骑尉世职。
　　泽南所著有小学韵语、西铭讲义、周易附说、人极衍义、姚江学辨、方舆要览诸书。体用兼备，一宗程、硃，学者称罗山先生。尝论兵略，谓大学首章“知止”数语尽之，左传“再衰”、“三竭”之言，其注脚也。弟子从军多成名将，最著者李续宾、李续宜、王珍、刘腾鸿、蒋益澧，皆自有传。其早死兵事名未显者，有锺近衡，少事泽南，以克己自励，日记言动，有过立起自责。泽南语刘蓉曰：“吾门为己之学，锺生其庶几乎！”从平郴、桂土匪，叙从九品。咸丰四年，粤匪由江宁上窜犯岳州，偕弟近濂各将五百人从王珍破贼於靖港，追至蒲圻羊楼峒，战失利，死之。王珍退保岳州，贼又大至，近濂亦战殁。易良幹、谢邦翰，并战死南昌城下。邦翰死后，李续宾代领其众，所称“湘右营”者是也。诸人皆湘乡人，后并附祀泽南专祠。
　　论曰：湖南募勇出境剿贼，自江忠源始。曾国籓立湘军，则罗泽南实左右之。朴诚勇敢之风，皆二人所提倡也。忠源受知於文宗，已大用而遽殒。泽南定力争上游之策，功未竟而身歼，天下惜之。忠源言兵事一疏，泽南筹援鄂一书，为大局成败所关，并列之以存龟鉴。此大将风规，不第为楚材之弁冕已。

　　列传一百九十五
　　李续宾丁锐义  曾国华  李续宜  王★弟开化  刘腾鸿弟腾鹤
　　蒋益澧
　　李续宾，字迪庵，湖南湘乡人。诸生，膂力过人，善骑射。罗泽南讲学里中，折节受书。咸丰初，泽南募乡勇杀贼，续宾奉父命往佐之，从平桂东土匪。三年，援江西，令将右营。泽南每战，续宾皆从。归湖南，屯衡州，复永兴。
　　四年夏，从泽南规岳州，湘军仅千人，战於大桥，续宾率数骑驻山冈，贼至不动，俟兵渐集，亲搏战，驰斩贼目，夺其旗，追北十馀里。次日，塔齐布至战地，服其勇，由是知名。连旬与贼战，续宾曰：“贼不得掳掠，今且尽，可乘机薄其垒。”塔齐布从之。会风雨，奋击，连破贼垒，贼乃弃岳州而遁。论功，累擢知县。从泽南克崇阳、咸宁，规武昌，大战於花园，及破鲇鱼套贼营，功皆最。武汉复，擢直隶州知州，赐花翎。进攻田家镇，贼水陆数万，塔齐布阻於富池口，湘军合宝勇仅二千六百人，咸色沮，续宾手刃逃者三人，军心始固。大战於半壁山，杀贼数千，焚其巢，遂平田家镇。擢知府，赐号挚勇巴图鲁。寻授安庆知府。
　　於是从罗泽南、塔齐布连复广济、黄梅，破贼於翟港、孔垅，每战率为军锋。进规九江，九江城坚，贼所聚合，攻不能下。议分兵剿湖口、梅家洲，从泽南屯盔山。十二月，水师失利，入彭蠡湖，为贼所扼。续宾愤甚，请於曾国籓，自率千人渡江攻小池口，塔齐布率二十人偕行。塔齐布与续宾皆恃勇，每合战，逼贼，席地坐，枪弹如雨，不顾，忽跃起突阵，横厉无前，习以为常。至是众寡悬绝，战竟日不能克，暮收队，而塔齐布失踪，欲再渡江入贼垒觅之，塔齐布旋自返。
　　五年春，粤匪由江宁大股上犯，武昌再陷。曾国籓顿兵江西，续宾偕泽南从之。寻分赴赣东攻剿，连复弋阳、广信、德兴、义宁，记名以道员用。是年秋，回援湖北，克通城、崇阳，分兵趋羊楼峒。策贼远道赴援利速战，坚守俟之。明日贼至，相持至暮，瞰其怠，突击之，大溃。蒲圻、咸宁相继复，加盐运使衔。十一月，进攻武昌，破塘角贼垒，又败贼於窑湾，屡战皆捷，蹋平城外贼垒。六年二月，罗泽南以砲伤卒於军，军中新失帅，人情汹汹，贼复增垒抗拒。巡抚胡林翼奏以续宾代领其众，军势复振，尽铲平城外新垒，连於赛湖堤、小龟山、双凤山破城中出窜之贼。七月，石达开纠江南、江西各路贼七八万来援，城贼将应之，续宾御之鲁家港，旬日内大小二十馀战，解散胁从万馀，破贼二十馀垒，加布政使衔。贼闭城不出，乃开壕引江水灌入，为长围困之。十一月，克武昌，记名以按察使用。
　　渡江克黄州，连复大冶、兴国，直薄九江城下。九江贼首林启荣坚守苦战。续宾复用攻武昌法，濬长壕三十里。七年三月，壕成，湖口、安庆贼迭来援，皆击走之。六月，贼犯蕲州、黄梅，续宾渡江迎击於广济童司牌，大破之。合水师进攻小池口，毁其城。策九江贼恃湖口为犄角，不拔湖口，九江不可得。九月，令弟续宜攻梅家洲，自率师扬言往宿松，潜伏湖口后山。水师并至，分攻，贼方悉锐以拒。续宾率士卒攀萝至山椒，破空下，贼大骇，尽歼其众。立克湖口县城，梅家洲贼亦遁，乘胜克彭泽及小姑洑。捷闻，授浙江布政使。於是贼援遂绝。八年四月，以地雷轰城百馀丈，梯而登，殄贼万馀，擒林启荣及李兴隆等磔之。九江平，加巡抚衔，赐黄马褂，许专摺奏事。
　　续宾既下九江，请假省亲，抵湖北，陈玉成陷麻城、黄安，移兵击走之。时续宾威望冠诸军，浙人官京师者，合疏请饬援浙江。胡林翼议大举进规安徽，诏将军都兴阿、总兵鲍超由宿松趋安庆，续宾由英山趋太湖。续宾乃留弟续宜屯武昌，自率八千人行，会起曾国籓视师，续宾复分所部千人与之，至太湖而署巡抚李孟群师溃庐州，改道赴援。八月至九月，克枫香铺、小池驿、梅心驿，复太湖、潜山、桐城、舒城，贼望风溃走。军无留行，进规庐州。
　　贼於三河镇筑城，外列九垒，凭河设险，我军非得三河不能进。续宾克桐城、舒城后，各留守兵，所率临敌仅五千人。十月，分三路攻贼，九垒皆下，杀贼七千馀，我军伤亡亦逾千人。趣后军未至，而陈玉成、李世贤纠合捻匪来援，众十万，连营十馀里。诸将议退守桐城，续宾不可。夜半，部勒各营，旦日迎击，至樊家渡，天大雾，贼分队包抄，我军惊溃，副将刘祜山，参将彭友胜，游击胡廷槐、邹玉堂、杜廷光，皆战死。续宾冲荡苦战，贼集愈多，营垒皆破。或劝突围出，图再振，续宾曰：“军兴十年，皆以退走损国威。吾前后数百战，出队即不望生还。今日必死，不原从者自为计。”诸将士皆曰：“原从公死！”日暮上马，开壁击杀数百人。总兵李续焘、副将彭祥瑞越垒冲出，贼踞其垒，决河堤，断去路。续宾具衣冠望阙叩首，取所奉廷旨及批摺焚之，曰：“不可使宸翰污贼手。”跃马驰入贼阵，死之。同知曾国华，知府何忠骏，知州王揆一，同知董容方，知县杨德訚，从九品李续蓺、张溥万，皆殉焉。道员孙守信、运同丁锐义犹守中右营，越三日营陷，同死之。是役文武官弁死者数百人，士卒数千人。
　　时方有旨命会办安徽军务，及死事上闻，文宗流涕，手敕曰：“惜我良将，不克令终。尚冀忠灵不昧，他年生申、甫以佐予也！”赠总督，入祀昭忠祠，立功地建专祠，谥忠武。赐其父一品封典，子光久、光令并赐举人，予骑都尉世职。
　　续宾既殁，曾国籓疏上其生平战绩，略曰：“续宾随罗泽南征剿，循循不自表异。岳州之战，所将白旗，号为无敌，田家镇以少胜众。九江之败，士卒多逃，独所部依依不去，众称其能得士心。军中人人以气节相高，独默然深藏。然忠果之色，见於眉宇。远近上下，皆信其大节不苟。臣所立湘勇营制，行之既久，各营时有变更，独续宾守法，始终不变。历年节省饷项及廉俸，不寄家自肥，概留备军中非常之需。量力济人，不忍他军饥而己军独饱。驭下极宽，而弁勇有罪，往往挥泪手刃之。至於临阵，专以救败为务。遇贼则让人御其弱者，自当其悍者。分兵则以强者予人，而携弱者自随。弱者渐强，又易新营。军中每言肯携带弱兵，肯临阵救人者，前惟塔齐布，后惟续宾。三河之败，亦由分兵所致。此军民所由感泣不忘者也。”於是特诏嘉其有古名将风，以国籓疏宣付史馆，用示褒异。洎江南平，轸念前劳，加二等轻车都尉，并为男爵，子光久袭。
　　丁锐义，字伯冕，长沙人。治乡团有声，咸丰四年，从胡林翼援湖北，募壮士百人，后增至千人，号义字营。战武汉，以勇闻。六年，罗泽南伤殒，贼酋古隆贤率众犯官军后路。诸将以新失帅，皆主坚守。锐义曰：“我军顿城下六阅月，求战不得。今贼来乘我，出其不意，可一鼓灭。”林翼壮之，令与唐训方、蒋益澧、孙守信等夜出掩击，大破贼於豹子海。又战葛店、华容，夺樊口贼舟，克武昌县，围黄州。会大水，退军屯青山。武汉复，擢知县。驻防蕲、黄间，屡与乡团却敌。八年，破黄泥畈、青天畈贼垒，擢同知。又破贼於南阳河、阿弥镇，擢运同。遂从李续宾进剿安徽，破石牌贼垒，连下数县。
　　将进攻三河，锐义谏曰：“孤军深入，留兵四城，分力之半，死伤复多，士罢将骄，贼援将集，而贪进不已，此所谓强弩之末也。使贼断绝我饷道，舒、桐、潜、太兵少，见胜则怠，见败必溃，四城将并覆。乃令退师桐城，休息待援，仅可不败耳。”续宾不听，锐义乃驰书湖北请援。续宾让之曰：“君尝以千人破贼数万，乃何怯耶！”及续宾军败，锐义率所部急救，身被数创。续宾突围战死，锐义偕孙守信坚守其壁。三日垒破，死之。锐义耳聋，喜论兵，战每孤军勇进。独三河之役主持重，而说不见用。恤赠盐运使，加太常寺卿、骑都尉世职。
　　孙守信，亦长沙人。由内阁供事叙从九品，官湖北，从军积功，累擢道员。未尝独将，与锐义为友，临危不去。同及於难。赠按察使，加太常寺卿、骑都尉世职。
　　曾国华，字温甫，国籓弟。咸丰五年，国籓兵困於江西，国华请於父，赴湖北乞师。胡林翼令刘腾鸿，吴坤修、普承尧率五千人往援，以国华领其军。攻克咸宁、蒲圻、通城、新昌、上高，以达瑞州。腾鸿战城南，国华偕承尧战城西北，屡破贼。国籓至，乃合围，掘堑周三十里，断贼接济。会丁父忧，偕国籓奔丧去军。与李续宾姻家，招佐军事。当连克四县，军势锐甚，国华以常胜军家所忌，时与续宾深语，并书告国籓。及军败，从续宾力战死，赠道衔，予骑都尉世职，谥愍烈。
　　李续宜，字希庵，续宾弟。同事罗泽南。以文童从军，援江西、湖北，积功累擢同知，赐花翎。武昌、汉阳复，胡林翼疏陈续宜功多为续宾所掩，诏以知府选用。从续宾攻九江，贼由安徽上犯蕲、黄以牵我师。咸丰七年，续宜率兵千七百人回援湖北，战於黄州坝崎山，分三路进，毁贼垒，次蕲水、黄冈界。上马家河、火石港、郴柳湾贼垒林立，倾巢出扑，续宜伏兵山下，骤起突击，贼大乱，譟，乘之，破垒四十，移屯蕲水。遇援贼於月山，诱至山角，发砲击之，溃，直捣其巢，焚屯聚数十处，破伪城五。会克小池口，以道员用，赐号伊勒达巴图鲁，由是续宜之名与其兄相颉颃。
　　回军江西，会攻梅家洲，克湖口。十月，贼酋韦俊率众二万复犯湖口。续宜驻蝘蚘山，分兵三路，一出马影桥，一出流澌桥，一扼劳家渡，贼来，击卻之。而贼由西洋桥、排龙口、二贤寺直趋蝘蚘山，续宜麾诸路奋击，斩获千馀。驰抵磨盘山，设伏破泰坪关援贼，贼乃遁。八年，九江既克，陈玉成由安徽窜蕲、黄，陷黄安。续宜驰援不利，续宾继至，合击。续宜攻北门，破其垒，贼夜遁，复黄安。进至麻城，贼不战引去。续宾出师规安徽，胡林翼疏请留续宜固楚疆。洎三河师熸，续宾战殁，续宜在黄州，收辑残部，思乡者遣归，原留者归伍，差汰罪将，简用其良，申儆训练，经岁军气始复振。
　　九年，授荆宜施道。石达开由江西窜入湖南，众号三十万，围宝庆府城。胡林翼檄续宜率兵五千驰援，诸援军悉归统属。时援军三万馀，城被围两月。贼众，食且尽，野掠无所得，闻续宜至，攻愈急。续宜渡资江而军，与刘长佑军当贼冲，四战而围解，贼窜广西境。诏嘉续宜赴援迅速，加布政使衔。
　　十年，迁安徽按察使。曾国荃方围安庆，多隆阿攻桐城，续宜率万人屯青草塥，在安庆、桐城之间。陈玉成以十万众来援，续宜与多隆阿夹击於挂车河，尽破棠梨山、尊上庵、香铺街、望鹤墩贼垒，斩馘无算，追奔二十馀里，玉成走庐江。捷闻，赐二品顶戴。十一年，擢安徽巡抚，疏言：“陈玉成图解安庆之围，悉锐西窜，以攻我之所必救。湖北为众军根本，臣宜提师回援，不能遽任皖抚之事。”比抵武昌，贼已陷黄州、德安两府五县，乃会彭玉麟水师夹攻孝感，乘夜纵火，复其城，进攻德安，穴地道克之。武昌、通城、咸宁、蒲圻诸县相继皆下，赐黄马褂。胡林翼病殁，诏授续宜湖北巡抚，驻黄州督师。捻匪犯光化、穀城、均州及枣阳、襄阳，皆击走之，调安徽巡抚。
　　同治元年，命帮办钦差大臣胜保军务。时苗沛霖叛服无常，胜保袒之。诏密询续宜剿抚机宜，覆疏略谓：“苗沛霖官至道员，公犯不韪，围抚臣於寿州，陷其城，屠其众。乃复诡言求抚，此岂足信？不过假称反正，号召近县，养成羽翼。若正彼叛逆之名，人人得而诛之。宽其党羽，使为我用，彼势孤，终成擒耳。”上韪之。续宜驻临淮，令提督成大吉、总兵萧庆衍，渡淮援颍州，破捻匪张洛行於大桥集，颍州围解。又令蒋凝学克霍丘，抚绥各圩，解散逆党。沛霖慑湘军兵威，请讨捻自赎，而胜保终欲养沛霖以自重，转嫉湘军，势不相下。会袁甲三以病请去，命续宜代为钦差大臣，督办安徽全省军务。续宜旋丁母忧，夺情留军。三疏陈谢，举唐训方自代，允假百日。回籍病咯血，六次诏促起视师，不能赴，二年十一月，卒於家。诏加恩依总督军营病故例赐恤，立功地方及原籍建专祠，谥勇毅。赐其父人蓡四两，地方官以时存问。子光英，予官直隶州知州。
　　续宜治军严整，与兄续宾同负重名。曾国籓尝论其昆弟为人，续宾好盖覆人过，续宜则嫉恶稍严。续宾战必身先，骁果缜密，续宜则规画大计，不校一战之利，及其成功一也。
　　王珍，字璞山，湖南湘乡人。诸生，从罗泽南学，任侠好奇。咸丰二年，粤匪犯长沙，上书县令硃孙诒，请练乡兵从泽南教练，屯马垞埔，以团防劳叙县丞。剿桂东土匪有功。广东边境匪犯兴宁，率死士百人驰击，殪贼甚多，累擢同知直隶州。
　　三年，罗泽南援江西，初战多死伤。珍请於曾国籓，增募三千人，将往援，会南昌围解。国籓议裁汰其军，巡抚骆秉章见所募勇可用，留二千四百人防湖南。珍精於训练，令士卒缚铁瓦习超距。自以意为阵法，进退变动，异於诸军。四年，粤匪踞岳州，珍由湘阴进攻，败贼於杉木桥，乘胜克岳州，曾国籓率水陆军并至。珍出境进剿，遇贼羊楼峒，失利，贼蹑其后，岳州复陷。珍所部死者千人，坐轻进夺职，留营效力。既而罗泽南从国籓东征，珍收集散众，留未遣，骆秉章令率五百人徇郴州。
　　时两广交界土匪蜂起，硃连英、胡有禄最强，各拥万人，称王号，时时扰湖南边境，珍与参将周云耀协防江华，数击走之。援道州，解其围。策贼必乘虚袭江华，日驰百馀里，先至，待贼至迎击，大破之。进捣桃州，出龙虎关，破恭城贼於栗木街，回军解宁远、蓝山围。别贼掠零陵，周云耀困於隘。珍率数十人驰进，令曰：“寇众，退且死！”据险夹击，逐北数十里，转战深入九嶷山，贼氛渐清，复原官，赐花翎。五年，土匪何贱苟勾结硃连英陷富川、江华，进犯永明。珍偕周云耀往剿，迭败之。连州匪自龙虎关来犯，势甚张，疾趋迎击，殪贼二千，擢知府。馀贼走陷灌阳，复由全州袭陷东安。珍会广西军克灌阳，驰至东安城下，环攻两月，始克之。贼窜出，合胡有禄，将入四明山。分路抄袭，擒有禄，焚山中贼巢，馀党悉尽。时别贼何禄踞郴州，陈义和踞桂阳，分扰永兴、茶陵、耒阳，窥衡州。珍增募至千五百人，分兵守耒阳，自率千人攻桂阳，再战克之。贼聚粮於瓦蜜坪，火其屯，出奇兵攻郴州，贼遁走尚万馀，合乡团邀击於黄沙堡，追至两广墟，贼方食，纵击歼之。乘胜破永明、江华踞贼，穷追至连州，硃连英仅以身跳免。六年春，又破贼於阳山，贼遁英德。骆秉章上其功，迭诏嘉奖，予四品封典，以道员即选。
　　珍专办南防凡二年，湘、粤间诸匪诛殄几尽，军士死亡亦多。请假将还，会罗泽南卒於武昌，李续宾代将其军，粤匪石达开自江西窥湖北，续宾招珍助剿。遂进屯岳州，转战崇阳、通城、通山、蒲圻，复四县，歼贼首张康忠、陈华玉等，兴国、大冶匪众亦解散。武昌寻克复，加按察使衔，以湖北道员记名简放，仍驻军岳州。
　　七年，调援江西，五月，抵吉安。先是官军水陆合围吉安，其攻临江者，亦掘长壕困贼。贼渠胡寿阶、何秉权率众数万来援，据水东，与城贼夹江相望。珍沿赣江而南，自三曲滩济，结营水东东南山上。贼鼓噪乘之，珍登望楼，令士卒筑垒不辍，毋许仰视，贼疑不进。俄山后一军出贼背，鼓声起，筑垒者投畚大呼驰击，左右伏起，阵斩秉权，蹙贼众於水，馀走水东。军中方具餐，珍曰：“不克水东不遑食！”挥军捣贼垒。都司易普照，勇士也，先登中砲殒，众愤，争入垒，杀贼数千，寿阶遁。珍渡江壁藤田，寿阶自宁都、沙溪挟援众来犯，珍分兵击其左，自率百人捣其右，贼崩溃，蹙之瑶岭，擒寿阶，斩馘数千。是役悍贼俘斩殆尽。闰月，援贼复自宁都出永丰。珍以千二百人迎击之，追至宁都之钓峰。贼背水以拒，既败，尽没於水。斩贼首萧复胜等，拔难民万馀；六月，再破新城贼於东山坝，斩贼首张宗相等。
　　时悍贼杨辅清愤屡败，纠众十万踞广昌头陂，誓决死战。珍笑曰：“贼聚此，可一鼓歼也！”勒兵大战，先驰马陷阵，众从之，贼大溃，逐北六十里，斩馘无算。捷闻，诏嘉奖，称其以寡敌众，歼除钜憝，赐号给什兰巴图鲁。方拔乐安，进规抚、建两郡，会周凤山兵溃吉安，乞援。珍令乡团张己帜趋建昌，而潜返藤田规吉水。杨辅清闻珍去，以七万众围乐安。珍夜入城，诱贼至城下痛歼之。辅清屯林头，珍进击，贼以马队数千突阵，令火箭射之，藤牌兵俯首砍马足。刘松山、易开俊左右合击，自率精锐贯贼阵，斩级数千，获马三百匹，俘八百人，辅清遁走。珍感疾返乐安，九月，卒於军，年仅三十有三。诏嘉奖纪律严明，身经数百战，前后杀贼十馀万，克复城池二十馀处，厥功甚伟，赠布政使衔，依二品从优议恤，予骑都尉世职。江西、湖南建专祠，谥壮武。
　　珍貌不逾中人，胆力沉鸷，用兵好出奇制胜，驭众严而有恩。所著有练勇刍言、阵法新编，皆出心得。刘松山为湘军后起名将，旧隶部下，后其军皆用珍法。珍既殁，所部归其弟开化及张运兰分统之。
　　开化，年十七从珍军中，南防剿匪功最多，累擢知县。及援江西，宁都钓峰之战，率伏兵潜袭贼营，遂大捷，无战不与。骆秉章疏陈其功，擢知府。遂令分统珍军，偕张运兰攻吉安，连战皆捷。八年，克乐安、宜黄、崇仁、南丰、建昌，擢道员，加按察使衔。病归里。十年，左宗棠初出治军，开化从之，战鄱阳、乐平，皆有功。及宗棠大破李世贤於乐平，开化与刘典各当一路。是役官军不及万，破贼十万，称奇捷，加布政使衔。江西既平，从宗棠援皖南。十一年，卒於军。开化在军先后八年，勇毅亚於其兄。诏优恤，予骑都尉世职，谥贞介。
　　刘腾鸿，字峙衡，湖南湘乡人。少读书，未遇，服贾江湖间。咸丰三年，夜泊湘江，遇溃卒数十辈行掠，诱至湘潭，白县令捕之，由是知名。
　　五年，巴陵土匪起，巡抚骆秉章令率五百人往战於毛田，擒贼渠，又败之於三林坳，散其党，遂驻岳州。从罗泽南攻通城，攀堞登城，克之。参将彭三元等战殁崇阳，泽南调腾鸿往，而石达开驱悍贼二万来扑，腾鸿与游击普承尧夹击破之。蒲圻贼垒临河，腾鸿由宝塔山截渡河贼，直抵城下，与普承尧循环攻击，克蒲圻。连下咸宁，抵武昌。腾鸿偕蒋益澧为后队，搜伏贼，歼毙甚众。论功，以从九品选用。罗泽南爱其才，令增募五百人当前敌。腾鸿遂师事泽南，列弟子籍。攻克十字街、塘角贼垒，毁其船厂，进据小龟山。贼七八千由塘角沿湖而下，泽南自率中营出洪山西，令腾鸿出洪山东，夹击，毙贼无算，荡平贼垒。胡林翼奏腾鸿身先陷阵，七战皆在诸军前，超擢知县。六年春，贼踞赛湖以阻官军，腾鸿与战於堤上，追及长虹桥，遇伏，贼七倍我，奋击，杀贼五六百。罗泽南欲扼窑湾，贼出争，大战於小龟山，斩级六百，遂偕李续宾同驻其地。腾鸿所将号湘后营，树黑帜，贼望见辄走。
　　会江西军事棘，胡林翼令腾鸿率所部千人从曾国华赴援瑞州，道为贼梗，转战而前，连捷於羊楼峒、分水坳，擒斩伪总制三十馀人，克上高、新昌。七月，进攻瑞州，郡治有南北二城，中贯一河，联以长桥。先拔南城，贼酋韦昌辉自临江来援，军容甚盛。腾鸿曰：“是羊质虎皮，不久见鞟。宜乘其敝攻之。”相持旬日，贼气衰。乃从北岸渡兵抄其后，与南城兵夹击，大败之。伪指挥黄姓来援，列阵出冈，两军对峙。别贼驰截我后路，图夹攻，俟其近，发劈山砲击之，再至，皆击退，追奔三十里。石达开適自九江来，勒贼复还，筑五垒於东北。腾鸿曰：“不急破之，垒成则难制矣。”令楚军防城贼，江军进剿，自率死士三百督战。贼见兵少，先犯之，三百人植立无声，伺近乃发砲，凡冲突六次不为动，贼气沮，诸营效力猛攻，贼大败，尽平其垒。捷闻，擢直隶州知州，归江西补用，赐号冲勇巴图鲁。
　　自克南城后，贼萃於北城。腾鸿欲断其接济，取南城砖石筑垒造桥，贼来争，且战且筑，又於北岸石封岭筑新城以逼之。七年春，曾国籓巡视瑞州，用腾鸿议，为长壕三十里，绝贼饷道。国籓寻以丧返湖南，嘱腾鸿主南路军事。先后遏贼於马鞍岭、阴冈岭，战皆捷，於是会诸军克袁州、分宜、上高、新喻。刘长佑与贼战於罗防，不利，腾鸿往援，击败之。七月，回攻瑞州。时李续宾进兵九江，胡林翼疏调腾鸿回湖北。腾鸿以功在垂成，先分兵应之，而攻城益力，夺南门砲台，复扑东门，毁其城楼，身自督战，中枪子五，卧不能起。次日，裹创舁往，城垂克，忽中砲，洞穿左胁，移时殒。语弟腾鹤曰：“城不下，无敛我！”一军皆泣，冒砲火登城，斩杀悍贼过半，即夕克瑞州，迎腾鸿尸入城治丧。事闻，恤典加等，依道员例，予骑都尉世职，於瑞州建专祠，予其父母正四品封典。洎江南平，曾国籓追论前功，诏嘉其忠勇迈伦，加恩予谥武烈。
　　弟腾鹤，随军将中营。先数月，因攻城伤左臂，创甚。腾鸿命归，不可。及腾鸿殒於阵，腾鹤号泣督战，克竟厥功，遂代将其军。进援临江，复峡江。会攻吉安，当西南路，掘长壕久困之。八年秋，贼乘江涨突围出，两次皆击退，寻拔其城。率所部穷追，斩馘过半。调防九江，屯彭泽。九年二月，战牯牛岭，进攻建德风云岭贼巢，破其二垒。贼大至，被围，力战死之，年二十有八。官候选知府，诏依道员例赐恤，予骑都尉世职，附祀兄祠。
　　蒋益澧，字芗泉，湖南湘乡人。少不羁，不谐於乡里，客游四方。湖南军事起，从王珍攻岳州，以功叙从九品。复隶罗泽南部下，勇敢常先人，泽南异之，许列弟子籍。从克黄梅，擢县丞。进剿九江，连败贼於白水港、小池口。咸丰五年，进攻广信。大军驻城西乌石山，益澧屯山右。贼觑其垒未成，来攻。益澧坚壁不动，伺懈纵击，斩贼首於阵。进逼城下，诸军蚁附而登，复其城。进攻义宁，泽南潜师进鼇岭，令益澧分驻乾坑。贼来争，分数千人抄官军后。益澧曰：“今以数百人当大敌，不死战，将殒。”挥兵直薄之，当者披靡，遂会师鼇岭，乘胜复义宁，擢知县。
　　从泽南回援武昌。在军与李续宾论事不相下，及泽南殁，续宾代将。益澧屯鲁港，贼攻之急，请援，续宾置之。益澧大恚，凭垒死守，贼旋引去。益澧遂告归，不待报而行。嗣武汉克复，仍论前功，擢知府，赐花翎。
　　益澧家居，悒悒不得志，会广西匪炽，乞援於湖南，湖南宿将尽出征，骆秉章顾左右无可属者，益澧请行，乃令率千六百人赴之。七年五月，连破贼於卖珠岭、唐家市，复兴安、灵川；艇匪踞平乐二塘墟、沙子街，进破之，焚贼艇，薄平乐，克之：擢道员，赐号额哲尔克巴图鲁，加按察使衔。巡抚劳崇光疏请留於广西补用，八年，入屯桂林。时广西兵食并绌，率藉招抚驭盗，兵贼相糅，横行无忌，疆吏不能制。益澧至，乘兵威，悉按诛桀黠者，易置守军，人心始定。骆秉章奏助益澧军月饷二万，造船六十艘，募水师以益其军。省城既固，进规右江。贼踞柳州，连结洞砦，恃水师不能至。益澧具舟修仁，令军士舁舢板陆行九十里，置洛青水中，载砲而下，遇贼洛垢墟，火贼舟。次日，贼水陆并集，力战斩贼数千，进鹧鸪山，攻柳州克之，加布政使衔。偕右江道张凯嵩会剿庆远，掘长壕断贼出入，贼渡河窜，邀击败之。庆远平，以按察使记名。
　　九年，石达开窜湖南，前队掠全州，益澧分兵守柳州，自回援省城，授按察使，寻迁布政使。出剿恭城土匪，扼平乐。粤匪石国宗由全州、兴安窥桂林，势甚张。学政李载熙劾益澧失机及冒饷忌功等事，诏念益澧前劳，降道员，留广西，并下疆臣察奏。会湖南遣刘长佑、萧启江率师来援，益澧与合剿，解桂林围。骆秉章、曹澍锺并为疏辨，得白。十年，贺县匪分扰昭平、平乐，益澧击走之。进破贼首陈金刚於大湾岭，焚沙田贼寨，复布政使原衔。又会广东援师破贼於竹洞岭。十一年，复授广西按察使，进驻平南。偕总兵李扬升复浔州，复布政使原官。
　　益澧年少戆急，曾国籓、胡林翼素不满之，而左宗棠特器重。至是宗棠规浙江，疏请以益澧为助。同治元年，调浙江布政使。自湖南增募八千人，道广东，总督劳崇光资以饷械。九月，至衢州，分兵复寿昌。贼酋李世贤屯裘家堰，按察使刘典兵先进，益澧继之，降贼李世详为内应，袭破之，悉毁贼垒。二年，克汤溪，被珍赉优叙。宗棠进屯严州，规富阳，援贼麕至，益澧渡江筑垒新桥，分三路迎击，大败之。会游击徐文秀等攻鸡笼山，益澧自督战，尽破十馀垒。八月，克富阳。自杭州至馀杭，贼营连数十里。益澧沿江下逼清波、凤山两门，据十里街、六和塔、万松岭，俯瞰城中，自驻东岳庙，贼屡出犯，皆击退。分兵会道员杨昌濬、总兵黄少春攻馀杭，败贼城下，匿不出。又破凤山门、清泰门贼垒，由钱江入西湖，夺贼舟。平湖、乍浦、海盐皆下，海宁守贼蔡元吉、桐乡守贼何绍章先后投诚效用。三年，令绍章扼乌镇，元吉会苏师复嘉兴，贼势日蹙。二月，馒头山地雷发，坏城垣，诸军拥入，战竟日，悍贼多毙，馀夜遁，遂复杭州，馀杭亦下。诏嘉其功，赐黄马褂，予云骑尉世职。分军克德清、石门，进攻湖州。蔡元吉深入，为贼所围，益澧自往援之。转战而前，距元吉营隔一河未达。时伪幼王洪福瑱遁入湖州，悍酋黄文金众尚十馀万。七月，作浮桥通元吉营，出湖趺漾袭贼后。降贼谭侍友出太湖攻袁家汇，贼弃城走，邀击之，解散数万人。浙境肃清，晋骑都尉世职。
　　左宗棠追贼赴福建，益澧护理巡抚。疏陈善后事宜，筹闽饷，濬湖汊，筑海塘，捕枪匪，又覈减漕粮，酌裁关税，商农相率来归。增书院膏火，建经生讲舍，设义学，兴善堂，百废具举。东南诸省善后之政，以浙江为最。逾岁，乃回本任。
　　五年，擢广东巡抚，奏裁太平关税陋规四万两，斥革丁胥，改由巡抚委员徵收；五坑客匪投诚，分别安插高、广各府，另编客籍；设学额：并如议行。六年，以病乞休。寻为总督瑞麟疏劾，下闽浙总督吴棠按奏，坐任性不依例案，部议降四级，改降二级，以按察使候补，命赴左宗棠军营差委。寻授广西按察使，以病回籍。
　　十三年，日本窥台湾，召至京。未及任用，病卒。太常寺卿周瑞清疏陈益澧广西政绩，诏复原官，依巡抚例赐恤。浙江巡抚杨昌濬、梅启照先后疏言平浙功尤钜，诏允建祠，谥果敏。
　　论曰：李续宾果毅仁廉，治军一守罗泽南遗法，戡定武昌、九江，战绩为一时之冠。李续宜独以持重称，殆鉴於其兄之锐进不终而然耶？王珍、刘腾鸿皆出奇制胜，骏利无敌，惜早殒，未竟其功。蒋益澧经挫折而奋起，平浙、治浙，并著显绩，信乎能自树立。诸人并湘军之杰，不以名位论高下也。

　　列传一百九十六
　　塔齐布毕金科  多隆阿孙寿长  鲍超宋国永  娄云庆  谭胜达
　　唐仁廉  刘松山
　　塔齐布，字智亭，陶佳氏，满洲镶黄旗人。由火器营鸟枪护军擢三等侍卫。咸丰初，拣发湖南，以都司用，署抚标左营守备。以长沙守城功擢游击，署中军参将。侍郎曾国籓在籍治乡兵，月调官兵会操。每校阅，塔齐布从侍，国籓与语，奇之，试所辖兵，特精整。为副将清德所忌，嗾提督鲍起豹将加摧辱。国籓劾罢清德，荐塔齐布“忠勇可大用，如将来出战不力，甘与同罪”，加副将衔，兼领练军。巡抚张亮基亦特荐之，以副将用。
　　三年，剿平茶陵、安化土匪，赐花翎。四年，率所部进剿粤匪，至湖北通城、崇阳，贼由岳州上犯，奉檄援宁乡。未至，湘潭亦陷，贼势甚张，遂改援湘潭。长驱至高岭，猝遇贼，塔齐布手持大旗陷阵，麾军纵击，斩其酋数人，逐北数里，至城下。明日，贼大出，塔齐布伏兵山左右，贼近，砲殪百馀人，伏起夹击，僵仆枕藉，燔城外贼栅皆尽。水师会战，焚贼舟，浮尸蔽江。贼弃城走，六日而湘潭平。时曾国籓师挫於靖港，长沙震动，赖此一战破贼，人心始定。捷闻，加总兵衔，赐号喀屯巴图鲁。诏斥鲍起豹畏葸不出战，罢之，即超擢塔齐布署提督，寻实授。初，所部辰勇与标兵私斗有衅，鲍起豹频齮龁之；至是代其位，遍赏提标兵，示无修怨意，标兵大讙。众见其由都司不三年立功骤膺专阃，莫不惊服，军气顿振。
　　贼自湘潭败后，退走岳州，分党陷常、澧。塔齐布驰抵新墙为援，进与罗泽南合军，会水师攻岳州，七月，克其城。贼退泊城陵矶，势犹盛，水陆夹击，屡挫之。曾国籓亲率新募水师至，战失利。越日，贼由城陵矶舍舟登陆踞险，三路来扑，塔齐布分路迎击，匹马陷阵，士卒皆猛进，破其中路，贼复包钞；愈战愈奋，贼败走，追至擂鼓台，斩馘八百，落水者无数。迭偕罗泽南合力攻贼，旬日三捷。水师乘隙进剿，贼势始衰，岳州危而不失。闰七月，偕罗泽南、李续宾进高桥，贼出二万人抗拒。塔齐布首先冲入，诸军继之，会大雨，贼砲不燃；逾沟入垒，连破贼营十三座，歼毙及逃散者数千。水师亦分路剿杀，贼遁走，追击二百馀里，破之於羊楼峒，又破之於崇阳，克其城，咸宁亦复。曾国籓师抵金口，令罗泽南攻花园，塔齐布趋洪山。八月，武昌贼遁走，塔齐布预设伏，贼至，要击，左右夹湖无去路，歼戮溺毙八九千人，武、汉同时克复。进攻大冶，克之。
　　十月，与罗泽南会攻田家镇，泽南攻半壁山，塔齐布屯富池口，中隔小河，作浮桥以通两军之路。贼以万人来争，泽南率李续宾奋战，塔齐布隔港对击，浮桥成。贼复由田家镇渡江扑富池口营垒，迎击败之。遂与水师约大举，杨岳斌、彭玉麟分队毁其横江铁锁，陆师从半壁山拥下，鏖战一昼夜，铁锁尽毁，贼舟尽焚。贼弃垒而遁，克田家镇，蕲州亦复，赐黄马褂，予骑都尉世职。
　　偕罗泽南渡江至莲花桥，遇伏，前队少卻，塔齐布手刃贼目，追奔五十里，遂克广济。悍酋秦日纲、陈玉成、罗大纲效力守黄梅，以数万贼布小池口、孔垅驿，而大河埔、龙头寨皆立坚垒。军抵双城驿，贼突来袭，坚持不动，旋突起凭高下击，斩其渠。贼奔大河埔，纠党返斗，连击败之，殪三千馀，进攻黄梅，肉薄而登。塔齐布被石击，流血被面，督战益力，克其城。贼麕聚孔垅驿，三面筑土城，塔齐布从西南进，累肩为梯，卓矛而跃，大破之。贼悉窜小池口，分党奔湖口，与九江之贼相犄角。曾国籓率水师抵九江，塔齐布偕罗泽南渡江会攻。诏嘉诸将转战直前，同心效力，特颁珍赉。十二月，攻九江西南门不克，骁将童添元死之。会水师为贼所袭，丧失辎重。罗泽南攻小池口，塔齐布亲率勇士二十人往督战，众寡不敌，且战且退，匹马冲突，为诸营扞蔽。有黄衣贼酋三来犯，塔齐布以套马竿圈一酋斩之，夺其马，馀贼皆靡，俟大队沿江上，始单骑渡江回营，已除夕三鼓。
　　五年正月，城贼出犯，斩获二百馀，又伏地雷诱贼来扑，毙之，战屡捷而城不下。三月，总督杨霈师溃，武昌复陷，塔齐布分兵遣将回援。时水师半顿鄱阳湖，半回湖北，陆师留攻九江，力甚单，贼益坚拒。六月，与曾国籓会於青山议军事，国籓谓宜移师东渡，剿湖口、东流、建德，塔齐布誓攻九江。七月，方传令薄城，遽气脱卒於军，年三十有九。事闻，文宗震悼，诏依将军例赐恤，湖南省城建专祠，谥忠武。同治三年，江南平，加三等轻车都尉世职，入祀昭忠祠。
　　塔齐布忠勇绝伦，自擢提督，涅“忠心报国”四字於左臂。每战，匹马当先，不使士卒出己前。他军被围辄驰救。背负枪，挟弓矢，二卒持长矛、套马竿从，皆精绝，无虚发。每逼贼垒觇形势，濒危辄免，贼惊为神，而从容谦退，未尝自伐其能。在岳州，率四骑觇擂鼓台，忽有悍酋狞髯睅目，持槊来犯。健卒黄明魁矛刺酋坠马，塔齐布手刃殪之，获其旗，知为伪丞相曾天养，骁桀称最，群贼夺气，寻皆引去。先是水师毁天养坐船，已报歼毙。塔齐布不欲争功，终不上闻。军中与下卒同甘苦，尝共中夜絮语家事，念及老母，泣下。其卒也，军民皆恸。湘潭、岳州两捷，关系湘军大局。曾国籓尤痛惜焉。
　　毕金科，字应侯，云南临沅人。以征开化苗功，叙外委。从王国才赴湖北，破贼荆州龙会桥、天门丁司桥，累擢都司。曾国籓奇其才，令从攻九江，改隶塔齐布部下。及塔齐布殁，石达开扰江西。金科每战陷阵，骁勇为诸军冠。五年冬，破贼樟树镇，而周凤山军败，寻失之。六年，破贼章田渡，未几，饶州陷，又失之。金科愤为他部所累，募死士攻取饶州。誓曰：“今日上岸不破贼，吾不复归舟！”一鼓克其城，赐号呼尔察巴图鲁，补临沅镇都司，以游击升用。名大振而忌者众，军食不继，金科郁郁，思立奇功。江西大吏责其破景德镇始给饷。七年正月，骤往攻之，入市不见一人，率十卒搜捕，贼蜂起，伤其七，亡其三，只身纵横击刺，践血而出。贼以喷筒环攻於王家洲，殒焉。曾国籓为勒碑纪事，称其勇与塔齐布相埒。洎江南平，疏请优恤，赠总兵衔，谥刚毅，立祠景德镇。
　　多隆阿，字礼堂，呼尔拉特氏，满洲正白旗人，黑龙江驻防。由前锋补骁骑校。咸丰三年，从胜保剿粤匪，解怀庆围。及贼扰畿辅，僧格林沁督师，徵兵黑龙江，多隆阿率二起马队从克连镇、冯官屯，擢佐领。
　　五年，调援湖北，隶将军都兴阿部下。破贼黄州、新洲，从克广济。六年，克武昌、汉阳，加副都统衔，补协领，充行营翼长。进剿蕲州，败贼於曹家河，复广济，次孔垅；贼复来犯广济，击走之。时湘军围攻九江，贼於对岸小池口筑土城，环以坚垒，附近数十里内，段窑、枫树坳、独山镇等处贼垒凡数十。七年三月，都兴阿与鲍超攻小池口，令多隆阿趋段窑，甫至，贼数千来拒，一战破之，毁其垒。扬言攻独山镇，而暗袭枫树坳，贼三路分拒，分击之。别遣队绕山南袭贼营，贼阵乱纷窜，进殪三千馀，乘胜疾趋独山镇。四鼓至，月明如昼，见贼垒浚深壕，木椿竹签环之，不易攻。以轻骑诱贼出，散队设伏，伺贼至，以劲骑冲突，又分队潜越壕纵火，贼大奔，追杀至晓，毙贼五千，生擒数百。自是贼畏其军，见旗辄走。
　　陈玉成率悍党踞黄梅，连营百里，官军屡挫。六月，多隆阿偕鲍超赴援，战於黄梅十里铺，分兵潜攻西路亿生寺贼垒，贼出不意，骇奔，而十里铺之贼亦大败；水师进毁童司牌贼垒，湘军自九江来援，合击，大破贼於黄蜡山，平贼垒凡百馀，逐北至宿松城下，遂克黄梅，以副都统记名。贼寻弃宿松而去，多隆阿率马队驻守。鲍超以步队屯二郎河。九月，贼陷太湖，分路来犯，偕鲍超合击於凉亭河，破之；又合击於枫香驿，贼死抗，鏖战逾时，尽破其垒，乃遁太湖。八年春，贼由渡船口等处上犯，将缀官军，以缓九江之攻。多隆阿伺其初至，急击走之。
　　四月，九江克复，多隆阿从都兴阿进规安庆，石牌为要冲，贼据山阻水为坚垒，水陆重兵守之。多隆阿攻上石牌，鲍超攻下石牌，同时并下。馀垒惊窜，马步截杀及落水溺毙者六千馀人，其酋以数十骑逃入安庆；遂进军逼安庆，破城外九垒，城贼屡出战，皆击败之。会李续宾战殁三河，桐、舒、潜、太诸县皆不守。安庆围师牵动，多隆阿退保宿松。次日，贼麕至，值大雾，多隆阿驱劲骑陷阵，敢死士随之，斫杀无算。鲍超军夹击，呼声震天，贼惊溃，自相践踏，陈玉成精锐损失过半。自三河失利后，得此捷，军声复震。
　　是年冬，都兴阿以病离营，奏多隆阿素当前敌，请所部悉令统带。诏责成督率将士，就近听胡林翼调度。九年春，进逼太湖。诸将犹谓贼锐，宜稍避，多隆阿曰：“不入虎穴，焉得虎子？”贼凭城出斗，力战挫之，营垒乃就。胡林翼遣唐训方会攻，而石牌复为贼踞，攻太湖城连月不克。多隆阿谓必先取石牌而后太湖可下，乃选精锐，自茶婆岭进兵，用火攻困之。贼由潜山、安庆两路来援，分马队击卻之。九月，复猛攻，焚其垒，歼贼酋霍天燕、石廷玉等，遂克石牌，令部将雷正绾驻守之。时湘军围安庆，陈玉成纠合捻匪纵十馀万来援，太湖当其冲。胡林翼调集诸将为备，多隆阿已授福州副都统，战略威望最著，遂令前敌诸军并受节制。岁将尽，贼分三路至，鲍超屯小池驿，蒋凝学屯龙家凉亭，多隆阿自以马步各队驻新仓，硃品隆与唐训方合军仍围太湖，初战，中贼伏，颇有伤亡。贼势专趋小池驿，鲍军为所困。多隆阿虑牵动局势，仅分队为护饷道。会金国琛等军出潜山高横岭、仰天庵，密约夹攻。
　　十年正月，贼移垒罗山冲、白沙畈，与城贼互应。多隆阿定计以大围包裹援贼，以伏兵横截城贼，令步队诱敌，马队骤起围击。唐训方钞其后，硃品隆扼其右，鲍超遏其前，自率马步冲突陷阵，贼大败。次日，分军三路，鲍超等东出小池驿，硃品隆等西趋罗山冲，多隆阿自居中路，见贼屯袤广二十馀里，陈玉成踞罗山冲，尤为悍贼所聚，列队进攻，为贼阵所压，遂督中西两路效力攻山，奋呼直上，贼始败窜。鲍超亦由小池驿连破四路之贼，合队追奔，同攻贼垒，乘风纵火，贼栅、贼馆顷刻延烧，大小营垒百馀，一律平毁。金国琛等沿山兜击，贼前后受敌，夺路狂窜，连夜追剿，擒斩无算。城贼闻败，宵遁，伏兵四起，截杀未逸者，尽数歼之，即日克复太湖，乘胜追贼至潜山城下，亦克之。是役时称奇捷，推多隆阿首功，诏加头品顶戴。贼既败，回踞桐城，增垒为固。七月，多隆阿率军进逼城西，昼夜环攻，其西北山冈曰毛狗洞，贼垒最据形势，攻下之。俯瞰全城，掘隧道轰之，未克。陈玉成复纠捻匪自舒城来援，十月，於挂车河隔河而阵，连战败之。复与李续宜约期合攻，裹贼於中，战酣，以马队钞击，贼大败，歼殪近万，解散胁从万馀，贼弃垒夜遁，赐黄马褂。
　　陈玉成屡为多隆阿所挫，知不敌，乃谋犯湖北。是年冬，又纠众绕英、霍，陷蕲水，掠黄州、德安。十一年春，折回趋安庆，经挂车河，耀兵而过。多隆阿曰：“此示假道，不欲战也。”设伏山隘，令贼过呼噪勿击，而以轻骑蹑之，斩馘甚众。玉成入安庆，筑垒集贤关，多隆阿进驻高路埔。桐城、庐江诸贼二万馀，将与玉成联合。多隆阿分五路进击，迭败之於练潭、横山堡、金神墩、新安渡，馀贼遁回桐城。未几，悍贼黄文金纠众二万馀踞天林庄，击走之。陈玉成留悍党守集贤关，自率马步五六千窜马踏石，欲与桐城诸贼会合。多隆阿要击於河岸，卻之。四月，玉成复率诸酋合粤、捻三万馀人图上犯，以解安庆之围。多隆阿分路设伏，扼之於挂车河，左右往来冲击，伏发，四面夹攻，歼毙八九千，追剿，五战皆捷。贼仍退桐城，安庆之援遂绝。
　　官文、胡林翼疏陈多隆阿朴诚忠勇，智略冠军，为众所悦服，於是奉帮办军务之命。八月，安庆克复，急令穆图善攻桐城，即日克之。数日中连克宿松、黄梅，而舒城贼亦弃城走庐州，予云骑尉世职。擢正红旗蒙古都统，又擢荆州将军。进规庐州，同治元年春，连破贼，绝其运道，贼党相率投诚，散遣千馀人。四月，大破援贼，陈玉成战败不敢入城，窜走，遂克庐州。令穆图善、雷正绾追玉成，玉成奔寿州，为练总苗沛霖擒献胜保营，诛之。捷闻，优诏褒嘉，加予骑都尉世职。
　　寻命督办陕西军务，率所部西征。时粤匪陈得才合捻匪姜台凌、张洛行众二十万，三路窥陕。多隆阿令雷正绾、陶茂林率三千人前驱，大军继之，七月，抵商南。陈得才蹑后路，图截饷道，乃率穆图善回军掩击，大破贼於荆子关。贼夜遁，令马队追贼，步队休息，自携数十人入商南，姜台凌大队突薄城下。调卫队四营犹未至，阳示镇静，设伏城外，亲率百馀人开城冲出，伏兵齐应，贼不知众寡，仓皇退窜。次日，复出城诱战，正与相持，总兵硃希广率四营由间道来援，连日力战，擒斩二千馀，贼乃西窜，檄温德勒克西马队要截，王万年步队蹑追。金顺守荆子关，陶茂林遏武关，自率亲军於捉马沟筑垒，贼夜来袭，俟其近，排枪砲击之，穆图善自外夹攻，毙贼无算。至晓，见贼蚁聚，亘数十里，令降俘指认贼旗居中之红边白旗为姜台凌，先集攻之。战方酣，自率穆图善从山侧绕击，贼败如山倒，斫杀万计，追至三角池，截其尾队。姜台凌仅以身免，张洛行闻风亦遁。诏嘉其旬日内剿除巨寇，颁赐黄马褂及江绸刀，以示优异。
　　时胜保入陕督师，移多隆阿赴南阳防剿，连败贼於樊城、唐县。寻复命赴陕。十一月，入潼关。胜保以罪逮，诏授多隆阿钦差大臣，督办军务。
　　回匪方炽，遍扰东西北三路，陕南则为粤、捻、川匪所出没。多隆阿令雷正绾任西路，自剿东路，克韩村、背坡诸贼营，同州解围。二年春，督军并攻王阁村、羌白镇，破之。回匪自倡乱，至是始被痛创，遂进攻仓头镇。多隆阿积劳致病，将士亦多染疫，遣将分攻庞谷、雷化、乔千、孝义诸镇，皆克，惟仓头为老巢，负嵎未下。四月，移营进逼，挥军纵击，破其土城，贼大奔，追杀无算，东路肃清。令曹克忠一军赴西安护运道，自率穆图善等攻高陵，分路夹击，八月，克之，扫荡附近贼巢。
　　关辅略定，而汉南诸贼纷扰。川匪蓝朝柱近踞盩厔，三年春，亲督兵力攻，城小而固，多隆阿愤甚，临高指挥督战，城已垂破，忽中枪，伤头目，将士攻城益力，旋克之。事闻，温诏慰劳，赐上方药，遣其子驰驿省视。寻命督办陕、甘两省军务。四月，创甚，卒於军。赠太子太保，予一等轻车都尉世职，入祀京师昭忠祠，立功地建专祠，谥忠勇。未几，江宁复，加一云骑尉，并为一等男爵。子双全袭，官头等侍卫。
　　孙寿长，光绪中，官正黄旗满洲副都统，统奉天仁字军，因事革职。二十六年，俄兵入边，寿长力请战，召回京，未行，为俄人所执，不屈死。
　　鲍超，字春霆，四川奉节人。咸丰初，以行伍从提督向荣广西剿匪，寻入湖南协标。四年，曾国籓治水师，调充哨长。勇锐过人，每以单舸冲贼队，当者辟易。从克岳州、武昌、汉阳，破贼田家镇、武穴，积功擢守备，赐花翎。五年，武昌复陷，赴援，胡林翼拔充营官。击贼於汉阳小河口、鲇鱼套，屯沌口，破宗关贼垒，擢都司。会金口陆军溃，贼聚攻胡林翼於高庙。超飞棹往救，力战卻之。德安、应城之贼复由涢口来犯，火其舟，拔林翼於重围。进捣贼营，右肋中砲，裹创而战，复金口。论功最，擢游击，赐号壮勇巴图鲁。
　　六年，林翼疏荐超勇敢冠军，晓暢兵略，以水师总兵记名。夏，会攻汉阳，扼沙口，断贼往来，江面肃清，擢参将。武昌既复，林翼令赴长沙募勇三千，创立霆字五营，改领陆军。七年，补陕西宜君营参将。攻小池口，破贼於孔垅，援黄梅。时总兵王国才战殁濯港，贼甚张。众议水陆暂扼守，超不可，主速战，多隆阿赞之，以骑兵助攻亿生寺贼垒。战一日夜，伤左膝右臂，不退，遂破黄蜡山贼巢，生擒贼渠，斩馘五千有奇。擢副将，加总兵衔。乘胜焚黄梅后山，进屯宿松二郎河，平凉亭、祝家塝贼垒。陈玉成拥众数万踞枫香驿，连破之，夺其十三垒。八年，援麻城，克黄安，偕多隆阿进规太湖。超攻北门，烧贼火药库，破雷公埠、石牌贼营，斩馘万馀，授湖南绥靖镇总兵。进攻安庆省城，而三河军败，陈玉成纠捻众上犯，都兴阿令超退守二郎河，遏贼冲。超偕多隆阿大破贼於宿松东北花凉亭，斩伪成天侯韦广新以下渠目三百馀，歼贼八千，散胁从数万。捷闻，优叙。
　　九年，会诸军围太湖，陈玉成纠众十馀万来援。多隆阿总统诸军，撤围分屯，备大战。超壁小池驿，十二月，贼至，压超军而垒，凡百馀座。超破其十馀垒，贼悉锐更番环逼，昼夜力御，棚帐皆为砲裂，士卒伤痍，粮道将断，超志气弥奋，相持二十馀日。十年正月，援军自潜山天堂出，诸军乃约期夹击。超空壁而出，贼围之数重，为方阵拒战，四路贼皆破。合诸军尽焚贼垒，斩馘无算，遂克太湖。官文等奏捷，谓：“非超勇鸷坚强，以二千人独御前敌，血战兼旬，则援应各师，必有缓不济急之势。”诏加提督衔。超与多隆阿不相下，为胡林翼故，勉屈听节制。临危，多隆阿复不力救，虽成功，颇觖望，林翼慰解之，遂乞假省亲去军。
　　曾国籓方规皖南，奏令超增募万人以从，未至，悍贼黄文金由浙入赣，李秀成亦由芜湖上犯，取包围远势。诏促超赴军，而宁国陷，褫勇号，责图克复。贼已直犯祁门大营，国籓兵单，誓死守。超至休宁，闻警，日驰百馀里，连战皆捷，驱贼出岭，国籓亦不意超军遽至也。诏嘉其神速，赐号博通额巴图鲁。进援江西景德镇，与左宗棠会剿，因雨迟至。宗棠假霆军旗帜，贼见之卻走。复回踞洋塘、谢家滩。十一年正月，超至，大战破之。黄文金负创遁，追败之黄麦铺，复建德。曾国籓奏请以超军为江、皖游击之师。陈玉成与安庆城贼夹攻官军，颇为所困。超渡江援之，大破贼於赤冈岭，生擒悍党刘瑲琳。既而李秀成犯江西，连陷二十馀城。超破之於樟树镇，斩馘万馀，被珍赉。又进解抚州围。调援江北，至南昌，闻安庆已克复，回军战於贵溪、双港、湖坊河口，大破贼，遂克铅山，解广信围，李秀成遁走。命遇提督缺出侭先题奏。规取青阳，败援贼，尽毁城外贼垒。
　　同治元年，诏推恩诸将，嘉超屡著战功，赐黄马褂，授浙江提督。时贼聚皖南，东连苏、浙，西濒江，上自建德、东流，下至铜陵、芜湖。超东西策应，解铜陵围，克青阳、石埭、太平、泾县，大破杨辅清於宁国，复其城，予云骑尉世职。贼首洪容海、张遇春先后投诚，受降，编其众为启化营、春字营，从战皆有功。是年冬，丁母忧，请终制，诏夺情留军。二年，战泾县。贼设伏来诱，超亦潜伏山坳以伺，断贼后路，夹击，大破之，遂克西河，湾沚。黄文金窜鄱阳，方欲赴援，李秀成又陷江浦、浦口，超驰救，破贼青溪镇，连克巢县、含山，和州、江浦、浦口，北岸肃清；遂会水师克九洑洲，而青阳又被围，驰至，贼遁，追破之於曹塘，进攻东坝贼巢，克之。贼酋先后率众降者数万，建平、溧水皆复。曾国籓奏以东坝为重隘，令超驻守，以备游击。
　　三年春，克句容、金坛。时苏、浙败贼聚於江西，命超驰援，破贼於丰城。会江宁克复，论功，予一等轻车都尉世职。七月，破许湾贼巢，连克崇仁、宜黄、东乡、奎谿、南丰。贼酋陈炳文以六万人降，受之。追贼赣南，解宁都围，歼贼万计，赐双眼花翎。贼酋汪海洋遣党诈降，整军以待，骤击之，溃，入瑞金，城下尸积为阜，城贼亦遁，追至福建境。洪秀全幼子福瑱为赣军所擒，诏锡封超一等子爵。
　　先是，超请回籍葬亲，赐银五百两，命俟江、皖肃清后予假。是年冬，申前请，允之，复命假满率旧部出关援新疆。所部多南人，畏远征，疆臣多以为言，请留剿粤匪馀孽，曾国籓亦请先留甘肃内地。超已令部将宋国永率八千人先发，四年春，至湖北金口，军溃。诏急起超於家，免其出关，改赴福建，命沿途招抚溃勇。溃勇多降众，仍由江西趋粤与匪合，超由赣州进剿。时粤匪馀党聚踞嘉应州，汪海洋已为闽军所歼，贼中推谭体元为首。十二月，战於平成铺，贼踞岭而阵。超合闽、粤诸军大破之，追至城下，宵遁。预设伏於黄沙障及北溪、白沙坝，五路兜击，谭体元中枪坠崖死，诸酋擒斩无漏网者，获叛勇欧阳辉、黄矮子等磔之。粤匪荡平，加一云骑尉世职。五年，仍授浙江提督，命移师剿捻，追逐於湖北、河南、陕西界上，贼望风辄走。疆臣争欲得其兵为助，以西安戒严，诏饬赴陕。
　　六年正月，抵樊城，闻捻匪至，与淮军将刘铭传约期於安陆永隆河夹击。铭传先至，为贼所败，夷伤颇重。超至，击贼背，大破之。任柱、赖文光遁走，俘其妻孥，夺回所失军装。超久为名将，铭传后起与之埒。是役超自以转败为胜有功，而铭传咎其后至，李鸿章右铭传，超大愤，称病。迭诏慰勉，曾国籓及鸿章驰书相继。超终乞罢去军，所部三十营，令部将宋国永、唐仁廉分领。诏娄云庆代将，皆虑其军难制，遣散过半焉。
　　超既归，屡敕问病状。十三年，召来京，因病未复，仍续假。光绪六年，起授湖南提督，募军驻乐亭防俄罗斯，事定回任。八年，复以病请解职。十一年，法越战起，命率师驻云南马白关外。和议成，撤防回籍。十二年，卒，赠太子少保，赐银三千两治丧，立功地建专祠，谥忠壮。子祖龄袭爵，官浙江金衢严道。
　　超治军信赏必罚，不事苛细，得士卒死力。进战，疾如风雨，贼望而披靡，弃械跪马前，即不杀，以此服其威信。所部多骁将，宋国永、娄云庆最为所倚。谭胜达、唐仁廉亦并至专阃。
　　国永，四川人。由军功补千总。初从鲍超隶水师，以战金口功，擢守备。破贼童司牌、黄蜡山，克麻城、黄安，累擢参将。霆军初立，为营官。咸丰十年，曾国籓调霆军赴皖南。鲍超方假归，国永暂统其军。及超至，从攻休宁，分兵复黟县，连破贼於羊栈岭、卢村、洋塘、黄麦铺，功皆最，超擢以总兵记名。十一年，补广西梧州协副将。从援江西，破贼樟树镇，加提督衔。克铅山，解抚州、广信围，以提督记名。同治元年，克青阳、宁国，授直隶宣化镇总兵。时杨辅清仍踞宁国附近图返攻，国永屯老祖山，迭破来犯之贼。二年，进克西河、湾沚，赐黄马褂。
　　三年，江南平，鲍超回籍，国永与娄云庆分领其军，调赴福建，未行。四年，鲍超将赴新疆，国永率所部由江西先发，军中索饷鼓噪，抚定之。道经湖北，复譁溃於金口。坐不能约束，褫职留营。从克嘉应州，复原官。从剿捻匪，自永隆河破贼后，鲍超乞病，军中事一倚国永。及超去军，国永先请散遣己所部众，馀付娄云庆统之。八年，授云南鹤丽镇总兵。李鸿章疏陈国永战绩，称为胆识兼优、不可多得之才。留於两江委用，驻防镇江。光绪初，调赴福建。四年，卒，诏念前功，允祀四川、湖北霆军昭忠祠。
　　云庆，湖南长沙人。初入水师，累功至都司，寻充霆军营官。咸丰十年，小池驿之战，功最，擢参将。从战皖南，会鲍超赴援江西，留云庆率四营扼渔亭。贼闻大军远出，突来犯，击走之。追至岩勍，毙贼酋黄世瑚等，复击败上溪口贼。十一年，会克休宁。既而攻徽州，诸军失利，云庆仍挫贼，全军而退。寻会张运兰战卢村，遂克徽州，以总兵记名。从鲍超转战江西，数破贼，功最，授直隶正定镇总兵。同治元年，从克青阳，乘胜攻石埭，云庆率士卒负板薄城，蚁附而登，克之。时霆军威名益著，营队日增。曾国籓令云庆与宋国永为其军分统，克宁国，以提督记名，赐黄马褂。三年，分兵克金坛。及江宁既下，调援江西。既而鲍超奉命西征，分兵令宋国永赴陕甘，云庆率万人援福建。国永军再譁溃，云庆军不远役，又得饷，未为摇动。寻从鲍超灭贼於嘉应，始赴正定镇本任。六年，鲍超病归，众虑霆军难制，曾国籓荐云庆才能应变，诏饬接统。遂裁撤全军，改募五千人，号曰霆峻营，驻防湖北。明年，捻平，云庆请归养。光绪初，复起授正定镇总兵。十七年，擢湖南提督。三十年，以老乞归，卒於家。
　　胜达，湖南长沙人。咸丰中，投效霆军，无役不从。石牌、羊栈岭、洋塘、赤冈岭诸战，功皆最，累擢至副将。从战双港，克铅山，赐号协勇巴图鲁。同治元年，赴援铜陵，战横塘，斩贼酋於阵。进攻城外贼垒，胜达偕唐仁廉冒砲烟逾壕，夺其一垒，馀垒皆下。贼夜遁，复铜陵，以总兵记名。又战於寒亭，胜达横冲贼队截为四，不能成伍，大破之，复宁国，加提督衔。二年，分兵解泾县围，连夺西河、湾沚要隘，诏遇总兵缺先行简放。三年，克句容，以提督记名。鲍超以东坝为重隘，令胜达守之。贼至，蔽山谷。胜达陷阵，刺杀其酋，贼大溃。践尸追击，歼毙数千。寻赴援江西，克新城，解宁都围。四年，霆军以索饷殴伤粮道段起，胜达坐褫职，寻复之。及嘉应殄灭粤匪，赐黄马褂，授直隶正定镇总兵。八年，始赴任，练军捕盗，濬河修堤，颇著劳勚。光绪元年，卒於官，赐恤，谥勇悫。
</div>
    <div class="pagination">
<a href="清史稿_page212.html">上一页</a><span>...</span><a href="清史稿_page208.html">208</a><a href="清史稿_page209.html">209</a><a href="清史稿_page210.html">210</a><a href="清史稿_page211.html">211</a><a href="清史稿_page212.html">212</a><span class="current-page">213</span><a href="清史稿_page214.html">214</a><a href="清史稿_page215.html">215</a><a href="清史稿_page216.html">216</a><a href="清史稿_page217.html">217</a><a href="清史稿_page218.html">218</a><span>...</span><a href="清史稿_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
