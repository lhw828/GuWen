<!DOCTYPE html>
<html>
<head>
    <meta charset="UTF-8">
    <title>史记四库 - 第 72 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记四库 - 第 72 页/共 76 页</h1>
    <div class="content">　　之陶○【臣照南】按正义以陶在齐州平阳县又以为曹州济阳县又以为在南郡华容县据水经注云定陶县则曹州近之
　　子赣既学于仲尼退而仕于衞废着鬻财于曹鲁之间○史通曰昔孔子力可翘闗不以力称何则大圣之徳具美者众不可以一介末事持为百行端首也至如达者七十分以四科而太史公述儒林则不取防夏之文学着循吏则不言冉季之政事至于货殖为传独以子贡居先掩恶扬善既防此义成人之美不其如
　　夫嵗孰取谷予之丝漆蠒凶取帛絮与之食○凶各本并作出程一枝曰蠒字属上句读出字本作凶盖以字形相近而讹也今従程説改正
　　夫燕亦勃碣之间正义勃海碣石在西○【臣世骏】按西下宜有北字
　　以故呰窳正义按食螺蛤等物故多羸弱而足病也淮南子云古者民食羸蛛之肉多疹毒之患也○徐孚逺曰观下文偷生无积聚则羸弱病足之说非也
　　是以防吏久久更富防贾归富集解归者取利而不停货也○顾炎武曰货殖传防吏久久更富防贾归富又曰贪贾三之防贾五之夫放于利而行多怨防者知敢知与无求多于人义然后取人不猒其取是以取之虽少而久久更富防者之所得乃有其五也注非
　　下有蹲鸱集解徐广曰古蹲字作踆○徐广既有此释则本文蹲字应作踆矣又正义引华阳国志云汶山郡安上县有大芋如蹲鸱安上水经注作江郡
　　洛阳街居在齐秦楚赵之中○頋炎武曰説文街四通道盐铁论燕之涿蓟赵之邯郸魏之温轵韩之荥阳齐之临淄楚之宛丘郑之阳翟二周之三川皆为天下名都居五诸侯之衢跨街冲之路
　　为督道仓吏集解汉书音义曰若今使督租谷吏上道输在所也韦昭曰督道秦时邉县名○班马异同曰督道者仓所在地名耳犹后传注汉宫阙疏所称细栁仓也
　　尽椎埋去就○顾炎武曰椎埋当是推移二字之误












　　史记卷一百二十九考证
<史部,正史类,史记>
　　钦定四库全书
　　史记卷一百三十
　　汉　　　太　　史　　　令司马迁　撰宋中郎外兵曹参军裴骃集解
　　唐国子博士文馆学士司马贞索
　　唐诸王侍读率府长史张守节正义
　　太史公自序第七十
　　昔在颛顼命南正重以司天北正黎以司地【索张晏云南方阳也火水配也水为隂故命南方正重司天火正黎兼地职臣瓒以为重黎氏是司天地之官然司地者宜曰火正古文作北字非也案国语黎为火正以淳曜敦大光照四海又幽通赋云黎淳曜于髙辛则火正为是也】唐虞之际绍重黎之后使复典之至于夏商故重黎氏世序天地其在周程伯休甫其后也【集解应劭曰封为程国伯休甫字也索重司天而黎司地是代序天地也据左氏重是少昊之子黎乃颛顼之二氏二正所出各别而史迁意欲合二氏为一故縂云在周程伯休甫其后非也然后按彪之序及千寳皆云司马氏黎之后是也今总称伯休甫是重黎之后者凢言地即举天称黎则兼重自是相对之文其实二官亦通职然休甫则黎之后也亦是太史公欲以史为已任故言先代天官所以兼称重耳正义括地志安陵故城在雍州咸阳东二十一里周之程邑】当周宣王时失其守而为司马氏【正义司马彪序云南正黎后世为司马氏】司马氏世典周史【索司马夏官卿不掌国史自是先代兼为史衞宏云司马氏周史佚之后恐或有所据】恵襄之间司马氏去周适晋【集解张晏曰周恵王襄王有子頽叔带之难故司马氏奔晋】晋中军随防奔秦而司马氏入少梁【索左氏随会自晋奔秦后乃奔魏自魏还晋故汉书云会奔秦魏也少梁古梁国也秦灭之改曰少梁后名夏阳也正义案春秋随会奔秦其后自秦入魏而还晋也随会为晋中军将少梁古梁国也嬴姓在同州韩城县南二十二里是时属晋】自司马氏去周适晋分散或在衞或在赵【索何法盛晋书及司马氏系夲名凯】或在秦其在衞者相中山【集解徐广曰名喜也】在赵者【正义何法盛晋书及晋谯王司马无忌司马氏系夲皆云名凯】以传劔论显【集解服防曰世善传劔也苏林曰传手论而释之晋灼曰史记吴起赞曰非信仁亷勇不能传剑论兵书也索服防云善劔解所以称传也苏林作言手论而知名也】蒯瞆其后也【正义五怪反如淳云刺客传之蒯瞆也】在秦者名错与张仪争论于是恵王使错将伐蜀遂防因而守之【集解苏林曰郡守也】错孙靳【集解徐广曰一作蕲索错音七各反蕲音纪亹反】事武安君白起而少梁更名曰夏阳靳与武安君阬赵长平军【集解文頴曰赵孝成时】还而与之俱赐死杜邮【索邮音尤李竒曰地名在咸阳西十里三秦记其地后改为李里也】葬于华池【集解晋灼曰地名在鄠县索晋灼非也案司马迁碑在夏阳西北四里正义括地志云华池在同州韩城县西南七十里在夏阳故城西北四里】靳孙昌昌为秦主鐡官当始皇之时蒯瞆孙卭为武信君将【集解徐广曰张耳传云武臣自号武信君索按晋谯国司马无忌作司马氏系夲云蒯瞆生昭预昭预生宪宪生卭也】而狥朝歌诸侯之相王王卭于殷【索汉书云项羽封卭为殷王】汉之伐楚卭归汉以其地为河内郡昌生无泽【索汉书作毋怿并音亦】无泽为汉市长无泽生喜喜为五大夫卒皆葬髙门【集解苏林曰长安北门也瓒曰长安城无髙门索苏说非也案迁碑髙门在夏阳西北去华池三里正义括地志云髙门原俗名马门原在同州韩城县西南十八里汉司马迁墓在韩城县南二十二里夏阳县故城东南有司马迁冢在髙门原上也】喜生谈谈为太史公【集解如淳曰汉仪注太史公武帝置位在丞相上天下计书先上太史公副上丞相序事如古春秋迁死后宣帝以其官为今行太史公文书而已瓒曰百官表无太史公茂陵中书司马谈以太史丞为太史令索公者迁所著书尊其父云公也迁虽称述其父所作其实亦迁之词而如淳引衞宏仪注称位在丞相上谬矣按百官表又无其官且修史之官国家别有着撰则令郡县所上图书皆先上之后人不晓误以在丞相上耳正义虞喜志林云古者主天官者皆上公自周至汉其职转卑然朝会坐位犹居公上尊天之道其官属仍以旧名尊而称也按下文太史公既掌天官不治民有子曰迁又云卒三嵗而迁为太史公又云太史公遭李陵之祸又云汝复太史则续吾祖矣观此文虞喜说为长乃书谈及迁为太史公者皆迁自书之汉旧仪云太史公秩二千石卒史皆秩二百石然瓒及韦昭桓谭之说皆非也以桓谭之说释在武夲纪也】太史公学天官于唐都【正义天官书云星则唐都也】受易于杨何【集觧徐广曰菑川人】习道论于黄子【集觧徐广曰儒林传曰黄生好黄老之术】太史公仕于建元元封之间愍学者之不达其意而师悖【正义布内反顔云悖惑也各习师书惑于所见也】乃论六家之要指曰易大传【正义张晏云谓易繋辞案下二句是繋辞文】天下一致而百虑同归而殊涂夫隂阳儒墨名法道徳此务为治者也直所从言之异路有省不省耳【索案六家同归于正然所从之道殊涂学或有传习省察或有不省者耳】尝窃观隂阳之术大祥【集觧徐广曰一作详骃案李竒曰月令星官是其枝叶也索汉书作大详言我观隂阳之术大详今此大祥于义为防正义顾野王云祥善也吉凶之先见也】而众忌讳使人拘而多所畏【正义言拘束于日时令人有所畏忌也】然其序四时之大顺不可失也儒者博而寡要劳而少功是以其事难尽从然其序君臣父子之礼列夫妇长幼之别不可易也墨者俭而难遵【正义韦云墨翟之术也尚俭后有随巢子传其术也】是以其事不可徧循【索徧音遍徧循言难尽用也】然其彊夲节用不可废也法家严而少恩然其正君臣上下之分不可改矣名家使人俭而善失真【索刘向别録云名家流出于礼官古者名位不同礼亦异数孔子曰必也正名乎按名家知礼亦异数是俭也受命不受辞故失其真也】然其正名实不可不察也道家使人精神専一动合无形赡足万物【索赡音市艳反汉书作澹古今字异也】其为术也因隂阳之大顺采儒墨之善撮名法之要与时迁移应物变化立俗施事无所不宜指约而易操事少而功多儒者则不然以为人主天下之仪表也主倡而臣和主先而臣随如此则主劳而臣逸至于大道之要去健羡【集解如淳曰知雄守雌是去健也不见可欲使心不乱是去羡也】绌聪眀【索如淳云不尚贤絶圣弃智也】释此而任术夫神大用则竭形大劳则敝形神骚动欲与天地长久非所闻也夫隂阳四时八位十二度二十四节【集觧张晏曰八位八卦位也十二度十二次也二十四节就中气也各有禁忌谓日月也】各有教令顺之者昌逆之者不死则亡未必然也故曰使人拘而多畏夫春生夏长秋收冬藏此天道之大经也弗顺则无以为天下纲纪故曰四时之大顺不可失也夫儒者以六蓺为法六蓺经传以千万数累世不能通其学当年不能防其礼故曰博而寡要劳而少功若夫列君臣父子之礼序夫妇长幼之别虽百家弗能易也墨者亦尚尧舜道言其徳行曰堂髙三尺【索自此以下韩子之文故称曰也】土阶三等茅茨不剪【正义屈盖曰茨以茅覆屋】采椽不刮【索韦昭云采椽栎榱也正义采取为椽不刮削也】食土簋【集解徐广曰一作塯骃按服防曰土簋用土作此噐】啜土刑粝粱之食【集解张晏曰一斛粟七斗米为粝瓒曰五斗粟三斗米为粝音剌韦昭曰粝礲也索服防曰粝麄米也三苍云粱好粟也正义顔云簋所以盛飰也刑所以盛羮也土谓烧土为之即瓦噐也粝麄米也脱粟也粱粟也谓食脱粟之麄飰也】藜藿之羮【正义藜似藿而表赤藿豆叶也】夏日葛衣冬日鹿裘其送死桐棺三寸【正义以桐木为棺厚三寸也】举音不尽其哀教防礼必以此为万民之率使天下法若此则尊卑无别也夫世异时移事业不必同故曰俭而难遵要曰彊夲节用则人给家足之道也此墨子之所长虽百家弗能废也法家不别亲防不殊贵贱一断于法则亲亲尊尊之恩絶矣【索按礼亲亲父为首尊尊君为首也】可以行一时之计而不可长用也故曰严而少恩若尊主卑臣眀分职不得相逾越虽百家弗能改也名家苛察缴绕【集解服防曰缴音近呌呼谓烦也如淳曰缴绕犹纒绕不通大体也】使人不得反其意専决于名而失人情故曰使人俭而善失真若夫控名主贝实参伍不失【集解晋灼曰引名责实参错交互明知事情】此不可不察也道家无为又曰无不为【正义无为者清净也无不为者生育万物也】其实易行【正义各守其分故易行也】其辞难知【正义幽深防妙故难知也】其术以虚无为夲以因循为用【正义任自然也】无成势无常形故能究万物之情不为物先不为物后【集觧韦昭曰因物为制】故能为万物主有法无法因时为业【正义因时之物成法为业】有度无度因物与合【正义因其万物之形成度与合也】故曰圣人不朽时变是守【索此出鬼谷子迁引之以成其章故称故曰也正义言圣人教迹不朽灭者顺时变化】虚者道之常也因者君之纲也【正义言因百姓之心以教惟执其纲而已】羣臣并至使各自明也其实中其声者谓之端实不中其声者谓之窾【集觧徐广曰音款空也骃案李竒曰声别名也索款空也申子云款言无成是也声者名也以言实不称名则谓之空空有声也】窾言不聴奸乃不生贤不肖自分白黒乃形在所欲用耳何事不成乃合大道混混冥冥【正义混胡夲反混混者元气神着之貌也】光耀天下复反无名凢人所生者神也所托者形也神大用则竭形大劳则敝形神离则死死者不可复生离者不可复反故圣人重之由是观之神者生之夲也形者生之具也【集解韦昭曰声气者神也枝体者形也】不先定其神而曰我有以治天下何由哉太史公既掌天官不治民有子曰迁迁生龙门【集解徐广曰在冯翊夏阳县骃案苏林曰禹所凿龙门也正义括地志云龙门在同州韩城县北五十里其山更黄河夏禹所凿者也龙门山在夏阳县迁即汉夏阳县人也至唐改曰韩城县】耕牧河山之阳【正义河之北山之南也按在龙门山南也】年十嵗则诵古文【索迁及事伏生是学诵古文尚书刘氏以为左传国语系夲等书是亦名之古文也】二十而南游江淮上防稽探禹穴【集解张晏曰禹廵狩至会稽而崩因葬焉上有孔穴民间云禹入此穴索越絶书云禹上茅山大会计更名曰会稽张勃吴录云夲名苗山一名覆釡禹会诸侯计功改曰会稽正义括地志云石箐山一名玉笥山又名宛委山即会稽山一峰也在会稽县东南十八里吴越春秋云禹案黄帝中经九山东南天柱号曰宛委赤帝左阙之填承以文玉覆以盘石其书金简青玉为字编以白银皆琢其文禹乃东廵登衡山血白马以祭禹乃登山仰天而笑忽然而卧梦见绣衣男子自称夷苍水使者却倚覆釡之山东顾谓禹曰欲得我山神书者齐于黄帝之岳岩岩之下三月季庚登山发石禹乃登宛委之山发石得金简玉字以水泉之脉山中又有一穴深不见底谓之禹穴史迁云上会稽探禹穴即此穴也】闚九疑【索山海经云南方苍梧之邱苍梧之泉在营道南其山九峰皆似故曰九疑张晏云九疑舜葬故窥之寻上探禹穴盖以先圣所葬防有古册文故探窥之亦捜采逺矣正义九疑山在道州】浮于沅湘【正义沅水出朗州湘水出道州北东北入海】北渉汶泗【正义两水出兖州东北而南歴鲁】讲业齐鲁之都观孔子之遗风乡射邹峄【正义邹县名峄山名峄山在邹县北二十二里地近曲阜于此行乡射之礼】戹困鄱薛彭城【集解徐广曰峄音亦县名有山也鄱音皮邹鄱薛三县属鲁索鄱夲音蕃案白褒鲁记云灵帝末有汝南陈子防为鲁相子防太尉陈蕃子也国人讳而改焉若如其说则蕃改鄱鄱皮声相近后渐讹耳然地理志鲁国蕃县应劭曰邾国也音皮正义括地志云徐州滕县汉蕃县音翻】过梁楚以归于是迁仕为郎中奉使西征巴蜀以南南畧卭笮昆明还报命【集觧徐广曰元鼎六年防西南夷以为五郡其明年元封元年是也】是嵗天子始建汉家之封而太史公留滞周南【集解徐广曰挚虞曰古之周南今之洛阳索张晏云自陕已东皆周南之地也】不得与从事【正义与音预】故发愤且卒而子迁适使反见父于河洛之间太史公执迁手而泣曰余先周室之太史也自上世常显功名于虞夏典天官事后世中衰絶于予乎汝复为太史则续吾祖矣今天子接千嵗之统封泰山而余不得从行是命也夫命也夫余死汝必为太史为太史无吾所欲论著矣且夫孝始于事亲中于事君终于立身扬名于后世以显父母此孝之大者夫天下称颂周公言其能论歌文武之徳宣周召之风逹太王王季之思虑爰及公刘以尊后稷也幽厉之后王道缺礼乐衰孔子修旧起废论诗书作春秋则学者至今则之自获麟以来四百有余嵗【集解骃案年表鲁哀公十四年获麟至汉元封元年三百七十一年】而诸侯相兼史记放絶今汉兴海内一统眀主贤君忠臣死义之士余为太史而弗论载废天下之史文余甚惧焉汝其念哉迁俯首流涕曰小子不敏请悉论先人所次旧闻弗敢阙卒三嵗而迁为太史令【索博物志太史令茂陵显武里大夫司马年二十八三年六月乙夘除六百石也】防史记【集解徐广曰防音抽索如淳云抽彻旧书故事而次述之小顔云防谓缀集之也】石室金匮之书【索案石室金匮皆国家藏书之防】五年而当太初元年【集解李竒曰迁为太史后五年适当于武帝大初元年此时述史记正义按迁年四十二嵗】十一月甲子朔旦冬至天厯始改建于明堂诸神受纪【集解徐广曰封禅序曰封禅则万灵防不禋祀骃案韦昭曰告于百神与天下更始着纪于是索虞喜志林云改厯于明堂班之于诸侯诸侯羣神之主故曰诸侯受纪孟康云句芒祝融之属皆受瑞纪也】
　　太史公曰先人有言【索先人谓先代贤人也正义太史公司马迁也先人司马谈也】自周公卒五百嵗而有孔子孔子卒后至于今五百嵗【索案孟子称尧舜至汤五百余嵗汤至文王五百余嵗文王至孔子五百余嵗太史公此言畧取于孟子而扬雄孙盛深所不然所谓多见不知量也以为淳气育才岂有常数五百之期何异一息是以上皇相次或以万龄为间而唐尧舜禹比肩并列降及周室圣贤盈朝孔子之没千载莫嗣安在于千年五百年乎具述作者盖记注之志士耳岂圣人之论哉】有能绍眀世正易传继春秋夲诗书礼乐之际意在斯乎意在斯乎小子何敢让焉【索汉书让作攘晋灼云此古譲字言且当述先人之成业何敢自嫌值五百嵗而譲之也】上大夫壶遂曰【索案遂为詹事秩二千石故位上大夫也】昔孔子何为而作春秋哉太史公曰余闻董生曰【集解服防曰仲舒也】周道衰废孔子为司防诸侯害之大夫壅之孔子知言之不用道之不行也是非二百四十二年之中【索是非谓褒贬诸侯之得失也】以为天下仪表贬天子退诸侯讨大夫以达王事而已矣子曰我欲载之空言不如见之于行事之深切着眀也【索案孔子之言见春秋纬太史公引之以成说也空言谓褒贬是非也空立此文而乱臣贼子惧也孔子言我徒欲立空言设褒贬则不如附见于当时所因之事人臣有僣侈篡逆因就此笔削以褒贬深切着明而书之以为将来诫也】夫春秋上眀三王之道下辨人事之纪别嫌疑眀是非定犹豫善善恶恶【索公羊传曰善善及子孙恶恶止其身也】贤贤贱不肖存亡国继絶世补敝起废王道之大者也易着天地隂阳四时五行故长于变礼经纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋辩是非故长于治人是故礼以节人乐以发和书以道事诗以达意易以道化春秋以道义拨乱世反之正莫近于春秋春秋文成数万其指数千【集解张晏曰春秋万八千字当言减而云成数字误也骃谓太史公此辞是述董生之言董仲舒自治公羊春秋公羊经传凡有四万四千余字故云文成数万也不得如张议但论经万八千字便谓之误索注非也小顔云史迁岂以公羊之传为春秋乎春秋经一万八千亦足称数万非字之误】万物之散聚皆在春秋春秋之中弑君三十六亡国五十二诸侯奔走不得保其社稷者不可胜数察其所以皆失其夲已【索案弑君亡国及奔走皆是失仁义之道夲耳已者语终之辞也】故易曰失之毫厘差以千里【集解徐广曰一云差以毫厘一云缪以千里骃案今易无此语易纬有之】故曰臣弑君子弑父非一旦一夕之故也其渐久矣故有国者不可以不知春秋前有谗而弗见后有贼而不知为人臣者不可以不知春秋守经事而不知其宜遭变事而不知其权为人君父而不通于春秋之义者必防首恶之名为人臣子而不通于春秋之义者必防篡弑之诛死罪之名其实皆以为善为之不知其义【正义其心实善为之不知其义理则防于罪咎】被之空言而不敢辞【集解张晏曰赵盾不知讨贼而不敢辞其罪也】夫不通礼义之防至于君不君臣不臣父不父子不子夫君不君则犯【正义顔云为臣下所干犯也一云违犯礼义】臣不臣则诛父不父则无道子不子则不孝此四行者天下之大过也以天下之大过予之则受而弗敢辞故春秋者礼义之大宗也夫礼禁未然之前法施已然之后法之所为用者易见而礼之所为禁者难知壶遂曰孔子之时上无眀君下不得任用故作春秋垂空文以断礼义当一王之法今夫子上遇眀天子下得守职万事既具咸各序其宜夫子所论欲以何眀太史公曰唯唯否否【集解晋灼曰唯唯谦应也否否不通者也】不然余闻之先人曰伏羲至纯厚作易八卦尧舜之盛尚书载之礼乐作焉汤武之隆诗人歌之春秋采善贬恶推三代之徳褒周室非独刺讥而已也汉兴以来至眀天子获符瑞建封禅改正朔易服色受命于穆清【集解如淳曰受天命清和之气正义于音鸟顔云于叹辞也穆羙也言天子有羙徳而教化清也】泽流防极海外殊俗重译款塞【集解应劭曰款叩也皆叩塞门来服从也如淳曰款寛也请除守塞者自保不为寇害正义重译更译其言也】请来献见者不可胜道臣下百官力诵圣徳犹不能宣尽其意且士贤能而不用有国者之耻主上眀圣而徳不布闻有司之过也且余尝掌其官废明圣盛徳不载灭功臣世家贤大夫之业不述堕先人所言罪莫大焉余所谓述故事整齐其世传非所谓作也而君比之于春秋谬矣于是论次其文七年【集解徐广曰天汉三年正义案从太初元年至天汉三年乃七年也】而太史公遭李陵之祸【正义太史公举李陵李陵降也】幽于缧绁乃喟然而叹曰是余之罪也夫是余之罪也夫身毁不用矣退而深惟曰夫诗书约者【索案谓其义防而言约也正义诗书防而约省者迁深维欲依其约而成其志意也】欲遂其志之思也昔西伯拘羑里【集解徐广曰在汤隂】演周易孔子戹陈蔡作春秋屈原放逐着离骚左丘失眀厥有国语孙子膑脚而论兵法不韦迁蜀世传吕覧【正义即吕氏春秋也】韩非囚秦说难孤愤诗三百篇大抵圣贤发愤之所为作也此人皆意有所欝结不得通其道也故述徃事思来者于是卒述陶唐以来至于麟止【集解张晏曰武帝获麟迁以为述事之端上纪黄帝下至麟止犹春秋止于获麟也索服防云武帝至雍获白麟而铸金作麟足形故云麟止迁作史记止于此犹春秋终于获麟然也史记以黄帝为首而云述陶唐者案五帝夲纪赞云五帝尚矣然尚书载尧以来而百家言黄帝其文不雅驯故述黄帝为夲纪之首而以尚书雅正故称起于陶唐也】自黄帝始
　　维昔黄帝法天则地四圣遵序【集解徐广曰颛顼帝喾尧舜】各成法度唐尧逊位虞舜不台【索台音怡恱也或音昭非也】厥羙帝功万世载之作五帝夲纪第一【索应劭曰有夲则纪有家则代有年则表有名则传】维禹之功九州攸同光唐虞际徳流苗裔夏桀滛骄乃放鸣条作夏夲纪第二
　　维契【正义音薛也】作商爰及成汤太甲居桐徳盛阿衡武丁得说乃称髙宗帝辛湛湎诸侯不享作殷夲纪第三维弃作稷徳盛西伯武王牧野实抚天下幽厉昏乱既防酆镐陵遅至赧洛邑不祀作周夲纪第四
　　维秦之先伯翳佐禹穆公思义悼豪之旅【索豪即崤之异音旅师旅也正义穆公封崤山军旅之尸】以人为殉诗歌黄鸟昭襄业帝作秦夲纪第五
　　始皇既立并兼六国销锋铸鐻【集解徐广曰严安上书销其兵铸以为钟鐻也索鐻音巨鐻钟也】维偃干革尊号称帝矜武任力二世受运子婴降虏作始皇夲纪第六
　　秦失其道豪杰并扰项梁业之子羽接之杀庆救赵【集解徐广曰宋义为上将号庆子冠军】诸侯立之诛婴背懐天下非之作项羽夲纪第七
　　子羽暴虐汉行功徳愤发蜀汉还定三秦诛籍业帝天下惟宁改制易俗作髙祖夲纪第八
　　恵之早霣【正义音殒】诸吕不台【集解徐广曰无台辅之徳也一曰怡怿也不为百姓所说索案此赞夲韵则怡怿为是也】崇彊禄产诸侯谋之杀幽友【集解徐广曰赵王如意赵幽王友】大臣洞疑【索洞是洞逹意共所疑】遂及宗祸作吕太后夲纪第九
　　汉既初兴继嗣不明迎王践阼天下归心蠲除肉刑开通闗梁广恩博施厥称太宗作孝文夲纪第十
　　诸侯骄恣吴首为乱京师行诛七国伏辜天下翕然大安殷富作孝景夲纪第十一
　　汉兴五世隆在建元外攘夷狄内修法度建封禅改正朔易服色作今上夲纪第十二
　　维三代尚矣年纪不可考盖取之谱牒旧闻夲于兹于是畧推作三代世表第一
　　幽厉之后周室衰防诸侯専政春秋有所不纪而谱牒经畧五覇更盛衰欲睹周室相先后之意作十二诸侯年表第二
　　春秋之后陪臣秉政彊国相王以至于秦卒并诸夏灭封地擅其号作六国年表第三
　　秦既暴虐楚人发难项氏遂乱汉乃扶义征伐八年之间天下三擅事繁变众故详着秦楚之际月表第四汉兴已来至于太初百年诸侯废立分削谱纪不眀有司靡踵彊弱之原云以世【集解徐广曰一作云已也天汉序曰敞义依霍庻防云已索踵继也以当作已世当作也并误之耳云已也皆助语之辞正义言汉兴已来百年诸侯废立分削谱纪不能眀其嗣有司无所踵继其后乃云彊弱之原云以世相代相不能有所录纪也】作汉兴已来诸侯年表第五
　　维髙祖元功辅臣股肱剖符而爵泽流苖裔忘其昭穆或杀身陨国作髙祖功臣侯者年表第六
　　恵景之间维申功臣宗属爵邑作恵景间侯者年表第七
　　北讨彊胡南诛劲越征伐夷蛮武功爰列作建元以来侯者年表第八
　　诸侯既彊七国为从子弟众多无爵封邑推恩行义其势销弱徳归京师作王子侯者年表第九
　　国有贤相良将民之师表也维见汉兴以来将相名臣年表贤者记其治不贤者彰其事作汉兴以来将相名臣年表第十
　　维三代之礼所损益各殊务然要以近情性通王道故礼因人质为之节文畧恊古今之变作礼书第一乐者所以移风易俗也自雅颂声兴则已好郑卫之音郑衞之音所从来久矣人情之所感逺俗则懐【集解徐广曰乐者所以感和人情人情既感则逺方殊俗莫不懐柔向化也】比乐书以述来古【索来古即古来也言此乐书以述自古已来乐之兴衰也】作乐书第二
　　非兵不彊【索此律书之赞而云非兵不彊者则此律书即兵书也古者师出以律则凡出军皆聼律声故云闻律效胜负望敌知吉凶也】非徳不昌黄帝汤武以兴【索黄帝有阪泉之师汤武有鸣条牧野之战而克桀纣】桀纣二世以崩可不慎欤司马法所从来尚矣【正义古者师出以律凡军出皆吹律聼声律书云六律为万事根夲其于兵械尤所重望敌知吉凶闻声效胜负故云司马兵法所从来尚矣乎】太公孙吴王子【集解徐广曰王子成甫】能绍而眀之切近世极人变作律书第三
　　律居隂而治阳厯居阳而治隂律厯更相治间不容翲忽【索案忽者惣文之防也翲者轻也言律厯穷隂阳之妙其间不容丝忽也言翲恐衍字耳正义翲匹遥反今音匹沼反字当作秒秒禾芒表也忽一蚕口出丝也言律厯相治之间不容此防细之物也】五家之文怫异【索怫音悖一音扶物反怫亦悖也案言金木水火土五家之文各相悖异不同也正义五家谓黄帝颛顼夏殷周之厯其文相戾异不同维太初之元论厯律为是故厯书自太初之元论之也】维太初之元论作厯书第四【集解徐广曰论一作编】
　　星气之书多杂禨祥不经推其文考其应不殊比集论其行事验于轨度以次作天官书第五
　　受命而王封禅之符防【集解徐广曰一云答应】用用则万灵防不禋祀追夲诸神名山大川礼作封禅书第六
　　维禹浚川九州攸宁爰及宣防决渎通沟作河渠书第七
　　维币之行【索币钱也】以通农商其极则玩巧并兼兹【索玩音五官反巧音苦孝反】殖争于机利去夲趋末作平凖书以观事变第八
　　太伯避歴江蛮是适文武攸兴古公王迹阖庐弑僚賔服荆楚夫差克齐子胥鸱夷信嚭亲越吴国既灭嘉伯之让作吴世家第一
　　申吕肖矣【集解徐广曰肖音痟痟犹衰防索徐广音训不知从出案肖谓防弱而省少所谓申吕虽衰也正义肖音痟吕尚之祖封于申申吕后痟防故尚父防贱也】尚父侧防卒归西伯文武是师功冠羣公缪权于幽【集解徐广曰缪错也犹云纒结也权智潜谋幽昧不显所谓太公隂谋索缪谓绸缪也音亡又反谓太公绸缪为权谋于幽昧不明着也正义缪音武彪反言吕尚绸缪于幽权之策谓六韬三畧隂符七术之属也】畨畨黄髪【集解骃案番音婆毛苌云畨畨威勇武貌也案黄髪言老人髪白而更黄也】爰飨营丘不背柯盟桓公以昌九合诸侯覇功显彰田阚争宠姜姓解亡【集解徐广曰阚一云监解一作迁】嘉父之谋作齐太公世家第二
　　依之违之周公绥之愤发文徳天下和之辅翼成王诸侯宗周桓之际是独何哉三桓争彊鲁乃不昌嘉旦金縢作周公世家第三
　　武王克纣天下未恊而崩成王既幼管蔡疑之淮夷叛之于是召公率徳安集王室以寜东土燕易之禅乃成祸乱【索谓王哙禅其相子之后卒危乱也】嘉甘棠之诗作燕世家第四管蔡相武庚将宁旧商及旦摄政二叔不飨杀鲜放度【索案系家云管叔名鲜蔡叔名度霍叔名防也】周公为盟太任十子周以宗彊【索太任文王妃十子伯邑考武王管蔡霍鲁卫毛聃曹是也】嘉仲悔过【正义蔡叔度之子蔡仲也】作管蔡世家第五
　　王后不絶舜禹是说维徳休眀苖裔防烈百世享祀爰周陈杞楚实灭之齐田既起舜何人哉作陈杞世家第六
　　牧殷余民叔封始邑申以商乱酒材是告及朔之生卫顷不宁南子恶蒯瞆子父易名周徳卑防战国既彊卫以小弱角独后亡嘉彼康诰作卫世家第七
　　嗟箕子乎嗟箕子乎正言不用乃反为奴武庚既死周封防子襄公伤于【正义水名公羊传云宋与楚人期战于之阳宋师大败君子大其不鼓不成列临大事而不防礼虽文王之战亦不过此也】君子孰称景公谦徳荧惑退行剔成暴虐【集解徐广曰一云偃宋剔成君生偃索剔音逷】宋乃灭亡嘉微子问太师作宋世家第八
　　武王既崩叔虞邑唐君子讥名【正义谓晋穆侯太子名仇少子名成师】卒灭武公骊姬之爱乱者五世重耳不得意乃能成覇六卿専权【正义智伯范中行韩魏赵】晋国以耗嘉文公锡珪鬯作晋世家第九
　　重黎业之吴囬接之殷之季世粥子牒之周用熊绎熊渠是续庄王之贤乃复国陈【正义楚庄王都陈】既赦郑伯班师华元懐王客死兰咎屈原好防信防楚并于秦嘉庄王之义作楚世家第十
　　少康之子实賔南海【正义吴越春秋云启使嵗时祭禹于越立宗庙南山之上封少康庻子无余于越使祠禹至勾践迁都山隂立禹庙为始祖庙越亡遂废也案今禹庙在会稽山下】文身断髪鼋鱓与防【索鼋音元鱓音鼍】既守封禺【集解徐广曰封禺山在武康县南】奉禹之祀句践困彼乃用种蠡嘉句践夷蛮能修其徳灭彊吴以尊周室作越王句践世家第十一
　　桓公之东太史是庸及侵周禾王人是议祭仲要盟郑久不昌子产之仁绍世称贤三晋侵伐郑纳于韩嘉厉公纳恵王作郑世家第十二
　　维骥騄耳乃章造父赵夙事献衰续厥绪【正义衰楚为反】佐文尊王卒为晋辅襄子困辱乃禽智伯主父生饿死探爵王迁辟良将是斥嘉鞅讨周乱作赵世家第十三毕万爵魏卜人知之及绛戮干戎翟和之文侯慕义子夏师之恵王自矜齐秦攻之既疑信陵诸侯罢之卒亡大梁王假厮之嘉武佐晋文申覇道作魏世家第十四韩厥隂徳赵武攸兴绍絶立废晋人宗之昭侯显列申子庸之疑非不信秦人袭之嘉厥辅晋匡周天子之赋作韩世家第十五
　　完子避难适齐为援隂施五世齐人歌之成子得政田和为侯王建动心乃迁于共嘉威宣能拨浊世而独宗周作田敬仲完世家第十六
　　周室既衰诸侯恣行仲尼悼礼废乐崩追修经术以逹王道匡乱世反之于正见其文辞为天下制仪法垂六蓺之统纪于后世作孔子世家第十七
　　桀纣失其道而汤武作周失其道而春秋作【正义周失其道至秦之时诸侯力事乎争强】秦失其政而陈渉发迹诸侯作难风起云蒸卒亡秦族天下之端自渉发难作陈渉世家第十八成臯之防薄氏始基诎意适代厥崇诸窦栗姬偩贵王氏乃遂陈后太骄卒尊子夫嘉夫徳若斯作外戚世家第十九
　　汉既谲谋禽信于陈越荆剽轻乃封弟交为楚王爰都彭城以彊淮泗为汉宗藩戊溺于邪礼复绍之嘉防辅祖【正义防楚王交字也祖髙祖也】作楚元王世家第二十
　　维祖师旅刘贾是与为布所袭防其荆吴营陵激吕乃王琅邪怵午【正义谓祝午也】信齐徃而不归遂西入闗遭立孝文获复王燕天下未集贾泽以族为汉藩辅作荆燕世家第二十一
　　天下已平亲属既寡悼恵先壮实镇东土哀王擅兴发怒诸吕驷钧暴戾京师弗许厉之内滛祸成主父嘉肥股肱作齐悼恵王世家第二十二
　　楚人围我荥阳相守三年萧何填抚山西【正义谓华山之西也】推计踵兵给粮食不絶使百姓爱汉不乐为楚作萧相国世家第二十三
　　与信定魏破赵防齐遂弱楚人续何相国不变不革黎庻攸寜嘉参不伐功矜能作曹相国世家第二十四运筹帷幄之中制胜于无形子房计谋其事无知名无勇功圗难于易为大于细作留侯世家第二十五六竒既用诸侯賔从于汉吕氏之事平为夲谋终安宗庙定社稷作陈丞相世家第二十六
　　诸吕为从谋弱京师而勃反经合于权吴楚之兵亚夫驻于昌邑以戹齐赵而出委以梁作绛侯世家第二十七
　　七国叛逆蕃屏京师唯梁为扞偩爱矜功防获于祸嘉其能距吴楚作梁孝王世家第二十八
　　五宗既王亲属洽和诸侯大小为藩爰得其宜僣拟之事稍衰贬矣作五宗世家第二十九
　　三子之王文辞可观作三王世家第三十
　　末世争利维彼奔义让国饿死天下称之作伯夷列传第一
　　晏子俭矣夷吾则奢齐桓以覇景公以治作管晏列传第二
　　李耳无为自化清浄自正韩非揣事情循势理作老子韩非列传第三
　　自古王者而有司马法穰苴能申眀之作司马穰苴列传第四
　　非信廉仁勇不能传兵论劔与道同符内可以治身外可以应变君子比徳焉作孙子吴起列传第五
　　维建遇防爰及子奢尚既匡父伍员奔吴作伍子胥列传第六
　　孔子述文弟子兴业咸为师傅崇仁厉义作仲尼弟子列传第七
　　鞅去衞适秦能明其术彊覇孝公后世遵其法作商君列传第八
　　天下患衡秦毋餍而苏子能存诸侯约从以抑贪彊作苏秦列传第九
　　六国既从亲而张仪能明其说复散解诸侯作张仪列传第十
　　秦所以东攘【集解徐广曰一作襄】雄诸侯樗里甘茂之策作樗里甘茂列传第十一
　　苞河山【集解徐广曰苞一作施】围大梁使诸侯敛手而事秦者魏冉之功作穣侯列传第十二
　　南防鄢郢北摧长平遂围邯郸武安为率破荆灭赵王翦之能作白起王翦列传第十三
　　猎儒墨之遗文眀礼义之统纪絶恵王利端列徃世兴衰【集解徐广曰一作壊】作孟子荀卿列传第十四
　　好客喜士士归于薛为齐扞楚魏作孟尝君列传第十五
　　争冯亭以权【集解徐广曰以一作反太史公讥平原曰利令智昏故云争冯亭以权】如楚以救邯郸之围使其君复称于诸侯作平原君虞卿列传第十六
　　能以富贵下贫贱贤能诎于不肖唯信陵君为能行之作魏公子列传第十七
　　以身狥君遂脱彊秦使驰说之士南乡走楚者黄歇之义作春申君列传第十八
</div>
    <div class="pagination">
<a href="史记四库_page71.html">上一页</a><span>...</span><a href="史记四库_page67.html">67</a><a href="史记四库_page68.html">68</a><a href="史记四库_page69.html">69</a><a href="史记四库_page70.html">70</a><a href="史记四库_page71.html">71</a><span class="current-page">72</span><a href="史记四库_page73.html">73</a><a href="史记四库_page74.html">74</a><a href="史记四库_page75.html">75</a><a href="史记四库_page76.html">76</a><a href="史记四库_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
