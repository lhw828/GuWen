<!DOCTYPE html>
<html>
<head>
    <meta charset="UTF-8">
    <title>新元史 - 第 313 页/共 398 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新元史 - 第 313 页/共 398 页</h1>
    <div class="content">
　　合刺，性廉直。为金玉局使，奏择宋俘钳钛输作，教以工事。累迁工部侍郎、将作监使。桑哥诬奏丞相安童，合刺力为之辨，事始释。成宗即位，拜中书参知政事，迁大司徒，卒。赠金紫光禄大夫，谥忠惠。五子，天麟、天佑、天祺最知名。 

　　天麟，元贞二年由工部尚书拜中书参知政事。大德六年，迁左丞，卒。天佑亦官至大司徒。 

　　天祺，幼从合刺入见，世祖即以为可大任。合刺选将作局吏，诏用天祺，合剌执不可。改同知异样局总管府事。元贞初，累迁秘书监。继其父为将作监使，擢集贤学士，迁大都留守，兼少府监，人敢干以私。至大初，擢河东山西道肃政廉访使，以老母辞，改礼部尚书。丁母忧，屡诏起之，天祺固辞。服除，授寿福院使。延祐四年，拜集贤大学士，与闻国政。宰相忌其切直，遂称疾辞归。 

　　文宗即位，起为陕西等处行省平章政事。时关陕连年大旱，天祺发钞百万缗米万石，命有司赈之。祷雨，不食三日，天果雨，岁乃大稔。至顺二年冬，以疾乞还，父老哭而留之。天祺未至都，帝数问：“吕平章至否？”入见，上慰劳之，赐洒食，且曰：“卿病愈，当大用。”天祺顿首谢。后至元三年三月，卒，年七十。 

　　吕氏自元至天祺，世以忠谨事上，有汉万石君之家风。 

　　子延寿，大都人匠府达鲁花赤、同知异样局事。 

卷一百七十六 列传第七十三 

　　洪福源（茶邱 君祥 万） 王綧（阿剌帖木儿 兀爱） 

　　洪福源，本高丽唐城人。父大纯，为麟渊都领，因家焉。太祖十一年，契丹叛众乞奴、金山等窜于高丽，陷江东城据之。十三年，太祖使哈真等追讨之，大纯率众迎降，仍归高丽。十七年，太祖又遣着古与等十二人使于高丽，侦其虚实，还，遇害。 

　　太宗二年，以高丽杀使者，遣大将撒礼塔伐之。时福源为西京郎将，与其党毕贤甫杀宣谕使郑毅、朴禄全，据西京，内附。高丽遣兵马使闵曦攻之，获贤甫。腰斩之。福源来奔，高丽执其父大纯及大纯弟百寿。徙余民于海岛，西京遂丘为丘墟。福源从撒礼塔攻拔四十余城，又与阿秃儿进至王京。高丽王■〈日育攵〉乃遣其弟怀安公釢请降，遂置东京及州县达鲁花赤七十二人，以福源为东京总管，领高丽军民。■〈日育攵〉畏福源构衅，官其父大纯为大将军，百寿为郎将。以张为福源女婿，贿遣不绝。 

　　四年，高丽复叛，杀所置达鲁花赤，遁入江华岛。福源招集北边四十余城遗民，以待王师。太宗复遣撒礼塔讨高丽，福源从大军攻处仁城，撒礼塔中流矢卒。副将帖哥引兵还，福源留戍。 

　　五年，高丽悉众攻之，陷西京，福源率所部来归，处于辽、沈二州之地。六年，赐金符，为管领高丽军民长官，仍令招流民之未附者。又谕高丽臣民有执王■〈日育攵〉及构乱之人来献者，与福源同处东京，优加恩礼擢用。若大兵已至，拒者死，降者生，其降民令福源统之。 

　　七年，大宗命唐古拔都儿偕福源进讨，攻拔龙冈、咸从二县凤、海、洞三州，又拔金山、归、信、昌、朔等州。十一年二月，入朝，赐铠甲、弓矢及金织文缎、金银器、金鞍勒等。 

　　定宗初，命阿母河行省军与福源攻拔威州平虏城。 

　　宪宗即位，改授虎符，仍为前后归附高丽军民长官。三年，命诸王耶虎与福源攻拔禾山、东州、春州，三角山，杨振、天龙等城。四年，又攻拔光州、安城、忠州、玄凤、珍原、甲向、玉果等城。八年，福源入朝，留和林。 

　　高丽既纳款，永宁公綧为质子，寓于福源家，福源待之甚厚。久乃与福源有隙。福源令巫作木偶人，缚手足，埋于第七投井中咀咒。綧从者李纲知之，以奏惠宗。遣使验之。福源曰：“儿子病虐。故用之以厌虐鬼，非有他也。”因谓綧曰：“公受恩于我久矣，今乃使谗人陷我，所谓养犬反噬主人也。”綧妻宗室女，闻福源诟綧，使译者述其词，大怒，呵福源优于地，切责曰：“汝在高丽为何等人？”曰：“边城人。”又问：“我公为何等人？”曰：“王族。”曰：“然则永宁公真汝主，汝实为犬，反以公为犬噬主何也？我皇族女。帝以公为高丽王族而嫁之，公为犬。安有人而与犬同处者乎？吾当奏帝。”遂行。福源号泣叩头乞罪，綧追止之，不及。福源倾家资备贿赂，与綧倍道追之。中途遇敕使，令壮士数十人蹴杀福源，籍没家赀，械其妻及子茶丘、君祥等以归。 

　　福源死时年五十二。中统二年，茶丘雪父冤，赠嘉议大夫，沈阳侯。谥忠惠。福源七子，俊奇、君祥最知名。 

　　俊奇，小字茶邱。幼以骁勇闻，受知世祖，以小字呼之。中统二年，命袭父职，管领归附高丽军民总管。 

　　至元六年，高丽权臣林衍叛，冬十一月，诏以其军三千从国王头辇哥讨平之，迁江华岛所有臣民复归王京。十二月，帝命茶邱率兵，往凤州等处立屯田总管府。八年二月，入朝，赐钞百缗。林衍余党裴仲孙等立高丽王禃亲属承化侯为王，引三别抄军据珍岛以叛。五月，茶邱偕经略使欣都讨破之，其党金通精率余众走耽罗。帝遣侍卫亲军千户王岑与茶邱议征取之策。茶邱表陈：“通精之党多在王京，可使招之，招而不从，击之未晚。”从之。俄敕往罗州道监造战船。且招降耽罗。茶邱得通精之侄金永等七人使招通精，不从，留金永，余尽杀之。十年，诏茶邱与欣都率兵渡海，攻耽罗，通精伏诛，悉免其胁从者，高丽始平。 

　　茶邱奉诏来见高丽王，不拜，以中书省牒索其叔父百寿。高丽拜百寿枢密副使，致仕，将遣之。茶邱故迁延不去，欲以激帝怒。时高丽官奴崇让等谋杀达鲁花赤，事觉，捕鞫之。茶邱欲使崇让等词连本国，因袭灭之，密与达鲁花赤脱朵儿议之。国礼，凡议事，议合则脱冠以示同意。茶邱等皆脱冠，脱朵儿不脱，为之辨明，事始得已。 

　　十一年，又命监造战船，经营征日本事。三月，授昭勇大将军、安抚使，高丽军民总管如故。又命茶邱提点高丽农事。八月，授征东右副都元帅，与都元帅忽敦等领舟师二万，渡海征日本，拔对马、一岐、宜蛮等岛。十四年正月，授镇国上将军、征东都元帅，镇高丽。 

　　二月，率蒙古、高丽、女直、汉军，从伯颜北征叛臣只儿瓦歹等。四月，至脱刺河，猝与喊遇，茶邱突阵无前。伯颜以其勇闻，赐白金五十两、金鞍勒、弓矢。 

　　十七年，授龙虎卫上将军、征东行省右丞。十八年，与右丞欣都将舟师四万，由高丽金州合浦以攻日本。时右丞范文虎等兵十万由庆元、定海等处渡海，期至日本一歧、平户等岛合兵登岸。秋八月，遇飓风，舟坏而还，茶邱仅以身免。十九年十月，命茶邱于平滦黑埚儿监造战船七百艘，以图再举。二十一年十一月，复授征东行省右丞。二十三年，命往江浙等处遣汉人复业。 

　　二十四年，乃颜叛，车驾亲征，赐以翎根甲、宝刀，命率高丽、女直、汉军扈从。猝遇乃颜骑兵万余，时茶邱兵不满三千。众有惧色。茶邱夜令军士多裂裳帛为旗帜，断马尾为旄，林中张设疑兵，乃颜大惊，以为官兵大至，遂溃走。帝闻之，厚加旌赏。凯还，授辽阳等处行尚书省右丞。二十七年，以疾辞。 

　　叛王哈丹等窜入高丽西京，中书省特起茶邱镇辽东，帝遣阇里台孛罗儿赐以金字圆符，命茶邱便宜行事。二十八年，以疾卒，年四十八。茶邱常怨本国，弟君祥独谓：宁怨永宁公，不敢负国云。子四人，长曰万，最知名。 

　　君祥，小字双叔。福源第五子也。年十四，隋兄茶邱见世祖于上都，帝悦，命刘秉忠相之。秉忠曰：“是儿目视不凡，后必以功名显，但当致力于学耳。”令选师儒诲之。至元三年，籍高丽民三百人为兵，令君祥统之。从秃花秃烈、伯颜等军筑万寿山，复从开通州运河。帝亲谕之曰：“尔守志忠勤，朕所知也。”帝尝坐便殿，阅江南舆地图，欲召知者询其险易。左丞相伯颜、枢密副使合达以君祥应旨，奏对详明，帝悦，酌以巨觥。顾谓伯颜曰：“是远大器也。” 

　　六年，林衍叛，从头辇哥征之。八年，戍河南。九年，掠淮西，破其大凹城。十年，从元帅孛罗罕袭淮东之阳湖，俘其男女牛马。 

　　十一年，入朝，帝命伯颜伐宋。朝议以宋之兵力多聚两淮，闻我欲渡江，彼必移师拒守。遂命右卫指挥使秃满歹，率轻锐二万攻淮安以牵制之，君祥以蒙古汉军都镇抚从行。后伯颜既渡江。帝命秃满歹还军萧县。时君祥奉使伯颜军中。宋黄州制置使陈奕降，其子岩知涟水军，伯颜遣三十骑往招之，因令君祥入奏，帝曰：“卿可急还，陈知府降，即偕来也。”及与岩入朝。宴劳甚厚。从元帅孛鲁罕攻清河，拔之。海州安抚使丁顺约降，孛鲁罕令君祥以闻，时伯颜方朝上都，见君祥甚甚，遂从南伐。 

　　伯颜克淮安，至扬州，分兵攻淮西。宋制置使夏贵遣牛都统以书抵伯颜曰：“谚云：杀人一万，自损三千。愿勿废国力，攻夺边城，若行在归附，边城焉往。”伯颜遣君祥以牛都统入见，留三日，还军中。仍传旨谕伯颜曰：“事难遥度，宜临几审图之。”伯颜师次镇江，谍报有都统洪模为都督府将，伯颜谓君祥曰：“汝同姓，可往招之。”模即迎降。师进次临平山，距临安五十里，模来报曰：“宋丞相陈宜中、殿帅张世杰皆已遁去，催三宫未行，宜早定计。以活生民。”伯颜遂令模护送三宫，以君祥从行。宋平，擢武略将军、中卫亲军千户。十五年，命佥江南民兵。进明威将军、中卫亲军副都指挥使。十七年，进昭勇大将军。十九年，授枢密院判官。二十三年，转昭武大将军、同佥枢密院事。 

　　二十四年，乃颜叛，从世祖亲征。每驻跸，君样辄以兵车外环为营卫，布置严密，帝嘉之。凯旋，加辅国上将军。绵次上起居为《东征录》。二十八年，授辽阳行省右丞，用枢密院留。复居旧职队。俄加集贤大学士，依旧同佥枢密院事。议者欲自东南海口辛桥开河合滦河，运粮至上都，敕与中书右丞阿里相其利害，还，极言不便，罢之。帝又欲征日本，令高丽造船。君祥进言曰：“军事重大，宜遣使问高丽，然后举兵。”帝然之，遣君祥使于高丽。还，改佥书枢密院事。明年，又使君祥兄子波立儿至高丽，监造战船。波立儿望见王宫，下马流涕曰：“今虽衣锦还乡，然劳吾父老，甚可愧也。”高丽王嘉君祥不忘故国，封为益城侯、修文殿大学士。 

　　成宗即位，诏裁减久任官，知枢密院暗伯等奏：君祥在枢密十六年，最为久者。帝曰：“君祥始终一心，可勿迁也。”大德二年，复遣君祥使于高丽，台臣劾君祥以他事，中道追还。三年，奉使江浙，问民疾苦。后屏居昌平县之皇华山。 

　　七年，擢司农卿。拜中书右丞，又为御史所劾，改浙江行省右丞。迁辽阳右丞，建议宜新省治，增巡兵。设儒学提举、都镇抚等员，以兴文化，修武备。未报。会武宗即位，征为同知枢密院事，进荣禄大夫、平章政事，商议辽阳等处行中书省事，改辽阳行省平章政事，俄改商议行省事。至元大二年卒。子迈，奉训大夫、同知开元总管府事。 

　　万，小字重喜，以小字行。至十三年，入宿卫。十八年，袭职为怀远大将军、安抚使、高丽军民总管，仍佩父茶邱虎符。 

　　二十四年，从讨乃颜。六月，至里撒秃鲁之地，偕平章失剌铁木儿与乃颜将黄海战，大败之。又扈驾与塔不台战。败之。世祖留蒙古、女真、汉军镇哈剌河。复选精骑，使重喜领之，扈驾至失刺斡耳朵，从御史大夫玉速帖木儿进讨。七月，至扎剌麻秃，与刚家奴战，败之。追至蒙可山、那兀江等处，遂平金刚奴、塔不台等。九月，师还。 

　　哈丹、八剌哈赤再叛，十月，重喜从诸王爱牙哈赤、宣慰使塔出及失刺铁木儿讨之。十二月，次木骨不剌。时诸王脱欢以兵四千余人与贼将战，稍却，重喜率骑兵援之，冲锋陷阵，大破其众。又从诸王乃蛮、爱牙哈赤、平章薛阇千与哈丹等战于兀术战，又战于黑龙江，又战于贴满哈，皆败之。二十五年，重喜又从玉速帖木儿出师，五月，至贴列河，又至木骨儿抄喇，与哈丹秃鲁干战，俱有功。八月，至贵列河，重喜率所部先涉，贼遁。十月，又从玉速帖木儿至木八兰。十二月，与古都秃鲁干战，又败之。二十七年六月，赐白金五十两、甲一袭。九月，至裨春，与哈丹秃鲁干战。二十八年二月，从平章薛阇干至高丽青州。五月，与哈丹战八日，又战，俱败之。六月，班师，授昭勇大将军，佩三珠虎符，职如故。十月，薛阇千以重喜入朝，且奏其功，帝喜之，赐玉带一、白金五十两，授龙虎卫上将军、辽阳等处行中书省在丞。 

　　二十九年。仍佩元降虎符，总管高丽、女真、汉军万户，兼安抚使、高丽军民总管。六月，改资德大夫、辽阳等处行中书省右丞。大德十年，以其叔父君祥代之。十一年，武宗即位。重喜朝于上都。七月，复授辽阳行省右丞。至大二年，坐事谪漳州，中途遇郝而还。明年，卒。子滋，袭职。 

　　史臣曰：“洪福源以高丽西京叛，遂引寨古之兵戨其宗杜。公山弗狃有言：君子不以所爱废乡，若福源者其公山弗狃之罪人乎！君祥能益前人之愆，易乱贼而为忠孝，贤矣哉。 

　　王綧，高丽清化侯璟之子也，封永宁公。太宗十三年，■〈日育攵〉遣綧卒质子十五人入为秃鲁花，伪称■〈日育攵〉子。綧善骑射，读书通大义。 

　　宪宗三年，宗王也苦等征高丽，使綧谕国王纳款。从也苦围忠州，时以书责綧曰：“昔尔入侍天庭之日，出自诚心，决然独断以一身代韩之百姓，岂以已之安危为虑哉。十余年间，险阻艰难，殆不可容说。然邈在万里外，犹望庇于本国，幸今至此，韩之百姓冀蒙救护，想尔意何如也。况孝思所格，天地感动，今大王以宽仁字小为任，汝当切迫陈达，俾大军早日解围，则不特老人悦怿，一国之人俱庆更生矣。”后宪宗知綧非王子，谓曰：“汝虽非王子，亦王族之近者。久居吾国，乃吾人也。”夺阿母侃马三百赐之。綧又从大军伐高丽至尚州，郎将蔡取和谓綧曰：“捐妻子，从公绝域者，欲安国家耳。今无一事利国，与叛臣何异？”乃逃归。綧遣人追斩之。 

　　中统元年，授金符、总管，换虎符。三年，率所部讨李璮。至元七年，高丽臣林衍叛。世祖遣宗王头辇哥讨之，綧签新附户一千三百以从。是年十一月，以疾归，綧妻奏杀洪福源，其子洪茶邱诉于世祖曰：“真金太子中书令，綧高丽尚令，自谓品秩与皇太子等。”世祖怒夺綧所领部众。二十年卒，年六十一。三子：阿剌帖木儿、阔阔帖木儿、兀爱。 

　　阿刺帖木儿，袭虎符，总管。至元八年，从讨叛贼金通精，贼败走耽罗。十一年。进昭勇大将军，从都元帅忽都征日本。十五年，加镇国上将军、安抚使、高丽军民总管，寻擢辆国上将军、征东左副元帅。十八年，复征日本，遇飓风，没于海。 

　　阔阔帖木儿，侍武宗于潜邸，积劳授大中大夫、管民总管。 

　　兀爱，袭虎符、总管，擢安远大将军、安抚使、高丽军民总管、征东左副元帅。二十四年，从讨乃颜。复从月鲁那演讨塔不台、脱欢于蒙可山、那江。兀爱与八剌哈赤、脱欢相拒，战于黑龙江，箭中右臂。裹创复战，大破之。二十五年，从平章阔里帖木儿讨哈丹，兀爱获古都秃鲁干。明年。加昭武大将军、辽阳等处行中书省事。又明年，哈丹等收散卒号十万，胁掠水达达、女直人之地，遣兀爱镇抚高丽，修城隍，严卒伍，军威大振。九月，哈丹寇缠春，兀爱拒却之。 

　　二十八年，入觐，赐尚方玉带及银洒器。二十九年，改征东左副都元帅府，立总管高丽女直汉军万户府，授兀爱三珠虎符、镇国上将军、总管高丽女直汉军万户府，兼沈阳安抚使，高丽军民总管。未儿卒。 

卷一百七十七 列传第七十四 

　　杨大渊 文安 刘整 垓 夏贵 吕文焕 师夔 范文虎 管如德 王积翁　都中 朱焕 霁 陈奕 岩 蒲寿庚 马成龙 周全 

　　杨大渊，成州天水人。与史大全、弟大楫皆仕宋。大渊总兵阆州。宪宗伐宋，围阆州大获城，遣宋降臣王仲入招大渊，大渊杀之。帝怒，督诸军力攻，大渊惧，遂以城降。帝欲诛之，汪田哥谏，获免，命招降蓬、广安诸州。进攻钓鱼山，擢大楫为管军总管。从诸王攻礼义城。宪宗九年，拜大渊侍郎、都行省，悉以阃外之任委之。 

　　世祖中统元年，诏谕大渊曰：“尚厉忠贞之节，共成康乂之功。”大渊既拜命，即遣兵进攻礼义城，掠其馈运，获总管黄文才、路钤、高坦之以归。二年秋，与宋将鲜恭战，获其统制白继源。行省以大渊功言于朝，诏给虎符一、金符五、银符五十七，令论功行赏，以名闻。三年春，世祖命大渊出开、达与宋兵战于平田，复战于巴渠，擒其知军范燮、统制魏兴等。 

　　先是，大渊建言，谓取江南必先取蜀，取蜀必先据夔州，乃遣其侄文安攻宋巴渠。至万安寨，守将卢埴降。复使文安相夔、达要冲，城蟠龙山。山四面岩阻，可以进攻退守，城未毕，宋夔州路提刑郑子发曰：“蟠龙，夔之咽喉，此必争之地也。”遂翻众来攻。大渊闻有宋兵，即遣侄安抚使文仲赴授。宋兵宵遁，追败之。秋七月，诏以金符十、银符十九赐其麾下将士，别给海青符二，俾事亟则驰奏。又赏合州之赐白金五十两。 

　　冬，大渊入觐，拜东川都元帅，与征南都元帅钦察同署事。大渊还，复城虎啸山以逼宋大良城，不逾时而就。四年，宋贾似道遣杨琳赉空名告身及蜡书、金币，诱大渊南归。文安擒之以闻，诏诛琳。五月，世祖以大渊及张大悦复神山功，赐蒙古、汉军钞百锭。 
</div>
    <div class="pagination">
<a href="新元史_page312.html">上一页</a><span>...</span><a href="新元史_page308.html">308</a><a href="新元史_page309.html">309</a><a href="新元史_page310.html">310</a><a href="新元史_page311.html">311</a><a href="新元史_page312.html">312</a><span class="current-page">313</span><a href="新元史_page314.html">314</a><a href="新元史_page315.html">315</a><a href="新元史_page316.html">316</a><a href="新元史_page317.html">317</a><a href="新元史_page318.html">318</a><span>...</span><a href="新元史_page314.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
