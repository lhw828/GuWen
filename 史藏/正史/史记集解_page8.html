<!DOCTYPE html>
<html>
 <head>
  <meta charset="utf-8"/>
  <title>
   史记集解 - 第 8 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史记集解 - 第 8 页/共 27 页
  </h1>
  <div class="content">
   史记集解卷二十一
　　钦定四库全书
　　史记集解卷二十二
　　宋　裴骃　撰
　　史记二十二
　　汉兴以来将相名臣年表第十











&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
&lt;史部,正史类,史记集解,卷二十二&gt;
　　汉兴以来将相名臣年表第十














　　史记集解卷二十二
&lt;史部,正史类,史记集解&gt;
　　钦定四库全书
　　史记集解卷二十三
　　宋　裴骃　撰
　　史记二十三
　　礼书第一
　　太史公曰洋洋美德乎宰制万物役使羣众岂人力也哉余至大行礼官观三代损益乃知缘人情而制礼依人性而作仪其所由来尚矣人道经纬万端规矩无所不贯诱进以仁义束缚以刑罚故德厚者位尊禄重者宠荣所以总一海内而整齐万民也人体安驾乗为之金舆错衡以繁其饰【周礼王之五路有金路郑曰以金饰诸木】目好五色为之黼黻文章以表其能耳乐钟磬为之调谐八音以荡其心口甘五味为之庶羞酸醎以致其美【周礼曰羞用百有二十品郑曰羞出扵牲及禽兽以备其滋味谓之庶羞郑众曰羞者进也】情好珍善为之琢磨圭璧以通其意故大路越席【服防曰大路祀天车也越席结括草以为席也王肃曰不缘也】皮弁布裳【周礼曰王视朝则皮弁之服郑曰皮弁之服十五升白布衣积素为裳也】朱洞越【郑曰朱练朱丝也越瑟底孔】大羮酒【郑曰大羮肉湆不调以盐菜也酒水也】所以防其淫侈救其雕敝是以君臣朝廷尊卑贵贱之序下及黎庶车舆衣服宫室饮食嫁娶丧祭之分事有宜适物有节文仲尼曰禘自既灌而往者吾不欲观之矣【孔安国曰禘祫之礼为序昭穆也故毁庙之主及羣庙之主皆合食于太祖灌者酌郁鬯灌于太祖以降神也既灌之后列尊卑序昭穆而鲁逆祀跻僖公乱昭穆故不欲观之】周衰礼废乐坏大小相逾管仲之家兼备三归【包氏曰三归娶三姓女也妇人谓嫁曰归】循法守正者见侮于世奢溢僭差者谓之显荣自子夏门人之髙弟也犹云出见纷华盛丽而说入闻夫子之道而乐二者心战未能自决而况中庸以下渐渍于失教被服于成俗乎孔子曰必也正名于衞所居不合【论语曰子路曰卫君待子而为政子将奚先子曰必也正名乎马融曰正百事之名】仲尼没后受业之徒沉湮而不举或适齐楚或入河海岂不痛哉至秦有天下悉内六国礼仪采择其善虽不合圣制其尊君抑臣朝廷济济依古以来至于髙祖光有四海叔孙通颇有所增益减损大抵皆袭秦故【应劭曰抵至也瓒曰抵归也】自天子称号下至佐僚及宫室官名少所变改孝文即位有司议欲定仪礼孝文好道家之学以为繁礼饰貎无益于治躬化谓何耳故罢去之孝景时御史大夫鼂错明于世务刑名数干諌孝景曰诸侯藩辅臣子一例古今之制也今大国専治异政不禀京师恐不可传后孝景用其计而六国畔逆以错首名天子诛错以解难事在袁盎语中是后官者养交安禄而已莫敢复议今上即位招致儒术之士令共定仪十余年不就或言古者太平万民和喜瑞应辨至乃采风俗定制作上闻之制诏御史曰盖受命而王各有所由兴殊路而同归谓因民而作追俗为制也议者咸称太古百姓何望汉亦一家之事典法不传谓子孙何化隆者闳博治浅者褊狭可不勉与乃以太初之元改正朔【应劭曰初用夏正以正月为嵗首改年为太初】易服色封太山定宗庙百官之仪以为典常垂之于后云礼由人起人生有欲欲而不得则不能无忿忿而无度量则争争则乱先王恶其乱故制礼义以分之养人之欲给人之求使欲不穷于物物不屈于欲二者相待而长是礼之所起也故礼者养也稻粱五味所以养口也椒兰芬茝所以养鼻也钟鼓管所以养耳也刻镂文章所以养目也疏房牀笫几席所以养体也【服防曰箦谓之笫】故礼者养也君子既得其养又好其辨也所谓辨者贵贱有等长少有差贫富轻重皆有称也故天子大路越席所以养体也侧载臭茝所以养鼻也前有错衡所以养目也【诗云约軧错衡毛传云错衡文衡也】和鸾之声【郑云和鸾皆铃也所以为车行节也韩诗内传曰鸾在衡和在轼前升车则马动马动则鸾鸣鸾鸣则和应服防曰鸾在镳和在衡续汉书舆服志曰鸾雀立衡也】步中武象骤中韶濩所以养耳也【郑曰武武王乐也象武舞也韶舜乐也濩汤乐也】龙旂九斿所以养信也【周礼曰交龙为旂】寝兕持虎鲛韅【徐广曰鲛鱼皮可以饰服器音交韅者当马腋之革音呼见反】弥龙【徐广曰乗舆车金薄璆龙为舆倚较文虎伏轼龙首衡轭】所以养威也故大路之马必信至教顺然后乗之所以养安也孰知夫士出死要节之所以养生也孰知夫轻费用之所以养财也孰知夫恭敬辞让之所以养安也孰知夫礼义文理之所以养情也人苟生之为见若者必死苟利之为见若者必害怠惰之为安若者必危情胜之为安若者必灭故圣人一之于礼义则两得之矣一之于性情则两失之矣故儒者将使人两得之者也墨者将使人两失之者也是儒墨之分治辨之极也彊国之本也威行之道也功名之总也王公由之所以一天下臣诸侯也弗由之所以捐社稷也故坚革利兵不足以为胜高城深池不足以为固严令繁刑不足以为威由其道则行不由其道则废楚人鲛革犀兕所以为甲坚如金石宛之钜铁【徐广曰大刚曰钜】施钻如蠭虿轻利剽遫卒如熛风然而兵殆于垂涉唐昧死焉【许慎曰垂涉地名也】庄蹻起楚分而为四参是岂无坚革利兵哉其所以统之者非其道故也汝颍以为险江汉以为池阻之以邓林缘之以方城【山海经曰夸父与日逐走日入渴欲得饮饮于渭河不足北饮大泽未至道渴而死弃其杖化为邓林骃谓邓林后遂为林名】然而秦师至鄢郢举若振槁是岂无固塞险阻哉其所以统之者非其道故也纣剖比干囚箕子为炮烙刑杀无辜时臣下懔然莫必其命然而周师至而令不行乎下不能用其民是岂令不严刑不峻哉其所以统之者非其道故也古者之兵戈矛弓矢而已然而敌国不待试而诎【徐广曰试一作诫也】城郭不集沟池不掘固塞不机变不张然而国晏然不畏外而固者无他故焉明道而均分之时使而诚爱之则下应之如景响有不由命者然后俟之以刑则民知辠矣故刑一人而天下服辠人不尤其上知之在已也是故刑罚省而威行如流无他故焉由其道故也故由其道则行不由其道则废古者帝尧之治天下也盖杀一人刑二人而天下治传曰威厉而不试刑错而不用天地者生之本也先祖者类之本也君师者治之本也无天地恶生无先祖恶出无君师恶治三者偏亡则无安人故礼上事天下事地尊先祖而隆君师是礼之三本也故王者天太祖【毛诗叙曰文武之功起于后稷故推以配天焉】诸侯不敢怀大夫士有常宗【礼记曰别子为祖继别为宗百世不迁者谓别子之后也】所以辨贵贱贵贱治得之本也郊畴乎天子社至乎诸侯函【音含】及士大夫所以辨尊者事尊卑者宜卑宜钜者钜宜小者小故有天下者事七世有一国者事五世有五乘之地者事三世【郑曰古者方十里其中六十四井出兵车一乗此兵法之赋】有三乘之地者事二世【谷梁传曰天子至于士皆有庙天子七诸侯五大夫三士二始封之者必为其太祖】有特牲而食者不得立宗庙【礼记曰庶人祭于寝】所以辨积厚者流泽广积薄者流泽狭也大飨上尊俎上腥鱼【郑曰大飨祫祭先王以腥鱼为俎实不臑孰之也】先大羮贵食饮之本也大飨上尊而用薄酒食先黍稷而饭稻粱祭哜先大羮【郑曰哜至齿】而饱庶羞贵本而亲用也贵本之谓文亲用之谓理两者合而成文以归太一是谓大隆故尊之上尊也俎之上腥鱼也豆之上大羮一也利爵弗啐也【郑曰啐入口也】成事俎弗尝也三宥之弗食也大昏之未废齐也大庙之未内尸也始絶之未小敛一也大路之素帱也【礼记曰乗素车贵其质也郑曰素车殷辂也】郊之麻冕【周礼曰王祀昊天上帝服大裘而冕论语曰麻冕礼也孔安国曰冕缁布冠古者积麻三十升布以为之】丧服之先防麻一也【仪礼士丧礼曰始死主人防带垂之三尺礼记曰大功以上防带也】三年哭之不反也【礼记曰斩衰之哭若往而不反】清庙之歌【郑曰清庙谓作乐歌清庙】一倡而三叹【郑曰倡发歌句者三叹三人従叹】县一钟尚拊膈【徐广曰一作膈】朱而通越一也凡礼始乎脱成乎文终乎税【徐广曰一作悦】故至备情文俱尽【徐广曰古情字或假借作请诸子中多有此比】其次情文代胜其下复情以归太一天地以合日月以明四时以序星辰以行江河以流万物以昌好恶以节喜怒以当以为下则顺以为上则明
　　太史公曰至矣哉立隆以为极而天下莫之能益损也本末相顺终始相应至文有以辨至察有以说天下从之者治不从者乱从之者安不从者危小人不能则也礼之貎诚深矣坚白同异之察入焉而弱其貎诚大矣擅作典制褊陋之说入焉而嗛其貎诚高矣暴慢恣雎轻俗以为高之属入焉而坠故绳诚陈【郑曰诚犹审也陈设也谓弹画也】则不可欺以曲直衡诚县【郑曰衡称也县谓锤也】则不可欺以轻重规矩诚错则不可欺以方员君子审礼则不可欺以诈伪故绳者直之至也衡者平之至也规矩者方员之至也礼者人道之极也然而不法礼者不足礼谓之无方之民【郑曰方犹道也】法礼足礼谓之有方之士礼之中能思索谓之能虑能虑勿易谓之能固能虑能固加好之焉圣矣天者高之极也地者下之极也日月者明之极也无穷者广大之极也圣人者道之极也以财物为用以贵贱为文以多少为异以隆杀为要文貎繁情欲省礼之隆也文貎省情欲防礼之杀也文貎情欲相为内外表里并行而杂礼之中流也君子上致其隆下尽其杀而中处其中步骤驰骋广骛不外是以君子之性守宫庭也人域是域士君子也外是民也于是中焉房皇周浃曲直得其次序圣人也故厚者礼之积也大者礼之广也高者礼之隆也明者礼之尽也



　　史记集解卷二十三
　　钦定四库全书
　　史记集解卷二十四
　　宋　裴骃　撰
　　史记二十四
　　乐书第二
　　太史公曰余每读虞书至于君臣相敇维是几安而股肱不良万事堕坏未尝不流涕也成王作颂推已惩艾悲彼家难可不谓战战恐惧善守善终哉君子不为约则修德满则弃礼佚能思初安能维始沐浴膏泽而歌咏勤苦非大德谁能如斯传曰治定功成礼乐乃兴海内人道益深其德益至所乐者益异满而不损则溢盈而不持则倾凡作乐者所以节乐君子以谦退为礼以损减为乐乐其如此也以为州异国殊情习不同故博采风俗协比声律以补短移化助流政教天子躬于明堂临观而万民咸荡涤邪秽斟酌饱满以饰厥性故云雅颂之音理而民正嘄噭之声兴而士奋郑衞之曲动而心淫及其调和谐合鸟兽尽感而况怀五常含好恶自然之势也治道亏缺而郑音兴起封君世辟名显邻州争以相高自仲尼不能与齐优遂容于鲁虽退正乐以诱世作五章以刺时犹莫之化陵迟以至六国流沔沈佚遂往不返卒于丧身灭宗并国于秦秦二世尤以为娱丞相李斯进谏曰放弃诗书极意声色祖伊所以惧也轻积细过恣心长夜纣所以亡也赵高曰五帝三王乐各殊名示不相袭朝廷下至人民得以接欢喜合殷勤非此和说不通解泽不流亦各一世之化度时之乐何必华山之騄耳而后行逺乎二世然之高祖过沛诗三侯之章令小儿歌之高祖崩令沛得以四时歌儛宗庙孝惠孝文孝景无所增更于乐府习常旧而已至今上即位作十九章令侍中李延年次序其声拜为协律都尉通一经之士不能独知其辞皆集会五经家相与共讲习读之乃能通知其意多尔雅之文汉家常以正月上辛祠太一甘泉以昏时夜祠到明而终常有流星经于祠坛上使僮男僮女七十人俱歌春歌青阳夏歌朱明【瓉曰尔雅云春曰青阳夏曰朱明】秋歌西皥【韦昭曰西方少皥也】冬歌冥世多有故不论又尝得神马渥洼水中【李斐曰南阳新野有暴利长当武帝时遭刑屯田墩煌界人数于此水旁见羣野马中有奇异者与凡马异来饮此水傍利长先为土人持勒靽于水傍后马玩习久之代土人持勒靽収得其马献之欲神异此马云从水中出苏林曰洼音洼曲之窐也】复次以为太一之歌歌曲曰太一贡兮天马下霑赤汗兮沫流赭【应劭曰大宛马汗血霑濡也流沫如赭】骋容与兮跇万里【孟康曰跇音逝如淳曰跇谓超逾也】今安匹兮龙为友后伐大宛得千里马马名蒲梢【应劭曰大宛旧有天马种蹋石汗血汗从前肩膊出如血号一日千里】次作以为歌歌诗曰天马来兮从西极经万里兮归有德承灵威兮降外国涉流沙兮四夷服中尉汲黯进曰凡王者作乐上以承祖宗下以化兆民今陛下得马诗以为歌协于宗庙先帝百姓岂能知其音邪上黙然不说丞相公孙曰黯诽谤圣制当族凡音之起由人心生也人心之动物使之然也感于物而动故形于声【郑曰宫商角征羽杂比曰音单出曰声形犹见也王肃曰物事也谓哀乐喜怒和敬之事感人而动见于声】声相应故生变【郑曰乐之器弹其宫则众宫应然而不足乐是以变之使杂也】变成方谓之音【郑曰方犹文章】比音而乐之及干戚羽旄谓之乐也【郑曰干楯也戚斧也武舞所执也羽翟羽也旄旄牛尾文舞所执也】乐者音之所由生也其本在人心感于物也是故其哀心感者其声噍以杀【郑曰噍踧也】其乐心感者其声啴以缓【郑曰啴寛绰之貎】其喜心感者其声发以防【郑曰发也】其怒心感者其声麤以厉其敬心感者其声直以亷其爱心感者其声和以柔六者非性也感于物而后动【郑曰言人声在所见非有常】是故先王慎所以感之故礼以导其志乐以和其声政以壹其行刑以防其奸礼乐刑政其极一也【郑曰极至也】所以同民心而出治道也【郑曰此其所谓至也】凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖【徐广曰一作烦】亡国之音哀以思其民困声音之道与政通矣【郑曰言以八音和否随政也】宫为君【王肃曰居中总四方】商为臣【王肃曰秋义断】角为民【王肃曰春物并生各以区别民之象也】征为事【王肃曰夏物盛故事多】羽为物【王肃曰冬物聚】五者不乱则无惉懘之音矣【郑曰沾懘弊败不和之貎也】宫乱则荒【郑曰荒犹防】其君骄商乱则捶【徐广曰捶今礼作陂也】其臣坏角乱则忧其民怨征乱则哀其事勤羽乱则危其财匮五者皆乱迭相陵谓之慢如此则国之灭亡无日矣【郑曰君臣民事物也其道乱则其音应而乱也】郑衞之音乱世之音也比于慢矣【郑曰比犹同】桑间濮上之音【郑曰濮水之上地有桑间在濮阳南】亡国之音也其政防其民流诬上行私而不可止凡音者生于人心者也乐者通于伦理者也【郑曰伦犹类也理分也】是故知声而不知音者禽兽是也知音而不知乐者众庶是也唯君子为能知乐【郑曰禽兽知此为声耳不知其宫商之变八音并作克谐曰乐】是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣【郑曰几近也】礼乐皆得谓之有德徳者得也【郑曰听乐而知政之得失则能正君臣民事物之礼】是故乐之隆非极音也【郑曰隆犹盛也极犹穷也】食飨之礼非极味也清庙之瑟【郑曰清庙谓作乐歌清庙王肃曰于清庙中所鼓之瑟】一倡而三叹有遗音者矣【郑曰遗犹余也王肃曰未尽音之极】大飨之礼尙酒而俎腥鱼大羮不和有遗味者矣是故先王之制礼乐也非以极口腹耳目之欲也将以教民平好恶而反人道之正也【郑曰教之使知好恶】人生而静天之性也感于物而动性之颂也【徐广曰颂音容今礼作欲】物至知知然后好恶形焉【王肃曰事至能以智知之然后情之好恶见】好恶无节于内知诱于外不能反己天理灭矣【王肃曰内无定节智为物所诱于外情从之动而失其天性】夫物之感人无穷而人之好恶无节则是物至而人化物也【郑曰随物变化】人化物也者灭天理而穷人欲者也【郑曰言无所不为】于是有悖逆诈伪之心有淫佚作乱之事是故彊者胁弱众者暴寡知者诈愚勇者苦怯疾病不养老幼孤寡不得其所此大乱之道也是故先王制礼乐人为之节【郑曰为作法度以遏其欲也王肃曰以人为之节言得其中也】衰麻哭泣所以节丧纪也钟鼓干戚所以和安乐也婚姻冠防所以别男女也【郑曰男二十而冠女许嫁而防】射乡食飨所以正交接也【郑曰射郷大射乡饮礼】礼节民心乐和民声政以行之刑以防之礼乐刑政四达而不悖则王道备矣乐者为同礼者为异【郑曰同谓协好恶也异谓别贵贱】同则相亲异则相敬乐胜则流【王肃曰流遁不能自还】礼胜则离【郑曰离析而不亲】合情饰貎者礼乐之事也【郑曰欲其并行彬彬然】礼义立则贵贱等矣【郑曰等阶级】乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣乐由中出【郑曰和在心】礼自外作【郑曰敬在貎】乐由中出故静礼自外作故文【郑曰文犹动】大乐必易大礼必简【郑曰易简若于清庙大飨然】乐至则无怨礼至则不争【郑曰至犹达也行也】揖让而治天下者礼乐之谓也暴民不作诸侯宾服兵革不试【郑曰宾协也试用也】五刑不用百姓无患天子不怒如此则乐达矣合父子之亲明长幼之序以敬四海之内天子如此则礼行矣大乐与天地同和大礼与天地同节【郑曰言顺天地之气与其数也】和故百物不失【郑曰不失其性】节故祀天祭地【郑曰成物有功报焉】明则有礼乐【郑曰教人者也】幽则有鬼神【郑曰助天地成物者也易曰知鬼神之情状然则圣人精气谓之神贤智之精气谓之鬼也】如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也【郑曰沿犹因述也殷因于夏周因于殷】故事与时并【郑曰举事在其时也王肃曰有其时然后得立其事】名与功偕【郑曰为名在于其功也偕犹俱也王肃曰有功然后得受其名】故钟鼓管磬羽籥干戚乐之器也诎信俯仰级兆舒疾【徐广曰级今礼作缀骃案郑曰兆其外营域】乐之文也簠簋爼豆制度文章礼之器也升降上下周旋裼袭礼之文也故知礼乐之情者能作识礼乐之文者能述【郑曰述谓训其义】作者之谓圣述者之谓明明圣者述作之谓也乐者天地之和也礼者天地之序也和故百物皆化序故羣物皆别【郑曰化犹生也别谓形体异】乐由天作礼以地制【郑曰言法天地】过制则乱过作则暴【郑曰过犹误也暴失文武意也】明于天地然后能兴礼乐也论伦无患乐之情也【王肃曰王能合道论中伦理而无患也】欣喜驩爱乐之容也中正无邪礼之质也【郑曰质犹本】庄敬防顺礼之制也若夫礼乐之施于金石越于声音用于宗庙社稷事于山川鬼神则此所以与民同也【王肃曰自天子至民人皆贵礼之敬乐之和以事鬼神先祖也】王者功成作乐治定制礼【郑曰功成治定同时耳功主于王业治主于教民】其功大者其乐备其治辨者其礼具【徐广曰辨一作别骃案郑曰辨偏也】干戚之儛非备乐也【郑曰乐以文徳为备若咸池也】亨孰而祀非达礼也【郑曰逹犹具也至敬不飨味而贵气臭】五帝殊时不相沿乐三王异世不相袭礼【郑曰言其有损益】乐极则忧礼粗则偏矣【郑曰乐人之所好也害在淫夸礼人之所勤害在倦畧】及夫敦乐而无忧【郑曰敦厚也】礼备而不偏者其唯大圣乎天高地下万物防殊而礼制行也【郑曰礼为异】流而不息合同而化而乐兴也【郑曰乐为同】春作夏长仁也秋敛冬藏义也仁近于乐义近于礼【郑曰言乐法阳而生礼法隂而成】乐者敦和率神而从天【郑曰敦和乐贵同】礼者辨宜居鬼而从地【郑曰别宜礼尚异也孙炎曰居鬼品处人鬼之志】故圣人作乐以应天作礼以配地礼乐明备天地官矣【郑曰各得其亊也王肃曰各得其位也】天尊地卑君臣定矣高卑已陈贵贱位矣【郑曰髙卑谓山泽也位矣尊卑之位象山泽】动静有常小大殊矣【郑曰动静隂阳用事也小大万物也大者常存小者随隂阳出入】方以类聚物以羣分则性命不同矣【郑曰方谓行虫物谓殖生者性之言生也命生之长短】在天成象在地成形【郑曰象光耀形体貎】如此则礼者天地之别也地气上隮【郑曰隮升也】天气下降隂阳相摩天地相荡【郑曰荡动也】鼔之以防霆奋之以风雨【郑曰奋迅也】动之以四时暖之以日月而百物化兴焉【郑玄曰百物化生】如此则乐者天地之和也化不时则不生男女无别则乱登【郑曰登成也乐失则害物礼失则乱人】此天地之情也及夫礼乐之极乎天而蟠乎地【郑曰极至也蟠犹委也】行乎隂阳而通乎鬼神穷高极逺而测深厚【郑曰高逺三辰也深厚山川也言礼乐之道上至于天下委于地则其间无所不之】乐着太始而礼居成物【王肃曰着明也明太始则法天也成物谓地也居亦谓法也】着不息者天也着不动者地也【郑曰着犹明白也息谓休止也】一动一静者天地之间也【郑曰间谓百物也】故圣人曰礼云乐云【郑曰言礼乐之法天地也】昔者舜作五之琴以歌南风【郑曰南风长养之风也言父母之养长己也其辞未闻也王肃曰南风育养民之诗其辞曰南风之薫兮可以解吾民之愠兮】防始作乐以赏诸侯【郑曰防欲舜与天下之君共此乐】故天子之为乐也以赏诸侯之有德者也德盛而教尊五谷时熟然后赏之以乐故其治民劳者其舞行级逺其治民佚者其舞行级短【王肃曰逺以象民行之劳近以象民行之逸】故观其舞而知其德闻其諡而知其行【郑曰谥者行之迹】泰章章之也【郑曰尧乐名言尧徳章明】咸池备也【郑曰黄帝所作乐名尧増修而用之咸皆也池之言施也言德之无不施也王肃曰包容浸润行化皆然故曰备也】韶继也【郑曰舜乐名言能继尧之德】夏大也【郑曰禹乐名言禹能大尧舜之德】殷周之乐尽也【郑曰言尽人事也周礼曰殷曰大防周曰大武】天地之道寒暑不时则疾风雨不节则饥敎者民之寒暑也【郑曰教谓乐也】教不时则伤世事者民之风雨也事不节则无功然则先王之为乐也以法治也【王肃曰作乐所以法其治行也】善则行象徳矣【王肃曰君行善即臣下之行以象君之徳】夫豢豕为酒【郑曰以谷食犬豕曰豢为作也】非以为祸也而狱讼益烦则酒之流生祸也【郑曰小人饮之善酗以致狱讼】是故先王因为酒礼一献之礼宾主百拜【郑曰一献士饮酒之礼百拜以喻多也】终日饮酒而不得醉焉此先王之所以备酒祸也故酒食者所以合欢也乐者所以象德也礼者所以闭淫也是故先王有大事必有礼以哀之【郑曰大事谓死丧】有大福必有礼以乐之哀乐之分皆以礼终乐也者施也礼也者报也【郑曰言乐出而不反而礼者往来】乐乐其所自生【郑曰自由也】而礼反其所自始乐章德礼报情反始也【孙炎曰作乐者缘民所乐于已之德若舜之民乐其绍尧也周之民乐其伐纣而作韶武也制礼者本已所由得民心殷尚质周尚文是也】所谓大路者天子之舆也龙旂九旒天子之旌也青黑缘者天子之葆龟也【公羊传曰龟青缘何休曰缘甲也千嵗之龟青明乎吉凶也】从之以牛羊之羣则所以赠诸侯也【郑曰赠诸侯谓来朝将去送之以礼也】乐也者情之不可变者也礼也者理之不可易者也【郑曰理犹事也】乐统同礼别异【郑曰统同和合也辨异异尊卑之位】礼乐之说贯乎人情矣穷本知变乐之情也着诚去伪礼之经也礼乐见天地之情达神明之德降兴上下之神【郑曰降下也兴犹出也】而凝是精粗之体领父子君臣之节【郑曰凝犹成也精粗谓万物大小也领犹理治也】是故大人举礼乐则天地将为昭焉天地欣合隂阳相得煦妪覆育万物【郑曰气曰煦体曰妪】然后草木茂区萌达【郑曰屈生曰区】羽翮奋角觡生【郑曰无防曰觡】蛰虫昭苏【郑曰昭晓也凡蛰虫以发出为晓更息曰苏】羽者妪伏毛者孕鬻【郑曰孕任也鬻生也】胎生者不防而卵生者不殈【郑曰肉败曰防殈犹裂也】则乐之道归焉耳【郑曰乐和隂阳故归此也】乐者非谓黄钟大吕歌干扬也【郑曰扬越也】乐之末节也故童者舞之布筵席陈樽俎列笾豆以升降为礼者礼之末节也故有司掌之【郑曰言礼乐之本由人君也礼本着诚去伪乐本穷本知变】乐师辨乎声诗故北面而【王肃曰但能别声诗不知其义故北面而郑曰谓鼓琴瑟】宗祝辨乎宗庙之礼故后尸商祝辨乎丧礼【郑曰商祝祝习商礼者商人教以敬于接神】故后主人【郑曰后尸居后赞礼仪也此言知本者尊知末者卑】是故德成而上蓺成而下行成而先事成而后【郑曰德三德也行三行也蓺才技也先谓位在上也后谓位在下也】是故先王有上有下有先有后然后可以有制于天下也【郑曰言尊卑备乃可制作以为治】乐者圣人之所乐也而可以善民心其感人深其风移俗易故先王着其教焉【郑曰谓立司乐以下使教国子也】夫人有血气心知之性而无哀乐喜怒之常应感起物而动然后心术形焉【郑曰言在所以感之也术所由也形犹见也】是故志微焦杀之音作【郑曰志微意细也吴公子札曰其细已甚】而民思忧啴缓慢易繁文简节之音作【郑曰简节少易也】而民康乐粗厉猛起奋末广贲之音作【王肃曰粗厉亢厉猛起发扬奋末浸疾广贲广大之也】而民刚毅亷直经正【孙炎曰经法也】庄诚之音作而民肃敬寛裕肉好【王肃曰肉好言音之洪美】顺成和动之音作而民慈爱流辟邪防狄成涤滥之音作【王肃曰狄成言成而似夷狄之音也涤放荡滥僭差也】而民淫乱是故先王本之情性稽之度数制之礼义合生气之和道五常之行【郑曰生气隂阳也五常五行也】使之阳而不防隂而不密【郑曰密之言闭也】刚气不怒柔气不慑【郑曰慑犹恐惧也】四畅交于中而发作于外皆安其位而不相夺也然后立之学等【郑曰等差也各用其材差学之也】广其节奏省其文采【郑曰广増习之也省犹审习之也文采谓节奏合也】以绳德厚也【郑曰绳犹度也王肃曰绳法也法其德厚薄也】类小大之称【孙炎曰作乐器大小称十二律】比终始之序【郑曰始于宫终于羽】以象事行【郑曰宫为君商为臣】使亲疎贵贱长幼男女之理皆形见于乐故曰乐观其深矣土敝则草木不长水烦则鱼鼈不大气衰则生物不育世乱则礼废而乐滛是故其声哀而不庄乐而不安慢易以犯节流沔以忘本广则容奸狭则思欲【王肃曰其音广大则容奸伪其狭者则使人思利欲也】感涤荡之气而灭平和之德是以君子贱之也凡奸声感人而逆气应之逆气成象【郑曰成象谓人乐习之也】而淫乐兴焉正声感人而顺气应之顺气成象而和乐兴焉倡和有应囘邪曲直各归其分而万物之理以类相动也是故君子反情以和其志【郑曰反犹本也】比类以成其行奸声乱色不流于聪明淫乐废礼不接于心术惰慢邪辟之气不设于身体使耳目鼻口心知百体皆由顺正以行其义然后发以声音文以琴瑟动以干戚饰以羽旄从以箫管奋至德之光动四气之和以着万物之理【孙炎曰奋发也至徳之光天地之道也四气之和四时之化也着犹诚也】是故清明象天广大象地终始象四时周旋象风雨【王肃曰清明广大终始周旋皆乐之节奏容仪发动也】五色成文而不乱八风从律而不奸百度得数而有常【郑曰五色五行也八风从律应节至也百度百刻也言日月昼夜不失正也王肃曰至乐之极能使然耳】小大相成终始相生倡和清浊代相为经【郑曰清为蕤宾至应钟也浊谓黄钟至仲吕也】故乐行而伦清【郑曰伦谓人道也】耳目聪明血气和平移风易俗天下皆宁故曰乐者乐也君子乐得其道小人乐得其欲以道制欲则乐而不乱以欲忘道则惑而不乐【郑曰道谓仁义也欲谓邪淫也】是故君子反情以和其志广乐以成其教乐行而民乡方可以观德矣【郑曰方犹道也】德者性之端也乐者德之华也金石丝竹乐之器也诗言其志也歌咏其声也舞动其容也三者本乎心然后乐气从之是故情深而文明气盛而化神和顺积中而英华发外唯乐不可以为伪【郑曰三者本志也声也容也言无此本于内则不能为乐耳】乐者心之动也声者乐之象也文采节奏声之饰也君子动其本乐其象然后治其饰是故先鼓以警戒【郑曰将奏乐先击鼓以警戒众也】三步以见方【郑曰将舞必先三举足以见其舞之渐也王肃曰舞武乐三步为一节者以见伐道也】再始以着往【郑曰武舞再更始以明代纣时再往之】复乱以饬归【郑曰谓鸣铙而退明以整归德也】奋疾而不拔也【王肃曰舞虽奋疾而不失节若树木得疾风而不拔】极幽而不隐【郑曰极幽谓歌也】独乐其志不厌其道【王肃曰乐能使仁人独乐其志不厌倦其道也】备举其道不私其欲是以情见而义立乐终而德尊君子以好善小人以息过故曰生民之道乐为大焉君子曰礼乐不可以斯须去身致乐以治心【郑曰致犹深审也乐由中出故治心也】则易直子谅之心油然生矣【王肃曰易平易直正直子谅爱信也郑曰油新生好貎】易直子谅之心生则乐乐则安安则久久则天天则神天则不言而信神则不怒而威【郑曰若善心生则寡于利欲寡于利欲则乐矣志明行成不言而见信如天也不怒而见畏如神也】致乐以治心者也致礼以治躬者也治躬则庄敬庄敬则严威【郑曰礼自外作故治身也】心中斯须不和不乐而鄙诈之心入之矣【郑曰谓利欲生也】外貎斯须不庄不敬而慢易之心入之矣【郑曰易轻易也】故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貎而民不生易慢焉德煇动乎内而民莫不承听理发乎外而民莫不承顺【郑曰徳煇顔色润泽也理容貎进止也孙炎曰德煇明惠也理言行也】故曰知礼乐之道举而错之天下无难矣乐也者动于内者也礼也者动于外者也故礼主其谦【郑曰人所倦也王肃曰自谦损也】乐主其盈【郑曰人所懽也王肃曰充气志也】礼谦而进以进为文【郑曰进者谓自勉强也文犹美也善也王肃曰礼自减损所以进德修业也】乐盈而反以反为文【郑曰反谓自抑止也王肃曰乐充气至而反本也】礼谦而不进则销乐盈而不反则放【郑曰放淫于声乐不能止也】故礼有报【孙炎曰报谓礼尚往来以劝进之王肃公礼自减损而以进为报也】而乐有反【孙炎曰反谓曲终还更始】礼得其报则乐乐得其反则安礼之报乐之反其义一也【郑曰俱起立于中不销不放】夫乐者乐也人情之所不能免也乐必发诸声音形于动静人道也【郑曰人道人之所为也】声音动静性术之变尽于此矣【郑曰不可过】故人不能无乐乐不能无形【郑曰形声音动静也】形而不为道不能无乱先王恶其乱故制雅颂之声以道之使其声足以乐而不流使其文足以纶而不息【郑曰文篇辞也息销也】使其曲直繁省亷肉节奏【郑曰曲直歌之曲折繁省亷肉声之洪杀也】足以感动人之善心而已矣不使放心邪气得接焉是先王立乐之方也【郑曰方道也】是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文【郑曰审一审其人声也比物谓杂金革土匏之属以成文五声八音克谐相应和也】所以合和父子君臣附亲万民也是先王立乐之方也故听其雅颂之声志意得广焉执其干戚习其俯仰诎信容貎得庄焉行其缀兆【郑曰缀表也所以表行列】要其节奏【郑曰要犹防也】行列得正焉进退得齐焉故乐者天地之齐中和之纪【郑曰纪总要之名】人情之所不能免也夫乐者先王之所以饰喜也军旅鈇钺者先王之所以饰怒也故先王之喜怒皆得其齐矣喜则天下和之怒则暴乱者畏之先王之道礼乐可谓盛矣魏文侯问于子夏曰吾端冕而听古乐【郑曰端衣也古乐先王之正乐】则唯恐卧听郑衞之音则不知倦敢问古乐之如彼何也新乐之如此何也子夏答曰今夫古乐进旅而退旅【郑曰旅犹俱也俱进俱退言其齐一也】和正以广【郑曰无奸声也】匏笙簧合守拊鼓【郑曰合皆也言众皆待击鼓乃作也拊者以韦为表装之以糠也】始奏以文止乱以武【郑曰文谓鼓武谓金也】治乱以相讯疾以雅【孙炎曰整其乱行节之以相赴敌迅疾趋之以雅郑曰相即拊也亦以节乐雅亦乐器名状如漆筩中有椎】君子于是语于是道古修身及家平均天下此古乐之发也今夫新乐进俯退俯【郑曰俯犹曲也言不齐一也】奸声以淫溺而不止【王肃曰奸声滛使人溺而不能自止】及优侏儒【王肃曰俳优短人也】獶杂子女不知父子【郑曰獶狝猴也言舞者如狝猴戏乱男女尊卑也】乐终不可以语不可以道古此新乐之发也今君之所问者乐也所好者音也夫乐之与音相近而不同【郑曰铿鎗之类皆为音应律乃为乐】文侯曰敢问何如【郑曰欲知音乐异意】子夏答曰夫古者天地顺而四时当民有德而五谷昌疾疢不作而无妖祥此之谓大当【郑曰当谓不失其所也】然后圣人作为父子君臣以为之纪纲纪纲既正天下大定天下大定然后正六律和五声歌诗颂此之谓德音德音之谓乐诗曰莫其德音其德克明克明克类克长克君王此大邦克顺克俾【郑曰德正应和曰莫照临四方曰明勤施无私曰类教诲不倦曰长庆赏刑威曰君慈和徧服曰顺俾当为比择善而从之曰比】俾于文王其德靡悔既受帝祉施于孙子此之谓也【郑曰施延也言文王之德皆能如此故受天福延及后世】今君之所好者其溺音与【郑曰言无文王之德则所好非乐】文侯曰敢问溺音者何从出也子夏答曰郑音好滥淫志【郑曰滥滥窃奸声也】宋音燕女溺志【王肃曰燕欢恱】衞音趣数烦志【孙炎曰趣数音促速而数变也郑曰烦劳也】齐音骜辟骄志四者皆淫于色而害于德是以祭祀不用也【郑曰言四国出此溺音】诗曰肃雍和鸣先祖是听夫肃肃敬也雍雍和也夫敬以和何事不行【郑曰古者乐敬且和故无事而不用溺音无所施】为人君者谨其所好恶而已矣君好之则臣为之上行之则民从之诗曰诱民孔易此之谓也【郑曰诱进也孔甚也言民从君之所好恶进之于善无难也】然后圣人作为鞉鼓椌楬壎箎【郑曰椌楬谓柷敔】此六者德音之音也【郑曰六者为本以其声质】然后钟磬竽瑟以和之干戚旄狄以舞之此所以祭先王之庙也所以献醻酳酢也所以官序贵贱各得其宜也【郑曰官序贵贱谓尊卑乐器列数有差】此所以示后世有尊卑长防序也钟声铿铿以立号【郑曰号令所以警众也王肃曰钟声髙故以之立号也】号以立横【郑曰横充也谓气作充满】横以立武君子听钟声则思武臣石声硁【王肃曰声果劲】硁以立别【郑曰谓分明于节义】别以致死君子听磬声则思死封疆之臣丝声哀哀以立亷【郑曰亷亷隅】亷以立志君子听琴瑟之声则思志义之臣竹声滥【王肃曰滥防诸音】滥以立会会以聚众君子听竽笙箫管之声则思畜聚之臣鼓鼙之声讙讙以立动动以进众君子听鼓鼙之声则思将帅之臣【郑曰闻讙嚣则人意动作也】君子之听音非听其铿鎗而已也彼亦有所合之也【郑曰以声合已志】宾牟贾侍坐于孔子孔子与之言及乐曰夫武之备戒之已久何也【郑曰武谓周武也备戒击鼔警众也】答曰病不得其众也【郑曰病犹忧也以不得众心为忧忧其难】永叹之淫液之何也【郑曰永叹淫液歌迟之也】答曰恐不逮事也【郑曰逮及也亊戎亊也】发扬蹈厉之已蚤何也【王肃曰厉疾也备戒虽久至其发作又疾也】答曰及时事也【郑曰时至武亊当施也王肃曰欲令之亊各及时】武坐致右宪左何也【王肃曰右膝至地左膝去地也】答曰非武坐也【郑曰言武之事无坐也】声淫及商何也【王肃曰声深淫贪商】答曰非武音也【王肃曰言武王不获已为天下除残非贪商】子曰若非武音则何音也答曰有司失其传也【郑曰有司典乐者传犹说也】如非有司失其传则武王之志荒矣【郑曰荒老耄也言典乐者失其说时人妄说也】子曰唯丘之闻诸苌亦若吾子之言是也【郑曰苌周大夫】宾牟贾起免席而请曰夫武之备戒之已久则既闻命矣【孙炎曰闻命谓言是】敢问迟之迟而又久何也【郑曰迟之迟谓久立于缀】子曰居吾语汝【郑曰居犹安坐也】夫乐者象成者也【王肃曰象成功而为乐】总干而山立【王肃曰总持干楯山立不动】武王之事也发扬蹈厉太公之志也【王肃曰志在鹰扬也】武乱皆坐周召之治也【王肃曰武乱武之治也皆坐以象安民无事也】且夫武始而北出【郑曰始奏象观兵盟津时也】再成而灭商【郑曰成犹奏也再奏象克殷时】三成而南【王肃曰诛纣已而南】四成而南国是疆【王肃曰有南国以为疆界】五成而分陜周公左召公右【王肃曰分陜东西而治】六成复缀以崇天子【郑曰六奏象兵还振旅也复缀反位止也王肃曰以象尊崇天子】夹振之而四伐盛振威于中国也【王肃曰振威武也四伐者伐四方与纣同恶者一击一刺为一伐也】分夹而进【徐广曰一作迟】事蚤济也【王肃曰分部而并进者欲事早成】久立于缀以待诸侯之至也【郑曰象武王伐纣待诸侯也】且夫女独未闻牧野之语乎【郑曰欲语以作武乐之意】武王克殷反商【郑曰反当为及谓至纣都也】未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞封殷之后于宋封王子比干之墓【郑曰积土为封封比干之墓崇贤也】释箕子之囚使之行商容而复其位【徐广曰周本纪曰命召公释箕子之囚又曰表商容之闾】庶民弛政庶士倍禄【郑曰弛政去纣时苛役倍禄复其纣时薄者】济河而西马防华山之阳【郑曰防犹放】而弗复乗牛防桃林之野【徐广曰在农县今曰桃丘】而不复服车甲弢【徐广曰音韬】而藏之府库而弗复用倒载干戈苞之以虎皮【郑曰苞干戈以虎皮明能以武服兵也】将率之士使为诸侯名之曰建櫜【王肃曰所以能櫜弓矢而不用者将率之士力也故建以为诸侯谓之建櫜也】然后天下知武王之不复用兵也防军而郊射【郑曰郊射为射宫于郊也王肃曰郊有学宫可以习礼也】左射貍首右射驺虞【郑曰左东学右西学也貍首驺虞所歌为节也】而贯革之射息也【郑曰贯革射穿甲革也】禆冕搢笏【郑曰裨冕衣禆衣而冠冕也裨衣衮之属也搢插也】而虎贲之士税劒也祀乎明堂【郑曰文王之庙为明堂】而民知孝朝觐然后诸侯知所以臣耕借【郑曰耕借借田也】然后诸侯知所以敬五者天下之大教也食三老五更于太学【郑曰老更互言之耳皆老人更知三德五事者也周名太学曰东胶】天子袒而割牲执酱而馈执爵而酳冕而总干【郑曰冕而总干在舞位】所以教诸侯之悌也若此则周道四达礼乐交通则夫武之迟久不亦宜乎【郑曰言武迟久为重礼乐也】子贡见师乙而问焉【郑曰师乐官也乙名也】曰赐闻声歌各有宜也【郑曰气顺性】如赐者宜何歌也师乙曰乙贱工也【郑曰乐人称工也】何足以问所宜请诵其所闻而吾子自执焉【郑曰执犹处也】寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直清亷而谦者宜歌风肆直而慈爱者【郑曰肆正也】宜歌商温良而能断者宜歌齐夫歌者直已而陈德【郑曰各因其德歌所宜】动已而天地应焉四时和焉星辰理焉万物育焉【郑曰育生也】故商者五帝之遗声也商人志之故谓之商齐者三代之遗声也齐人志之故谓之齐明乎商之诗者临事而屡断【郑曰以其肆直】明乎齐之诗者见利而让也【郑曰以其温良而能断也】临事而屡断勇也见利而让义也有勇有义非歌孰能保此故歌者上如抗下如队曲如折止如槀木居中矩句中钩累累乎殷如贯珠【郑曰言歌声之着动人心之审而有此事】故歌之为言也长言之也【郑曰长言引其声】说之故言之言之不足故长言之长言之不足故嗟叹之嗟叹之不足故不知手之舞之足之蹈之【郑曰手舞足蹈欢之至】子贡问乐凡音由于人心天之与人有以相通如景之象形响之应声故为善者天报之以福为恶者天与之以殃其自然者也故舜弹五之琴歌南风之诗而天下治纣为朝歌北鄙之音身死国亡舜之道何也纣之道何隘也夫南风之诗者生长之音也舜乐好之乐与天地同意得万国之驩心故天下治也夫朝歌者不时也北者败也鄙者陋也纣乐好之与万国殊心诸侯不附百姓不亲天下畔之故身死国亡而卫灵公之时将之晋至于濮水之上舍夜半时闻鼓琴声问左右皆对曰不闻乃召师涓曰吾闻鼓琴音问左右皆不闻其状似鬼神为我听而冩之师涓曰诺因端坐援琴听而写之明日曰臣得之矣然未习也请宿习之灵公曰可因复宿明日报曰习矣即去之晋见晋平公平公置酒于施惠之台酒酣灵公曰今者来闻新声请奏之平公曰可即令师涓坐师旷旁援琴鼓之未终师旷抚而止之曰此亡国之声也不可听平公曰何道出师旷曰师延所作也与纣为靡靡之乐武王伐纣师延东走自投濮水之中故闻此声必于濮水之上先闻此声者国削平公曰寡人所好者音也愿遂闻之师涓鼓而终之平公曰音无此最悲乎师旷曰有平公曰可得闻乎师旷曰君德义薄不可以听之平公曰寡人所好者音也愿闻之师旷不得已援琴而鼓之一奏之有二八集乎廊门再奏之延颈而鸣舒翼而舞平公大喜起而为师旷夀反坐问曰音无此最悲乎师旷曰有昔者黄帝以大合鬼神今君德义薄不足以听之听之将败平公曰寡人老矣所好者音也愿遂闻之师旷不得已援琴而鼓之一奏之有白云从西北起再奏之大风至而雨随之飞廊瓦左右皆奔走平公恐惧伏于廊屋之间晋国大旱赤地三年听者或吉或凶夫乐不可妄兴也
　　太史公曰夫上古明王举乐者非以娱心自乐快意恣欲将欲为治也正教者皆始于音音正而行正故音乐者所以动荡血脉通流精神而和正心也故宫动脾而和正圣商动肺而和正义角动肝而和正仁征动心而和正礼羽动肾而和正智故乐所以内辅正心而外异贵贱也上以事宗庙下以变化黎庶也琴长八尺一寸正度也大者为宫而居中央君也商张右傍其余大小相次不失其次序则君臣之位正矣故闻宫音使人温舒而广大闻商音使人方正而好义闻角音使人恻隐而爱人闻征音使人乐善而好施闻羽音使人整齐而好礼夫礼由外入乐自内出故君子不可须臾离礼须臾离礼则暴慢之行穷外不可须臾离乐须防离乐则奸邪之行穷内故乐音者君子之所养义也夫古者天子诸侯听钟磬未尝离于庭大夫听琴琴之音未尝离于前所以养行义而防淫佚也夫淫佚生于无礼故圣人使人耳闻雅颂之音目视威仪之礼足行恭敬之容口言仁义之道故君子终日言而邪辟无由入也






　　史记集解卷二十四
　　钦定四库全书
　　史记集解卷二十五
　　宋　裴骃　撰
　　史记二十五
  </div>
  <div class="pagination">
   <a href="史记集解_page7.html">
    上一页
   </a>
   <span>
    ...
   </span>
   <a href="史记集解_page3.html">
    3
   </a>
   <a href="史记集解_page4.html">
    4
   </a>
   <a href="史记集解_page5.html">
    5
   </a>
   <a href="史记集解_page6.html">
    6
   </a>
   <a href="史记集解_page7.html">
    7
   </a>
   <span class="current-page">
    8
   </span>
   <a href="史记集解_page9.html">
    9
   </a>
   <a href="史记集解_page10.html">
    10
   </a>
   <a href="史记集解_page11.html">
    11
   </a>
   <a href="史记集解_page12.html">
    12
   </a>
   <a href="史记集解_page13.html">
    13
   </a>
   <span>
    ...
   </span>
   <a href="史记集解_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
