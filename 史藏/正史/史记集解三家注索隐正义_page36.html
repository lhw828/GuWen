<!DOCTYPE html>
<html>
<head>
    <meta charset="UTF-8">
    <title>史记集解三家注索隐正义 - 第 36 页/共 204 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史记集解三家注索隐正义 - 第 36 页/共 204 页</h1>
    <div class="content">是时项王北击齐，田荣与战城阳。田荣败，走平原，〔一〕平原民杀之。齐皆降楚。楚因焚烧其城郭，系虏其子女。齐人叛之。田荣弟横立荣子广为齐王，齐王反楚城阳。项羽虽闻汉东，既已连齐兵，欲遂破之而击汉。汉王以故得劫五诸侯兵，遂入彭城。项羽闻之，乃引兵去齐，从鲁〔二〕出胡陵，〔三〕至萧，〔四〕与汉大战彭城灵壁东〔五〕睢水上，大破汉军，多杀士卒，睢水为之不流。乃取汉王父母妻子于沛，置之军中以为质。当是时，诸侯见楚强汉败，还皆去汉复为楚。塞王欣亡入楚。
〔一〕正义德州平原县是。
〔二〕正义兖州曲阜也。
〔三〕正义地理志云胡陵在山阳郡。
〔四〕正义徐州萧县。
〔五〕正义在徐州符离县西北九十里。
吕后兄周吕侯为汉将兵，居下邑。〔一〕汉王从之，稍收士卒，军砀。汉王乃西过梁地，至虞。〔二〕使谒者随何之九江王布所，曰：「公能令布举兵叛楚，项羽必留击之。得留数月，吾取天下必矣。」随何往说九江王布，布果背楚。楚使龙且往击之。
〔一〕集解徐广曰：「在梁。」
〔二〕集解徐广曰：「在梁。」
汉王之败彭城而西，行使人求家室，家室亦亡，不相得。败后乃独得孝惠，六月，立为太子，大赦罪人。令太子守栎阳，诸侯子在关中者皆集栎阳为卫。引水灌废丘，废丘降，章邯自杀。更名废丘为槐里。于是令祠官祀天地四方上帝山川，以时祀之。兴关内卒乘塞〔一〕。
〔一〕集解李奇曰：「乘，守也。」
是时九江王布与龙且战，不胜，与随何闲行归汉。汉王稍收士卒，与诸将及关中卒益出，是以兵大振荥阳，破楚京、索闲。
三年，魏王豹谒归视亲疾，至即绝河津，反为楚。汉王使郦生说豹，豹不听。汉王遣将军韩信击，大破之，虏豹。遂定魏地，置三郡，曰河东、〔一〕太原、〔二〕上党。〔三〕汉王乃令张耳与韩信遂东下井陉击赵，斩陈余、赵王歇。其明年，立张耳为赵王。
〔一〕正义今蒲州也。
〔二〕正义今并州。
〔三〕正义今潞州。
汉王军荥阳南，筑甬道〔一〕属之河，以取敖仓。〔二〕与项羽相距岁余。项羽数侵夺汉甬道，汉军乏食，遂围汉王。汉王请和，割荥阳以西者为汉。项王不听。汉王患之，乃用陈平之计，予陈平金四万斤，以闲疏楚君臣。于是项羽乃疑亚父。亚父是时劝项羽遂下荥阳，及其见疑，乃怒，辞老，愿赐骸骨归卒伍，未至彭城而死。
〔一〕正义甬音勇。韦昭云：「起土筑墙，中闲为道。」应劭云：「恐敌抄辎重，故筑垣墙如街巷。」
〔二〕正义孟康云：「敖，地名，在荥阳西北，山上临河有大仓。」太康地理志云：「秦建敖仓于成皋。」
汉军绝食，乃夜出女子东门二千余人，被甲，楚因四面击之。将军纪信乃乘王驾，诈为汉王，诳楚，楚皆呼万岁，之城东观，以故汉王得与数十骑出西门遁。令御史大夫周苛、魏豹、枞公守荥阳。诸将卒不能从者，尽在城中。周苛、枞公相谓曰：「反国之王，难与守城。」因杀魏豹。〔一〕
〔一〕集解徐广曰：「案月表，三年七月，王出荥阳。八月，杀魏豹。而又云四年三月，周苛死。四月，魏豹死。二者不同。项羽杀纪信、周苛、枞公，皆是三年中。」
汉王之出荥阳入关，收兵欲复东。袁生说汉王曰：「汉与楚相距荥阳数岁，汉常困。愿君王出武关，项羽必引兵南走，王深壁，令荥阳成皋闲且得休。使韩信等辑河北赵地，连燕齐，君王乃复走荥阳，未晚也。如此，则楚所备者多，力分，汉得休，复与之战，破楚必矣。」汉王从其计，出军宛叶闲，〔一〕与黥布行收兵。
〔一〕正义宛，于元反。叶，式涉反。宛，邓州县也。叶，汝州县。水经注云：「本楚惠王封诸梁子兼，号曰叶城，即子高之故邑也。」
项羽闻汉王在宛，果引兵南。汉王坚壁不与战。是时彭越渡睢水，与项声、薛公战下邳，彭越大破楚军。项羽乃引兵东击彭越。汉王亦引兵北军成皋。项羽已破走彭越，闻汉王复军成皋，乃复引兵西，拔荥阳，诛周苛、枞公，而虏韩王信，遂围成皋。
汉王跳，〔一〕独与滕公〔二〕共车出成皋玉门，〔三〕北渡河，驰宿修武。自称使者，晨驰入张耳、韩信壁，而夺之军。乃使张耳北益收兵赵地，使韩信东击齐。汉王得韩信军，则复振。引兵临河，南飨军小修武南，〔四〕欲复战。郎中郑忠乃说止汉王，使高垒深堑，勿与战。汉王听其计，使卢绾、〔五〕刘贾将卒二万人，骑数百，渡白马津，〔六〕入楚地，与彭越复击破楚军燕郭西，〔七〕遂复下梁地十余城。
〔一〕集解徐广曰：「音逃。」索隐如淳曰：「跳，走也。」晋灼按：刘泽传「跳驱至长安」。说文音徒调反。通俗文云「超通为跳」。
〔二〕索隐夏侯婴为滕令，故曰滕公也。
〔三〕集解徐广曰：「项羽纪云北门名玉门。」
〔四〕集解晋灼曰：「在大修武城东。」
〔五〕集解苏林曰：「绾音以绳绾结物之『绾』。」
〔六〕索隐即黎阳津也。南界东郡白马县。
〔七〕索隐故南燕国也。在东郡，秦以为县。
淮阴已受命东，未渡平原。汉王使郦生往说齐王田广，广叛楚，与汉和，共击项羽。韩信用蒯通计，遂袭破齐。齐王烹郦生，东走高密。项羽闻韩信已举河北兵破齐、赵，且欲击楚，则使龙且、周兰〔
一〕往击之。韩信与战，骑将灌婴击，大破楚军，杀龙且。齐王广奔彭越。当此时，彭越将兵居梁地，往来苦楚兵，绝其粮食。
〔一〕集解徐广曰：「一作『简』。」
四年，项羽乃谓海春侯大司马曹咎曰：「谨守成皋。若汉挑战，〔一〕慎勿与战，无令得东而已。我十五日必定梁地，复从将军。」乃行击陈留、外黄、睢阳，下之。汉果数挑楚军，楚军不出，使人辱之五六日，大司马怒，度兵汜水。〔二〕士卒半渡，汉击之，大破楚军，尽得楚国金玉货赂。大司马咎、长史欣皆自刭汜水上。项羽至睢阳，闻海春侯破，乃引兵还。汉军方围锺离眛于荥阳东，项羽至，尽走险阻。
〔一〕正义挑，田吊反。下同。
〔二〕正义汜音祀，在成皋故城东。
韩信已破齐，使人言曰：「齐边楚，〔一〕权轻，不为假王，恐不能安齐。」汉王欲攻之。留侯曰：「不如因而立之，使自为守。」乃遣张良操印绶立韩信为齐王。〔二〕
〔一〕集解文颖曰：「边，近也。」
〔二〕集解徐广曰：「三月。」
项羽闻龙且军破，则恐，使盱台人武涉往说韩信。韩信不听。
楚汉久相持未决，丁壮苦军旅，老弱罢转饟。汉王项羽相与临广武之闲而语。项羽欲与汉王独身挑战。汉王数项羽曰：「始与项羽俱受命怀王，曰先入定关中者王之，项羽负约，〔一〕王我于蜀汉，罪一。秦项羽矫杀卿子冠军而自尊，罪二。〔二〕项羽已救赵，当还报，而擅劫诸侯兵入关，罪三。怀王约入秦无暴掠，项羽烧秦宫室，掘始皇帝冢，私收其财物，罪四。又强杀秦降王子婴，罪五。诈坑秦子弟新安二十万，王其将，罪六。项羽皆王诸将善地，〔三〕而徙逐故主，〔四〕令臣下争叛逆，罪七。项羽出逐义帝彭城，自都之，夺韩王地，并王梁楚，多自予，罪八。项羽使人阴弒义帝江南，罪九。夫为人臣而弒其主，杀已降，为政不平，主约不信，天下所不容，大逆无道，罪十也。吾以义兵从诸侯诛残贼，使刑余罪人击杀项羽，何苦乃与公挑战！」项羽大怒，伏弩射中汉王。汉王伤匈，乃扪足〔五〕曰：「虏中吾指！」汉王病创卧，张良强请汉王起行劳军，以安士卒，毋令楚乘胜于汉。汉王出行军，〔六〕病甚，〔七〕因驰入成皋。
〔一〕索隐负音佩也。
〔二〕集解徐广曰：「卿，一作『庆』。」索隐韦昭云：「宋义之号。」如淳曰：「卿者，大夫之尊；子者，子男之爵；冠军，人之首也。尊宋义，故加此号。」
〔三〕索隐谓章邯等。
〔四〕索隐谓田市、赵歇、韩广之属。
〔五〕索隐扪，摸也。中匈而扪足者，盖以矢初中痛闷，不知所在故尔。或者中匈而扪足，权以安士卒之心也。
〔六〕正义行，寒孟反。
〔七〕索隐按：三辅故事曰「楚汉相距于京索闲六年，身被大创十二，矢石通中过者有四」。言汉王病创也。
病愈，西入关，至栎阳，存问父老，置酒，枭故塞王欣头栎阳市。〔一〕留四日，复如军，军广武。关中兵益出。
〔一〕索隐枭，县首于木也。欣自刭于汜水上，令枭之于栎阳者，以旧都，故枭以示之也。
当此时，彭越将兵居梁地，往来苦楚兵，绝其粮食。田横往从之。项羽数击彭越等，齐王信又进击楚。项羽恐，乃与汉王约，中分天下，割鸿沟而西者为汉，鸿沟而东者为楚。〔一〕项王归汉王父母妻子，军中皆呼万岁，乃归而别去。
〔一〕索隐应劭云：「在荥阳东南三十里，盖引河东南入淮泗也。」张华云：「一渠东南流，经浚仪，是始皇所凿，引河灌大梁，谓之鸿沟。一渠东经阳武南，为官渡水。」北征记云中牟台下临汴水，是为官渡水也。
项羽解而东归。汉王欲引而西归，用留侯、陈平计，乃进兵追项羽，至阳夏南止军，与齐王信、建成侯彭越期会而击楚军。至固陵，不会。楚击汉军，大破之。汉王复入壁，深堑而守之。用张良计，于是韩信、彭越皆往。及刘贾入楚地，围寿春，〔一〕汉王败固陵〔二〕，乃使使者召大司马周殷举九江兵而迎（之）〔三〕武王，行屠城父，〔四〕随（何）刘贾、齐梁诸侯皆大会垓下。〔五〕立武王布为淮南王。
〔一〕正义今寿州。
〔二〕集解晋灼曰：「即固始。」
〔三〕集解徐广曰：「周殷以兵随刘贾。」
〔四〕正义父音甫，今亳州县。
〔五〕集解徐广曰：「七月。」
五年，高祖与诸侯兵共击楚军，与项羽决胜垓下。淮阴侯将三十万自当之，孔将军居左，费将军居右，皇帝在后，绛侯、柴将军在皇帝后。项羽之卒可十万。淮阴先合，不利，却。孔将军、费将军纵，〔一〕楚兵不利，淮阴侯复乘之，〔二〕大败垓下。项羽卒闻汉军之楚歌，〔三〕以为汉尽得楚地，项羽乃败而走，是以兵大败。使骑将灌婴追杀项羽东城，〔四〕斩首八万，遂略定楚地。鲁为楚坚守不下。汉王引诸侯兵北，示鲁父老项羽头，鲁乃降。遂以鲁公号葬项羽谷城。还至定陶，驰入齐王壁，夺其军。
〔一〕正义二人韩信将也。纵兵击项羽也。以「纵」字为绝句。孔将军，蓼侯孔熙。费将军，费侯陈贺也。
〔二〕正义复，扶富反。乘犹登也，进也。
〔三〕索隐应劭云：「今鸡鸣歌也。」颜游秦云：「楚歌犹吴讴也。」按：高祖令戚夫人楚舞，自为楚歌，是楚人之歌声也。
〔四〕集解徐广曰：「十二月。」
正月，诸侯及将相相与共请尊汉王为皇帝。汉王曰：「吾闻帝贤者有也，空言虚语，非所守也，吾不敢当帝位。」群臣皆曰：「大王起微细，诛暴逆，平定四海，有功者辄裂地而封为王侯。大王不尊号，皆疑不信。臣等以死守之。」汉王三让，不得已，曰：「诸君必以为便，便国家。」甲午，〔一〕乃即皇帝位泛水之阳。〔二〕
〔一〕集解徐广曰：「二月甲午。」
〔二〕集解蔡邕曰：「上古天子称皇，其次称帝，其次称王。秦承三王之末，为汉驱除，自以德兼三皇、五帝，故并以为号。汉高祖受命，功德宜之，因而不改。」正义泛音敷剑反。括地志云：「高祖即位坛在曹州济阴县界。张晏曰『泛水在济阴界，取其泛爱弘大而润下』。」
皇帝曰义帝无后。齐王韩信习楚风俗，徙为楚王，都下邳。〔一〕立建成侯彭越为梁王，都定陶。〔二〕故韩王信为韩王，都阳翟。〔三〕徙衡山王吴芮为长沙王，都临湘。〔四〕番君之将梅鋗有功，从入武关，故德番君。淮南王布、燕王臧荼、赵王敖皆如故。
〔一〕正义音被悲反，泗州下邳县是，楚王韩信之都。
〔二〕正义曹州济阴县城是，梁王彭越之都。
〔三〕正义洛州阳翟县是，韩王信之都。
〔四〕正义括地志云：「潭州长沙县，本汉临湘县，长沙王吴芮都之。芮墓在长沙县北四里。」
天下大定。高祖都雒阳，诸侯皆臣属。故临江王驩〔一〕为项羽叛汉，令卢绾、刘贾围之，不下。数月而降，杀之雒阳。
〔一〕集解徐广曰：「一作『尉』。」
五月，兵皆罢归家。诸侯子在关中者复之十二岁，其归者复之六岁，食之〔一〕一岁。
〔一〕正义食音寺。
高祖置酒雒阳南宫。〔一〕高祖曰：「列侯诸将无敢隐朕，皆言其情。吾所以有天下者何？项氏之所以失天下者何？」高起、王陵对曰：〔二〕「陛下慢而侮人，项羽仁而爱人。然陛下使人攻城略地，所降下者因以予之，与天下同利也。项羽妒贤嫉能，有功者害之，贤者疑之，战胜而不予人功，得地而不予人利，此所以失天下也。」高祖曰：「公知其一，未知其二。夫运筹策帷帐之中，决胜于千里之外，吾不如子房。镇国家，抚百姓，给馈饟，不绝粮道，吾不如萧何。连百万之军，战必胜，攻必取，吾不如韩信。此三者，皆人杰也，吾能用之，此吾所以取天下也。项羽有一范增而不能用，此其所以为我擒也。」
〔一〕正义括地志云：「南宫在雒州雒阳县东北二十六里洛阳故城中。舆地志云秦时已有南北宫。」
〔二〕集解孟康曰：「姓高，名起。」瓒曰：「汉帝年纪高帝时有信平侯臣陵、都武侯臣起。魏相丙吉奏事高帝时奏事有将军臣陵、臣起。」
高祖欲长都雒阳，齐人刘敬说，乃留侯劝上入都关中，高祖是日驾，入都关中。六月，大赦天下。
十月，燕王臧荼反，攻下代地。高祖自将击之，得燕王臧荼。即立太尉卢绾为燕王。使丞相哙将兵攻代。
其秋，利几反，〔一〕高祖自将兵击之，利几走。利几者，项氏之将。项氏败，利几为陈公，不随项羽，亡降高祖，高祖侯之颍川。高祖至雒阳，举通侯籍召之，〔二〕而利几恐，故反。
〔一〕正义几音机。姓名也。项羽之将，为陈县令，降汉。高帝征诸侯，利几恐，故反。
〔二〕集解如淳曰：「得在通侯之籍。」
六年，高祖五日一朝太公，如家人父子礼。太公家令说太公曰：「天无二日，土无二王。今高祖虽子，人主也；太公虽父，人臣也。柰何令人主拜人臣！如此，则威重不行。」后高祖朝，太公拥篲〔一〕，迎门却行。高祖大惊，下扶太公。太公曰：「帝，人主也，柰何以我乱天下法！」于是高祖乃尊太公为太上皇。〔二〕心善家令言，〔三〕赐金五百斤。
〔一〕集解李奇曰：「为恭也。如今卒持帚者也。」
〔二〕集解蔡邕曰：「不言帝，非天子也。」索隐按：蔡邕云「
不言帝，非天子也」。又按：本纪秦始皇追尊庄襄王为太上皇，已有故事矣。盖太上者，无上也。皇者德大于帝，欲尊其父，故号曰太上皇也。
〔三〕索隐颜氏按：荀悦云「故虽天子必有尊也，无父犹设三老，况其存乎？家令之言过矣」。晋刘宝云「善其发悟己心，因得尊崇父号也」。
十二月，人有上变事告楚王信谋反，上问左右，左右争欲击之。用陈平计，乃伪游云梦，〔一〕会诸侯于陈，楚王信迎，即因执之。是日，大赦天下。田肯〔二〕贺，因说高祖曰：「陛下得韩信，又治秦中。〔三〕秦，形胜之国，〔四〕带河山之险，县隔千里，持戟百万，秦得百二焉。〔五〕地埶便利，其以下兵于诸侯，譬犹居高屋之上建瓴水也。〔六〕夫齐，东有琅邪、即墨之饶，南有泰山之固，西有浊河之限，〔七〕北有勃海之利。〔八〕地方二千里，持戟百万，县隔千里之外，〔九〕齐得十二焉。〔一０〕故此东西秦也。非亲子弟，莫可使王齐矣。」高祖曰：「善。」赐黄金五百斤。
〔一〕集解韦昭曰：「在南郡华容县。」
〔二〕索隐汉纪及汉书作「宵」，刘显云相传作「肯」也。
〔三〕集解如淳曰：「时山东人谓关中为秦中。」
〔四〕集解张晏曰：「秦地带山河，得形势之胜便者。」索隐韦昭云：「地形险固，故能胜人也。」
〔五〕集解应劭曰：「河山之险，与诸侯相县隔，地绝千里，所以能禽诸侯者，得天下之利百二也。」李斐曰：「河山之险，由地势高，顺流而下易，故天下于秦悬隔千里，持戟百万，秦得百二焉。」苏林曰：「得百中之二焉。秦地险固，二万人足当诸侯百万人也。」索隐服虔云：「谓函谷关去长安千里为县隔。」按：文以河山险固形胜，其势如隔千里也。苏林曰：「百二，百中之二，二十万人也。」虞喜云：「百二者，得百之二。言诸侯持戟百万，秦地险固，一倍于天下，故云得百二焉，言倍之也，盖言秦兵当二百万也。『齐得十二』亦如之，故为东西秦，言势相敌，但立文相避，故云十二。言余诸侯十万，齐地形胜亦倍于他国，当二十万人也。」
〔六〕集解如淳曰：「瓴，盛水瓶也。居高屋之上而幡瓴水，言其向下之势易也。建音蹇。」晋灼曰：「许慎曰瓴，瓮似瓶者。」
〔七〕集解晋灼曰：「齐西有平原。河水东北过高唐，高唐即平原也。孟津号黄河故曰浊河。」
〔八〕索隐崔浩云：「勃，旁跌也。旁跌出者，横在济北，故齐都赋云海旁出为勃，名曰勃海郡。」
〔九〕索隐以言齐境阔不啻千里，故云「之外」也。
</div>
    <div class="pagination">
<a href="史记集解三家注索隐正义_page35.html">上一页</a><span>...</span><a href="史记集解三家注索隐正义_page31.html">31</a><a href="史记集解三家注索隐正义_page32.html">32</a><a href="史记集解三家注索隐正义_page33.html">33</a><a href="史记集解三家注索隐正义_page34.html">34</a><a href="史记集解三家注索隐正义_page35.html">35</a><span class="current-page">36</span><a href="史记集解三家注索隐正义_page37.html">37</a><a href="史记集解三家注索隐正义_page38.html">38</a><a href="史记集解三家注索隐正义_page39.html">39</a><a href="史记集解三家注索隐正义_page40.html">40</a><a href="史记集解三家注索隐正义_page41.html">41</a><span>...</span><a href="史记集解三家注索隐正义_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
