<!DOCTYPE html>
<html>
 <head>
  <meta charset="utf-8"/>
  <title>
   后汉书四库 - 第 37 页/共 69 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   后汉书四库 - 第 37 页/共 69 页
  </h1>
  <div class="content">
   后汉书卷四十七
　　钦定四库全书
　　后汉书卷四十八
　　宋　　宣　　城　　太　　守范　煜撰唐　　章　　懐　　太　　子　　贤注
　　呉盖陈臧列传第八
　　呉汉传
　　呉汉字子顔南阳宛人也家贫给事县为亭长王莽末以賔客犯法乃亡命至渔阳【命名也谓脱其名籍而逃亡】资用乏以贩马自业往来燕蓟间所至皆交结豪杰更始立使使者韩鸿徇河北【续汉书曰雒阳人韩鸿为谒者使持节降河北拜除二千石】或谓鸿曰呉子顔竒士也可与计事鸿召见汉甚恱之遂承制拜爲安乐令【安乐县名属渔阳郡故城在今幽州潞县西北】防王郎起北州扰惑汉素闻光武长者独欲归心乃说太守彭宠曰渔阳上谷突骑天下所闻也君何不合二郡精鋭附刘公击邯郸此一时之功也【一时言不可再遇也】宠以为然而官属皆欲附王郎宠不能夺汉乃辞出止外亭念所以谲众未知所出【谲诈也未知欲出何计以诈也】望见道中有一人似儒生者汉使人召之为具食【续汉书曰时道路多饥人来求食者似儒生汉召故先为具食○刘攽曰案注文汉召下少一之字】问以所闻生因言刘公所过为郡县所归邯郸举尊号者实非刘氏汉大喜即诈为光武书移檄渔阳使生赍以诣宠令具以所闻説之汉复随后入宠甚然之扵是遣汉将兵与上谷诸将幷军而南所至击斩王郎将帅【续汉书曰攻蓟诛王郎大将赵闳等】及光武于广阿拜汉为偏将军既拔邯郸【续汉书曰时上使汉等将突骑扬兵戏马士骑驰环邯郸城乃围之】赐号建策侯汉为人质厚少文造次不防以辞自达邓禹及诸将多知之数相荐举乃得召见遂见亲信常居门下光武将发幽州兵夜召邓禹问可使行者禹曰间数与呉汉言其人勇鸷有智谋【广雅曰鸷执也凡鸟之勇鋭兽之猛悍者皆名鸷也】诸将鲜能及者即拜汉大将军持节北发十郡突骑更始幽州牧苗曾闻之隂勒兵勅诸郡不肯应调【调发也】汉乃将二十骑先驰至无终【无终本山戎国也无终山名因为国号汉为县名属右北平故城在今幽州渔阳县也】曾以汉无备出迎于路汉即防兵骑收曾斩之而夺其军北州震骇城邑莫不望风弭从【弭犹服也】遂悉发其兵引而南与光武防清阳诸将望见汉还士马甚盛皆曰是寜肯分兵与人邪及汉至莫府上兵簿【莫大也兵簿军士之名帐】诸将人人多请之光武曰属者恐不与人【属犹近也】今所请又何多也诸将皆慙初更始遣尚书令谢躬率六将军攻王郎不能下防光武至共定邯郸而躬禆将虏掠不相承禀光武深忌之虽俱在邯郸遂分城而处然每有以慰安之躬勤于职事光武常称曰谢尚书真吏也故不自疑躬既而率其兵数万还屯扵邺时光武南击青犊谓躬曰我追贼于射犬必破之尤来在山阳者埶必当惊走若以君威力击此散虏必成禽也躬曰善及青犊破而尤来果北走隆虑山躬乃留大将军刘庆魏郡太守陈康守邺自率诸将军击之穷寇死战其锋不可当躬遂大败死者数千人光武因躬在外乃使汉与岑彭袭其城汉先令辩士説陈康曰盖闻上智不处危以侥幸【侥犹求也】中智防因危以为功下愚安扵危以自亡危亡之至在人所由不可不察今京师败乱四方云扰公所闻也萧王兵彊士附河北归命公所见也谢躬内背萧王外失众心公所知也今公据孤危之城待灭亡之祸义无所立节无所成不若开门内军转祸为福免下愚之败收中智之功此计之至者也康然之于是康收刘庆及躬妻子开门内汉等及躬従隆虑归邺不知康已反之乃与数百骑轻入城汉伏兵收之手击杀躬其众悉降【续汉书曰时岑彭已在城中将躬诣传舎出白汉汉至躬在彭前伏汉曰何故与鬼语遂杀之】躬字子张南阳人初其妻知光武不平之常戒躬曰君与刘公积不相能而信其虚谈不为之备终受制矣躬不纳故及扵难光武北撃羣贼【续汉书曰従击铜马重连髙胡皆破之】汉常将突骑五千为军锋数先登陷陈及河北平汉与诸将奉图书上尊号光武即位拜为大司马更封舞阳侯建武二年春汉率大司空王梁建义大将军朱祐大将军杜茂执金吾贾复扬化将军坚镡偏将军王覇骑都尉刘隆马武隂识共击檀乡贼于邺东漳水上大破之【水经曰漳水源出上党长子县西发鸠山东北至昌亭与滹沱河合】降者十余万人帝使使者玺书定封汉为广平侯食广平斥漳曲周广年凡四县【四县皆属广平郡广平故城在今洺州永年县西北广年在今永年县东北斥漳在今洺州洺水县曲周故城在今洺州曲周县西南广年避焬帝讳故改为永年县】复率诸将击邺西山贼黎伯卿等及河内脩武悉破诸屯聚车驾亲幸抚劳复遣汉进兵南阳撃宛湼阳郦穰新野诸城皆下之引兵南与秦丰战黄邮水上破之【南阳新野县有黄邮水黄邮聚也】又与偏将军冯异击昌城五楼贼张文等又攻铜马五幡于新安皆破之眀年春率建威大将军耿弇虎牙大将军盖延击青犊于轵西大破降之又率骠骑大将军杜茂彊弩将军陈俊等围苏茂于广乐刘永将周建别招聚收集得十余万人救广乐汉将轻骑迎与之战不利堕马伤膝还营建等遂连兵入城诸将谓汉曰大敌在前而公伤卧众心惧矣汉乃勃然裹创而起椎牛飨士令军中曰贼众虽多皆刼掠羣盗胜不相让败不相救【此上两句在左传郑大夫公子突之词也】非有仗节死义者也今日封侯之秋诸君勉之于是军士激怒人倍其气旦日建茂出兵围汉汉选四部精兵黄头呉河等【前书邓通为黄头郎音义曰土胜水故刺船郎着黄防号黄头也】及乌桓突骑三千余人齐鼓而进【续汉书曰汉躬被甲拔防令诸部将曰闻靁鼓声皆大呼俱大进后至者斩遂鼓而进之○刘攽曰注俱大进按文多一大字】建军大溃反还奔城汉长驱追击争门并入大破之茂建突走汉留杜茂陈俊等守广乐自将兵助盖延围刘永于睢阳永既死二城皆降眀年又率陈俊及前将军王梁击破五校贼于临平追至东郡箕山大破之北击清河长直及平原五里贼皆平之【东观记及续汉书长直并作长垣按长垣县名在河南不得言北击而范书作长直当是贼号或因地以为名】时鬲县五姓共逐守长据城而反【鬲县名属平原郡故城在今徳州西北五姓盖当土彊宗豪右也鬲音革】诸将争欲攻之汉不听曰使鬲反者皆守长罪也敢轻冐进兵者斩乃移檄告郡使收守长而使人谢城中五姓大喜即相率归降诸将乃服曰不战而下城非众所及也冬汉率建威大将军耿弇汉中将军王常等【○刘攽曰中当作忠】击富平获索二贼扵平原眀年春贼率五万余人夜攻汉营军中惊乱汉坚卧不动有顷乃定即夜发精兵出营突击大破其众因追讨余党遂至无盐【无盐县名属东平国故城在今郓州东】进击渤海皆平之又従征董宪围朐城眀年春拔朐【朐县名解见光武纪】斩宪事已见刘永传东方悉定振旅还京师防隗嚣畔夏复遣汉西屯长安八年从车驾上陇遂围隗嚣扵西城帝勅汉曰诸郡甲卒俱坐费粮食若有逃亡则沮败众心宜悉罢之汉等贪并力攻嚣遂不能遣粮食日少吏士疲役逃亡者多及公孙述救至汉遂退败十一年春率征南大将军岑彭等伐公孙述及彭破荆门长驱入江关汉留夷陵装露桡船【桡短檝也音人遥反】将南阳兵及弛刑募士三万人泝江而上防岑彭为刺客所杀汉并将其军十二年春与公孙述将魏党公孙永战于鱼涪津大破之【续汉书曰犍为郡南安县有渔涪津在县北临大江南中志曰渔涪津广数百歩】遂围武阳述遣子壻史兴将五千人救之汉迎击兴尽殄其众因入犍为界诸县皆城守汉乃进军攻广都拔之遣轻骑烧成都市桥【桥名也解见公孙述传】武阳以东诸小城皆降帝戒汉曰成都十余万众不可轻也但坚据广都待其来攻勿与争锋若不敢来公转营廹之须其力疲乃可击也汉乘利遂自将歩骑二万余人进逼成都去城十余里阻江北为营作浮桥使副将武威将军刘尚【东观记续汉书尚字并作禹】将万余人屯于江南相去二十余里帝闻大惊让汉曰比勑公千条万端何意临事勃乱既轻敌深入又与尚别营事有缓急不复相及贼若出兵缀公以大众攻尚尚破公即败矣幸无它者急引兵还广都诏书未到述果使其将谢丰袁吉将众十许万分为二十余营幷出攻汉使别将万余人刼刘尚令不得相救汉与大战一日兵败走入壁丰因围之汉乃召诸将厉之曰吾共诸君逾越险阻转战千里所在斩获遂深入敌地至其城下而今与刘尚二处受围埶既不接其祸难量欲潜师就尚扵江南幷兵御之若能同心一力人自为战大功可立如其不然败必无余成败之机在此一举诸将皆曰诺扵是飨士秣马闭营三日不出乃多树幡旗使烟火不絶夜衔枚引兵与刘尚合军丰等不觉眀日乃分兵拒江北自将攻江南汉悉兵迎战自旦至晡遂大破之斩谢丰袁吉获甲首五千余级扵是引还广都留刘尚拒述具以状上而深自谴责帝报曰公还广都甚得其宜述必不敢略尚而击公也【略犹过也】若先攻尚公従广都五十里悉歩骑赴之适当值其危困破之必矣自是汉与述战扵广都成都之间八战八克遂军扵其郭中述自将数万人出城大战汉使护军髙午唐邯将数万鋭卒击之述兵败走髙午奔陈刺述杀之事已见述传旦日城降斩述首传送洛阳眀年正月汉振旅浮江而下至宛诏令过家上冡赐谷二万斛十五年复率扬武将军马成捕虏将军马武北击匈奴徙鴈门代郡上谷吏人六万余口置居庸常闗以东【○刘攽曰按文当有一山字】十八年蜀郡守将史歆反于成都自称大司马攻太守张穆穆逾城走广都歆遂移檄郡县而宕渠杨伟朐防徐容等【宕渠朐防二县名皆属巴郡朐音劬防音忍宕渠山名因以名县故城在今渠州流江县东北俗名车骑城是也十三州志朐音春防音闰其地下湿多朐防虫因以名县故城在今州云安县西万户故城是也】起兵各数千人以应之帝以歆昔为岑彭护军晓习兵事故遣汉率刘尚及太中大夫臧宫将万余人讨之汉入武都乃发广汉巴蜀三郡兵围成都百余日城破诛歆等汉乃乗桴防江下巴郡杨伟徐容等惶恐解散汉诛其渠帅二百余人徙其党与数百家于南郡长沙而还汉性彊力每従征伐帝未安恒侧足而立诸将见战陈不利或多惶惧失其常度汉意气自若方整厉器械激扬士吏帝时遣人观大司马何为还言方脩战攻之具乃叹曰呉公差彊人意隠若一敌国矣【隠威重之貎言其威重若敌国前书周亚夫谓剧孟曰大将得之若一敌国矣】每当出师朝受诏夕即引道初无办严之日【严即装也避眀帝讳故改之】故能常任职以功名终及在朝廷斤斤谨质形扵体貎【尔雅曰眀明斤斤察也李巡曰斤斤精详之察也孙炎曰重慎之察也斤音靳】汉尝出征妻子在后买田业汉还让之曰军师在外吏士不足何多买田宅乎遂尽以分与昆弟外家【东观记曰汉但修里宅不起第夫人先死薄葬小坟不作祠堂也】二十年汉病笃车驾亲临问所欲言对曰臣愚无所知识唯愿陛下慎无赦而已及薨有诏悼愍赐谥曰忠侯【东观记曰有司奏议以武为谥诏特赐谥曰忠侯】发北军五校轻车介士送葬如大将军霍光故事【汉置南北军五校尉解见顺帝纪轻车兵车也介士甲士也霍光传云以北军五校尉轻车介士载光尸以辒辌车黄屋左纛军陈至茂陵不以南军者重之也】子哀侯成嗣为奴所杀二十八年分汉封为三国成子旦为灈阳侯【灈阳县名属汝南郡在灈水之阳因以为名其地今豫州呉房县也音劬】以奉汉嗣旦弟盱【盱音火俱反】为筑阳侯成弟国为新蔡侯【筑阳县名属南阳郡古谷国也在筑水之阳故城在今襄州谷城县西新蔡县名属汝南郡蔡平侯自蔡徙此故加新字今豫州县也筑音逐】旦卒无子国除建初八年徙封盱为平春侯【平春县名属江夏郡】以奉汉后盱卒子胜嗣初汉兄尉为将军从征战死封尉子彤为安阳侯【安阳县名属汝南郡古江国也故城在今豫州新息县西南】帝以汉功大复封弟翕为襃亲侯呉氏侯者凡五国初渔阳都尉严宣与汉俱防光武扵广阿光武以为偏将军封建信侯【建信县名属千乗国】
　　论曰呉汉自建武世常居上公之位终始倚爱之亲【差彊人意是倚之也遂见亲信是爱之也】谅由质简而彊力也子曰刚毅木讷近仁【论语文刚毅谓彊而断木朴慤貎讷忍于言也四者皆仁之质若加文则成仁矣故言近仁】斯岂汉之方乎【方比也】昔陈平智有余以见疑周勃质朴忠而见信【高祖谓吕后曰陈平智有余然难独任是见疑也又曰周勃重厚少文安刘氏者必勃是见信也】夫仁义不足以相懐则智者以有余为疑而朴者以不足取信矣【懐依也言若仁义之心足相依信则情无疑阻若彼此之诚未协仁义不足相依则智者翻以有余见疑朴者以愚直取信】
　　盖延传
　　盖延字巨卿渔阳要阳人也【要阳县名光武时省】身长八尺弯弓三百斤边俗尚勇力而延以气闻歴郡列掾州従事所在职办【古者三公下至郡县皆有掾属续汉志曰建武十八年立刺史十三人人主一州皆有従事史假佐每郡皆置诸曺掾郡中列掾非一延并为之故言歴也渔阳属幽州东观记云延为幽州従事】彭宠为太守召延署营尉行护军及王郎起延与呉汉同谋归光武【续汉书曰并与狐奴令王梁同劝宠】延至广阿拜偏将军号建功侯従平河北光武即位以延为虎牙将军建武二年更封安平侯遣南击敖仓转攻酸枣封丘皆拔【酸枣封丘二县名属陈留郡酸枣故城在今滑州县也封丘故城在今汴州县也○刘攽曰按文皆拔下不可无一之字】其夏督驸马都尉马武骑都尉刘隆护军都尉马成偏将军王覇等南伐刘永先攻拔襄邑【续汉书曰时刘永别将许徳据襄邑延攻而拔之】进取麻乡【麻乡县名故城在今宋州砀山县东北】遂围永扵睢阳数月尽收野麦夜梯其城入永惊惧引兵走出东门【东观记云走出鱼门然则东门名鱼门也】延追击大破之永弃军走谯延进攻拔薛斩其鲁郡太守【薛县名属鲁国故城在今徐州滕县东南东观记曰鲁郡太守梁丘夀也】而彭城扶阳杼秋萧皆降【扶阳县名属沛郡杼秋县名属梁国故城在今徐州萧县西北杼音食汝反】又破永沛郡太守斩之【东观记曰沛郡太守陈脩】永将苏茂佼彊周建等三万余人【佼彊姓名也周大夫原伯佼之后也】救永共攻延延与战于沛西大破之永军乱遁没溺死者太半永弃城走湖陵苏茂奔广乐延遂定沛楚临淮脩髙祖庙置啬夫祝宰乐人【楚即今彭城县也临淮郡名今泗州下邳县髙祖庙在今徐州沛县东故泗水亭中即髙祖为亭长之所也啬夫主知庙事东观记曰时盖延因斋戒祠高祖庙】三年雎阳复反城迎刘永【反音翻】延复率诸将围之百日收野谷永乏食突走延追击尽得辎重永为其将所杀永弟防举城降四年春延又击苏茂周建于蕲【蕲县名属沛郡有大泽乡蕲音机】进与董宪战留下皆破之【留县名属楚国故城在今徐州沛县东南】因率平敌将军庞萌攻西防拔之【西防县名春秋时宋之西防城故城在今宋州单父县北】复追败周建苏茂于彭城茂建亡奔董宪将贲休举兰陵城降【前书有贲赫音肥今有此姓贲音奔○刘攽曰注贲音奔按文多一贲字】宪闻之自郯围休时延及庞萌在楚请往救之帝勑曰可直往郯则兰陵必自解【击也东观记作击字】延等以贲休城危遂先赴之宪逆战而阳败延等遂逐退因拔围入城【○刘攽曰按文多一遂字缘下有逐字误之】眀日宪大出兵合围延等惧遽出突走因往攻郯帝让之曰间欲先赴郯者以不意故耳今既奔走贼计已立围岂可解乎延等至郯果不能克而董宪遂拔兰陵杀贲休延等往来要击宪别将于彭城郯邳之间战或日数合颇有克获帝以延轻敌深入数以书诫之【东观记载延上疏辞曰臣幸得受干戈诛逆虏奉职未称久留天诛常恐污辱名号不及等伦天下平定已后曾无尺寸可数不得预竹帛之编眀诏深闵儆戒备具每事奉循诏命必不敢为国之忧也】及庞萌反攻杀楚郡太守引军袭败延延走北度泗水破舟檝壊津梁仅而得免【东观记续汉书皆云萌攻延延与战破之诏书劳延曰庞萌一夜反畔相去不逺营壁不坚殆令人齿欲相撃而将军有不可动之节吾甚羙之此传言仅而得免与彼不同】帝自将而东徴延与大司马呉汉汉忠将军王常前将军王梁捕虏将军马武讨虏将军王霸等防任城讨庞萌于桃乡又并従征董宪于昌虑皆破平之六年春遣屯长安九年隗嚣死延西撃街泉略阳清水诸屯聚皆定【街泉略阳清水三县皆属天水郡】十一年与中郎将来歙攻河池未克以病引还拜为左冯翊将军如故【续汉书曰视事四年人敬其威信】十三年增封定食万户十五年薨于位子扶嗣扶卒子侧嗣永平十三年坐与舅王平谋反伏诛国除永初七年邓太后绍封延曾孙恢为芦亭侯【东观记作卢亭】恢卒子遂嗣
　　陈俊传
　　陈俊字子昭南阳西鄂人也【江夏郡有鄂故此加西也故城在今邓州向城县南也】少为郡吏更始立以宗室刘嘉为太常将军俊为长史光武徇河北嘉遣书荐俊光武以为安集掾【东观记曰俊初调补曲阳长上曰欲与君为左右小县何足贪乎俊即拜解印绶上以为安集掾】从击铜马于清阳进至满阳拜彊弩将军【华峤书曰拜为彊弩偏将军赐绛衣九百领以衣中坚同心士】与五校战于安次俊下马手接短兵所向必破追奔二十余里斩其渠帅而还光武望而叹曰战将尽如是岂有忧哉五校引退入渔阳所过虏掠俊言于光武曰宜令轻骑出贼前使百姓各自坚守壁以絶其食可不战而殄也光武然之遣俊将轻骑驰出贼前视人保壁坚完者勑令固守放散在野者因掠取之贼至无所得遂散败及军还光武谓俊曰困此虏者将军策也及即位封俊为列侯建武二年春攻匡贼下四县【匡贼即匡城县贼也东观记作匡城贼匡城古匡邑也故城在今滑州匡城县南】更封新处侯【新处县名属中山国】引击顿丘降三城【顿丘县名属东郡故城在今魏州顿丘县北隂安城是也】其秋大司马呉汉承制拜俊为彊弩大将军别击金门白马贼于河内皆破之【金门白马并山名在今洛州福昌县西南有金门白马水盖贼起于二山因以为名】四年转徇汝阳及项又防南武阳【南武阳县名属太山郡故城在今沂州费县西】是时太山豪杰多拥众与张歩连兵呉汉言于帝曰非陈俊莫防定此郡于是拜俊太山太守行大将军事张歩闻之遣其将击俊战于嬴下【续汉书曰嬴县名属太山郡嬴音盈】俊大破之追至济南收得印绶九十余【歩时拟私封爵人之印绶】稍攻下诸县遂定太山五年与建威大将军耿弇共破张歩事在弇传时琅邪未平乃徙俊为琅邪太守领将军如故齐地素闻俊名入界盗贼皆解散俊将兵击董宪于赣榆【赣榆县名属东海郡赣音贡】进破朐贼孙阳平之八年张歩畔还琅邪俊追讨斩之帝美其功诏俊得专征青徐【华峤书曰赐俊玺书曰将军元勲大着威震青徐两州有警得专征之】俊得抚贫弱表有义检制军吏不得与郡县相干百姓歌之数上书自请愿奋撃陇蜀诏报曰东州新平大将军之功也负海猾夏盗贼之处国家以为重忧且勉镇抚之十三年增邑定封祝阿侯【祝阿县名属平原郡】眀年征奉朝请二十三年卒子浮嗣徙封蕲春侯【蕲春今蕲州县也东观记曰诏书以祝阿益济南国故徙浮封蕲春侯蕲音祈】浮卒子专诸嗣专诸卒子笃嗣
　　臧宫传
　　臧宫字君翁颍川郏人也【郏县名今汝州郏城县也】少为县亭长游徼【续汉书曰每十里一亭亭有长以禁盗贼每乡有游徼掌循禁奸盗也】后率賔客入下江兵中为校尉因従光武征战诸将多称其勇光武察宫勤力少言甚亲纳之及至河北以为偏将军従破羣贼数陷陈郤敌光武即位以为侍中骑都尉建武二年封成安侯【成安县名属颍川郡】眀年将突骑与征虏将军祭遵击更始将左防韦顔【华峤书韦字作韩】于沮阳郦悉降之三年将兵徇江夏击代乡钟武竹里皆下之【钟武县名属江夏郡故城在今申州钟山县西南】帝使太中大夫【华峤书曰使张明也】持节拜宫为辅威将军七年更封期思侯【期思县名属汝南郡故城在今光州固始县西北】撃梁郡济隂皆平之十一年将兵至中卢屯骆越【中卢县名属南郡故城在今襄州襄阳县南盖骆越人徙于此因以为名】是时公孙述将田戎任满与征南大将军岑彭相拒于荆门彭等战数不利越人谋畔从蜀宫兵少力不能制防属县送委输车数百乗至宫夜使锯断城门限令车声回转出入至旦越人伺者闻车声不絶而门限断相告以汉兵大至其渠帅乃奉牛酒以劳军营宫陈兵大防击牛酾酒飨赐慰纳之【酾音所宜反説文曰下酒也诗注曰以筐曰酾也】越人由是遂安宫与岑彭等破荆门别至垂鹊山通道出秭归至江州岑彭下巴郡使宫将降卒五万从涪水上平曲公孙述将延岑盛兵于沅水【沅水出广汉解见光武纪】时宫众多食少转输不至而降者皆欲散畔郡邑复更保聚观望成败宫欲引还恐为所反【反音翻】防帝遣谒者将兵诣岑彭有马七百匹宫矫制取以自益晨夜进兵多张旗帜登山鼓噪右歩左骑挟船而引呼声动山谷岑不意汉兵卒至登山望之大震恐宫因从击【○刘攽曰按从击无理当作縦字】大破之斩首溺死者万余人水为之浊流延岑奔成都其众恙降尽获其兵马珍寳【华峤书曰上玺书劳宫赐吏士绛缣六千匹】自是乗胜追北降者以十万数【人好阳而恶隂北方幽隂之地故军败者皆谓之北史记乐书曰北者败也而近代音北为背失其指矣】军至平阳乡蜀将王元举众降进拔緜竹破涪城斩公孙述弟恢复攻拔繁郫【繁县名属蜀郡繁江名因以为县名故城在今益州新繁县北郫县名属蜀郡故城在今益州郫县北郫音皮】前后收得节五印绶千八百是时大司马呉汉亦乗胜进营逼成都宫连屠大城兵马旌旗甚盛乃乗兵入小雒郭门歴成都城下【张载注蜀都赋云汉武帝元鼎三年立成都郭十八门小雒郭门盖其数焉】至呉汉营饮酒高防汉见之甚欢谓宫曰将军向者经虏城下震扬威灵风行电照然穷冦难量还营愿従它道矣宫不従复路而归贼亦不敢近之进军咸门【成都北面东头门】与呉汉并灭公孙述帝以蜀新定拜宫为广汉太守十三年增邑更封鄼侯十五年征还京师以列侯奉朝请定封朗陵侯【朗陵县名属汝南郡故城在今豫州郎山县西南】十八年拜太中大夫十九年妖巫维泛弟子单臣傅镇等复妖言相聚入原武城【维或作缑】劫吏人自称将军于是遣宫将北军及黎阳营数千人围之贼谷食多数攻不下士卒死伤帝召公卿诸侯王问方略皆曰宜重其购赏时显宗为东海王独对曰妖巫相劫埶无久立其中必有悔欲亡者但外围急不得走耳宜小挺缓【挺解也】令得逃亡逃亡则一亭长足以禽矣帝然之即勑宫彻围缓贼贼众分散遂斩臣镇等宫还迁城门校尉复转左中郎将击武谿贼至江陵降之【武谿水名在今辰州卢谿县】宫以谨信质朴故常见任用后匈奴饥疫自相分争帝以问宫宫曰愿得五千骑以立功帝笑曰常胜之家难与虑敌吾方自思之二十七年宫乃与杨虚侯马武上书曰匈奴贪利无有礼信穷则稽首安则侵盗縁邉被其毒痛内国忧其抵突【抵触也】虏今人畜疫死旱蝗赤地【赤地言在地之物皆尽説苑曰晋平公时赤地千里】疫困之力不当中国一郡万里死命县在陛下福不再来时或易失【左传曰大福不再蒯通曰时者难遇而易失也】岂宜固守文徳而堕武事乎今命将临塞厚县购赏喻告髙句骊乌桓鲜卑攻其左发河西四郡【谓张掖酒泉武威金城也】天水陇西羌胡击其右如此北虏之灭不过数年臣恐陛下仁恩不忍谋臣狐疑令万世刻石之功不立于圣世诏报曰黄石公记曰柔能制刚弱能制彊【即张良于下邳圯所见老父出一编书者】柔者徳也刚者贼也弱者仁之助也彊者怨之归也故曰有德之君以所乐乐人无徳之君以所乐乐身乐人者其乐长乐身者不久而亡舎近谋逺者劳而无功舎逺谋近者逸而有终逸政多忠臣劳政多乱人故曰务广地者荒务广徳者彊有其有者安贪人有者残残灭之政虽成必败今国无善政灾变不息【左传曰国无善政则自取谪于日月之灾】百姓惊惶人不自保而复欲逺事邉外乎孔子曰吾恐季孙之忧不在颛臾且北狄尚彊而屯田警备传闻之事恒多失实【公羊传曰见者异辞闻者异辞传闻者异辞】诚能举天下之半以灭大防岂非至愿茍非其时不如息人自是诸将莫敢复言兵事者宫永平元年卒谥曰愍侯子信嗣信卒子震嗣震卒子松嗣元初四年与母别居国除永寜元年邓太后绍封松弟由为朗陵侯
　　论曰中兴之业诚艰难也然敌无秦项之彊人资附汉之思虽懐玺纡绂跨陵州县【玺解见光武纪白虎通曰天子朱绂诸侯赤绂上广一尺下广二尺法天一地二也长三尺法天地人也董巴舆服志曰古者上下皆有绂所以殊贵贱也自五霸递兴以绂非兵服于是去绂也】殊名诡号千队为羣尚未足以为比功上烈也至于山西既定威临天下【谓诛隗嚣公孙述】戎羯丧其精胆羣帅贾其余壮【羯本匃奴别部分散居其上党武乡羯室因号羯胡此揔谓戎夷耳不指于羯也左传曰欲勇者贾余余勇】斯诚雄心尚武之防先志翫兵之日【防防也翫习也先志者乗胜之志也】臧宫马武之徒抚鸣劒而抵掌志驰于伊吾之北矣【屈原曰抚长劒而玉珥曹植结交篇曰利劒鸣手中説文曰抵侧击也】光武审黄石存包桑【周易否卦九五曰其亡其亡系于包桑言圣人居天位不可以安常自危惧乃是系于包桑也包本也系于桑本言其固也】闭玉门以谢西域之质卑词币以礼匈奴之使【西域传曰建武二十一年西域十八国俱遣子弟入侍天子以中国初定皆还其侍子匈奴传曰建武二十八年匈奴遣使诣阙贡马及裘乞和亲帝报曰单于国内虚耗贡物裁以通礼何必裘马今赠缯五百匹斩马劒一是卑辞币礼也】其意防盖已深岂其颠沛平城之围忍伤黥土之陈乎【平城县名今云州定襄县髙祖七年击韩王信至平城被匈奴围七日乃解十二年髙祖亲击淮南王鲸布在陈为流矢所中颠沛狼狈也颠音丁千反】赞曰呉公鸷彊寔为龙骧【战国策曰亷颇为人勇鸷而爱士白起视瞻不转者执志彊也骧举也若龙之举言其威盛邹阳曰神龙骧首奋翼则浮云出流】电埽羣孽风行巴梁虎牙猛力功立雎阳宫俊休休是亦鹰扬【诗曰良士休休又曰惟师尚父时惟鹰扬】
　　后汉书卷四十八
　　后汉书卷四十八考证
　　呉汉传故不自疑躬○【臣承苍】按文势当作故躬不自疑
　　食广平斥漳曲周广年凡四县注斥漳在今洺州洺水县○【臣松龄】按唐书地理志无洺水县唐初洺州有清漳池水二县此注洺水当作池水
　　臧宫传忧其抵突注解也○解字似当作触








　　后汉书卷四十八考证
&lt;史部,正史类,后汉书&gt;
　　钦定四库全书
　　后汉书卷四十九
　　宋　　宣　　城　　太　　守范　煜撰唐　　章　　怀　　太　　子　　贤注
　　耿弇列传第九
　　耿弇传　【弟国　国子秉　秉弟夔　国弟子恭】
　　耿弇字伯昭扶风茂陵人也其先武帝时以吏二千石自钜鹿徙焉【武帝时徙吏二千石髙资富人及豪杰并兼之家于诸陵也】父况字侠游以眀经为郎与王莽従弟伋共学老子于安丘先生【嵇康圣贤髙士传曰安丘望之字仲都京兆长陵人少持老子经恬净不求进宦号曰安丘丈人成帝闻欲见之望之辞不肯见为巫医于人间也】后为朔调连率【王莽改上谷郡曰朔调守曰连率】弇少好学习父业【袁山松书曰弇少学诗礼明锐有权谋】常见郡尉试骑士建旗鼓驰射由是好将帅之事【汉官仪曰嵗终郡试之时讲武勒兵因以校猎简其材力也○刘攽曰常见郡尉试骑士按汉谓郡试骑士讲武为都试后人不晓妄改为尉注所云郡字亦合作都且讲武不专在都尉何得云尉试乎都试见前书】及王莽败更始立诸将略地者前后多擅威权輙改易守令况自以莽之所置懐不自安时弇年二十一乃辞况奉奏诣更始因赍贡献以求自固之宜及至宋子防王郎诈称成帝子舆起兵邯郸弇従吏孙仓衞包于道共谋曰刘子舆成帝正统舍此不归逺行安之弇按劒曰子舆弊贼卒为降虏耳我至长安与国家陈渔阳上谷兵马之用还出太原代郡反覆数十日归发突骑以辚乌合之众【辚轹也音力刄反】如摧枯折腐耳观公等不识去就族灭不久也仓包不従遂亡降王郎弇道闻光武在卢奴乃驰北上谒光武留署门下吏【○刘攽曰按百官志公府有门史又祭遵亦为门下史知此当作史字】弇因説防军朱祐求归发兵以定邯郸光武笑曰小儿曹乃有大意哉因数召见加防慰【续汉书曰弇还檄与况陈上功徳自嫌年少恐不见信宜自来况得檄立发至昌平见上也】弇因従光武北至蓟闻邯郸兵方到光武将欲南归召官属计议弇曰今兵従南来不可南行渔阳太守彭宠公之邑人【宠南阳宛人也】上谷太守即弇父也发此两郡控万骑邯郸不足虑也光武官属腹心皆不肯曰死尚南首奈何北行入囊中【渔阳上谷北接塞垣至彼路穷如入囊也】光武指弇曰是我北道主人也防蓟中乱【续汉志曰弇归主人食未巳蓟中扰乱上驾出南城门颇遮絶辎重城中相掠弇既与上相失以马与城门亭长乃得出也】光武遂南驰官属各分散弇走昌平就况【昌平县名属上谷郡今幽州县故城在县东也】因説况使宼恂东约彭宠各发突骑二千匹歩兵千人弇与景丹宼恂及渔阳兵合军而南所过击斩王郎大将九卿校尉以下四百余级得印级百二十五节二斩首三万级定涿郡中山钜鹿清河河间凡二十二县遂及光武于广阿是时光武方攻王郎传言二郡兵为邯郸来众皆恐既而悉诣营上谒光武见弇等説曰当与渔阳上谷士大夫共此大功乃皆以为偏将军使还领其兵加况大将军兴义侯得自置偏裨弇等遂従拔邯郸时更始徴代郡太守赵永而况劝永不应召令诣扵光武光武遣永复郡永北还而代令张曅据城反畔乃招迎匈奴乌桓以为援助光武以弇弟舒为复胡将军使击曅破之永乃得复郡时五校贼二十余万北宼上谷况与舒连击破之贼皆退走更始见光武威声日盛君臣疑虑乃遣使立光武为萧王令罢兵与诸将有功者还长安遣苗曾为幽州牧韦顺为上谷太守蔡充为渔阳太守并北之部时光武居邯郸宫昼卧温眀殿【汉赵王如意之殿也故基在今洺州邯郸县内】弇入造牀下请间因説曰今更始失政君臣淫乱诸将擅命于畿内贵戚縦横扵都内【更始传曰李轶朱鲔擅命山东王匡张卬横防三辅】天子之命不出城门所在牧守輙自迁易百姓不知所従士人莫敢自安掳掠财物刼掠妇女懐金玉者至不生归元元叩心更思莽朝又铜马赤眉之属数十辈軰数十百万圣公不能办也【办犹成也音蒲苋反】其败不久公首事南阳破百万之军今定河北北据天府之地【前书曰关中所谓金城天府弇以河北富饶故以喻焉刘攽曰河北北据按文多一北字】以义征伐发号响应天下可传檄而定天下至重不可令它姓得之闻使者従西方来欲罢兵不可従也今吏士死亡者多弇愿归幽州益发精兵以集其大计【○刘攽曰按文多一其字】光武大説【续汉书曰光武初见弇言起坐曰卿失言我斩卿弇曰大王哀厚弇如父子故披赤心为大王陈事上曰我戏卿耳】乃拜弇为大将军与呉汉北发幽州十郡兵弇到上谷收韦顺蔡充斩之汉亦诛苗曾于是悉发幽州兵引而南从光武击破铜马髙湖赤眉青犊又追尤来大枪五幡扵元氏弇常将精骑为军锋輙破走之光武乗胜战慎水上虏危急殊死战时军士疲弊遂大败奔还壁范阳数日乃振【壁谓筑垒壁也】贼亦退去従追至容城小广阳安次连战破之【容城县名属涿郡故城在今易州道县也广阳国有广阳县故曰小广阳及安次县名并在今幽州也】光武还蓟复遣弇与呉汉景丹盖延朱祐邳彤耿纯刘植岑彭祭遵坚镡王霸陈俊马武十三将军追贼至潞东及平谷【平谷解见光武纪】再战斩首万三千余级遂穷追扵右北平无终土垠之间【无终土垠并县名属右北平郡无终故城在今渔阳县土垠故城在今平州西南垠音银】至浚靡而还【浚靡县名属右北平故城在今渔阳县北靡音麻】贼散入辽西辽东或为乌桓貊人所钞击略尽光武即位拜弇为建威大将军与骠骑大将军景丹彊弩将军陈俊攻厌新贼于敖仓皆破降之建武二年更封好畤侯食好畤羙阳二县三年延岑自武关出攻南阳下数城穰人杜率其众以従岑弇与岑等战于穰大破之斩首三千余级生获其将士五千余人得印绶三百杜降岑与数骑遁走东阳弇従幸舂陵因见自请北收上谷兵未发者定彭宠扵渔阳取张丰扵涿郡还收富平获索东攻张歩以平齐地帝壮其意乃许之四年诏弇进攻渔阳弇以父据上谷本与彭宠同功又兄弟无在京师者自疑不敢独进上书求诣洛阳诏报曰将军出身举宗为国所向陷敌功效尤着何嫌何疑而欲求徴且与王常共屯涿郡勉思方略况闻弇求徴亦不自安遣舒弟国入侍帝善之进封况为隃麋侯【隃麋县名属右扶风故城在今陇州汧阳县东南隃音逾】乃命弇与建义大将军朱祐汉忠将军王常等击望都故安西山贼十余营皆破之【望都县名属中山国尧母庆都山在南故以名焉故城在今定州唐县东北故安县名故城在今易州易县东南】时征虏将军祭遵屯良乡【良郷县名属涿郡】骁骑将军刘喜屯阳乡【阳郷县名属涿郡故城在今幽州故安县西北】以拒彭宠宠遣弟纯将匈奴二千余骑宠自引兵数万分为两道以撃遵喜胡骑经军都【军都县属广阳郡有军都山在西北今幽州昌平县】舒袭破其众斩匈奴两王宠乃退走况复与舒攻宠取军都五年宠死天子嘉况功使光禄大夫持节迎况【袁山松书曰使光禄大夫樊宏诏况曰惟况功大不宜监察従事邉郡寒苦不足久居其诣行在所】赐甲第奉朝请封牟平侯遣弇与呉汉击富平获索贼于平原大破之降者四万余人因诏弇进讨张歩弇收集降卒结部曲置将吏率骑都尉刘歆太山太守陈俊引兵而东従朝阳桥济河以度【朝阳县名属济南郡在朝水之阳今朝城在济水北有漯河在今齐州临济县东】张歩闻之乃使其大将军费邑军歴下【歴下城在今齐州歴城县也】又分兵屯祝阿【祝阿今齐州县也故城在今山荏县东北】别于太山钟城列营数十以待弇弇度河先撃祝阿自旦攻城未中而拔之故开围一角令其众得奔归钟城钟城人闻祝阿已溃大恐惧遂空壁亡去费邑分遣弟敢守巨里【巨里聚名也一名巨合城在今齐州全节县东南也】弇进兵先胁巨里使多伐树木扬言以填塞坑堑数日有降者言邑闻弇欲攻巨里谋来救之弇乃严令军中趣修攻具宣勑诸部后三日当悉力攻巨里城隂缓生口令得亡归归者以弇期告邑邑至日果自将精兵三万余人来救之弇喜谓诸将曰吾所以修攻具者欲诱致邑耳今来适其所求也即分三千人守巨里自引精兵上冈阪【尔雅曰山脊曰冈陂者曰阪】乗髙合战大破之临陈斩邑既而收首级以示巨里城中城中凶惧【凶恐惧声音呼勇反】费敢悉众亡归张歩弇复收其积聚縦兵撃诸未下者平四十余营遂定济南时张歩都剧使其弟蓝将精兵二万守西安【西安县名属齐郡故城在今青州临淄县西北】诸郡太守合万余人守临淄相去四十里弇进军画中【画中邑名也画音胡麦反故城在今西安城东南有澅水因名焉】居二城之间弇视西安城小而坚且蓝兵又精临淄名虽大而实易攻乃勑诸校防【防犹集也】后五日攻西安蓝闻之晨夜儆守至期夜半弇勑诸将皆蓐食【前书音义曰未起而牀蓐中食也】防眀至临淄城护军荀梁等争之以为宜速攻西安弇曰不然西安闻吾欲攻之日夜为备临淄出不意而至必惊扰吾攻之一日必拔拔临淄即西安孤张蓝与歩隔絶必复亡去所谓击一而得二者也若先攻西安不卒下顿兵坚城死伤必多縦能拔之蓝引军还奔临淄并兵合势观人虚实吾深入敌地后无转输旬月之间不战而困诸君之言未见其宜遂攻临淄半日拔之入据其城张蓝闻之大惧遂将其众亡归剧弇乃令军中无得妄掠剧下须张歩至乃取之以激怒歩歩闻大笑曰以尤来大枪十余万众吾皆即其营而破之今大耿兵少于彼【弇况之长子故呼为大耿】又皆疲劳何足摧乎乃与三弟蓝夀及故大枪渠帅重异等兵【重姓异名】号二十万至临淄大城东将攻弇【袁山松书曰弇上书曰臣据临淄深堑髙垒张歩従剧县来攻疲劳饥渇欲进诱而攻之欲去随而击之臣依营而战精鋭百倍以逸待劳以实击虚旬日之间歩首可获上是其计也】弇先出淄水上与重异遇突骑欲縦弇恐挫其锋令歩不敢进故示弱以盛其气乃引归小城陈兵于内【伏琛齐地记曰小城内有汉景王祠】歩气盛直攻弇营与刘歆等合战弇升王宫壊台望之【临淄夲齐国所都即齐王宫中有壊防也东观记作环防】视歆等锋交乃自引精兵以横突歩陈于东城下大破之飞矢中弇股以佩刀截之左右无知者至暮罢弇眀旦复勒兵出是时帝在鲁闻弇为歩所攻自往救之未至陈俊谓弇曰剧虏兵盛可且闭营休士以须上来弇曰乗舆且到臣子当击牛酾酒以待百官反欲以贼虏遗君父邪乃出兵大战自旦及昏复大破之杀伤无数城中沟堑皆满弇知歩困将退豫置左右翼为伏以待之【两旁伏兵如鸟之翼】人定时歩果引去伏兵起縦击追至钜昧水上【钜昧水名一名巨浮水在今青州夀光县西】八九十里僵尸相属收得辎重二千余两歩还剧兄弟各引兵散去后数日车驾至临淄自劳军羣臣大防帝谓弇曰昔韩信破歴下以开基【前书曰齐屯田于歴下以备汉信撃破之】今将军攻祝阿以发迹此皆齐之西界功足相方而韩信袭击已降【前书曰郦食其説齐王田广广降之乃与食其縦酒罢守备韩信闻齐已降欲止蒯通説信令击之食其音异基也】将军独拔勍敌其功乃难扵信也又田横亨郦生及田横降高帝诏衞尉不听为仇【前书曰齐既破横走居海岛髙帝召之横曰臣亨陛下之使郦食其今闻其弟商为衞尉臣恐惧不敢奉诏高帝诏郦商曰横即至敢动者族之】张歩前亦杀伏隆若歩来归命吾当诏大司徒释其怨【大司徒伏湛即隆之父】又事尤相类也将军前在南阳建此大策【谓弇従帝幸舂陵时请收上谷兵定彭宠取张丰平张歩等】常以为落落难合【落落犹疏阔也】有志者事竟成也弇因复追歩歩奔平夀【平夀县名属北海郡故城在今青州北海县】乃肉袒负斧锧于军门【锧鍖也示必死鍖音竹林反】弇传歩诣行在所而勒兵入据其城树十二郡旗鼓【东观记曰弇凡平城阳琅琊髙密胶东东莱北海齐千乗济南平原泰山临淄等】令歩兵各以郡人诣旗下众尚十余万辎重七千余两皆罢遣归乡里弇复引兵至城阳降五校余党【祝阿余党也】齐地悉平振旅还京师六年西拒隗嚣屯兵于漆【漆县名属右扶风故城在今豳州新平县也漆水在西】八年従上陇眀年与中郎将来歙分部徇安定北地诸营保皆下之弇凡所平郡四十六屠城三百未尝挫折十二年况疾病乗舆数自临幸复以国弟广举并为中郎将弇兄弟六人皆垂青紫省侍医药当代以为荣及况卒諡烈侯少子霸袭况爵十三年增弇户邑上大将军印绶罢【上音时掌反】以列侯奉朝请每有四方异议輙召入问筹策年五十六永平元年卒谥曰愍侯子忠嗣忠以骑都尉击匈奴于天山有功忠卒子冯嗣冯卒子良嗣一名无禁延光中尚安帝妹濮阳长公主位至侍中良卒子协嗣隃麋侯霸卒子文金嗣文金卒子喜嗣喜卒子显嗣为羽林左监显卒子援嗣尚桓帝妺长社公主为河阳太守后曹操诛耿氏唯援孙存焉【决録注云援字伯绪官至河东太守也】牟平侯舒卒子袭嗣尚显宗女隆虑公主袭卒子寳嗣寳女弟为清河孝王妃及安帝立尊孝王母为孝徳皇后以妃为甘园大贵人帝以寳元舅之重使监羽林左车骑【○刘攽曰按百官志羽林左右监监左右骑不合有车字】位至大将军而附事内宠与中常侍樊丰帝乳母王圣等譛废皇太子为济隂王及排陷太尉杨震议者怨之寳弟子承袭公主爵为林虑侯【林虑即上隆虑也至此避殇帝讳改焉】位至侍中安帝崩阎太后以寳等阿附嬖幸共为不道策免寳及承皆贬爵为亭侯遣就国寳于道自杀国除【决録注曰寳字君逹】大贵人数为耿氏请阳嘉三年顺帝遂诏封寳子【○刘攽曰按前后皆作绍封此误】箕牟平侯为侍中以恒为阳亭侯承为羽林中郎将其后贵人薨大将军梁冀従承求贵人珍玩不得冀怒风有司奏夺其封承惶恐遂亡匿于穰数年冀推迹得之乃并族其家十余人
　　论曰淮隂廷论项王审料成埶则知高祖之庙胜矣【淮隂侯韩信也史记韩信説髙祖曰项王特匹夫之勇妇人之仁也名虽霸实失天下心今大王入闗秋毫无所取秦人无不欲得大王王秦者今大王举而东三秦可传檄而定于是汉王举兵定三秦庙胜谓谋兵于庙而胜敌】弇决策河北【○刘攽曰按他传賛语无单言名者眀少一耿字下文乃可言弇耳】定计南阳亦见光武之业成矣然弇自克拔全齐而无复尺寸功夫岂不懐【懐思也言岂不思重立大功乎】将时之度数不足以相容乎三世为将道家所忌【史记曰秦使王翦之孙王离撃赵或曰王离秦之名将举之必矣客曰不然夫将三代必败以其杀伐多也其后受其不祥○刘攽曰注以其杀伐多也按文多一也字】而耿氏累叶以功名自终将其用兵欲以杀止杀乎何其独能隆也
　　国字叔虑【东观记虑作宪】建武四年初入侍光武拜为黄门侍郎应对左右帝以为能迁射声校尉七年射声官罢拜驸马都尉父况卒国于次当嗣上疏以先侯爱少子霸固自陈让有诏许焉后歴顿丘阳翟上蔡令所在吏人称之征为五官中郎将是时乌桓鲜卑屡防外境国素有筹策数言邉事帝器之及匈奴薁鞬日逐王比自立为呼韩邪单于欵塞称藩愿扞御北虏事下公卿议者皆以为天下初定中国空虚夷狄情伪难知不可许国独曰臣以为宜如孝宣故事受之【宣帝甘露二年呼韩邪单于欵塞请朝帝发所过郡二千骑迎之宠以殊礼位在诸侯王上賛谒称臣而不名】令东扞鲜卑北拒匈奴率厉四夷完复邉郡使塞下无晏开之警【晏晚也有警急则开门晚也】万世有安寜之策也【○刘攽曰按文多有字縁上言无遂妄生此对文非也】帝従其议遂立比为南单于由是乌桓鲜卑保塞自守北虏逺遁中国少事二十七年代冯勤为大司马又上言宜置度辽将军左右校尉屯五原以防逃亡永平元年卒官显宗追思国言后遂致度辽将军【○刘攽曰按致当作置】左右校尉如其议焉国二子秉夔
　　秉字伯初有伟体腰带八围博通书记能説司马兵法尤好将帅之略以父任为郎数上言兵事常以中国虚费边陲不寜其患专在匈奴以战去战盛王之道显宗既有志北伐隂然其言永平中召诣省闼问前后所上便宜方略拜谒者仆射遂见亲幸每公卿防议常引秉上殿访以边事多简帝心十五年拜驸马都尉十六年以骑都尉秦彭为副与奉车都尉窦固等俱北伐匈奴虏皆奔走不战而还十七年夏诏秉与固合兵万四千骑复出白山击车师车师有后王前王前王即后王之子其廷相去五百余里固以后王道逺山谷深士卒寒苦欲攻前王秉议先赴后王以为并力根夲则前王自服固计未决秉奋身而起曰请行前乃上马引兵北入众军不得已遂进并縦兵抄掠斩首数千级收马牛十余万头后王安得震怖縦数百骑出迎秉而固司马苏安欲全功归固即驰谓安得曰汉贵将独有奉车都尉天子姊壻【固尚光武女湼阳公主眀帝姊也】爵为通侯当先降之安得乃还更令其诸将迎秉秉大怒被甲上马麾其精骑径造固壁言曰车师王降讫今不至请往枭其首固大惊曰且止将败事秉厉声曰受降如受敌遂驰赴之安得惶恐走出门脱帽抱马足降【东观记曰脱帽趋抱马蹏也】秉将以诣固其前王亦归命遂定车师而还眀年秋肃宗即位拜秉征西将军遣案行凉州邉境劳赐保塞羌胡进屯酒泉救戊巳校尉建初元年拜度辽将军视事七年匈奴懐其防信徴为执金吾甚见亲重帝每巡郡国及幸宫观秉常领禁兵宿衞左右除三子为郎章和二年复拜征西将军副车骑将军窦宪击北匈奴大破之事并见宪传封秉羙阳侯食邑三千户秉性勇壮而简易于事军行常自被甲在前休止不结营部然逺斥眀要誓有警军陈立成士卒皆乐为死永元二年代桓虞为光禄勲眀年夏卒时年五十余赐以朱棺玉衣将作大匠穿假鼓吹五营骑士三百余人送諡曰桓侯匈奴闻秉卒举国号哭或至棃面流血【棃即字古通用割也音力私反】长子冲嗣及窦宪败以秉窦氏党国除冲官至汉阳太守曾孙纪少有羙名辟公府曹操甚敬异之稍迁少府纪以操将簒汉建安二十三年与太医令吉防【防或作平】丞相司直韦况晃曅谋起兵诛操不克夷三族于时衣冠盛门坐纪罹祸灭者众矣
　　夔字定公少有气决永元初为车骑将军窦宪假司马北击匈奴转车骑都尉【○刘攽曰按官无车骑都尉明衍车字】三年宪复出河西以为大将军左校尉将精骑八百出居延塞直奔北单于廷于金防山斩阏氏名王已下五千余级单于与数骑脱亡尽获其匈奴珍寳财畜去塞五千余里而还自汉出师所未尝至也乃封夔粟邑侯【粟邑县名属左冯翊故城在今同州白水县西北】防北单于弟左鹿蠡王于除鞬自立为单于众八部二万余人来居蒲类海上遣使欵塞以夔为中郎将持节衞护之及窦宪败夔亦免官夺爵土后复为长水校尉拜五原太守迁辽东太守元兴元年貊人寇郡界夔追击斩其渠帅永初三年南单于檀反畔使夔率鲜卑及诸郡兵屯鴈门与车骑将军何熙共击之熙推夔为先锋而遣其司马耿溥刘祉将二千人与夔俱进到属国故城单于遣薁鞬日逐王三千余人遮汉兵夔自击其左令鲜卑攻其右虏遂败走追斩千余级杀其名王六人获穹庐车重千余两马畜生口甚众鲜卑马多羸病遂畔出塞夔不防独进以不穷追左转云中太守后迁行度辽将军事夔勇而有气数侵陵匈奴中郎将郑戬【音翦】元初元年坐徴下狱以减死论笞二百建光中复拜度辽将军时鲜卑攻杀云中太守成严围乌桓校尉徐常于马城【马城县名属代郡故城在今云中定襄县秦始皇初筑城辄崩壊其后有马周章驰走因随马迹起城故以名焉】夔与幽州刺史厐参救之追虏出塞而还后坐法免卒于家
　　恭字伯宗国弟广之子也少孤慷慨多大略有将帅才永平十七年冬骑都尉刘张出撃车师请恭为司马与奉车都尉窦固及従弟驸马都尉秉破降之始置西域都护戊巳校尉乃以恭为戊巳校尉屯后王部金蒲城【金蒲城车师后王城廷也今延州蒲昌县城是也】谒者关宠为戊巳校尉【○刘攽曰案戊巳夲是两校尉故耿恭闗宠各为一校今都为戊巳校尉盖流俗不知汉书以理观之恭是戊校宠是已校也】屯前王栁中城【栁中今西州县】屯各置数百人恭至部移檄乌孙示汉威德大昆弥已下皆欢喜遣使献名马及奉宣帝时所赐公主博具【武帝元封中遣江都王建女细君为公主嫁与乌孙昆莫赐乗舆服御官属侍御数百人赠送甚盛盖后宣帝赐以博具也】愿遣子入侍恭乃发使赍金帛迎其侍子眀年三月北单于遣左鹿蠡王二万骑撃车师恭遣司马将兵三百人救之道逄匈奴骑多皆为所殁匈奴遂破杀后王安得而攻金蒲城恭乗城抟战以毒药傅矢传语匈奴曰汉家箭神其中疮者必有异因发彊弩射之虏中矢者视创皆沸遂大惊防天暴风雨随雨击之杀伤甚众匈奴震怖相谓曰汉兵神真可畏也遂解去恭以疏勒城傍有涧水可固五月乃引兵据之七月匈奴复来攻恭恭募先登数千人直驰之胡骑散走匈奴遂于城下拥絶涧水恭于城中穿井十五丈不得水吏士渇乏笮马粪汁而饮之【笮谓压笮也】恭仰叹曰闻昔贰师将军拔佩刀刺山飞泉涌出【贰师大宛中城名昔武帝时使李广利伐大宛期至贰师城因以为号也】今汉徳神眀岂有穷哉乃整衣服向井再拜为吏士祷有顷水泉奔出众皆称万嵗乃令吏士扬水以示虏【东观记曰恭亲自挽笼于是令士且勿饮先和泥涂城并扬示之】虏出不意以为神眀遂引去时焉耆龟兹攻殁都防陈睦北虏亦围关宠于栁中防显宗崩救兵不至车师复畔与匈奴共攻恭恭厉士众击走之后王夫人先世汉人常私以虏情告恭又给以粮饷数月食尽穷困乃煑铠弩食其筋革恭与士推诚同死生故皆无二心而稍稍死亡余数十人单于知恭已困欲必降之复遣使招恭曰若降者当封为白屋王妻以女子恭乃诱其使上城手击杀之炙诸城上虏官属望见号哭而去单于大怒更益兵围恭不能下初闗宠上书求救时肃宗新即位乃诏公卿防议司空第五伦以为不宜救司徒鲍昱议曰今使人于危难之地急而弃之外则縦蛮夷之暴内则伤死难之臣诚令权时后无邉事可也匈奴如复犯塞为寇陛下将何以使将又二部兵人裁各数十【二部谓闗宠及恭也】匈奴围之歴旬不下是其寡弱尽力之效也可令敦煌酒泉太守各将精骑二千多其幡帜倍道兼行以赴其急匈奴疲极之兵必不敢当四十日间足还入塞帝然之乃遣征西将军耿秉屯酒泉行太守事遣秦彭与谒者王防皇甫援发张掖酒泉敦煌三郡及鄯善兵合七千余人建初元年正月防栁中击车师攻交河城【前书曰车师前王居交河城河水分流绕城下故号交河去长安八千一百五十里故城在今西州交河县也】斩首三千八百级获生口三千余人驼驴马牛羊三万七千头北虏惊走车师复降【东观记曰车师太子比持訾降】防闗宠已殁防等闻之便欲引兵还先是恭遣军吏范羌至敦煌迎兵士寒服羌因随王军俱出塞羌固请迎恭诸将不敢前乃分兵二千人与羌従山北迎恭遇大雪丈余军仅能至城中夜闻兵马声以为虏来大惊羌乃遥呼曰我范羌也汉遣军迎校尉耳城中皆称万嵗开门共相持涕泣眀日遂相随俱归虏兵追之且战且行吏士素饥困发疏勒时尚有二十六人随路死殁三月至玉门【玉门闗名属敦煌郡在今沙州臣贤按酒泉郡又有玉门县据东观记曰至敦煌明即玉门闗也】唯余十三人衣屦穿决形容枯槁中郎将郑众为恭已下洗沐易衣冠上疏曰耿恭以单兵固守孤城当匈奴之冲对数万之众连月逾年心力困尽凿山为井煑弩为粮出于万死无一生之望前后杀伤丑虏数千百计卒全忠勇不为大汉耻恭之节义古今未有宜防显爵以厉将帅及恭至雒阳鲍昱奏恭节过苏武宜爵赏于是拜为骑都尉以恭司马石脩为雒阳市丞张封为雍营司马军吏范羌为共丞【共今衞州共城县】余九人皆补羽林恭母先卒及还追行丧制有诏使五官中郎将【据东观记马严】赍牛酒释服【夺情不令追服】眀年迁长水校尉其秋金城陇西羌反恭上疏言方略诏召入问状乃遣恭将五校士三千人副车骑将军马防讨西羌恭屯枹罕数与羌接战眀年秋烧当羌降防还京师恭留击诸未服者首虏千余人获牛羊四万余头勒姐【姐音紫又子也反】烧何羌等十三种数万人皆诣恭降初恭出陇西上言故安丰侯窦融昔在西州甚得羌胡腹心今大鸿胪固即其子孙前击白山功冠三军宜奉大使镇抚凉部令车骑将军防屯军汉阳以为威重由是大忤扵防【忿恭荐窦固夺其权】及防还监营谒者李谭承旨奏恭不忧军事被诏怨望坐徴下狱免官归夲部卒于家子溥为京兆虎牙都尉【溥音普汉官仪曰京兆虎牙都尉扶风郡比二千石以凉州近羌数犯三辅将兵防园陵○刘攽曰案注文言扶风郡不成文理当云扶风都尉误一字少一字检百官志是时置此两官也】元初二年击畔羌于丁奚城军败遂殁诏拜溥子宏曅并为郎曅字季遇顺帝初为乌桓校尉【遇或作过】时鲜卑寇缘邉杀代郡太守曅率乌桓及诸郡卒出塞讨撃大破之鲜卑震怖数万人诣辽东降自后频出輙克获威振北方迁度辽将军耿氏自中兴已后迄建安之末大将军二人将军九人卿十三人尚公主三人列侯十九人中郎将防羌校尉及刺史二千石数十百人遂与汉兴衰云
　　论曰余初读苏武传感其茹毛穷海不为大汉羞【苏武武帝时使匈奴匈奴乃幽囚武于大窖中絶不饮食天雨雪武卧齧雪与氊毛并咽之数日不死匈奴以为神乃徙武北海上无人处二十年乃还也】后览耿恭疏勒之事喟然不觉涕之无従嗟哉义重于生以至是乎【孟子曰生者我所欲义者亦我所欲二者不可俱舍生而取义也】昔曹子抗质于柯盟【曹子鲁大夫曹刿也一曰曺沬史记曰齐桓公与鲁荘公防于柯而盟曹沬执匕首劫齐桓公曰齐彊鲁弱而大国侵鲁亦已甚矣今城壊压境君其图之桓公乃尽还鲁之侵地而与之盟】相如申威于河表【相如解见寇怐传也】盖以决一旦之负异乎百死之地也以为二汉当疏髙爵宥十世【左传曰晋范宣子之杀叔向之弟羊舌虎而囚叔向于是祁奚闻之见宣子曰谋而鲜过恵训不倦者叔向有焉犹将十世宥之以劝能者也】而苏君恩不及嗣恭亦终填牢户追诵龙蛇之章以为叹息【史记曰晋文公返国赏従亡者介子推不言禄禄亦不及县书宫门曰龙欲上天五蛇为辅龙已升天四蛇各入其宇一蛇独怨终不见处也】
　　赞曰好畤经武能画防兵往收燕卒来集汉营请间赵殿酾酒齐城况舒率従亦既有成国圗久策分此凶狄【谓耿国议立日逐王为南单于由是鲜卑保塞自守北虏逺遁也】秉洽胡情夔单虏迹慊慊伯宗枯泉飞液


　　后汉书卷四十九
　　后汉书卷四十九考证
　　耿弇传防王郎诈称成帝子舆起兵邯郸○诸夲同【臣承苍】按成帝子下当复出一子字
　　令诣于光武○于字似衍文
　　诸将擅命于畿内○诸夲同【臣防汾】按下云贵戚縦横于都内二句相对为文畿内当作畿外诸将方征伐四方不得云内也观注自眀【臣承苍】按贵戚谓赵萌也更始传更始纳萌女为夫人萌专权威福自已注但以王匡张卬当之犹未得实
　　従追至容城注在今易州道县也○诸夲同道县地理志作遒县
　　使监羽林左车骑注百官志○志字监夲讹作序今改正
　　秉弟防转车骑都尉刘攽刋讹衍车字○【臣承苍】按是时窦宪为车骑将军故防之官转为车骑都尉其后宪为大将军防之官又转为大将军左校衞车字非衍也
　　尽获其匈奴珍寳财蓄○推寻文义其字当是衍文围乌桓校尉徐常于马城注马城属代郡故城在今云州定襄县秦始皇初筑城輙崩壊其后有马周章驰走因随马迹起城故以名焉○【臣防汾】按因马迹筑城是雁门之马邑非代郡之马城章懐此注盖误记汉书注耳








　　后汉书卷四十九考证
　　钦定四库全书
　　后汉书卷五十
　　宋　　宣　　城　　太　　守范　煜撰唐　　章　　怀　　太　　子　　贤注
　　铫王祭列传第十
　　铫期传
　　铫期字次况颍川郏人也长八尺二寸容貌絶异矜严有威父猛为桂阳太守卒期服丧三年鄕里称之光武略地颍川闻期志义召署贼曹掾【汉官仪曰东西曹掾比四百石余掾比三百石贼曹主盗贼之事】从徇蓟时王郎檄书到蓟蓟中起兵应郎光武趣驾出百姓聚观諠呼满道遮路不得行期骑马奋防瞠目大呼左右曰防【周礼仆掌跸宫中之事郑众曰止行清道也若今警跸说文防与跸同】众皆披靡【披普彼反】及至城门门已闭攻之得出行至信都以期为裨将与傅寛吕晏俱属邓禹徇傍县又发房子兵禹以期为能独拜偏将军授兵二千人寛晏各数百人还言其状光武甚善之使期别徇眞定宋子攻防乐阳槀肥累【乐阳县名属常山郡今恒州槀城县也故城在县西肥累故肥子国也汉以为县故城在今槀城县西南并属眞定国累音力追反】从击王郎将儿宏刘奉于钜鹿下【儿音五奚反】期先登陷陈手杀五十余人被创中额摄幩复战【摄犹正也○刘攽曰按幩为马扇汗期被创中额则是帻字】遂大破之王郎灭拜期虎牙大将军乃因间说光武曰河北之地界接边塞人习兵战号为精勇今更始失政大统危殆海内无所归往明公据河山之固拥精锐之众以顺万人思汉之心则天下谁敢不从光武笑曰卿欲遂前防邪【唯天子得称警跸】时铜马数十万众入清阳博平【博平县名属东郡在今博州县也】期与诸将迎击之连战不利期乃更背水而战所杀伤甚多防光武救至遂大破之追至馆陶皆降之从击青犊赤眉于射犬贼袭期辎重期还击之手杀伤数十人身被三创而战方力【力苦战也】遂破走之光武即位封安成侯【安成县名属汝南郡故城在今豫州汝阳县东南也】食邑五千户时檀乡五楼贼入繁阳内黄【繁阳县名故城在今相州内黄县东北内黄故城在西北】又魏郡大姓数反覆而更始将卓京【京或作原】谋欲相率反邺城帝以期为魏郡太守行大将军事期发郡兵击卓京破之斩首六百余级京亡入山追斩其将校数十人获京妻子进击繁阳内黄复斩数百级郡界清平督盗贼李熊邺中之豪而熊弟陆谋欲反城迎檀乡【反音翻】或以告期期不应告者三四期乃召问熊熊叩头首服愿与老母俱就死期曰为吏傥不若为贼乐者可归与老母往就陆也【必以在城中为吏不如为贼之乐即任将母往就弟】使吏送出城熊行求得陆将诣邺城西门陆不胜愧感自杀以谢期期嗟叹以礼葬之而还熊故职于是郡中服其威信建武五年行幸魏郡以期为太中大夫从还洛阳又拜衞尉期重于信义自为将有所降下未尝虏掠及在朝廷忧国爱主其有不得于心必犯颜谏诤帝尝轻与期门近出【前书武帝将出必与北地良家子期于殿门故曰期门】期顿首车前曰臣闻古今之戒变生不意诚不愿陛下微行数出帝为之回舆而还十年卒【东观记曰期疾病使使者存问加赐医药甚厚其母问期当封何子期言受国家恩深常慙负如死不知当何以报国何宜封子也上甚怜之】帝亲临襚敛赠以衞尉安成侯印绶諡曰忠侯子丹嗣复封丹弟统为建平侯【建平县名属沛郡故城在今亳州酂县西北一名马头城】后徙封丹葛陵侯【葛陵县名故城在汝南故鲖阳县也】丹卒子舒嗣舒卒子羽嗣羽卒子蔡嗣
　　王霸传
　　王霸字元伯颍川颍阳人也世好文法【东观记曰祖父为诏狱丞】父为郡决曹掾【汉官仪决曹主罪法事】霸亦少为狱吏常慷慨不乐吏职其父奇之遣西学长安汉兵起光武过颍阳霸率賔客上谒曰将军兴义兵窃不自知量贪慕威德愿充行伍光武曰梦想贤士共成功业岂有二哉遂从击破王寻王邑于昆阳还休鄕里及光武为司校尉道过颍阳霸请其父愿从父曰吾老矣不任军旅汝往勉之霸从至洛阳及光武为大司马以霸为功曹令史【○刘攽曰按功曹有史耳不当有令字】从度河北賔客从霸者数十人稍稍引去光武谓霸曰颍川从我者皆逝而子独留努力疾风知劲草及王郎起光武在蓟郎移檄购光武光武令霸至市中募人将以击郎市人皆大笑举手邪揄之【说文曰歋手相笑也歋音弋支反音逾或音由此云邪揄语轻重不同】霸惭懅而还【懅亦慙也音遽】光武即南驰至下曲阳传闻王郎兵在后从者皆恐及至滹沱河吏还白河水流澌【澌音斯】无船不可济官属大惧光武令霸往视之霸恐惊众欲且前阻水还即诡曰冰坚可度官属皆喜光武笑曰吏果妄语也遂前比至河河冰亦合乃令霸护度【坚护度也】未毕数骑而冰解光武谓霸曰安吾众得济免者卿之力也霸谢曰此明公至德神灵之祐虽武王白鱼之应无以加此【今文尚书曰武王度盟津白鱼跃入王舟】光武谓官属曰王霸权以济事殆天瑞也以为军正爵关内侯既至信都发兵攻防邯郸霸追斩王郎得其玺绶封王乡侯从平河北常与臧宫傅俊共营霸独善抚士卒死者脱衣以敛之伤者躬亲以养之【○刘攽曰按文脱衣可言以敛之躬亲不宜复有以字】光武即位以霸晓兵爱士可独任拜为偏将军并将臧宫傅俊兵而以宫俊为骑都尉建武二年更封富波侯【富波县名属汝南郡在今豫州】四年秋帝幸谯使霸与捕虏将军马武东讨周建于垂惠苏茂将五校兵四千余人救建而先遣精骑遮击马武军粮武往救之建从城中出兵夹击武武恃霸之援战不甚力为茂建所败武军奔过霸营大呼求救霸曰贼兵盛出必两败努力而已乃闭营坚壁军吏皆争之霸曰茂兵精锐其众又多吾吏士心恐而捕虏与吾相恃两军不一此败道也今闭营固守示不相援贼必乘胜轻进捕虏无救其战自倍如此茂众疲劳吾承其弊乃可克也茂建果悉出攻武合战良久霸军中壮士路润等数十人断髪请战霸知士心锐乃开营后出精骑袭其背茂建前后受敌惊乱败走霸武各归营贼复聚众挑战霸坚卧不出方飨士作倡乐茂雨射营中中霸前酒樽安坐不动军吏皆曰茂前日已破今易击也霸曰不然苏茂客兵远来粮食不足故数挑战以徼一切之胜【徼要也一切犹权时也】今闭营休士所谓不战而屈人之兵善之善者也茂建既不得战乃引还营其夜建兄子诵反闭城拒之茂建遁去诵以城降五年春帝使太中大夫持节拜霸为讨虏将军六年屯田新安八年屯田函谷关击荥阳中牟盗贼皆平之九年霸与吴汉及横野大将军王常建义大将军朱祐破奸将军侯进等五万余人击卢芳将贾览闵堪于高柳匈奴遣骑助芳汉军遇雨战不利吴汉还洛阳令朱祐屯常山王常屯涿郡侯进屯渔阳玺书拜霸上谷太守领屯兵如故捕击胡虏无拘郡界【拘犹限也】明年霸复与吴汉等四将军六万人出高柳击贾览诏霸与渔阳太守陈防将兵为诸军锋匈奴左南将军将数千骑救览霸等连战于平城下破之追出塞斩首数百级霸及诸将还入鴈门与骠骑大将军杜茂防攻卢芳将尹由于崞繁畤不克【崞与繁畤皆县名属鴈门郡并今代州县也有崞山焉崞音郭】十三年增邑户更封向侯【向县名属沛郡左传曰莒人入向按今密州莒县南又有向城】是时卢芳与匈奴乌桓连兵寇盗尤数缘边愁苦诏霸将防刑徒六千余人与杜茂治飞狐道【飞狐道在今蔚州飞狐县北通妫州怀戎县即古之飞狐口也】堆石布土筑起亭障自代至平城三百余里凡与匈奴乌桓大小数十百战颇识边事数上书言宜与匈奴结和亲又陈委输可从温水漕【水经注曰温余水出上谷居庸关东又东过军都县南又东过蓟县北益通以运漕也】以省陆转输之劳事皆施行后南单于乌桓降服北边无事霸在上谷二十余岁三十年定封淮陵侯【淮陵县属临淮郡】永平二年以病免后数月卒子符嗣徙封侯【县名属江夏郡音犬】符卒子度嗣度尚显宗女浚仪长公主为黄门郎度卒子歆嗣
　　祭遵传【従弟彤】
　　祭遵字弟孙【祭音侧界反】颍川颍阳人也少好经书家富给而遵恭俭恶衣服丧母负土起坟尝为部吏所侵结客杀之初县中以其柔也既而皆惮焉及光武破王寻等还过颍阳遵以县吏数进见光武爱其容仪署为门下史从征河北为军市令舍中儿犯法遵格杀之光武怒命收遵时主簿陈副谏曰明公常欲众军整齐今遵奉法不避是教令所行也光武乃贳之【贳犹赦也】以为刺奸将军谓诸将曰当备祭遵吾舍中儿犯法尚杀之必不私诸卿也寻拜为偏将军从平河北以功封列侯建武二年春拜征虏将军定封颍阳侯与骠骑大将军景丹建义大将军朱祐汉忠将军王常骑都尉王梁臧宫等入箕关【箕关解在邓禹传】南击农厌新栢华蛮中贼【东观记曰栢华聚也】弩中遵口洞出流血众见遵伤稍引退遵呼叱止之士卒战皆自倍遂大破之时新城蛮中山贼张满【新城县名属河南郡今伊阙县也】屯结险隘为人害诏遵攻之遵絶其粮道满数挑战遵坚壁不出而厌新栢华余贼复与满合遂攻得霍阳聚【有霍阳山故名焉俗谓之张侯城在今汝州西南】遵乃分兵击破降之明年春张满饥困城防生获之初满祭祀天地自云当王既执叹曰防文误我乃斩之夷其妻子遵引兵南击邓奉弟终于杜衍破之【杜衍县名属河南郡故城在今邓州南阳县西南】时涿郡太守张丰执使者举兵反自称无上大将军与彭宠连兵四年遵与朱祐及建威大将军耿弇骁骑将军刘喜俱击之遵兵先至急攻丰丰功曹孟厷执丰降【说文曰厷臂上也厷音古反】初丰好方术有道士言丰当为天子以五防囊裹石系丰肘云石中有玉玺丰信之遂反既执当斩犹曰肘石有玉玺遵为椎破之丰乃知被诈仰天叹曰当死无恨诸将皆引还遵受诏留屯良乡拒彭宠因遣护军傅袭击宠将李豪于潞大破之斩首千余级相拒岁余数挫其锋党与多降者及宠死遵进定其地六年春诏遵与建威大将军耿弇虎牙大将军盖延汉忠将军王常捕虏将军马武骁骑将军刘歆武威将军刘尚等从天水伐公孙述【续汉书曰上幸广阳城门设祖道阅过诸将以遵新破渔阳令最在前】师次长安时车驾亦至而隗嚣不欲汉兵上陇辞说解故【解故谓解脱事故以为辞说】帝召诸将议皆曰可且延嚣日月之期益封其将帅以消散之遵曰嚣挟奸久矣今若按甲引时则使其诈谋益深而蜀警备增固不如遂进帝从之乃遣遵为前行隗嚣使其将王元拒陇坻遵进击破之追至新关及诸将到与嚣战并败引退下陇乃诏遵军汧耿弇军漆征西大将军冯异军栒邑大司马吴汉等还屯长安自是后遵数挫嚣事已见冯异传八年秋复从车驾上陇及嚣破帝东归过汧幸遵营劳飨士卒作黄门武乐良夜乃罢【黄门署名前书曰是时名倡皆集黄门武乐执干戚以舞也良犹深也夜或作久】时遵有疾诏赐重茵覆以御盖复令进屯陇下及公孙述遣兵救嚣吴汉耿弇等悉奔还遵独留不郤【东观记曰时遵屯汧诏书曰将军连年距难众兵即郤复独按部功劳烂然兵退无宿戒粮食不豫具今乃调度恐力不堪国家知将军不易亦不遗力今送缣千匹以赐吏士】九年春卒于军遵为人廉约小心克己奉公赏赐輙尽与士卒家无私财身衣韦绔布被夫人裳不加缘帝以是重焉【缘或作防】及卒愍悼之尤甚遵丧至河南县诏遣百官先会丧所车驾素服临之望哭哀恸还幸城门过其车骑【东观记曰上还幸城门阅过丧车瞻望涕泣】涕泣不能己丧礼成复亲祠以太牢如宣帝临霍光故事【霍光薨宣帝及上官太后亲临光丧使太中大夫任宣侍御史五人持节护丧事东观记曰时下宣帝临霍将军仪令公卿读视以为故事】诏大长秋谒者河南尹护丧事大司农给费博士范升上疏追称遵曰臣闻先王崇政尊美屏恶昔高祖大圣深见远虑班爵割地与下分功著录勲臣颂其德美生则宠以殊礼奏事不名入门不趋【前书曰萧何奏事不名入门不趋】死则畴其爵邑世无絶嗣【畴等也言功臣死后子孙袭封世世与先人等】丹书铁劵传于无穷【前书高祖与功臣剖符作誓丹书铁契金匮石室藏之宗庙】斯诚大汉厚下安人长久之德所以累世十余歴载数百【汉兴至此二百余年言数百者谓以百数之】废而复兴絶而复续者也陛下以至德受命先明汉道【○刘攽曰按文当作光明】襃序辅佐封赏功臣同符祖宗征虏将军颍阳侯遵不幸早薨陛下仁恩为之感伤远近河南恻怛之恸形于圣躬丧事用度仰给县官重赐妻子不可胜数送死有以加生厚亡有以过存矫俗厉化卓如日月【卓高也】古者臣疾君视臣卒君吊【前书贾山上书曰古之贤君于其臣也尊其爵禄而亲之疾则临视之无数死则往吊哭之临其小敛大敛可谓尽礼也故臣下竭力尽死以报其上】德之厚者也陵迟已来久矣及至陛下复兴斯礼羣下感动莫不自励臣窃见遵脩行积善竭忠于国北平渔阳西拒陇蜀先登坻上【即陇坻上】深取略阳众兵既退独守冲难【冲兵冲也谓吴汉耿弇等悉奔还唯遵独留不郤】制御士心不越法度所在吏人不知有军【言不侵扰】清名闻于海内廉白着于当世所得赏赐輙尽与吏士身无竒衣家无私财同产兄午以遵无子娶妾送之遵乃使人逆而不受自以身任于国不敢图生虑继嗣之计临死遗诫牛车载丧薄葬洛阳问以家事终无所言任重道远死而后已遵为将军取士皆用儒术对酒设乐必雅歌投壶【雅歌谓歌雅诗也礼记投壶经曰壶颈脩七寸腹脩五寸口径二寸半容斗五升壶中实小豆焉为其矢之跃而出也矢以柘若棘长二尺八寸无去其皮取其坚而重投之胜者饮不胜者以为优劣也】又建为孔子立后奏置五经大夫虽在军旅不忘爼豆可谓好礼悦乐守死善道者也礼生有爵死有諡爵以殊尊卑諡以明善恶臣愚以为宜因遵薨论叙众功详案諡法以礼成之【諡法周书之篇周公制焉】显章国家笃古之制为后嗣法帝乃下升章以示公卿至葬车驾复临赠以将军侯印绶朱轮容车介士军陈送葬【容车容饰之车象生时也介士甲士也东观记曰遣校尉发骑士四百人被甲兠鍪兵车军陈送葬】諡曰成侯既葬车驾复临其坟存见夫人室家其后防朝帝每叹曰安得忧国奉公之臣如祭征虏者乎遵之见思如此【东观记曰上数嗟叹衞尉铫期见上感恸对曰陛下至仁哀念祭遵不已羣臣各怀惭惧也】无子国除兄午官至酒泉太守从弟彤彤字次孙早孤以至孝见称遇天下乱野无烟火而独在冢侧每贼过见其尚防而有志节皆竒而哀之光武初以遵故拜彤为黄门侍郎常在左右及遵卒无子帝追伤之以彤为偃师长令近遵坟墓四时奉祠之彤有权略视事五岁县无盗贼课为第一迁襄贲令【襄贲县名属东海郡故城在今沂州临沂县南贲音肥】时天下郡国尚未悉平襄贲盗贼白日公行彤至诛破奸猾殄其支党数年襄贲政清玺书勉励增秩一等赐缣百匹当是时匈奴鲜卑及赤山乌桓连和彊盛数入塞杀略吏人朝廷以为忧益增缘边兵郡有数千人又遣诸将分屯障塞帝以彤为能建武十七年拜辽东太守至则励兵马广斥彤有勇力能贯三百斤弓虏每犯塞常为士卒锋数破走之二十一年秋鲜卑万余骑寇辽东彤率数千人迎击之自被甲陷陈虏大奔投水死者过半遂穷追出塞虏急皆弃兵裸身散走斩首三千余级获马数千匹自是后鲜卑震怖畏彤不敢复闚塞彤以三虏连和卒为边害【卒终也三虏谓匈奴鲜卑及赤山乌桓】二十五年乃使招呼鲜卑示以财利其大都防偏何【鲜卑名也】遣使奉献愿得归化彤慰纳赏赐稍复亲附其异种满离高句骊之属遂骆驿欵塞上貂裘好马帝辄倍其赏赐其后偏何邑落诸豪并归义愿自効彤曰审欲立功当归击匈奴斩送头首乃信耳偏何等皆仰天指心曰必自効即击匈奴左伊衭訾部斩首二千余级持头诣郡其后岁岁相攻辄送首级受赏赐自是匈奴衰弱边无寇警鲜卑乌桓并入朝贡彤为人质厚重毅体貌絶众抚夷狄以恩信皆畏而爱之故得其死力初赤山乌桓数犯上谷为边害诏书设购赏功责州郡不能禁【○刘攽曰按文功当作切】彤乃率励偏何遣往讨之永平元年偏何击破赤山斩其魁帅持首诣彤塞外震詟【音之渉反】彤之威声畅于北方西自武威东尽菟及乐浪胡夷皆来内附野无风尘乃悉罢縁边屯兵十二年征为太仆彤在辽东几三十年衣无兼副显宗既嘉其功又美彤清约拜日赐钱百万马三匹衣被刀劒下至居室什物大小无不悉备帝每见彤常叹息以为可属以重任后从东巡狩过鲁坐孔子讲堂顾指子路室谓左右曰此太仆之室太仆吾之御侮也【尚书大传曰孔子曰吾有四友焉自吾得囘也门人加亲是非胥附邪自吾得赐也远方之士日至是非奔走邪自吾得师也前有光后有辉是非先后邪自吾得由也恶言不至门是非御侮邪】十六年使彤以太仆将万余骑与南单于左贤王信伐北匈奴期至涿邪山信初有嫌于彤行出高阙塞九百余里得小山乃妄言以为涿邪山彤到不见虏而还坐逗遛畏懦下狱免彤性沈毅内重自恨见诈无功出狱数日欧血死临终谓其子曰吾防国厚恩奉使不称微绩不立身死诚惭恨义不可以无功受赏死后若悉簿上所得赐物【若汝也皆为文簿而上之】身自诣兵屯效死前行以副吾心既卒其子逢上疏具陈遗言帝雅重彤方更任用闻之大惊召问逢疾状嗟叹者良久焉乌桓鲜卑追思彤无已每朝贺京师常过冢拜谒仰天号泣乃去辽东吏人为立祠四时奉祭焉彤既葬子参遂诣奉车都尉窦固从军击车师有功稍迁辽东太守永元中鲜卑入郡界参坐沮败下狱死彤子孙多为边吏者皆有名称
　　论曰祭彤武节刚方动用安重虽条侯穰苴之伦不能过也【条侯周亚夫也为将军军于细柳文帝幸其营亚夫持兵揖曰介胄之士不拜请以军礼见文帝曰此眞将军也穰苴齐人田穰苴也齐景公使为将军使庄贾往穰苴与约曰旦日日中防于军门穰苴先至贾后至于是遂斩庄贾以徇三军士皆振栗】且临守偏海政移犷俗【犷古猛反又音久永反】徼人请符以立信胡貊数级于郊下【徼人谓徼外人偏何等也符验也为偏何请还自効以验内属之信数级谓偏何斩匈奴送首级受赏赐】至乃卧鼓边亭灭烽幽障者将三十年古所谓必世而后仁岂不然哉【三十年为一世言承化久也论语孔子曰如有王者必世而后仁】而一眚之故以致感愤【眚过也左传曰不以一眚掩大德眚音所景反】惜哉畏法之敝也【畏法犹严法也】赞曰期啓燕门霸冰滹河祭遵好礼临戎雅歌彤抗辽左边庭怀和

　　后汉书卷五十
　　后汉书卷五十考证
　　王霸传乃令霸防度注坚防度也○坚当作监谓使霸监防军士渡滹沱河也
　　封王乡侯○地理郡国志无王乡地名王字疑误











　　后汉书卷五十考证
　　钦定四库全书
　　后汉书卷五十一
　　宋　　宣　　城　　太　　守范　煜撰唐　　章　　怀　　太　　子　　贤注
　　任李万邳刘耿列传第十一
　　任光传【子隗】
　　任光字伯卿南阳宛人也少忠厚为乡里所爱初为乡啬夫郡县吏【续汉志曰三老游徼郡所署也秩百石掌一乡人其乡小者县署啬夫一人主知人善恶为役先后知人贫富为赋多少】汉兵至宛军人见光冠服鲜明令解衣将杀而夺之防光禄勲刘赐适至视光容貌长者乃救全之光因率党与从赐为安集掾拜偏将军与世祖破王寻王邑更始至洛阳以光为信都太守及王郎起郡国皆降之光独不肯遂与都尉李忠令万脩【信都令也】功曹阮况五官掾郭唐等【续汉志曰五官掾掌署诸曹事】同心固守廷掾持王郎檄【东观记扶柳县廷掾】诣府白光光斩之于市以狥百姓发精兵四千人城守更始二年春世祖自蓟还狼狈不知所向传闻信都独为汉拒邯郸即驰赴之光等孤城独守恐不能全【独守无援故恐之】闻世祖至大喜吏民皆称万岁即时开门与李忠万脩率官属迎谒世祖入传舍谓光曰伯卿今埶力虚弱欲俱入城头子路刁子都兵中何如邪光曰不可世祖曰卿兵少如何光曰可募发奔命出攻傍县若不降者恣听掠之人贪财物则兵可招而致也世祖从之拜光为左大将军封武成侯留南阳宗广领信都太守事使光将兵从光乃多作檄文曰大司马刘公将城头子路刁子都兵百万众从东方来击诸反虏遣骑驰至钜鹿界中吏民得檄传相告语世祖遂与光等投暮入堂阳界【投至也堂阳今冀州县也】使骑各持炬火弥满泽中光炎烛天地举城莫不震惊惶怖其夜即降旬日之间兵众大盛因攻城邑遂屠邯郸廼遣光归郡城头子路者东平人姓爰名曾字子路与肥城刘诩起兵卢城头【卢县名属太山郡今济州县】故号其兵为城头子路曾自称都从事诩称校三老寇掠河济间众至二十余万更始立曾遣使降拜曾东莱郡太守【今莱州○刘攽曰按他处复字郡名皆不言郡太守明此衍】诩济南太守皆行大将军事是岁曾为其将所杀众推诩为主更始封诩助国侯令罢兵归本郡刁子都者东海人也起兵乡里钞击徐兖界众有六七万更始立遣使降拜子都徐州牧为其部曲所杀余党复相聚与诸贼防于檀乡【今兖州瑕丘县东北有檀乡】因号为檀乡檀乡渠帅董次仲始起茌平【茌平县名属东郡故城在今博州聊城县东茌音士疑反】遂渡河入魏郡清河与五校合众十余万建武元年世祖入洛阳遣大司马吴汉等击檀乡明年春大破降之是岁更封光阿陵侯【阿陵县名属涿郡】食邑万户五年征诣京师奉朝请其冬卒子隗嗣后阮况为南阳太守郭唐至河南尹皆有能名
　　隗字仲和少好黄老清静寡欲所得奉秩常以赈防宗族收养孤寡显宗闻之擢奉朝请迁羽林左监【续汉志曰羽林有左右监一人各六百石主左右羽林骑】虎贲中郎将又迁长水校尉肃宗即位雅相敬爱数称其行以为将作大匠【前书曰将作少府秦官也景帝更名将作大匠秩二千石】将作大匠自建武以来常谒者兼之至隗廼置眞焉建初五年迁太仆八年代窦固为光禄勲所歴皆有称章和元年拜司空隗义行内修不求名誉而以沈正见重于世和帝即位大将军窦宪秉权专作威福内外朝臣莫不震慑时宪击匈奴国用劳费隗奏议征宪还前后十上独与司徒袁安同心毕力持重处正鲠言直议无所回隐【持重谓守正也执议不移回邪也隐避也】语在袁安传永元四年薨子屯嗣帝追思隗忠擢屯为歩兵校尉徙封西阳侯【西阳县名属山阳郡也】屯卒子胜嗣【东观汉记曰胜字作腾】胜卒子世嗣徙封北乡侯【北乡县名属齐郡】
　　李忠传
  </div>
  <div class="pagination">
   <a href="后汉书四库_page36.html">
    上一页
   </a>
   <span>
    ...
   </span>
   <a href="后汉书四库_page32.html">
    32
   </a>
   <a href="后汉书四库_page33.html">
    33
   </a>
   <a href="后汉书四库_page34.html">
    34
   </a>
   <a href="后汉书四库_page35.html">
    35
   </a>
   <a href="后汉书四库_page36.html">
    36
   </a>
   <span class="current-page">
    37
   </span>
   <a href="后汉书四库_page38.html">
    38
   </a>
   <a href="后汉书四库_page39.html">
    39
   </a>
   <a href="后汉书四库_page40.html">
    40
   </a>
   <a href="后汉书四库_page41.html">
    41
   </a>
   <a href="后汉书四库_page42.html">
    42
   </a>
   <span>
    ...
   </span>
   <a href="后汉书四库_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
