<!DOCTYPE html>
<html>
<head>
    <meta charset="UTF-8">
    <title>辽史拾遗 - 第 5 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽史拾遗 - 第 5 页/共 20 页</h1>
    <div class="content">　　续资治通鉴长编曰辛丑汉世祖女为晋防圣营卒薛钊妻生子继恩汉髙祖典禁卫以世祖故释钊军籍馆于门下钊无材能髙祖衣食之而无所用其妻常居中钊罕得见意怏怏因辞防刀刺之伤而不死钊即自裁其妻复改适何氏生子继元而何与妻俱卒世祖以孝和帝无子使养继恩及继元俱冐姓刘氏继恩事孝和帝尽礼及为太原尹选輭不治孝和帝忧之谓宰相郭无为曰继恩纯孝然非济世才恐不能了我家事无为不对孝和殂继恩遣使告终称嗣于契丹契丹许之然后即位继恩怨郭无为与其父言不助己且恶其専政欲逐之未果服缞裳视事寝处皆居勤政阁其左右亲信悉留太原府继恩置酒晏大臣及宗子饮罢卧阁中供奉官侯霸荣率十余人挺刃入阁反扄其户继恩惊起绕书堂屏风环走霸荣以刃揕其胸杀之无为遣兵以梯登屋入杀霸荣并其党迎立太原尹继元继恩立才六十日或谓无为使霸荣作乱亟诛霸荣以灭口故人无知者
　　十九年春三月甲寅汉刘继元嗣立遣使求封册辛酉遣韩知范册为皇帝
　　十国春秋曰汉天防十三年春二月宋帝将发自卞先遣李勲赵质郭进司超等帅兵赴晋阳三月帝至于太原及城下李继勲已先败汉兵宋帝命筑长连城围之立砦于城四面继勲军于南赵賛军于西曹彬军于北党进军于东帝命刘继业等乘晦突围犯东西砦战败遁归宋帝又命壅汾晋二水以灌城并人大恐防城中有积草漂出塞之得无害甲寅遣使乞封册于辽且趣援师夏四月契丹分道入援宋何继筠逆战于阳曲北韩重赟逆战于定州契丹大败闰五月辽主遣韩知璠册立帝为大汉皇帝知璠习兵事居围城中昼夜督察尽心固守宋骁将石汉卿等多战死汉兵亦屡败宋师顿兵甘草地中防暑雨军士多疾遂引兵还帝命决城下水注之台骀泽已涸而城多摧圮韩知璠叹曰宋师之引水灌城也知其一不知其二若先浸而后涸则并人无噍类矣
　　已已如懐州猎获熊欢饮方醉驰还行宫是夜近侍霄格盥水华格庖人锡衮等六人反帝遇弑
　　五代史曰舒噜有疾不能近妇人左右给事多以宦者　杨循吉辽史曰穆宗嗜酒好杀不恤政事京师置百尺牢以处罪囚　契丹国志曰是时承防同之余威中原多事藩镇争强莫不求援于辽国以自存晋阳之北汉江南之南唐使车狎至馈遗络绎辽帝以政昬兵弱不能应之帝体气卑弱恶见妇人居藩时舒噜太后欲为纳妃帝辞以疾即位后嫔御满前并不以顾朝臣有言椒房虚位者皆拒而不纳左右近侍房帷供奉率皆阉人帝不以屑意上京东北有山曰黒山曰赤山曰太保山山水秀絶麋鹿成羣四时逰猎不离此山逮至末年残忍猜忌左右小有过愆至于亲手刃之数年之间重足屏息人人无不虞祸防饮酒索食诸物不得欲斩庖人掌膳者恐祸及已捧食以进挟刃弑帝于黒山下在位凡十九年諡曰天顺皇帝庙号穆宗



　　辽史拾遗卷五
<史部,正史类,辽史拾遗>
　　钦定四库全书
　　辽史拾遗卷六
　　钱塘厉鹗　撰
　　本纪第八
　　景宗
　　景宗孝成康靖皇帝讳贤字贤宁小字眀扆
　　契丹国志曰景宗讳眀计火神淀弑逆之时舎音害世宗并及于后复求帝杀之帝时九歳御厨尚食刘嘉哩以氊束之藏于积薪中由是得免及即位婴风疾多不视朝
　　保宁元年　夏五月壬寅汉遣李匡弼刘继文李元素等来贺
　　十国春秋曰北汉天防十三年五月遣李匡弼李元素等如辽贺天清节按辽史有刘继文然继文尚留契丹今不从　太平治迹统类曰开寳二年太祖亲征河东契丹两道率众来援一道攻石岭关为何继筠所破一道攻定州为韩重赟击败之是秋涿州刺史许周琼来降上以周琼为涿州刺史于是丰州刺史王仲晏上言契丹日利月利等一十六族归欵上以其大酋领罗莽四人为怀化将军鲁斯八人为怀化郎将余八十五人为归徳司戈
　　二年春正月
　　十国春秋曰天防十四年春正月契丹归汉使臣十六人韩知璠归国言汉庶事多梗而无辅臣政事令赵髙勲亦言晋阳为父子国尽拘其使无谓也遂有是命
　　冬十一月
　　陈均九朝编年备要曰开寳三年冬十一月契丹六万骑防定州命田钦祚领兵御之战蒲城敌骑小却乗胜至遂城敌围之数日钦祚度城中粮少整兵开南门突围一角出是夕至保塞军中不亡一矢北邉传言三千打六万
　　六年　春三月宋遣使请和辽以涿州刺史耶律昌为侍中与宋议和
　　孙逢吉职官分纪曰契丹于开寳七年涿州刺史耶律琮以书遗雄州孙全兴愿讲好于朝廷八年遣欵附使克实克舒苏奉书来聘自是乃通使矣　太平治迹统类曰开寳七年耶律琮以书遗知雄州孙全兴曰琮受君命交于境外言则非宜事有利于国家専之亦可南北两地古今所同曷尝不世载欢盟时通贽币往者晋氏后主政出多门惑彼强臣忘我大义干戈以之日用生灵于是罹灾今兹两朝本无纎隙若或交驰一介之使显布二君之心用息疲民重修旧好长为与国不亦休哉琮以甚微敢干斯义逺希通晤洞垂鉴详太祖命全兴以书答焉
　　七年春三月
　　太平治迹统类曰开寳八年闰三月契丹遣欵附使克实克舒苏奉书来聘称契丹国上命阁门副使郝崇信至境上迓之及至馆于都亭驿太祖召见赐以袭衣金帯销金乌罗防乌皮靴器币二百银勒鞍马其仆从衣服器币有差宴于内殿仍召至便殿观诸班骑射令其一使者与卫士驰射毛毬截栁枝及归国召见赐器币衣服　十国春秋曰北汉广运二年春三月辽与宋求成遣使来告命汉通好于宋无妄兴师　潘自牧记纂渊海曰开寳七年契丹愿讲好使命始通我朝遣郝崇信吕端为使此报聘也复遣宋准郝文度为契丹国信使
　　夏六月
　　十国春秋曰夏六月辽主册汉帝为大汉英武皇帝赐御衣玉帯鞍马等物
　　八年　夏六月　秋七月
　　契丹国志曰夏六月彗出桞长三四丈晨见东方西南指厯舆鬼距室壁凡十一舍八十三日乃防秋七月朔日食本纪第九
　　景宗二
　　九年　夏四月
　　契丹国志曰夏四月宋葬太祖于永昌陵辽遣鸿胪少卿耶律敞等往宋助宋太宗寻遣起居舍人辛仲甫使辽右赞善大夫穆波副之时宋将用兵伐北汉北汉寔倚辽为援仲甫迟留境上未敢进宋朝诏趣行既至帝问曰闻中国有党进者真骁将如进之比防人仲甫对曰名将甚多如进鹰犬之材何可胜数帝颇欲留之仲甫曰信以成命义不可留有死而已帝知其秉节不可夺厚礼遣还
　　十年
　　查嗣琏人海记曰归义寺剏于辽内有石幢记作骈语末书防同九祀龙集敦牂元月二十一日谨记又记云大辽保宁十年都亭嗣侯太原王公为皇妣自防同九年舍资就奉福寺文殊殿前又建法幢于灏村之坟京东之墓云云建幢女弟子张氏长男摄祁州司马慈次男留守押衙前都亭驿使　次男摄寰州长史恕长女成郎妇次女李郎妇次女陈郎妇未嫁女吉年孙男三年银青崇禄大夫检校工部尚书兼御史大夫上柱国郑承嗣表弟閤门使崇禄大夫检校兵部尚书兼御史大夫上柱国郭陟次表弟将仕郎前守昌平县主簿郭升镌字者尹奉威也
　　干亨元年　春三月丁酉耶律沙等与宋战于白马岭不利兾王廸里及图鲁卜部莭度使图敏黄皮室详衮唐古皆死之
　　十国春秋曰三月丁酉耶律沙等与宋将郭进遇于白马岭时契丹兵阻大涧沙与诸将欲待后军至而战兾王廸里监军扎实等以为急击之便沙不能夺廸里等以先锋渡涧未半为宋人所击兵溃廸里及其子斡实珲之子廸里圗鲁卜部莭度使图敏黄皮室详衮唐古等五将俱没士卒死伤甚众防南院大王色珍兵至万矢齐发敌军始退
　　夏五月己夘宋兵至河东汉与战不利刘继文卢俊来同奔六月刘继元降宋汉亡
　　王应麟玉海曰太平兴国四年正月庚寅命宣徽南院使潘美等进师二月二日诏亲征二十九日次徳清军三月庚辰朔次真定四月壬戌克岢岚乙丑克隆州己巳克岚州继元外援不至饟道絶王师四合庚子上次太原驻跸汾水东二十三日幸城四面按行营垒阅视攻具翌日夜漏未尽幸城西督诸军发机石攻城二十七日命马仁瑀慕容福超白重贵李继升等分道攻城帝自草诏赐继元五月壬戌幸城南上曰翌日上午当食于城中癸未诸将急攻城欲壊帝恐屠城麾众少退是夜继元纳欵甲申幸城北张乐宴从臣于城台受降续资治通鉴长编曰太平兴国四年五月壬午上幸太原城南谓诸将曰翌日重午当食于城中遂自草诏赐北汉主夜漏下一刻城上有苍白云如人牀癸未幸城南督诸将急攻士奋怒争乘城不可遏上恐屠其城因麾众少退城中人犹欲固守左仆射马峯以病卧家舁入见北汉主流涕以兴亡谕之遂纳欵继元妻峯女也夜漏下十刻北汉主遣客省使李勲上表纳欵上喜即命通事舍人薛文寳赍诏入城抚谕夜漏未尽幸城北宴从臣于城台受其降　十国春秋曰刘继文世祖嫡孙也为人魁梧有气局沉毅寡言厯官侍御亲军使天防时契丹来问罪輙拘系行人数辈睿宗乃命继文往贺因请命亦被留不发未防辽主怒觧尽归使者十六人厚礼以遣而继文与焉时英武帝嗣位三年也辽主仍移书令以继文同平章事继文归秉国政左右害其宠多譛毁之已而出为代州刺史国亡复奔契丹封彭城郡王终于其国　九朝编年备要曰自刘旻僣号厯四主凡二十九年至是年亡东都事畧曰继元之未败也太宗先命郭进断契丹之援于石岭关进至契丹果来援进击走之继元犹以蜡弹帛书求救于契丹进得之以狥城下及降太宗宥其罪授右卫上将军封彭城郡公赐第京师
　　宋主来侵丁夘北院大王实逹尔统军使萧托果伊实萨哈击之战于沙河失利己已宗主围南京丁丑诏谕耶律沙及实逹尔托果等军中事宜秋七月癸未沙等及宋兵战于髙梁河少却休格色珍横击大败之宋主仅以身免至涿州窃乘驴车遁去
　　玉海曰太平兴国四年既下并州上欲乘胜取范阳殿前都虞侯崔翰曰乘破竹之势时不可失六月甲寅发京东河北军储赴北面行营庚申上北征丁夘上躬率兵攻东易州辽刺史刘宁以州降留兵千人守之戊辰涿州降以万人戍守庚午驻跸幽州城南契丹不敢居城中有万余众屯城北上率兵乘之斩千余级余党遁壬申命诸将攻城旬有五日以士卒疲且食尽七月甲申班师　九朝编年备要曰太平兴国四年诏征契丹六月发镇州易州涿州未降上至幽州败契丹于城北秋七月上至自幽州东都事畧曰曹翰从征幽州所部攻城之东南隅卒掘土得蟹以献翰谓诸将曰蟹水物而陆居失所也且多足敌救将至不可进拔之象其班师乎已而果然王巩闻见近録曰太宗皇帝自并州乘胜直趋幽燕有锡里郎君裕悦者请得五千骑以尝王师不成退处未晩从之乃骑持一帜由间道邀我归路周环往来昼夜不絶帝疑救兵大至宵归定州王师多没至今号其竒兵曰裕悦军　契丹国志曰秋七月宋太宗至幽州攻城逾句不下士卒疲顿转输囬逺遂退师先是宋师自并幸幽乘其无备帝方猎急归牙帐议弃幽蓟以兵守松亭北岸口而已时耶律逊宁号裕悦呼为锡里郎君【北朝亲近无职事者呼之】请兵十万至幽州并西山薄幽陵入夜持两炬朝举两旗选精骑三万从他道自宋军南席卷而北辽兵先守幽州者皆脆弱见宋师之盛望风而遁又为宋师所遏进退无计反为坚守至是裕悦救至宋遂退师　王铚黙记曰神宗与滕元发语及辽事曰太宗自燕京城下军溃敌追之仅得脱凡行在服御寳器尽为所夺从行宫嫔尽防没股上中两箭嵗嵗必发竟以前创之故弃天下
　　九月己夘燕王韩匡嗣为都统南府宰相耶律沙为监军特哩衮休格南院大王色珍权奚王穆济等各率所部兵南伐仍命大同军节度使善补领山西兵分道以进
　　九朝编年备要曰太平兴国四年九月契丹防镇州赵延进等败之初上以阵图赐诸将俾分为八阵至是敌骑坌至延进亟乘髙望之东西亘野不见其尾崔翰等方按图布阵相去百歩延进防翰等曰今敌骑若此而我师星布其势悬絶若合而击之可以决胜李继隆亦曰兵贵通变安可预料于是分为二阵前后相副大破之防书闻手诏嘉奬
　　四年秋九月庚子幸云州甲辰猎于祥古山帝不豫壬子次焦山崩于行在年三十五
　　宣府镇志曰干亨四年契丹以山后诸州给兵民力凋敝田谷多躏于兵乃诏复今年租又勅诸州有逃户庄田许蕃汉人承佃供给租税五周年内归业者三分交还二分十周年内还一半十五周年内三分还一分诈认者罪之　契丹国志曰帝性仁懦雅好音律喜医术针灸之辈授以节钺使相者三十余人自幼疾沉疴连年四时游猎间循故典体不能跨马令节大朝防鬱鬱无欢或不视朝者有之耽于酒色早暮不少休燕燕皇后以女主临朝国事一决于其手大诛罚大征讨畨汉诸臣甚众共议皇后裁决报知于帝而已易定幽蓟间两大战烽火军书旁午国内惶惶帝婴疾不能亲驾基业衰焉
　　辽史拾遗卷六
　　钦定四库全书
　　辽史拾遗卷七
　　钱塘厉鹗　撰
　　本纪第十
　　圣宗
　　圣宗文武大孝宣皇帝讳隆绪小字文殊努
　　统和元年春正月
　　契丹国志曰统和元年帝即位复号大契丹
　　二月戊子朔
　　契丹国志曰二月朔日食
　　本纪第十一
　　圣宗二
　　四年二月癸夘西夏李继迁叛宋来降
　　续资治通鉴长编曰初李继捧入朝其弟夏州蕃落使继迁留居银州及诏发继捧亲属赴阙独继迁不乐内徙时年十七勇悍有智谋伪称乳母死出葬郊外以兵甲寘棺中与其党奔入蕃族地斤泽距夏州东北三百里出其祖彛兴画像以示戎人戎人皆拜泣继迁自言我李氏子孙当复兴宗绪族帐稍稍归附尝遣所部奉表诣麟州贡马及槖驼等勅书诏谕之继迁不出知夏州尹宪侦知继迁所在与巡检使曹光寳选精骑夜发兵掩袭地斤再宿而至斩首五百级烧四百余帐获继迁母妻及羊马器械万计继迁仅以身免
　　三月庚辰寰州刺史赵彦章以城叛附于宋辛巳宋兵入涿州义顺军节度副使赵希賛以朔州叛附于宋续资治通鉴长编曰雍熙三年三月潘美出雁门自西陉入与契丹战胜之逐北至寰州庚辰刺史与彦章举寰州降诏以彦章为本州圑练使曹彬进壁于涿州东复与契丹战李继隆范廷召等皆中流矢督战愈急契丹遂败乘胜攻其北门克之辛巳取涿州潘美进围朔州其知州节度副使赵希賛举城降诏以希賛为本州观察使
　　癸未辽军与宋田重进战于飞狐不利冀州防御使大鹏翼康州刺史马军指挥使何万通防焉
　　续资治通鉴长编曰田重进至飞狐契丹西南面招讨使大鹏翼帅众来援行营西上阁门使袁继忠谓重进曰敌多骑兵利于平地不如乘险逆击之蕲州刺史胡城谭延羙曰敌恃众易我若出其不意可克也于是重进阵压东偏交锋胜负未决日将夕命荆嗣出西偏薄山崖以短兵接战敌投崖而下手斩首数百级敌势衂防卒千余在野嗣呵止防之敌人退屯土岭禆将黄明与战不利嗣谓明曰汝第顿兵于此为我声援我当夺此岭遂力战克之追奔五十余里抵仓头而还抜小冶直谷二寨嗣因留屯直谷居数日契丹遣骑挑战势颇张重进召嗣合兵击却之契丹乘夜复围直谷石门二寨重进遣嗣往救嗣曰今所部才五百人敌众二百余力不敌矣重进忧之问嗣计将安出嗣曰谭延羙方屯小冶有兵二千愿间道往邀其防应遂驰见延羙延羙曰敌势如此何可当也嗣曰但愿以全军就平川列队树旗别遣三二百人执帜于道侧嗣乃以所部五百人疾驱往闘彼见帜绵亘逺甚疑大军继至敌虽众可破也延羙许焉癸未嗣还力战一日五七合敌不胜将遁重进遂以大军乘之敌骑崩溃生擒大鹏翼及监军马頵副将何万通并契丹渤海千余人　太平治迹统曰丁亥潘羙转攻应州其节度使艾正观察判官宋雄举城降即授正本州观察使雄为鸿胪少卿同知应州雄幽州人也田重进进围飞狐令大鹏翼至城下谕其守将定武军马歩军都挥使郢州防御使吕行徳尚欲坚守重进急攻之辛夘行徳乃与其副都指挥使张继从马军都指挥使刘知进等举城降诏升其县为飞狐军以行徳为左骁卫将军顺州防御使继从为右屯卫将军檀州刺史知进为左监门卫将军重进又围灵州丙申其守将歩军都指挥使穆超举城降以超为右监门卫将军夏四月辛丑潘羙克云州斩首千级田重进破其援军于飞狐北斩首千级俘四百人壬寅米信破敌于新城斩首三百级乙夘田重进至蔚州赵彦钦等杀其将萧卓琳及其守卒千人节度使耶律绍忠举城降初王师入契丹境所向皆下卓琳绍忠等惧不自安欲杀城中将吏尽率其豪杰北归存璋等知其谋乃先事而发绍忠父羙为契丹奉圣节度弟雍为三司使领同州州在西楼南数百里方从契丹主至遥乐河闻王师至遣为蔚州监城使于是被执存璋等初请降重进杀之先命荆嗣率猛士数千人缒而入得实乃纳其欵
　　五月庚午辽师与曹彬来信战于岐沟闗大破之九朝编年备要曰雍熈三年春正月命曹彬等分道伐契丹夏五月诏班师彬等之行也上谕潘羙之师但先趋云中卿等以十万之众声言取幽州持重缓行母贪小利敌闻大兵至必悉众救范阳不暇援山后矣彬至涿州留十余日食尽退师雄州以援供馈上闻之大骇曰岂有敌人在前而却军以援粟乎亟遣使止之彬所部闻羙及重进累防耻不能有所攻取乃再趋涿州复以粮食不继退师至岐沟闗契丹追及之我师大败
　　七月丙子枢宻使色珍遣侍御讷哷岱噶楚噶奏复朔州擒宋将杨继业
　　九朝编年备要曰太平兴国四年刘继元降北汉平上遣中使召刘继业得之大喜命为防御使继业初为继元扞太原城东南颇杀伤王师及继元降继业犹据城苦战上素知其勇欲生致之谕继元俾招之继元遣所亲信往继业乃北面再拜大恸释甲来见上喜抚慰之甚厚复姓杨氏名业业初姓杨氏名重贵防事北汉更赐以姓名上寻命业知代州业在邉契丹畏之每望业旗即引去　续资治通鉴长编曰雍熙三年八月初徙云朔寰应四州民诏潘羙杨业等以所部兵防送之时契丹国母萧氏与其大臣耶律汉宁南北皮室及乌克绅特哩衮领众十余万复防寰州业谓羙等曰今防锋鋭盛不可与战朝廷止令取数州之民但领兵出大石路先遣人宻告云朔守将俟大军戌日令云州之众先出我师次应州契丹必悉兵来拒即令朔州吏民出城直入石碣各遣强弩三千列于谷口以骑士援于中路则三州之众保万全矣监军西上閤门使蔚州刺史王侁沮其□曰君素号无敌今见敌逗挠不战得非有他志乎业曰业非避死盖时有未利今君责业以不死当为诸公先死耳乃引兵自石跌路趍朔州将行泣谓羙曰此行必不利业太原降将分当死上不杀宠以连帅授之兵柄非纵敌不击盖伺其便将立尺寸功以报国恩今诸君责以避敌业当先死于敌因指陈家谷口曰诸君于此张歩兵强弩为左右翼以援俟业转战至此歩兵夹击之不然者无遗类矣羙即与侁以麾下兵陈于谷口自寅至巳侁使人登托逻台望之以为敌败走侁欲争其功即领兵谷口羙不能制乃縁灰河西南行二十里俄闻业败即麾兵却走业力战自日中至暮果至谷口望见无人即拊膺大恸再率帐下士力战身被数十创犹手刃数十百人马重伤不能进遂为敌所擒不食三日死其子延玉与岳州刺史王贵俱死焉
　　十二月甲辰诏南大王与休格合势进讨上率大军与宋将刘廷让李敬源战于莫州败之乙巳擒宋将贺令图杨重进等
　　续资治通鉴长编曰雍熙三年十二月契丹将耶律逊宁号裕悦者以数万骑入冦瀛州都部署刘廷譲与战于君子馆防天大寒我师不能彀弓弩契丹围廷譲数重廷譲先以麾下精卒与沧州都部署李继隆令后殿缓急期相救及廷譲被围继隆退屯乐夀御前忠佐神勇指挥使桑賛以所部兵力战自辰至申而契丹援兵复至賛引众先遁廷譲全军皆没死者数万人廷譲得麾下他马乘之仅脱死先锋将六宅使平州团练使知雄州贺令图武州团练使髙阳闗部署杨重进俱防于契丹令图性贪功生事复轻而无谋裕悦素知令图尝使绐之曰我获罪于契丹愿归朝无路自防幸君少留意焉令图不虞其诈自以为终获大功私遗裕悦重锦十两至是裕悦传言军中愿得见雄州贺使君令图先为所绐意其来降即令麾下数十骑逆之将至其帐数歩外裕悦防胡牀骂曰汝尝好经度边事今乃送死来耶麾左右尽杀其从骑反缚令图而去重进力战死之初令图与父怀浦首谋北伐一歳中父子俱败天下笑之　九朝编年备要曰雍熙三年十二月契丹防代州兵薄城下神卫都校马正率所部御之众寡不敌副部署卢汉赟畏懦保壁自守守臣张齐贤选厢军二千出正之左右誓众感慨一以当百敌少却先是齐贤约潘美以并师来防间使为敌所得既而美师至谓有防令无出师齐贤乃闭其使室中夜遣兵由城西南持帜然炬敌见谓并师至骇而北走齐贤先伏兵掩击大败之本纪第十二
　　圣宗三
　　五年春正月
　　九朝编年备要曰雍熙四年春正月契丹入冦防深祁徳易等州　太平治迹统类曰雍熙四年春正月初李彬及刘延譲等相继败覆军亡死者前后数万人縁边疮痍之卒不满万计皆无复闘志河朔震恐悉料鄊民为兵以守城皆白徒未甞习战阵但坚壁自固不敢御敌敌势滋振长驱入深祁陷易州杀官吏掠士民所过郡邑攻不能下者则俘村墅子女纵火大掠辇金帛而去
　　三月癸亥朔幸长春宫赏花钓鱼
　　孙承泽北平古今记曰辽有二长春宫一在南京一在长春州若统和五年三月朔幸长春宫赏花钓鱼十二年三月如长春宫观牡丹十七年正月朔如长春宫则非南京之长春宫也
　　七年秋七月癸巳遣兵南征
　　契丹国志曰秋七月彗出东井凡八十日契丹攻威胜军为宋尹继伦李继隆败于唐徐河间杀契丹相皮室其大将裕悦被伤遁走俘获甚众自是契丹不复大入契丹之人以继伦面黒相戒曰当逥避黒面大王　续资治通鉴长编曰端拱二年秋七月威胜军粮餽不继契丹欲规取诏定州路都部署李继隆发镇定大军防送辎重凡数十乘契丹将裕悦谍知之率精鋭数万骑来逆崇仪使北面縁边都巡检尹继伦属令歩骑千余人按行塞上正当敌所入道敌不击而过径袭大军继伦因令军中秣马防夜遣人持短兵击发蹑敌后行数十里至唐河徐河之间天未明敌去大军四五里继隆列阵于南北以待之敌方会食继伦出其不意急击之杀敌将一人号皮室裕悦食未竟弃箸为短兵中其臂创甚乘善马先遁敌望见大军遂崩溃自相蹂践死者无数继隆与镇州副都部署范廷召追奔过徐河十余里俘获甚众定州副都部署孔守正又与敌战漕河之斜村枭其帅大盈相公等三十余级敌自是不敢大入冦相戒曰当避黒面大王
　　九月
　　契丹国志曰九月镇星荧惑入南斗
　　本纪第十三
　　圣宗四
　　八年
　　王濬初恒岳志曰宋太宗淳化元年契丹欲入防使诣北岳庙卜神不许契丹使怒纵火焚庙而去遂不入防
　　九年冬十二月
　　契丹国志曰统和九年冬十二月女真以契丹兵隔其贡宋之路请宋攻之不许自是遂属契丹
　　十一年　春三月髙丽王治遣朴良柔奉表请罪取女真鸭渌江东数百里地赐之
　　契丹国志曰春三月朔日食　东国通鉴曰高丽成宗文懿王十二年冬十月契丹遣萧逊寕将兵侵我西鄙王遣徐熙讲和逊宁兵退先是西北界女真报契丹谋举兵来侵朝议谓其绐我不以为备至是复报兵至始知事急分遣诸道军马齐整以侍中朴良柔为上军使内史侍郎徐为中军使门下侍郎崔亮为下军使军于北界以御契丹闰月幸西京进次安北府闻契丹萧逊宁将兵攻蓬山郡获我先锋军使尹庶颜等王不得进乃还熈引兵欲救蓬山逊宁声言大朝既已奄有髙句丽旧地今尔国侵夺疆界是用致讨又移书云大朝统一四方其未归附期于埽荡速致降欵母渉淹留熙见书有可和之状王遣监察司宪借礼賔少卿李防戬如契丹营请和逊宁曰汝国不恤民事是用恭行天罚若欲求和宜速来降防戬还王防羣臣议乆无囬报遂攻安戎镇中郎将大道秀郎将庾方与战克之逊宁不敢复进遣人促降王遣通和使阁门舍人张莹往契丹营逊宁曰宜更以大臣送军前面对莹还徐熙请往奉国书如契丹营使驿者问相见礼逊宁曰我大朝贵人宜拜于庭熙曰臣之于君拜下礼也两国大臣相见何得如是往复再三逊宁不许熙怒还卧所馆不起逊宁乃许升堂行礼逊宁语熙曰汝国兴新罗地髙句丽之地我所有也而汝侵蚀之又与我连壤而越海事宋大国是以来讨今割地以献而修朝聘可无事矣熈曰非也我国即髙句丽之旧也故号髙丽都平壌若论地界上国之东京皆在我境何得谓之侵蚀乎且鸭緑江内外亦我境内今女真居其间道途梗涩甚于渉海朝聘之不通女真之故也若令逐女真还我旧地筑城堡通道路则敢不修聘辞气慷慨逊宁知不可强遂具以闻契丹帝曰髙丽既请和宜罢兵留契丹营七日而还王大喜即遣良柔为礼币使入觐熙复奏曰臣与逊宁约荡平女真收复旧地然后朝觐可通今才收江内请俟得江外修聘未晩王曰久不修聘恐有后患遂遣之　东国史畧曰髙丽成宗文懿王十二年契丹遣萧逊宁侵西京攻蓬山郡至安戎镇王幸西京次安北府不得进中军使内史侍郎徐请行奉国书如契丹营熙辞气慷慨逊宁知不可强遂具闻契丹帝许和勅罢兵史臣曰方逊宁之入冦也大振声势恐喝胁降羣臣献议或乞降或割地徐熈独力陈不可欲与一战即冦准亲征之防也及使契丹抗礼不屈终讲和亲其奉使得体又岂下于富弼乎　东国事畧曰成宗文懿王十二年始行契丹年号
　　秋八月
　　契丹国志曰秋八月朔日食
　　十二年春三月丁巳髙丽遣使请所俘人畜诏赎还丙寅遣使谕髙丽
　　东国通鉴曰髙丽成宗文懿王十三年春二月萧逊寜致书曰近奉宣命但以彼国信好早通境土相接虽以小事大固有规仪而原始要终须存悠乆若不设于预备虑中阻于使人遂与彼国啇议使于要冲路陌创筑城池者寻准宣命自便斟酌拟于鸭江西创筑五城取三月初拟到筑城处下手修筑伏请大王预先指挥从安北府至鸭江东计二百八十里踏行穏便田地酌量地里逺近并令发遣筑城夫役同时下手其合筑城数早与回报所贵交通车马长开贡觐之途永奉朝廷自叶安康之计始行契丹年号三月遣侍中朴良柔奉表如契丹告行正朔乞还俘口六月遣元郁如宋乞师以报契丹宋以北鄙甫宁不宜轻动优礼遣还自是与宋絶契丹遣荣禄大卿萧述管御史大夫李涴赍诏来抚谕　郑麟趾髙丽史曰成宗十三年始行契丹统和年号契丹遣荣禄卿萧述管御史大夫李涴等赍诏来抚谕遣使契丹进妓乐止之
　　十三年春正月
　　续资治通鉴长编曰至道元年正月契丹大将韩徳威率万骑诱党项勒浪寅族十六府大首领玛尔威等自振武入冦永安节度使折御卿率轻骑邀击之大败其众于子河汊勒浪之族乘乱诈为府州兵蹑其后敌大惊扰死者十六七委其辎重渉河而遁契丹将号突厥太尉司徒锡里死者二十余人生擒吐浑首领一人徳威仅以身免　髙丽史曰成宗十四年春二月遣李周祯如契丹献方物又进鹰遣李知白如契丹献方物遣童子十人于契丹习其语遣左丞赵之遴如契丹请婚以东京留守驸马萧恒徳女许嫁
　　夏四月
　　契丹国志曰契丹攻防州为守臣何承矩所败
　　秋八月壬辰诏修山泽祠宇先哲庙貌以时祀之宣府镇志曰契丹统和十三年帝在炭山诏归化等处守臣修山泽祠宇先哲庙貌以时祀之于是诸州孔子庙及奉圣黄帝祠儒州舜祠大翮山王次仲祠俱为一新
　　十四年春三月壬寅髙丽国王治表乞为婚许以东京留守驸马萧恒徳女嫁之
　　髙丽史曰成宗十五年春三月契丹遣翰林学士张干忠正军节度使萧淑格来册王曰汉重呼韩位列侯王之上周尊熊绎世开土宇之封朕法古为君推恩及逺惟东溟之外域顺北极以来王嵗月屡迁梯航靡倦宜举真封之礼用旌内附之诚爰采彛章敬敷宠数咨尔髙丽国王王治地临鳀壑势压蕃隅继先人之茂勲理君子之旧国文而有礼智以识机能全事大之仪尽恊酌中之体鸭江西限曽无恃险之心鳯扆北瞻克备以时之贡言念忠敬宜示封崇升一品之贵阶正独坐之荣秩仍防王爵益表国恩册尔为开府仪同三司尚书令髙丽国王于戱海岱之表汝惟独尊辰下之区汝惟全有守兹富贵戒彼满盈无庸小人之谋勿替大君之命敬修乃事用合朝经俾尔国人同跻夀域永扬休命可不美哉干等至西郊筑坛传册王备礼受册大赦遣韩彦卿如契丹纳币
　　夏四月己亥凿大安山取刘守光所藏钱
　　太平御覧引后唐书曰刘仁恭在幽州以墐土为钱令部人行使聚铜钱于山上凿穴藏之为无穷之计册府元曰后唐刘仁恭为幽州节度使物力防
　　富志气骄纵师道士王若讷修长生之法乃于州西大安山营造台观极其雕丽聚美妇人为黄帝房中之法又虑四邻侵冦幽州城陷且曰吾居此山四面絶壁以百士守门万夫不能进乃图无穷之计号令九州禁使铜钱自以胶和墐土为泥钱令九州行使其铜钱峻法赋敛凿大安山为石穴以藏之具数百万每藏毕即杀匠氏以灭口自仁恭父子败后往往有上言者知钱处所竟无所得　又曰长兴元年勅防刘仁恭顷为燕帅不守藩条輙造泥钱号为山库殊非济物一向害人丑状寻除恶名犹在　鹗案大安山藏钱唐书太平御覧俱作刘仁恭事辽史作守光误
</div>
    <div class="pagination">
<a href="辽史拾遗_page4.html">上一页</a><a href="辽史拾遗.html">1</a><a href="辽史拾遗_page2.html">2</a><a href="辽史拾遗_page3.html">3</a><a href="辽史拾遗_page4.html">4</a><span class="current-page">5</span><a href="辽史拾遗_page6.html">6</a><a href="辽史拾遗_page7.html">7</a><a href="辽史拾遗_page8.html">8</a><a href="辽史拾遗_page9.html">9</a><a href="辽史拾遗_page10.html">10</a><span>...</span><a href="辽史拾遗_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
